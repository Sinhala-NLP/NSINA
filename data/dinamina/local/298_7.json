{
       "Source": "dinamina",
       "Timestamp": "August 2, 2023 1:02 am",
       "Headline": "නිවෙස බිඳ බඩු සොරාගත් සැකකරු  ඒගර්ගේ සහායෙන් කොටුවෙයි",
       "News Content": "\n\nකටුගස්තොට කහල්ල ප්‍රදේශයේ නිවෙසක් බිඳ හාන්සි පුටුවක් හා රූපවාහිනි යන්ත්‍රයක් සොරාගෙන ගිය පුද්ගලයකු සිද්ධියෙන් පැය කිහිපයක් ඇතුළත පොලිස් නිල සුනඛ ඒගර් (Agar) ගේ සහාය ඇතිව අත්අඩංගුවට ගැනීමට හැකිව තිබේ.\n\nනිවෙසේ කිසිවකු නොමැති අවස්ථාවක වහලයේ ෂීට් ඉවත් කර කඹයක් ආධාරයෙන් නිවෙස තුළට බැස අදාළ සොරකම සිදුකර තිබූ අතර, ඒ සම්බන්ධයෙන් කිසිදු හෝඩුවාවක් නොමැති වීම නිසා පොලිස් නිල සුනඛ අංශයේ සහය ගැනීමට කටුගස්තොට පොලිසිය පියවර ගෙන ඇත.\n\nඒ අනුව පෙරේදා (31) පෙරවරු 11.00ට පමණ නිල සුනඛ ඒගර් එම ස්ථානයට රැගෙන ගොස් නිවෙසේ තිබූ කුඩා ලී පෙට්ටියක් ආධාරයෙන් සුනඛයාට ඉව ලබා දී තිබේ.\n\nසොරකම සිදුව තිබූ නිවෙසේ සිට ඉව ඔස්සේ මීටර් 200ක පමණ දුරින් වූ නිවෙසක් වෙත ගොස් තිබෙන ඒගර් එම නිවෙස දෙස බලා බුරන්නට පටන්ගෙන ඇත.\n\nමහනුවර පොලිස් නිල සුනඛ කොට්ඨාසයේ උප පොලිස් පරීක්ෂක පෙරේරා මහතාගේ අධීක්ෂණය යටතේ නිල සුනඛයා මෙහෙයවනු ලැබූ පොලිස් සැරයන් (42320) පී.ජී. ජයරත්න මහතා කළ දැනුම්දීමකට අනුව අදාළ නිවෙස පරීක්ෂා කිරීමේදී සොරකම් කරන ලද හාන්සි පුටුව එහි තිබී සොයාගෙන තිබේ.\n\nඅදාළ නිවෙසේ පදිංචිකරු ඒ වන විට නිවෙසින් බැහැරට ගොස් සිට ඇත. ඔහු ගෙන්වා ප්‍රශ්න කිරීමේදී සොරාගත් රූපවාහිනි යන්ත්‍රය රුපියල් 3000ක මුදලකට අසල නිවෙසකට විකුණා තිබියදී සොයා ගැනීමට පොලිසිය සමත්ව ඇත.\n\nමහනුවර අලවතුගොඩ ප්‍රදේශයේදී පසුගිය මාර්තු මස සිදු වූ මිනිස් ඝාතනයක සැකකරු හඳුනාගනු ලැබුවේ ද පොලිස් නිල සුනඛ ඒගර්ගේ සහයෙනි.\n\nඡායාරූප – රුවන් මීගම්මන\n\nඅසේල කුරුළුවංශ",
       "URL": "https://www.dinamina.lk/2023/08/02/local/10856/%e0%b6%b1%e0%b7%92%e0%b7%80%e0%b7%99%e0%b7%83-%e0%b6%b6%e0%b7%92%e0%b6%b3-%e0%b6%b6%e0%b6%a9%e0%b7%94-%e0%b7%83%e0%b7%9c%e0%b6%bb%e0%b7%8f%e0%b6%9c%e0%b6%ad%e0%b7%8a-%e0%b7%83%e0%b7%90%e0%b6%9a/",
       "Category": "local",
       "Parent URL": "https://www.dinamina.lk/category/local//page/298/"
}