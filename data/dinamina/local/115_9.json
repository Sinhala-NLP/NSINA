{
       "Source": "dinamina",
       "Timestamp": "September 14, 2023 7:03 am",
       "Headline": "මානව හිමිකම්  රැකීමේ ප්‍රගතියක්  ජිනීවා කවුන්සිලයේදී රටවල් 39ක් ශ්‍රී ලංකාවේ ගුණ වයයි",
       "News Content": "මානව හිමිකම් සම්බන්ධයෙන් ස්ථාවර මට්ටමේ ප්‍රගතියක් අත්කර ගත් රටක් ලෙස යුරෝපා සංගමය ඇතුළු රටවල් 39ක් ජගත් මානව හිමිකම් කවුන්සලයේ දී ශ්‍රී ලංකාවට පක්ෂව සිය අදහස් ඉදිරිපත් කර තිබේ. ප්‍රතිසන්ධානය සම්බන්ධයෙන් දේශීය ආයතන විසින් ලබාගෙන ඇති ආර්ථික ප්‍රතිසාධන ක්‍රියාමාර්ග, ප්‍රගතිය සහ මානව හිමිකම් කවුන්සිලය සමඟ ශ්‍රී ලංකාව අඛණ්ඩව ඵලදායි ලෙස සම්බන්ධ වීම මේ රටවල් විසින් පිළිගෙන තිබෙන බව විදේශ කටයුතු අමාත්‍යාංශය පවසයි.\n\nඒ අනුව සිරියාව, වෙනිසියුලාව, පාකිස්තානය, කියුබාව, චීනය, ලාඕසය, බෙලරූස්, එරිත්‍රියාව, තුර්කිය, ඕමානය, මාලදිවයින, රුසියාව, නේපාලය, ජපානය, නෝර්වේ, නයිජීරියාව, උගන්ඩාව, යේමනය, බුරුන්ඩි, ඉන්දියාව, නිකරගුවාව, වියට්නාමය, කසකස්තානය, කිර්ගිස්තානය, අසර්බයිජාන, ඇල්ජීරියාව, ඉරානය, ඊජිප්තුව, කාම්බෝජය, යුරෝපා සංගමය, එක්සත් රාජධානිය, ස්විට්සර්ලන්තය, කැනඩාව, නවසීලන්තය, ජර්මනිය, ප්‍රංශය, අමෙරිකා එක්සත් ජනපදය, මොන්ටිනීග්‍රෝ, මලාවි, ඔස්ට්‍රේලියාව යන රටවල් මෙලෙස ශ්‍රී ලංකාවට පක්ෂව සිය අදහස් දැක්වීම සිදුකර තිබෙන අතර ශ්‍රී ලංකාව පිළිබඳ එක්සත් ජාතීන්ගේ මානව හිමිකම් පිළිබඳ මහකොමසාරිස්වරයා විසින් නිකුත් කළ වාර්ෂික වාර්තාව එහි නියෝජ්‍ය මහ කොමසාරිස් නාදා අල් නෂීෆ් විසින් ප්‍රකාශයට පත් කිරීමෙන් අනතුරුව ඊට ප්‍රතිචාර දක්වමින් ඒ ඒ රටවල ජිනීවාහි තානාපතිවරු මෙලෙස අදහස් දක්වා තිබෙන බවද අමාත්‍යාංශය කියාසිටී.\n\nජගත් මානව හිමිකම් කවුන්සලයේ 54 වැනි සැසිවාරය ස්විට්සර්ලන්තයේ ජිනීවා නුවර දී පසුගියදා (11) ආරම්භ වූ අතර මේ දක්වා රටවල් 46ක් සිය අදහස් දැක්වීම ඉදිරිපත් කර තිබෙන බවද එහිදී රටවල් 39ක් ශ්‍රී ලංකාවට පක්ෂව අදහස් ඉදිරිපත් කිරීම අතිශය වැදගත් බවද එම අමාත්‍යාංශය පෙන්වා දෙයි. මෙවර සැසිවාරයේ දී ශ්‍රී ලංකාව සම්බන්ධයෙන් වන මූලික කණ්ඩායම් යෝජනාව ඉදිරිපත් කර තිබෙන අතර අමෙරිකා එක්සත් ජනපදය, එංගලන්තය, කැනඩාව, උතුරු අයර්ලන්තය, උතුරු මැසිඩෝනියාව, ජර්මනිය, මලාවි සහ ලක්සම්බර්ග් රටවලින් සමන්විත මූලික කණ්ඩායම විසින් එය ඉදිරිපත් කර තිබේ.\n\nශ්‍රී ලංකාවේ දීර්ඝ කාලයක් පුරා රඳවාගෙන සිටින රැඳවූවන් නිදහස් කිරීමට පියවර ගැනීම අගය කරන බව සඳහන් කර තිබෙන ජිනීවාහි නෝර්වේ නියෝජිතවරයා රටේ පැවැත්විය යුතු මැතිවරණ නිසිකලට පැවැත්විය යුතු බවද සත්‍ය සෙවීමේ යාන්ත්‍රණය නිසියාකාරයෙන් ක්‍රියාත්මක කිරීම පිළිබඳව ප්‍රසාදය පල කරන බවද සඳහන් කර තිබේ.\n\nවිවිධ ක්‍රම උපයෝගී කර ගනිමින් ශ්‍රී ලංකාවේ එල්ටීටීඊ ත්‍රස්තවාදය මැඩපැවැත්වීමට මෙන්ම අතුරුදන්වූවන් සෙවීමේ යන්ත්‍රණය සඳහා ගත් ක්‍රියාමාර්ග අගය කරන බවද ශ්‍රී ලංකාව නිරන්තරයෙන් මානව හිමිකම් සම්බන්ධයෙන් ස්ථාවර මට්ටමේ ප්‍රගතියක් අත්කර ගත් රටක් බවද පාකිස්තාන නියෝජිතයා සඳහන් කර ඇත. ඊට අමතරව එල්ටීටීඊ සංවිධානය යළි ශක්තිමත් වීම වැළැක්වීම සඳහා ශ්‍රී ලංකා රජය ගනිමින් සිටින ක්‍රියාමාර්ග අගය කරන බවද එම නියෝජිතවරයා සඳහන් කර ඇත. රටේ සාමය ඇති කර ගැනීමට දරන යහපත් ප්‍රයත්නයක් මානව හිමිකම් පරීක්ෂණ ජාත්‍යන්තරයත් සමඟ එක්ව සිදුකිරීම සම්බන්ධයෙන් ශ්‍රී ලංකාවට ප්‍රසාදය පළ කරන බව ජිනීවාහි රුසියානු නියෝජිතවරයා සඳහන් කර තිබේ.\n\nමානව හිමිකම් පිළිබඳ මහ කොමසාරිස්වරයා ශ්‍රී ලංකාව පිළිබඳ ඉදිරිපත් කළ වාර්තාව පිළිගන්නා බවද සත්‍යය සෙවීම සහ සංහිඳියා කොමිසමක් ස්ථාපනය සඳහා ශ්‍රී ලංකාව දරණ උත්සාහය සම්බන්ධයෙන් අපේ අවධානය යොමුව තිබෙන බවද එංගලන්ත නියෝජිත රීටා ෆ්රෙන්ච් මහත්මිය පෙන්වා දී තිබෙන අතර එවැනි ඕනෑම යන්ත්‍රණයක් ඇති කිරීමේ දී ජාත්‍යන්තර ප්‍රමිතීන්ට අනුව බලපෑම් ඇතිවූ සියලු ජන කොටස්වලට යළි විශ්වාසය ගොඩනැඟෙන පරිදි ඔවුන්ගේ පූර්ණ සහභාගිත්වයක් සහිතව ජනතාවට යුක්තිය ඉටුවන ලෙස කිරීම ඉතා වැදගත් බවද ඇය පෙන්වා දී ඇත.\n\nමේ අතර යුරෝපා සංගමයේ නියෝජිත තසීස් පොවුලෝස් මහතා සඳහන් කර ඇත්තේ වගවීම සහතික කිරීම සහ බලහත්කාරයෙන් පැහැර ගැනීමට අදාළ සිද්ධිය විසඳීමට කටයුතු කරනු ඇතැයි ඉල්ලා සිටින බවත් සංහිඳියාව ඇති කිරීමේ යන්ත්‍රණයත්, දෙමළ දේශපාලන පක්ෂ සමඟ ජනාධිපතිවරයාගේ සාකච්ඡා මෙන්ම පුරා විද්‍යා, වන සංරක්ෂණ හෝ ආරක්ෂක හේතූන් මත උතුරු නැඟෙනහිර ඉඩම් අත්කර නොගැනීමට ලබාදී ඇති ප්‍රතිඥාව පිළිබඳව යුරෝපා සංගමයේ අවධානය යොමුව තිබෙන බවත්ය.\n\nදූෂණ විරෝධී නීති සම්පාදනය ඇතුළු ප්‍රතිසංස්කරණ ශ්‍රී ලංකාව විසින් කර තිබෙන අතර ත්‍රස්ත විරෝධී පනත අවසන් කරන ලෙස දිරිගන්වන බවද ජිනීවාහි අමෙරිකානු නියෝජිතවරිය සඳහන් කර තිබෙන අතර එය ජාත්‍යන්තර ප්‍රමිතීන්ට අනුව සිදුවන ඇතැයි බලාපොරොත්තු වන බවද සඳහන් කර තිබේ.\n\nමහින්ද අලුත්ගෙදර",
       "URL": "https://www.dinamina.lk/2023/09/14/breaking-news/22145/%e0%b6%b8%e0%b7%8f%e0%b6%b1%e0%b7%80-%e0%b7%84%e0%b7%92%e0%b6%b8%e0%b7%92%e0%b6%9a%e0%b6%b8%e0%b7%8a-%e0%b6%bb%e0%b7%90%e0%b6%9a%e0%b7%93%e0%b6%b8%e0%b7%9a-%e0%b6%b4%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/115/"
}