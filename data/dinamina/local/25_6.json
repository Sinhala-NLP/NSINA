{
       "Source": "dinamina",
       "Timestamp": "October 6, 2023 1:14 am",
       "Headline": "උඩ­රට දමිළ ජන­තා­වගේ නිවාස-අධ්‍යා­පන අව­ශ්‍යතා කඩි­න­මින් සපු­රා­ලිය යුතුයි   – අග­මැති දිනේෂ් ගුණ­ව­ර්ධන",
       "News Content": "උඩරට දමිළ ජනතාවට නිවාස, අධ්‍යාපන, සෞඛ්‍ය සහ යටිතල පහසුකම් සැලසීම කඩිනම් කළ යුතු බව අගමැති දිනේෂ් ගුණවර්ධන මහතා පැවසීය. එම ප්‍රජාව ඉන්දියාවේ සිට ශ්‍රී ලංකාවේ උඩරටට පැමිණ වසර 200ක් පිරීම නිමිත්තෙන් ප්‍රජා ලාංඡනයක් එළිදැක්වීම සඳහා ජල සම්පාදන හා වතු යටිතල පහසුකම් සංවර්ධන අමාත්‍යාංශයේ ඊයේ (5) පැවති උත්සවයේදී අගමැතිවරයා මේ බව සඳහන් කළේය. දශක ගණනාවකට පෙර වතු කම්කරුවන්ගේ අයිතීන් සුරැකීමට වෘත්තීය සමිතියක් පිහිටුවීමට උත්සාහ කළ විට වාමාංශික නායකයන් යුරෝපීය වතු හිමියන් විසින් එළවා දැමනු ලැබූ බවත්, ඉන් නොසැලුණු ඔවුන් වතු කම්කරුවන්ගේ අයිතීන් වෙනුවෙන් අවශ්‍ය අරමුණු කරා ගිය බවත් අගමැතිවරයා කියා සිටියේය.\n\nසෞම්‍යමූර්ති තොණ්ඩමන් මහතා ඇතුළු ඉන්දීය සම්භවයක් ඇති ප්‍රජා නායකයන් වසර ගණනාවක් පුරා කම්කරුවන් සඳහා අයිතීන් රැසක් දිනා දීමට සමත් වූ බවත් ජීවන් තොණ්ඩමන්, සෙන්තිල් තොණ්ඩමන් වැනි නව පරපුරේ නායකයන් රජය සමඟ සක්‍රිය සහයෝගයෙන් උඩරට ප්‍රජාවගේ අයිතිවාසිකම් තහවුරු කිරීමට කටයුතු කරන බවත් අගමැතිවරයා පැවසීය.\n\nඇමැති ජීවන් තොණ්ඩමන්, ආණ්ඩුකාර සෙන්තිල් තෝණඩමන්, රාජ්‍ය ඇමැති සනත් නිශාන්ත, පාර්ලිමේන්තු මන්ත්‍රී වඩිවේල් සුරේෂ්, ඉන්දීය මහ කොමසාරිස් කාර්යාලයේ උපදේශක එල්ඩෝස් මැතිව්ස් මහත්වරු සහ අමාත්‍යාංශ ලේකම්, නිලධාරීන් සහ වෘත්තීය සමිති නායකයෝ මේ අවස්ථාවට එක්ව සිටියහ.",
       "URL": "https://www.dinamina.lk/2023/10/06/local/28454/%e0%b6%8b%e0%b6%a9%e0%b6%bb%e0%b6%a7-%e0%b6%af%e0%b6%b8%e0%b7%92%e0%b7%85-%e0%b6%a2%e0%b6%b1%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b6%b1%e0%b7%92%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/25/"
}