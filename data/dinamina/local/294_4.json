{
       "Source": "dinamina",
       "Timestamp": "August 3, 2023 1:14 am",
       "Headline": "කොරියාවේ කෘෂි දැනුම අරන් ආ මනෝජ් රෝහණගෙන් නව තාක්ෂණ හරිතාගාරයක්",
       "News Content": "කෘෂිකර්මාන්තය පිළිබඳ දැඩි උනන්දුවක් දක්වන සුවිශේෂී වු පුද්ගලයකු අපිට හමුවුයේ තිස්සමහාරාම සඳුන්ගම ප්‍රදේශයෙනි. නමින් ඒ.කේ. මනෝජ් රෝහණ අමරසිංහ වන ඔහු දකුණු කොරියාවේ රැකියාවට ගොස් ආපසු මෙරටට පැමිණියේ එරට කෘෂි තාක්ෂණික දැනුම ද රැගෙනය. ඔහු එම දැනුම උපයෝගී කරගෙන නවීන තාක්ෂණයෙන් යුත් හරිතාගාරයක් නිර්මාණය කරගෙන ඒ තුළ එළවඵ වගාවන් ආරම්භ කර තිබේ.\n\nහරිතාගාර තුළ වගා කිරීම අපේ රටට අලුත් දෙයක් නොවේ. නමුත් මිනිස් ශ්‍රමය මඟින් සිදු කළ යුතු බොහෝ දෑ විදුලි පරිපථයක් මඟින් ස්විච් එකක් ඔබා සිදුකර ගන්නා නවීන තාක්ෂණයෙන් යුත් හරිතාගාරයක් මනෝජ් රෝහණ විසින් නිර්මාණය කර ගෙන තිබේ.\nකොරියාව කියන්නෙ තාක්ෂණය අතින් ඉහළ ගියපු රටක්. එරට කෘෂි තාක්ෂණික දැනුම අප රටට ගෙනැල්ල එම තාක්ෂණය භාවිත කරල කුඩා බිම් ප්‍රමාණයක හෝ වගා කරන්න ඕන කියලා මට හිතුණා. එම නිසා තමයි මම කොරියාවේ රැකියාව අතහැර මෙරටට නැවත ආවේ.\n\nඒ අනුව සුපිරි වෙළඳපොළ ඉලක්ක කරගෙන වර්ග අඩි විසිදාහක බිම් ප්‍රමණයක වගා කිරීමට මම මේ වනවිට සැලසුම් කරල තිබෙනවා. ඉන් වර්ග අඩි දහ දාහක මුරියා වර්ගයේ මාඵ මිරිස් වගාවක් හා සලාද පිපිඤ්ඤා (ගර්කින්) වගාවක් මා ආරම්භ කළා. හරිතාගාරයක් ඉදිකිරීමට අවශ්‍ය ජී.එල්. බට හැරුණු විට ගොවිතැනට අවශ්‍ය සියලු උපකරණ සියල්ලක්ම මම ගෙනැල්ල තියෙන්නේ කොරියාවෙන්. එරටින් මම ලබා ගත් තාක්ෂණික දැනුම උපයෝගී කරගෙන හරිතාගාරයක් මම විසින්ම නිර්මාණය කර ගත්තා.\nඔහු වගාවට භාවිත කරනු ලබන්නේ කොහුබත්, දහයියා, වියළි ගොම, රොම්පස එක්කර සාදා ගන්නා ලද ස්වභාවික පොහොරය. මීට අමතරව පිළිගත් අයතනයකින් නිෂ්පාදනය කරන ලද කොම්පෝස් පොහොරත් භාවිත කෙරෙති.\n\nයම් විදියකින් දිලීර රෝගයක් හෝ කෘමි උවදුරක් වගාව තුළ පැතිරුණොත් කෙමිකල් වර්ගයක් භාවිත කරන්නට සිදුවෙන බව ඔහු පවසයි. එහෙත් එළිමහනේ වගාවන්ට අවශ්‍ය ප්‍රමාණයට හරිතාගාරය තුළ සිදුකෙරෙන වගාවන්ට අවශ්‍ය නොවන බව මනෝජ් රෝහණ පැවැසීය. හරිතාගාරය තුළට කෙමිකල් වාෂ්ප කිරීමට අවශය යන්ත්‍ර සූත්‍ර ඔහු සතුව පැවැතීම ඊට හේතු විය.\n\nතිස්සමහ­ාරාම සමූහ ඒ.ඒ. පේමසිරි",
       "URL": "https://www.dinamina.lk/2023/08/03/local/11252/%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%9a%e0%b7%98%e0%b7%82%e0%b7%92-%e0%b6%af%e0%b7%90%e0%b6%b1%e0%b7%94%e0%b6%b8-%e0%b6%85%e0%b6%bb%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/294/"
}