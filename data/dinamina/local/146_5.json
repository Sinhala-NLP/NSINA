{
       "Source": "dinamina",
       "Timestamp": "September 6, 2023 1:00 am",
       "Headline": "කැලණිවැලි දුම්රිය මාර්ගයේ නවීකරණය කඩිනම් කරනවා විදුලි දුම්රිය ධාවනයට සුදුසු පරිසරය සකස් කරනවා",
       "News Content": "කැලණිවැලි දුම්රිය මාර්ගයේ නවීකරණ කටයුතු යාවත්කාලීන කරමින් විදුලි දුම්රිය ධාවනයට සුදුසු පරිසරය සකස් කිරීමට සැලසුම් කරන බව ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා පාර්ලිමේන්තුවේදී ඊයේ (05) පැවසුවේය.\n\nකුරුණෑගල දිස්ත්‍රික් සමඟි ජන බලවේගයේ මන්ත්‍රී අශෝක් අබේසිංහ මහතා ඇසූ ප්‍රශ්නයකට පිළිතුරු දෙමින් ඇමැතිවරයා මේ බව කියා සිටියේය.\n\nඇමැතිවරයා මෙසේද පැවසීය.\n\nමෙම ව්‍යාපෘතියට අනුව අනවසර නේවාසික ඉදිකිරීම් සිදු කර ඇති පුද්ගලයන් 670 කට නිවාස ලබාදීමටත්, වෙනත් ඉදිකිරීම් 38 කට වන්දි ලබා දෙමින් ව්‍යාපෘතිය ක්‍රියාවට නැංවීමට අවශ්‍ය කටයුතු සිදු කිරීමටත් පියවර ගෙන තිබෙනවා.\n\nකැලණිවැලි දුම්රිය මාර්ගය නවීකරණය කිරීමේ ව්‍යාපෘතියට අනුව මරදාන සිට පාදුක්ක දක්වා කොටස විදුලිකරණය සඳහා ද්විත්ව දුම්රිය මාර්ගයන් ලෙස රථගාල් පහසුකම් සහිත නවීන දුම්රිය ස්ථාන හා නව සංඥා පද්ධතියක් සමඟ මාලිගාවත්ත සිට මාරපන දක්වා කොටස ගුවන්ගත මාර්ගයන් ලෙස සංවර්ධනයට වූ ශක්‍යතා අධ්‍යයනය සවිස්තරාත්මක ඉංජිනේරු සැලසුම් ඇස්තමේන්තු හා ලංසු ලේඛන ඉදිරිපත් කර තිබෙනවා. තවද මෙම කොටසේ ගෝලීය සංවර්ධන කටයුතු සඳහා පාරිසරික බලපත්‍ර ඇගැයීමට ඊ.අයි.ඒ. වාර්තා අනුව මධ්‍යම පරිසර අධිකාරිය විසින් අනුමැතිය ලබා දී තිබෙනවා. එමෙන්ම පාදුක්ක සිට අවිස්සාවේල්ල දක්වා කොටස විදුලිකරණය කරන ලද තනි මාර්ගයක් ලෙස සංවර්ධනය සඳහා වන මාර්ගස්ථයට අදාළ සැලසුම් සකස් කර තිබෙනවා. මින් පළමු අදියර ලෙස මරදාන සිට පාදුක්ක දක්වා කොටස විදුලිකරණය කරන ලද ද්විත්ව දුම්රිය මාර්ගයක් ලෙස නවීන නැවතුම්පොළවල් සමඟින් එක්වර වාහන 100ක් නැවැත්වීමේ පහසුකම් සහිත නව සංඥා පද්ධතියක් ද සමඟ ඉදිකිරීමටත් කාර්ය බහුල වේලාවන්හිදී මැදිරි 12ක් සහිත දුම්රිය විනාඩි 7කට වරක් ධාවනයටත් සැලසුම් සකස් කර තිබෙනවා. දුම්රිය හරස් මාර්ග 56 කින් හා දුම්රිය මාර්ගයට සමාන්තර මාර්ග 10 කින් සමන්විත මරදාන සිට මාකුඹුර දක්වා කොටස ගුවන්ගත මාර්ගයක් ලෙස ඉදිකිරීමටත් යෝජනා වෙලා තිබෙනවා. මෙම දුම්රිය හරස් මාර්ග 56න් 22ක් සඳහාම දුම්රිය මහපොළොව මතින් ඉදි කරන්නේ නම් ගුවන් පාලම් ඉදිකළ යුතු බවට මාර්ග සංවර්ධන අධිකාරියේ නිර්දේශ ලබාදී තිබෙනවා. ඒ අනුව දුම්රිය මාර්ගයේ ඉදිකිරීමෙන් නගරයේ වාහන තදබදය වැළැක්වීමට මීටර් 3ක් ඉහළින් ඉදිකිරීමත්, පසුව එහි පහළ කොටස ආදායම් උත්පාදනයට යොදා ගැනීමත් යන කරුණු සලකා බලා මෙම කොටස ගුවන්ගතව ඉදි විය යුතු බව දේශීය විදේශීය විද්වතුන් 50 කින් පමණ සමන්විත උපදේශක සමාගම් යෝජනා කර තිබෙනවා. වියදම් ඇස්තමේන්තු රැස්වීමේදී මෙම කොටස ගුවන්ගතව ඉදිකිරීමට පොළව මතින් ඉදි කරනවාට වඩා ලාභදායක බව සනාථ වුණා. නමුත් 2020 මැයි 13 වැනිදා අමාත්‍ය මණ්ඩලය වෙත ඉදිරිපත් කරන සංදේශය මඟින් කමිටුවක් පත් කළා. මහාචාර්ය ලලිතසිරි ගුණරුවන් සභාපතිවරයාගෙන් යුක්ත මෙම කමිටුවේ සාමාජිකයන් වනුයේ ආචාර්ය ඩී.එස්. ජයවීර, ජානක කුරුකුලසූරිය මහත්වරුන්. මරදාන සිට මහනුවර දක්වා ගුවන්ගත මාර්ගයක් ලෙස ඉදිකිරීමේ දුම්රිය මාර්ගය කමිටුව ඉදිරියේ දැඩි ලෙස විවේචනයට ලක් වුණා. මේ සම්බන්ධයෙන් ව්‍යාපෘති අධ්‍යක්ෂ විසින් ප්‍රවාහන අමාත්‍යාංශයේ ලේකම් වෙත අමතන ලිපිය මම සභාගත කරනවා.",
       "URL": "https://www.dinamina.lk/2023/09/06/local/19837/%e0%b6%9a%e0%b7%90%e0%b6%bd%e0%b6%ab%e0%b7%92%e0%b7%80%e0%b7%90%e0%b6%bd%e0%b7%92-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%b8%e0%b7%8f%e0%b6%bb%e0%b7%8a%e0%b6%9c%e0%b6%ba/",
       "Category": "local",
       "Parent URL": "https://www.dinamina.lk/category/local//page/146/"
}