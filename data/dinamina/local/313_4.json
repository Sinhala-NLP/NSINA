{
       "Source": "dinamina",
       "Timestamp": "July 29, 2023 1:12 am",
       "Headline": "ලෝක ජම්බෝරියට යන බාලදක්ෂ කණ්ඩායමට ජාතික ධජය ජනපති අතින්…",
       "News Content": "දකුණු කොරියාවේ පැවැත්වෙන 25 වැනි ලෝක බාලදක්ෂ ජම්බෝරියට සහභාගි වන ශ්‍රී ලංකා කණ්ඩායමට ශ්‍රී ලංකාවේ ප්‍රධාන බාලදක්ෂ ජනාධිපති රනිල් වික්‍රමසිංහ මහතා අතින් ඊයේ (28) පෙරවරුවේ ජනාධිපති කාර්යාලයේදී ජාතික ධජය නිල වශයෙන් පිළිගන්වනු ලැබූ අයරු. එළැඹෙන 2024 වර්ෂයේ පැවැත්වීමට නියමිත 10 වැනි ජාතික බාලදක්ෂ ජම්බෝරියේ නිල ලාංඡනය එළිදැක්වීමද මෙහිදී සිදු කෙරිණි.\n\n25 වැනි ලෝක බාලදක්ෂ ජම්බෝරිය අගෝස්තු මස 1 දා සිට 12 දා දක්වා දකුණු කොරියාවේ සේමැන්ජියම් දී ලොව පුරා බාලදක්ෂ බාලදක්ෂිකාවන් 50,000කගේ සහභාගිත්වයෙන් උත්කර්ෂවත්ව පැවැත්වීමට නියමිත අතර, ශ්‍රී ලංකාව නියෝජනය කරමින් බාලදක්ෂ බාලදක්ෂිකාවන් 177 දෙනකු පමණ ඊට එක් වීමට නියමිතය.\n\nශ්‍රී ලංකා බාලදක්ෂ කණ්ඩායමට මෙහිදී සිය සුබපැතුම් එක් කළ ජනාධිපතිවරයා සඳහන් කළේ 2048 වන විට ශ්‍රී ලංකාවද දකුණු කොරියාව වැනි දියුණු රටක් බවට පත් කිරීම රජයේ අරමුණ බවත්, මේ සංචාරයේදී ලබන අත්දැකීම් රටේ අනාගතය වෙනුවෙන්ද දායක කරගැනීමට සියලු දෙනා ක්‍රියා කළ යුතු බවත්ය. ආත්ම විශ්වාසයෙන් යුතු සහ අභියෝගවලට මුහුණ දිය හැකි ශක්තිමත් අනාගත පරපුරක් ගොඩනැඟීමට බාලදක්ෂ ව්‍යාපාරයෙන් ලැබෙන දායකත්වය අගය කළ ජනාධිපතිවරයා ඒ පුහුණුව රටේ අනාගතය වෙනුවෙන් ඵලදායිව යොදාගන්නා ලෙසද බාලදක්ෂ බාලදක්ෂිකාවන්ගෙන් ඉල්ලා සිටියේය.\n\nප්‍රධාන බාලදක්ෂ කොමසාරිස් නීතිඥ ජනප්‍රිත් ප්‍රනාන්දු මහතා මෙහිදී අදහස් දක්වමින් කියා සිටියේ ශ්‍රී ලංකාවේ බාලදක්ෂ ව්‍යාපාරය පුළුල් කිරීමට ජනාධිපති රනිල් වික්‍රමසිංහ මහතා දුන් උපදෙස් අනුව මෙරට බාලදක්ෂ ව්‍යාපාරයේ සාමාජික සංඛ්‍යාව ලක්ෂයක ඉලක්කය පසුගියදා සම්පූර්ණ කළ බවයි. මෙහිදී ශ්‍රී ලංකා බාලදක්ෂ කණ්ඩායමේ නායක, ජාත්‍යන්තර කොමසාරිස්, විශේෂඥ වෛද්‍ය රජීව් පීරිස් මහතා වෙත ජාතික ධජය පිරිනැමුණු අතර, ශ්‍රී ලංකා බාලදක්ෂ සංගමයේ සභාපති ශ්‍රීනාත් ගුණරත්න, විධායක කමිටු සභාපති රත්නසිරි පෙරේරා යන මහත්වරුන් ඇතුළු සංගමයේ කොමසාරිස්වරු හා නිලධාරීහු රැසක් ඊට එක්ව සිටියහ. ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක මහතාද මේ අවස්ථාවට සහභාගි විය.\n\nශිරෝමි අබයසිංහ",
       "URL": "https://www.dinamina.lk/2023/07/29/local/10150/%e0%b6%bd%e0%b7%9d%e0%b6%9a-%e0%b6%a2%e0%b6%b8%e0%b7%8a%e0%b6%b6%e0%b7%9d%e0%b6%bb%e0%b7%92%e0%b6%ba%e0%b6%a7-%e0%b6%ba%e0%b6%b1-%e0%b6%b6%e0%b7%8f%e0%b6%bd%e0%b6%af%e0%b6%9a%e0%b7%8a%e0%b7%82-2/",
       "Category": "local",
       "Parent URL": "https://www.dinamina.lk/category/local//page/313/"
}