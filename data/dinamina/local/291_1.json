{
       "Source": "dinamina",
       "Timestamp": "August 4, 2023 12:21 am",
       "Headline": "දැරියක ගණිකා වෘත්තියේ යෙදවූ හෝටල් කළමනාකරුට අත්හිටුවූ සිරදඬුවම්",
       "News Content": "වසර 14කට පෙර මවුපියන් රවටමින් කළ වරදට විනිසුරුගෙන් වින්දිත තැනැත්තියට දැඩි අවවාද\n\nදාහතර හැවිරිදි පාසල් දැරියක ගණිකා වෘත්තියේ යොදන ලදැයි අධි චෝදනා ලත් 49 හැවිරිදි හෝටල් කළමනාකාරවරයකුට වසර 15ට අත්හිටවූ වසර දෙකක බරපතළ වැඩ සහිත සිරදඬුවම් හා රුපියල් 25,000ක දඩයක් කොළඹ මහාධිකරණය ඊයේ (04) නියම කළේය.\nඑම දඬුවමට අමතරව රුපියල් ලක්ෂ 3ක වන්දියක් අදාළ තැනැත්තියට ලබාදෙන ලෙස ද විනිසුරුවරයා නියෝග කළේය.\nමේ වන විට 64 වියේ පසුවන හෝටල් කළමනාකරු තිදරු පියකු බවත් ඔහු සිය වරද සම්බන්ධයෙන් පසුතැවෙන බවත් වින්දිත තැනැත්තිය පාසල් දැරියක් බවට හඳුනාගත් වහාම ඇය හෝටලයට යළි යළිත් පැමිණීම වැළැකූ බවත් සඳහන් කළේය.\nවින්දිත දැරිය 2009 වසරේ දී විත්තිකරුගේ හෝටලයට නො පැමිණ වෙනත් හෝටලයකට යනු දුටු බව ද විත්තිකරු සිය නීතිඥයා මඟින් කරුණු ඉදිරිපත් කළේය.\nඑම අවස්ථාවේ දැනට දෙදරු මවක වන වින්දිත තැනැත්තිය අධිකරණය ඉදිරියට කැඳවූ විනිසුරුවරයා පාසල් වයසේ දැරියක්ව සිට මවුපියන් රවටා මෙවන් වරදවල් සිදු කිරීම සම්බන්ධයෙන් දැඩි අවවාද ලබා දුන්නේය.\nවිත්තිකරු විසින් ලබාදෙන රුපියල් ලක්ෂ තුනක වන්දි මුදල වින්දිත තැනැත්තියගේ බාලවයස්කාර දරුවන් දෙදෙනාගේ බැංකු පොත්වල තැන්පත් කරන ලෙසට ද දන්වා සිටියේය.\nතමන් අත්කරගත් අවාසනාවන්ත ඉරණම තම දරුවන්ට ලබා නොදෙන ලෙසට ද දන්වා සිටියේය.\nවිත්තිකරු විසින් සාක්ෂිකාරිය අධිකරණය ඉදිරියේ සාක්ෂි ලබාදීමට ඉඩ සලස්වා යළි යළිත් අපහසුතාවයට පත් නොකර මුල් අවස්ථාවේම වරද පිළිගැනීම හේතුවෙන් මෙම අත්හිටවූ සිරදඬුවම නියම කළේය.\nදැරියට ලිංගික අතවර කළේ යැයි සැකකරන විසි එක් හැවිරිදි තරුණයකුට සහ හෝටල් කළමනාකාරවරයාට එරෙහිව අධිචෝදනා ගොනු කර ඇති බව පොලිසිය අධිකරණයේදී පැවසීය.\nඅදාළ තරුණයා නොමැතිව වෙනත් අධිකරණයක තවත් නඩුවක් විභාග වන බවට පොලිසිය ඉදිරිපත් කළ කරුණු සලකා බැලූ විනිසුරුවරයා පොලිසිය විසින් බරපතළ වරද සිදු කර ඇති චුදිත අත්අඩංගුවට නොගැනීම සම්බන්ධයෙන් නොසතුට හා විරෝධය ප්‍රකාශ කළේය.\nÒපොලිසිය හැමදාමත් කොහේ හරි කෙනෙක් පස්සේ දුවලා අවශ්‍ය චුදිතයෝ මඟහැර බලා ඉන්නවා.Ó\nවිනිසුරුවරයා වැඩිදුරටත් පැවැසීය.\nචෝදනාවට අදාළ වරද සිදු වී වසර 14කට පසුව මෙම දඬුවම් ලබා දුන්නේය.\n\nරෝෂන් තුෂාර",
       "URL": "https://www.dinamina.lk/2023/08/04/local/11885/%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a-%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b7%80%e0%b7%98%e0%b6%ad%e0%b7%8a%e0%b6%ad%e0%b7%92%e0%b6%ba%e0%b7%9a-%e0%b6%ba%e0%b7%99/",
       "Category": "local",
       "Parent URL": "https://www.dinamina.lk/category/local//page/291/"
}