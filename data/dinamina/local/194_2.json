{
       "Source": "dinamina",
       "Timestamp": "August 25, 2023 1:00 am",
       "Headline": "ශ්‍රී ලංකාව තුළ යළිත් ජාතිවාදී කෝලහල ඇතිවීමේ අවදානමක් බුද්ධි සේවාවලින් වාර්තා කර නෑ",
       "News Content": "ශ්‍රී ලංකාව තුළ යළිත් ජාතිවාදී කෝලහල ඇතිවීමේ අවදානමක් ඇති බවට විදේශ බුද්ධි අංශයකින් හෝ බුද්ධි ආයතනයකින් කිසිදු තොරතුරක් වාර්තා කර නැතැයි වගකීමෙන් යුතුව ප්‍රකාශ කරන බව ආරක්ෂක රාජ්‍ය ඇමැති ප්‍රමිත බණ්ඩාර මහතා පාර්ලිමේන්තුවේදී ඊයේ (24) අවධාරණය කෙළේය.\n\nරාජ්‍ය ඇමැති ප්‍රමිත බණ්ඩාර තවදුරටත් මෙසේද පැවසීය.\n\nසමාජ මාධ්‍ය ඔස්සේ පළවන පුවත් හෝ කටකතා සම්බන්ධයෙන් වරින් වර පිළිතුරු ලබාදිය නොහැකි බව පාර්ලිමේන්තුවේදී වගකීමෙන් යුතුව පවසනවා.\n\nඑහෙත් ඇතැම් කණ්ඩායම් දේශපාලන උත්තේජනය මත රටතුළ ජාතිවාදි කෝලහලයක් ඇති කරන්නට උත්සාහ දරන බවට මෙරට බුද්ධි අංශවලට නිරීක්ෂණය වී ඇති බවත් එවන් අය සම්බන්ධයෙන් ආරක්ෂක අංශ හා ආණ්ඩුව දැඩි අවධානය යොමුකර තිබෙනවා.\n\nමානල් කුඩිඉරිප්පු, මුලතිව් ලිපිනයේ පදිංචි ඇන්තනි ජෙගනාදන් පීටර් ඉලන්චේලියන් නම් පුද්ගලයකු කුරුන්දි විහාරය සම්බන්ධයෙන් විශේෂ අවධානය යොමු කරමින් යම් අර්බුදයක් නිර්මාණය කරන්නට උත්සාහ දරනවා. ඔහුට ඇති ප්‍රශ්නය කවරක්ද යන්න ප්‍රශ්නයක්. කතෝලික බැතිමතෙකු වන එම තැනැත්තා යම් ප්‍රශ්නයක් ඇති කරන්නට උත්සාහ දරනවා. කෙසේ වුවද කුරුන්දි විහාර භූමිය තුළ බුද්ධාගමේ අනාගතයවත්, හින්දු ආගමේ අනාගතයවත් තීන්දු වන්නේ නැහැ. කෙසේ වුවද වසර තිහකට අධික යුදමය වාතාවරණයෙන් සිදු වූ විනාශය තුළින්වත් පාඩම් ඉගෙනගෙන නැති පිරිස් මෙලෙස කටයුතු කිරීම කනගාටුවට කරුණක්.",
       "URL": "https://www.dinamina.lk/2023/08/25/local/17138/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%ad%e0%b7%94%e0%b7%85-%e0%b6%ba%e0%b7%85%e0%b7%92%e0%b6%ad%e0%b7%8a-%e0%b6%a2%e0%b7%8f%e0%b6%ad/",
       "Category": "local",
       "Parent URL": "https://www.dinamina.lk/category/local//page/194/"
}