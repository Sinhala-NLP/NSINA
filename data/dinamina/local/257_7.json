{
       "Source": "dinamina",
       "Timestamp": "August 11, 2023 10:58 am",
       "Headline": "කොරියානු රැකියා පෙන්වා රුපියල් කෝටියකට අධික මුදලක් වංචා කරලා",
       "News Content": "ශ්‍රී ලංකා විදේශ සේවා නියුක්ති කාර්යාංශයේ පැය 24 දුරකථන ඇමතුම් මධ්‍යස්ථානයට ලද ඇමතුමකින් දකුණු කොරියාවේ රැකියා පෙන්වා මුදල් වංචාකළ මහා පරිමාණ විදේශ රැකියා ජාවාරමක් පිළිබඳව තොරතුරු අනාවරණය වී තිබේ.\n\nකාර්යාංශයේ 24 පැය ඇමතුම් මධ්‍යස්ථානයට ඊයේ (10) ලද දුරකථන ඇමතුමක් මගින්, දකුණු කොරියාවේ රැකියා වෑද්දුම් ක්ෂේත්‍රයේ රැකියා සඳහා ශ්‍රි ලාංකික තරුණයින් බඳවා ගන්නා බවත්, ඒ සඳහා එක් අයෙකුගෙන් රු.375,000ක මුදලක් ලබාගන්නා බවත්, එම රැකියා සඳහා බඳවාගැනීමේ පරීක්ෂණයක් ඊයේ කොලොන්නාවේ පිහිටි රජයේ කර්මාන්තශාලා දෙපාර්තමේන්තුවේදී පැවැත්වෙන බවත් සඳහන් කරමින් පැමිණිල්ලක් ඉදිරිපත් කරෙ තිබේ.\n\nඒ අනුව තොරතුරු මධ්‍යස්ථානයේ නිළධාරීන් මෙම පැමිණිල්ල කාර්යාංශයේ විශේෂ විමර්ශන අංශයට යොමුකර ඇත. විමර්ශන නිළධාරීන් ක්ෂණිකව ක්‍රියාත්මක වී එම ස්ථානය වැටලීම් කර තිබේ. එහිදී තරුණයින් තිහකට අධික පිරිසක් ඒ සදහා සහභාගි වී සිට ඇති අතර, වැඩසටහන මෙහෙය වූ ක්‍රිෂාන්ත කුමාර හා සුහාන රන්දේව නමැති පුද්ගලයින් දෙදෙනෙකු එහිදී අත්අඩංගුවට ගෙන ඇත. මේ සඳහා සහය වූ තවත් අයෙකු අත්අඩංගුවට ගැනීමට කාර්යාංශය ඉදිරි විමර්ශන මෙහෙයවයි.\n\nදකුණු කොරියාවේ රැකියා ලබාගැනීම සඳහා මෙම පුද්ගලයින්ට මුදල් ලබාදුන් පුද්ගලයින් 25ට අධික පිරිසක් මේ වන විට කාර්යාංශයට පැමිණිලි කර තිබෙන අතර, තවදුරටත් පැමිණිලි ලැබෙමින් පවතී. මේ වන විට කාර්යාංශයට ලද පැමිණිලි සැලකීමේදී ඔවුන් වංචාකර ඇති මුදල් ප්‍රමාණය රුපියල් කෝටියකට අධික වේ.\n\nකාර්යාංශයේ වලංගු බලපත්‍රයක් නොමැතිව දකුණු කොරියාවේ රැකියා ලබාදීම සඳහා මුදල් ලබාගැනීමේ චෝදනාව මත, අත්අඩංගුවට ගත් සැකකරුවන් අද (11) අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nමෙම අත්අඩංගුවට ගැනීම සඳහා කාර්යාංශයේ විශේෂ විමර්ශන අංශයේ නිළධාරීන් වන සරත් විමලවීර, රවීන්ද්‍ර අබේපාල, ඉදුනිල් පුෂ්පකුමාර, නාලක මාමල්ගහ, මධුශාන් විජේවර්ධන යන නිළධාරීන් එක්විය.\n\nවිදේශ රැකියාවක් ලබාගැනීම සඳහා යම් ආයතනයකට හෝ පුද්ගලයෙකුට මුදල් හෝ විදේශ ගමන් බලපත්‍රය ලබාදීමට පෙර එම ආයතනයට විදේශ රැකියා සඳහා බදවාගැනීමට කාර්යාංශයේ වලංගු බලපත්‍රයක් තිබේද යන්න හා වලංගු රැකියා නියෝජිතායතනයක් වුවද එම ආයතනයට අදාළ රැකියා ඇණවුම ලැබී ඇත්දැයි යන්න සොයා බැලීම සඳහා කාර්යාංශයේ www.slbfe.lk වෙබ් අඩවියට පිවිසීමෙන් හෝ 1989 ක්ෂණික ඇමතුම් අංකය ඇමතීම මගින් තොරතුරු ලබාගන්නා ලෙසත්, විදේශ රැකියා වංචාවන් පිළිබඳව 1989 ක්ෂණික ඇමතුම් අංකය මගින් පැය 24 තොරතුරු මධ්‍යස්ථානය අමතා දැනුම් දෙන ලෙසත් කාර්යාංශය විදේශ රැකියා අපේක්ෂිතයින්ගෙන් ඉල්ලා සිටියි.",
       "URL": "https://www.dinamina.lk/2023/08/11/breaking-news/13425/%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f-%e0%b6%b4%e0%b7%99%e0%b6%b1%e0%b7%8a%e0%b7%80%e0%b7%8f-%e0%b6%bb/",
       "Category": "local",
       "Parent URL": "https://www.dinamina.lk/category/local//page/257/"
}