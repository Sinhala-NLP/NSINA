{
       "Source": "dinamina",
       "Timestamp": "August 14, 2023 2:38 am",
       "Headline": "මට බබා හම්බ වුණ වෙලාවේම  ළඟ හිටිය කාටවත්  එයාව අල්ල ගන්න බැරි වුණා",
       "News Content": "මගේ දරුවට පාංශුකූලය දෙන්නවත් රෝහල් බලධාරීන් ඉඩ දෙන්නේ නෑ –\nපියා කියයි\n\nදරු ප්‍රසූතියට අනුරාධපුර, කල්ලංචිය රෝහලේ සිට අසාධ්‍ය තත්ත්වයෙන් ගිලන් රථයකින් අනුරාධපුර ශික්ෂණ රෝහලට රැගෙන ආ තම බිරියට දරුවා ප්‍රසූත වන අවස්ථාවේදී සූතිකාගාරයේ සිටි රෝහල් කාර්ය මණ්ඩලයට දරුවා අල්ලා ගැනීමට නොහැකි වී බිම ඇද වැටී දැඩි සත්කාර ඒකකයේ ප්‍රතිකාර ලැබූ තම දරුවා ඊයේ (13) ජීවිතක්ෂයට පත්වූ බවත්, මිය ගිය තම දරුවාට රෝහලේදී පාංශුකූලය දීමට රෝහල් බලධාරීන් ඉඩ නොදුන් බවත් එම දරුවාගේ පියා පවසයි.\n\nඊයේ (13) මෙලෙස මාධ්‍ය වෙත අදහස් දැක්වූ එම දරුවාගේ පියා වන රඹෑව, කල්ලංචිය ප්‍රදේශයේ පදිංචි කුමාරසිංහ දිසානායක ( 41) මහතා වැඩිදුරටත් මෙලෙස ද කීවේය.\n\n“අපි කල්ලංචිය ප්‍රදේශයේ පදිංචිකරුවෝ. මගේ නෝනට බබා හම්බ වෙන්න අමාරු වෙලා කල්ලංචිය රෝහලට ඇතුළත් කළා. ඊට පස්සේ නෝනට අමාරුව වැඩි වුණාට පස්සේ ගිලන් රථයකින් අනුරාධපුර ඉස්පිරිතාලෙට අරගෙන ආවා. එහිදී වාට්ටුවට ඇතුළත් කළා. එතැන පැය බාගයක් විතර තියලා වාට්ටුවට ඇතුළත් කරලා අමාරුව වැඩි නිසා ලේබර් රූම් එකට දාලා තියෙනවා.\n\nඒ වෙලාවෙ නෝනට දරුවා ලැබෙන කොට බබා අල්ල ගන්න කාටවත් බැරි වෙලා බිමට වැටිලා ඔළුව වැදිලා. ඊට පස්සේ නර්ස් කෙනෙක් ඇවිල්ලා බබාව අරගෙන දුවලා තියෙනවා. අම්මටවත් පෙන්නලා නෑ. අල්ල ගන්න කෙනෙක් නැතුව වැටුණා කියලා වාට්ටු දෙකේ අය කියනවා. ඒක අපි නතර වෙලා හිටපු 64 වාට්ටුවේ අයත් කියනවා. අද වෙන කොට මගේ දරුවා නැති වෙලා.\n\nදැන් ඉස්පිරිතාලෙ බලධාරීන් මට මගේ දරුවගේ පාංශුකූලෙ දෙන්න අවස්ථාවක් දෙන්නේ නෑ. අනුරාධපුර ඉස්පිරිතාලෙ මෝචරිය ළඟට වෙලා හිටියා. මට ඒ දේ කරගන්න දෙන්නෙත් නෑ. රෝහල් අධ්‍යක්ෂ ළඟට මම ගියා. ඒ ගිහිල්ලත් මට ප්‍රතිඵලයක් ලැබුණේ නෑ. මම කකුල් දෙක අල්ලලා වැඳලා කිව්වා. අද වෙන කොට මගෙ දරුවට පාංශුකූලේ දෙන්නත් මට විදියක් නෑ. පිටතට ගෙන යන්න දෙන්නේ නැති නිසා තමයි මම පාංශුකූලෙ දෙන්න ඉල්ලීමක් කළේ. නැතිවෙන අනිත් දරුවන්ට පාංශුකූලය ඉස්පිරිතාලෙ දෙනවා. ඊයේ පාංශුකූල දෙකක් තිබිලා තියෙනවා. ඇයි මට පාංශුකූලය දෙන්න අවස්ථාව දෙන්නේ නැත්තේ. මගේ දරුවයි, මාත් එක්කයි මේ අයට තරහක් තියෙනවද?. මම මීට ඉස්සර ඒ අය දැකලත් නෑ. ඒත් මාත් එක්ක මොකද මේ තරම් තරහ. මට සාධාරණයක් කරන්න. මගේ දරුවාට සාධාරණයක් කරන්න. මින් ඉදිරියට මේ වගේ දේවල් වෙන්න ඉඩ තියන්න එපා. බලධාරීන් මේවා බලා ගන්න. අපි දරුවා ගැන කොයි තරම් නම් බලාපොරොත්තුවෙන්ද හිටියේ. ”\n\nමිය ගිය දරුවාගේ මව වන තක්ෂිලා හැඬූ කඳුළින් මෙලෙස කීවාය. ” පසුගිය දහවෙනිදා උදේ මට අමාරුවෙලා කල්ලංචියේ ඉඳලා ඇම්බියුලන්ස් එකෙන් අනුරාධපුර මහ ඉස්පිරිතාලයට මාව රැගෙන ආවා. අනුරාධපුරට රැගෙන ආපු ගමන් ඕ.පී.ඩී එකෙන් අමාරුව වැඩි නිසා මාව ට්‍රොලියේ අරගෙන ගියා. ඒ වෙලාවේ මට ගොඩක් අමාරු වුණා. එතන හිටපු මිඩ්වයිෆ් මිස්ලා කිව්වා අම්මට ගොඩක් අමාරුයි, බබා හම්බෙන්න ළඟයි කියලා. පස්සේ ටික වෙලාවකින් බබා හම්බ වුණා. හම්බ වුණ වෙලාවේ බබාව බිමට වැටුණා. ළඟ හිටියට, කාටවත් බබා අල්ල ගන්න බැරුව ගියා. බිමට වැටුණට පස්සේ නර්ස්ලා බබාව අරගෙන දිව්වා.\n\nවැටිච්ච වෙලාවේ ඉඳලා බබා දැඩි සත්කාර ඒකකයේ තමයි හිටියේ. දරුවා (13) උදේ නැති වුණා. ඩොක්ටලාගෙන් මේ ගැන ඇහුවහම එයාලා කියන්නේ බබා වර්ධනය වෙලා මදි කියලා. වැටිච්ච එක ගැන ඇහුවම ඒ සම්බන්ධයෙන් මොනවත් කතා කරන්නේ නැහැ.අනිත් ළමයින්ට පාංශුකූලය දුන්නට රෝහලේදි, මගේ ළමයට පාංශු කූලය දෙන්න දෙන්නේ නැහැ. ”\n\nසිද්ධිය සම්බන්ධයෙන් විමසීම සඳහා අවස්ථා කිහිපයකදී අනුරාධපුර ශික්ෂණ රෝහලේ අධ්‍යක්ෂ වෛද්‍ය දුලාන් සමරවීර මහතාට දුරකතන ඇමතුම් ලබා ගත්තද, සම්බන්ධ කරගැනීමට නොහැකි විණි.\n\nඅනුරාධපුර සංචාරක –\n\nසශිනි මධුෂානි සහ අනුරාධපුර – අමිල ප්‍රභාත් වනසිංහ",
       "URL": "https://www.dinamina.lk/2023/08/14/local/13728/%e0%b6%b8%e0%b6%a7-%e0%b6%b6%e0%b6%b6%e0%b7%8f-%e0%b7%84%e0%b6%b8%e0%b7%8a%e0%b6%b6-%e0%b7%80%e0%b7%94%e0%b6%ab-%e0%b7%80%e0%b7%99%e0%b6%bd%e0%b7%8f%e0%b7%80%e0%b7%9a%e0%b6%b8-%e0%b7%85%e0%b6%9f/",
       "Category": "local",
       "Parent URL": "https://www.dinamina.lk/category/local//page/249/"
}