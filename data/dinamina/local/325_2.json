{
       "Source": "dinamina",
       "Timestamp": "July 27, 2023 1:00 am",
       "Headline": "ඊශ්‍රායලයේ සාත්තු සේවයට තවත් 21ක් අද දිවයිනෙන් පිටත්ව යති",
       "News Content": "ඊශ්‍රායලයේ නිවාස පාදක සාත්තු සේවා රැකියා වරම් ලැබූ ශ්‍රී ලාංකිකයන් 21 දෙනකුට ගුවන් ටිකට්පත් ප්‍රදානය කිරීම පෙරේදා (25) කම්කරු හා විදේශ රැකියා ඇමැති මනුෂ නානායක්කාර මහතාගේ ප්‍රධානත්වයෙන් කම්කරු හා විදේශ රැකියා අමාත්‍යාංශයේදී සිදු කෙරිණි.\n\nමේ පිරිසට කාන්තාවන් 18 දෙනකු සහ පිරිමි ශ්‍රමිකයන් තිදෙ‍ෙනකු අයත් වන අතර, එම පිරිස අද (27) ඊශ්‍රායලය බලා පිටත්ව යෑමට නියමිතව ඇත.\n\nශ්‍රී ලංකා විදේශ සේවා නියුක්ති කාර්යාංශය සහ ඊශ්‍රායලයේ ජනගහන හා සංක්‍රමණ අධිකාරිය අතර 2020 වසරේ ඇති කර ගත් ගිවිසුම ප්‍රකාරව ශ්‍රී ලාංකිකයන්ට ඊශ්‍රායලයේ සාත්තු සේවා රැකියා අවස්ථා හිමි වේ. ඒ අනුව 2022 අප්‍රේල් මස 28 වැනි දින සිට මේ දක්වා ශ්‍රී ලාංකිකයන් 441 දෙ‍ෙනකුට ඊශ්‍රායලයේ සාත්තු සේවා ක්ෂේත්‍රයේ රැකියා වරම් හිමිව තිබේ. ඊශ්‍රායලයේ සාත්තු සේවා රැකියා වරම් හිමි වූ තවත් ලාංකිකයන් 16 දෙනකු අගෝස්තු මස 02 වැනි දින ඊශ්‍රායලය බලා යෑමට නියමිතව ඇත.\n\nඊශ්‍රායල් රජය හා ශ්‍රී ලංකා රජය අතර, ඇති කර ගන්නා ලද අවබෝධතා ගිවිසුම අනුව ශ්‍රී ලංකා විදේශ සේවා නියුක්ති කාර්යාංශයෙන් පමණක් ඊශ්‍රායලයේ සාත්තු සේවා රැකියා ශ්‍රී ලාංකිකයන්ට හිමි වේ. ඊශ්‍රායලයේ රැකියා ගැනිමට කිසිදු බාහිර පුද්ගලයකුට මුදල් හෝ ගමන් බලපත්‍රය දීමෙන් වළකින ලෙස ශ්‍රී ලංකා විදේශ සේවා නියුක්ති කාර්යාංශය මහජනතාවගෙන් ඉල්ලා සිටියි.\nඅනුර ප්‍රේමලාල්",
       "URL": "https://www.dinamina.lk/2023/07/27/local/9587/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd%e0%b6%ba%e0%b7%9a-%e0%b7%83%e0%b7%8f%e0%b6%ad%e0%b7%8a%e0%b6%ad%e0%b7%94-%e0%b7%83%e0%b7%9a%e0%b7%80%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/325/"
}