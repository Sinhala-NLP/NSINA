{
       "Source": "dinamina",
       "Timestamp": "August 23, 2023 1:00 am",
       "Headline": "ටී-56 උණ්ඩයක් බෑගයේ දමාගෙන පෙරහර මාර්ගයට රිංගන්න හදලා",
       "News Content": "ටී-56 ජීව උණ්ඩයක් බෑගයේ දමාගෙන මහනුවර පෙරහර මාර්ගයට ඇතුළු වීමට උත්සාහ කළ අයෙක් පොලිස් විශේෂ රාජකාරිවල නිරතව සිටි පොලිස් නිලධාරීන් පිරිසක් විසින් පෙරේදා (21) පස්වරු 5.00ට පමණ සැකපිට අත්අඩංගුවට ගනු ලැබීය.\n\nමැද මහනුවර වෙඬරුව මැද ගම්මැද්ද ප්‍රදේශයේ පදිංචි හැට හැවිරිදි සැකකරු මොරටුව ප්‍රදේශයේ ලී බඩු වෙළෙඳසලක රියැදුරකු ලෙස සේවය කරන බව පොලිස් පරීක්ෂණ මඟින් අනාවරණය වී ඇත.\n\nමොරටුව සිට යාපනය දක්වා ලී බඩු තොගයක් 2010 වසරේදී රැගෙන යන අවස්ථාවේ පලෙයි ප්‍රදේශයේදී මාර්ගයේ වැටී තිබී මෙම උණ්ඩය අහුලා ගත් බව සැකකරු පොලිසියට පවසා තිබිණ.\n\nඅසනීප තත්ත්වයක් හේතුවෙන් බිරිය මහනුවර ළය රෝහලට ඇතුළත් කිරීම සඳහා සැකකරු මහනුවරට පැමිණ තිබෙන බව පොලිසිය පවසයි.\n\nමහනුවර පොලිසිය වැඩිදුර විමර්ශන සිදු කරයි.",
       "URL": "https://www.dinamina.lk/2023/08/23/local/16549/%e0%b6%a7%e0%b7%93-56-%e0%b6%8b%e0%b6%ab%e0%b7%8a%e0%b6%a9%e0%b6%ba%e0%b6%9a%e0%b7%8a-%e0%b6%b6%e0%b7%91%e0%b6%9c%e0%b6%ba%e0%b7%9a-%e0%b6%af%e0%b6%b8%e0%b7%8f%e0%b6%9c%e0%b7%99%e0%b6%b1-%e0%b6%b4/",
       "Category": "local",
       "Parent URL": "https://www.dinamina.lk/category/local//page/205/"
}