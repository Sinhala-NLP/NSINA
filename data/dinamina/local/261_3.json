{
       "Source": "dinamina",
       "Timestamp": "August 11, 2023 12:56 am",
       "Headline": "‘කලට වැසි වසීවා – කෙත් වතු සාර වේවා’ රුවන්මැලි සෑ අබියස පිරිත් දේශනයක්",
       "News Content": "රජරට මෙන්ම මුළු රටටම බලපා ඇති දැඩි නියඟය හේතුවෙන් පීදෙන ගොයම ආරක්ෂා කරගැනීමට ‘නිසි කලට වැසි වසීවා – කෙත් වතු සරු සාර වේවා’ යනුවෙන් ප්‍රාර්ථනා කරමින් වැසි පිරිත් දේශනා කිරීමේ ආගමික වැඩසටහනක් පෙරේදා (09) ඓතිහාසික රුවන්මැලි සෑ චෛත්‍ය අබියසදී විහාරාධිපති ඊතලවැටුණවැවේ ඥානතිලක නාහිමිගේ ප්‍රධාන අනුශාසකත්වයෙන් සහ මහවැලි අධිකාරියේ එච්. කලාපයේ නේවාසික ව්‍යාපාර කළමනාකාර ඉන්දික රණවීර මහතාගේ ප්‍රධානත්වයෙන් පැවැත්විණි.\n\nපැන් කළ රැගෙන පෙරහරකින් පැමිණි තඹුත්තේගම, තලාව, එප්පාවල, නොච්චියාගම, ගල්නෑව, මීගලෑව සහ මහඉලුප්පල්ලම ප්‍රදේශවල ගොවි ගෙවිලියන් ඇතුළු මහවැලි අධිකාරියේ සේවක මහත්ම මහත්මීහු මේ වැඩසටහනට එක්ව සිටියහ.\n\nමහවැලි එච්. කලාපයේ පමණක් කුඹුරු හෙක්ටයාර 25,000ක ප්‍රමාණයක පීදෙන ගොයම ජලය නොමැතිකම නිසා විනාශයට පත් වීමේ දැඩි අවදානමක් ඇති බව මෙහිදී ගොවීහු පැවැසූහ. තඹුත්තේගම ජාතික පාසලේ විදුහල්පති, දුටුගැමුණු ශ්‍රී බෞද්ධ මධ්‍යස්ථානාධිපති, ශාස්ත්‍රපති, රාජකීය පණ්ඩිත මහමාන්කඩවල ධම්මසිරි නාහිමිපාණන් ඇතුළු මහා සංඝරත්නය මෙහිදී සෙත් පිරිත් දේශනය සිදු කළහ.",
       "URL": "https://www.dinamina.lk/2023/08/11/local/13225/%e0%b6%9a%e0%b6%bd%e0%b6%a7-%e0%b7%80%e0%b7%90%e0%b7%83%e0%b7%92-%e0%b7%80%e0%b7%83%e0%b7%93%e0%b7%80%e0%b7%8f-%e0%b6%9a%e0%b7%99%e0%b6%ad%e0%b7%8a-%e0%b7%80%e0%b6%ad%e0%b7%94-%e0%b7%83/",
       "Category": "local",
       "Parent URL": "https://www.dinamina.lk/category/local//page/261/"
}