{
       "Source": "dinamina",
       "Timestamp": "August 9, 2023 1:00 am",
       "Headline": "ලිඳුලේදී ලොරියක් කොල්ලකෑ සීසර්ලා පස්දෙනා අත්අඩංගුවට",
       "News Content": "ලිඳුල ෆාමස්ටන් ප්‍රදේශයේදී රියැදුරුට පහරදී ලොරි රථයක් කොල්ලකෑ ලීසිං සමාගමකට සම්බන්ධ අත්පත්කර ගැනීමේ නිලධාරීන් පස්දෙනෙක් ලිඳුල පොලිසියේ නිලධාරීන් විසින් පෙරේදා (07) අත්අඩංගුවට ගනු ලැබූහ.\n\nනානුඔය ඩොස්පෝට් කොටසේ පදිංචිව සිටින 45 හැවිරිදි රියැදුරකුට පහරදී මෙසේ ලොරි රථය පැහැරගෙන ගොස් තිබේ.\n\nමෙම ලොරි රථය යොදාගෙන තිබී ඇත්තේ ගොඩනැගිලි ද්‍රව්‍ය ප්‍රවාහනය කිරීමේ කටයුතු සඳහාය. පසුගිය 05 වැනිදා පුද්ගලයෙක් එහි රියැදුරු ලෙස කටයුතු කළ රථයේ හිමිකරුට දුරකතන ඇමතුමක් දෙමින් කොන්ක්‍රීට් ගල් කියුබ් එකක් අවශ්‍ය බව සඳහන් කර ඇති බව පොලිසිය කියයි.\n\nඑම කොන්ක්‍රීට් ගල් ඇනවුම් කළ පුද්ගලයා පසුව ලොරි රථයේ හිමිකරුගේ නි‍ෙවසට ද පැමිණ ඇත. ඔහුවත් ලොරියේ නංවාගත් එහි හිමිකරු කොන්ක්‍රීට් ගල් පැටවීමට ගමන් කරමින් සිටියදී අතරමඟදී වෙ‍ෙළඳ සැලක් අසල ලොරි රථය නතර කරන ලෙස කොන්ක්‍රීට් ගල් ඇනවුම් කළ පුද්ගලයා පවසා ඇත. ඒ අනුව රථය නතර කරනවාත් සමඟ පිටුපසින් වේගයෙන් පැමිණි මෝටර් රථයක් හා ත්‍රිරෝද රථයක් ලොරියට ඉස්සර කර මඟ හරස්කර නවතා එහි සිටි පුද්ගලයන් පස්දෙනෙක් ලොරි රථය අසලට පැමිණ රියැදුරුට පහරදී ඔහු ලොරියෙන් පිටතට ඇද දමා රථයේ යතුර බලහත්කාරයෙන් ඔවුන් අතට ගෙන ලොරිය ද රැගෙන පලාගොස් ඇති බව පොලිසිය කියයි.\n\nමෙම කොල්ලය ගැන පොලිසියට ලද පැමිණිල්ලකට අනුව විමර්ශන පැවැත්වීමේදී පෙනී ගොස් ඇත්තේ ලීසිං වාරික ගෙවීම් පැහැර හැරීමක් මුල්කරගෙන මෙම කොල්ලය සිදුකර ඇති බවය. නීති විරෝධී ආකාරයෙන් සිදුවූ මෙම වාහන අත්පත්කර ගැනීම මඟින් සිදුවී ඇත්තේ මංකොල්ලයක් බැවින් ඊට සම්බන්ධ 05 දෙනෙක් පොලිසිය මඟින් අත්අඩංගුවට ගනු ලැබූහ. සැකකරුවන් අධිකරණයට ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/08/09/local/12617/%e0%b6%bd%e0%b7%92%e0%b6%b3%e0%b7%94%e0%b6%bd%e0%b7%9a%e0%b6%af%e0%b7%93-%e0%b6%bd%e0%b7%9c%e0%b6%bb%e0%b7%92%e0%b6%ba%e0%b6%9a%e0%b7%8a-%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%9a/",
       "Category": "local",
       "Parent URL": "https://www.dinamina.lk/category/local//page/268/"
}