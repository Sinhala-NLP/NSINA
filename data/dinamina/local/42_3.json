{
       "Source": "dinamina",
       "Timestamp": "October 3, 2023 1:00 am",
       "Headline": "අනතුරුදායක ලෙස මාර්ගවල ගමන් ගත් බස් රථ 56ක හිමිකරුවන්-රියැදුරන් කැඳෙව්වත් ආවේ 26යි",
       "News Content": "රටේම අවධානයට යොමු වෙමින් අනතුරුදායක ලෙස මාර්ගවල ගමන් ගත් බස් රථ 56 හිමිකරුවන් සහ රියැදුරන් ඊයේ (02) කොටුව පොලිස් රථවාහන මූලස්ථානය වෙත කැඳවා තිබුණ ද පැමිණ ඇත්තේ ඉන් බස් රථ 26ක් සහ එහි හිමිකරුවන් පමණි.\n\nජනතාව විසින් සිදු කර තිබූ පැමිණිලිවලට අනුව එම බස් රථ සමඟ ඒවායේ හිමිකරුවන් මෙලෙස කොටුව පොලිස් රථවාහන මූලස්ථානයට කැඳවූ බව පොලිස් රථවාහන මූලස්ථානයේ නියෝජ්‍ය පොලිස්පති ඉන්දික හපුගොඩ මහතා ඊයේ (02) දිනමිණට පැවසීය.\n\nපැමිණි බස් රථ 26 හිමිකරුවන් සහ රියදුරන් දැනුවත් කර ඇති අතර, එම බස් රථවල ආදායම් බලපත්‍ර පොලිස් භාරයට ගෙන ඇති අතර, එම බස් රථ මාර්ගවල ධාවනය කිරීම අත්හිටුවන ලෙස තහනම් නියෝග ලබා දී, එම බස් රථ ප්‍රවාහන කොමසාරිස් දෙපාර්තමේන්තුවේ ලියාපදිංචි කරන අවස්ථාවේදී තිබූ ආකාරයට නැවත සකස් කර පොලිසිය වෙත ගෙනවිත් පෙන්වන ලෙස අවවාද කළ බවද නියෝජ්‍ය පොලිස්පතිවරයා පැවසීය.\n\nනොපැමිණි බස් රථ හිමිකරුවන්ට සහ රියැදුරන්ට නැවත පොලිස් රථවාහන මූලස්ථානය වෙත පැමිණෙන ලෙස නියෝග කර ඇති අතර ඔවුන් නොපැමිණෙන්නේ නම් නීති මගින් දැඩි ක්‍රියාමාර්ග ගැනීමටද නියමිතය.\n\nසමාජ මාධ්‍ය ඔස්සේ වඩා කතාබහට ලක්වූ දම් රැජින, දුඹුරු ළමිස්සී සහ රෝස සමනලී ඇතුළු විවිධ අන්වර්ථ නාමයන්ගෙන් හඳුන්වන බස් රථද මෙම බස් රථ අතර වේ.\n\nඇතැම් බස් රථ තුළ සාමාන්‍ය බසයක් ලෙස නොව සාද පැවැත්වීම සඳහාම නිර්මාණය කළ කොටස්ද දැක ගත හැකිව තිබූ බවත් එවැනි බස් රථ සමාජ ශාලා ලෙස දිස්වන අයුරින් විවිධ අලංකරණ සහ වර්ණවත් විදුලි බුබුළුවලින් අලංකරණය කැර තිබී ඇත.\n\nවහාම එම සියලු නීතිවිරෝධී කොටස් ගලවා ඉවත් කරන ලෙසත් මෙවැනි සාද පැවැත්වීමෙන් සිදුවන අගතිය පිළිබඳවත් රථවාහන පොලිසිය ඒවායේ හිමිකරුවන් සහ රියැදුරන් වෙත අවවාද කිරීම් මෙන්ම දැනුවත් කිරීම්ද සිදු කර තිබේ.\n\nමෙම බස් රථවල පිටත පවා විවිධ සුදු යකඩ නිමවුම් සහ අලංකරණ යොදා තිබූ බව පවසන නියෝජ්‍ය පොලිස්පති ඉන්දික හපුගොඩ මහතා එවැනි බස් රථයක් යම් කිසි අවස්ථාවකදී අනතුරකට ලක්වුවහොත් අනතුර සිදුවන අනෙක් වාහන හෝ පුද්ගලයන්ද දැඩි අනතුරුදායක තත්ත්වයකට ලක් වන බව ද සඳහන් කෙළේය.\n\nමඟීන්ට අපහසුදායක ලෙස සබ් වූෆර්, අලංකරණ, විවිධ නළා රටා, විදුලි බුබුළු ඇතුළු ලියාපදිංචි කරන අවස්ථාවේ එම බස් රථවල නොමැති සියලු දෑ ඉවත් කරන ලෙස මෙම බස් රථ හිමියන් දැනුවත් කළ බවත් එතෙක් එම සියලු බස් රථ ධාවනය අත්හිටුවා ඇති බවද නියෝජ්‍ය පොලිස්පතිවරයා සඳහන් කෙළේය.\n\nපොලිස් රථවාහන කොට්ඨාසය මඟින් ඉදිරියේදී මෙවැනි නීති විරෝධී ලෙස බස් රථ සකස් කර ඇති සහ දැඩි අනතුරුදායක ලෙස මාර්ගයේ බස් ධාවනය කරන්නන් හට නීතිමය ක්‍රියාමාර්ග ගන්නා බවත් එවැනි බස් රථ සම්බන්ධයෙන් පොලිසිය දැනුවත් කරන ලෙසත් පොලිස් රථවාහන මූලස්ථානයේ නියෝජ්‍ය පොලිස්පති ඉන්දික හපුගොඩ මහතා වැඩිදුරටත් සඳහන් කෙළේය.",
       "URL": "https://www.dinamina.lk/2023/10/03/local/27231/%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%94%e0%b6%af%e0%b7%8f%e0%b6%ba%e0%b6%9a-%e0%b6%bd%e0%b7%99%e0%b7%83-%e0%b6%b8%e0%b7%8f%e0%b6%bb%e0%b7%8a%e0%b6%9c%e0%b7%80%e0%b6%bd-%e0%b6%9c/",
       "Category": "local",
       "Parent URL": "https://www.dinamina.lk/category/local//page/42/"
}