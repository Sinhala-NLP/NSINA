{
       "Source": "dinamina",
       "Timestamp": "July 21, 2023 1:00 am",
       "Headline": "ජල ගාස්තුව වැඩි නොකළහොත් වාර්ෂික පාඩුව රු. බිලියන 34ක්",
       "News Content": "ජල ගාස්තුව වැඩි නොකළහොත් වාර්ෂික පාඩුව රුපියල් බිලියන 34ක් වන බව ජල සම්පාදන හා වතු යටිතල පහසුකම් සංවර්ධන ඇමැති ජීවන් තොණ්ඩමන් මහතා පැවැසීය.\n\nපාර්ලිමේන්තුවේදී පැවති අමාත්‍යාංශයීය උපදේශක කාරක සභා රැස්වීමේදී ඒ මහතා මේ බව පැවසීය.\n\nතවදුරටත් ඒ මහතා මෙසේද පැවසිය.\n\nතවද ආයෝජන පිරිවැය (ජල යටිතල පහසුකම් පුළුල් කිරීමට අවශ්‍ය ප්‍රාග්ධන වියදම් සඳහා) රුපියල් අවප්‍රමාණය වීම සහ පොලී අනුපාත ඉහළ යෑම, ජලය පිරිපහදු කිරීමට අවශ්‍ය රසායනික ද්‍රව්‍ය පිරිවැය ශීඝ්‍ර ලෙස ඉහළ යෑම සමඟ මාසිකව රුපියල් බිලියන 2.5කට ආසන්න පාඩුවක් සිදු වෙනවා.\n\nසිය අමාත්‍යාංශය මඟින් යෝජනා කළ ජල ගාස්තු වැඩි කිරීම සඳහා කැබිනට් අනුමැතිය හිමිවුණා. ජාතික ජල සම්පාදන හා ජලාපවහන මණ්ඩලය මුහුණ දෙන මූල්‍ය පීඩනය හමුවේ සියලු ශ්‍රී ලාංකිකයන්ට පිරිසිදු පානීය ජලය අඛණ්ඩව සැපයීම සහතික කිරීමට මේ මොහොතේ මෙම දුෂ්කර තීරණය ගැනීමට‍ සිදු වුණා.\n\nජල නිෂ්පාදන පිරිවැයට සැලකිය යුතු දායකත්වයක් සපයන විදුලි ගාස්තු වැඩිවීම ඇතුළු කරුණු කිහිපයක් මෙම වැඩිවීමට හේතු වූ බව පැවැසූ ඒ මහතා පෙබරවාරි මාසයේ විදුලි බිල වැඩි කිරීම නිසා මාසිකව රුපියල් මිලියන 500ක පමණ මුදලක් නිෂ්පාදන පිරිවැය සඳහා වැඩිපුර යෙදීමට සිදු වුණා.\n\nජල ගාස්තු වැඩි වුවද සමාජයේ වඩාත්ම අවදානමකට ලක්විය හැකි සාමාජිකයන් ආරක්ෂා කිරීමට කැපවී සිටිනවා. පහළ සමාජ ආර්ථික පසුබිම නියෝජනය කරන සමෘද්ධි සහ වතු නිවාස පාරීභෝගිකයන්ට කිසිදු ගාස්තු වැඩිවීමක් සිදු වන්නේ නැහැ.\n\n",
       "URL": "https://www.dinamina.lk/2023/07/21/local/8116/%e0%b6%a2%e0%b6%bd-%e0%b6%9c%e0%b7%8f%e0%b7%83%e0%b7%8a%e0%b6%ad%e0%b7%94%e0%b7%80-%e0%b7%80%e0%b7%90%e0%b6%a9%e0%b7%92-%e0%b6%b1%e0%b7%9c%e0%b6%9a%e0%b7%85%e0%b7%84%e0%b7%9c%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/351/"
}