{
       "Source": "dinamina",
       "Timestamp": "July 18, 2023 1:00 am",
       "Headline": "පාකිස්තානයේ වැඩමුළුවකට ගිය ශ්‍රී ලාංකික බෞද්ධ දූත පිරිස යළි මවුරට එති",
       "News Content": "පාකිස්තානයේ ඉස්ලාමාබාද් නුවර Òගාන්ධාර සහ තක්ෂිලා සම්ප්‍රදායÓ පිළිබඳව පැවති පර්යේෂණ නිබන්ධන පත්‍රිකා ඉදිරිපත් කිරීමේ වැඩමුළුවකට සහ සම්මන්ත්‍රණයකට සහභාගිවීම සඳහා එරටට ගොස් සිටි ශ්‍රී ලාංකික බෞද්ධ දූත පිරිසක් පසුගියදා (16) රාත්‍රී කටුනායක ගුවන් තොටුපොළ වෙත පැමිණියහ.\n\nඅභයගිරිය විහාරාධිකාරි, ශ්‍රී ලංකා භික්ෂු විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය කල්ලංචියේ රතනසිරි හිමි, බෞද්ධ කටයුතු දෙපාර්තමේන්තුවේ සංවර්ධන නිලධාරී වැලිවිටියේ සුජීව හිමි සහ බුද්ධශාසන අමාත්‍යාංශයේ අධ්‍යක්ෂ (සැලසුම්) නිශාන්ත පුෂ්පකුමාර යන ගිහි පැවිදි දූත පිරිසක් මේ වැඩසටහනට ශ්‍රී ලංකාව වෙනුවෙන් සහභාගිවීමට පාකිස්තානය වෙත ගොස් තිබුණි.\n\nමේ වැඩසටහනට අප රට අවට කලාපයේ බෞද්ධ රටවල් 09ක දූත පිරිසක් සහභාගී වී සිටි අතර, එය ඉකුත්දා (10) සිට දින 7ක කාලයක් පවත්වා තිබුණි.\n\nඔවුන් විසින් ඉදිරිපත් කළ පර්යේෂණ නිබන්ධන පත්‍රිකාවල තිබූ ඇතැම් කරුණු එතෙක් පාකිස්තාන රජයවත් දැන නොසිටි ඒවා බව එයට සහභාගි වූ හිමිවරු පැවසූහ.\n\nමේ සම්මන්ත්‍රණය සහ පර්යේෂණ නිබන්ධන පත්‍රිකා ඉදිරිපත් කිරීමෙන් පසු එරට බෞද්ධ ලෝක උරුම වූ අශෝක රජතුමා විසින් කරවූ Òධර්මරාජ ස්තූපයÓ සහ තක්ෂිලා කෞතුකාගාරයේ තැන්පත් කර ඇති බුදුන් වහන්සේගේ දක්ෂිණ දන්ත ධාතූන් වහන්සේ දැක බලා ගැනීමට ද මේ ශ්‍රී ලාංකික බෞද්ධ දූත පිරිස ගොස් තිබුණි.\n\nශ්‍රී ලාංකික බෞද්ධ දූත පිරිස මේ වැඩසටහන නිමවා පසුගියදා (16) රාත්‍රී 10.10ට පාකිස්තානයේ ලාහෝර් නුවර සිට ශ්‍රී ලන්කන් ගුවන් සේවයේ ගුවන් යානයකින් කටුනායක ගුවන් තොටුපොළ වෙත පැමිණ තිබුණි.\n\nකටුනායක – ටී. කේ. ජී. කපිල",
       "URL": "https://www.dinamina.lk/2023/07/18/local/7146/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b7%9a-%e0%b7%80%e0%b7%90%e0%b6%a9%e0%b6%b8%e0%b7%94%e0%b7%85%e0%b7%94%e0%b7%80%e0%b6%9a%e0%b6%a7-%e0%b6%9c/",
       "Category": "local",
       "Parent URL": "https://www.dinamina.lk/category/local//page/370/"
}