{
       "Source": "dinamina",
       "Timestamp": "August 11, 2023 12:54 am",
       "Headline": "ඉංගම්මාරුවෙන් හමු වූ බිලිඳු සිරුර සජීවි උපතක්: පසුව ඝාතනය කරලා",
       "News Content": "මුල්ලේරියාව ඉංගම්මාරුව ප්‍රදේශයේ කසළ ගොඩක තිබී හමුවූ බිලිඳු මළ සිරුර සජීවී උපතක් බවත් එම බිලිඳා ඝාතනය කර ඇති බවට කරුණු අනාවරණය වී ඇති බවත් නැඟෙනහිර කොළඹ අධිකරණ වෛද්‍ය නිලධාරී චන්න පෙරේරා මහතා කරුණු වාර්තා කර ඇතැයි මුල්ලේරියාව පොලිසිය කොළඹ අතිරේක මහේස්ත්‍රාත් තරංගා මහවත්ත මහත්මිය වෙත ඊයේ (10) දැනුම් දුන්නේය.\n\nමෙම පිරිමි බිලිඳා නිවසේ දී ප්‍රසූත කර ඇති කාන්තාව කතුරක ආධාරයෙන් පෙකිණිවැල කපා ඇති බවත් බිලිඳා ප්ලාස්ටික් කුණු කූඩයකට දමා ගෙනැවිත් ඇළ පාරකට විසි කරන අයුරු සීසීටීවී කැමරා දර්ශනවල සටහන්ව ඇති බවත් පොලිසිය අධිකරණ හමුවේ පැවැසීය.\n\nරාත්‍රී දහයට පමණ බිලිඳා විසිකර ඇති බවත් කබරයකු සිරුර රැගෙන යන අවස්ථාවේදී එය දුටු පුද්ගලයෙකු පළමුව බෝනික්කෙක් යැයි සැකකර පසුව ලේ පැල්ලම් දැකීම නිසා පොලිසිය වෙත දැනුම් දී ඇත.\n\nපොලිසිය විසින් ලේ පැල්ලම් සොයා විමර්ශනය කිරීමේ දී, කාන්තාවකගේ යට ඇඳුම් සොයා ගෙන ඇති අතර ලේ පැල්ලම් නැවතුණු ස්ථානයේ නිවස සෝදිසි කිරීමේදී රුධිරය සමඟ නිරුවත් කාන්තාවක් සිටි බවත් ඇය ඇඳ ඇතිරිල්ලකින් ඔතා මුල්ලේරියාව දිසා රෝහලට ඇතුළත් කළ බවත් පොලිසිය අධිකරණය හමුවේ පැවසීය.\n\nපසුව කරන ලද ප්‍රශ්න කිරීමේ දී බිලිඳා ප්‍රසූත කළ කාන්තාව ඇය බවට කරුණු අනාවරණය වූ අතර, මහේස්ත්‍රාත්වරිය ඇය පරීක්ෂා කොට මේ මස 27 වැනි දින දක්වා රක්ෂිත බන්ධනාගාරගත කෙරිණ.\n\nපසුව ඇගේ සැමියා බව පැවසෙන චමෝ දුලංග නමැති සැකකරු ද මුල්ලේරියාව පොලිසිය විසින් අත්අඩංගුවට ගෙන අධිකරණයට ඊයේ (10) ඉදිරිපත් කිරීමෙන් අනතුරුව මේ මස 27 වැනි දින දක්වා රක්ෂිත බන්ධනාගාරගත කෙරිණ.",
       "URL": "https://www.dinamina.lk/2023/08/11/local/13316/%e0%b6%89%e0%b6%82%e0%b6%9c%e0%b6%b8%e0%b7%8a%e0%b6%b8%e0%b7%8f%e0%b6%bb%e0%b7%94%e0%b7%80%e0%b7%99%e0%b6%b1%e0%b7%8a-%e0%b7%84%e0%b6%b8%e0%b7%94-%e0%b7%80%e0%b7%96-%e0%b6%b6%e0%b7%92%e0%b6%bd/",
       "Category": "local",
       "Parent URL": "https://www.dinamina.lk/category/local//page/262/"
}