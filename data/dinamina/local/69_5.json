{
       "Source": "dinamina",
       "Timestamp": "September 26, 2023 1:00 am",
       "Headline": "සවුදියේදී ගෘහ සේවිකාවකට යකඩ ඇණ ගිල්වලා:  රෝහලේ වෛද්‍යවරයා තානාපති කාර්යාලයට දන්වලා",
       "News Content": "සවුදි අරාබියේ ගෘහ සේවය සඳහා ගිය මෙරට ගෘහ සේවිකාවකට ආහාර වෙනුවට යකඩ කොන්ක්‍රීට් ඇණ පහක් සහ රෙදි වියළීමට උපයෝගී කරන යකඩ ස්ප්‍රීන් කැබැල්ලක් ද ගිල්ලවා කුසේ ඇණ සමඟ ලංකාවට පැමිණි පුවතක් මාතලේ, ඇල්කඩුව ප්‍රදේශයෙන් වාර්තා වෙයි.\n\nසෞදි රෝහලක සේවය කරන වෛද්‍යවරයෙකුගේ සෘජු මැදිහත්වීම මත මෙම ගෘහසේවිකාව තානාපති කාර්යාලය හරහා මීට දින කිහිපයකට ඉහත දී ලංකාවට ගෙන්වා ගැනීමට හැකි වී තිබේ.\n\nමෙසේ ආහාර වෙනුවට යකඩ ඇණ ගිල්ලවා ඇත්තේ සෞදි අරාබියේ තායිඩ් ප්‍රදේශයේ ගෘහ සේවිකාවක ලෙස සේවය කරමින් සිටි මාතලේ ප්‍රදේශයේ ඇල්කඩුව තේ වත්තක ජීවත් වූ එම්.එස්. ත්‍යාගා සෙල්වි නමැති විසිඑක් හැවිරිදි එක්දරු මවකි.\n\nතම දියණියට සිදු වූ මෙම අපරාධය පිළිබඳව ඇයගේ මව තයාගු කුමාරි මහත්මිය වත්තේගම පොලිසියට පැමිණිල්ලක් ද ඉදිරිපත් කළ බව සඳහන් කර සිටියාය.\n\nපසුගිය හය වෙනි මාසයේ කොළඹ ප්‍රදේශයේ පෞද්ගලික විදෙස් රැකියා ආයතනයකින් ගෘහ සේවය සඳහා තමන් ගිය බවත්, එහිදී ආහාර පාන ලබා නොදී දැඩි පීඩනයකට පත්ව සිටින අවස්ථාවක තමන් දුරකතනය හරහා සිය මවට ආහාර නොමැති බව පැවසීමෙන් හා රැකියා නියෝජිත ආයතනයට ඒ බව දැන්වීම නිසා උරණ වූ සවුදි රටේ මෙම කාන්තාව සේවය කළ නි‍ෙවසේ හිමිකාරිය සහ ඇයගේ මව එක්ව ඉතා අමානුෂික අන්දමින් තමන්ට පහර දී කොන්ක්‍රීට් සඳහා ගසන සුදු පැහැති යකඩ කම්බි පහක් ගිල දමන ලෙස බල කරමින් පහර දුන් බව ඇය සඳහන් කළාය.\n\nතමන්ට ආහාර වෙනුවට යකඩ කම්බි ගිල්ලවීම ප්‍රතික්ෂේප කිරීමත් සමඟ දැඩි ලෙස තමන්ට පහරදීම ඉවසා ගැනීමට නොහැකි වූ තැන යකඩ කම්බි ගිල දැමූ බව ද ඇය සඳහන් කළාය.\n\nපසුව රෙදි වියළීම සඳහා උපයෝගී කරගන්නා සුදු යකඩවලින් නිෂ්පාදිත ස්ප්‍රීන් එකක් ගිල්ල වූ බවත් එම යකඩ කැබැල්ල උගුරේ සිරවූ බව ද ඇය හැඬු කඳුළින් සඳහන් කළාය.\n\nදින කිහිපයක් මේ ආකාරයෙන් පසුවෙද්දී එකවරම තමන්ගේ උදරයෙන් මුඛයෙන් ලේ වහනය වන්නට වූ තැන එම නිවැසියන් තමන්ව එරට රෝහලකට රැගෙන ගිය බව සෙල්වී මහත්මිය පැවසුවාය.\n\nකෙසේ වෙතත් එහි සිටි වෛද්‍යවරුන් පරීක්ෂා කොට බැලීමේදී එම කාන්තාවගේ උදරයේ යකඩ ඇණ පහක් දැක ඒ සඳහා ප්‍රතිකාර ලබා දීමට ඉදිරිපත් වූ බව ඇය සඳහන් කළාය.\n\nපසුව එරට පොලිසිය පැමිණ තමාගෙන් ප්‍රකාශයක් ලබාගත් බවත් අවසානයේ දී පොලිසියේ ප්‍රකාශවල සටහන්ව ඇත්තේ තමන් රෙදි වේළීම සඳහා යොදා ගන්නා සුදු යකඩ කම්බියක් කටේ දමා වැඩ කරමින් සිටිය දී එය දරුවකු හැපීමත් සමඟ එය ගිලී උගුරේ සිරවී තිබෙන නිසා උගුරේ සිර වී තිබුණු සුදු යකඩ ස්ප්‍රීන් එළියට ගැනීම සඳහා කම්බි ඇණ පහක් ගිල දැමූ බවට සටහන් වී ඇතැයි ඇය හැඬු කඳුළින් සඳහන් කරන්නට වූවාය.\n\nසිද්ධිය සම්බන්ධයෙන් දැඩි කම්පනයට පත් වූ එරට රෝහලේ වෛද්‍යවරයකු ඉදිරිපත් වී එහි නිවැසියන්ට තමන් භාර නොදී නැවත පොලිසිය හරහා තානාපති කාර්යාලය දැනුවත් කොට ලංකාවට එවීමට පියවර ගත් බව ඇය සඳහන් කළාය.\n\nපසුව ලංකාවට පැමිණ මහනුවර රෝහලේ දී පරීක්ෂා කිරීමේදී තවත් ඇණ දෙකක් තම කුස තුළ තිබෙන බව එක්ස්රේවලින් පෙනී ගිය බවද සඳහන් කළාය.\n\nඑක ඇණයක් දින දෙකකට ඉහතදී වෛද්‍යවරුන් එළියට ගත් බවත් තවත් එක යකඩ ඇණයක් තමන්ගේ උදරයේ පිට කොන්ද ප්‍රදේශයේ රැඳී තිබෙන බවද ඇය සඳහන් කරන්නට වූවාය.\n\nමෙම සිද්ධිය සම්බන්ධයෙන් විදේශ රැකියා ආයතනය දැනුවත් කළ ද ඊට නිසි ප්‍රතිචාරයක් නොදැක්වූ බවද මව සඳහන් කරන්නට වූවාය.\n\nමේ පිළිබඳව තොරතුරු සහ වෛද්‍ය වාර්තා සමඟ වත්තේගම පොලිසියට ගොස් පැමිණිල්ලක් ඉදිරිපත් කළ බව මව සඳහන් කළාය.\n\nසැමියාගෙන් වෙන්වී දරුවෙකු සමඟ තනිව ජීවත්වන තම දියණිය දරුවාගේ අනාගතය සඳහා විදේශගත වූ බව ඇය හැඬූ කඳුළින් කීවාය. මෙවැනි දෙයක් කිසිදු අයකුට සිදුවන්නට ඉඩ නොතබන ලෙස ඇය බලධාරීන්ගෙන් ඉල්ලීමක් ද කරන්නට වූවාය.\n\nවත්තේගම පොලිසියේ නිලධාරීන් පැය හතරක පමණ කාලයක් මෙම ගෘහ සේවිකාවගේ ප්‍රකාශ සටහන් කරගෙන ඉදිරි විමර්ශන සිදුකරන බවත් මේ පිළිබඳව විදේශ සේවා නියුක්ති කාර්යාංශය දැනුවත් කිරීමට අවශ්‍ය පියවර ගන්නා බව වත්තේගම පොලිසියේ උසස් නිලධාරියෙක් සඳහන් කළේය.\n\nසීගිරිය විශේෂ",
       "URL": "https://www.dinamina.lk/2023/09/26/local/25414/%e0%b7%83%e0%b7%80%e0%b7%94%e0%b6%af%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%9c%e0%b7%98%e0%b7%84-%e0%b7%83%e0%b7%9a%e0%b7%80%e0%b7%92%e0%b6%9a%e0%b7%8f%e0%b7%80%e0%b6%9a%e0%b6%a7/",
       "Category": "local",
       "Parent URL": "https://www.dinamina.lk/category/local//page/69/"
}