{
       "Source": "dinamina",
       "Timestamp": "August 23, 2023 1:00 am",
       "Headline": "බැංකු-ලීසිං ගනුදෙනුකරුවන් රකින නව රෙගුලාසි මාලාවක් ප්‍රකාශ කෙරේ",
       "News Content": "බැංකු, කල්බදු හා ලීසිං සමාගම්වල සේවා ලබන ගනුදෙනුකරුවාට සාධාරණ හා විනිවිදභාවයෙන් යුතු ඉහළ සේවාවක් සැලසීමටත්, බැංකු පද්ධතියේ විශ්වසනීය හා ස්ථාවරභාවය වැඩි දියුණු කිරීමටත් ඉවහල් වන නව ලොව පිළිගත් රෙගුලාසි ගණනාවක් ශ්‍රී ලංකා මහ බැංකුව විසින් රජයේ අතිවිශේෂ ගැසට් පත්‍රයක් මඟින් ප්‍රකාශයට පත් කර තිබේ.\n\nජාත්‍යන්තරව පිළිගත් ප්‍රමිතීන් සැලකිල්ලට ගෙන ගොඩනඟා ඇති මේ නව රෙගුලාසි මඟින් ශ්‍රී ලංකාව තුළ විශ්වසනීය සහ ස්ථාවර මූල්‍ය පද්ධතියක් වැඩි දියුණු කිරීමට මහ බැංකුව බලාපොරොත්තු වන අතර, බැංකු පනත, මූල්‍ය ව්‍යාපාර පනත සහ කල්බදු මූල්‍යකරණ පනත යටතේ නිකුත් කර ඇති මූල්‍ය පාරිභෝගික ආරක්ෂණ විධානයන් ශක්තිමත් කිරීම මෙමඟින් සිදු කොට තිබේ. මේ රෙගුලාසි මඟින් මූල්‍ය පාරිභෝගිකයන්ට විධිමත් අභ්‍යන්තර පැමිණිලි හැසිරවීමේ යන්ත්‍රණයක් සකසා දී තිබෙන අතර, ශ්‍රී ලංකා මහ බැංකුවේ විකල්ප ආරවුල් විසඳීමේ යන්ත්‍රණයක්ද ස්ථාපිත කෙරෙනු ඇත. මේ රෙගුලාසි නිකුත් කළ දින සිට (2023/08/09) මාස 12ක් ඇතුළත ක්‍රමිකව ක්‍රියාත්මක කෙරෙනු ඇත.",
       "URL": "https://www.dinamina.lk/2023/08/23/local/16458/%e0%b6%b6%e0%b7%90%e0%b6%82%e0%b6%9a%e0%b7%94-%e0%b6%bd%e0%b7%93%e0%b7%83%e0%b7%92%e0%b6%82-%e0%b6%9c%e0%b6%b1%e0%b7%94%e0%b6%af%e0%b7%99%e0%b6%b1%e0%b7%94%e0%b6%9a%e0%b6%bb%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/204/"
}