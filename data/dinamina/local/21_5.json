{
       "Source": "dinamina",
       "Timestamp": "October 7, 2023 1:06 am",
       "Headline": "ලබන වසරේ එන්නේ අභියෝගාත්මක අයවැයක්",
       "News Content": "ඍණ තත්ත්වයේ තිබූ රටේ ආර්ථිකය ලබන වසරේ 1.7%ක වර්ධනයකට ළඟා වනු ඇතැයි අපේක්ෂා කරන අතර, සුභසාධනය, ආරක්ෂාව සහ සංවර්ධනය යන ප්‍රධාන සාධක ත්‍රිත්වය තුලනය කරමින් අභියෝගාත්මක අයවැයක් ලබන වසර සඳහා ඉදිරිපත් කරනු ඇතැයි මුදල් රාජ්‍ය ඇමැති රංජිත් සියඹලාපිටිය මහතා අවිස්සාවේල්ල දෙහිඕවිට ප්‍රදේශයේ ඊයේ (6) පැවති රැස්වීමකදී සඳහන් කළේය. ශ්‍රී ලංකාවේ ආර්ථිකය ස්ථාවරත්වයට සහ යථා තත්ත්වයට පත් වීමේ ධනාත්මක ලකුණු පෙන්නුම් කරන බවට ලෝක බැංකු ආර්ථික විශේෂඥ රිචඩ් වෝකර් මහතා විසින් කර ඇති ප්‍රකාශය සැබෑවටම රටේ උන්නතිය ගැන සිතන සියලු දෙනාට ඉතා වැදගත් යැයිද එහිදී පැවසූ රාජ්‍ය ඇමැතිවරයා දීර්ඝ කාලීනව අයවැය හිඟයක් සමඟ අප ඉදිරියට ගමන් කර තිබෙන බවත් ඒ හිඟය තුලනය කරගනු ලැබූයේ ණය ගැනීම මඟින් වුවද විදේශ ණය ප්‍රතිව්‍යූහගතකරණය තවමත් අවසන්ව නැති බවත්, එසේම අයවැය හිඟය තුලනය කරගැනීමට දේශීය ණය වශයෙන් භාණ්ඩාගාර බිල්පත් මඟින් විශාල ලෙස මුදල් මුද්‍රණය කිරීම සිදු කළද සම්මත කරගත් මහ බැංකු පනතින් එයද සීමා කර තිබෙන බවත්, එම කරුණු මධ්‍යයේ අයවැය ඉදිරිපත් කිරීම අභියෝගාත්මක බවත් සඳහන් කළේය.\n\nඅයවැය මඟින් ඉදිරිපත් කරන යෝජනා ක්‍රියාත්මක කිරීමේදී ඇති වන ගැටලු, පවතින බාධා පිළිබඳ සොයාබැලීමට නීත්‍යනුකූල අයවැය කාර්යාලයක් මේ වන විට ක්‍රියාත්මක වන බැවින් අයවැය යෝජනා කෙරෙහි අවධානය යොමු කිරීමට රජයට නීත්‍යනුකූලවම සිදුව තිබෙන බවද රාජ්‍ය ඇමැතිවරයා වැඩිදුරටත් සඳහන් කළේය.\n\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/10/07/breaking-news/28800/%e0%b7%83%e0%b7%94%e0%b6%b7%e0%b7%83%e0%b7%8f%e0%b6%b0%e0%b6%b1%e0%b6%ba-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f%e0%b7%80-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1/",
       "Category": "local",
       "Parent URL": "https://www.dinamina.lk/category/local//page/21/"
}