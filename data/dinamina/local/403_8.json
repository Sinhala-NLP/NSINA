{
       "Source": "dinamina",
       "Timestamp": "July 8, 2023 1:00 am",
       "Headline": "ලුම්බිණියට ඍජු ගුවන් ගමන් හඳුන්වාදීමට බොදු රටවල් එක්විය යුතුයි -නේපාල කොමියුනිස්ට් පක්ෂ සභාපති",
       "News Content": "බෞද්ධ සිද්ධස්ථානයක් වන ලුම්බිණිය වෙත පැමිණෙන බැතිමතුන්ට පහසුකම් සැලසීම සඳහා බෞද්ධ රටවල් විසින් ලුම්බිණි ජාත්‍යන්තර ගුවන්තොටුපොළට ඍජු ගුවන් ගමන් හඳුන්වා දිය යුතු බව නේපාලයේ හිටපු අගමැති සහ නේපාල කොමියුනිස්ට් පක්ෂ සභාපති වන මාධව් කුමාර් නේපාල් මහතා පැවැසීය.\nකත්මණ්ඩු සිට කොළඹ දක්වා ඍජු ගුවන් ගමන් දැනටමත් ක්‍රියාත්මක වන අතර ශ්‍රී ලංකා බලධාරීන්ට එය ලුම්බිණියේ සිට කොළඹ දක්වා දීර්ඝ කළ හැකි බවත් එමඟින් බුදුන් උපන් දේශය වන්දනා කරන සංචාරකයන් විශාල සංඛ්‍යාවකට පහසුකම් සැලසීමට හැකි බවත් අරලියගහ මන්දිරයේ දී අගමැති දිනේෂ් ගුණවර්ධන මහතා සමඟ පැවති සාකච්ඡාවේදී මාධව් කුමාර් (Madhav Kumar) මහතා සඳහන් කළේය.\nකෘෂිකාර්මික ක්ෂේත්‍රයේ ද්විපාර්ශ්වික සහයෝගිතාව පුළුල් කිරීම හා කර්මාන්ත සහ ජල විදුලිය වැනි නව ක්ෂේත්‍රයන්හි එකිනෙකාගේ විශේෂඥ දැනුම හුවමාරු කරගැනීම වැනි කරුණු පිළිබඳව මේ සාකච්ඡාවලදී වැඩි අවධානයක් යොමු කෙරිණි.\nමාධව් කුමාර් නේපාල් මහතා ශ්‍රී ලංකාවට පැමිණ සිටින්නේ ශ්‍රී ලංකා කොමියුනිස්ට් පක්ෂය පිහිටුවා වසර 80ක් පිරීම නිමිත්තෙන් සංවිධාන කරන ලද සමුළුවට සහභාගිවීමටය.\nපාර්ලිමේන්තු මන්ත්‍රී යදාමිණි ගුණවර්ධන, නේපාල තානාපති බාෂු දේව් මිශ්‍රා මහත්වරු මේ හමුවට සහභාගි වී සිටියහ.\n\n",
       "URL": "https://www.dinamina.lk/2023/07/08/local/5011/%e0%b6%bd%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%ab%e0%b7%92%e0%b6%ba%e0%b6%a7-%e0%b6%8d%e0%b6%a2%e0%b7%94-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b6%9c%e0%b6%b8%e0%b6%b1/",
       "Category": "local",
       "Parent URL": "https://www.dinamina.lk/category/local//page/403/"
}