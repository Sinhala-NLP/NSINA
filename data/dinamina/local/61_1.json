{
       "Source": "dinamina",
       "Timestamp": "September 27, 2023 5:19 pm",
       "Headline": "සංචාරකයන් ලක්ෂ 15ක් ගෙන්වා ගැනීමට අපේක්ෂාවක්",
       "News Content": "මෙම වසර අවසන් වන විට විදෙස් සංචාරකයන් ලක්ෂ 15ක් මෙරටට ගෙන්වා ගැනීමට අවශ්‍ය ප්‍රවර්ධන වැඩසටහන් ආරම්භ කිරීමට කටයුතු යොදා ඇති බව සංචාරක රාජ්‍ය අමාත්‍ය ඩයනා ගමගේ මහත්මිය පැවසුවාය.\n\nමෙරටට පැමිණෙන සංචාරකයන්ගේ ආරක්ෂාව තහවුරු කිරීමට වගකිව යුතු රජයක් ලෙස අවශ්‍ය පියවර ගෙන තිබෙන බවත්, සංචාරකයන්ට සිදුවන අපහසුතා වළක්වා ගැනීමට විශේෂ කුළී රථ සංගම් පිහිටුවීමට ද සැලසුම් කර තිබෙන බවත් අමාත්‍යවරිය සඳහන් කළාය.\n\nසංචාරක රාජ්‍ය අමාත්‍ය ඩයනා ගමගේ මහත්මිය මේ බව සඳහන් කළේ ‘ස්ථාවර රටකට සැවොම එක මඟකට’ මැයෙන් අද (27) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nමෙරටට සංචාරක ආකර්ෂණය වැඩි නගර නොනිදන නගර බවට පත් කිරීමේ අවශ්‍යතාව ද රාජ්‍ය අමාත්‍යවරිය පෙන්වා දුන්නාය.\n\nඑහිදී වැඩිදුරටත් අදහස් දැක්වූ ඩයනා ගමගේ මහත්මිය මෙසේද පැවසුවාය,\n\nජාත්‍යන්තර සංචාරක දිනය අදට (27) යෙදී තිබෙනවා. සංචාරක අමාත්‍යාංශය වශයෙන් ජාත්‍යන්තර සංචාරක දිනය ඉතා චාම් ලෙස සැමරීමට පියවර ගත්තා. අප රටේ සිටින ප්‍රවීනම සූපවේදී ආචාර්ය පබිලිස් සිල්වා මහතාට ‘ජය ශ්‍රී ලංකා’ නමින් සුවිශේෂී සම්මානයක් සංචාරක දිනයට සමගාමීව ලබාදීමට ද අප කටයුතු කළා.\n\nමම හිතන්නේ එය ඉතාමත්ම වටිනා සම්මානයක්. මොකද එතුමා පහළ තැනක සිට, අනතුරුව ගල්කිස්ස මහ හෝටලයේ ප්‍රධාන සූපවේදී තනතුර දක්වා පැමිණීම සුවිශේෂී සිදුවීමක්. සංචාරක කේෂ්ත්‍රයට සූපවේදීන් අමතක කරන්න බැහැ. අප රටේ සූපවේදී කියන වෘත්තිය නොසලකා හැර තිබෙනවා. මේ නිසා ඉදිරියේදී සූපවේදීන් ඇගයීමේ ප්‍රවර්ධන වැඩපිළිවෙළක් සකස් කිරීමට අමාත්‍යාංශය ලෙස කටයුතු කරනවා.\n\nපසුගිය වසරට සාපේක්ෂව මෙම වසරේ මුල් මාස නවය තුළ පමණක් විදේශීකයන් ලක්ෂ 10ක් පමණ ‍අප රටට පැමිණ තිබෙනවා. මෙම වසර අවසන් වන විට විදේශිකයන් ලක්ෂ 15ක් පැමිණෙනු ඇතැයි අපේක්ෂා කරනවා. ඒ වෙනුවෙන් විශේෂ ප්‍රවර්ධන වැඩසටහන් කිහිපයක් සංවිධානය කිරීමට ද කටයුතු යොදා තිබෙනවා.\n\nයුරෝපයේ සීත සෘතුව තව මාස දෙකක් ගත වන විට ආරම්භ වෙනවා. ඒ අනුව සංචාරකයන් විශාල වශයෙන් පැමිණෙන්නේ වස‍‍රේ මෙම අවසන් මාස දෙක තුළයි. එංගලන්තය මෙන්ම යුරෝපා රටවලින් විශාල වශයෙන් සංචාරකයන් මෙරටට ගෙන්වා ගැනීමට අවශ්‍යයි.\n\nමීට අමතරව මැද පෙරදිග රටවල්වල සංචාරකයන් ද මෙරටට ගෙන්වා ගැනීමට ඉලක්ක කර තිබෙනවා. ලබන මාසය වන විට මැද පෙරදිග රටවල්වල සංචාරකයන් මෙරටට පැමිණෙනු ඇතැයි විශ්වාස කරනවා. ඔවුන් වෙනුවෙන් ද විශේෂ ප්‍රවර්ධන වැඩසටහනක් පැවැත්වීමට අමාත්‍යාංශය ලෙස පියවර ගනිමින් සිටිනවා.\n\nසංචාරකයන් මෙරටට පැමිණීමේදී ඔවුන්ට අවශ්‍ය පහසුකම් අප ලබාදිය යුතුයි. විශේෂයෙන්ම ඇල්ල, නුවරඑළිය, ගාල්ල, කොළඹ වැනි සංචාරකයන් බහුලව ගැවසෙන ප්‍රදේශවල රාත්‍රී කාලයේ ද සංචාරකයන්ට නිදහසේ ගත කිරීමට ඉඩප්‍රස්ථා ලබාදිය යුතුයි. ඒ වගේම සංචාරක ආකර්ෂණය වැඩි නගර නොනිදන නගර බවට පත් කළ යුතුයි.\n\nඑසේම දැනට ඇති ඇතැම් නීතිරීති ද ලිහිල් කළ යුතුයි. සංචාරකයන්ට මෙහි පැමිණ මුදල් වියදම් කිරීමට අවස්ථා තිබිය යුතුයි. ඔවුන්ට අවස්ථා නොමැති නම් රටට ආදායම් ලැබීමට ද අවස්ථාවක් නැහැ.\n\nඒ වගේම මෙරටට පැමිණෙන සංචාරකයන්ගේ ආරක්ෂාව තහවුරු කිරීම අප සැමගේ වගකීමක් වෙනවා. වැරදි කරන කිහිප දෙනකු නිසා එහි බලපෑම සමස්ත රටටම එල්ල වෙනවා.\n\nඒනිසා සංචාරකයන්ගෙන් අසාධාරණ සහ අයථා ලෙස මුදල් අය කර ගන්නා දේශීය වෙළෙඳුන්ට එරෙහිව නීතිමය පියවර ගත යුතුයි. විදෙස් සංචාරකයෙක් යළිත් වතාවක් මෙරටට පැමිණෙන ආකාරයට කටයුතු කිරීමට වගබලාගත යුතු වෙනවා.\n\nඑසේම ඔවුන්ගේ ගමන් පහසුව වෙනුවෙන් විශේෂ කුළී රථ සංගම් පිහිටුවිය යුතුයි. මෙවැනි ක්‍රියාමාර්ග හරහා සංචාරකයාගේ ආරක්ෂාව මෙන්ම නීතිවිරෝධී ක්‍රියාවන් ද නතර කර ගැනීමට හැකියාව තිබෙනවා. මේ සම්බන්ධයෙනුත් අමාත්‍යාංශයක් ලෙස විශේෂ අවධානයක් යොමු කර තිබෙනවා.\n\nමෙරටට වැඩි වශයෙන් ඩොලර් ලබා ගැනීමට කංසා වගා කිරීමේ කැබිනට් පත්‍රිකාවට කැබිනට් අනුමැතිය ලැබී තිබෙනවා. ඒ අනුව සති දෙකක් ඇතුළත ඊට අදාළ ගැසට් පත්‍රිකාව නිකුත් කරනු ඇතැයි බලාපොරොත්තු වෙනවා.\n\nමේ වැඩපිළිවෙළ රුපියල් උපයන ව්‍යාපෘතියක් බවට පත් නොවී, ඩොලර් උපයන ව්‍යාපෘතියක් බවට පත් කරනවා. මේ සඳහා අධිකාරියක් ඇති කරමින් නියාමනයක් සහිතව ආයෝජන ප්‍රවර්ධන කලාප යටතේ ක්‍රියාත්මක කිරීමට අපේක්ෂා කරනවා.",
       "URL": "https://www.dinamina.lk/2023/09/27/breaking-news/25920/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b6%b1%e0%b7%8a-%e0%b6%bd%e0%b6%9a%e0%b7%8a%e0%b7%82-15%e0%b6%9a%e0%b7%8a-%e0%b6%9c%e0%b7%99%e0%b6%b1%e0%b7%8a%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/61/"
}