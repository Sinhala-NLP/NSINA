{
       "Source": "dinamina",
       "Timestamp": "August 2, 2023 6:00 am",
       "Headline": "යුවළගේ මරණවලට හේතුව අභ්‍යන්තර අවයවවලට සිදු වූ බරපතළ තුවාලයි",
       "News Content": "ඩිෆෙන්ඩර් රියැදුරු 8 දක්වා රිමාන්ඩ්\n\nඉකුත් 29 දා රාත්‍රියේ රත්නපුර – පාණදුර ප්‍රධාන මාර්ගයේ කිරිඇල්ල පොලිස් ස්ථානය ඉදිරිපිටදී අධික වේගයෙන් පැමිණි ඩිෆෙන්ඩර් වර්ගයේ ජීප් රියක් යතුරුපැදියක හා මෝටර් රථයක ගැටීමෙන් වූ අනතුරින් මරුමුවට පත් ජාතික රූපවාහිනී නිලධාරියාගේ හා හෙද නිලධාරිනියගේ මරණවලට හේතුව හිසට, පපුවට, උදරයට හා අභ්‍යන්තර වැදගත් අවයවවලට සිදු වූ බරපතළ තුවාල බව මරණ පරීක්ෂණවලදී හෙළි වී තිබේ.\n\nමේ අනතුරින් මියගියේ 34 හැවිරිදි ආසිරි විජේසුන්දර නමැති ජාතික රූපවාහිනී සංස්ථාවේ පරිපාලන අංශයේ නිලධාරියකු වන අතර, ප්‍රතිකාර ලබමින් සිටියදී මිය ගොස් ඇත්තේ රත්නපුර ශික්ෂණ රෝහලේ දැඩි සත්කාර ඒකකයේම සේවය කරමින් සිටි නිමාලි බණ්ඩාර නමැති 33 හැවිරිදි හෙද නිලධාරිනියකි. කිරිඇල්ල කොඩිතුවක්කු කන්ද ප්‍රදේශයේ පදිංචිව සිටි අතර, ඔවුන් මෑතකදී විවාහ දිවියට ඇතුළත්ව ඇති දරු සම්පත් බලාපොරොත්තුව සිටි යුවළක් බවට තොරතුරු ලැබිණි.\n\nමෙසේ අව­ාසනාවන්ත ලෙස මරණයට පත් අයගේ මරණ පරීක්ෂණ ඉකුත් 30 හා 31 දිනවල රත්නපුර ශික්ෂණ රෝහලේදී සිදු කෙරිණි. ආසිරි විජේසුන්දර නමැති 34 හැවිරිදි අයගේ මරණ පරීක්ෂණය රත්නපුර ශික්ෂණ රෝහලේ අධිකරණ වෛද්‍ය නිලධාරී පී.ඒ.බී.එම්.ජී.ඒ.එන්. විජේසිංහ මහතා විසින් පසුගිය 30 දින සිදු කළ අතර, එම මරණයට හේතුව ලෙස නිගමනය කර ඇත්තේ මරණකරුගේ පපුවට, උදරයට, ශ්‍රෝණිවලට හා ශරීරයේ වැදගත් අභ්‍යන්තර අවයවවලට සිදු වූ බරපතළ තුවාල බවයි. මේ මරණ පරීක්ෂණය සඳහා කිරිඇල්ල පොලිසියේ රථ වාහන අංශයේ කා.පො.සැ (3410) ඩී.එල්. චාන්දනී මුණසිංහ මහත්මිය පොලිසිය වෙනුවෙන් ඉදිරිපත්ව ඇත. මරණයට පත් හෙද නිලධාරිනී වජිරා නිමාලි බණ්ඩාර නමැති 33 හැවිරිදි අයගේ මරණ පරීක්ෂණය පසුගිය 31 වන දින රත්නපුර ශික්ෂණ රෝහලේ විශේෂඥ අධිකරණ වෛද්‍ය නිලධාරී කේ. මුදිත කුඩාගම මහතා විසින් සිදු කර තිබූ අතර, එම මරණයට හේතු ලෙස සඳහන් කර ඇත්තේ ඇයගේ හිසට, පපුවට, ගාත්‍රාවලට හා ශරීරයේ වැදගත් අවයවවලට සිදු වූ දරුණු තුවාලයි. එම මරණ පරීක්ෂණය සඳහා කිරිඇල්ල පොලිසිය වෙනුවෙන් රථ වාහන අංශයේ ස්ථානාධිපති උ.පො.ප අබේවංශ මහතා ඉදිරිපත්ව තිබිණි.\n\nමේ අනතුර සිදු වුණු අවස්ථාවේ ඩිෆෙන්ඩර් වර්ගයේ ජීප් රිය පදවා ගෙන පැමිණි රියැදුරා වන 24 හැවිරිදි බොරළුගොඩ, පෝරුවදණ්ඩ ප්‍රදේශයේ පදිංචි නිමේෂ් ධනංජය පෙරේරා නමැති අය සුළු තුවාල ලබා රත්නපුර ශික්ෂණ රෝහලේ ප්‍රතිකාර ලබමින් සිටි වාට්ටුවට පැමිණි රත්නපුර මහේස්ත්‍රාත් අධිකරණයේ වැඩ බලන මහේස්ත්‍රාත්වරිය ඔහු ලබන 8 දින දක්වා රක්ෂිත බන්ධනාගාරගත කිරීමට නියෝග කළ අතර, අනතුර සම්බන්ධයෙන් කිරිඇල්ල පොලිස් ස්ථානාධිපති ප්‍ර.පො.ප චමින්ද පෙරේරා මහතාගේ උපදෙස් මත රථ වාහන අංශයේ ස්ථානාධිපති (උ.පො.ප) අබේවංශ, කා.පො.සැ. (3410) ඩී.එල්. චාන්දනී මුණසිංහ, පො.කො. (36454) දිනේෂ් යන නිලධාරීහු අනතුර සම්බන්ධව වැඩිදුරටත් පරීක්ෂණ පවත්වමින් සිටිති.\n\n\n\nකුරුවිට – කේ.ඒ. සුනිල්",
       "URL": "https://www.dinamina.lk/2023/08/02/local/10846/%e0%b6%ba%e0%b7%94%e0%b7%80%e0%b7%85%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b7%80%e0%b6%bd%e0%b6%a7-%e0%b7%84%e0%b7%9a%e0%b6%ad%e0%b7%94%e0%b7%80-%e0%b6%85%e0%b6%b7%e0%b7%8a/",
       "Category": "local",
       "Parent URL": "https://www.dinamina.lk/category/local//page/296/"
}