{
       "Source": "dinamina",
       "Timestamp": "July 31, 2023 1:47 am",
       "Headline": "කොළඹ සුපිරි ඉඩම්වලට හොර ඔප්පු හදා විකුණූ ජාවාරමා රිමාන්ඩ්",
       "News Content": "කොළඹ සහ ඒ අවට ඇති ඉහළ වටිනාකම් ඇති ඉඩම්වලට ව්‍යාජ ඔප්පු සකස් කර අලෙවි කිරීමේ ජාවාරමක් සම්බන්ධයෙන් විමර්ශන පැවැත්වූ කොළඹ වංචා විමර්ශන කාර්යාංශය මෙම ජාවාරමට සම්බන්ධ ප්‍රධාන ජාවාරම්කරුවෙකු රටේ පිළිගත් විනිසුරුවරු, පොලිස් නිලධාරීන්, රාජ්‍ය ආයතන ප්‍රධානීන් ඇතුළු රාජ්‍ය ආයතන රැසකට අයත් ව්‍යාජ ලෙස සකස් කළ නිල මුද්‍රා 300ක් සමඟ අත්අඩංගුවට ගෙන ඇත.\nමොහොමඩ් සාලි මොහොමඩ් අන්සාර් නමැති 72 හැවිරිදි වියේ පසුවන මෙම ජාවාරම්කරු කොළඹ 10 මාලිගාවත්ත පටුමගේ සහ වැල්ලම්පිටිය කොලොන්නාව පාරේ පදිංචිකරුවෙක් බව වංචා විමර්ශන කාර්යාංශය සඳහන් කළේය.\nකොළඹ එඩ්මන්ටන් පාරේ පිහිටි ඉඩමකට ව්‍යාජ ඔප්පුවක් සකස් කර අලෙවි කිරීමක් සම්බන්ධයෙන් සහ තවත් ඔප්පුවක් සකස් කිරීමක් සම්බන්ධයෙන් කළ විමර්ශනයකදී මෙම සැකකරුව අත්අඩංගුවට ගනු ලබන්නේ පසුගිය 27 වෙනිදාය. මෙම පුද්ගලයා නිවසක් හා ඉඩමක් ලබාදෙන බව පවසා පුද්ගලයෙකුගෙන් රුපියල් ලක්ෂ 15ක මුදලක්ද වංචා කර ඇති බවට පැමිණිල්ලක් ඇති බව පොලිසිය කියයි.\nනිල මුද්‍රා 300ට අමතරව මෙම පුද්ගලයා සතුව තිබී අන්සතු විදෙස්ගමන් බලපත්‍රයක්, රියැදුරු බලපත්‍ර 11ක් ජාතික හැඳුනුම්පත් 04ක්ද සොයාගෙන ඇත. ව්‍යාජ ඔප්පු සැකසීමේදී ඔහු යොදාගෙන ඇත්තේ මෙම හැඳුනුම්පත් සහ රියැදුරු බලපත්‍ර බවට සැක කෙරේ.\nගයාන් කුමාර වීරසිංහ, බණ්ඩාරගම-බිමල් ජයසිංහ",
       "URL": "https://www.dinamina.lk/2023/07/31/local/10392/%e0%b6%9a%e0%b7%9c%e0%b7%85%e0%b6%b9-%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b6%89%e0%b6%a9%e0%b6%b8%e0%b7%8a%e0%b7%80%e0%b6%bd%e0%b6%a7-%e0%b7%84%e0%b7%9c%e0%b6%bb-%e0%b6%94/",
       "Category": "local",
       "Parent URL": "https://www.dinamina.lk/category/local//page/309/"
}