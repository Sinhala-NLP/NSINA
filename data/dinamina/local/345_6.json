{
       "Source": "dinamina",
       "Timestamp": "July 22, 2023 1:00 am",
       "Headline": "පැමිණිල්ලක් ලියා නොගත් SIගේ වැඩ තහනම්",
       "News Content": "පැමිණිල්ලක් සටහන් නොකළැයි අවිස්සාවේල්ල පොලිසියේ අපරාධ අංශයේ උප පොලිස් පරීක්ෂකවරයකු වැඩ තහනමට ලක් කළ බව සීතාවක කොට්ඨාසයේ උසස් පොලිස් නිලධාරියෙක් පැවසීය.\n\nරුපියල් ලක්ෂ තුනක මුදලක් බලෙන් ඉල්ලා තම නිවෙසේ ලියුම් පෙට්ටියට පුද්ගලයකු ලිපියක් දමා ඇති බව පවසමින් අවිස්සාවේල්ල නගරයේ ව්‍යාපාරිකයකු පැමිණිල්ලක් කිරීම සඳහා ඉකුත් 19 දා පොලිසියට පැමිණ තිබේ. ඔහු ඒ සම්බන්ධයෙන් පැමිණිලි කිරීමට විවිධ පැමිණිලි අංශය වෙත ගිය අවස්ථාවේ එහි නිලධාරියකු ඔහු අපරාධ අංශය වෙත යොමු කර ඇත. ඒ අවස්ථාවේ එහි රාජකාරියේ යෙදී සිටි උප පොලිස් පරීක්ෂකවරයා එකී පැමිණිල්ල ලියා නොගෙන, පැමිණිලිකාර ව්‍යාපාරිකයා විවිධ පැමිණිලි අංශය වෙත යවා තිබිණි.\n\nඉන් පසු පොලිස් ස්ථානයෙන් පිටව තිබූ පැමිණිලිකාර ව්‍යාපාරිකයා ඒ පිළිබඳ කෑගල්ල දිසාව භාර නියෝජ්‍ය පොලිස්පති රොෂාන් රාජපක්ෂ මහතා වෙත පැමිණිලි කිරීමෙන් අනතුරුව ඒ සම්බන්ධයෙන් විමර්ශනයක් සිදු කරන ලෙස සීතාවක කොට්ඨාස භාර ජ්‍යෙෂ්ඨ පොලිස් අධිකාරී චන්දන කොඩිතුවක්කු උපදෙස් දී තිබිණි.\n\nඒ අනුව විමර්ශන සිදු කළ සීතාවක කොට්ඨාසයේ සහකාර පොලිස් අධිකාරී (1) කේ.එස්.එස්.කේ. ජයවර්ධන මහතා විසින් විමර්ශන පවත්වා වහාම ක්‍රියාත්මක වන පරිදි උප පොලිස් පරීක්ෂකවරයාගේ සේවය අත්හිටුවා ඇතැයි උසස් නිලධාරියා වැඩිදුරටත් කීය.\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/07/22/local/8565/%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92%e0%b6%bd%e0%b7%8a%e0%b6%bd%e0%b6%9a%e0%b7%8a-%e0%b6%bd%e0%b7%92%e0%b6%ba%e0%b7%8f-%e0%b6%b1%e0%b7%9c%e0%b6%9c%e0%b6%ad%e0%b7%8a-si%e0%b6%9c/",
       "Category": "local",
       "Parent URL": "https://www.dinamina.lk/category/local//page/345/"
}