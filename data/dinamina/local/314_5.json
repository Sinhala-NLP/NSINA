{
       "Source": "dinamina",
       "Timestamp": "July 29, 2023 1:00 am",
       "Headline": "2024 පාසල් පළමු වාරය ඇරඹුම පෙබ: 21 දා",
       "News Content": "\n\n\n\nවර්ෂ 2024 පාසල් අධ්‍යයන වර්ෂයේ පළමු වාරය පෙබරවාරි මස 21 දා ආරම්භ කරන බව අධ්‍යාපන ඇමැති ආචාර්ය සුසිල් ප්‍රේම්ජයන්ත් මහතා පැවසීය. පසුගිය කොවිඩ් ව්‍යසන සමයේ පාසල් වසා තැබීම නිසා සිදු වූ ප්‍රමාදය ක්‍රමානුකූලව යථා තත්ත්වයට පත් කිරීමේ මූලික පියවරක් ලෙස මේ තීරණය ගත් බවද ඇමැතිවරයා කියා සිටියේය. එසේම 2024 වර්ෂයට අදාළව 5 ශ්‍රේණියේ ශිෂ්‍යත්වය, අ.පො.ස. සාමාන්‍ය පෙළ හා උසස් පෙළ යන විභාග තුනම එම වර්ෂය තුළදීම පවත්වා අවසන් කිරීමට සැලසුම් කර ඇතැයිද ඇමැතිවරයා පැවසුවේය. පසුගිය වසරට සාපේක්ෂව පියවරක් ඉදිරියට තබමින් 2024 වර්ෂයට අවශ්‍ය පෙළපොත් මුද්‍රණය මේ වන විටත් ආරම්භ කර ඇති බවත්, රජයේ මුද්‍රණ නීතිගත සංස්ථාව දැනටමත් පෙළපොත් මුද්‍රණය අරඹා ඇති අතර පෞද්ගලික අංශයට ඉදිරි මාසයේ ටෙන්ඩර් කැඳවා අදාළ පෙළපොත්වල මුද්‍රණ කටයුතු භාර දෙන බවත් ඇමැතිවරයා කීය. නොවැම්බර් මස වන විට එම පෙළපොත් මුද්‍රණය කර අවසන් වීමට නියමිත බවද ඇමැතිවරයා ප්‍රකාශ කළේය.\n\nවිදුහල්පතිවරුන්ට පාසල් මූල්‍ය හා කාර්යාලයීය පරිපාලන කටයුතු පහසුවෙන් කළමනාකරණය කරගැනීමට ඉවහල් වන පරිදි සංවර්ධන නිලධාරීන්ගෙන් සමන්විත නව සේවාවක් ආරම්භ කරන බවද ඇමැතිවරයා පැවසුවේය. දැනටමත් රාජ්‍ය සේවයේ නියුතු සංවර්ධන නිලධාරීන් අතරින් 12,000ක පමණ පිරිසක් නව සේවා ව්‍යවස්ථාවක් සහිත කාර්ය මණ්ඩලයක් ලෙස පාසල්වල සිටින ශිෂ්‍ය සංඛ්‍යාව සලකා බලා පත් කරන්නේ යැයිද, එසේම පාසල්වල ජල හා විදුලි බිල් සඳහා ඉදිරි අයවැය මගින් යම් සහනයක් සලසාගැනීමට මැදිහත්ව ක්‍රියා කරන්නේ යැයිද ඇමැතිවරයා ප්‍රකාශ කළේය.\n\nසන්ධ්‍යා කරුණාරත්න",
       "URL": "https://www.dinamina.lk/2023/07/29/local/10132/2024-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%b4%e0%b7%85%e0%b6%b8%e0%b7%94-%e0%b7%80%e0%b7%8f%e0%b6%bb%e0%b6%ba-%e0%b6%87%e0%b6%bb%e0%b6%b9%e0%b7%94%e0%b6%b8-%e0%b6%b4%e0%b7%99%e0%b6%b6/",
       "Category": "local",
       "Parent URL": "https://www.dinamina.lk/category/local//page/314/"
}