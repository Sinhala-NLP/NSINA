{
       "Source": "dinamina",
       "Timestamp": "July 31, 2023 1:00 am",
       "Headline": "වකුගඩු-ඇස් දන් දී හිටපු හමුදා සෙබළා දිවියෙන් සමුගනී",
       "News Content": "්‍ රිය අනතුරක් හේතුවෙන් මොළය මියගිය හිටපු හමුදා සාමාජිකයකුගේ අවයව පරිත්‍යාග කිරීම පසුගියදා කරාපිටිය ශික්ෂණ රෝහලේදී සිදු කෙරිණි. මෙලෙස අවයව පරිත්‍යාග කිරීම සිදු කර ඇත්තේ රමුසිං කංකානම්ගේ නලින් කුමාර නමැති 35 හැවිරිදි පුද්ගලයකුගේය. ඔහු පිටබැද්දර, ඉරුංගල ප්‍රදේශයේ පදිංචිව සිටි 35 හැවිරිදි අයෙකි.\n\nක්‍රියාන්විත රාජකාරියේ යෙදී සිටියදී 2009 වර්ෂයේදී පුදුකුඩිඉරිප්පු ප්‍රදේශයේදී උදරයට වෙඩි වැදීමෙන් තුවාල ලබා සිටි නලින් කුමාර මහතා ඉන් සුවය ලබා 2015 වර්ෂයේ සිට විශ්‍රාම ගෙන තිබේ.\n\nඔහුගේ බිරිය දසනායක මුදියන්සේලාගේ චලනි සූරියමැණිකේ මහත්මිය පවසන්නේ තම සැමියාට 2016 වර්ෂයේ සිට දිගින් දිගටම අධික හිසරදයක් තිබුණු බවයි.\n\n“මහත්තයා එයාගේ හිසරදයට දිගටම ප්‍රතිකාර ගත්තා. බෙහෙත් ගන්නේ යුද හමුදා රෝහලේ සායනයෙන්. පහුගිය 25 වැනිදා මහත්තයා ප්‍රතිකාර ගන්න සායනයට යන්න කියලා පාන්දර 12.30ට විතර ගෙදරින් පිටත් වුණා. එයාගේ කාර් එකෙන් මාතර ගිහින් වාහනේ මාතර දාලා බස් එකේ යනවා කියලා තමයි ගියේ. මට උදේ 5.00ට විතර මාලිම්බඩ පොලිසියෙන් කෝල් එකක් ආවා. ඔවුන් කීවා මහත්තයා පදවගෙන ගිය මෝටර් රථය මාලිම්බඩ පාලටුව පාලම අසලදී බෝක්කු කණුවක වැදිලා මහත්තයාට තුවාලයි, මාතර රෝහලට අරගෙන ගියා කියලා. මම අයියලා එක්ක රෝහලට යන විට මහත්තයාව කරාපිටිය රෝහලට යවලා තිබුණා. මම කරාපිටියට යනකොට ඔහු දැඩි සත්කාර ඒකකයේ හිටියේ. පස්සේ වෛද්‍යවරු කිව්වා මහත්තයාගේ මොළයට හානි වෙලා තිබුණු නිසා මොළයේ සැත්කමක් කළා කියලා.‍ ඒත් ඔහුගේ ජීවිතය බේරගන්න බැහැ කියලත් වෛද්‍යවරු පැවසුවා.”\n\nකරාපිටිය ශික්ෂණ රෝහලේ වෛද්‍යවරු විසින් ඇයට දැනුම් දී ඇත්තේ සැමියාගේ මොළය මියගොස් ඇති බැවින් කැමති නම් ඔහුගේ අවයව වෙනත් පුද්ගලයකු ජීවත් කරවීම සඳහා පරිත්‍යාග කළ හැකි බවයි.\n“රෝහලේ වෛද්‍යවරු ඇහුවා සැමියාගේ මොළය මියගිහින් නිසා අවයව දන් දෙන්න කැමති ද කියලා. අපි කැමැත්ත දුන්නා.”\n\nකරාපිටිය සමූහ – එස්. ලොකුකරවිට",
       "URL": "https://www.dinamina.lk/2023/07/31/local/10243/%e0%b7%80%e0%b6%9a%e0%b7%94%e0%b6%9c%e0%b6%a9%e0%b7%94-%e0%b6%87%e0%b7%83%e0%b7%8a-%e0%b6%af%e0%b6%b1%e0%b7%8a-%e0%b6%af%e0%b7%93-%e0%b7%84%e0%b7%92%e0%b6%a7%e0%b6%b4%e0%b7%94-%e0%b7%84%e0%b6%b8/",
       "Category": "local",
       "Parent URL": "https://www.dinamina.lk/category/local//page/312/"
}