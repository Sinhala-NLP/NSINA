{
       "Source": "dinamina",
       "Timestamp": "August 29, 2023 4:20 am",
       "Headline": "සා/පෙළ උත්තර බලන ගුරුන්ටත් දීමනාවක් සමිති ඉල්ලීමට ඇමැති එකඟ වේ",
       "News Content": "සාමාන්‍ය පෙළ පිළිතුරු පත්‍ර ඇගයීමේ නිරත වන ගුරුවරුන්ට දෛනික දීමනාවක් ලබා දීම සම්බන්ධයෙන් අමාත්‍ය මණ්ඩල සන්දේශයක් ඉදිරිපත් කර ඇතැයි අධ්‍යාපන අමාත්‍ය ආචාර්ය සුසිල් ප්‍රේමජයන්ත මහතා පැවසීය.\n\nමෙතෙක් කල් මෙම දීමනාව ලබා දීම සිදු කළේ උසස් පෙළ උත්තර පත්‍ර ඇගයීම් කළ ගුරුවරුන්ට පමණක් බවත් ගුරු වෘත්තීය සංගම් කළ ඉල්ලීම් සලකා මේ තීරණය ගත් බවත් ඇමැතිවරයා පැවසුවේය.\n\nඋසස් පෙළ උත්තර පත්‍ර සමීක්ෂණ මධ්‍යස්ථාන පිහිටුවා ඇත්තේ සීමිත ප්‍රමාණයක් නිසා වැඩි දුරක් ගෙවා පැමිණෙන උත්තර පත්‍ර සමීක්ෂකවරුන්ට රුපියල් 2,000ක දෛනික දීමනාවක් ලබා දීමට කටයුතු කළ බව ද ඇමැතිවරයා කීය.\n\nසාමාන්‍ය පෙළ විභාග මධ්‍යස්ථාන රාශියක් දීප ව්‍යාප්තව පිහිටුවා ඇති අතර, සාමාන්‍ය පෙළ උත්තර පත්‍ර සමීක්ෂකවරුන්ට එවැනි ගැටලුවක් පැන නොනඟින නමුත් ගුරු වෘත්තීය සංගම්හි ඉල්ලීමට අනුව මෙම දීමනාව ලබා දීමට පියවර ගන්නා බව ද ඇමැතිවරයා පැවසුවේය.\nඋත්තර පත්‍ර සමීක්ෂණයට අදාළව දෛනික දීමනාව වැඩි කිරීම සම්බන්ධයෙන් අමාත්‍ය මණ්ඩල සන්දේශයක් මේ වන විටත් ඉදිරිපත් කර ඇතැයි ද ඇමැතිවරයා ප්‍රකාශ කළේය.\n\nඋපාධිධාරීන් 5,400ක් අලුතෙන් ගුරු සේවයට බඳවා ගන්නා බවත් ඉන් 1,700ක්ම බඳවා ගනු ලබන්නේ ජාතික පාසල්වලට බවත් ඇමැතිවරයා කීය.\nනුදුරු දිනයකදීම ගුරු සේවා ව්‍යවස්ථාව අනුව විවෘත තරග විභාගයක් පැවැත්වීමට නියමිත බවත් වතුකරයේ ගුරු හිඟය පියවීමට ගුරු සහායකයන් බඳවා ගැනීමට කැබිනට් අනුමැතිය ඉල්ලා ඇති බවත් අමාත්‍යවරයා පැවසීය.\nසන්ධ්‍යා කරුණාරත්න",
       "URL": "https://www.dinamina.lk/2023/08/29/breaking-news/17939/%e0%b7%83%e0%b7%8f-%e0%b6%b4%e0%b7%99%e0%b7%85-%e0%b6%8b%e0%b6%ad%e0%b7%8a%e0%b6%ad%e0%b6%bb-%e0%b6%b6%e0%b6%bd%e0%b6%b1-%e0%b6%9c%e0%b7%94%e0%b6%bb%e0%b7%94%e0%b6%b1%e0%b7%8a%e0%b6%a7%e0%b6%ad/",
       "Category": "local",
       "Parent URL": "https://www.dinamina.lk/category/local//page/179/"
}