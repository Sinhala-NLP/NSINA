{
       "Source": "dinamina",
       "Timestamp": "August 1, 2023 1:01 am",
       "Headline": "පෝරකේට නියමවූ සැකකරු OICට ඇඳ ඊෂි කෑෂ් ක්‍රමයට කප්පම් අරන් SSP ලෙස අඹන්පොල පොලිසියත් රවටලා",
       "News Content": "මරණ දඬුවම් නියමව දුම්බර බන්ධනාගාරයෙහි රඳවා සිටින තැනැත්තකු අඔන්පොල පොලිස් ස්ථානාධිපතිවරයා ලෙස පෙනී සිටිමින් තවත් තැනැත්තියක හා එක්ව ඊෂී කෑෂ් ක්‍රමයට පුද්ගලයන්ගෙන් කප්පම් ලබාගැනීමේ සිද්ධියක් පිළිබඳ නිකවැරටිය ජේෂ්ඨ පොලිස් අධිකාරි කාර්යාලය මගින් සිදුකළ පරීක්ෂණයක් මගින් අනාවරණය කරගෙන තිබේ.\nමත්ද්‍රව්‍ය ළඟතබා ගැනීමක් සම්බන්ධයෙන් චෝදනා ලැබ දුම්බර බන්ධනාගාරයේම දඬුවම් විඳින වෙනත් චූදිතයකුගේ බිරියක් සමඟ එක්ව මෙහි ප්‍රධාන සැකකරු මෙම කප්පම් ගැනීමේ ක්‍රියාව සිදුකර ඇති බවට සිදුකළ විමර්ශනවලදී හෙළිවී තිබේ. සැකකාරිය ප්‍රධාන සැකකරු හඳුනාගෙන ඇත්තේ සිය සැමියා බැලීමට එසේ බන්ධනාගාරයට යන එන අතරතුර ඇතිකර කරගත් දැනහැඳුනුම්කමක් අනුවය.\nඅඹන්පොළ පොලිසිය මගින් අත්අඩංගුවට ගත් ගංජා ළඟ තබා ගත් දෙදෙනකු නිදහස් කිරීමට නම් රුපියල් විසි දහසක (20,000) කප්පම් මුදලක් ලබා දෙන ලෙස, අඹන්පොල පොලිස් ස්ථානාධිපතිවරයා ලෙස පෙනී සිටිමින් මෙහි ප්‍රධාන සැකකරු විසින් පොලිස් අත්අඩංගුවේ සිටින සැකකරුවන්ගේ ඥාතීන් වෙත දුරකථන ඇමතුමක් ලබා දෙමින් පවසා ඇතැයි සඳහන් වේ.\nඒ අනුව එම ඥාතීන් විසින් තමන්ට ඇමතුම ලබාදුන් දුන් දුරකතනය වෙත රුපියල් 10,000ක අත්තිකාරම් මුදලක් ගෙවා ඇති අතර පසුව නැවත කප්පම්කරු විසින් එම මුදල ප්‍රමාණවත් නොවන බව පැවසීමෙන් පසු තවත් රුපියල් 8,000ක මුදලක් එම දුරකතනයට ඊෂි කෑෂ් මගින් යැවූ බව පොලිසියට කර ඇති පැමිනිල්ලේ සඳහන් කර ඇත.\nතමන් එසේ කප්පම්කරුවන් විසින් ඉල්ලා සිටි මුදල ගෙවූ නමුත් තම ඥාතීන් පොලිසිය විසින් නිදහස් නොකළ හෙයන් ඇමතුම ලබාදුන් අඹන්පොල පොලිස් ස්ථානාධිපතිවරයා හමුවීමට ගොස් ඒ පිළිබඳ විමසා සිටි නමුත් පොලිස් ස්ථානාධිපතිවරයා විසින් පවසා ඇත්තේ තමන් එසේ කිසිදු කප්පම් මුදලක් නොඉල්ලූ බවත් ඒ පිළිබඳ වහාම නිකවැරටිය ජේෂ්ඨ පොලිස් අධිකාරිවරයා වෙත පැමිණිලි කරන ලෙසත් ය.\nඒ අනුව සිද්ධිය සම්බන්ධයෙන් නිකවැරටිය ජේෂ්ඨ පොලිස් අධිකාරි කාර්යාලයට ලද පැමිණිල්ලකට අනුව මෙම පරීක්ෂණය ආරම්භ කළ බවත් එහි දී අනාවරණය කරගත් තොරතුරුවලට අනුව අදාළ සැකකරුවන් පිළිබඳ හෙලිකර ගැනීමෙන් පසු ඔවුහු අත්අඩංගුවට ගෙන පරීක්ෂණ කටයුතු දියත් කළ බවත් එහි දී මෙම තොරතුරු අනාවරණය කර ගත් බවත් නිකවැරටිය ජ්‍යෙෂ්ඨ පොලිස් අධිකාරි ජේ.ඒ.නන්දන මහතා කියයි.\nඅනතුරුව පොලිසිය සිදුකළ පරීක්ෂණවල දී අනාවරණය කරගත් වැඩිදුර කරුණුවලට අනුව මෙහි ප්‍රධාන සැකකරු විසින් අඹන්පොල පොලිසියට දුරකථන ඇමතුමක් ලබා දෙමින් තමා නිකවැරටිය ජේෂ්ඨ පොලිස් අධිකාරීවරයා බවත් එදින පොලිසිය විසින් අත්අඩංගුවට ගෙන සිටින සැකකරුවන් පිළිබඳ තොරතුරු සියල්ල තමාට දැනුම් දෙන ලෙසත් පවසා තිබේ. එහි දී අදාළ දිනයේ පොලිසිය විසින් අත්අඩංගුවට ගෙන සිටින සැකකරුවන් පිළිබඳ සියලු තොරතුරු දුරකථන භාර නිලධාරියා විසින් ඇමතුම්කරුට පවසා ඇත්තේ ඔහු සැබවින්ම පොලිස් අධිකාරිවරයා ලෙස උපකල්පනය කිරීමෙනි.\nදුරකථන භාර නිලධාරියාගෙන් සියලු සැකකරුවන්ගේ තොරතුරු ලබා ගැනීමෙන් පසු එදින ගංජා සම්බන්ධයෙන් අත්අඩංගුවට ගත් සැකකරුවන් දෙදෙනකුගේ පමණක් පුද්ගලික තොරතුරු ද ලබාගෙන තිබේ. ඒ අතර ඔවුන්ගේ පුද්ගලික ලිපිනයන් සහ ඥාතීන්ගේ දුරකථන අංක ද ලබාගැනීමට සැක්කරු කටයුතු කර ඇත.\nඑසේ ලබාගත් ගත් දුරකථන අංක ඔස්සේ එම ගංජා සැකකරුවන්ගේ ඥාතීන්ට ඇමතුම් ලබා ගෙන ඇති මෙම වංචාවේ ප්‍රධාන සැකකරු විසින් එම ඥාතීන්ට පවසා ඇත්තේ තමන් අඹන්පොල පොලිසියේ ස්ථානාධිපතිවරයා බවත් ගංජා සම්බන්ධයෙන් අත්අඩංගුවට ගත් පුද්ගලයන් දෙදෙනා මුදාහැරීමට නම් තමන් ලබාදෙන දුරකථන අංකයට රුපියල් 20,000ක් ඊෂි කෑෂි කරන ලෙසත්ය. ඒසේ මුදල් ඊෂි කෑෂ් කිරීම සඳහා ප්‍රධාන සැකකරු ලබා දී ඇත්තේ මෙම සිද්ධියේ දෙවැනි සැකකාරියගේ දුරකථන අංකය බව ද අනාවරණය වී ඇත.\nඅදාළ තොරතුරු ඔස්සේ පොලිසිය විසින් සිදුකළ පරීක්ෂණවලින් පසුව මෙහි ප්‍රධාන සැකකරු හා සැකකාරියගේ තොරතුරු අනාවරණය කර ගැනීමෙන් පසු ඔවුහූ අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව වරද පිළිගැනීමෙන් පසු සැකකරුට බරපතළ වැඩ සහිත මාස තුනක අනිවාර්ය සිර දඬුවමක් හා සැකකාරියට වසරක සිරදඬුවමක්ද නියම කොට එය වසර පහකට අත්හිටුවමින් රුපියල් 1500 දඩ මුදලක්ද නියම කෙරිනි. ඊට අමතරව පැමිණිලිකරුට රුපියල් 25,000ක වන්දි මුදලක් ගෙවන ලෙසත් මහව අතිරේක මහේස්ත්‍රාත් රවීන්ද්‍ර රංජන් බණ්ඩාර මහතා නියෝග කළේය.\nමෙසේ දඬුවම් නියම වූයේ මරණ දඬුවමට ලක්ව බන්ධනාගාරගතව සිටින ජයසිංහගේ චමින්ද පුෂ්පකුමාර (45) හා කොතගල්දෙණිය, වහරැක, රුවන්වැල්ල ලිපිනයේ පදිංචි පෙරුමාල් රාජේශ්වරී (42) නමැති තිදරු මවකටත් ය.\nනිකවැරටිය කොට්ඨාස භාර ජ්‍යෙෂ්ඨ පොලිස් අධිකාරි ජේ.ඒ.නන්දන මහතාගේ උපදෙස් මත අපරාධ විමර්ශන කාර්යාංශයේ මෙහෙයවීමෙන් වැඩිදුර විමර්ශන සිදු කෙරිණි. පොලිස් සැරයන් (64038) නිමල්, පොලිස් කොස්තාපල් (77 527) සුදේෂ් යන අය අධිකරණයේ පෙනී සිටියහ.\nසුනිල් එස්. පැල්ලන්දෙණිය – කුරුණෑගල සංජීවනී ආරියරත්න – මහව",
       "URL": "https://www.dinamina.lk/2023/08/01/local/10773/%e0%b6%b4%e0%b7%9d%e0%b6%bb%e0%b6%9a%e0%b7%9a%e0%b6%a7-%e0%b6%b1%e0%b7%92%e0%b6%ba%e0%b6%b8%e0%b7%80%e0%b7%96-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94-oic%e0%b6%a7-%e0%b6%87%e0%b6%b3/",
       "Category": "local",
       "Parent URL": "https://www.dinamina.lk/category/local//page/304/"
}