{
       "Source": "dinamina",
       "Timestamp": "August 18, 2023 1:00 am",
       "Headline": "ලෙකෝ සේවකයන්ට NVQ සහතික",
       "News Content": "සීමාසහිත ලංකා විදුලි (පෞද්ගලික) සමාගමේ විදුලි කාර්මික තනතුරුවල නිරත සේවකයන්ගේ වෘත්තීය සුදුසුකම් මට්ටම තවදුරටත් ඉහළ නැංවීමේ අරමුණින්, සමාගම සහ ශ්‍රී ලංකා වෘත්තීය පුහුණු අධිකාරිය සමගාමීව පවත්වනු ලැබූ පුහුණු වැඩමුළු සහ අදාළ වෘත්තීය ප්‍රායෝගික පරික්ෂණ සාර්ථකව නිම කළ සේවකයන් හට සහතික පත් ප්‍රදානය ඊයේ (17) බස්නාහිර පළාත් සෞන්දර්යය නිකේතනයේ දී ලංකා විදුලි (පෞද්ගලික) සමාගමේ සභාපති අතුල ප්‍රියදර්ශන මහතාගේ ප්‍රධානත්වයෙන් සිදු කෙරිණි.\n\nලංකා විදුලි (පෞද්ගලික) සමාගම සහ ශ්‍රී ලංකා වෘත්තීය පුහුණ අධිකාරිය සමගාමීව පවත්වුණු ලැබූ පුහුණු වැඩමුළු සහ අදාළ වෘත්තීය ප්‍රායෝගික පරික්ෂණ ඔවුන් විසින් සාර්ථකව නිම කිරීමේන් පසු පළපුරුද්ද මත එන්.වී.කිව් සහතිකය ලබාදීමේ ක්‍රමවේදයට අනුව ජාතික වෘත්තීය සුදුසුකම් හතරවන මට්ටම සදුසුකම් සහතික පත් පරිනැමීම මෙහිදී සිදු කෙරිණි.\n\nඑහිදී කෝට්ටේ ශාඛාවේ සේකයන් 06ක්, කැලණිය ශාඛාව සේවකයන් 13ක්, මොරටුව ශාඛාව සේවකයන් 32ක්, කළුතර ශාඛාව සේවකයන් 27ක්, ගාල්ල ශාඛාව සේවකයන් 14ක් නුගේගොඩ ශාඛාව සේවකයන් 19ක්, මීගමුව ශාඛාව සේවකයන් 20ක් සහතික පත්‍ර ලැබූහ.\n\nමෙම අවස්ථාවට මුදල් ආර්ථික ස්ථායිකරණ සහ ජාතික ප්‍රතිපත්ති අමාත්‍යංශයේ උසස් නිලධාරීන්, නාගරික සංවර්ධන අධිකාරියේ, ශ්‍රී ලංකා ඉංජිනේරු සභාවේ, වෘත්තීය පුහුණු අධිකාරියේ උසස් නිලධාරීහු එක්ව සිටියහ.",
       "URL": "https://www.dinamina.lk/2023/08/18/local/15143/%e0%b6%bd%e0%b7%99%e0%b6%9a%e0%b7%9d-%e0%b7%83%e0%b7%9a%e0%b7%80%e0%b6%9a%e0%b6%ba%e0%b6%b1%e0%b7%8a%e0%b6%a7-nvq-%e0%b7%83%e0%b7%84%e0%b6%ad%e0%b7%92%e0%b6%9a/",
       "Category": "local",
       "Parent URL": "https://www.dinamina.lk/category/local//page/225/"
}