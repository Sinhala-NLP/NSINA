{
       "Source": "dinamina",
       "Timestamp": "August 22, 2023 3:14 am",
       "Headline": "මොරගහකන්ද ජලාශයේ  නැරඹුම් මධ්‍යස්ථානය අසල  ආරක්ෂිත කඳුවල ගින්නක්",
       "News Content": "\n\nගින්නෙන් වන සතුන් රැසක් මියගිහින්\n\nවටිනා ගහකොළ රැසක් ද ඒ අතර\n\nමොරගහකන්ද ජලාශයේ නැරඹුම් මධ්‍යස්ථානය ආසන්නයේ පිහිටි ආරක්ෂිත වන වගාව සහ මොරගහකන්ද ජලාශය ඇතුළත ඇති ආරක්ෂිත කඳුවල පෙරේදා (20) රාත්‍රියේ සිට විශාල ගින්නක් පැතිර යමින් පවතින බව ප්‍රදේශවාසීහු පෙන්වා දෙති.\n\nඊයේ (21) දහවල් වන විට විශාල භූමි ප්‍රමාණයක් මේ ගින්නෙන් සම්පූර්ණයෙන්ම දැවී අළු වී ගොස් ඇතැයි ප්‍රදේශවාසීහු පෙන්වා දෙති.\n\nමේ දිනවල පවතින වියළි කාලගුණික තත්ත්වය හේතුවෙන් මොරගහකන්ද ජලාශයේ ජලය විශාල වශයෙන් සිඳී ගොස් ඇති අතර එහි පිහිටා ඇති දූපත් රැසක් මේ වනවිටත් මිනිස් ක්‍රියාකාරකම් හේතුවෙන් ගිනිගෙන විනාශ වී තිබෙන බවද ප්‍රදේශවාසීහු පෙන්වා දෙති.\n\nමොරගහකන්ද ජලාශ නැරඹුම් මධ්‍යස්ථානය ආසන්නයේ මේ ගින්න හටගෙන තිබෙන අතර කවුරුන් විසින් ගිනි තැබුවේද යන්න නොදැකපු බව ද කෙසේ වෙතත් පෙරේදා (20) පස්වරුවේ ගින්නක් නොතිබූ බව එම ස්ථානයේ වෙළෙඳාම්කරුවෝ අප සමඟ පැවසූහ.\n\nපාසල් සිසුන් සහ විවිධ ජනතාව විශාල වශයෙන් මේ දිනවල මොරගහකන්ද ජලාශය නැරඹීමට පැමිණෙන අතර එහි එන ජනතාව ද මේ ගින්න දැක තම මවිතය හා අප්‍රසාදය පළ කරන්නට වූහ.\n\nශ්‍රී ලංකා මහවැලි අධිකාරිය යටතේ පාලනය වන මොරගහකන්ද ජලාශයට යට වී විනාශ වී ගිය මේ ප්‍රදේශයට ආවේණික ගහකොළ සතා සීපාවා ආරක්ෂා කර ගැනීමට වන සංරක්ෂණ දෙපාර්තමේන්තුව හා මහවැලි අධිකාරිය එක්ව මේ ආරක්ෂිත වනය ස්ථාපිත කර තිබිණි.\n\nඑහෙත් එම ස්ථානයේ කිසිදු රැකවරණයක් ආරක්ෂාවක් නැතිව පවතින බව එහි ගිය අපට දැක ගැනීමට හැකි විය.\n\nමේ ගින්න දිගින් දිගටම පැතිර යමින් පවතින බව ද පෙරේදා (21) වනවිටත් ගින්නෙන් වන සතුන් විශාල ප්‍රමාණයක් මියගොස් ඉතා වටිනා ගහකොළ මෙන්ම විශාල ගස් කොළන් රැසක් පිලිස්සෙමින් පවතින බව ප්‍රදේශවාසීහු පෙන්වා දෙති.\n\nසීගිරිය විශේෂ",
       "URL": "https://www.dinamina.lk/2023/08/22/local/16186/%e0%b6%b8%e0%b7%9c%e0%b6%bb%e0%b6%9c%e0%b7%84%e0%b6%9a%e0%b6%b1%e0%b7%8a%e0%b6%af-%e0%b6%a2%e0%b6%bd%e0%b7%8f%e0%b7%81%e0%b6%ba%e0%b7%9a-%e0%b6%b1%e0%b7%90%e0%b6%bb%e0%b6%b9%e0%b7%94%e0%b6%b8/",
       "Category": "local",
       "Parent URL": "https://www.dinamina.lk/category/local//page/210/"
}