{
       "Source": "dinamina",
       "Timestamp": "August 15, 2023 2:51 am",
       "Headline": "මව්පියන් හැරදා ගිය රෝගී දියණිය රැකගන්න උපකාර කරන්න",
       "News Content": "මෙලොව එළිය දුටු තම දියණිය රෝගී බව දැනගත් මවුපිය යුවළ ඇය අතහැර දමා යන්නට තීරණය කරන්නේ ඒ වගකීම කිරිඅම්මාට පවරමිනි. පොල්පිතිගමින් වාර්තා වන මේ පුවතත් එවැනිම ශෝචනීය වූවකි.\n\nමෙහි සත්‍යතාව සනාථ කරගැනීමට මේ කතාවට පාදක වූ කිරිඅම්මා සහ දියණිය සොයා අපි එම නිවෙසට ගියෙමු. ඒ යන විටත් රෝගී මිණිපිරියට ප්‍රතිකාර ගැනීමට කිරිඅම්මා කුලී රථයකින් පොල්පිතිගම රෝහලට ගොස් සිටියාය. ඇය පැමිණෙන තෙක් නිවෙසේ රැඳී සිටි අපට පොල්පිතිගම, ඉරුදෙණියාය, කට්ටම්බේරිය, අංක 400 ග්‍රාම සේවා වසමේ මකුල්පොත ලිපිනයේ පදිංචි ඩබ්ලිව්. එම්. නන්දාවතී හැඬූ කඳුළින් මෙසේ පැවැසුවාය.\n\n“මගේ පොඩි පුතා කැකිරාව පැත්තේ ගෑනු ළමයෙක් එක්ක විවාහ වුණා. ඒ දෙන්නට 2008 මාර්තු මාසෙ 27 වෙනිදා දුවෙක් හම්බ වුණා. දුවට\n\nදිස්නා කුමාරි කියලා නම තිබ්බා. ඒත් එයාට ඇස් පේන්නේ නෑ. ඔළුව ලොකුයි. ස්නායු රෝගයකින් පෙළෙනවා. අස්ථි වර්ධනය නැති වීදුරු කෑලි වගේ කැඩෙන රෝගයකින් මෙයා පෙළෙනවා.\n\nමේ බව දොස්තරලා කීවුව ගමන් මේ දරුවා දාලා එයාගේ අම්මා පැනලා ගියා. පස්සෙ පුතාවත් අතහැරලා එයා වෙන විවාහයක් කරගෙනලු. ඔය අතරේ මගේ පුතත් මේ දරුවා දාලා ගමෙන් ගියා. එයත් දැන් වෙන විවාහයක් කරගෙන. ඒ දෙන්නාම මේ දරුවා දිහා බලන්නේ නෑ. මේ දරුවා ලෙඩ වෙලා තියෙන්නේ එයා කුසේ ඉන්න කොට එයා නැති කරන්න අම්මා කළ මොනවා හරි දෙයක ප්‍රතිඵලයක් කියලා දොස්තර මහත්වරුන් කිව්වා. ඒත් ඒ පව් දැන් ගෙවන්න වෙලා තියෙන්නේ මට.\n\nඔය අතරේ මගේ ලොකු පුතා තමයි මේ ගෙදර හැදුවේ. ලෙඩ දරුවා එක්ක මම එයා හදපු ගෙදර ඉන්නවාට ලොකු පුතා කැමැති නෑ. මට තනියම ඉන්නවා නම් ඉන්නලු. ලෙඩ දරුවත් එක්ක ඉන්නවා නම් මටත් දරුවා අරගෙන ගෙදරින් යන්නලු. ඒ දරුවා බිහි කරපු අම්මා තාත්තාට එයා එපා නම් අපි මොකටද ඒ ලෙඩා හදන්නේ කියලා මගේ ලොකු පුතා මට නිතරම බනිනවා. මේ හින්දා අද මම හරිම අසරණ වෙලා ඉන්නේ.‍ මේ දරුවාට දැන් වයස අවුරුදු 15යි. ඒත් පෙනුම අවුරුදු හත අටක වගේ. මේ දරුවා රැකබලා ගත් මගේ සමෘද්ධියත් කැපුවා.”\n\nමේ රෝගී දරුවා රැකබලා ගන්න, ඇයට වුවමනා වෛද්‍ය ප්‍රතිකාර ගන්න, සායනවලට රැගෙනයන්න උපකාර කළ හැකි කෙනෙක් ඉන්නවා නම් 077-62 17 864 දුරකතන අංකයට කතා කර වැඩි විස්තර දැනගත හැකිය.\n\nපොල්පිතිගම නන්දන කැලේගම",
       "URL": "https://www.dinamina.lk/2023/08/15/local/14099/%e0%b6%b8%e0%b7%80%e0%b7%8a%e0%b6%b4%e0%b7%92%e0%b6%ba%e0%b6%b1%e0%b7%8a-%e0%b7%84%e0%b7%90%e0%b6%bb%e0%b6%af%e0%b7%8f-%e0%b6%9c%e0%b7%92%e0%b6%ba-%e0%b6%bb%e0%b7%9d%e0%b6%9c%e0%b7%93-%e0%b6%af/",
       "Category": "local",
       "Parent URL": "https://www.dinamina.lk/category/local//page/244/"
}