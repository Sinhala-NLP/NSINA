{
       "Source": "dinamina",
       "Timestamp": "September 25, 2023 2:49 pm",
       "Headline": "කොළඹට අවශ්‍ය එළවළු දිස්ත්‍රික්කය තුළම වගා කිරීමේ ව්‍යාපෘතියක්",
       "News Content": "කොළඹට අවශ්‍ය එළවළු කොළඹ දිස්ත්‍රික්කය තුළම වගා කිරීමේ ව්‍යාපෘතියක් ආරම්භ කිරීමට පියවර ගන්නැයි කෘෂිකර්ම අමාත්‍ය මහින්ද අමරවීර මහතා නිලධාරින්ට උපදෙස් දී තිබේ.\n\nමෙම ව්‍යාපෘතිය සඳහා පාදුක්ක මිරියගල්ල ගම්මානය තෝරා ගෙන ඇත. එම ගමේ ගොවීන් තිස් දෙනෙක් මේ වනවිටත් පළමු අදියර එළවළු වගාව සඳහා තෝරා ගෙන තිබේ. මේ යටතේ අක්කර 250ක එළවළු වගා කිරීමට නියමිතය.\n\nමිරිගයගල්ල ගමේ ගොවින්ට එළවළු වගාව සඳහා අවශ්‍ය සියලු පහසුකම් කෘෂිකර්ම අමාත්‍යාංශය මගින් සපයන අතර පොලිටනල් තුළ වගාව සඳහා එක් ගොවියෙකුට රුපියල් ලක්ෂ 05ක් බැගින් මුල්‍ය සහනාධාර ද ලබා දීමට පියවර ගෙන ඇත.\n\nකොළඹට දඹුල්ල, තඹුත්තේගම වැනි ආර්ථික මධ්‍යස්ථානවල සිට එළවළු හා පලතුරු ප්‍රවාහනයේ දී සිදුවන නාස්තිය, ප්‍රවාහන වියදම් ඉහළයාම හා නාඩිකරුවන් නැමැති අතරමැදියන් පිරිසක් විසින් එල්ල කරන දැඩි බලපෑම නිසා සෑම එළවළුවකම මිල ඉතා ඉහළ මට්ටමක පවතී. මේ නිසා ඇතැම් එළවළු නිෂ්පාදනය කරන ගොවීන්ගෙන් මෙම අතරමැදියන් කුණු කොල්ලයට මිල දී ගන්නා අතර ඒවා වැඩි මිලට කොළඹ පාරිභෝගිකයින්ට අලෙවි කරනු ලබයි.\n\nමේ සම්බන්ධව සාකච්ඡාවක් කෘෂිකර්ම අමාත්‍යාංශයේ දී පසුගිය දා පැවැති අතර පාදුක්ක මිරියගල්ල ගම්මානය කොළඹට අවශ්‍ය එළවළු වගා කරන ගම්මානයක් ලෙස සංවර්ධනය කිරීම සඳහා පියවර ගන්නැයි අමාත්‍යවරයා නිලධාරින්ට උපදෙස් දුන්නේය.\n\nමෙහිදී අදහස් පළ කළ අමාත්‍යවරයා-\n\nඅනුරාධපුර, මොනරාගල ප්‍රදේශයේ රුපියල් 10කටවත් අලෙවි කර ගැනිමට නොහැකි වට්ටක්කා කොළඹ දී රුපියල් 80ට වඩා ඉහළ යනවා. මේ මිල කිසි දිනෙක අඩු වන්නේ නැහැ. දඹුල්ලේ ආර්ථික මධ්‍යස්ථානයේ වැසිකිලි ගාස්තු ගෙවන්න කැකිරි කිලෝ 10ක් විකුණන්න වෙනවා කියළා මාධ්‍යයේ පළ වී තිබුනා. නමුත් කොළඹ කැකිරි කිලෝ ග්‍රෑම් එකක් රුපියල් 50ක් විතර වෙනවා.\n\nමේ නිසා කොළඹට අවශ්‍ය එළවළු අපි කොළඹම හදනවා. එතකොට අතරමැදියන්ට හෝ නාඩිකාරයින්ට පාරිභෝගිකයින් ගසා කන්න ලැබෙන්නේ නැහැ. ඒ වගේම පාදුක්කේ මිරියගල්ල ගමේ හදන එළවළු ගොවීන්ම කොළඹට සපයනවා. අතරමැදියන්ට ඊට මැදිහත් වෙන්න දෙන්නේ නැහැ. මේ සඳහා අවශ්‍ය සියලු පහසුකම් අපි ගොවීන්ට ලබා දෙනවා යැයි ද අමාත්‍යවරයා පැවසීය.",
       "URL": "https://www.dinamina.lk/2023/09/25/breaking-news/25266/%e0%b6%9a%e0%b7%9c%e0%b7%85%e0%b6%b9%e0%b6%a7-%e0%b6%85%e0%b7%80%e0%b7%81%e0%b7%8a%e0%b6%ba-%e0%b6%91%e0%b7%85%e0%b7%80%e0%b7%85%e0%b7%94-%e0%b6%af%e0%b7%92%e0%b7%83%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/72/"
}