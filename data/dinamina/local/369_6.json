{
       "Source": "dinamina",
       "Timestamp": "July 18, 2023 1:00 am",
       "Headline": "මාස 6ට මත්පැන් වැටලීම් විසිදාහක්",
       "News Content": "මිලියන 82ක් දඩ\n\nසුරාබදු දෙපාර්තමේන්තුව මඟින් ගත වූ මාස 6ක කාලය තුළ රටපුරා වැටලීම් 20121ක් සිදු කර ඇති අතර ඉන් අත්අඩංගුවට ගත් පුද්ගලයන් අතරින් 2687 දෙනකු කාන්තාවන්ය.\n\nමේ වසරේ ජනවාරි 1 දා සිට ජුලි 31 දා දක්වා කාලය තුළ මෙම වැටලිම් සිදු කර ඇත.\n\nවස විස , අබිං හා අන්තරායකර ඖෂධ හා මනෝවර්තික පිළිබඳ සම්මුති පනත යටතේ සිදු කළ වැටලීම් 2943ක්, දුම්කොළ හා මධ්‍යසාර පිළිබඳ අධිකාරිය පනත යටතේ වැටලීම් 452ක් ද වාර්තා වන බව සුරාබදු දෙපාර්තමේන්තුව නිවේදනය කර සිටී.\n\nමත්පැන් නිෂ්පාදන වැටලීම් 616ක්, මත්පැන් සෑදීම සහ විකීණීම් 345ක්, ස්ප්‍රීතු සන්තකය ප්‍රවාහනය විකිණීම 10,775ක්, රා ප්‍රවාහනය වැටලීම් 2,016ක්, රජයේ අරක්කු සන්තකයේ තබා ගැනීම් ප්‍රවාහනය 1,630ක් , සුරාබදු සම්බ්න්ධ තොරතුරු ලබා දීමට නොහැකි වීම් 275ක්ද වාර්තා වී තිබේ.\n\nමෙමෙ වැටලීම්වලින් අනතුරුව අධිකරණ ක්‍රියාමාර්ග ගැනීම්වලින් පසු දඩ මුදල් ලෙස රුපියල් මිලියන 82ක් අයකරගෙන ඇති අතර 2022 වසරේ මත්පැන් විකිණීම් සඳහා බලපත්‍ර ලත් ස්ථානයන් කළ වැරදි ලෙස 2,382ක් වාර්තා වී ඇත.\n\nදුරකතන අංකය 1983 ඔස්සේ ලැබුණු පැමිණිලිවලට අනුව මෙම වැටලීම් සිදු කර ඇත. දිවයින පුරා පළාත් නවයම ආවරණය වන පරිදි සුරාබදු නිලධාරින් 900කට ආසන්න පිරිසක් මෙම වැටලීම් සිදු කර ඇති අතර සුරාබදු දෙපාර්තමේන්තුවේ සෘජු දුරකතන අංකය වන 1983 මෙවැනි තොරතුරු ලබා දෙන ලෙස දෙපාර්තමේන්තුව ඉල්ලා සිටී.\n\nසුභාෂිණී සේනානායක",
       "URL": "https://www.dinamina.lk/2023/07/18/local/7245/%e0%b6%b8%e0%b7%8f%e0%b7%83-6%e0%b6%a7-%e0%b6%b8%e0%b6%ad%e0%b7%8a%e0%b6%b4%e0%b7%90%e0%b6%b1%e0%b7%8a-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8%e0%b7%8a-%e0%b7%80%e0%b7%92%e0%b7%83/",
       "Category": "local",
       "Parent URL": "https://www.dinamina.lk/category/local//page/369/"
}