{
       "Source": "dinamina",
       "Timestamp": "October 2, 2023 1:00 am",
       "Headline": "අපරාධ 16යි වරෙන්තු 6යි",
       "News Content": "පොලිස් වසම් 9ක අපරාධ 16කට සම්බන්ධ පුද්ගලයකු අත්බෝම්බයක් සමඟ මාලබේ අරන්ගල ප්‍රදේශයේදී අත්අඩංගුවට ගත් බව මාලබේ පොලිසිය කියයි.\nඅත්අඩංගුවට ගත් එම සැකකරුට කඩුවෙල, අලුත්කඩේ සහ ගල්කිස්ස මහේස්ත්‍රාත් අධිකරණ මඟින් වරෙන්තු හයක් නිකුත් කර තිබූ බව පොලිසිය කියයි. එම සැකකරුගෙන් කළ ප්‍රශ්න කිරීමේදී එලෙස සොරාගෙන තිබූ රුපියල් ලක්ෂ 30ක් පමණ වටිනා ලැප්ටොප් පරිගණක හතක්, මුදල් ඇතුළු උපකරණ තොගයක් පොලිස් භාරයට ගෙන ඇත.\n\nසැකකරු කුරුණෑගල, රත්නපුර, කැලණිය, මිරිහාන, මහරගම, මාලබේ, හොරණ, ගල්කිස්ස හා කළුතර ඇතුළු පොලිස් වසම්වල මූල්‍ය ආයතන, දන්ත ශල්‍යාගාර, ඇස් කන්නාඩි ආයතන ආදි බිඳ මුදල් සහ ලැප්ටොප් පරිගණක සොරාගෙන තිබූ බව පොලිසිය කියයි.\nසොරාගත් එම දේපොළ කොළඹ ඇතුළු තදාසන්න ප්‍රදේශවලට උකස් තබා තිබියදී පොලිසිය මඟින් සොයා ගැණිනි.\n\nසැකකරු සොරාගත් මුදල් හා දේපොළ උකස් කර ලබාගත් මුදල් කැසිනෝ ක්‍රීඩාවට මෙන්ම අයිස් මත්ද්‍රව්‍ය පානය සඳහා වැය කර තිබූ බව පොලිස් විමර්ශනවලදී අනාවරණය වී යැයි පොලිස් නිලධාරියෙක් පැවසීය. 42 හැවිරිදි සැකකරු නිට්ටඹුව පින්නගොල්ල ප්‍රදේශයේ පදිංචිකරුවෙකි. සැකකරු කඩුවෙල අධිකරණය වෙත ඉදිරිපත් කිරීමට නියමිතව තිබිණි.\nමාලබේ පොලිසියේ ස්ථානාධිපති පොලිස් පරීක්ෂක ප්‍රසාද් රත්නායක මහතාගේ උපදෙස් මත අපරාධ අංශයේ ස්ථානාධිපති උප පොලිස් පරීක්ෂක ජයමහ, උප පොලිස් පරීක්ෂක ප්‍රභාෂ්වර, පොලිස් සැරයන් (66672) අබේසිංහ පොලිස් කොස්තාපල් (4473) පියුමාල් මහත්වරු පරීක්ෂණ පවත්වති.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/10/02/local/26906/%e0%b6%85%e0%b6%b4%e0%b6%bb%e0%b7%8f%e0%b6%b0-16%e0%b6%ba%e0%b7%92-%e0%b7%80%e0%b6%bb%e0%b7%99%e0%b6%b1%e0%b7%8a%e0%b6%ad%e0%b7%94-6%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/46/"
}