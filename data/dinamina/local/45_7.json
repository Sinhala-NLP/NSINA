{
       "Source": "dinamina",
       "Timestamp": "October 2, 2023 1:00 am",
       "Headline": "දරුවන් ගැන තීරණවලට නීති බාධා  ඇත්නම් වහා ඉවත් කළ යුතුයි",
       "News Content": "දරුවන් වෙනුවෙන් ගත යුතු තීරණවලට නීති බාධා ඇත්නම් වහා ඉවත් කළ යුතු බව අගමැති දිනේෂ් ගුණවර්ධන මහතා පැවැසීය. කාන්තා හා ළමා කටයුතු අමාත්‍යාංශය සංවිධානය කළ ලෝක ළමා දින සැමරුම කාන්තා හා ළමා කටයුතු රාජ්‍ය ඇමැතිනී ගීතා කුමාරසිංහ මහත්මියගේ ආරාධනයෙන් අගමැති දිනේෂ් ගුණවර්ධන මහතාගේ ප්‍රධානත්වයෙන් අරලියගහ මන්දිරයේදී ඊයේ (1) පපැවැත්වුණු අවස්ථාවේ අදහස් දක්වමින් අගමැතිවරයා එසේ කියා සිටියේය.\n\nඅගමැතිවරයා එහිදී මෙසේද පැවසීය:\n\n“දරුවන්ගේ අනාගතය වෙනුවෙන් මැදිහත් වෙමින් ඒ සදහා වූ යෝජනා රාශියක් ඉදිරිපත් කරමින් ඒවා ක්‍රියාත්මක කිරීමට ගැටලු රාශියක් මැද දරුවන් සුරක්ෂිත කරගැනීම, දරුවන්ගේ බලාපොරොත්තු ඉටු කිරීම හා සන්තුෂ්ටියට පත් කිරීම සඳහා රජය විවිධ ක්‍රියාමාර්ග ගනිමින් තිබෙනවා. ඒ ක්‍රියාමාර්ග වැඩි දියුණු කරගැනීමට අවශ්‍ය අතිරේක ආරක්ෂාව හා සහයෝගය දීම අත්‍යවශ්‍යයි. දරුවන්ට සමාජය තුළ පොදුවේ තම ජීවිතයට හිමි අයිතියක් හා අනාගත සමාජයේ පුරවැසියන් බවට ඉටු කළ හැකි කාර්යභාරයට පරිවර්තනය කිරීමට බාධා තිබෙන්න බැහැ. එවැනි නීති බාධා තිබෙනවා නම් ඒ බාධා වෙනස් කළ යුතුයි. ඒ වෙනුවෙන් රජය ලෙස අවශ්‍ය තීන්දු තීරණ ගැනීමට, ක්‍රියාත්මක කිරීමට මැළි වන්නේ නැහැ. ළමා ආරක්ෂක හා අනෙකුත් ප්‍රඥප්ති තවදුරටත් ශක්තිමත් කරන්න ඇමැතිවරිය දරන උත්සාහයට අප සක්‍රියව සහයෝගය දෙනවා. අපේ රටේ ළමා සිනමාවක් නැහැ. එවැන්නක් ගොඩනඟමු. අග්‍රාමාත්‍ය කාර්යාලය සහ පළාත් සභා එක්ව එවැනි ව්‍යාපෘතියකට සහාය දක්වන්න අප සූදානම්. එමගින් දරුවන්ගේ සංතෘෂ්ටිය සඳහා තවත් මාවතකට අපි දොර විවර කරමු.”\n\nකාන්තා හා ළමා කටයුතු රාජ්‍ය ඇමැතිනී ගීතා කුමාරසිංහ මහත්මියද මෙහිදී අදහස් දැක්වූ අතර, ළමා දින මුද්දරයක් නිකුත් කිරීම, ළමා වැඩසටහන්, ඇගයුම්, සහතික පත්‍ර, තිළිණ ප්‍රදාන ඇතුළු වැඩසටහන් රාශියක් ඇතුළත් වූ මේ අවස්ථාවට රාජ්‍ය ඇමැති ශාන්ත බණ්ඩාර, පාර්ලිමේන්තු මන්ත්‍රී ජගත් කුමාර, අමාත්‍යංශ ලේකම්වරුන්, රාජ්‍ය හා රාජ්‍ය නොවන ආයතන ප්‍රධානීන්, දෙස් විදෙස් නියෝජිතයන්, දරුදැරියන් ඇතුළු පිරිසක් සහභාගි වූහ.\n\n\n\nනුවන් කොඩිකාර",
       "URL": "https://www.dinamina.lk/2023/10/02/local/26941/%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%9c%e0%b7%90%e0%b6%b1-%e0%b6%ad%e0%b7%93%e0%b6%bb%e0%b6%ab%e0%b7%80%e0%b6%bd%e0%b6%a7-%e0%b6%b1%e0%b7%93%e0%b6%ad%e0%b7%92-%e0%b6%b6/",
       "Category": "local",
       "Parent URL": "https://www.dinamina.lk/category/local//page/45/"
}