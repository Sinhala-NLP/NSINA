{
       "Source": "dinamina",
       "Timestamp": "September 2, 2023 1:00 am",
       "Headline": "නීති විද්‍යාල ගාස්තු නැංවූයේ භාණ්ඩාගාරයෙන් මුදල් නොලැබෙන නිසයි",
       "News Content": "අනෙකුත් විශ්වවිද්‍යාලවලට මෙන් නීති විද්‍යාලය නඩත්තු කිරීමට මහා භාණ්ඩාගාරයෙන් මුදල් වෙන් නොකරන බැවින් නීති විද්‍යාල ගාස්තු ඉහළ නැංවිමට සිදු වූ බවත්, අධික වියදම් හා ආර්ථික අර්බුදය හේතුවෙන් මුදල් අය නොකර නීති විද්‍යාලය තවදුරටත් පවත්වාගෙන යෑම අපහසු බවත් නීති විද්‍යාල විදුහල්පතිවරයා අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාව හමුවේ ප්‍රකාශ කර ඇත.\n\nබන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාව ඇමැති‍, ආචාර්ය විජයදාස රාජපක්ෂ මහතාගේ ප්‍රධානත්වයෙන් පසුගියදා පාර්ලිමේන්තුවේදී රැස් වූ අතර, එහිදී මේ බව ප්‍රකාශ කර ඇත.\n\nනීති විද්‍යාලයේ සිසුන් මත බර පැටවීමකින් තොරව, වෘත්තියේ නියැලෙන නීතීඥවරුන්ගෙන් සාමාජික ගාස්තුවක් අය කරගැනීමේ යෝජනාවක් මෙහිදී ඉදිරිපත් වූ අතර, මේ පිළිබඳ තවදුරටත් සාකච්ඡා කර සොයා බැලිය යුතු බව කාරක සභා සභාපතිවරයාගේ අදහස විය.\n\nඑමෙන්ම නීති අධ්‍යයන සභාව විසින් පසුගිය මැයි 15 දින නිකුත් කළ අංක 2332/02 දරන අතිවිශේෂ ගැසට් පත්‍රය සම්බන්ධයෙන්ද පසුගියදා අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාවේදී අවධානය යොමු විය. ඒ අනුව ගැසට් පත්‍රයේ ඇතුළත් නීති විද්‍යාලයට ඇතුළත් වීමේ අවශ්‍යතා පිළිබඳව කමිටුව විසින් අවධානය යොමු කර ඇත. මේ ගැසට් පත්‍රය නිකුත් කිරීමට පෙර නීතිවේදී උපාධිය ලබාගත් හෝ නීතිවේදී උපාධිය සඳහා ලියාපදිංචි වූ සිසුන්ට එමගින් විශාල අසාධාරණයක් සිදු වන බව කමිටුවේ අදහස විය.\n\nරාජ්‍ය ඇමැතිවරුන් වන අනුරාධ ජයරත්න, සිසිර ජයකොඩි, අරුන්දික ප්‍රනාන්දු, විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රීවරුන් වන ගෙවිඳු කුමාරතුංග, ප්‍රේමනාත් සී. දොළවත්ත සහ අශෝක ප්‍රියන්ත මහත්වරු මේ කාරක සභාවට සහභාගි වූහ.\n\n\n\n\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/02/local/19039/%e0%b6%b1%e0%b7%93%e0%b6%ad%e0%b7%92-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bd-%e0%b6%9c%e0%b7%8f%e0%b7%83%e0%b7%8a%e0%b6%ad%e0%b7%94-%e0%b6%b1%e0%b7%90%e0%b6%82/",
       "Category": "local",
       "Parent URL": "https://www.dinamina.lk/category/local//page/161/"
}