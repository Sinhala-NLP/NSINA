{
       "Source": "dinamina",
       "Timestamp": "July 24, 2023 1:00 am",
       "Headline": "හකුරුකුඹුර රේසින් ධාවන පථයේ  පරීක්ෂණ තරගයකට  උසාවියෙන් අවසර",
       "News Content": "අධික ශබ්ද දූෂණය හේතුවෙන් මහජන පීඩාවක් සිදු වන බවට තීරණය කර සම්පූර්ණයෙන්ම තහනම් කර ඇති මීරිගම හකුරු කුඹුර රේසින් ධාවන පථය තුළ තරගකරුවන් හට ධාවන පථය හඳුනා ගැනීම සදහා එක් දිනයක් හා පරීක්ෂණ ධාවන තරගයක් පැවැත්වීමට තවත් දිනයක් වශයෙන් දින දෙකකට පමණක් අවසර ලබා දෙන ලෙසට අත්තනගල්ල අංක 2 මහේස්ත්‍රාත් මංජුල කරුණාරත්න මහතා ඉකුත් 20 පස්වරුවේ නියෝග කළේය.\n\nමීරිගම හකුරු කුඹුර ගම්මානයේ පවත්වා ගෙන යන රේසින් ධාවන පථයෙන් අධික ශබ්ද දූෂණයන් පැවතීම හේතුවෙන් මහජන පීඩාවක් සිදු වන බවට චෝදනා කරමින් මීරිගම පොලීසිය විසින් කොසීබා නමැති සමාගමකට එරෙහිව පවරා ඇති නඩුවක් විභාග කර අවසානයේ එම රේසින් ධාවන පථය තුළ මෝටර් රථ හා යතුරු පැදි ධාවන තරග පැවැත්වීමේදී මහජන පීඩාවක් සිදු වන බවට තීරණය කර එහි තරග පැවැත්වීම අධිකරණය මගින් සම්පූර්ණයෙන්ම තහනම් කර ඇත.\n\nඑම රේසින් ධාවන පථය තුළ තරග පැවැත්වීමේදී මහජන පීඩාවක් සිදු නොවන බවට ඔප්පු කළ හොත් තහනම ඉවත් කිරීමට අධිකරණය කටයුතු කරන බවද සදහන් කොට තිබිණ.\n\nමේ අනුව නීතීඥ ඇම්.කේ.ගුණසිංහ මහතා ඉකුත් 20 පස්වරුවේ මෝසමක් මගින් එම නඩුව කැඳවා තරග කරුවන් හට ධාවන පථය හඳුනා ගැනීම සදහා දින හතරකට හා පරීක්ෂණ තරගයක් පැවැත්වීම සඳහා තවත් දිනයක් ලබා දෙන ලෙසත්, ධාරිතාව සී.සී 1500 වැඩි නොවන මෝටර් රථ හා යතුරු පැදි තරග සඳහා එසේ අවසර ලබා දෙන ලෙසට ද ඉල්ලා සිටියේය.\n\nමෙහිදී මහේස්ත්‍රාත්වරයා කරුණු දක්වමින් මෙම ධාවන පථය තුළ මෝටර් රථ හා යතුරු පැදි ධාවන තරග පැවැත්වීමේදී මහජන පීඩාවක් සිදු වන බවට තීරණය කර සම්පූර්ණයෙන්ම තහනම් කර ඇති බව කියා සිටියේය.\n\nකෙසේ නමුත් වග උත්තරකාර කාර සමාගමට තරග පැවැත්වීමේදී මහජන පීඩාවක් නොවන බවට ඔප්පු කළ හැකි නම් ඒ සඳහා වූ ඉල්ලීමට අනුව තරගරුවන් හට ධාවන පථය හඳුනා ගැනීම සදහා එක් දිනයක් හා ධාවන තරග පැවැත්වීම සඳහා එක් දිනයක් වශයෙන් දින දෙකකට පමණක් අවසර ලබා දෙන බවට මහේස්ත්‍රාත්වරයා වැඩිදුරටත් කරුණු දක්වමින් ප්‍රකාශ කර ධාවන පථය හඳුනා ගැනීම සදහා අගෝස්තු මස 19 වනදා හා ධාවන තරග පැවැත්වීම සඳහා අගෝස්තු මස 26 වනදා යන දෙක සිදු කරන ලෙසට එසේ නියෝග කළේය.කාර්මික තාක්ෂණ ආයතනයේ අධීක්ෂණය යටතේ එම තරගය පැවැත්වීමට ද නියෝග කැරිණි. මේ කටයුත්ත නිරීක්ෂණය කිරීමට ද මීරිගම පොලීසියට නියෝග කැරිණි.වග උත්තරකාර සමාගම වෙනුවෙන් නීතීඥ ඇම්.කේ.ගුණසිංහ මහතා පෙනී සිටියේය.\n\nමීරිගම පොලීසියේ නඩු මෙහෙයුම් අංශයේ ස්ථානාධිපති පොලිස් පරීක්ෂක ඊ.ජී.ඇස්.පී.සුබසිංහ මහතා පැමිණිල්ල වෙනුවෙන් පෙනී සිටියේය.\n\nවේයන්ගොඩ විශේෂ",
       "URL": "https://www.dinamina.lk/2023/07/24/local/8680/%e0%b7%84%e0%b6%9a%e0%b7%94%e0%b6%bb%e0%b7%94%e0%b6%9a%e0%b7%94%e0%b6%b9%e0%b7%94%e0%b6%bb-%e0%b6%bb%e0%b7%9a%e0%b7%83%e0%b7%92%e0%b6%b1%e0%b7%8a-%e0%b6%b0%e0%b7%8f%e0%b7%80%e0%b6%b1-%e0%b6%b4/",
       "Category": "local",
       "Parent URL": "https://www.dinamina.lk/category/local//page/342/"
}