{
       "Source": "dinamina",
       "Timestamp": "October 4, 2023 12:09 am",
       "Headline": "සමේ තුවාල 7ක උණ්ඩ කොටස්  සීතා ඇතින්නියට වෙඩි තබා ඇත්තේ ජීව උණ්ඩවලින්",
       "News Content": "-X-Ray පරීක්ෂාවේදී හෙළි වූ බව ජ්‍යෙෂ්ඨ මහාචාර්ය දංගොල්ල කියයි\n\nසීතා ඇතින්නට වෙඩි තබා ඇත්තේ රබර් උණ්ඩවලින් නොව ජීව උණ්ඩවලින් බවත් සම පසාරු කරගෙන සිරුර තුළට සෙන්ටිමීටර එකත් තුනත් අතර දුරකට විහිදී ගිය එම උණ්ඩ ස්කෑන් හා එක්ස් රේ පරීක්ෂාවේදී දැක ගැනීමට ලැබුණු බවත් පේරාදෙණිය විශ්වවිද්‍යාලයේ පශු වෛද්‍ය පීඨයේ ජ්‍යෙෂ්ඨ මහාචාර්ය අශෝක දංගොල්ල මහතා පැවසීය.\n\nඇතින්නගේ සම මතුපිට තුවාල අටක් දක්නට ලැබෙන බවත් ඒවායින් හතක් ඇතුළේ උණ්ඩ කොටස් දැකිය හැකි බවත් ඒ මහතා කීය.\n\nඑක පිට එක වෙඩි තබා තිබෙන බැවින් දැනට පවතින තුවාලයක් ඔස්සේම උණ්ඩ ගමන් කිරීමේ හැකියාව තිබෙන බවත් ඒ අනුව ඇතින්නගේ උරස් කුහරය තුළට උණ්ඩ ඇතුළු වී තිබෙන්නේ ද යන සැකය මතුව තිබෙන බවත් මහාචාර්යවරයා පැවසුවේය.\n\nඒ ආකාරයෙන් උරස් කුහරය තුළට උණ්ඩ ගමන් ගෙන තිබේ ද යන්න සම්බන්ධව නිරීක්ෂණය කිරීමට තරම් හොඳ මට්ටමේ එක්ස් රේ යන්ත්‍රයක් මෙරට නැති බව ද හෙතෙම අවධාරණය කළේය.\n\nමෙම වෙඩි තැබීම රබර් උණ්ඩ භාවිත කර සිදු කර තිබෙන බවට පොලිසිය පැවසුවත් රබර් උණ්ඩ මේ ආකාරයෙන් සම පසාරු කරගෙන ශරීර තුළට ඇතුළු නොවන බවත් කී දංගොල්ල මහතා සතාගේ පෙණහලු සහ හෘදය වස්තුවට සුළු හෝ හානියක් වී නැතැයි අනුමාන කරන බව ද ප්‍රකාශ කළේය.\n\nඑසේ වූයේ නම් සීතා ඇතින්නගේ හැසිරීම මීට වඩා වෙනස් වනු ඇතැයි ද ඔහු පැවසුවේය.\n\nදැනට පවතින තත්ත්වය සැලකීමේදී සැත්කමක් මඟින් උණ්ඩ ඉවත් කිරීමට තරම් හොඳ තත්ත්වයක ඇතින්න පසු නොවන බවත් ඇතින්නගේ හිමිකරු ඇතුළු සියලු කණ්ඩායම් සමඟ සාකච්ඡා කර ඒ සම්බන්ධ අවසන් තීරණයකට එළඹිය යුතුව තිබෙන බවත් මහාචාර්යවරයා කීවේය.\n\nඅසේල කුරුළුවංශ",
       "URL": "https://www.dinamina.lk/2023/10/04/local/27653/%e0%b7%83%e0%b6%b8%e0%b7%9a-%e0%b6%ad%e0%b7%94%e0%b7%80%e0%b7%8f%e0%b6%bd-7%e0%b6%9a-%e0%b6%8b%e0%b6%ab%e0%b7%8a%e0%b6%a9-%e0%b6%9a%e0%b7%9c%e0%b6%a7%e0%b7%83%e0%b7%8a-%e0%b7%83%e0%b7%93%e0%b6%ad/",
       "Category": "local",
       "Parent URL": "https://www.dinamina.lk/category/local//page/38/"
}