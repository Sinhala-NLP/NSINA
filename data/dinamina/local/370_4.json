{
       "Source": "dinamina",
       "Timestamp": "July 18, 2023 1:00 am",
       "Headline": "ගෝඨාභයගේ නිවස අසල උද්ඝෝෂණය අරගලකරුවන් තිදෙනාගේ පෙත්සම් විසි කරයි",
       "News Content": "හිටපු ජනාධිපති ගෝඨාභය රාජපක්ෂ මහතාගේ මිරිහානේ නිවස අසල ඉකුත් වසරේ මාර්තු මස 31දා පැවති උද්ඝෝෂණයේ දී තමන් අත්අඩංගුවට ගැනීම මඟින් පොලිසිය විසින් සිය මූලික අයිතීන් උල්ලංඝනය කර ඇති බවට තීරණය කරන ලෙස ඉල්ලා අරගලකරුවන් තිදෙනෙකු ගොනු කර තිබූ මූලික අයිතිවාසිකම් පෙත්සම් තුනක් විභාගයට නොගෙනම නිෂ්ප්‍රභ කිරීමට ශ්‍රේෂ්ඨාධිකරණය ඊයේ (17) තීරණය කළේය.\n\nඅදාළ පෙත්සම්වලට එරෙහිව නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥ ෂමින්ද වික්‍රම මහතා ඉදිරිපත් කළ මූලික විරෝධතා පිළිගනිමින් ශ්‍රේෂ්ඨාධිකරණය විසින් මෙම පෙත්සම් ඉවත දමන ලදී. ප්‍රීති පද්මන් සූරසේන සහ මහින්ද සමයවර්ධන යන ශ්‍රේෂ්ඨාධිකරණ විනිසුරු මඬුල්ල හමුවේ මෙම පෙත්සම් කැඳවිණි.\n\nඑහිදී නීතිපතිවරයා ඇතුළු වගඋත්තරකරුවන් වෙනුවෙන් පෙනී සිටි රජයේ ජ්‍යෙෂ්ඨ නීතිඥ ෂමින්ද වික්‍රම මහතා මෙම පෙත්සම් සම්බන්ධයෙන් මූලික විරෝධතා කිහිපයක් ඉදිරිපත් කළේය.\n\nමෙම පෙත්සම් නියමිත කාල සීමාවට ඇතුළත ඉදිරිපත් කර නොමැති අතර, එය කාලාවරෝධී බවට ඒ මහතා කරුණු ඉදිරිපත් කළේය.\n\nඑසේම අත්‍යවශ්‍ය පාර්ශ්වයන් කිහිපයක් මෙම පෙත්සම්වල වගඋත්තරකරුවන් ලෙස නම් කර නොමැති බව ද ඒ මහතා එහිදී පෙන්වා දුන්නේය. පෙත්සම්කරුවන් සත්‍ය තොරතුරු වසන් කරමින් මෙම පෙත්සම් ඉදිරිපත් කර ඇති බව ද ඒ මහතා පෙන්වා දුන්නේය. එසේම මෙම පෙත්සම්කරුවන් නීති විරෝධී රැස්වීමක සාමාජිකයන්ව සිටි බවට කරුණු තහවුරු වී ඇති බව ද ඒ මහතා සඳහන් කළේය. එසේම කිසිදු අවස්ථාවක මෙම පෙත්සම්කරුවන්ට පොලිසිය විසින් පහරදීමක් සිදු කර නොමැති බව ද රජයේ ජ්‍යෙෂ්ඨ නීතිඥවරයා පෙන්වා දුන්නේය.\n\nඑබැවින් පෙත්සම්කරුවන්ගේ මෙම පෙත්සම් දෝෂ සහගත බැවින් එය විභාගයට අවසර නොදී මුල් අවස්ථාවේදීම නිෂ්ප්‍රභ කරන ලෙස ඒ මහතා අධිකරණයෙන් ඉල්ලා සිටියේය. මෙම කරුණු තහවුරු කිරීම සඳහා අධිකරණය හමුවේ මෙකී සිද්ධියට අදාළ වීඩියෝ පටයක් ද ප්‍රදර්ශනය කෙරිණ. එහිදී පෙත්සම්කරුවන් වෙනුවෙන් පෙනී සිටි නීතිඥ සුරේන් ප්‍රනාන්දු මහතා සඳහන් කර සිටියේ සිය සේවාදායකයන් අත්අඩංගුවට ගැනීම නීතිවිරෝධී බවය.\n\nඔවුන් නීති විරෝධී ක්‍රියාවක නිරත වූ බවට සාක්ෂි කිසිවක් නොමැති බව ද ඒ මහතා සඳහන් කළේය. එසේම අධිකරණයට පොලිසිය විසින් ඉදිරිපත් කළ බී මේ වාර්තාවේ සඳහන් කරුණු පදනම් රහිත බව පෙන්වා දෙමින් මහේස්ත්‍රාත් අධිකරණය විසින් ඔවුන් තිදෙනාට ඇප ලබාදුන් බවද නීතිඥවරයා එහිදී සඳහන් කළේය. එබැවින් මෙම පෙත්සම් විභාගයට අවසර දෙන ලෙස ඔහු අධිකරණයෙන් ඉල්ලා සිටියේය. කරුණු සලකා බැලූ විනිසුරු මඬුල්ල නීතිපතිවරයා වෙනුවෙන් රජයේ ජ්‍යෙෂ්ඨ නීතිඥවරයා ඉදිරිපත් කළ මූලික විරෝධතා පිළිගැනීමට තීරණය කළේය.\n\nඒ අනුව පෙත්සම් විභාගයට නොගෙන නිෂ්ප්‍රභ කිරීමට තීරණය කෙරිණි. මොහොමඩ් මහරූෆ් මොහොමඩ්, අනූප ප්‍රමෝද් එදිරිසිංහ, මොහොමඩ් තව්ෆික් යන අය විසින් වෙන් වෙන්ව මෙම මූලික අයිතිවාසිකම් පෙත්සම් ඉදිරිපත් කර තිබුණි.\n\nමිරිහාන පොලිසියේ ස්ථානාධිපතිවරයා, පොලිස්පතිවරයා, නීතිපතිවරයා ඇතුළු පිරිසක් මෙහි වගඋත්තරකරුවන් ලෙස නම් කර සිටියහ.\n\nඉකුත් වසරේ මාර්තු 31 වැනිදා මිරිහානේ පිහිටි හිටපු ජනාධිපති ගෝඨාභය රාජපක්ෂ මහතාගේ නිවස අසල උද්ඝෝෂණයක් පැවති අතර ඉන් අනතුරුව පොලිසිය විසින් තමන් අත්අඩංගුවට ගැනීම මඟින් සිය මූලික අයිතිවාසිකම් උල්ලංඝනය වූ බවට තීන්දුවක් ලබාදෙන ලෙස ඉල්ලා මෙම පෙත්සම් ඉදිරිපත් කර තිබුණි.\n\nනෙල්කා මැදගෙදර",
       "URL": "https://www.dinamina.lk/2023/07/18/local/7278/%e0%b6%9c%e0%b7%9d%e0%b6%a8%e0%b7%8f%e0%b6%b7%e0%b6%ba%e0%b6%9c%e0%b7%9a-%e0%b6%b1%e0%b7%92%e0%b7%80%e0%b7%83-%e0%b6%85%e0%b7%83%e0%b6%bd-%e0%b6%8b%e0%b6%af%e0%b7%8a%e0%b6%9d%e0%b7%9d%e0%b7%82/",
       "Category": "local",
       "Parent URL": "https://www.dinamina.lk/category/local//page/370/"
}