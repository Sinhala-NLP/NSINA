{
       "Source": "dinamina",
       "Timestamp": "September 4, 2023 2:38 am",
       "Headline": "දේශය සුරැකි 157 වසක්",
       "News Content": "ඊයේට (3) යෙදුණු 157 වන පොලිස් දින සැමරුම වෙනුවෙන් සර්ව ආගමික වැඩසටහන් රැසක් මහජන ආරක්ෂක ඇමැති ටිරාන් අලස් මහතාගේ ප්‍රධානත්වයෙන් ක්‍රියාත්මක කර ති​බිණි. ඊට සමගාමීව පෙරේදා (2) රාත්‍රී 07.30 සිට පැවැත්වූ පරිත්‍රාණ ධර්මදේශනාව හා ඊයේ (3) හීල් දානමය පින්කම කොළඹ නියෝජ්‍ය පොලිස්පති කාර්යාලයේ 4 වන මහලේ පිහිටි සම්මන්ත්‍රණ ශාලාවේදී පැවැත්විණි.\n\nඑහි හින්දු ආගමික වතාවත් ඊයේ (3) පෙරවරු 8.30ට බම්බලපිටිය නව කදිරේෂන් හින්දු කෝවිලේදී පැවැත්වූ අතර, කතෝලික දේව මෙහෙය පෙ.ව. 9.30ට මෝදර සාන්ත ජේම්ස් කතෝලික දේවස්ථානයේදීද ඉස්ලාම් ආගමික වතාවත් කුරුඳුවත්ත දවටගහ මුස්ලිම් දේවස්ථානයේදීද පැවැත්විණි. මහජන ආරක්ෂක ඇමැති ටිරාන් අලස්, මහජන ආරක්ෂක අමාත්‍යාංශයේ ලේකම් වියානි ගුණතිලක, බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්ධු තෙන්නකෝන් මහත්වරුන් ප්‍රමුඛ ජ්‍යෙෂ්ඨ නියෝජ්‍ය පොලිස්පතිවරු හා පොලිස් නිලධාරීහු රැසක් මේ අවස්ථාවලට සහභාගි වූහ.\n(\nරක්ෂණ ශ්‍රියන්ත, මැද කොළඹ සමූහ ආරියරත්න ගනේගොඩ\n)\n\nමහජන සේවාවන් සපයන රාජ්‍ය ආයතන අතර ශ්‍රී ලංකා පොලිසියට හිමි වන්නේ අද්විතීය සථානයකි. රටේ ආරක්ෂාව හා සමාජ සුභසාධනය උදෙසා එය ජීවිත පරිත්‍යාගයෙන් යුතුව ඉටු කර ඇති වගකීම සුළු පටු නොවේ. ප්‍රථම පොලිස්පති ධුරයට පත් ශ්‍රීමත් ජී.ඩබ්.ආර්. කැම්බල් මහතාගේ සිට මේ වන විට පොලිස්පතිවරුන් 35 දෙනකු ඊට නායකත්වය සපයා ඇති අතර 35 වන පොලිස්පතිවරයා වන්නේ වත්මන් පොලිස්පති සී.ඩී. වික්‍රමරත්න මහතාය.\n\nඅප රට පොලිසියේ විකාශනය විමසා බැලීමේදී, අඩු ජනගහනයක් සිටි, අපරාධ ප්‍රචණ්ඩ නොවූ අවධියක විදේශිකයන්ගේ අවශ්‍යතාව හා වතුවගා ආරක්ෂා කරගැනීම වෙනුවෙන් 1866 සැප්තැම්බර් 3 දින එය පිහිටුවනු ලැබූ බව නිරීක්ෂණය කළ හැකිය. ක්‍රමිකව රටේ හා ජනතාවගේ අවශ්‍යතා හඳුනාගනිමින් වෙනස් වූ ශ්‍රී ලංකා පොලිසියට 1947දී ප්‍රථම ලාංකික පොලිස්පතිවරයා ලෙස රිචඩ් අලුවිහාරේ මහතා පත් වීමත් සමඟ බ්‍රිතාන්‍ය ආභාසයෙන් මිදී ස්වදේශිකරණය ආරම්භය සිදු විය.\n\nමත්ද්‍රව්‍ය ජාවාරම්, ආයුධ වෙළෙඳාම හා බලවතුන්ගේ ආධිපත්‍යය පැතිරීම ආදිය නිසා සමාජ පර්යාය බිඳවැටී සිදු වූ සමාජ අපගමනයන්ගේ ප්‍රතිඵලය වූයේ අපරාධ හා ප්‍රචණ්ඩත්වයන් වැඩි වීමය. ඒ අනුව පොලිසියටද තම රාජකාරි වපසරිය සීමාමායිම් නොතකා නව නීති අණපනත් සමඟ කාලානුරූපව වෙනස් කරගැනීමට සිදු විය.\n\nවිවිධ උවදුරුවලින් ජනතාව මුදාගෙන, ඔවුන්ට බියෙන් සැකෙන් තොරව තම දේපොළ ආරක්ෂා කරගෙන සාමකාමිව ජීවත් විය හැකි පරිසරයක් සකසා දීම පොලිසිය සතු අතිශය වැදගත් රාජකාරියකි. රටේ පවතින සමාජ ආර්ථික වටපිටාව හමුවේ අගහිඟකම්වලින් පීඩිත ජනතාව අපරාධවලට පෙලඹීමට ඉඩකඩ තිබුණද ප්‍රජා පොලිස් සේවා බලගන්වමින් අපරාධ පාලනයට හා වැළක්වීම සඳහා විශේෂිත ක්‍රියාදාමයන්ද නීතිය ක්‍රියාවේ යොදමින් අපරාධ විසඳීමේ ක්‍රියාවලියද ප්‍රශස්ත මට්ටටමකට රැගෙන ඒමට සමත් විය. මූල්‍ය අපරාධ විමර්ශනයට අදාළව අපරාධ පරීක්ෂණ දෙපාර්තමේන්තුව ප්‍රතිව්‍යූහගත කරමින් නීති විරෝධි වත්කම් විමර්ශන කොට්ඨාසය ඇතුළු නව කොට්ඨාස 5ක් වෙන වෙනම ස්ථාපිත කරන ලදි. පශ්චාත් යුදසමයේ දැවැන්ත කැප වීමකින් ආරක්ෂා කරගත් ශ්‍රී ලංකා පොලිසියට කොවිඩ් වසංගතය හා ආර්ථික අවපාතය හමුවේ ජනතාව අතර ඇති වු විවිධ ගැටුම් පාලනයටද මැදිහත් වීමට සිදු විය. අවශ්‍ය අවස්ථාවල පොලිස් විශේෂ කාර්ය බළකායේ සහායද ඇතිව මහා පරිමාණ මත්ද්‍රව්‍ය වැටලීම් කිරීමත්, ජාත්‍යන්තර පොලිසියේ සහාය ඇතිව විදේශගතව මත්දව්‍ය ජාවාරම්වලට සම්බන්ධ පුද්ගලයන් අත්අඩංගුවට ගැනීමටත් හැකි විය. බීමත් රියැදුරන් අත්අඩංගුවට ගනිමින් රිය අනතුරු පාලනයට දෛනිකව සිදු වන රාජකාරිවලට අමතරව රථවාහන පරික්ෂා කිරීමේ මෙහෙයුම් රාජකාරියද වැඩි කරන ලදි.\n\nලෝකයේ ඇතිවූ දැවැන්තම සමාජ පුනරුදයේ අතුරුපලයක් වන සයිබර් අපරාධ පාලනයට වෙනම කොට්ඨාසයක් ස්ථාපිත කිරීමද පැය 24 පුරා මාධ්‍ය නිරීක්ෂණ මෙහෙයුම් මැදිරිය ස්ථාපිත කිරීමද ඩ්‍රෝන කැමරා භාවිතය සඳහා විශේෂ කණ්ඩායමක් පුහුණු කිරීමද පොලිසියේ කාලීන නව්‍යකරණයක් විය.\n\nවිවිධ හේතු නිසා වැඩිව ඇති විදේශගත වන පිරිස වැඩිව ඇති පසුබිමක ප්‍රමාදයකින් තොරව පොලිස් නිශ්කාශන වාර්තා සැපයීම මාර්ගගත ක්‍රමය (On line) ඔස්සේ කඩිනම් කෙරිණි. අස්ථානගත වටිනා ලියකියවිලි රියැදුරු බලපත් හැඳුනුම්පත් ලබා ගැනීම හා සිවිල් නඩු සඳහා පැමිණිලි පිටපත් නිකුත් කිරීම කඩිනම්ව සිදුකිරීම සඳහා විශේෂ ලේඛනයක් හඳුන්වා දෙන ලදි.\n\nපවතින ආර්ථීක සමාජීය පසුබිමේ රජයේ හා ජනතාවගේ අතර මැද සිට පොලිස් නිලධාරියකු තම රාජකාරිය ඉටු කරන්නේ තම අවශ්‍යතා පවා මඳකට අමතක කර දමමිනි. කාකි කබාය හැඳ පැය 24 පුරා ඕනෑම අභියෝගයකට මුහුණ දීමට තරම් පුහුණුවක් ලද පොලිස් නිලධාරීන් ජනතාව සමඟ රැඳෙමින් නිවැරදි දිසාවට රට ඔසවා තැබීමට වෙර දරනු නොඅනුමානය.\n\nපොලිස් මාධ්‍ය\n\nකොට්ඨාසය",
       "URL": "https://www.dinamina.lk/2023/09/04/local/19317/%e0%b6%af%e0%b7%9a%e0%b7%81%e0%b6%ba-%e0%b7%83%e0%b7%94%e0%b6%bb%e0%b7%90%e0%b6%9a%e0%b7%92-157-%e0%b7%80%e0%b7%83%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/156/"
}