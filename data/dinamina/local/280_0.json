{
       "Source": "dinamina",
       "Timestamp": "August 7, 2023 1:08 am",
       "Headline": "ඩිජිටල් ජාතික හැඳුනුම්පත්  ව්‍යාපෘතියට ඉන්දියාවෙන්  කෝටි 45ක අත්තිකාරමක්",
       "News Content": "මෙරට ඩිජිටල්කරණයේ මූලික අඩිතාලම ලෙස ක්‍රියාත්මක ශ්‍රී ලංකා අනන්‍ය ඩිජිටල් ජාතික හැඳුනුම්පත් ව්‍යාපෘතිය (Sri Lanka Unique Digital Identity (SL-UDI) කඩිනමින් ක්‍රියාත්මක කිරීම සඳහා රුපියල් මිලියන 450ක අත්තිකාරම් මුදලක් ඉන්දීය මහකොමසාරිස් ගෝපාල් බාග්ලේ මහතා විසින් තාක්ෂණ රාජ්‍ය අමාත්‍ය කනක හේරත් මහතා වෙත පසුගියදා භාර දෙනු ලැබීය.\n\nමේ ව්‍යාපෘතිය සම්බන්ධයෙන් පත්කර ඇති ඉන්දු – ශ්‍රී ලංකා ව්‍යාපෘති අධීක්ෂණ කමිටුව පසුගියදා (04) ජනාධිපති කාර්යාලයේදී රැස්වී දීර්ඝ ලෙස සාකච්ඡා කළ අතර මේ ව්‍යාපෘතිය කඩිනමින් ක්‍රියාත්මක කිරීමට එහිදී තීරණය විය.\n\nතාක්ෂණ රාජ්‍ය අමාත්‍ය කනක හේරත්, ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායක, ඉන්දීය මහකොමසාරිස් ගෝපාල් බාග්ලේ, ඉන්දීය මහ කොමසාරිස් කාර්යාලයේ පළමු ලේකම් එම්. එල්ඩෝස් මැතිව්, තාක්ෂණ අමාත්‍යාංශයේ ලේකම් මහාචාර්ය එම්.ඩී. ගුණවර්ධන, මහජන ආරක්ෂක අමාත්‍යාංශයේ ලේකම් වියානි ගුණතිලක, ජනාධිපති ලේකම් කාර්යාලයේ අතිරේක ලේකම් ආචාර්ය සුලක්ෂණ ජයවර්ධන යන මහත්වරුන්ගෙන් මේ අධීක්ෂණ කමිටුව සමන්විතය.\n\nමේ ව්‍යාපෘතිය ක්‍රියාත්මක කිරීමට අදාළ ටෙන්ඩර් මේ වන විට ලැබී ඇති බවත් නිසි කාලරාමුවකට අනුව එය සමාලෝචනය කෙරෙමින් පවතින බවත් මෙහිදී සඳහන් කෙරිණි.\n\nඒ අනුව ව්‍යාපෘතිය ක්‍රියාත්මක කිරීම සඳහා අත්තිකාරම් ගාස්තු ලෙස ව්‍යාපෘතියේ ඇස්තමේන්තුගත මුළු මුදලින් 15%ක් එනම් ඉන්දීය රුපියල් මිලියන 450ක වටිනාකමකින් යුත් චෙක්පතක් මෙහිදී ඉන්දීය මහකොමසාරිස්වරයා විසින් තාක්ෂණ රාජ්‍ය අමාත්‍ය කනක හේරත් මහතා වෙත භාර දෙනු ලැබීය. නිසි කාලරාමුවක් අනුව ව්‍යාපෘතිය ක්‍රියාත්මක කරන ලෙසත් සතියකට වරක් රැස්වී එහි ප්‍රගතිය සමාලෝචනය කරන ලෙසත් සාගල රත්නායක මහතා විසින් මෙහිදී නිලධාරීන්ට උපදෙස් දෙන ලදි. ඉන්දු – ශ්‍රී ලංකා සහයෝගය මත ක්‍රියාත්මක මේ ව්‍යාපෘතිය මෙරට ආර්ථිකය ප්‍රකෘතිමත් කිරීමේ ක්‍රියාවලියේදී ඉතා වැදගත් බව පැවසූ සාගල රත්නායක මහතා ඒ වෙනුවෙන් ඉන්දීය රජය ලබා දෙන සහාය පිළිබඳ ස්තූතිය පළ කළේය.\n\nශිරෝමි අබයසිංහ",
       "URL": "https://www.dinamina.lk/2023/08/07/local/12060/%e0%b6%a9%e0%b7%92%e0%b6%a2%e0%b7%92%e0%b6%a7%e0%b6%bd%e0%b7%8a-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%84%e0%b7%90%e0%b6%b3%e0%b7%94%e0%b6%b1%e0%b7%94%e0%b6%b8%e0%b7%8a%e0%b6%b4%e0%b6%ad/",
       "Category": "local",
       "Parent URL": "https://www.dinamina.lk/category/local//page/280/"
}