{
       "Source": "dinamina",
       "Timestamp": "September 18, 2023 1:56 am",
       "Headline": "නවක වදය දුන් ජ්‍යෙෂ්ඨයන්ට ගත් පියවර ගැන  ශ්‍රේෂ්ඨාධිකරණය  ජයවර්ධනපුර  උපකුලපතිගෙන්  වාර්තාවක් ඉල්ලයි",
       "News Content": "විශාල බැකෝ ටයරයක් පෙරළීමෙන් මීට වසර තුනකට පෙර බරපතළ ලෙස රෝගී බවට පත් වූ පසිඳු හර්ෂණ සිල්වා ඇතුළු පළමු වසර සිසුන් නවක වදයට ලක් කළ ජ්‍යෙෂ්ඨ සිසුන් සම්බන්ධයෙන් ගත් පියවර කවරේද යන්න සඳහන් වාර්තාවක් අධිකරණයට ඉදිරිපත් කරන ලෙස ශ්‍රේෂ්ඨාධිකරණය ශ්‍රී ජයවර්ධනපුර විශ්වවිද්‍යාලයේ උපකුලපතිවරයාට නියම කළේය. එම විශ්වවිද්‍යාලයේ කළමනාකරණ පීඨයේ 2020 වසරේ මාර්තු මස 05 දින සිදු වූ නවකවද සිද්ධියකදී එහි පළමු වසරේ සිසුවකුව සිටි පසිඳු හර්ෂණ සිල්වා බරපතළ ලෙස රෝගී වීම සම්බන්ධයෙන් ගොනු කර ඇති මූලික අයිතිවාසිකම් පෙත්සමක් සලකා බැලූ අවස්ථාවේදී මෙම නියෝගය කරන ලදී.\n\nසිසුන්ට නවකවදවලදී මුහුණ දීමට සිදු වන සිදුවීම්වල ස්වභාවය කවරේද යන්න පැහැදිලි වන වාර්තාවක් ඉදිරිපත් කරන ලෙස විශ්වවිද්‍යාල ප්‍රතිපාදන කොමිසම කොමිෂන් සභාවට නියම කරන ලදී.\n\nඑසේම එවැනි නවකවද සිද්ධීන් සම්බන්ධයෙන් ඊට එරෙහිව ගත් පියවර කවරේද යන්න පැහැදිලි වන වාර්තාවක් ඉදිරිපත් කරන ලෙසද එම කොමිෂන් සභාවට නියෝග කරන ලදී.\n\nබුවනෙක අලුවිහාරේ, ශිරාන් ගුණරත්න සහ ප්‍රියන්ත ප්‍රනාන්දු යන ශ්‍රේෂ්ඨාධිකරණ විනිසුරු මඩුල්ල හමුවේ මෙම පෙත්සම කැඳවන ලදී.\n\nවිශ්වවිද්‍යාල තුළ සිදු වන නවකවද සිද්ධි සම්බන්ධයෙන් ශ්‍රී ජයවර්ධනපුර විශ්වවිද්‍යාලයේ විනය කමිටුව විසින් ඉදිරිපත් කරන ලද වාර්තාවක් කෙරෙහි අධිකරණයේ අවධානය එහිදී යොමුවිය. පෙත්සම සමඟ ඉදිරිපත් කර තිබූ එම වාර්තාව අනුව ජ්‍යෙෂ්ඨ සිසුන් විසින් නවක සිසුන්ට පහර දීම් සහ වදහිංසා පමුණුවන බවට සඳහන්ව තිබිණි. එසේම නේවාසිකාගාරවල සිටින සිසුන් බහුතරයක් එබඳු නවක වදවලට ලක්වන බවට ඇති සටහන කෙරෙහි විනිසුරු මඩුල්ලේ අවධානය යොමු විය. එහිදී නීතිපතිවරයා වෙනුවෙන් පෙනී සිටි නියෝජ්‍ය ජනරාල්වරයා කියා සිටියේ මෙම පෙත්සමෙහි වගඋත්තරකරුවන් නීතිපතිවරයාගේ සහාය ඉල්ලා ඇති බැවින් ඒ සම්බන්ධව කරුණු සලකා බැලීමට කාලය අවශ්‍ය බවය.\n\nඑබැවින් අධිකරණය විසින් මීට පෙර නියම කරන ලද වාර්තාවන් ඉදිරිපත් කිරීම සඳහා කල් ලබා දෙන ලෙස ඔහු අධිකරණයෙන් ඉල්ලා සිටියේය. කරුණු සලකා බැලූ විනිසුරු මඩුල්ල ඒ සඳහා කල් ලබා දීමට තීරණය කළේය. පෙත්සම ඔක්තෝබර් මස 11 වැනිදා නැවත කැඳවීමට තීරණය කෙරිණ.\n\nනෙල්කා මැදගෙදර",
       "URL": "https://www.dinamina.lk/2023/09/18/local/23268/%e0%b6%b1%e0%b7%80%e0%b6%9a-%e0%b7%80%e0%b6%af%e0%b6%ba-%e0%b6%af%e0%b7%94%e0%b6%b1%e0%b7%8a-%e0%b6%a2%e0%b7%8a%e0%b6%ba%e0%b7%99%e0%b7%82%e0%b7%8a%e0%b6%a8%e0%b6%ba%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/103/"
}