{
       "Source": "dinamina",
       "Timestamp": "August 29, 2023 9:46 am",
       "Headline": "මස්සිනාගේ වෙඩි පහරින් නෑනාට බරපතලයි – මස්සිනා අත්අඩංගුවට",
       "News Content": "බංගම පොලිස් වසමේ මලිදුව දෙදියගල පැනිගලදෙනිය පදිංචි කාන්තාවකට ඊයේ ( 28)   දින රාත්‍රී 9.30 ට පමණ බෝර 12 ගිණි අවියකින් වෙඩි තබා ඇති බව පොලිසිය සඳහන් කරයි.\n\nපපුව ප්‍රදේශයේ දකුණු පසට සහ කලව ප්‍රදේශයට වෙඩි වැදීමෙන් බරපතල තුවාල ලැබූ 25 හැවිරිදි ශ්‍රී ලක්මාලි එදිරිසිංහ නැමැති කාන්තාව ප්‍රතිකාර සඳහා මාතර මහ රෝහලට ඇතුලත් කර තිබේ.\n\nමෙම කාන්තාවට වෙඩි තැබූ බවට සැකකෙරන පුද්ගලයා ඇයගේ සොයුරියගේ සැමියා බවට ලැබුන තොරතුරු අනුව බංගම පොලිස් නිලධාරීන් විසින් කරන ලද සෝදිසි මෙහෙයුමේදී 38 හැවරිදි පෙදරේරුවකු වන සැකකරු අකුරැස්ස පොලිස් වසමේ ලේනම කැලෑබද ප්‍රදේශයක සැඟවී සිටියදී අද (29 ) අළුයම 1.00 ට පමණ සැකපිට අත්අඩංගුවට ගෙන තිබෙයි.\n\nමෙම වෙඩි තැබීමට පාවිච්චි කරන ලද බෝර 12 ගිණි අවිය පොලිස් භාරයට ගෙන තිබේ.\n\nසැකකරු අධික බීමතින් සිටින පුද්ගලයෙකු බවත් නිතර බිරිඳ සමග ගැටුම් ඇතිකරගන්නා බැවින් ඔහුගේ බිරිඳ නිවසින් පිටවී ගොස් ඇති නිසා ඒ සඳහා උදව් කරන ලදැයි සැකයක් මත සැකකරු බිරිඳගේ නැගණියගේ නිවසට ගොස් ඇයට වෙඩි තබා ඇතැයි මූලික පොලිස් පරීක්ෂණ වලදී අනාවරණය කරගෙන ඇත.\n\nසැකකරු අද  මාතර මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත.\n\n\n\n",
       "URL": "https://www.dinamina.lk/2023/08/29/breaking-news/17986/%e0%b6%b8%e0%b7%83%e0%b7%8a%e0%b7%83%e0%b7%92%e0%b6%b1%e0%b7%8f%e0%b6%9c%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%b4%e0%b7%84%e0%b6%bb%e0%b7%92%e0%b6%b1%e0%b7%8a-%e0%b6%b1%e0%b7%91/",
       "Category": "local",
       "Parent URL": "https://www.dinamina.lk/category/local//page/178/"
}