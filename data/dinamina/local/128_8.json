{
       "Source": "dinamina",
       "Timestamp": "September 11, 2023 1:29 pm",
       "Headline": "පතොරම් 40 ක් සමඟ සැකකරුවන් දෙදෙනෙක් අත්අඩංගුවට",
       "News Content": "බෝර 12 වර්ගයේ ගිණි අවි සඳහා භාවිතා කරන විදෙස් රට වල නිශ්පාදිත පතොරම් 40 ක් අලෙවි කිරීම සඳහා යමින් සිටි සැකකරුවන් දෙදෙනකු අත්අඩංගුවට ගත් බව එප්පාවල පොලීසිය පවසයි.\n\nමෙලෙස අත්අඩංගුවට පත්ව ඇත්තේ, එප්පාවල අලුත්වැව ගල්ලෑව ප්‍රදේශයේ හා රාගම ප්‍රදේශයේ පදිංචි පුද්ගලයින් දෙදෙනෙකි.\n\nමොවුන් දෙදෙනා කොළඹ ප්‍රදේශයේ කුලී වැඩ කර ජීවත් වන පුද්ගලයින් බවත්,එහිදී දැන හදුනාගත් මොවුන් දෙදෙනාගෙන්, රාගම පදිංචි පුද්ගලයා සතුව මෙම බෝර 12 වර්ගයේ ගිණි අවි සඳහා භාවිතා කරන විදෙස් රට වල නිශ්පාදිත පතොරම් තිබෙන බව පවසා ඒවා විකුණා දෙන ලෙස එප්පාවල, ගල්ලෑව පදිංචි පුද්ගලයාට පවසා ඇත.\n\nඑප්පාවල, අලුත්වැව, ගල්ලෑව වැනි ප්‍රදේශ වල වන අලි තර්ජන මෙන්ම, දඩයක්කරුවන්ද බහුලව ගැවසෙන බැවින් ඒවා හොඳ මිලකට අලෙවි කළ හැකි බව පවසා ඒවා රැගෙන එන ලෙස පවසා ඇත.\n\nඒ අනුව ඊයේ (10) පස්වරුවේ රාගම සිට එප්පාවලට බස් රථයෙන් පැමිණ, ගල්ලෑව ප්‍රදේශයේ මිතුරාගේ නිවසට ගොස්, ඒවා අලෙවිය සඳහා අලුත්වැව, වැව් බැම්ම මතින් යමින් සිටියදී එප්පාවල පොලීසිය අත්අඩංගුවට ගෙන ඇත.\n\nපොලිස් නිළධාරීන් ඔවුන් සතුව තිබූ කරේ දමා ගෙන යන පාසල් බෑගය පරික්ෂා කිරීමේදී එම බෑගය තුළ කවරයක ඔතා තිබූ යකඩ බහාලුමක අසුරා තිබූ  මෙම පතොරම් 40 සොයා ගෙන ඇත.\n\nඅදාළ පතොරම් හංගේරියාවේ සහ එංගලන්තයේ නිශ්පාදිත පතොරම් බවද පොලීසිය පවසයි.\n\nහංගේරියාවේ නිශ්පාදිත බෝර 12 වර්ගයේ ගිණි අවි සඳහා භාවිතා කරන පතොරම් 13 ක් හා එංගලන්තයේ නිෂ්පාදිත පතරොම් 27 ක් ලෙස පතොරම් 40 ක් හා සැකකරුවන් දෙදෙනා එහිදී පොලිස් අත්අඩංගුවට ගෙන ඇත.\n\nමෙම පතොරම් ලැබුනේ කෙසේදැයි සැකකරුවන්ගෙන් කළ ප්‍රශ්න කිරිම් වලදී පවසා ඇත්තේ රාගම පදිංචි සැකකරු හාමුවරයකුට අයත් වත්තක සේවය කර ඇති බවත්, අදාළ හාමුමිය ගිය පසු ඔහු සතුව තිබූ පතොරම් තමා ගෙන ආ බවත්ය.\n\nඒවා තමන්ටද වැඩක් නොමැති නිසා එප්පාවල ප්‍රදේශයේ මිතුරා හරහා අලෙවි කිරීමට රැගෙන ආ බවත්ය.සැකකරුගේ ප්‍රකාශය පිළිගත නොහැකි බවත්, අදාළ පතොරම් පැරණි ඒවා නොවන බවත්, ඒවා මෑතකදී නිශ්පාදිත පතරොම් බවත් පොලීසිය පවසයි.\n\nඅත්අඩංගුවට ගත් සැකකරුවන් හා පතොරම් අද (11) තඹුත්තගම මහේස්ත්‍රාත් අධිකරණයට ඉදිරිපත් කිරීමට නියමිතය.\n\nසිද්ධිය සම්බන්ධයෙන් එප්පාවල පොලීසිය වැඩිදුර විමර්ශණ සිදු කරයි.\n\n",
       "URL": "https://www.dinamina.lk/2023/09/11/breaking-news/21258/%e0%b6%b4%e0%b6%ad%e0%b7%9c%e0%b6%bb%e0%b6%b8%e0%b7%8a-40-%e0%b6%9a%e0%b7%8a-%e0%b7%83%e0%b6%b8%e0%b6%9f-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%af/",
       "Category": "local",
       "Parent URL": "https://www.dinamina.lk/category/local//page/128/"
}