{
       "Source": "dinamina",
       "Timestamp": "September 13, 2023 1:00 am",
       "Headline": "රුපියල් 3,30,000ක ක්‍රීඩා භාණ්ඩ සොරාගත් සැකකරු රිමාන්ඩ්",
       "News Content": "කොළඹ ප්‍රධාන බාලිකා පාසලක ක්‍රිකට් කාමරය බිඳ එහි තිබූ රුපියල් 3,30,000ක් පමණ වටිනා ක්‍රීඩා භාණ්ඩ සොරකම් කිරීමේ චෝදනාවට සැකපිට අධිකරණයට ඉදිරිපත් කළ සැකකරුවකු මේ මස 22 වැනි දා දක්වා රක්ෂිත බන්ධනාගාරගත කරන ලෙස මාලිගාකන්ද ප්‍රධාන මහේස්ත්‍රාත් ලෝචනී අබේවික්‍රම වීරසිංහ මහත්මිය පෙරේදා (11දා) නියම කළාය.\n\n1982 අංක 12 දරන පොදු දේපළ පිළිබඳ පනතේ 8 වැනි වගන්තිය අනුව මරදාන පොලිසිය සැකකරු අධිකරණයට ඊයේ (11දා) ඉදිරිපත් කෙළේය. වැඩිදුර විමර්ශනවලදී සැකකරු සන්තකයේ තිබී සොයා ගන්නා ලද විදුහලට අයත් යකඩ දොරටු 4ක් පොලිසිය නඩු භාණ්ඩ වශයෙන් ඉදිරිපත් කෙළේය.\n\nමෙයට අමතරව තුවාන් හේෂාන් නමැති මෙම සැකකරු සොරකම සිදු කරන ආකාරය දැක්වෙන සීසීටීවී දර්ශන ඇතුළත් සංයුක්ත තැටි 3ක් ද නඩු භාණ්ඩ ලෙස උසාවියට ඉදිරිපත් කරන ලදි.",
       "URL": "https://www.dinamina.lk/2023/09/13/local/21669/%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd%e0%b7%8a-330000%e0%b6%9a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%b7%e0%b7%8f%e0%b6%ab%e0%b7%8a%e0%b6%a9/",
       "Category": "local",
       "Parent URL": "https://www.dinamina.lk/category/local//page/123/"
}