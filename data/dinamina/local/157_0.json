{
       "Source": "dinamina",
       "Timestamp": "September 4, 2023 2:35 am",
       "Headline": "කෝට්ටේ ඇසළ පෙරහරට කප් සිටුවයි",
       "News Content": "ඓතිහාසික කෝට්ටේ රාජ මහා විහාරයේ 2023 වර්ෂයේ (123) වැනි වරට පවත්වනු ලබන ශ්‍රී දළදා මහා පෙරහර මංගලෝත්සවය ඉපැරැණි චාරිත්‍රානුකූලව සැප්තැම්බර් මස 01 සර්වරාත්‍රික පිරිත් සජ්ජායනයකින් හා පසුදින දහවල් මහා සංඝගත දක්ෂිණාවකින් ආරම්භ වීමෙන් අනතුරුව සැප්තැම්බර් මස 02 වන සෙනසුරාදා දින රාත්‍රී 07.23 යෙදුණු සුබ මොහොතින් කප් සිටුවීමේ මංගල්‍යය පැවැත්විණි.\n\nකප්රුක රැගත් පෙරහර හේවිසි බෙර හඬ මධ්‍යයේ පහත රට තෙල්මෙ නර්තනයය අංගයන් ඇතිව දේවාල පරිශ්‍රයෙන් පිටත්ව විහාරස්ථානය වටා ඇති මාර්ගයේ ගමන් කර නැවත බෝධීන් වහන්සේ පිහිටි පරිශ්‍රයට පිවිස කප් සිටුවීම සිදුවිය.\n\nශ්‍රී ජයවර්ධනපුර කෝට්ටේ රාජමහා විහාරයේ විහාරාධිපති ශ්‍රී කල්‍යාණි සාමග්‍රී ධර්ම මහා සංඝ සභාවේ උප නාම ලේඛකාධිකාරී අලුත්නුවර අනුරුද්ධ හිමිපාණන් වහන්සේගේ අනුශාසනා පරිදි ශ්‍රී දළදා පෙරහර පුණ්‍යෝත්සවය සිදුකරන අතර මෙම කාල සීමාවේදී සතර දේවාලයන්හි පුද සිරිත් හා චාරිත්‍ර පැවැත්වීම ප්‍රධාන කපු මහතා වන රෝහිත පත්මදේව මහතා ඇතුළු අනෙකුත් දේවාලයන්හි කපු මහත්වරුන් විසින් සිදුකරනු ලබති.\n\nමෙවර ඓතිහාසික ශ්‍රී ජයවර්ධනපුර කෝට්ටේ ඇසළ පෙරහර මංගල්‍ය සැප්තැම්බර් මස (02) වන දිනයෙන් ආරම්භ වීමෙන් අනතුරුව (03) දින සවස කුඹල් පෙරහැර, (04) වන දින සිට (06) වන දින දක්වා මල් පෙරහැර, (07) වන දින පාවාඩ පෙරහැර, (08) වන දින රන්දෝලි පෙරහැර සහ (09) වන සෙනසුරාදා දින රාත්‍රීයේ (ශ්‍රාවනී) ශ්‍රී දළදා මහ පෙරහැර වීථි සංචාරය කිරීමටත් (10) වන ඉරුදින උදෑසන දියවන්නා ඔය තොටුපොළේ දියකැපීමේ මංගල්‍යයෙන් අනතුරුව එදින පෙරහර විහාරස්ථානයට ගෙවදීමෙන් පසු සන්ධ්‍යාවේදී පවත්වනු ලබන දේව දානය සහ ගරායක් ශාන්ති කර්මයෙන් අනතුරුව පෙරහර මංගල්‍යය කටයුතු අවසන් කිරීමට නියමිතව ඇති බව පෙරහර කමිටුව පැවසීය.\n\nකප් සිටුවීමේ පූජෝත්සව අවස්ථාවට කෝට්ටේ රාජ මහා විහාරයේ විහාරාධිපති අලුත්නුවර අනුරුද්ධ හිමිපාණන් වහන්සේ සහ කෝට්ටේ රාජමහා විහාරයේ විහාරාධිකාරී ඇමරිකාවේ ලොස් ඇන්ජලීස් නුවර බෞද්ධ නිකේතනාධිපති තලංගම දේවානන්ද ස්වාමීන්වහන්සේ ඇතුළු මහා සංඝරත්නයත් විහාරස්ථාන දායක සභාවේ පිරිසක් මෙන්ම ගම්වාසීන් ඇතුළු විශාල බෞද්ධ බැතිමත්හු පිරිසක් සහභාගීවී සිටියහ.\n\nනුගේගොඩ සමූහ සමීර අබේසිංහ",
       "URL": "https://www.dinamina.lk/2023/09/04/local/19312/%e0%b6%9a%e0%b7%9d%e0%b6%a7%e0%b7%8a%e0%b6%a7%e0%b7%9a-%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb%e0%b6%a7-%e0%b6%9a%e0%b6%b4%e0%b7%8a-%e0%b7%83%e0%b7%92%e0%b6%a7/",
       "Category": "local",
       "Parent URL": "https://www.dinamina.lk/category/local//page/157/"
}