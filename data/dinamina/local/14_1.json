{
       "Source": "dinamina",
       "Timestamp": "October 10, 2023 1:00 am",
       "Headline": "කෘෂි පුහුණු පාඨමාලා යළි ලබා දෙන්න",
       "News Content": "කොරියානු අන්තර්ජාතික සහයෝගිතා ඒජන්සිය හෙවත් (KOICA)යටතේ මෙරට කෘෂිකර්ම අංශයේ නිලධාරින් හා විද්‍යාඥයන් සඳහා පුහුණු පාඨාමාලා ලබා දීමේ වැඩපිළිවෙළ යළි අරඹන්නැයි කෘෂිකර්ම ඇමැති මහින්ද අමරවීර මහතා මෙරට දකුණු කොරියානු තානාපතිනි මියොන් ලී මහත්මියගෙන් ඉල්ලිමක් කළේය.\n\nදකුණු කොරියානු තානාපතිනිය පසුගියදා කෘෂිකර්ම ඇමැති මහින්ද අමරවීර මහතා හමුවී මෙරට කෘෂිකර්මාන්තයේ ඉදිරි සංවර්ධන කටයුතු සම්බන්ධව කළ සාකච්ඡාවකදී ඇමැතිවරයා මෙම ඉල්ලීම කර ඇත.\n\nවිශේෂයෙන් වී අස්වනු ඉහළ නැංවීම, රසායනික පොහොර හා කාබනික පොහොර භාවිතය, ජාන තාක්ෂණය උපයෝගී කර ගනිමින් උසස් බීජ නිෂ්පාදනය, කෘෂිකර්මාන්තය සඳහා නව තාක්ෂණය යොදා ගැනීම හා දකුණු කොරියාව හා ශ්‍රී ලංකාවේ කෘෂිකාර්මික අංශයේ නිලධාරින් සඳහා පුහුණු කිරීම ආදී කරුණු සම්බන්ධව මෙහිදී සාකච්ඡා කෙරිණි.\n\nKOICA හෙවත් කොරියානු අන්තර්ජාතික සහයෝගිතා ඒජන්සිය යටතේ මින් වසර කිහිපයකට පෙර උසස් කෘෂිකාර්මික පුහුණුවක් අප රටේ නිලධාරින් හා විද්‍යාඥයින්ට ලබා දුන් බව සඳහන් කළ ඇමැතිවරයා දැනට අත්හිටුවා ඇති එම වැඩ සටහන යළි ඇරඹීමට සහයෝගය ලබා දෙන්නැයි තානාපතිනියගෙන් ඉල්ලීමක් කළේය.\n\nඇමැති අමරවීර මහතාගේ ඉල්ලීමට සුබවාදී ප්‍රතිචාර පළ කළ තානාපතිවරිය කොරියානු රජයට එම ඉල්ලීම යොමු කරන බව පැවැසුවාය.\n\nමෙහිදී පොහොර භාවිතය සම්බන්ධව අදහස් පළ කළ තානාපතිවරිය කෘෂිකර්මාන්තයෙන් උසස් අස්වැන්නක් ලබා ගැනීම සඳහා දකුණු කොරියාව රසායනික පොහොර සහ කාබනික පොහොර යන දෙවර්ගයම භාවිත කරන බවත්, දකුණු කොරියානු ගොවීන් ඒ සඳහා මනාව පුහුණු කර ඇති බවත් ප්‍රකාශ කළාය. වී ඇතුළු අනෙකුත් භෝගවලින් ඉහළ අස්වැන්නක් ලබා ගැනීමට නම් රසායනික හා කාබනික පොහොර යන වර්ග දෙකම භාවිත කිරීම මඟින් උසස් ප්‍රතිඵල ලබා ගත හැකි බව ද ඇය ප්‍රකාශ කළාය.\n\nශ්‍රී ලංකාවේ පශු සම්පත් සංවර්ධනය සම්බන්ධව ද තානාපතිවරිය ඉදිරිපත් කළ කරුණු සම්බන්ධයෙන් අදහස් පළ කළ ඇමැති මහින්ද අමරවීර මහතා පෙන්වා දුන්නේ 2020 වසර තෙක් කුකුළු මස් හා බිත්තර නිෂ්පාදනයෙන් අප රට ස්වයංපෝෂිත මට්ටමක පැවතියද පසුගිය වසර දෙක තුළ මෙරටට බලපෑ කොවිඩ් වසංගතය හා ආර්ථික අර්බුදය හේතුවෙන් එම කර්මාන්තවල යම් අඩාළ වීමක් සිදු වූ බව යි.\n\nනමුත් මේ වන විට කුකුළු මස් හා බිත්තර නිෂ්පාදන කර්මාන්තය නැවත වරක් ගොඩනැඟෙමින් පවතින බවත්, ලබන වසරේ අප්‍රේල් මාසය වන විට නැවත වරක් මෙරට කුකුළු නිෂ්පාදන කර්මාන්ත අංශයේ විශාල වර්ධනයක් සිදු වනු ඇති බවට දැනට ගෙන ඇති පියවර මඟින් සනාථ වී ඇතැයි ද ඇමැතිවරයා මෙහිදී ප්‍රකාශ කළේය.\n\nබුද්ධිකා ඉඹුලාන",
       "URL": "https://www.dinamina.lk/2023/10/10/local/29310/%e0%b6%9a%e0%b7%98%e0%b7%82%e0%b7%92-%e0%b6%b4%e0%b7%94%e0%b7%84%e0%b7%94%e0%b6%ab%e0%b7%94-%e0%b6%b4%e0%b7%8f%e0%b6%a8%e0%b6%b8%e0%b7%8f%e0%b6%bd%e0%b7%8f-%e0%b6%ba%e0%b7%85%e0%b7%92-%e0%b6%bd/",
       "Category": "local",
       "Parent URL": "https://www.dinamina.lk/category/local//page/14/"
}