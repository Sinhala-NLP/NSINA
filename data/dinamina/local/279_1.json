{
       "Source": "dinamina",
       "Timestamp": "August 7, 2023 1:34 am",
       "Headline": "අරගල සමයේ පොල්දූව හන්දියට යෙදූ ලක්ෂ 11ක ජීඅයි බට සොරාගෙන",
       "News Content": "අරගල සමයේදී පාර්ලිමේන්තුව දෙසට පැමිණෙන නීති විරෝධී උද්ඝෝෂණ සහ පෙළපාළි නතර කිරීමට යුද හමුදා මූලස්ථානය විසින් සකස් කර පොල්දූව හන්දියේ ආරක්ෂක රාජකාරි සඳහා යොදාගත් ලක්ෂ 11කට අධික වටිනා ජී.අයි. බට ඇතුළු උපකරණ තොගයක් සොරාගෙන ගොස් ඇති බවට යුද හමුදා ඉංජිනේරු බළකායේ කපිතාන්වරයෙක් විසින් වැලිකඩ පොලිස් ස්ථානයට පෙරේදා (05) පැමිණිල්ලක් ඉදිරිපත් කරනු ලැබීය.\nඑම පැමිණිල්ලට අනුව මෙම යකඩ බට තිබී ඇත්තේ රජමල්වත්ත පංසල ඉදිරිපිටය.\nඅඩි 19ක් දිග ජී.අයි. බට 62ක්, ජැක් 09ක් පලංචි පැති ෆ්රේම් 13ක් සහ ජී.අයි. බට එකිනෙකට අල්ලා සවි කරන අගුළු 271ක් මෙසේ සොරාගැනීමට ලක්ව ඇත.\nපැමිණිල්ලට අනුව සොරාගත් දේපොළවල මුළු වටිනාකම රුපියල් 1,191,856කි.\nමෙම සොරකම ගැන පැමිණිල්ල පෙරේදා (05) පොලිසියට ලැබෙන විටත් බස්නාහිර පළාත් දකුණු දිසා අපරාධ කොට්ඨාසයේ නිලධාරීන් විසින් මෙම බට සොරාගත් සැකකරුවන් දෙදෙනෙක් අත්අඩංගුවට ගෙන බටවලින් කොටසක්ද සොයාගෙන තිබුණි. පසුගිය ජුලි 28 වෙනිදා අත්අඩංගුවට ගත් එම සැකකරුවන් දෙදෙනා ඇතුළුකෝට්ටේ පදිංචි මත්කුඩුලෝලීන් දෙදෙනෙකි. පොලිස් මාධ්‍ය ප්‍රකාශක කාර්යාලය විසින් සඳහන් කරනු ලැබුවේ සොරකම් කළ බට සහ උපකරණවල වටිනාකම රුපියල් ලක්ෂ 28ක් වන බවය. එම සැකකරුවන් දෙදෙනා වැලිකඩ පොලිස් ස්ථානයට ඉදිරිපත් කර තිබුණි. ප්‍රශ්න කිරීම් හමුවේ සැකකරුවන් පවසා තිබුණේ තමන් සොරාගත්තේ ජී.අයි. බට 44ක් පමණක් බවය.\nමෙසේ සොරාගත් ජී.අයි. බටවලින් 28ක් විවිධ පුද්ගලයින්ට සහ පරණ යකඩ බඩු කඩවලට අලෙවි කර තිබියදී බස්නාහිර පළාත් දකුණු දිසා අපරාධ කොට්ඨාසයේ නිලධාරීන් විසින් සොයාගන්නා ලදී.\nගයාන් කුමාර වීරසිංහ",
       "URL": "https://www.dinamina.lk/2023/08/07/local/12273/%e0%b6%85%e0%b6%bb%e0%b6%9c%e0%b6%bd-%e0%b7%83%e0%b6%b8%e0%b6%ba%e0%b7%9a-%e0%b6%b4%e0%b7%9c%e0%b6%bd%e0%b7%8a%e0%b6%af%e0%b7%96%e0%b7%80-%e0%b7%84%e0%b6%b1%e0%b7%8a%e0%b6%af%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/279/"
}