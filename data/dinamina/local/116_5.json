{
       "Source": "dinamina",
       "Timestamp": "September 14, 2023 6:01 am",
       "Headline": "අත්‍යවශ්‍ය සේවා විධිවිධානවලට අනුව  සියලු වර්ජකයන් සේවයට වාර්තා කළ යුතුයි",
       "News Content": "කැබිනට් අනුකාරක සභාවට බලතල නොමැති නිසා විසඳුම රාජ්‍ය සේවා කොමිසමෙන් ඉල්ලයි\n\nවර්ජනයේ නිරත ලොකෝමෝටිව් දුම්රිය රියදුරන් අද (14) දින වහාම සේවයට වාර්තා කළ යුතු බව ප්‍රවාහන, මහමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා ප්‍රකාශ කළේය. අත්‍යවශ්‍ය සේවා නියෝග පිළි නොගන්නේ නම් ඒ සඳහා අදාළ නීතිය ක්‍රියාත්මක කෙරෙන බවද ඇමැතිවරයා පැවසීය. ඒ මහතා මේ බැව් පැවසුවේ ඊයේ (13) පස්වරුවේ අගමැතිවරයාගේ ප්‍රධානත්වයෙන් පැවැති රාජ්‍ය වියදම් පිළිබඳ කැබිනට් අනුකාරක සභා රැස්වීමෙන් අනතුරුව මාධ්‍ය හමුවේ අදහස් දක්වමිනි.\n\nදුම්රිය රියදුරන්ගේ සියලුම ඉල්ලීම් සම්බන්ධයෙන් කැබිනට් අනුකාරක සභා රැස්වීමේදී අදාළ බලධාරීන් සමඟ පැයක් පමණ දීර්ඝ කාලයක් සාකච්ඡා කළ බව මෙහිදී ඇමැතිවරයා පැවසීය.\n\nදුම්රිය රියදුරන්ගේ මේ ගැටලුව ඇමතිවරයාට හෝ කැබිනට් මණ්ඩල බල සීමාව තුළ කළ නොහැකි කාර්යයක් බැවින් ඒ සඳහා රාජ්‍ය සේවා කොමිසමට, රාජ්‍ය අංශයේ අනෙකුත් සේවාවන්ට බලපෑමක් ඇති නොවන ආකාරයේ කිසියම් විසඳුමක් ඉදිරිපත් කිරීම සඳහා සති දෙකක කාලයක් ලබා දුන් බවත් පැවැසීය.\n\nඒ අනුව සති දෙකක කාලයක් තුළ රාජ්‍ය සේවා කොමිසම වෙත පවතින තත්ත්වය පිළිබඳ කළ හැකි සියලුම නිර්දේශ ඉදිරිපත් කිරීමෙන් පසු මේ ගැටලුව විසඳා ගැනීමට කටයුතු කරන බවත් ඇමැතිවරයා පෙන්වා දුන්නේය.\n\nරටේ පොදු ජනතාවට එදිනෙදා අත්‍යවශ්‍ය සේවාවන් සපයා ගැනීම සඳහා දුම්රිය අත්‍යවශ්‍ය සේවාවක් බවට පත්කර තිබෙන බැවින් සියලු දෙනාටම නැවතත් රාජකාරියට වාර්තා කරන ලෙස ඉල්ලීමක් කරනවා.\n\nඅවශ්‍ය විසඳුම් ක්‍රියාමාර්ගයක් සඳහා රාජ්‍ය සේවා කොමිසමට පැවරීමෙන් අනතුරුවත් අත්‍යවශ්‍ය සේවා නියෝග පිළි නොගන්නේ නම් ඒ සඳහා අදාළ නීතිය ක්‍රියාත්මක කෙරෙන බවද පෙන්වා දුන්නේ ය.\n\nඒ අනුව සති දෙකක කාලයක් තුළ රාජ්‍ය සේවා කොමිසම වෙත පවතින තත්ත්වය පිළිබඳ කළ හැකි සියලුම නිර්දේශ ඉදිරිපත් කිරීමෙන් අනතුරුව මේ ගැටලුව විසඳා ගැනීමට උත්සාහ දරනවා. ඒ අතර රටේ පොදු ජනතාවට එදිනෙදා අත්‍යවශ්‍ය සේවාවන් සපයා ගැනීම සඳහා දුම්රිය අත්‍යවශ්‍ය සේවාවක් බවට පත්කර තිබෙන බැවින් සියලු දෙනාටම නැවතත් රාජකාරියට වාර්තා කරන ලෙස ඉල්ලීමක් කරන බවත් පැවැසීය.\n\nඅවශ්‍ය විසඳුම් ක්‍රියාමාර්ගයක් සඳහා රාජ්‍ය සේවා කොමිසමට පැවරීමෙන් අනතුරුවත් අත්‍යවශ්‍ය සේවා නියෝග පිළි නොගන්නේ නම් ඒ සඳහා අදාළ නීතිය ක්‍රියාත්මක වන බවත් රටේ ආණ්ඩුක්‍රම ව්‍යවස්ථාවට සහ නීතියට පටහැනිව දේශපාලනඥයන්ට හැසිරීමේ හැකියාවක් නැහැ. ආණ්ඩුක්‍රම ව්‍යවස්ථාවට සහ පොදු නීතියට සියලු දෙනාම ගරු කළ යුතුයි. රාජ්‍ය සේවා කොමිසමට ඇති බලය කැබිනට් අනුකාරක සභාවකට වෙනස් කිරීමේ හැකියාවක් නැහැ. එම නිසා ඒ පිළිබඳ අවශ්‍ය කටයුතු කිරීම සඳහා කොමිෂන් සභාවට සති දෙකක කාලයක් ලබාදී තිබෙනවා.\n\nවිෂය භාර අමාත්‍යවරයා ලෙස කළ හැකි සියලුම දේ කිරීම සඳහා මා විසින් අවශ්‍ය කරුණු ඉදිරිපත් කර තිබෙනවා. ඒ සඳහා රටේ පවතින නීතියට අනුව මිස බලහත්කාරයෙන් කිසිවක් කිරීමේ හැකියාවක් නැහැ. දුම්රිය අත්‍යවශ්‍ය සේවාවක් බවට පත් කර රාජකාරියට වාර්තා කරන ලෙස ඉල්ලීමක් සිදු කරන්නේ ඒ හේතුව මතයි.\n\nමෙවැනි තත්ත්වයකදී රටක් වශයෙන් කළ යුත්තේ කුමක්ද යන්න පිළිබඳ ජනතාවගේ මතය ද විමසිය යුතුයි. වෘත්තීය සමිති ව්‍යාපාරය තුළ සිටින රියැදුරන් ඇතුළු සාධාරණව කටයුතු කරන බහුතර සේවක පිරිසක් අඛණ්ඩව රාජකාරියේ නිරත වනවා. දුම්රිය ස්ථානාධිපතිවරුන්, නියාමකවරුන්, කම්කරුවන් ඇතුළු 18,000කට අධික පිරිසක් ජනතාව වෙනුවෙන් තම රාජකාරිය නිවැරදිව ඉටු කරනවා. මේ වර්ජන ව්‍යාපාරය දියත් කර තිබෙන්නේ 84 දෙනකු වැනි ඉතා කුඩා කණ්ඩායමක්.\n\nපවතින නීතියට අනුව දුම්රිය දෙපාර්තමේන්තුවේ වරදකින් ජීවිත හානියක් සිදුවුවහොත් ගෙවීමට නියමිත වන්නේ රුපියල් 75,000ක පමණ වන්දියක් පමනයි. නමුත් මා කැබිනට් මණ්ඩලයේ අනුමැතිය ලබා ගැනීමට ද යටත්ව දුම්රිය දෙපාර්තමේන්තුව මඟින් රුපියල් ලක්ෂ පහක කරුණාසහගත ගෙවීමක් සිදූ වූ මරණය වෙනුවෙන් ගෙවීමට නියම කර තිබෙනවා. එය මීට පෙර කිසිදු අවස්ථාවක දුම්රිය දෙපාර්තමේන්තුව මගින් සිදුකරන නැති ප්‍රමාණයේ ගෙවීමක්.\n\nරජයක් ලෙස කටයුතු කිරීමේදී ගමේ චණ්ඩි හැසිරෙන ආකාරයට කටයුතු කිරීමට හැකියාවක් නැහැ. අග්‍රාමාත්‍යවරයා ප්‍රමුඛ කැබිනට් ලේකම්වරයා ඇතුළු රාජ්‍ය නිලධාරීන්ගෙන් සමන්විත කැබිනට් අනුකාරක සභාවක් විසින් මේ තීරණ ගනු ලැබුවේ.” යැයිද ඇමැතිවරයා පෙන්වා දුන්නේ ය.\n\n",
       "URL": "https://www.dinamina.lk/2023/09/14/breaking-news/22143/%e0%b6%85%e0%b6%ad%e0%b7%8a%e0%b6%ba%e0%b7%80%e0%b7%81%e0%b7%8a%e0%b6%ba-%e0%b7%83%e0%b7%9a%e0%b7%80%e0%b7%8f-%e0%b7%80%e0%b7%92%e0%b6%b0%e0%b7%92%e0%b7%80%e0%b7%92%e0%b6%b0%e0%b7%8f/",
       "Category": "local",
       "Parent URL": "https://www.dinamina.lk/category/local//page/116/"
}