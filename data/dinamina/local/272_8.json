{
       "Source": "dinamina",
       "Timestamp": "August 8, 2023 9:05 am",
       "Headline": "පෞද්ගලික අංශයේ පොලී අනුපාත පහළ යා යුතුයි – මහ බැංකු අධිපති",
       "News Content": "පෞද්ගලික අංශයේ පොලී අනුපාත තවදුරටත් පහළ යා යුතු බව මහබැංකු අධිපති අචාර්ය නන්දලාල් වීරසිංහ මහතා ප්‍රකාශ කරයි.\n\nඊයේ (07) පැවති උත්සවයකදී ඔහු ප්‍රකාශ කර තිබෙයි\n\nමෙහිදී වැඩිදුරටත් අදහස් දැක්වූ  මහබැංකු අධිපති පවසන පරිදි මෙරට සැබෑ ආර්ථිකය වෙත මූල්‍ය ප්‍රතිපත්ති සම්ප්‍රේෂණය මෙතෙක් නිසි පරිදි ක්‍රියාත්මක වී නොමැත.\n\nදේශීය ණය ප්‍රතිව්‍යුහගතකරණය කෙරෙහි වැඩි අවධානයක් යොමුකර ඇති බවත් පහළ යන උද්ධමනය අනුපාතය අනුව ප්‍රතිපත්ති අනුපාත තවදුරටත් ලිහිල් කිරීමට අවස්ථාව පවතින බව ද මහ බැංකු අධිපතිවරයා පෙන්වා දී තිබෙයි\n\nමෙරට ආර්ථික අර්බුදය හේතුවෙන් ඇතිවූ උද්ධමනය සහ මුදල් පීඩනය මැඩපැවැත්වීම සඳහා වාර්තාගත ලෙස පොලී අනුපාත ඉහළ දැමීමට පියවර ගත් අතර පසුගිය මාස දෙක තුළ ප්‍රතිපත්ති අනුපාත පදනම් අංක 450කින් පමණ අඩුකිරීමට හැකි වූ බව ද මහ බැංකු අධිපතිවරයා ප්‍රකාශ කරයි\n\nජාත්‍යන්තර මූල්‍ය අරමුදල විසින් පුරෝකථනය කළ සියයට 03ක හැකිලීමට වඩා ආර්ථිකයේ ශක්තිමත් කාර්යය සාධනයක් ලබා ගැනීමට ශ්‍රී ලංකාව සමත් වනු ඇති බව ද මහබැංකු අධිපති ආචාර්ය නන්දලාල් වීරසිංහ මහතා සඳහන් කරයි.\n\nඋද්ධමනය සියයට 4ත් 6ත් අතර අගයකට ළඟාවීම මහ බැංකුවේ ඉලක්කය බව ද ඔහු ප්‍රකාශ කළේය",
       "URL": "https://www.dinamina.lk/2023/08/08/local/12498/%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%85%e0%b6%82%e0%b7%81%e0%b6%ba%e0%b7%9a-%e0%b6%b4%e0%b7%9c%e0%b6%bd%e0%b7%93-%e0%b6%85%e0%b6%b1%e0%b7%94%e0%b6%b4/",
       "Category": "local",
       "Parent URL": "https://www.dinamina.lk/category/local//page/272/"
}