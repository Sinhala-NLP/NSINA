{
       "Source": "dinamina",
       "Timestamp": "August 30, 2023 9:21 pm",
       "Headline": "කෝටි 6ක අයිස් ළඟ තබා ගත් පුද්ගලයා කොටු",
       "News Content": "රුපියල් කෝටි හයකට ආසන්න වටිනාකමකින් යුතු අයිස් මත්ද්‍රව්‍ය කිලෝග්‍රෑම් 03යි, ග්‍රෑම් 394 සන්තකයේ තබා ගනිමින් මත්ද්‍රව්‍ය ජාවාරමේ යෙදුණු පුද්ගලයකු පොලිස් විශේෂ කාර්ය බළකායේ නිලධාරීන් පිරිසක් විසින් පෙරේදා (29) උයිලන්කුලම ප්‍රදේශයේ දී අත්අඩංගුවට ගෙන තිබේ.\n\nපොලිස් විශේෂ කාර්ය බළකායේ නිලධාරීන්ට ලද තොරතුරක් මත උයිලන්කුලම පොලිස් බල ප්‍රදේශයේ දී වැටලීමක් සිදු කර ඇත. මෙම වැටලීමේදී මන්නාරම ප්‍රදේශයේ පදිංචි වයස අවුරුදු 28ක පුද්ගලයකු අත්අඩංගුවට ගෙන තිබේ.\n\nසැකකරු වැඩිදුර විමර්ශන කටයුතු සඳහා මන්නාරම පොලිස් මත්ද්‍රව්‍ය කාර්යංශය වෙත භාර දී ඇත. සැකකරුට මෙම මත්ද්‍රව්‍ය ලැබුණේ කවරෙකුගෙන්ද, සැකකරු මත්ද්‍රව්‍ය ජාලයක ප්‍රධානියෙක්ද, මොහු අපරාධවලට සම්බන්ධ අයෙක්ද, සැකකරු මෙම මත්ද්‍රව්‍ය ලබා දෙන්නේ කවුරුන් වෙත ද යන්න පිළිබඳව මේ වන විට පොලිසිය විමර්ශන ආරම්භ කර තිබේ. පොලිස් විශේෂ කාර්ය බළකාය මන්නාරම කඳවුරේ උතුරු පළාත් විශේෂ වැටලීම් ඒකකයේ නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි යාපනය කලාපය භාර ජ්‍යෙෂ්ඨ පොලිස් අධිකාරී රෝයි සුමනවර්ධන මහතාගේ මෙහෙයවීම මත, සහකාර පොලිස් අධිකාරී කේ.ජී.ජී.ජී. නිශාන්ත මහතාගේ අධීක්ෂණයෙන් පොලිස් පරීක්ෂක ජේ.ඒ.ජී.එම්. ජයසිංහ ඇතුළු නිලධාරීන් කණ්ඩායමක් මෙම වැටලීම සිදුකර තිබේ.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/30/local/18389/%e0%b6%9a%e0%b7%9d%e0%b6%a7%e0%b7%92-6%e0%b6%9a-%e0%b6%85%e0%b6%ba%e0%b7%92%e0%b7%83%e0%b7%8a-%e0%b7%85%e0%b6%9f-%e0%b6%ad%e0%b6%b6%e0%b7%8f-%e0%b6%9c%e0%b6%ad%e0%b7%8a-%e0%b6%b4%e0%b7%94%e0%b6%af/",
       "Category": "local",
       "Parent URL": "https://www.dinamina.lk/category/local//page/171/"
}