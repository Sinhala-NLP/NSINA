{
       "Source": "dinamina",
       "Timestamp": "September 22, 2023 1:00 am",
       "Headline": "මහ මොළකාරයා කෑගහනවා",
       "News Content": "හිටපු ජනාධිපති මෛත්‍රීපාල සිරිසේන සහ පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා යන මහත්වරුන් අතර ඇතිවූ බහින්බස් වීමක් හේතුවෙන් පාර්ලිමේන්තුවේ උණුසුම් තත්ත්වයක් ඊයේ (21) පස්වරුවේ ඇති විය.\n\nපාස්කු ඉරුදින ප්‍රහාරය පිළිබඳ විවාදයට එක්වෙමින් අදහස් දැක්වූ ෆීල්ඩ් මාර්ෂල් සරත් ෆොන්සේකා මහතා එම ප්‍රහාරය සම්බන්ධයෙන් හිටපු ජනාධිපති මෛත්‍රීපාල සිරිසේන මහතාට දිගින් දිගටම චෝදනා කළ අතර එම චෝදනා සඳහා මෛත්‍රීපාල සිරිසේන මහතා ද ප්‍රතිචාර දැක්වූ අතර මේ සමඟ මෙම උණුසුම් තත්ත්වය නිර්මාණය විය.\n\nසරත් ‌ෆොන්සේකා මහතා සිය කතාව අතරතුර දිගින් දිගටම මෛත්‍රීපාල සිරිසේන මහතාට චෝදනාත්මක ආකාරයෙන් අදහස් දැක්වූ අයුරු දක්නට ලැබිණ. එමෙන්ම පාර්ලිමේන්තු මන්ත්‍රී නලින් බණ්ඩාර ජයමහ මහතා හා රාජ්‍ය අමාත්‍ය ශිවනේෂතුරෛ චන්ද්‍රකාන්තන් මහතා අතර ද මෙවන් උණුසුම් තත්ත්වයක් ඇති විය.\n\nෆීල්ඩ් මාර්ෂල් සරත් ෆොන්සේකා මහතා: මේකෙ මහ මොළකාරයො දෙන්නෙක් ඉන්නවා. එක්කෙනෙක් මෙයා. අනෙත් කෙනා ගෝඨාභය. සලේ කියන්නේ මැද පෙළ පිතිකරුවෙක් විතරයි. මෙයා සිංගප්පූරුවේ ඉද්දි තමයි බෝම්බ පිපුරුවේ. ලංකාවට ආවේ නෑ හෝටලයක හැංගිලා හිටියා. ඇඳ යට රිංගා ගෙන ඉඳලා තියෙනවා. මම පාර්ලිමේන්තු කාරක සභාවේදී මේ ගැන ප්‍රශ්න කළා. එයා මොකද කිව්වේ. ගුවන්යානයේ සීට් නැහැ කිව්වා. එහෙම බොරු කියලා කවුරුත් නිදා ගත්තට පස්සේ රෑ හොරෙන් රටට ආවා. මේ වගේ බියගුළු රාජ්‍ය නායකයෙක් කවදාවත් බිහිවෙලා නැහැ. අපිට හරි ලැජ්ජයි.",
       "URL": "https://www.dinamina.lk/2023/09/22/local/24377/%e0%b6%b8%e0%b7%84-%e0%b6%b8%e0%b7%9c%e0%b7%85%e0%b6%9a%e0%b7%8f%e0%b6%bb%e0%b6%ba%e0%b7%8f-%e0%b6%9a%e0%b7%91%e0%b6%9c%e0%b7%84%e0%b6%b1%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/86/"
}