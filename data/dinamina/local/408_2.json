{
       "Source": "dinamina",
       "Timestamp": "July 7, 2023 1:00 am",
       "Headline": "දූෂිතයෙක් කිසි දවසක දූෂිතයකුට දඬුවම් දෙන්නේ නෑ",
       "News Content": "දූෂිතයකු කිසිම දිනක තවත් දූෂිතයකුට දඬුවම් නොදෙන බව ජාතික ජන බලවේගයේ කොළඹ දිස්ත්‍රික් මන්ත්‍රී අනුර කුමාර දිසානායක මහතා පාර්ලිමේන්තුවේදී ඊයේ (6) පැවසීය.\n\nහැමදාම දූෂිතයා අනෙක් දූෂිතයන් ආරක්ෂා කරන බවත්, එය නිකං අපේක්ෂිත ඇප වගේ බවත් හෙතෙම කීවේය. දූෂණ විරෝධි පනත් කෙටුම්පත පිළිබඳ විවාදයේදී අදහස් දක්වමින් මන්ත්‍රීවරයා මේ බව සඳහන් කළේය. අපි ඔය ගොල්ලෝ ආරක්ෂා කරන්නම්, ඔය ගොල්ලෝ ආවම අපිව ආරක්ෂා කරන්න කියන දේශපාලන සූදුව දීර්ඝ කාලයක් තිස්සේ ගමන් කරමින් තිබෙන බව ඒ මහතා කියා සිටියේය. නීතියේ යම් අඩුවක් තිබී එම නීතිය ශක්තිමත් කරන්න යම් ප්‍රයත්නයක් කරනවා නම් ඊට සහාය දෙන බවද දිසානායක මහතා ප්‍රකාශ කළේය.\n\nමන්ත්‍රීවරයා එහිදී වැඩිදුරටත් මෙසේද පැවසීය: “අපේ රට ආර්ථික අපරාධකරුවන්ගේ ග්‍රහණයට හසු වෙලා තිබෙනවා. ඒ අපරාධකරුවන් නිදැල්ලේ සිටියදී එය ගෙවන්න වෙලා තිබෙන්නේ සාමාන්‍ය ජනතාවට. අද වැඩ කරන ජනතාවට තමන්ගේ වැටුප් පතෙන් විශාල මුදලක් ගෙවන්න වෙලා තිබෙනවා බදු විදියට. සේවක අර්ථ සාධක අරමුදලෙන් ගෙවන්න වෙලා තිබෙනවා. භාණ්ඩ මිල ඉහළ යෑම හරහා ජීවන බර දරාගන්න බැරුව ජනතාවට ඒ වන්දි ගෙවන්න සිදු වෙලා තිබෙනවා. අදත් අපරාධකරුවන් නිදහසේ ගත කරනවා. සමහරු ප්‍රභූවරු, හිටපු ජනාධිපතිවරු, ඇමැතිවරු, සර්ලා සහ ඉහළ නිලධාරීන් ලෙස ඔවුන් ඉන්නවා. පොදු දේපොළ පනත, මුදල් විශුද්ධිකරණ පනත, අපරාධ පනත තියෙනවා. නීතියේ අඩුවක් නැහැ. තවත් අවශ්‍ය නම් එය දෙන්න අප සූදානම්. මේ දූෂිත වළල්ලේ ඇතැම් දේශපාලනඥයන්, නිලධාරීන්, පොලිසියේ, නීතිය පසිඳලන තැන ඇතැම් අය ඉන්නවා. මාධ්‍ය අයිතිකරුවන් ඉන්නවා. මෙතැන තිබෙන්නේ නීතියේ ප්‍රශ්නයක් නෙවෙයි; දේශපාලන සංස්කෘතික ප්‍රශ්නයක්. නීතියෙන් පමණක් මේ සඳහා විසඳුම් හොයන්න පුළුවන් කියලා මම හිතන්නේ නැහැ.“",
       "URL": "https://www.dinamina.lk/2023/07/07/local/4856/%e0%b6%af%e0%b7%96%e0%b7%82%e0%b7%92%e0%b6%ad%e0%b6%ba%e0%b7%99%e0%b6%9a%e0%b7%8a-%e0%b6%9a%e0%b7%92%e0%b7%83%e0%b7%92-%e0%b6%af%e0%b7%80%e0%b7%83%e0%b6%9a-%e0%b6%af%e0%b7%96%e0%b7%82/",
       "Category": "local",
       "Parent URL": "https://www.dinamina.lk/category/local//page/408/"
}