{
       "Source": "dinamina",
       "Timestamp": "August 24, 2023 5:15 am",
       "Headline": "මඟී ප්‍රවාහන ත්‍රිරෝද රියැදුරන්ගේ  ගැටලුවලට කඩිනම් විසඳුම් දෙන්න",
       "News Content": "\n\nවෘත්තීය මඟී ප්‍රවාහන ත්‍රිරෝද රථ රියැදුරන්ගේ ගැටලු සඳහා කඩිනමින් විසඳුම් දෙන්නැයි ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා නිලධාරීන්ට උපදෙස් දුන්නේය. මෙරට මඟී ප්‍රවාහන ත්‍රිරෝද රථ නියාමනය ඇතුළු කරුණු කීපයක් පිළිබඳ සාකච්ඡා කිරීමට මඟී ප්‍රවාහනයේ නිරත ත්‍රිරෝද රථ සංගම් කිහිපයක නිලධාරීන් ඇතුළු සාමාජිකයන් පිරිසක් සමඟ පැවති සාකච්ඡාවකදී ඇමැතිවරයා මේ උපදෙස් දුන්නේය.\n\nවෘත්තීය සංගම් ලෙස තම සාමාජිකයන් මුහුණ දෙන පොදු ගැටලු කිහිපයක්‌ පිළිබඳ මෙහිදී ත්‍රිරෝද රථ සංගම් නියෝජිතයෝ අමැතිවරයාගේ අවධානය යොමු කළහ. ඒ අනුව බස්නාහිර පළාත තුළ ත්‍රිරෝද රථ නියාමනය සම්බන්ධව ක්‍රියාත්මක වන වැඩ පිළිවෙළ ක්‍රමවත් කිරීම, සියලු පළාත් ආවරණය වන පරිදි ත්‍රිරෝද රථ නියාමනය පිළිබඳ ඒකාබද්ධ වැඩපිළිවෙළක් සකස් කිරීම, ත්‍රිරෝද රථ අමතර උපාංග සවි කිරීමට ගාස්තු අය කිරීමේ ක්‍රමවේදය ඇතුළු ගැටලු කිහිපයක් මෙහිදී සාකච්ඡාවට බඳුන් විය. එහිදී ත්‍රිරෝද රථ ඇතුළු මඟී ප්‍රවාහනයේ යෙදෙන සියලු වාහන නියාමනයේ අධිකාරි බලය ලත් ආයතනය ලෙස ජාතික ප්‍රවාහන කොමිෂන් සභාවට බලය පැවරෙන බවත්, ඊට අදාළ සංශෝධිත පනත් කෙටුම්පත මේ වන විට අවසන් අදියර ලෙස නීතිපති දෙපාර්තමේන්තුවට යොමු කර ඇති බවත්, එලෙස කැබිනට් අනුමැතිය සහිත නීත්‍යනුකූල ක්‍රියාමාර්ග සඳහා කිසිවකුටත් අනවශ්‍ය බලපෑම් කිරීමට නොහැකි බවත් ඇමැතිවරයා වෘත්තීය සමිති නියෝජිතයන්ට අවධාරණය කළේය.\n\nඑසේම ත්‍රිරෝද රථ සංගම් ඉදිරිපත් කළ ඉල්ලීම් සම්බන්ධව ජාතික ප්‍රවාහන කොමිසමේ කොමසාරිස් ඇතුළු නිලධාරීන් සමඟ කඩිනම් සාකච්ඡාවක් කර අවශ්‍ය පියවර ගන්නා ලෙස ඇමැතිවරයා නිලධාරීන්ට උපදෙස් දුන්නේය.\n\nදීර්ඝ කාලයක් තිස්සේ නොවිසඳී පැවති තම වෘත්තීය ගැටලු විසඳා දෙමින් වඩාත් ගෞරවනීය වෘත්තිකයන් පිරිසක් ලෙස ජනතාවට සිය සේවය සැලසීමට මැදිහත් වීම පිළිබඳව මෙහිදී පැමිණ සිටි වෘත්තීය සංගම් නියෝජිතයෝ ඇමැතිවරයාට සිය ප්‍රසාදය පළ කළහ. ජාතික ඒකාබද්ධ ත්‍රිරෝද රථ රියැදුරන්ගේ සහ කර්මාන්තකරුවන්ගේ සංගමය ඇතුළු මඟී ප්‍රවාහනයේ නිරත වෘත්තීය ත්‍රිරෝද රථ සංගම් කිහිපයක නිලධාරීහු සහ ජාතික ප්‍රවාහන කොමිසමේ නිලධාරීහු පිරිසක් මේ සාකච්ඡාවට එක්ව සිටියහ.\n\nසුභාෂිණි සේනානායක",
       "URL": "https://www.dinamina.lk/2023/08/24/breaking-news/16842/%e0%b6%b8%e0%b6%9f%e0%b7%93-%e0%b6%b4%e0%b7%8a%e0%b6%bb%e0%b7%80%e0%b7%8f%e0%b7%84%e0%b6%b1-%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af-%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/197/"
}