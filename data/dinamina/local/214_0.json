{
       "Source": "dinamina",
       "Timestamp": "August 21, 2023 2:42 am",
       "Headline": "වරෙන්තුකරු අල්ලන්න යද්දී වෙට්ටු දමා වෙඩි කා රෝහලේ",
       "News Content": "මුදල් කොල්ලකෑම ඇතුළු චෝදනා ගණනාවක් සම්බන්ධයෙන් අධිකරණ වරෙන්තු මත සිටි පුද්ගලයකු මුරුතලාව ඉලුක්තැන්න ප්‍රදේශයේදී පෙරේදා (19) අත්අඩංගුවට ගැනීමට ගිය අවස්ථාවේ පොලිස් නිලධාරියකුට පහර දී පලා යෑමට උත්සාහ කරද්දී පොලිසිය කළ වෙඩි තැබීමකින් බරපතළ තුවාල ලබා මහනුවර ජාතික රෝහලට ඇතුළත් කර තිබේ.\n\nමත්කුඩු භාවිතයට තදබල ලෙස ඇබ්බැහි වී සිටින අයකු වන කටුගස්තොට වතුවල පදිංචි සැකකරු ඒ සඳහා මුදල් සොයාගැනීමට ගෙවල් බිඳුම් ඇතුළු විවිධ සොරකම් හා කොල්ලකෑම් සිදු කර තිබෙන බවත්, ඔහු මුරුතලාව ඉලුක්තැන්න ප්‍රදේශයේ නිවසක සැඟව සිටින බවට ලද තොරතුරක් මත අත්අඩංගුවට ගැනීමට ගිය අවස්ථාවේ මේ වෙඩි තැබීම සිදු කර තිබෙන බවත් පොලිසිය පවසයි.\n\nසැකකරු හා එක්ව විවිධ කොල්ලකෑම්වල යෙදුණු කටුගස්තොට පොලිස් වසමේ වතුවල ප්‍රදේශයේ පදිංචි පුද්ගලයකු අත්අඩංගුවට ගෙන ප්‍රශ්න කිරීමේදී ලද තොරතුරු මත ඔහු අත්අඩංගුවට ගැනීම සඳහා මුරුතලාව ඉලුක්තැන්න ප්‍රදේශයේ නිවෙස වැටලීමට අලදෙණිය පොලිසියේ අපරාධ අංශ ස්ථානාධිපතිවරයා ඇතුළු පිරිසක් ත්‍රිරෝද රථයකින් ගොස් ඇත. ඒ අවස්ථාවේ නිවෙසේ සිටි සැකකරු පොලිස් නිලධාරියකුට පහර දී පලා යෑමට උත්සාහ කළ බැවින් අදාළ වෙඩි තැබීම කළ බව පොලිසිය පවසයි. දකුණු ඉල ප්‍රදේශයෙන් උණ්ඩය ඇතුළු වීමෙන් බරපතළ තුවාල ලත් සැකකරු පොලිස් නිලධාරීන් විසින්ම ත්‍රිරෝද රථයෙන් රැගෙන ගොස් පේරාදෙණිය ශික්ෂණ රෝහලට ඇතුළත් කර තිබේ. සැත්කමකට ලක් කිරීම සඳහා පසුව ඔහු මහනුවර ජාතික රෝහලට මාරු කර එවා ඇත.\n\nසැකකරුවන් දෙදෙනාටම අධිකරණ වරෙන්තු තිබෙන බව වාර්තා වන අතර, මොවුන් රාත්‍රී කාලයේ පොලිසිය බව කියමින් වාහන නතර කර ජංගම දුරකතන හා මුදල් කොල්ලකෑම් පවා කර තිබෙන බව පොලිස් පරීක්ෂණවලදී අනාවරණය වී තිබේ. සිද්ධිය සම්බන්ධයෙන් අලදෙණිය පොලිසියේ ස්ථානාධිපති (ප්‍ර.පො.ප) කේ.එම්.ජී. සේනාරත්න මහතා ඇතුළු කණ්ඩායමක් පරීක්ෂණ පවත්වයි.\nඅසේල කුරුළුවංශ",
       "URL": "https://www.dinamina.lk/2023/08/21/local/15883/%e0%b7%80%e0%b6%bb%e0%b7%99%e0%b6%b1%e0%b7%8a%e0%b6%ad%e0%b7%94%e0%b6%9a%e0%b6%bb%e0%b7%94-%e0%b6%85%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b6%b1-%e0%b6%ba%e0%b6%af%e0%b7%8a%e0%b6%af%e0%b7%93/",
       "Category": "local",
       "Parent URL": "https://www.dinamina.lk/category/local//page/214/"
}