{
       "Source": "dinamina",
       "Timestamp": "August 3, 2023 1:57 am",
       "Headline": "කැපූ කැලෑ නැවත වවන්න රිෂාඩ්ට දුන් තීන්දුව අත්හිටුවයි",
       "News Content": "\n\nවිල්පත්තුව අභයභූමිය ආශ්‍රිත පිහිටි මරයිච්චුකඩ්ඩි සහ කරඩ්ඩිකුලි රක්ෂිත ප්‍රදේශයේ එළිපෙ‍ෙහළි කළ කැලෑ ප්‍රදේශවල නැවත වන වගා කරන ලෙස හිටපු ඇමැති රිෂාඩ් බදියුදීන් මහතාට නියෝග කරමින් ලබා දුන් අභියාචනාධිකරණ නඩු තීන්දුව ක්‍රියාත්මක වීම අත්හිටුවමින් ශ්‍රේෂ්ඨාධිකරණය ඊයේ (02) අතුරු තහනම් නියෝගයක් නිකුත් කළේය.\nඅදාළ අභියාචනාධිකරණ තීන්දුව අභියෝගයට ලක් කරමින් හිටපු ඇමැති රිෂාඩ් බදියුදීන් මහතා ගොනු කළ අභියාචනා පෙත්සම විභාගයට ගැනීම සඳහා අවසර දෙමින් මෙම නියෝගය නිකුත් කරන ලදි.\nඑම පෙත්සම් විභාගය අවසන් වන තෙක් මෙම අතුරු තහනම් නියෝගය බලපැවැත්වේ. පෙත්සම් විභාගය පෙබරවාරි මස 28 පැවැත්වීමට නියම කෙරිණි.\n\nවිජිත් මලල්ගොඩ, ගාමිණී අමරසේකර සහ ප්‍රියන්ත ප්‍රනාන්දු යන ශ්‍රේෂ්ඨාධිකරණ විනිසුරු මඬුල්ල විසින් මේ බව ප්‍රකාශ කරන ලදි. පෙත්සම කැඳවූ අවස්ථාවේදී පෙත්සම්කාර හිටපු ඇමැති රිෂාඩ් බදියුදීන් මහතා වෙනුවෙන් අධිකරණය හමුවේ පෙනී සිටි ජනාධිපති නීතිඥ ෆායිස් මුස්තාපා මහතා කරුණු ඉදිරිපත් කරමින් මෙම එළිපෙහෙළි කරන ලද ඉඩම් ජනාවාසව තිබූ ඒවා බවත් එහි මුල් පදිංචිකරුවන් එල්ටීටීඊ සංවිධානය මඟින් පන්නා දැමීමෙන් පසුව එම ඉඩම් කැලෑ ඉඩම් බවට පත්වූ බවත් කී ජනාධිපති නීතිඥවරයා එම මුස්ලිම් ජනතාව නැවත පදිංචි කිරීම සඳහා ජනාධිපති කාර්යසාධක බළකාය මඟින් ගන්නා ලද තීරණයක් අනුව එම ඉඩම් එළිපෙහෙළි කළ බවත් කීය.\n\nඑසේම මෙම අභියාචනාධිකරණ තීන්දුව නීතිමය මූලධර්මයක් වැරදි ලෙස අර්ථකථනය කරමින් දී ඇති බවත් Òදූෂිතයා විසින් වන්දි ගෙවිය යුතුයÓ යන නීතිය මූලධර්මය අනුව මෙම අභියාචනාධිකරණ තීන්දුව දී තිබුණ ද එම මූලධර්මය අදාළ වන්නේ නම් එළිපෙහෙළි කරන ලද ප්‍රදේශයම නැවත වන වගා කළ යුතු බවත් ඒ මහතා සඳහන් කළේය. එහෙත් අදාළ අභියාචනාධිකරණ තීන්දුව මඟින් නියෝග කර ඇත්තේ එළිපෙහෙළි කරන ලද ප්‍රදේශයට සමාන ප්‍රදේශයක වන වගා කරන ලෙස බව ද පෙන්වා දුන් ජනාධිපති නීතිඥවරයා මෙකී අධිකරණ තීන්දුව නීතියට පටහැණි බැවින් එය බලරහිත කරන ලෙස අධිකරණයෙන් ඉල්ලා සිටියේය. මෙහිදී වගඋත්තරකාර යුක්ති කේන්ද්‍රය වෙනුවෙන් පෙනී සිටි නීතිඥ ආචාර්ය රවීන්ද්‍රනාත් දාබරේ මහතා සඳහන් කළේ මෙම එළිපෙහෙළි කරන ලද ප්‍රදේශය රක්ෂිත වනාන්තර බවත් වනාන්තර සහ රක්ෂිත වනාන්තර අතර පැහැදිලි වෙනසක් ඇති බවත්ය.\n\nමෙහිදී විනිසුරු මඬුල්ල ප්‍රශ්න කර සිටියේ මෙම ප්‍රදේශය රක්ෂිත වනාන්තරයක් නම් එහි මුල් පදිංචිකරුවන්ගේ උප්පැන්න සහතිකවල ලිපිනය ලෙස එම ප්‍රදේශය සඳහන් වන්නේ කෙසේද යන්නය. එසේම අදාළ ප්‍රදේශය රක්ෂිත වනාන්තර බවට ප්‍රකාශ කිරීම 2012 වසරේදී සිදු කර තිබීම සම්බන්ධයෙන් විනිසුරු මඬුල්ලේ අවධානය යොමු විය. කරුණු සලකා බැලූ අධිකරණය මේ නියෝගය නිකුත් කළේය.\nජනාධිපති නීතිඥ ෆායිස් මුස්තාපා මහතා පෙත්සම්කාර වගඋත්තරකරු වෙනුවෙන් පෙනී සිටියේය. නීතිඥ රවීන්ද්‍රනාත් දාබරේ මහතා සහ නීතිඥ නිල්මල් වික්‍රමසිංහ මහත්මිය වගඋත්තරකාර පාරිසරික යුක්ති කේන්ද්‍රය වෙනුවෙන් පෙනී සිටියහ. නියෝජ්‍ය සොලිසිටර් ජනරාල් මනෝහරි ජයසිංහ මහතා නීතිපතිවරයා වෙනුවෙන් පෙනී සිටියේය.",
       "URL": "https://www.dinamina.lk/2023/08/03/local/11361/%e0%b6%9a%e0%b7%90%e0%b6%b4%e0%b7%96-%e0%b6%9a%e0%b7%90%e0%b6%bd%e0%b7%91-%e0%b6%b1%e0%b7%90%e0%b7%80%e0%b6%ad-%e0%b7%80%e0%b7%80%e0%b6%b1%e0%b7%8a%e0%b6%b1-%e0%b6%bb%e0%b7%92%e0%b7%82%e0%b7%8f/",
       "Category": "local",
       "Parent URL": "https://www.dinamina.lk/category/local//page/293/"
}