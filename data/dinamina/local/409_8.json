{
       "Source": "dinamina",
       "Timestamp": "July 7, 2023 1:00 am",
       "Headline": "සුරැකුම්පත් සහ විනිමය කොමිසමේ නියෝජ්‍ය අධ්‍යක්ෂ ජනරාල් ධුරය තුෂාර ජයරත්නට",
       "News Content": "ශ්‍රී ලංකා සුරැකුම්පත් සහ විනිමය කොමිෂන් සභාවේ නියෝජ්‍ය අධ්‍යක්ෂ ජනරාල්වරයා ලෙස තුෂාර ජයරත්න මහතා පත්කර තිබේ. ශ්‍රී ලංකාවේ ප්‍රාග්ධන වෙළෙඳපොළේ වසර 28කට වැඩි වෘත්තීය ජීවිතයක් ගතකර තිබෙන තුෂාර ජයරත්න මහතාට කොළඹ කොටස් වෙළෙඳපොළේ සහ සුරැකුම්පත් හා විනිමය කොමිෂන් සභාවේ අත්දැකීම් සම්භාරයක් හිමි අතර, ඒ මහතා කොළඹ කොටස් හුවමාරුවේ ප්‍රධාන තනතුරු රැසක් දරා ඇත.\n\nඅලෙවිකරණය, ගනුදෙනු සහ වෙළෙඳපොළ ආවේක්ෂණ, වෙළෙඳපොළ සංවර්ධන සහ ව්‍යාපාර සංවර්ධන ක්ෂේත්‍රවල සේවය කර තිබෙන ඒ මහතා කොළඹ කොටස් හුවමාරුවේ කටයුතු කළ කාලය තුළ, ආයෝජකයන් සඳහා වැදගත් මුලපිරීම් කීපයක් හඳුන්වාදීමට සමත්ව තිබේ. කොටස් වෙළෙඳපොළ ආයෝජනය පිළිබඳ ශ්‍රී ලංකාවේ ප්‍රථම රූපවාහිනී වැඩසටහන් සංකල්පය හඳුන්වාදීම ඒ මහතා විසින් සිදුකර ඇත. ඊට අමතරව, කොළඹ කොටස් හුවමාරුවේ ශාඛා ජාලය පිහිටුවීම, ස්වයංක්‍රිය ගනුදෙනු පද්ධතිය ක්‍රියාත්මක කිරීම සහ ප්‍රාග්ධන වෙළෙඳපොළ පිළිබඳව විදේශීය ආයෝජක සම්මන්ත්‍රණ සංවිධාන කිරීම ආදී කර්තව්‍යන්හිදී, ප්‍රධාන කාර්යභාරයක් ඉටුකළේය. නියෝජ්‍ය අධ්‍යක්ෂ ජනරාල්වරයා ලෙස පත්වීමට පෙර ඒ මහතා සුරැකුම්පත් සහ විනිමය කොමිෂන් සභාව තුළ ජ්‍යෙෂ්ඨ භූමිකා කීපයක් දැරූ අතර බාහිර සම්බන්ධතා, ප්‍රාග්ධන වෙළෙඳපොළ අධ්‍යාපනය, වෙළෙඳපොළ ආවේක්ෂණ සහ මානව සම්පත් කළමනාකරණය යන බහුවිධ වැඩ ප්‍රවාහයන් සඳහා නායකත්වය දී ඇත. වෙළෙඳපොළ ආවේක්ෂණ ප්‍රධානියා ලෙස, සිදුවිය හැකි වෙළෙඳපොළ විෂමාචාර හඳුනා ගැනීම සහ වැළැක්වීම සඳහා ඔහු තීරණාත්මක කාර්යභාරයක් ඉටුකර තිබෙන අතර බාහිර සම්බන්ධතා අධ්‍යක්ෂවරයා ලෙස, සුරැකුම්පත් අංශයේ ගෝලීය ප්‍රමිති සකසන්නකු වන ජාත්‍යන්තර සුරැකුම්පත් කොමිෂන් සභා සංවිධානයේ (IOSCO) සුළු පරිමාණ ආයෝජකයන් පිළිබඳ කමිටුවේ ශ්‍රී ලංකා සුරැකුම්පත් සහ විනිමය කොමිෂන් සභාවේ සාමාජිකත්වය ලබාගැනීමට මූලික වී ක්‍රියා කළේය. ශ්‍රී ලංකාවේ ප්‍රාග්ධන වෙළෙඳපොළේ ආයෝජනය කිරීම පිළිබඳ දැනුම වැඩි දියුණු කිරීම සඳහා ඔහු “අයෝජනයට මුල පුරමු” නමින් ග්‍රන්ථයක් රචනා කර තිබෙන අතර තුෂාර ජයරත්න මහතා ශ්‍රී ජයවර්ධනපුර විශ්වවිද්‍යාලයෙන් කළමනාකරණය පිළිබඳ විද්‍යාපති උපාධියක් සහ කොළඹ විශ්වවිද්‍යාලයෙන් වාණිජවේදී විශේෂ උපාධියක් ලබා ඇත.",
       "URL": "https://www.dinamina.lk/2023/07/07/local/4777/%e0%b7%83%e0%b7%94%e0%b6%bb%e0%b7%90%e0%b6%9a%e0%b7%94%e0%b6%b8%e0%b7%8a%e0%b6%b4%e0%b6%ad%e0%b7%8a-%e0%b7%83%e0%b7%84-%e0%b7%80%e0%b7%92%e0%b6%b1%e0%b7%92%e0%b6%b8%e0%b6%ba-%e0%b6%9a%e0%b7%9c/",
       "Category": "local",
       "Parent URL": "https://www.dinamina.lk/category/local//page/409/"
}