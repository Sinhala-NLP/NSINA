{
       "Source": "dinamina",
       "Timestamp": "August 15, 2023 4:00 am",
       "Headline": "රටක් විදියට යළි නැඟිටින්න නම්  සියලු දෙනා එක්ව රට ස්ථාවර කළ යුතුයි",
       "News Content": "ආසියානු සංවර්ධන බැංකුවෙන් රු. කෝටි 250ක ණය මුදල නොලැබුණා නම් තලාව – කැකිරාව මාර්ගය සංවර්ධනය ක‍ර විවෘත කිරීමට ලැබෙන්නේ නැතැයි ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා පැවසීය.\n\nඒකාබද්ධ ග්‍රාමීය මාර්ග ආයෝජන (i Road) ව්‍යාපෘතිය යටතේ කාපට් යොදා සංවර්ධනය කෙරුණු කැකිරාව සිට තලාව දක්වා මාර්ගය ජනතා අයිතියට පැවරීම නිමිත්තෙන් පැවැති උත්සවයේදී ඇමැතිවරයා මේ බව කීවේය.\n\nකිලෝමීටර් 27ක දිගින් යුතු මේ මාර්ගය ද්විත්ව මං තීරු මාර්ගයක් ලෙස කාපට් යොදා සංවර්ධනය කර ඇති අතර, ආසියානු සංවර්ධන බැංකු ණය ආධාර යටතේ ඒ වෙනුවෙන් වැය කර ඇති මුදල රුපියල් මිලියන 2422කි.\n\nතලාව මංසන්ධියේදී සමරු ඵලකය විවෘත කිරීමෙන් අනතුරුව එප්පාවල නගරයේදී ජනහමුවක්‌ පැවැත්විණි.\n\nඑහිදී ඇමැතිවරයා මෙසේ ද පැවසීය.\n\nඅද දිනය උතුරු මැද පළාතට විශාල අගයක් එකතු වන අවස්ථාවක්. මෙවැනි දැවැන්ත ව්‍යාපෘතියක් ක්‍රියාත්මක කිරීමේදී විශාල අභියෝග රැසකට මුහුණ දීමට සිදුවනවා. ඒ සියල්ල දරා ගනිමින් මෙවැනි අවස්ථාවක මේ ව්‍යාපෘතිය නිම කිරීමට දායක වූ සියලුදෙනා වෙත ප්‍රණාමය පිරිනැමිය යුතුයි.\n\nමේ වන විට රටේ කිසිදු නව ව්‍යාපෘතියක් ආරම්භ කිරීමේ හෝ ඒ වෙනුවෙන් ආයෝජනය කිරීමේ මූල්‍ය ශක්තියක් රජයට නෑ. ඉතිහාසය පුරාම විවිධ අවශ්‍යතා වෙනුවෙන් අපේ රට විශාල ණය ප්‍රමාණයක් ලබාගෙන තිබෙනවා. විශේෂයෙන්ම වසර තිහකට අධික කාලයක් පැවති යුද්ධය වෙනුවෙන් විශාල ණය ප්‍රමාණයක් ලබා ගැනීමට සිදු වුණා.\n\nයුද්ධය අවසන් කිරීමෙන් අනතුරුව ඉන් ඇතිවුණු විනාශය නැවත යථා තත්ත්වයට පත් කිරීම සඳහා ණය ගැනීමට රජයට සිදු වුණා. මේ සංවර්ධනය කෙරුණු මාර්ගය ඇතුළු සංවර්ධන කටයුතු බොහොමයක් සිදු වුණේ ආසියානු සංවර්ධන බැංකුව ඇතුළු විදේශීය රටවල් සහ සංවිධානවලින් ගත් ණය මුදල්වලින්. ජනතාවගෙන් ලබාගන්නා බදු මුදල්වලින් කළ හැක්කේ එදිනෙදා පවත්වාගෙන යෑම සහ වැටුප්, විශ්‍රාම වැටුප් ගෙවීම පමණයි.\n\nවිවිධ ජාත්‍යන්තර සංවිධානවලින් දුන් ණය සහ ආධාර රටට ප්‍රමාණවත් නොවූ විට, රජය ජාත්‍යන්තර වෙළෙඳපොළට ස්වෛරීත්ව බැඳුම්කර නිකුත් කිරීමෙන් ණය ලබා ගත්තා. ඒ ආකාරයට පසුගිය යහපාලන රජය පමණක් අමෙරිකානු ඩොලර් බිලියන 12කට අධික ප්‍රමාණයක් ස්වෛරීත්ව බැඳුම්කර නිකුත් කිරීමෙන් ණය ලබාගෙන තිබෙනවා. නමුත් ජාතියක් ලෙස අප සතු විදේශ වත්කම් ප්‍රමාණය අමෙරිකානු ඩොලර් බිලියන 3.5යි. පසුගිය සමයේ ඇතිවූ පාස්කු දින ප්‍රහාරය සහ අනතුරුව ඇති වූ කොවිඩ් වසංගත තත්ත්වය හේතුවෙන් විවිධාකාරයේ ක්‍රමවලින් රටට ගලා ආ විදේශ විනිමය අවහිර වුණා.\n\nමේ සියල්ලේ අවසන් ප්‍රතිඵලය ලෙස ලබාගත් ණය ගෙවා ගත නොහැකි තත්ත්වයකට අවසානයේ රට පත්ව තිබෙනවා. දීර්ඝ කාලීන ක්‍රියාවලියක ප්‍රතිඵලයක් ලෙස ඇති වූ මේ තත්ත්වයට දේශපාලන විසඳුමක් නැහැ.\n\nලෝක බැංකුව, ආසියානු සංවර්ධන බැංකුව ඇතුළු ජාත්‍යන්තර සංවිධාන සමඟ ගනුදෙනු කිරීමකින් තොරව රටක්‌ මාසයක් හෝ පවත්වාගෙන යෑමට බැහැ.\n\nඑම නිසා මේ මතුව ඇති තත්ත්වයට පිළියමක් සොයා ගැනීමට රජය, මිත්‍රශීලී රටවල්, ජාත්‍යන්තර සංවිධාන, උපදේශන සමාගම් එක්ව මේ වන විට විශාල වෑයමක නිරතවෙමින් සිටිනවා. එලෙස ණය ප්‍රතිව්‍යුහගත කිරීමක් කළත් 2048 දක්වා මේ ලබාගත් ණය සඳහා ගෙවීම් අඛණ්ඩව කළ යුතුව පවතිනවා. එම නිසා එම කාලයේ කවුරුන් විසින් රට පාලනය කිරීමට බලාපොරොත්තු වුවත් ඔවුන් සතුව මේ ණය ගෙවීම පිළිබඳ නිශ්චිත වැඩපිළිවෙළක් පැවතීම අනිවාර්යයි.\n\nමේ සැබෑ තත්ත්වය පිළිබඳ ජනතාවද දැනුම්වත් කළ යුතුයි. මේ තත්ත්වය වසන් කරමින් කෙනෙක් ආණ්ඩු බලය ලබා ගැනීමට උත්සාහ කරනවා නම් එය නොකළ යුත්තක් ලෙස මා දකිනවා. එය ජනතාවට වසන් කරමින් කළ කටයුතු නිසා පසුගිය සමයේ රටේ බොහෝ කඩාවැටීම්වලට හේතු වුණා. ඉන්ධන සීමා වුණා, විදුලි බලය සීමා වුණා, ජනතාවට පෝලිම්වල ඉන්න සිදු වුණා. ඒ හේතුවෙන් බොහෝ ප්‍රචණ්ඩ ක්‍රියා රටේ ඇති වුණා. උතුරේ හෝ දකුණේ කොතැනකවත් ප්‍රචණ්ඩත්වයෙන් කිසිදු ප්‍රශ්නයක් විසඳීමට හැකියාවක් නැහැ. එම නිසා රටක් ලෙස නැවත නැඟී සිටින්නට නම් අප සියලු දෙනා එක්ව රට ස්ථාවර කිරීමට දායක විය යුතුයි. අලුතෙන් සිතන්නට පුරුදු වූ ජාතියක් බවට පත්විය යුතුයි.Ó\n\nමුදල් රාජ්‍ය ඇමැති ෂෙහාන් සේමසිංහ, හිටපු ඇමැති, පාර්ලිමේන්තු මන්ත්‍රී එස්. එම්. චන්ද්‍රසේන , උතුරු මැද පළාත් හිටපු මහ ඇමැති එස්. එම්. රංජිත් සමරකෝන්, මාර්ග සංවර්ධන අධිකාරියේ අධ්‍යක්ෂ ජනරාල් එස්. වීරකෝන් මහත්වරුන් ඇතුළු මාර්ග සංවර්ධන අධිකාරියේ නිලධාරීන්, රාජ්‍ය නිලධාරීන්, ප්‍රාදේශීය දේශපාලන නියෝජිතයන් ඇතුළු විශාල පිරිසක් මේ අවස්ථාවට එක්ව සිටියහ.\n\n\n\nසුභාෂිණි සේනානායක අනුරාධපුර අතිරේක – අමිල ප්‍රභාත්",
       "URL": "https://www.dinamina.lk/2023/08/15/local/14165/%e0%b6%bb%e0%b6%a7%e0%b6%9a%e0%b7%8a-%e0%b7%80%e0%b7%92%e0%b6%af%e0%b7%92%e0%b6%ba%e0%b6%a7-%e0%b6%ba%e0%b7%85%e0%b7%92-%e0%b6%b1%e0%b7%90%e0%b6%9f%e0%b7%92%e0%b6%a7%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/242/"
}