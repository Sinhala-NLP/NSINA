{
       "Source": "dinamina",
       "Timestamp": "September 9, 2023 1:00 am",
       "Headline": "අයිසීසී රෙකෝඩරය රස පරීක්ෂකට",
       "News Content": "2020 එල්පීඑල් තරග පාවා දීමේ නඩුව:\n\n2020 වසරේ පැවති ලංකා ප්‍රිමියර් ලීග් පළමු අදියරට සහභාගි වූ ක්‍රීඩකයන් දෙදෙනකු මුදලට තරග පාවා දීමට පොලඹවාගැනීම සඳහා හිටපු ක්‍රිකට් ක්‍රීඩක සචිත්‍ර සේනානායක ඒ ක්‍රීඩකයන්ට කළ බලපෑම් පටිගත කරගැනීමට අන්තර්ජාතික ක්‍රිකට් කවුන්සිලය මඟින් එම ක්‍රීඩකයන්ට දුන් විශේෂ රෙකෝඩරය\n\nරජයේ රස පරීක්ෂක වෙත යොමු කර වාර්තාවක් කැඳවීමට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (8) නියෝග කළේය.\n\nක්‍රීඩා වැරදි විශේෂ විමර්ශන ඒකකය මෝසමක් ගොනු කරමින් අදාළ ටේප් රෙකෝඩරය නඩු භාණ්ඩයක් ලෙස නම් කොට අධිකරණයට ඉදිරිපත් කරමින්, එය රස පරීක්ෂක වෙත යොමු කර වාර්තාවක් කැඳවන ලෙස අධිකරණය හමුවේ කළ ඉල්ලීම සලකා මහේස්ත්‍රාත්වරයා විසින් මේ නියෝගය නිකුත් කරනු ලැබීය.\n\nමේ මස 15 දින දක්වා රක්ෂිත බන්ධනාගාරගත කර ඇති හිටපු ක්‍රිකට් ක්‍රීඩක සචිත්‍ර සේනානායක ලබන 13 දින කටහඬ පරීක්ෂාව සඳහා රජයේ රස පරීක්ෂකවරයා වෙත යොමු කිරීමට අධිකරණය නියෝග නිකුත් කර ඇත.",
       "URL": "https://www.dinamina.lk/2023/09/09/local/20953/%e0%b6%85%e0%b6%ba%e0%b7%92%e0%b7%83%e0%b7%93%e0%b7%83%e0%b7%93-%e0%b6%bb%e0%b7%99%e0%b6%9a%e0%b7%9d%e0%b6%a9%e0%b6%bb%e0%b6%ba-%e0%b6%bb%e0%b7%83-%e0%b6%b4%e0%b6%bb%e0%b7%93%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/133/"
}