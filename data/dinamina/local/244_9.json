{
       "Source": "dinamina",
       "Timestamp": "August 15, 2023 2:44 am",
       "Headline": "ඩුබායි සිටින පත්මේ දුන් කොන්ත්‍රාත්තුව වරදී  වේග බට්ටාට වෙඩි තැබූ වෙඩික්කරු පොලිසියට කොටුවෙයි",
       "News Content": "මෝටර් රථයකින් ගමන් කරමින් සිටි පාතාල සාමාජිකයකු වන වේග බට්ටා නමැති පුද්ගලයාට වෙඩි තැබූ වෙඩික්කරුව වැලිවේරිය ඇඹරලුව පාරේ ජුබිලි මාවතේ දී අත්අඩංගුවට ගැනීමට ගම්පහ කොට්ඨාස අපරාධ විමර්ශන කාර්යාංශයේ නිලධාරීන් පෙරේදා (13) සවස සමත්ව ඇත.\n\nමිනුවන්ගොඩ පත්තඬුවන පදිංචිකරුවෙක් වන ඔහු සංජීව පෙරේරා නමැති 34 හැවිරිදි වියේ පසුවන්නෙකි. මේ වන විට ඩුබායි හී රැදී සිටින කෙහෙල්බද්දර පත්මේ නමැති පාතාල සාමාජිකයාගේ ප්‍රධාන ගෝලයෙක් වන ඔහු මෙම වෙඩි තැබීමට සම්බන්ධ වී ඇත්තේ ඩුබායි සිට ලබා දුන් කොන්ත්‍රාත්තුවකට අනුව බව මේ වන විට හෙළිවී තිබේ.\n\nමෙම වෙඩික්කරුව අත්අඩංගුවට ගෙන ඇත්තේ මාකෙවිට කලුවැල්ලගොඩ පාරේ පොළ අසලදීය. ගම්පහ කොට්ඨාස අපරාධ විමර්ශන කාර්යාංශයේ උප පොලිස් පරීක්ෂක උදයශාන්ත මහතාට ලද තොරතුරකට අනුව ඔහුව අත්අඩංගුවට ගෙන ඇත.\n\nවේග බට්ටා, ගම්පහ පස් පොඩ්ඩා නමැති පස් මාෆියාවේ රජු ලෙස සැලකෙන පුද්ගලයාගේ රියැදුරු ලෙස කටයුතු කළ තැනැත්තාය. පස් පොඩ්ඩාට ගම්පහ අධිකරණය ආසන්නයේ දී වෙඩි තබා ඝාතනය කිරීමෙන් අනතුරුව ඔහු මාකිලන්ගමුවේ සංජීව නමැති පාතාලයේ ප්‍රබලයාට සම්බන්ධ වී ඇතැයි මේ වන විට කෙරී ඇති විමර්ශනවලින් පොලිසිය අනාවරණය කරගෙන තිබේ. පස් පොඩ්ඩාගේ ඝාතනය මෙහෙයවන ලද්දේ කෙහෙල්බද්දර පත්මේ විසිනි. ඊට ප්‍රතිප්‍රහාර ලෙස මාකිලන්ගමුවේ සංජීව ඝාතන කිහිපයක් සිදුකර තිබුණි. ඒ එක් ඝාතනයකට සැකපිට පොලිස් විශේෂ කාර්ය බළකාය වේග බට්ටා නමැත්තාව අත්අඩංගුවට ගත්තේය. ඒ කෙහෙල්බද්දර පිහිටි කොණ්ඩා කපන ස්ථානයක සේවය කළ තරුණ කරණවෑමියකුගේ ඝාතනයකටය. එම තරුණයාව ඝාතනය කර තිබුණේ ඉලක්කය වැරදීමකින් බව විමර්ශනවලින් අනාවරණය විය.\n\nඑම ඝාතනය සිදුවී වර්ෂ පූර්ණ පින්කම පැවැත්වෙන දින වේග බට්ටාව ඉලක්ක කරගෙන පසුගිය 05 වැනිදා වැලිවේරියේදී වෙඩි ප්‍රහාරය එල්ල වී තිබුණි. අත්අඩංගුවට ගත් වෙඩික්කරු තවත් අයකු සමඟ යතුරුපැදියකින් ගොස් වෙඩි තැබීම කර තිබුණි. යතුරුපැදිය සහ යතුරුපැදිකරු යොදවා ඇත්තේ කෙහෙල්බද්දර පත්මේගේ සමීපතමයෙක් වන ‘කිරි කොල්ලා’ නමැති අය බව ද අනාවරණය වී තිබේ. යතුරුපැදිකරු මේ වන විට ගම්පහ කොට්ඨාස අපරාධ විමර්ශන කාර්යාංශයේ නිලධාරීන් හඳුනාගෙන ඇත. ඔහුව අද හෙටම අත්අඩංගුවට ගැනීමට හැකිවනු ඇතැයි විශ්වාස කරයි. වෙඩික්කරු සහ යතුරුපැදිකරු එකිනෙකා දැන හඳුනන අය නොවන බවත් ඔවුන් දෙදෙනා පළමුවරට දැන හඳුනාගෙන ඇත්තේ වෙඩි ප්‍රහාරය එල්ල කළ දිනයේදී බවත් විමර්ශනවලින් අනාවරණය වී ඇත.\n\nවෙඩික්කරුවන් පැමිණි යතුරුපැදිය යම් අපරාධයකට බන්ධනාගාරගතව සිටි පුද්ගලයකුට අයත් එකක් බවද හෙළිවී තිබේ. එම යතුරුපැදිය මාසයක පමණ කාලයක් තිස්සේ තිබී ඇත්තේ වෙනත් පුද්ගලයෙක් සතුව බව ද අනාවරණය වී ඇත. කල්තියා කළ සැලසුමකට අනුව එම යතුරුපැදිය එම පුද්ගලයින් ළඟ තිබී ඇති බව ද විමර්ශනවලින් පෙනී ගොස් තිබේ.\n\nවේග බට්ටා නමැත්තාට වෙඩි තබන විට ගිනි අවිය අක්‍රිය වූ බවත් පිටවූ එකම වෙඩිල්ල ඔහුගේ අතට වැදුණු බවත් වෙඩික්කරු ප්‍රශ්න කිරීමේදී පවසා ඇත. එසේ නොවන්නට වේග බට්ටාව එම ස්ථානයේදීම මරා දැමීමට සැලසුම් කර තිබුණු බවද ඔහු ප්‍රශ්න කිරීම් හමුවේ පවසා ඇත. ගිනි අවිය අක්‍රිය වීම හේතුවෙන් පලා යෑමට යතුරුපැදිය පණ ගැන්වුවත් එය ද යම් දෝෂයක් හේතුවෙන් පණ ගැන්වීමට නොහැකි වූ බැවින් ලොරි රථයක එල්ලී කඩවත දක්වා ගමන් කළ බව ද වෙඩික්කරු ප්‍රශ්න කිරීම් හමුවේ පවසා ඇත.\n\nඑම ලොරි රථය රුපියල් 30,000ක කුලී පදනම මත ලබාගත් එකක් බවද විමර්ශනයේදී අනාවරණය වී තිබේ. එම රථය කුලියට ගෙන ඇත්තේ වත්තල පදිංචි මත්කුඩු ජාවාරමේ නිරතව සිටින කාන්තාවකගෙන්ය. එම කාන්තාව ලොරි රථයේ රියැදුරුට අදාළ කුලී මුදල ද ලබාදී නැති බව පොලිසිය කියයි. එම ලොරි රථයත් කාන්තාවත් ලොරි රථයේ රියැදුරුත් පසුගිය 7 වැනිදා කොට්ඨාස අපරාධ විමර්ශන කාර්යාංශය අත්අඩංගුවට ගත්තේය.\n\nගම්පහ කොට්ඨාස භාර ජ්‍යෙෂ්ඨ පොලිස් අධිකාරී ජගත් රෝහණ, සහකාර පොලිස් අධිකාරී තුසිත කුමාර යන මහතුන්ගේ අධීක්ෂණය යටතේ ගම්පහ කොට්ඨාස අපරාධ විමර්ශන කාර්යාංශයේ ස්ථානාධිපති ප්‍රධාන පොලිස් පරීක්ෂක කෝසල ලියනාරච්චි මහතාගේ මෙහෙයවීමෙන් පොලිස් පරීක්ෂක දුෂ්‍යන්ත පෙරේරා, උප පොලිස් පරීක්ෂක උදයශාන්ත, පොලිස් සැරයන්වරුන් වන පුෂ්පානන්ද (2926), සෙනෙවිරත්න (55466), පොලිස් කොස්තාපල්වරුන් වන ලක්මාල් (37801), ප්‍රදීප් (30190) යන නිලධාරීන් විමර්ශන කටයුතු සිදු කරයි.\n\nගයාන් කුමාර වීරසිංහ සහ ගම්පහ දිස්ත්‍රික් විශේෂ – සිසිල ගුණතිලක",
       "URL": "https://www.dinamina.lk/2023/08/15/local/14139/%e0%b6%a9%e0%b7%94%e0%b6%b6%e0%b7%8f%e0%b6%ba%e0%b7%92-%e0%b7%83%e0%b7%92%e0%b6%a7%e0%b7%92%e0%b6%b1-%e0%b6%b4%e0%b6%ad%e0%b7%8a%e0%b6%b8%e0%b7%9a-%e0%b6%af%e0%b7%94%e0%b6%b1%e0%b7%8a-%e0%b6%9a/",
       "Category": "local",
       "Parent URL": "https://www.dinamina.lk/category/local//page/244/"
}