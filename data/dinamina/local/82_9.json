{
       "Source": "dinamina",
       "Timestamp": "September 22, 2023 11:56 am",
       "Headline": "බ්‍රිතාන්‍යයෙන් සම්මානයට පාත්‍ර  වූ පුෂ්පා රම්‍යා ද සොයිසා දිවයිනට",
       "News Content": "බ්‍රිතාන්‍ය පාර්ලිමේන්තුවෙන් සහ එරට ගෝලීය වානිජ මණ්ඩලයෙන් ” ලෝකයේ බලගතුම සහ බලපෑමක් කළ හැකි කාන්තාව ” ලෙස නම් කරමින් ජාත්‍යන්තර ඇගැයීම් සම්මාන දෙකක් දිනා ගත් කොළඹ ජාතික රෝහලේ ප්‍රධාන හෙද පුහුණු කිරීමේ නිලධාරීනී පුෂ්පා රම්‍යා ද සොයිසා මෙනවිය අද (22)  උදෑසන කටුනායක ගුවන් තොටුපොළ වෙත පැමිණියාය .\n\nතමන් රාජ්‍ය සේවයට පරිබාහිරව පෞද්ගලික ධනය , කාළය , ශ්‍රමය කැප කරමින් සේවය කිරීම නිසා එය ඇගැයීමට ලක් කරමින් මෙම සම්මාන ලබා දී ඇති බව පුෂ්පා රම්‍යා මෙනෙවිය කටුනායක ගුවන් තොටුපොළේ දී ප්‍රකාශ කළාය .\n\nබ්‍රිතාන්‍ය පාර්ලිමේන්තුව සහ වික්ටෝරියා මහ රැජින  එදා ප්ලොරන්ස් නයිටිංගේල් මැතිනිය ඇගැයීමකට ලක් කරමින් සම්මානයක් ප්‍රදානය කිරීමෙන් පසුව , ලෝකයේ  සෞඛ්‍ය ක්ෂේත්‍රයේ නියෝජනය කරමින් තමන්ට  මෙසේ බ්‍රිතාන්‍ය පාර්ලිමේන්තුවෙන්  සම්මානයක් හිමි වී තිබීම විශේෂත්වයක්  බව ද පුෂ්පා රම්‍යා මෙනෙවිය ප්‍රකාශ කළාය .\n\nඑහිදී වර්තමාන ශ්‍රී ලංකාවේ හෙද සේවය ගැන සිය අදහස් ප්‍රකාශ කරමින් ශ්‍රී ලංකාවේ සෞඛ්‍ය ක්ෂේත්‍රයට හෙද නිලධාරීන් 75,000 ක් අවශ්‍ය වුවද , දැනට සිටින්නේ 38,000 ක් වැනි ප්‍රමාණයක් බව ද පැවසුවාය .\n\n",
       "URL": "https://www.dinamina.lk/2023/09/22/breaking-news/24520/%e0%b6%b6%e0%b7%8a%e0%b6%bb%e0%b7%92%e0%b6%ad%e0%b7%8f%e0%b6%b1%e0%b7%8a%e0%b6%ba%e0%b6%ba%e0%b7%99%e0%b6%b1%e0%b7%8a-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1%e0%b6%ba/",
       "Category": "local",
       "Parent URL": "https://www.dinamina.lk/category/local//page/82/"
}