{
       "Source": "dinamina",
       "Timestamp": "August 21, 2023 1:03 am",
       "Headline": "මහනුවර ප්‍රථම කුඹල් පෙරහර අද",
       "News Content": "මහනුවර ඇසළ පෙරහර මංගල්‍යයේ ප්‍රථම කුඹල් පෙරහර අද (21) වීදි සංචාරය කරයි. කුඹල් පෙරහර ශ්‍රී දළදා මාලිගාව ඉදිරිපිටින් පස්වරු 7.10ට ගමන් ආරම්භ කිරීමට නියමිත අතර, දළදා වීදිය, ඩී.එස්. සේනානායක වීදිය, පන්සල පාර, දේව වීදිය, කොළඹ වීදිය, යටිනුවර වීදිය ඔස්සේ ගමන් ගෙන රජ වීදියෙන් ඉහළට විත් ගෙවැදීමට නියමිතය.\nකුඹල් පෙරහර අද (21) සිට 25 දින දක්වා වීදි සංචාරය කෙරෙයි. අනතුරුව රන්දෝලි පෙරහර 26 දින ආරම්භ වන අතර, අවසන් රන්දෝලි මහ පෙරහර මෙම මස 30 දින වීදි සංචාරය කිරීමට නියමිතය.\nප්‍රථම කුඹල් පෙරහර කුඩා දරුවන්ට දැක බලා ගැනීමට සැලැස්වීමෙන් ඔවුන්ගේ අපල උපද්‍රව දුරු වන බවට විශ්වාසයක් පවතින බැවින් මෙදින අතිවිශාල ජනතාවක් පෙරහර නැරඹීම සඳහා මහනුවරට පැමිණෙනු ඇතැයි පෙරහර සංවිධායකයෝ අපේක්ෂා කරති.\nඅසේල කුරුළුවංශ",
       "URL": "https://www.dinamina.lk/2023/08/21/local/15804/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%8a%e0%b6%bb%e0%b6%ae%e0%b6%b8-%e0%b6%9a%e0%b7%94%e0%b6%b9%e0%b6%bd%e0%b7%8a-%e0%b6%b4%e0%b7%99%e0%b6%bb%e0%b7%84/",
       "Category": "local",
       "Parent URL": "https://www.dinamina.lk/category/local//page/217/"
}