{
       "Source": "dinamina",
       "Timestamp": "August 3, 2023 1:56 am",
       "Headline": "කෝවිල් උත්සවවලදී මාල කඩන ඉන්දීය කල්ලියේ අයෙක් කෝපායිවලදී කොටු",
       "News Content": "රට පුරා ඇති ප්‍රධාන කෝවිල් සහ දේවාලවල උත්සව පැවැත්වෙන කාලවලදී එම උත්සවවලට සහභාගි වීමට ගොස් කතුන්ගේ ගෙල බැඳි රන් මාල කඩා ගන්නා සංවිධානාත්මක කල්ලියට සම්බන්ධ ඉන්දීය ජාතිකයෙක් කෝපායි පොලිසියේ නිලධාරීන් විසින් පෙරේදා (01) සවස අත්අඩංගුවට ගනු ලැබීය.\nඩබ්ලිව්. පද්මනාදන් (49) නමැති මෙම ඉන්දීය ජාතිකයා සමඟ මාල කැඩීමට ඉන්දියාවේ සිට මෙරටට කණ්ඩායමක්ම පැමිණෙන බව විමර්ශනයේදී අනාවරණය වී තිබේ. සංචාරක වීසා මඟින් පැමිණෙන ඔවුන් රට පුරා සැරිසරමින් කෝවිල්වල උත්සවවලදී කතුන්ගේ ගෙල බැඳි රන් මාල කඩා ගන්නා බව පොලිසිය කියයි.\nමෙම කල්ලියට මෙරට පිරිසක් ද සම්බන්ධ බවත් කෝපායිහි පිහිටි මුත්තවිනයාගර් කෝවිලෙහි පැවති උත්සවයට සහභාගි වී සිටි කාන්තාවකගේ ගෙල බැඳි රන් මාලයක් කඩා ගැනීමක් සම්බන්ධයෙන් කළ විමර්ශනයේදී මෙම සැකකරු කොටු වූ බවත් පොලිසිය කියයි. මෙම රන් මාලය කඩා ගැනීමට අදාළව පසුගිය 31 වැනිදා කාත්තාවන් 04 දෙනකු පොලිසිය අත්අඩංගුවට ගෙන තිබේ. ඒ අතර ද ඉන්දීය ජාතික කාන්තාවක සිට ඇත. එම කාන්තාව මෙරටට පැමිණ ඇත්තේ පෙරේදා (01) අත්අඩංගුවට ගත් සැකකරු සමඟ බව ද අනාවරණය වී තිබේ.\nඉන්දියාවේ සිට ඔවුන් මෙරටට පැමිණ ඇත්තේ මාර්තු මාසයේදී බව ද විමර්ශනවලදී අනාවරණය වී ඇත.",
       "URL": "https://www.dinamina.lk/2023/08/03/local/11359/%e0%b6%9a%e0%b7%9d%e0%b7%80%e0%b7%92%e0%b6%bd%e0%b7%8a-%e0%b6%8b%e0%b6%ad%e0%b7%8a%e0%b7%83%e0%b7%80%e0%b7%80%e0%b6%bd%e0%b6%af%e0%b7%93-%e0%b6%b8%e0%b7%8f%e0%b6%bd-%e0%b6%9a%e0%b6%a9%e0%b6%b1/",
       "Category": "local",
       "Parent URL": "https://www.dinamina.lk/category/local//page/293/"
}