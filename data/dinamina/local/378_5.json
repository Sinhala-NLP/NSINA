{
       "Source": "dinamina",
       "Timestamp": "July 15, 2023 1:00 am",
       "Headline": "CIDයට අභූත චෝදනා එල්ල කළ බව පිළිගත් ගානියා බැරිස්ටර්ට වසර 15කට අත්හිටුවූ බරපතළ වැඩ සහිත වසර 2ක  සිර දඬුවමක්",
       "News Content": "අපරාධ පරීක්ෂණ දෙපාර්තමේන්තු නිලධාරීන් තමා පැහැරගෙන ගොස් හිංසනයට ලක් කළ බවට අසත්‍ය පැමිණිල්ලක් කළේයැයි අධිචෝදනා ලත් ස්විස් තානාපති කාර්යාලයේ සේවිකා ගානියා බැරිස්ටර් ෆ්රැන්සිස්ට වසර 15කට අත්හිටුවූ වසර 2ක බරපතළ වැඩ සහිත සිර දඬුවමක් කොළඹ මහාධිකරණය ඊයේ (14) නියම කළේය. අදාළ චෝදනාවලට තමා වැරදිකරු බව ගානියා බැරිස්ටර් විත්තිකාරිය විවෘත අධිකරණයේදී පිළිගැනීම හේතුවෙන් මේ දඬුවම නියම කළ කොළඹ මහාධිකරණ විනිසුරු ආචාර්ය නාමල් බණ්ඩාර බලල්ලේ මහතා රු. 5000ක දඩයක් සහ රු. ලක්ෂ 20ක වන්දියක් රජයට ගෙවන ලෙස විත්තිකාරියට නියම කළේය. අපරාධයක වින්දිතයන් හා සාක්ෂිකරුවන් ආරක්ෂා කිරීමේ පනත ප්‍රකාරව මේ වන්දිය නියම කෙරිණි. එම වන්දිය හා දඩය නොගෙවන්නේ නම් මාස 3 බැගින් මාස හයක 6ක සිර දඬුවම්ද නියම කළේය.\n\nවිත්තිකාරියට පනවා තිබූ විදේශ ගමන් තහනම ඉවත් කළ මහාධිකරණ විනිසුරුවරයා දඩ හා වන්දි ගෙවූ පසු ඇයගේ විදෙස් ගමන් බලපත මුදාහරින ලෙස දන්වා සිටියේය. මින් පසු මෙවන් වැරදි කළ හොත් අත්හිටුවූ සිර දඬුවම ක්‍රියාත්මක වන බවද විනිසුරුවරයා අවවාද කරමින් දන්වා සිටියේය. විත්තිකාරිය ඊයේ දිනය තුළදී දඩ හා වන්දි මුදල් ගෙවා අවසන් කළාය.\n\nඊයේ මේ නඩුව කැඳවූ අවස්ථාවේ විත්තිකාරිය වෙනුවෙන් පෙනී සිටි ජනාධිපති නීතිඥ කාලිංග ඉන්ද්‍රතිස්ස මහතා සිය සේවාදායිකාව වරද පිළිගන්නා අය හෙයින් ඇයගේ සෞඛ්‍ය තත්ත්වය හා මානසික තත්ත්වය සලකා සලකා බලා අවම දඬුවමක් නියම කරන ලෙස ඉල්ලා සිටියේය. විත්තිකාරිය චේතනාන්විතවම මේ වරද කර ඇති බැවින් මෙවන් වැරදි සිදු කරන සමාජයේ අන් අයටද පණිවිඩයක් දිය හැකි වන පරිදි දඬුවම් නියම කරන ලෙස නියෝජ්‍ය සොලිසිටර් ජනරාල් ජෙනරාල් ජනක බණ්ඩාර මහතා ඉල්ලා සිටි අතර, විත්තිකාරියට පෙර වැරදි නොපැවතීම ඇතුළු කරුණු සැලකිල්ලට ගැනීමෙන් පසු කොළඹ මහාධිකරණ විනිසුරුවරයා විසින් මේ තීන්දුව ප්‍රකාශයට පත් කරනු ලැබීය.\n\n2019 නොවැම්බර් 25 දින කුරුඳුවත්ත සාන්ත බ්‍රිජට් පාසල අසලදී සුදු වන් රියකින් පැමිණි අපරාධ පරීක්ෂණ නිලධාරීන් රෙදි පටියකින් ඇස් බැඳ තමා පැහැරගෙන, ලිංගික හිංසනයට ලක් කළ බවට හා විවිධ තාඩන පීඩන කරමින් ගිනි අවියක් කටට ඔබා මරණ තර්ජනය කළ බවට අසත්‍ය පැමිණිල්ලක් අපරාධ පරීක්ෂණ දෙපාර්තමේන්තුවට ඉදිරිපත් කිරීමෙන් දණ්ඩ නීති සංග්‍රහය යටතේ දඬුවම් ලැබිය යුතු වරදක් කිරීම, එම පැමිණිල්ල ඉදිරි නඩු කටයුත්තකදී සාක්ෂි ලෙස භාවිත කිරීමට බොරු සාක්ෂි ගෙතීම ඇතුළු අධිචෝදනා යටතේ ගානියා බැරිස්ටර්ට එරෙහිව මේ නඩුව පවරා තිබිණි. විත්තිය වෙනුවෙන් ජනාධිපති නීතිඥ කාලිංග ඉන්ද්‍රතිස්ස, නීතිඥ උපුල් කුමරප්පෙරුම, නීතිඥ සුදර්ශන ගුණවර්ධන හා රස්මිනි ඉන්ද්‍රතිස්ස මෙණෙවිය පෙනී සිටියහ.\n\nරෝෂන් තුෂාර",
       "URL": "https://www.dinamina.lk/2023/07/15/local/6805/cid%e0%b6%ba%e0%b6%a7-%e0%b6%85%e0%b6%b7%e0%b7%96%e0%b6%ad-%e0%b6%a0%e0%b7%9d%e0%b6%af%e0%b6%b1%e0%b7%8f-%e0%b6%91%e0%b6%bd%e0%b7%8a%e0%b6%bd-%e0%b6%9a%e0%b7%85-%e0%b6%b6%e0%b7%80-%e0%b6%b4%e0%b7%92/",
       "Category": "local",
       "Parent URL": "https://www.dinamina.lk/category/local//page/378/"
}