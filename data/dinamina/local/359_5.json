{
       "Source": "dinamina",
       "Timestamp": "July 20, 2023 1:00 am",
       "Headline": "මත්ද්‍රව්‍ය පාලනයට පාසල්වල  දීපව්‍යාප්ත වැඩසටහනක් – අධ්‍යාපන අැමැති සුසිල් ප්‍රේම්ජයන්ත්",
       "News Content": "\n\nපාසල් තුළ මත්ද්‍රව්‍ය ව්‍යාප්ත වීම පාලනය කිරීම සඳහා දීපව්‍යාප්ත මට්ටමින් වැඩසටහන් ක්‍රියාත්මක බව අධ්‍යාපන ඇමැති සුසිල් ප්‍රේම්ජයන්ත් මහතා පාර්ලිමේන්තුවේදී ඊයේ (19) ප්‍රකාශ කළේය.\n\nසෑම මසකට වරක්ම පළාත් අධ්‍යාපන අධ්‍යක්ෂවරුන් සමඟ සූම් තාක්ෂණය ඔස්සේ රැස්වීමක් කැඳවා මේ සම්බන්ධයෙන් දීර්ඝ වශයෙන් සාකච්ඡා කරන බවත් එහිදී මත්ද්‍රව්‍ය නිවාරණය, පාසල් දිවා ආහාර වැඩසටහන, නිල ඇඳුම් වැඩපිළිවෙළ ආදිය සම්බන්ධයෙන් දීර්ඝ වශයෙන් සාකච්ඡා කරන බව ද ඇමැතිවරයා පැවසීය.\n\nඑමෙන්ම කොළඹ පාසල්වල මත්ද්‍රව්‍ය පාලනය සම්බන්ධයෙන් පාසල්වල සිටින උපදේශනයට අදාළ ගුරුවරුන් ද සහභාගි කරවාගෙන පොලිසිය, අන්තරායකර ඖෂධ පාලක අධිකාරිය, වෛද්‍යවරුන් ඇතුළු පිරිස් ද සම්බන්ධ කර ගනිමින් වැඩමුළු පවා පවත්වන බව ද ඇමැතිවරයා පැවසීය.\n\nඑමෙන්ම පාසල් මට්ටමින් මත්ද්‍රව්‍ය පාලන කටයුතු සිදු කිරීමේදී දරුවන් පෙළීමකින් තොරව සිදු කළ යුතු බව ද ඇමැතිවරයා පැවසීය.\n\nපාර්ලිමේන්තු මන්ත්‍රී අතුරලියේ රතන හිමි මතු කළ ප්‍රශ්නයකට පිළිතුරු දෙමින් ඇමැතිවරයා මේ බව සඳහන් කළේය.\n\nස්වර්ණා විජේකෝන්,\n\nනුවන් කොඩිකාර",
       "URL": "https://www.dinamina.lk/2023/07/20/local/7864/%e0%b6%b8%e0%b6%ad%e0%b7%8a%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba-%e0%b6%b4%e0%b7%8f%e0%b6%bd%e0%b6%b1%e0%b6%ba%e0%b6%a7-%e0%b6%b4%e0%b7%8f%e0%b7%83%e0%b6%bd%e0%b7%8a/",
       "Category": "local",
       "Parent URL": "https://www.dinamina.lk/category/local//page/359/"
}