{
       "Source": "dinamina",
       "Timestamp": "July 29, 2023 1:00 am",
       "Headline": "සා/පෙළ ප්‍රායෝගික පරීක්ෂණ බදාදා සිට",
       "News Content": "අධ්‍යයන පොදු සහතික පත්‍ර සාමපෙළ විභාගය 2022 (2023) සෞන්දර්ය විෂයයන්හි ප්‍රායෝගික පරීක්ෂණ අගෝස්තු මස 2 දා සිට 12 දා දක්වා පැවැත්වෙන බව විභාග කොමසාරිස් ජනරාල් අමිත් ජයසුන්දර මහතා ප්‍රකාශ කළේය. ඒ අනුව පෙරදිග, අපරදිග හා කර්ණාටක සංගීතය, දේශීය හා භරත නර්තන, සිංහල, දෙමළ හා ඉංග්‍රීසි නාට්‍ය හා රංග කලාව යන විෂයයන්හි ප්‍රායෝගික පරීක්ෂණ පැවැත්වේ.\n\nරට පුරා පරීක්ෂණ මණ්ඩල 1,355කදී මේ පරීක්ෂණ පැවැත්වෙන අතර, අපරදිග සංගීතය විෂයයෙහි ශ්‍රවණ පරීක්ෂණය ලබන මස 6 වැනි ඉරිදා පැවැත්වේ. පාසල්වල විභාග අයදුම්කරුවන්ගේ විභාග ප්‍රවේශ පත්‍ර අදාළ පාසලේ විදුහල්පතිවරයා වෙතත්, පෞද්ගලික විභාග අයදුම්කරුවන්ගේ විභාග ප්‍රවේශ පත්‍ර අදාළ අයදුම්කරුවන්ගේ පෞද්ගලික ලිපිනයටත් තැපැල් කර තිබෙන බවද විභාග දෙපාර්තමේන්තුව දැනුම් දෙයි.\n\nවිභාග දෙපාර්තමේන්තුවේ www.doenets.lk නිල වෙබ් අඩවියට පිවිස ලිඛිත විභාගයේදී පෙනී සිටි විභාග අංකය හෝ ජාතික හැඳුනුම්පත් අංකය ඇතුළත් කර, පෞද්ගලික හා පාසල් අයදුම්කරුවන්ට තම විභාග ප්‍රවේශ පත්‍රය බාගත කරගැනීමේ පහසුකම විභාග අයදුම්කරුවන් වෙත සලසා ඇත. පාසල් අයදුම්කරුවන්ට තමා ඉගෙනුම ලබන පාසලේ විදුහල්පති මඟින් පාසලේ නාමය, මුරපදය භාවිත කර විභාග ප්‍රවේශ පත්‍ර බාගත කරගැනීමේ පහසුකම විදුහල්පතිවරුන් වෙත දී තිබේ. මේ සම්බන්ධ වැඩිදුර තොරතුරු 1911, 0112784208, 0112784537, 0112786616 දුරකතන අංකවලට අමතා දැනගත හැකිය.\n\nසන්ධ්‍යා කරුණාරත්න",
       "URL": "https://www.dinamina.lk/2023/07/29/local/10143/%e0%b7%83%e0%b7%8f-%e0%b6%b4%e0%b7%99%e0%b7%85-%e0%b6%b4%e0%b7%8a%e0%b6%bb%e0%b7%8f%e0%b6%ba%e0%b7%9d%e0%b6%9c%e0%b7%92%e0%b6%9a-%e0%b6%b4%e0%b6%bb%e0%b7%93%e0%b6%9a%e0%b7%8a%e0%b7%82/",
       "Category": "local",
       "Parent URL": "https://www.dinamina.lk/category/local//page/314/"
}