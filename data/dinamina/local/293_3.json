{
       "Source": "dinamina",
       "Timestamp": "August 3, 2023 1:53 am",
       "Headline": "පලෙයි තල් වනය ගිනිගෙන ගස් 2000ක් විනාශයි",
       "News Content": "කිලිනොච්චිය පලෙයි ප්‍රදේශයේ පිහිටි ස්වභාවික තල් වනය ගිනි ගැනීමෙන් තල් ගස් 2000ක් පමණ පෙරේදා (01) විනාශ වී ගොස් තිබේ. මෙම තල් වනයට යාබදව පිහිටි පෞද්ගලික ගොවිපොළක කම්කරුවන් පිරිසක් ගොවිපොළේ කසළවලට ගිනි තැබීම නිසා හටගත් ගින්නක් තල් වනය දෙසට ද පැතිර යෑම හේතුවෙන් තල් වනය විනාශ වී ගොස් තිබේ. ගින්න නිසා හානි වූ තල් ගස් දෙදහසකට වඩා වැඩි ප්‍රමාණයකට අමතරව තල් බීජ හා කුඩා පැළ විශාල සංඛ්‍යාවක් ද විනාශ වී ගොස් ඇති බව තල් සංවර්ධන මණ්ඩලයේ යාපනය කාර්යාලය නිවේදනය කරයි. මේ ගින්න නිසා වූ හානිය රුපියල් කෝටි තුනකට ආසන්න බවට ද ඔවුන් ගණන් බලා ඇති අතර වගකීමකින් තොරව තැනින් තැන පිරිස් කසළ හා කැලෑ ගිනි තැබීම හේතුවෙන් වාර්ෂිකව තල් වගාවට රුපියල් කෝටි පහකට පමණ වඩා වැඩි හානියක් සිදුවන බව ද ප්‍රකාශ කොට තිබේ.\nඋතුරු පළාත් විශේෂ\nරසුල දිල්හාර ගමගේ",
       "URL": "https://www.dinamina.lk/2023/08/03/local/11353/%e0%b6%b4%e0%b6%bd%e0%b7%99%e0%b6%ba%e0%b7%92-%e0%b6%ad%e0%b6%bd%e0%b7%8a-%e0%b7%80%e0%b6%b1%e0%b6%ba-%e0%b6%9c%e0%b7%92%e0%b6%b1%e0%b7%92%e0%b6%9c%e0%b7%99%e0%b6%b1-%e0%b6%9c%e0%b7%83%e0%b7%8a-2000/",
       "Category": "local",
       "Parent URL": "https://www.dinamina.lk/category/local//page/293/"
}