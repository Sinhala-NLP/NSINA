{
       "Source": "dinamina",
       "Timestamp": "August 23, 2023 1:00 am",
       "Headline": "දළදා මාළිගාවට උඩින් ඩ්‍රෝන කැමරාවක් යැවූ චීනෙක් අත්අඩංගුවට",
       "News Content": "මහනුවර තරු හෝටලයක නවාතැන්ගෙන එහි කාමරයක සිට මහනුවර ඇසළ මංගල්‍යයේ ප්‍රථම කුඹල් පෙරහර වීදි සංචාරය කරන අවස්ථාවේ දළදා මාළිගාවේ අධි ආරක්ෂිත කලාපයට ඩ්‍රෝන කැමරාවක් යවා දර්ශන ලබාගත් බව කියන චීන ජාතිකයෙක් මහනුවර පොලිසියේ නිලධාරීන් කණ්ඩායමක් විසින් සැකපිට අත්අඩංගුවට ගනු ලැබීය.\n\nඅත්අඩංගුවට ගත් චීන ජාතිකයා පෙරේදා (21) රාත්‍රී 9.30ට පමණ ඩ්‍රෝන කැමරාව යොමු කර තිබෙන බව පොලිස් පරීක්ෂණ මඟින් අනාවරණය වී ඇත.\n\nඩ්‍රෝන කැමරාව දළදා මාළිගාවට ඉහළින් පියාසර කරන බව හඳුනා ගැනීමෙන් පසු ඇසළ පෙරහර වෙනුවෙන් විශේෂ රාජකාරී සඳහා යොදවා සිටින ගුවන් හමුදා නිලධාරීන් පිරිසක් මෙම ඩ්‍රෝන කැමරාව බිම හෙළීමට පියවර ගෙන තිබිණ.\n\nඑය අම්පිටිය රතු බෝක්කුව ප්‍රදේශයට ඇද වැටී තිබෙන බව වාර්තා වන අතර වැඩිදුර විමර්ශන සඳහා එය පොලිස් පරිගණක ඒකකය වෙත භාර දී ඇත.\n\nහතළිස් තුන් හැවිරිදි මෙම චීන ජාතිකයා පසුගිය 20 වැනි දින චීනයේ සිට මෙරටට පැමිණ තිබෙන බවත් ඊට පසුදින මහනුවරට පැමිණ හෝටලයේ ලැගුම් ගෙන තිබෙන බවත් පොලිසිය පවසයි.\n\nසිද්ධිය සම්බන්ධයෙන් මහනුවර පොලිස් මූලස්ථානාධිපති ප්‍රධාන පොලිස් පරීක්ෂක රසික සම්පත් මහතාගේ උපදෙස් මත පරීක්ෂණ සිදු කෙරෙයි.",
       "URL": "https://www.dinamina.lk/2023/08/23/breaking-news/16525/%e0%b6%af%e0%b7%85%e0%b6%af%e0%b7%8f-%e0%b6%b8%e0%b7%8f%e0%b7%85%e0%b7%92%e0%b6%9c%e0%b7%8f%e0%b7%80%e0%b6%a7-%e0%b6%8b%e0%b6%a9%e0%b7%92%e0%b6%b1%e0%b7%8a-%e0%b6%a9%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/202/"
}