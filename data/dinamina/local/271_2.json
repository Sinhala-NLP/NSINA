{
       "Source": "dinamina",
       "Timestamp": "August 9, 2023 1:00 am",
       "Headline": "අස්වැසුම මුදල් බෙදන වැඩසටහනක් නොකර දුප්පත්කම තුරන් කරන වැඩක් විය යුතුයි",
       "News Content": "අස්වැසුම, දුප්පත්කම තුරන් කිරීමේ වැඩසටහන මුදල් ලබාදීමේ වැඩසටහනක් නොකර දුප්පත් කමින් මිදෙන සවිබල ගැන්වීමේ වැඩසටහනක් විය යුතු බව විපක්ෂ නායක සජිත් ප්‍රේමදාස මහතා පාර්ලිමේන්තුවේ දී ඊයේ (08) පැවසීය.\n\nවිපක්ෂ නායකවරයා 27(2) යටතේ ප්‍රශ්න ඉදිරිපත් කරමින් මේ බව කියා සිටියේය.\n\nතවදුරටත් විපක්ෂ නායකවරයා මෙසේද පැවසීය.\n\nදුප්පත්කම තුරන් කරලීමේ වැඩසටහනක් බවට අස්වැසුම වැඩසටහනට පත් වීමට මෙතෙක් කල් හැකියාවක් ලැබී නැහැ. අස්වැසුම සුබසාධන යෝජනාව වත්මන් අණ්ඩුව සමෘද්ධිය වෙනුවට හඳුන්වා දුන්නා. ප්‍රතිලාභ හිමි විය යුතු අයට එය නොලැබීම නිසා ඇතැම් පිරිස් පීඩාවට පත්වී තිබෙනවා. සංගණනයක් පවත්වා ඒ හරහා දරිද්‍රතා රේඛාව හඳුනාගෙන දුප්පත් ප්‍රජාව හරියාකාරව හඳුනා ගැනීම සිදු කළ යුතුයි.අද එය අච්චාරුවක් වී හමාර වූ පසුව දැන් සංගණනයක් කිරීමට ආණ්ඩුව තීරණය කර තිබෙනවා. මුලින්ම කළ යුතු දේ අගට කිරීම නිසා අස්වැසුම ගැටලුවට ලක් වුණා.සංගණනයකට අනුව ලක්ෂ 40 කින් දුප්පත් සංඛ්‍යාව කොවිඩ්වලින් පසුව වැඩි වී තිබෙනවා. මේ වන විට මෙරට දුප්පත්කම ලක්ෂ 70 ක් දක්වා ඉහළ ගොස් තිබෙනවා. ග්‍රාම නිලධාරී වසම් මට්ටමින් සමෘද්ධි නිලධාරීන්, කෘෂිකර්ම පර්යේෂණ නිලධාරීන්, ආර්ථික නිලධාරීන්, ග්‍රාම නිලධාරීන්, පවුල් සෞඛ්‍ය නිලධාරිනියන් ලෙස ක්ෂේත්‍රයේ බිම් මට්ටමේ නිලධාරීන් කණ්ඩායමක් සිටිනවා. දුප්පත්කම නැති කිරීමේ වැඩපිළිවෙළේ දී මේ නිලධාරීන් කණ්ඩායම එකතු කර නිසි වැඩපිළිවෙළක් ක්‍රියාවට නැංවීම සිදු කළ යුතුයි.",
       "URL": "https://www.dinamina.lk/2023/08/09/local/12706/%e0%b6%85%e0%b7%83%e0%b7%8a%e0%b7%80%e0%b7%90%e0%b7%83%e0%b7%94%e0%b6%b8-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%b6%e0%b7%99%e0%b6%af%e0%b6%b1-%e0%b7%80%e0%b7%90%e0%b6%a9%e0%b7%83/",
       "Category": "local",
       "Parent URL": "https://www.dinamina.lk/category/local//page/271/"
}