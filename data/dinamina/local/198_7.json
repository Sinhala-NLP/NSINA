{
       "Source": "dinamina",
       "Timestamp": "August 24, 2023 1:41 am",
       "Headline": "ධීවර සම්පත් අපනයනයේදී දමිළ ඩයස්පෝරා සහයෝගය ගැන සාකච්ඡාවක්",
       "News Content": "ධීවර සම්පත් අපනයනය කිරීමේදී දමිළ ඩයස්පෝරා ආයෝජකයන් සම්බන්ධ කර ගැනීමට ඇති හැකියාව සොයා බැලීම සඳහා වූ සාකච්ඡාවක්, ධීවර ඇමැති ඩග්ලස් දේවානන්දා මහතාගේ ප්‍රධානත්වයෙන් හිටපු නියෝජ්‍ය ඇමැතිවරයකු වූ විනයාගමූර්ති මුරලිදරන් (කරුණා අම්මාන්) සහ දමිළ ඩයස්පෝරා ආයෝජකයන්ගේ සහභාගිත්වයෙන් ධීවර අමාත්‍යාංශයේදී පැවැත්විණි.\n\nමෙහිදී එම ආයෝජකයන් පෙන්වා දුන්නේ මෙරට ධීවරයන් නෙළා ගන්නා මත්ස්‍ය සම්පත අපනයනය කර රටට විදේශ විනිමය ගෙන ඒමේ ක්‍රමවේදය වඩාත් පුළුල් කළ යුතු බවත්, ඒ සඳහා ආයෝජකයන් ලෙස ඔවුන්ගේ සහයෝගය ඕනෑම අවස්ථාවක දීමට සූදානම් බවත්ය.\n\nහිටපු නියෝජ්‍ය ඇමැති මුරලිදරන් මහතා අදහස් පළ කරමින් පවසා සිටියේ දමිළ ඩයස් පෝරාවේ ආයෝජකවරුන්ගේ හෝ සහයෝගය ගෙන විදේශ විනිමය උපයාගෙන මෙරට ධීවරයන්ගේ ආර්ථිකය නඟාසිටුවීමට පියවර ගත යුතු බවයි.\n\nමෙහිදී අදහස් දැක්වු ධීවර ඇමැති ඩග්ලස් දේවානන්දා මහතා පෙන්වා දුන්නේ මෙරට ධීවරයන් නෙළා ගන්නා මත්ස්‍ය සම්පතින් ව්‍යාපාරිකයන් විශාල මුදලක් ගන්නා අතර, එම ධීවරයන් ඉතා පහත් ආර්ථික මට්ටමක සිටින බවයි. ඔවුන්ට සහනයක් දීමට හැකි ක්‍රමවේදයක් සකස් කිරීමට කඩිනමින් පියවර ගන්නා බවද ආයෝජකයන් හමුවේ ඇමැතිවරයා පැවසීය.\nබුද්ධිකා ඉඹුලාන",
       "URL": "https://www.dinamina.lk/2023/08/24/local/16682/%e0%b6%b0%e0%b7%93%e0%b7%80%e0%b6%bb-%e0%b7%83%e0%b6%b8%e0%b7%8a%e0%b6%b4%e0%b6%ad%e0%b7%8a-%e0%b6%85%e0%b6%b4%e0%b6%b1%e0%b6%ba%e0%b6%b1%e0%b6%ba%e0%b7%9a%e0%b6%af%e0%b7%93-%e0%b6%af%e0%b6%b8/",
       "Category": "local",
       "Parent URL": "https://www.dinamina.lk/category/local//page/198/"
}