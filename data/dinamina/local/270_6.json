{
       "Source": "dinamina",
       "Timestamp": "August 9, 2023 1:00 am",
       "Headline": "පක්ෂ නායක රැස්වීමට සහභාගි වන්න ඉඩ දෙන්නේ නැතිනම් ගණපූරණය ගැන ප්‍රශ්න මතු කරනවා",
       "News Content": "විපක්ෂයේ අසුන්ගෙන සිටින තමන් ඇතුළු මන්ත්‍රී කණ්ඩායමේ නියෝජිතයන්ට පක්ෂ නායක රැස්වීමට සහභාගී වීමට අවස්ථාව ලබා නොදෙන්නේ නම්, සභාවේ රැක සිට මන්ත්‍රීවරුන් නොමැති අවස්ථාවන් බලා ගණපූරණය පිළිබඳ ප්‍රශ්න මතු කරන බව මන්ත්‍රී විමල් වීරවංශ මහතා පාර්ලිමේන්තුවේදී ඊයේ (08) ප්‍රකාශ කෙළේය.\n\nආණ්ඩු පක්ෂයේ සිට විපක්ෂයේ අසුන් වෙත ගොස් වාඩි වී සිටින විමල් වීරවංශ, වාසුදේව නානායක්කාර, උදය ගම්මන්පිළ ඇතුළු මන්ත්‍රී කණ්ඩායමේ නියෝජිතයකුට පාර්ලිමේන්තු කටයුතු පිළිබඳ රැස්වීමට සහභාගි වීමට අවස්ථාව ලබා දෙන්නැයි එහි නියෝජිතයෝ දිගින් දිගටම අවස්ථාව ඉල්ලා සිටියහ.\n\nඑහෙත් මේ වන තෙක් එම අවස්ථාව නොලැබුණු බවට චෝදනා කරමින් විමල් වීරවංශ මහතා ඊයේ මේ පිළිබඳ සභාවේදී ප්‍රශ්න කළේය.\n\nමෙහිදී විපක්ෂයේ අසුන්ගෙන සිටින හිටපු ජනාධිපති මෛත්‍රීපාල සිරිසේන මහතාගේ නායකත්වයෙන් යුතු ශ්‍රීලනිපයද දිගින් දිගටම පක්ෂ නායක රැස්වීම්වලට සහභාගිවීමට අවස්ථාව දෙන ලෙස ඉල්ලා සිටියේය.\n\nපාර්ලිමේන්තු මන්ත්‍රී විමල් වීරවංශ මහතා – පාර්ලිමේන්තු කටයුතු පිළිබඳ කාරක සභාවට අපගේ නියෝජනය සම්බන්ධයෙන් මතුව ඇති තත්ත්වය සම්බන්ධයෙන් මොහොමඩ් මුසම්මිල් මහතා මීට පෙරත් මතු කළා. එදා සභාවේදී මේ සම්බන්ධයෙන් යම් එකඟතාවයකටත් ආවා. නමුත් නැවත පාර්ලිමේන්තු කටයුතු පිළිබඳ කාරක සභාවේදී මේ සම්බන්ධයෙන් සාකච්ඡා කර මෙම එකඟතාව බිඳ වැටුණු බව වාර්තා වුණා. මම අහන්නේ සභාව තුළ ඇතිවූ එකඟතාව බිඳ වැටෙන්නේ කොහොමද? සභාවෙහි ඇති වූ එකඟතාවයක් කියන්නේ වලංගු එකඟතාවයක් ලෙස අපි පිළිගත යුතු නැද්ද. විපක්ෂනායක, සභානායක සියලු දෙනා මේ සම්බන්ධයෙන් එකඟ වුණා.",
       "URL": "https://www.dinamina.lk/2023/08/09/local/12714/%e0%b6%b4%e0%b6%9a%e0%b7%8a%e0%b7%82-%e0%b6%b1%e0%b7%8f%e0%b6%ba%e0%b6%9a-%e0%b6%bb%e0%b7%90%e0%b7%83%e0%b7%8a%e0%b7%80%e0%b7%93%e0%b6%b8%e0%b6%a7-%e0%b7%83%e0%b7%84%e0%b6%b7%e0%b7%8f%e0%b6%9c/",
       "Category": "local",
       "Parent URL": "https://www.dinamina.lk/category/local//page/270/"
}