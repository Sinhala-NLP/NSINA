{
       "Source": "dinamina",
       "Timestamp": "August 1, 2023 1:00 am",
       "Headline": "IMF පසුවිපරම් සාකච්ඡාවලින් පසු ඉදිකිරීම් ක්ෂේත්‍රයේ ලක්ෂ 14කට යළි රැකියා වරම්",
       "News Content": "සැප්තැම්බර් මස ජාත්‍යන්තර මූල්‍ය අරමුදලේ ණය පසුවිපරම් සාකච්ඡාවලින් පසු ඉදිකිරීම් ක්ෂේත්‍රයේ ලක්ෂ 14ක පමණ පිරිසකට යළි රැකියා අවස්ථා හිමිවන බව හිටපු පාර්ලිමේන්තු මන්ත්‍රී ආශු මාරසිංහ මහතා පැවසීය. සිරිකොත පක්ෂ මූලස්ථානයේ දී පෙරේදා (17) පැවැති මාධ්‍ය හමුවේදී ඒ මහතා මේ බව සඳහන් කළේය. එහිදී මාරසිංහ මහතා මෙසේ ද කීය. අද වන විට ජනතාවගේ ජීවන වියදම අඩු කිරීම වගේම රැකියා අහිමි වූ ජන කොටස් වලට නැවත රැකියා ලබාදීම පිළිබඳව විශේෂ අවධානය යොමු කිරීමට රජය සිදු කරනවා. සියයට අනු දෙකක් වෙලා තිබුණු බඩු මිල වැඩි වීමේ වේගය පාලනය කරලා අද උද්දමනය 10%ක මට්ටමට ගෙන එන්නට හැකි වෙලා තිබෙනවා. කෙසේ වෙතත් ආහාර මිල අඩු කිරීමට ඉදිරියේදී තවත් වැඩපිළිවෙළක් ක්‍රියාත්මක කිරීම අවශ්‍ය වෙනවා. ප්‍රධාන වශයෙන්ම එළවළු මිල පාලනය කිරීම ආර්ථිකයට බලපාන ප්‍රධාන සාධකයක් වෙලා තිබෙනවා. ඉදිකිරීම් ක්ෂේත්‍රය වැනි රැකියා අහිමි වී ගිය ක්ෂේත්‍ර නැවත වර්ධනය කර ඒ රැකියා ලබාදීම කෙරෙහි රජයේ අවධානය යොමු වෙලා තිබෙනවා. විශේෂයෙන්ම එම ක්ෂේත්‍රයට යාබද කර්මාන්ත වන උළු සහ ගඩොල් කර්මාන්තය වැනි දේවලුත් යම් ප්‍රමාණයකට ඇද වැටී තිබෙනවා. එවැනි ක්ෂේත්‍රවල නැවත රැකියා ඇති කිරීම පිළිබඳව රජය වැඩපිළිවෙළක් ඉදිරියේදී ක්‍රියාත්මක කරන්නට බලාපොරොත්තු වෙනවා. ඒ වගේම බැංකු පොලී අනුපාතය 9% කට වඩා අඩු තනි ඉලක්කමකට ගෙන ඒම සම්බන්ධව රජය කටයුතු කරමින් ඉන්නවා. ඒ වගේම සැප්තැම්බර් මාසයේ දී ජාත්‍යන්තර මූල්‍ය අරමුදල සමඟ ණය පසුවිපරම් සාකච්ඡා සිදු වීමට නියමිතයි. ඉන් පසුව ලක්ෂ 14ක් වගේ ඉදිකිරීම් ක්ෂේත්‍රය තුළ හිටපු පිරිසට අවස්ථාවක් නිර්මාණය කිරීමට හැකියාව ලැබෙනවා.\n\nවිශේෂයෙන්ම මෙවැනි තත්ත්වයක් රට තුළ ඇතිවෙලා තියෙන මොහොතක ජාත්‍යන්තර ආයතන ඒ වගේම අපිට හිතාගන්නවත් බැරි රාජ්‍ය නායකයින් රාජ්‍යයන් අපට උදව් කරන්නට ඉදිරිපත් වෙන මොහොතක විපක්ෂය මේ රට නැවත බංකොලොත් කරමින් තමන්ගේ දේශපාලන වාසි ලබාගැනීම කෙරෙහි කටයුතු කිරීම කනගාටුවට කරුණක්. එය ඉතාම අශෝභන තත්ත්වයක් බව සඳහන් කරන්නට අවශ්‍ය යි. ජනාධිපතිවරයා පාර්ලිමේන්තුවේ දී ඉතා පැහැදිලිව ප්‍රකාශ කළා අප සියලු දෙනා එකතු වෙලා මේ රට ගොඩ දාමු ඉන්පසුව අපි බෙදිලා මැතිවරණයකට යමු කියලා. උදාහරණයක් වශයෙන් දහතුන් වෙනි ආණ්ඩුක්‍රම ව්‍යවස්ථා සංශෝධනය පිළිබඳ සාකච්ඡාවේ දී විපක්ෂය මේ දිනවල පාපන්දු ක්‍රීඩාවේ නියැළෙන බවක් දක්නට ලැබෙනවා. 13 ක්‍රියාත්මක කිරීමේ වගකීම සම්පූර්ණයෙන්ම තිබෙන්නේ පාර්ලිමේන්තුවට යැයි ජනාධිපතිවරයා ප්‍රකාශ කරන විට විපක්ෂය වාර්ගික අර්බුදයක් නැවත නිර්මාණය කරමින් රට තුළ ප්‍රශ්නයක් ඇති කිරීමට උත්සාහ කරනවා. සාධනීය ලෙස පාර්ලිමේන්තුව තුළ මේ යෝජනා සම්බන්ධව සාකච්ඡා කර විසඳ ගැනීමට සූදානම්. රටේ ජනතාවගේ අපේක්ෂාවත් එය බව ඔවුන් තේරුම් ගත යුතුයි.උදාහරණයක් වශයෙන් රජය උතුරේ පවරා ගත් ඉඩම් යම් ප්‍රමාණයක් ජනතාවට පවරා දෙන්න යන මොහොතේ විරුද්ධ වන පිරිසට මතක් කරන්නට අවශ්‍ය වන්නේ මහින්ද රාජපක්ෂ ජනාධිපතිවරයා හිටපු කාලෙත් අක්කර 12,000 ක් පමණ ප්‍රමාණයක් නිදහස් කරන්නට යෙදුණා. දැන් අපි අක්කර 300ක් නිදහස් කරන්න යද්දී එදා අක්කර දොළොස් දහසක් නිදහස් කරන වෙලාවේ ඒ පිළිබඳව විරුද්ධ නොවුණු ස්වාමීන් වහන්සේලා පවා මේ මොහොතේ මේ පිළිබඳව කතා කරන්නට ඉදිරිපත් වෙන බව පෙනෙන්නට තිබෙනවා. පසුගිය කාල පරිච්ඡේදය හමුදාව ගොඩනැගිලි ඉඩකඩම් පවරා ගත්ත. ඒ ප්‍රශ්න අවසන් වුණාට පස්සේ ඒවා භාර දුන්නා. දැන් සිද්ධ වෙන්නෙත් ඒ දේමයි. එනිසා උතුරේ නැඟෙනහිර ජනතාවට ඔවුන්ගේ අයිතිවාසිකම් භුක්ති විඳීමට යුද්ධය අවසන් වෙලා තවමත් නොහැකි වෙලා තිබෙනවා. එය සිදු විය යුතුද? නැද්ද යන ප්‍රශ්නය අප ඇසිය යුතුයි. ඔවුන් දමිළ වීම නිසා අප ඔවුන් හිර කළ යුතුද කියන ප්‍රශ්නය අපි සමාජයෙන් විමසිය යුතුයි. හැම ප්‍රශ්නයක්ම බැලුවොත් එක කොටසක් විරුද්ධයි තව කොටසක් පක්ෂය. ඒක තමයි විපක්ෂය ස්වභාවය වී තිබෙන්නේ. ජාත්‍යන්තර මූල්‍ය අරමුදල ගනුදෙනුවත් එයමයි. රාජ්‍ය ව්‍යවසාය පෞද්ගලීකරණය කිරීම පිළිබඳවත් ඒ ආකාරයි. එනිසා මෙවැනි පරස්පර විරෝධී අදහස් දකින විපක්ෂයක් බලයට ආවොත් පාලන බලය ගෙනියන්නේ කෙසේ ද යන්න ජනතාව විසින් ඇසිය යුතුයි. එයින් සිදු විය යුතු සිදු වන්නේ රට නැවත පාරක් කඩාගෙන වැටීමයි. එහෙම වුනොත් රටට මොකද වෙන්නේ. පාර්ලිමේන්තු යන්නත් පළාත් සභාවකට යන්නත් කලින් අපි මේ රට වැටිච්ච ආර්ථික අර්බුදයෙන් පළමුව ගොඩ ආ යුතුමයි. අරගලයට සම්බන්ධ සෑම දේශපාලන පක්ෂයක්ම ඒ දේ බලාපොරොත්තු වෙනවා. මේ රට විනාශ කළ පක්ෂ දේශපාලනයෙන් මොහොතකට හරි ඉවත්වෙලා මේ රට ගැන අපි සිතිය යුතු වෙනවා. ජනාධිපතිවරයා ප්‍රශ්න සාකච්ඡා කරලා එකඟත්වයට ඇවිල්ල සියලු දෙනා එකතුවෙලා වැඩ කිරීමේ පරිසරයක් නිර්මාණය කර තියෙන මොහොතක මේ අවසාන අවස්ථාවක අපි මගහැර ගත්තොත් රටක් විදිහට අපිට ජනාධිපතිවරණයක් නෙවෙයි පාර්ලිමේන්තු මැතිවරණයක් නෙමෙයි වෙනත් කිසිදු මැතිවරණයක් පැවැත්වීමට හැකියාව ලැබෙන්නේ නැහැ.\n\nවෛද්‍යවරුන් ඇතුළු වෘත්තිකයන් රට හැර යාම හෙවත් බුද්ධිගලනය හැමදාම සිද්ධ වෙච්ච දෙයක්. ඔවුන් රට හැර යන්න අධෛර්යවත් කිරීම වෙනුවෙන් ඔවුන්ට අවශ්‍ය සියලු පහසුකම් සැපයීම වෙනුවෙන් රජයේ මේ වන කොට පියවර අරන් තිබෙනවා. නමුත් එතැනින් එහාට ගිහිල්ලා එක් දේශපාලන පක්ෂයක් අවස්ථාවාදී ලෙස ඒ පිළිබඳව ජනමාධ්‍ය හවුල් කරගෙන වෙනමම ජනමතයක් ජනගත කිරීමට උත්සාහ කරන බවක් පෙනෙනවා .ඒ ඉතාම වැරදි අර්ථකථන සැපීමක් කියන දේ ජනතාවට පැහැදිලි කර දිය යුතුයි. එහි අනිත් අන්තය බැලුවොත් පෞද්ගලික වෛද්‍ය විද්‍යාල ආරම්භ කිරීමට නොදී සයිටම් එකේ අධ්‍යාපනය ලබපු වෛද්‍ය ශිෂ්‍යයන් කොතලාවල විශ්වවිද්‍යාලයේ හරහා වෛද්‍යවරුන් විදිහට වෘත්තීයට පැමිණීමටත් විවිධ බාධා එල්ල කරන අවස්ථා තිබෙනවා. රජයේ වෛද්‍ය නිලධාරීන්ගේ සංගමය මැදිහත් වෙලා සයිටම්. එකේ ඉගෙන ගත්ත දරුවන් වෛද්‍යවරුන් විදිහට එළියට එන්න හදන මොහොතේ ඒ වෙනුවෙන් ලහිලහියේ එකට විරුද්ධව ක්‍රියාමාර්ග ගැනීමට උත්සාහ කරනවා. රජයේ විශ්ව විද්‍යාල මට්ටමින් වෛද්‍ය සහ ඉංජිනේරු ශිෂ්‍යයන් වැඩිපුර බඳවා ගැනීමට රජය පියවර අරගෙන තිබෙනවා ඒ වගේම පෞද්ගලික අධ්‍යාපන ආයතන වලින් එවැනි උපාධිධාරීන් සහ වෘත්තිකයන් මේ රටට බිහි කිරීමත් අවශ්‍ය කාරණයක් වෙනවා. අපේ දරුවන් බංග්ලාදේශයට යන්නේ නැතිව වෙනත් දරුවන් අපේ රටට ඇවිල්ලා ඉගෙන ගන්න ගත හැකි පරිසරයක් අප ඇති කළ යුතු වෙනවා. ඔස්ට්‍රේලියාව මැලේසියාව සිංගප්පූරු වගේ රටවල් දියුණු වුණේ විදේශ රටවල් ශිෂ්‍යයන්ට අධ්‍යාපනය හදාරන්නට ඒ රටවල්වල ඉඩ විවෘත කර දීමෙන් කියන එක අප තේරුම් ගත යුතුයි.\n\nශිරෝමි අබයසිංහ",
       "URL": "https://www.dinamina.lk/2023/08/01/local/15496/imf-%e0%b6%b4%e0%b7%83%e0%b7%94%e0%b7%80%e0%b7%92%e0%b6%b4%e0%b6%bb%e0%b6%b8%e0%b7%8a-%e0%b7%83%e0%b7%8f%e0%b6%9a%e0%b6%a0%e0%b7%8a%e0%b6%a1%e0%b7%8f%e0%b7%80%e0%b6%bd%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/306/"
}