{
       "Source": "dinamina",
       "Timestamp": "August 15, 2023 3:05 am",
       "Headline": "දැන් ණය ගත්තාට අනාගතයේ ශ්‍රී ලංකාව ණය දෙන රටක් කිරීමට හැකි බව අපට විශ්වාසයි   එජාප ආසන බලමණ්ඩල රැස්වීමේදී එජාප සභාපති වජිර කියයි",
       "News Content": "වර්තමානයේ ණය ගන්න රටක් බවට පත්ව සිටින අප අනාගතයේදී ණය දෙන රටක් බවට පත් කිරීමට ජනාධිපති රනිල් වික්‍රමසිංහ මහතාට හැකි වන බව තමාට විශ්වාස යැයි එජාප සභාපති, පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nහම්බන්තොට දිස්ත්‍රික්කයේ, තිස්සමහාරාමයේ පෙරේදා (13) පැවති එජාප ආසන බලමණ්ඩල රැස්වීමේදී අබේවර්ධන මහතා මේ බව සඳහන් කළේය.\n\nඑහිදී ඒ මහතා මෙසේ ද කීය.\n\nලබන මාසයේ මුල වෙද්දී පක්ෂ සම්මේලනය කැඳවා පක්ෂ ව්‍යවස්ථාව වෙනස් කරන්න පක්ෂයේ නායක, ජනාධිපති රනිල් වික්‍රමසිංහ මහතා බලාපොරොත්තු වෙනවා. නව ලෝකයට ගැළපෙන පරිදි අප පක්ෂ ව්‍යවස්ථාව වෙනස් කරනවා. රට ලෝකයත් සමඟ ඉදිරියට යන්න නම් දේශපාලන පක්ෂත් ඒ ආකාරයට වෙනස් විය යුතුයි.\n\nපැරණි ශාඛා සමිති, පරණ කාන්තා සමිතිවලින් තවදුරටත් අපට ඉස්සරහට යන්න බැහැ. අපේ පක්ෂයත් ඩිජිටල්කරණය විය යුතු බව රනිල් වික්‍රමසිංහ මහතා ප්‍රකාශ කර තිබෙනවා. ඇතැම් අය කියනවා පැරදිලා රට පාලනය කළ යුතු නැහැ කියා. අපේ රටේ ප්‍රථම අගමැති ඩී. එස්. සේනානායක මහතා අගමැති වෙන්නෙත් පැරදිලා. එතුමා පැරදුණාට සියලු ජාතීන්, සියලු පක්ෂ, ජාති ආගම් කුලමල භේද නැතිව රටේ සියලුම දෙනා එකතු කරගෙන අපි එකමුතුයි අපට නිදහස දෙන්න කියා ලෝකයට පණිවිඩයක් දුන්නා. 1948 දී අප නිදහස ලබාගත්තේ ඒ විදිහටයි. ඒ විදිහටම රනිල් වික්‍රමසිංහ මහතා මේ කඩා වැටුණු රට බාරගත් ගමන් එකතු වෙන ලෙස පාර්ලිමේන්තුවේදී සියලුදෙනාටම ආරාධනා කළා.\n\nඅද ඇතැම් අය අවුරුදු 75ක ඉතිහාසය ගැන කතා කරනවා. ඒ 75ක ඉතිහාසය තුළ දේශපාලන පක්ෂ දෙපැත්ත බෙදිලා බොරු කියපු නිසා අපට අද මෙවැනි තත්ත්වයක් උදාවුණා. තවදුරටත් දේශපාලන පක්ෂවලට බොරු කියන්න බැහැ. අරක දෙනවා, මේක දෙනවා කියා රටේ ජනතාව රවට්ටන්න බැහැ. රනිල් වික්‍රමසිංහ මහතා ඒ වෙනුවෙන් පාර්ලිමේන්තුවේ අයවැය කාර්යාලයක් පිහිටෙව්වා. යමක් නිකං දෙනවානම් ඒ කොහොමද කියා ඒ අය මේ කාර්යාලයට කියන්න ඕනෑ. එවිට ඒ දේ කරන්න පුළුවන්ද බැරිද කියලා එම කාර්යාලයෙන් දැනුම් දෙනවා. මේ හැමදෙයක්ම රනිල් වික්‍රමසිංහ මහතා කරන්නේ රටේ සමස්ත මහජනතාව ආරක්ෂා කර ගැනීමටයි.\n\nරනිල් වික්‍රමසිංහ මහතාට ප්‍රතිපත්තියක් තිබෙනවා. අප 2020 මහ මැතිවරණය සඳහා ඉදිරිපත් කළ ලියවිල්ල ඔබට මතක ද? ඔබ එය කියවන්නේ නැතිව පැත්තකට දැම්මා. දැන් හරි එය කියවගන්න. අප දැන් ක්‍රියාත්මක කරන්නේ ඒ ලියවිල්ලයි. අප යන ගමන් මාර්ගය වෙනස් කළොත් රට වැටෙනවා කියා එහි පැහැදිලිව සඳහන් වෙනවා. අප එයට විසඳුමත් එහි ලියා තියනවා. දැන් රනිල් වික්‍රමසිංහ මහතා ක්‍රියාත්මක කරමින් සිටින්නේ අන්න ඒ ලියවිල්ලයි. ඔබේ වාසනාවට, වැටුණු ජාතියක් නඟාසිටුවන්න රනිල් වික්‍රමසිංහ මහතා හිටියා. පසුගිය කාලයේ එතුමා සම්පූර්ණයෙන්ම දේශපාලනිකව මරන්න උත්සාහ කළා. නමුත් මරාගන්න බැරි වුණා. ජාතික වස්තුවක් වන එතුමා රැක ගත්තේ නැතොත් අප හැමෝම අමාරුවේ වැටෙනවා. ඔබේ දරුවන්ගේ අනාගතයත් විනාශ වේවි.\n\nවිවිධ දේශපාලන පක්ෂවලට වැඩකරපු අය මෙතැන ඇති. දැන් වෛර කර හරියන්නෙ නෑ, රට ගොඩ ගන්න සියලුම දේශපාලන පක්ෂවල සහයෝගය අපට අවශ්‍යයි.\n\nජාතික නායකයා හැටියට රනිල් වික්‍රමසිංහ මහතා මේ රට පාලනය කරනවා කියන්නේ මේ රට ආසියාවේ බලසම්පන්න රටක් වෙන බවයි. ඒ ගැන කතා දෙකක් නැහැ. එය ආසියාවේ ආර්ථිකයට ලොකු හයියක් වෙනවා.\n\nඔබට රටක් ඕනෑ නම්, ඔබේ දරුවන්ට අනාගතයක් අවශ්‍ය නම් රනිල් වික්‍රමසිංහ මහතා ගෙනයන වැඩපිළිවෙළට සහයෝගය දිය යුතුයි. එතුමා මේ රට නියත වශයෙන්ම ලෝකයේ ඉහළ තැනක ඔසවා තබන බව මට විශ්වාසයි.\n\n\n\nශිරෝමි අබයසිංහ",
       "URL": "https://www.dinamina.lk/2023/08/15/local/14175/%e0%b6%af%e0%b7%90%e0%b6%b1%e0%b7%8a-%e0%b6%ab%e0%b6%ba-%e0%b6%9c%e0%b6%ad%e0%b7%8a%e0%b6%ad%e0%b7%8f%e0%b6%a7-%e0%b6%85%e0%b6%b1%e0%b7%8f%e0%b6%9c%e0%b6%ad%e0%b6%ba%e0%b7%9a-%e0%b7%81%e0%b7%8a/",
       "Category": "local",
       "Parent URL": "https://www.dinamina.lk/category/local//page/244/"
}