{
       "Source": "dinamina",
       "Timestamp": "July 18, 2023 1:00 am",
       "Headline": "කඩිනමින් නැඟිටින රටක් විදියට දැන් ශ්‍රී ලංකාව ජාත්‍යන්තරයට ගිහින්",
       "News Content": "ණයබර සහ අකාර්යක්ෂමතාව හේතුවෙන් බංකොලොත් වූ රටක් ලෙස සැලකුණු ශ්‍රී ලංකාව අද ආර්ථික අර්බුදය කඩිනමින් විසඳා ගනිමින් නැඟී සිටින රටක් ලෙස ජාත්‍යන්තරය හමුවේ උදාහරණයට ලක්වන බව මුදල් රාජ්‍ය ඇමැති ශෙහාන් සේමසිංහ මහතා පවසයි.\n\nනිශ්චිත ඉලක්කයකට දැඩි මූල්‍ය විනයකින් යුතුව කටයුතු කිරීම ඊට හේතුව බව පෙන්වා දෙන ඒ මහතා දේශීය ණය ප්‍රශස්තිකරණය පිළිබඳ වෘත්තීය සමිති නියෝජිතයන් දැනුම්වත් කිරීම සඳහා ජනාධිපති ලේකම් කාර්යාලයේ පැවැති වැඩසටහනකට එක්වෙමින් මේ බව පැවැසීය.\n\nඇමැතිවරයා එහිදී අවධාරණය කළේ ජාත්‍යන්තර මූල්‍ය අරමුදලේ යෝජනා සම්බන්ධයෙන් කටයුතු කිරීම සඳහා ඵලදායී අදහස් භාර ගැනීමට රජය තවදුරටත් සූදානම් බවයි. පැරිස් සමාජය ඇතුළු කණ්ඩායම් විසින් යෝජනා ඉදිරිපත් කිරීමට ලබා දී තිබූ වේදිකාවලට අවතීර්ණ නොවූ විපක්ෂය හුදු විරෝධතා පමණක් දැක්වීම කනගාටුවට කරුණක් බව හෙතෙම පෙන්වා දුන්නේය.\n\nඅවශ්‍ය ඕනෑම අවස්ථාවක විපක්ෂ කණ්ඩායම් පවා ඉදිරිපත් කරන යෝජනා සලකා බැලීමට කැබිනට් මණ්ඩලය සූදානමින් සිටින බව පෙන්වා දුන් සේමසිංහ මහතා ජාත්‍යන්තර මූල්‍ය අරමුදලේ මෙරට නේවාසික නියෝජිතයා වෙත වුවද අදාළ යෝජනා ඉදිරිපත් කිරීමේ හැකියාව ඇති බව සඳහන් කළේය.\n\nජාත්‍යන්තර මූල්‍ය අරමුදල මඟින් ඉදිරිපත් කර ඇත්තේ කොන්දේසි නොවන බව අවධාරණය කළ ඇමැතිවරයා ණයහිමි සෙසු රටවල් සහ ශ්‍රී ලංකාව අතර, ගනුදෙනුව වඩාත් විශ්වාසනීයත්වයට පත් කිරීමේ වගකීම ඔවුන් ඉටු කරන බව පෙන්වා දුන්නේය. රටක ආර්ථික අර්බුදයකට ජාත්‍යන්තර මූල්‍ය අරමුදලේ මැදිහත්වීම මඟින් අදාළ රට පිළිබඳ ඉහළ මට්ටමේ සහතිකයක් සෙසු පාර්ශ්ව වෙත ලැබෙන බව කී මුදල් රාජ්‍ය ඇමැතිවරයා 2027න් පසු යළි ජාත්‍යන්තර මූල්‍ය අරමුදලේ සහාය ශ්‍රී ලංකාවට අවශ්‍ය නොවනු ඇතැයි ද පැවසීය.\n\nදේශීය ණය ප්‍රශස්තකරණය පිළිබඳ ඇතැම් පාර්ශ්වය ඉදිරිපත් කළ පදනම් විරහිත කතා අද වන විට ප්‍රතික්ෂේප වී ඇතැයි සඳහන් කළ ඇමැතිවරයා විශේෂයෙන්ම සේවක අර්ථ සාධක අරමුදල සහ සේවා නියුක්තියන්ගේ භාර අරමුදල ඇතුළු විශ්‍රාම අරමුදල් දේශීය ණය ප්‍රශස්තකරණය හේතුවෙන් කිසිදු බලපෑමකට ලක් නොවන බව කීවේය. ශ්‍රී ලංකාවේ විදේශ සංචිත ප්‍රමාණය අමෙරිකානු ඩොලර් බිලියන 3.5 දක්වා ඉහළ ගොස් ඇති බවත්, ලබන මාසය වන විට උද්ධමනය සියයට 7 – 8 මට්ටම දක්වා පහළ බසිනු ඇති බවත් ඇමැතිවරයා අවධාරණය කළේය.\n\nමහින්ද අලුත්ගෙදර",
       "URL": "https://www.dinamina.lk/2023/07/18/local/7148/%e0%b6%9a%e0%b6%a9%e0%b7%92%e0%b6%b1%e0%b6%b8%e0%b7%92%e0%b6%b1%e0%b7%8a-%e0%b6%b1%e0%b7%90%e0%b6%9f%e0%b7%92%e0%b6%a7%e0%b7%92%e0%b6%b1-%e0%b6%bb%e0%b6%a7%e0%b6%9a%e0%b7%8a-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/369/"
}