{
       "Source": "dinamina",
       "Timestamp": "August 2, 2023 1:59 am",
       "Headline": "බඩගින්න දරාගන්න බෑ  ඉන්න ගෙදරත්  වැස්සට තෙමෙනවා",
       "News Content": "\n\nදින ගණනාවක සිට නිරහාරව කුසගින්නේ සිටින අඹුසැමි යුවළක් හැටන් දික්ඔය වත්ත ප්‍රදේශයේ අටවාගත් කුඩා නිවෙසක සිටින අයුරු අප කැමරාවේ සටහන් විය.\n\nඔවුන් නමින් සුබ්‍රමණියම් ආරුමුගන් (71) සහ බිරිඳ රාමයියා වසන්ත කුමාරි (59) නමැති අඹුසැමි යුවළයි.\n\nකුසගින්න දරාගත නොහැකිව මාධ්‍ය මඟින් සරණක් පතමින් සුබ්‍රමණියම් ආරුමුගන් මාධ්‍යවේදින් සොයා පැමිණීමෙන් පසු ඒ පිළිබඳව සොයා බැලීමට අප ඔහු පදිංචි අටවා ගත් කුඩා නිවෙසට ගිය විට සුබ්‍රමණියම් ආරුමුගන් අප සමඟ ඔහුගේ දුක්ගැනවිල්ල මෙසේ පැවසීය. මමයි මගේ බිරියයි රෝගින්. අපට දරුවන් නෑ. අපි ඉන්නේ දික්ඔය වත්තෙන් ලබාදුන්න කුඩා ඉඩමක අටවා ගත්ත නිවෙසක. වැස්සට නිවෙස තුළට ජලය කාන්දු වෙනවා.\n\nකොයි වේලාවේ හරි නිවෙස කඩාගෙන හිස මතට වැටෙයි කියලා අපි බයෙන් ඉන්නේ. අපි දෙන්නටම ඇස් පෙනීමේ දුර්වලතාවක් තියෙනවා. අපි රෝගීන් නිසා මට හෝ බිරියට කිසිදු රැකියාවක් කරන්න බෑ.\n\nඒ නිසා අපි දෙන්නට කිසිම ආදායම් මාර්ගයක් නෑ. අපට උදවු කරන්න කිසිවෙක් නෑ. අපි දින ගණනාවක් බඩගින්නේ ඉන්නේ. ඉඳලා හිටලා හැටන් ටවුමට ගිහින් මොනවා හරි පොඩි වැඩක් කරලා කීයක් හරි හොයාගෙන මොනවා හරි බඩු ටිකක් අරන් ඇවිල්ලා කුසගින්න නිවා ගන්නවා.\n\nඒකත් දැන් දින ගණනාවක්ම කර ගන්න වුණේ නෑ. අපිට කවුරු හරි උදවු කරන්න අපේ ගෙදර පොඩ්ඩක් හදලා දීලා. අපි දෙන්නට කන්න මොනවා හරි දෙන්න.\n\nබිරියගේ රෝගී තත්ත්වයට සායන කටයුතුවලට මහනුවර ශික්ෂණ රෝහලට යන්න වෙලා තියෙනවා. එහෙම යන්න අපිට වත්කමක් නෑ. මොනවා කරන්න ද කියලා මට තේරෙන්නේ නැ. මගේ බිරියගේ අසනීප තත්ත්වය සුව කර ගන්න ඕනෑ. පුළුවන් කෙනෙක් ඉන්නවා නම් අපි දෙන්නට උදවු කරන්න.\n\nහැටන් මහජන බැංකුවේ ගිණුම් අංක 186-2-001-9-0021254 දරන ගිණුමක් තියෙනවා. මගේ දුරකතන අංකය 0778140619 පුළුවන් කෙනෙක් ඉන්නවා නම් අපි දෙන්නට උදවු කරන්න පින් සිද්ධ වෙනවා.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/08/02/local/10852/%e0%b6%b6%e0%b6%a9%e0%b6%9c%e0%b7%92%e0%b6%b1%e0%b7%8a%e0%b6%b1-%e0%b6%af%e0%b6%bb%e0%b7%8f%e0%b6%9c%e0%b6%b1%e0%b7%8a%e0%b6%b1-%e0%b6%b6%e0%b7%91-%e0%b6%89%e0%b6%b1%e0%b7%8a%e0%b6%b1-%e0%b6%9c/",
       "Category": "local",
       "Parent URL": "https://www.dinamina.lk/category/local//page/296/"
}