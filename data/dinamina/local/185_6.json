{
       "Source": "dinamina",
       "Timestamp": "August 28, 2023 1:11 am",
       "Headline": "තෝනිකල් උපන්දින සාදයකදී අඹු – සැමි යුවළක් ඝාතනය:  සැකකරුවන් හය දෙනාගේ විදෙස් ගමන් අත්හිටුවීමට නියෝග",
       "News Content": "වවුනියාවේ තෝනිකල් ප්‍රදේශයේ උපන් දින සාදයකට ප්‍රහාර එල්ල කොට අඹු සැමි යුවළක් ඝාතනය කළ සැකකරුවන් හය දෙනාගේම විදෙස් ගමන් නඩු කටයුතු අවසන් වනතුරු අත්හිටුවීමට වවුනියාව මහේස්ත්‍රාත් වසීම් අහමඩ් මහතා පොලිසියට නියෝග කළේය.\n\nමහේස්ත්‍රාත්වරයා එම නියෝගය නිකුත් කළේ මේ සිද්ධියට සම්බන්ධ නඩු විභාගයෙන් පසුව සැකකරුවන් සැප්තැම්බර් මස 7 වැනිදා දක්වා තවදුරටත් රිමාන්ඩ් භාරයේ තබන ලෙස නියෝග කිරීමෙන් අනතුරුව අධිකරණයට ඉදිරිපත් කරන ලද පෙත්සමක් සලකා බැලීමෙන් අනතුරුවය.\n\nඊට අමතරව එම සැකකරුවන් හය දෙනාගේ සියලුම බැංකු හා මූල්‍ය ආයතනවල ඇති ගිණුම් පරීක්ෂා කිරීමට ද පොලිසියට අවසරයක් දුන් මහේස්ත්‍රාත්වරයා ඒ සම්බන්ධයෙන් සැප්තැම්බර් මස 7 වැනි දිනට අධිකරණයට සවිස්තර වාර්තාවක් ඉදිරිපත් කරන ලෙසට ද පොලිසියට නියෝග කළේය.\n\nමේ සිද්ධිය සම්බන්ධයෙන් වවුනියාව පොලිසිය විසින් ආරම්භ කළ විමර්ශනයකින් පසුව සැකකරුවන් හය දෙනකු අත්අඩංගුවට ගැනීමට හැකි වූවත් රුපියල් ලක්ෂ විසිපහෙන් කොටසක් කොන්ත්‍රාත් මුදල වශයෙන් ගත් තැනැත්තා සහ මේ ඝාතනවලට සම්බන්ධ බව කියන අනෙක් සැකකරුවන් හතර දෙනා අත්අඩංගුවට ගැනීමට වවුනියාව පොලිසියට මෙතෙක් නොහැකිවී තිබේ.\n\nමේ සැකකරුවන් හඳුනාගැනීමේ පෙරෙට්ටුවකට ඉදිරිපත් කිරීමට නියමිතව තිබුණත් තුවාලකරුවන් වැඩිදුර වෛද්‍ය ප්‍රතිකාර සඳහා නික්ම ගොස් සිටි නිසා හඳුනාගැනීමේ පෙරෙට්ටුව පසුවට කල් තැබිණි.\n\nමේ නඩු විභාගය සැප්තැම්බර් මස 7 වැනිදා යළි විභාග වීමට නියමිතය.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/28/local/17567/%e0%b6%ad%e0%b7%9d%e0%b6%b1%e0%b7%92%e0%b6%9a%e0%b6%bd%e0%b7%8a-%e0%b6%8b%e0%b6%b4%e0%b6%b1%e0%b7%8a%e0%b6%af%e0%b7%92%e0%b6%b1-%e0%b7%83%e0%b7%8f%e0%b6%af%e0%b6%ba%e0%b6%9a%e0%b6%af%e0%b7%93/",
       "Category": "local",
       "Parent URL": "https://www.dinamina.lk/category/local//page/185/"
}