{
       "Source": "dinamina",
       "Timestamp": "October 12, 2023 1:00 am",
       "Headline": "මහ කන්නයේ කුඹුරු වගා කිරීමට පැරෂුට් තැටි නොමිලේ",
       "News Content": "මෙවර මහ කන්නයේදී කුඹුරු අක්කර 8461ක් පැරෂුට් ක්‍රමයට වගා කිරීම සඳහා ගොවිජන සංවර්ධන දෙපාර්තමේන්තුව විසින් රුපියල් මිලියන 490ක පැරෂුට් තැටි ගොවීන්ට නොමිලේ ලබා දීම පෙරේදා (10) කෘෂිකර්ම ඇමැති මහින්ද අමරවීර මහතාගේ ප්‍රධානත්වයෙන් කෘෂිකර්ම අමාත්‍යාංශයේදී පැවැත්විණි.\n\nවී වගාවේ අස්වැන්න වැඩි කර ගැනීම සඳහා යොදා ගත හැකි නව තාක්ෂණික ක්‍රමයක් වන පැරෂුට් ක්‍රමයෙන් බිත්තර වී භාවිතය සියයට 50කින් අවම කර ගත හැකිවේ. අවම පොහොර ප්‍රමාණයක් භාවිත කිරීමට හැකිවීම, වල් මර්දනයට අමතර මුදලක් වැය නොවීම, වල් මර්දනයට පළිබෝධනාශක යෙදීමට සිදු නොවීම සහ වැඩි අස්වැන්නක් ගැනීමට හැකිවීම ආදිය නිසා මේ ක්‍රමය ගොවි ජනතාවට වාසිදායක ක්‍රමයකි.\n\nමේ පැරෂුට් තැටි වසර 10ක් කන්න 20ක් එක දිගට භාවිත කළ හැකිය. එමෙන්ම අක්කරයකට තැටි 400ක් අවශ්‍ය වේ. මේ තැටි ලබා දීමේදී ගොවි ජනතාව එක් තැටියක් මිලදී ගත යුතු අතර, රජය විසින් නොමිලේ තැටි තුනක් දීමට පියවර ගෙන ඇත.\n\nමේ අවස්ථාවට සහභාගි වූ කෘෂිකර්ම ඇමැතිවරයා අවධාරණය කළේ රටේ මුල්‍යමය අර්බුදකාරී තත්ත්වයක් පැවතුණත් රජය නව තාක්ෂණය වී වගාව සඳහා හඳුන්වා දීමට ගන්නා වැඩසටහන්වලට අවශ්‍ය මුල්‍ය ප්‍රතිපාදන දෙන බවත්, පැරෂුට් තැටි දීමේ මේ වැඩසටහන යටතේ මෙවර මහ කන්නයට තැටි මිලියන 3.2ක් ගොවීන්ට නොමිලේ දීමට සැලසුම් කර ඇති බවත්, ලබන වසරේදී තවත් ගොවීන් පිරිසකට පැරෂුට් තැටි නොමිලේ දීමට රජය අපේක්ෂා කරන බවත්ය.\n\nමේ අවස්ථාවට ප්‍රවාහන රාජ්‍ය ඇමැති ලසන්ත අලගියවන්න, කෘෂිකර්ම අමාත්‍යාංශයේ ලේකම් ගුණදාස සමරසිංහ සහ ගොවිජන කොමසාරිස් ජනරාල් එච්. එම්. ඒ. එල්. අබේරත්න මහත්වරුන් ඇතුළු ගොවි නියොජිතයෝ සහභාගි වූහ.\n\nබුද්ධිකා ඉඹුලාන\n\n",
       "URL": "https://www.dinamina.lk/2023/10/12/local/29937/%e0%b6%b8%e0%b7%84-%e0%b6%9a%e0%b6%b1%e0%b7%8a%e0%b6%b1%e0%b6%ba%e0%b7%9a-%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94-%e0%b7%80%e0%b6%9c%e0%b7%8f-%e0%b6%9a%e0%b7%92%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/3/"
}