{
       "Source": "dinamina",
       "Timestamp": "August 28, 2023 1:17 am",
       "Headline": "වී මිල ඉහළ ගියත් පාරිභෝගිකයන්  අපහසුතාවට පත් කරන්නේ නෑ",
       "News Content": "\n\nවී මිල ඉහළ යෑම හොඳ තත්ත්වයක් වුවත් එයින් පාරිභෝගිකයා අපහසුතාවට පත්වීමට ඉඩ තැබිය නොහැකි බව කෘෂිකර්ම ඇමැති මහින්ද අමරවීර මහතා පැවසීය.\n\nඑම නිසා වී සහ සහල් මිල පාලනය සඳහා සුදුසු යන්ත්‍රණයක් සකස් කළ යුතු බව පෙන්වා දුන් ඇමැතිවරයා සීමිත භූමි ප්‍රමාණයෙන් වැඩි අස්වැන්නක් ගැනීම සඳහා ගැටලු විසඳා ගනිමින් කටයුතු කළ යුතු බව සඳහන් කළේය.\n\nගොවියන්ට අවශ්‍ය පොහොර වර්ග තුනම නිසි වේලාවට ලබා දීම සහ මූල්‍ය සහන ලබා දීම හේතුවෙන් පසුගිය මහ කන්නය සාර්ථක වූ බවත් නියඟය නැති අනෙක් පළාත්වලින් ඉහළ අස්වැන්නක් ලැබුණු බවත් ඇමැතිවරයා සඳහන් කළේය.\n\nකෘෂිකර්ම අමාත්‍ය මහින්ද අමරවීර මහතා මේ බව සඳහන් කර සිටියේ “කෘෂිකාර්මික අංශය නවීකරණය කිරීම සහ එහි අභියෝග” මැයෙන් ජනාධිපති වෘත්තීය සමිති සබඳතා අංශය විසින් ජනාධිපති කාර්යාලයේදී ඊයේ (23) පැවැත්වූ විද්වත් හමුව අමතමිනි.\n\nඅමාත්‍ය මහින්ද අමරවීර මහතා වැඩිදුරටත් මෙසේ ද පැවසීය.\n\nවත්මන් ජනාධිපති රනිල් වික්‍රමසිංහ මහතා ජනාධිපති ධුරය භාර ගන්නා විට තිබූ ලොකුම අභියෝගය වූයේ උද්ඝෝෂණ භූමියෙන් ගොවියා නැවත ගොවි භූමිය වෙත ගෙන ඒමයි. ඒ වන විට වගා කටයුතු ආරම්භ වී තිබුණා. හෙක්ටයාර 275,000ක් වගා කිරීමට සැලසුම් කර තිබුණත් පොහොර තිබුණේ නෑ. අනවශ්‍ය ලෙස ජනතාව බිය වද්දන බවට ඇතැමුන් චෝදනා කළත් ආහාර හිඟයක් ඇති වන බව අප මෙන්ම ජාත්‍යන්තරය ද ප්‍රකාශ කළා.\n\nකෙසේ හෝ ගොවියා යළි ගොවිබිම වෙත යොමු කිරීමට අපට හැකි වුණා. ඒ අනුව වසර 10කට පසු යල කන්නයේදී හෙක්ටයාර 512,000ක් වගා කිරීමට අවස්ථාව ලැබුණා. ඉන්පසු මහ කන්නයේදී හෙක්ටයාර ලක්ෂ 08කට ආසන්න ප්‍රමාණයක් වගා කළා. එම වසරේදී සහල් මෙට්‍රික් ටොන් ලක්ෂ 08ක් අප රටින් ගෙනාවා. නමුත් මේ වසරේදීත් ඒ අයුරින් සහල් ගෙන්වීමට සිදු වූවා නම් විශාල ගැටලුකාරී තත්ත්වයකට මුහුණ දීමට සිදු වෙනවා. මේ වන විට ඉන්දියාව සහල් අපනයනය තහනම් කර තිබීම එයට හේතුවයි.\n\n“කෙසේ වුවත් මහ කන්නයේ සාර්ථකත්වය, පොහොර වර්ග තුනම නිසි වේලාවට ලබා දීම සහ මූල්‍ය සහන ලබා දීමත් හේතුවෙන් එළැඹෙන මහ කන්නයේ අස්වැන්න ලැබෙන තුරු අප සතු සහල් ප්‍රමාණවත් වෙනවා.\n\nමේ දිනවල වී සහ සහල් මිල ඉහළ යෑම දකින්න ලැබෙනවා. එය පාලනය කළ යුතුයි. කෘෂිකර්ම අමාත්‍යවරයා ලෙස වී මිල ඉහළ යෑම හොඳ තත්ත්වයක් ලෙස මා සැලකුවත් එයින් පාරිභෝගිකයා අපහසුතාවට පත්වීමට ඉඩ තැබිය නොහැකියි.”\n\nජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය මහතා:\n\nපසුගිය වසරේ මුහුණ දීමට සිදු වූ ආර්ථික අර්බුදයත් සමඟ පොහොර ප්‍රශ්නයත් ඇති වුණා. එදා පොහොර තිබුණේ නැහැ. ගොවීන් පාරට බැහැලා උද්ඝෝෂණ ආරම්භ කළා. කෙසේ හෝ ජනාධිපතිතුමා විසින් එය සමථයකට පත් කර යම් කළමනාකරණයක් සිදු කරගෙන එන විට ජල ප්‍රශ්නය මතු වුණා. ජනාධිපතිවරයාගේ මැදිහත් වීමෙන් ඒ සඳහා ද යම්කිසි ප්‍රමාණයකට විසඳුම් දී තිබෙනවා. ඒ වගේම තවත් පසෙකින් විදුලි බලය සම්බන්ධයෙන් ගැටලුවකට ද මුහුණ දීමට සිදු වී තිබෙනවා. මා නිවැරැදි නම් විදුලිය සඳහා මේ වන විට රුපියල් කෝටි 80ක අතිරික්ත පිරිවැයක් දැරීමට සිදුව තිබෙන බව කිව යුතුයි.”\n\nආහාර සුරක්ෂිතතාව පිළිබඳ ජනාධිපති කමිටුවේ සභාපති, ආචාර්ය සුරේන් බටගොඩ මහතා:\n\n“කෘෂිකර්මාන්තය සඳහා නවීන තාක්ෂණ හෝ ව්‍යාපෘති කෙතරම් හඳුන්වා දුන්නත් එය ගම් මට්ටමට ගෙන යෑමේදී විවිධ ගැටලු මතු වෙනවා. ගමේ විහාරස්ථානය, පාසල, ග්‍රාමසේවක, සමෘද්ධි සහ ගොවි නිලධාරීන් වැනි කණ්ඩායම් යොදා ගනිමින් මෙම නවීන තාක්ෂණය හා නව ව්‍යාපෘති හැකි ඉක්මනින් ගමට ගෙන යා යුතුයි. මේ සඳහා සහාය ලබා දෙන ලෙස ගොවි සම්මේලනයේ නිලධාරීන්ගෙන් ජනාධිපතිතුමා ඉල්ලා තිබෙනවා. කිසිදු පුහුණුවක් නැති පවුල් තෝරාගෙන කුමන හෝ ආර්ථික ක්‍රියාවලියක යොදා ගන්නා ලෙස ජනාධිපතිතුමා උපදෙස් දී තිබෙනවා. ඒ අනුව සංචාරක කර්මාන්තය ඉලක්ක කර ගනිමින් මෙම පවුල් ආර්ථික ක්‍රියාවලියට දායක කර ගැනීමට සැලසුම් කර තිබෙනවා.”\n\nජාතික පශු සම්පත් මණ්ඩලයේ සභාපති මහාචාර්ය එච්. ඩබ්ලිව්. සිරිල්, කෘෂිකර්ම දෙපාර්තමේන්තුවේ කෘෂි නවීකරණ ව්‍යාපෘති අධ්‍යක්ෂ ආචාර්ය රොහාන් විජේකෝන් යන මහත්වරුන් මෙහිදී කෘෂි නවීකරණ ව්‍යාපෘති පිළිබඳ දේශන පැවැත්වූහ.\n\nගොවි සංවිධාන නායකයන්, වෘත්තීය සමිති නායකයන් මෙන්ම සිවිල් සංවිධාන ක්‍රියාකාරීහු ද මෙහිදී සිය යෝජනා සහ අදහස් ඉදිරිපත් කළහ.",
       "URL": "https://www.dinamina.lk/2023/08/28/local/17578/%e0%b7%80%e0%b7%93-%e0%b6%b8%e0%b7%92%e0%b6%bd-%e0%b6%89%e0%b7%84%e0%b7%85-%e0%b6%9c%e0%b7%92%e0%b6%ba%e0%b6%ad%e0%b7%8a-%e0%b6%b4%e0%b7%8f%e0%b6%bb%e0%b7%92%e0%b6%b7%e0%b7%9d%e0%b6%9c%e0%b7%92/",
       "Category": "local",
       "Parent URL": "https://www.dinamina.lk/category/local//page/185/"
}