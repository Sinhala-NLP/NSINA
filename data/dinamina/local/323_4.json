{
       "Source": "dinamina",
       "Timestamp": "July 27, 2023 1:41 am",
       "Headline": "සුධර්මා නෙත්තිකුමාරගේ මෙහෙකාරියගේ  මරණයේ තීන්දුව ලබන මාසයේ",
       "News Content": "\n\nටෙලිනාට්‍ය නිෂ්පාදිකාවක් වන සුධර්මා නෙත්තිකුමාර මහත්මියගේ නිවසේ සේවය කළ මෙහෙකාරිය වන රාජ්කුමාරි පොලිස් පහර දීමෙන් මිය ගියේ ද? නැත්නම් අසනීපයකින් මිය ගියේ ද? යන්න සම්බන්ධයෙන් තීන්දුව ප්‍රකාශයට පත් කිරීම කොළඹ අතිරේක මහේස්ත්‍රාත් හර්ෂණ කැකුණවෙල මහතා ලබන මස 25 දිනට කල් තැබීය.\n\nරාජ්කුමාරිගේ මරණය සම්බන්ධයෙන් පැවති මරණ පරීක්ෂණ සාක්කි අවසන් කිරීමෙන් අනතුරුව මහේස්ත්‍රාත්වරයා මෙම නියෝගය නිකුත් කළේය.\n\nඅපරාධ පරීක්ෂණ දෙපාර්තමේන්තු‍ෙව් මෙහෙයවීම මත අධිකරණය හමුවේ ඊයේ (26) සාක්ෂි දෙනු ලැබුවේ බොරැල්ල කොටා පාරේ අංක 134 දරන නිවසේ සේවය කළ ආරක්ෂක නිලධාරී වන අජිත් විජේසිංහ නමැති අයය. සුරේෂ් නමැති තැරව්කරුවෙකු විසින් මෙම නිවසේ සේවය සඳහා කුමාරි යන කාන්තාවක බදුල්ලේ සිට ගෙන ආ බවත් ඇයට කිසිදු අසනීපයක් නොතිබූ අතර, ඇය මැඩම් පැවරූ රාජකාරි කඩිසරව ඉටුකළ බව පවසා සිටියේය.\n\n2023/5/3 වන දින ඇය මෙම නිවසේ රාජකාරිය සඳහා පැමිණි බවත් 2023/05/11 වන දින පොලිස් නිලධාරීන් දෙදෙනකු සිවිල් ඇඳුමින් මෙම නිවසට පැමිණි බවත් පවසා සිටි සාක්කිකරු එම පොලිස් නිලධාරීන් සුදු පැහැති කාර් රථයකින් පැමිණි බව ද සදහන් කළේය.\n\n“කුමාරි ඉන්නවාද සොරකමක් සම්බන්ධයෙන් ප්‍රශ්න කරන්න ඕනේ” යැයි පවසා පස්වරු 12:30 ට පමණ ඇය රැගෙන කාර් රථයට දමා ගත් බවත් පොලිස් කාන්තාවන් සිටියේ නැති බවත් හෙතෙම සඳහන් කළේය.\n\n2023/05/16 වන දින පොලිස් නිලධාරියෙකු වන ජයවර්ධන නම් අය තවත් කාන්තාවන් දෙදෙනෙකු සමඟ එම නිවෙසට පැමිණි බවට ද සාක්ෂිකරු විසින් සාක්කි දෙමින් පවසා සිටියේය.\n\nමෙහිදී පහර දීමට භාවිත කළ උද්‍යාන රබර් බටය, කෙස්ගස් කොටස් හා රුධිර සාම්පල රජයේ රස පරීක්ෂක වාර්තා සඳහා යොමු කරන ලෙසට අපරාධ පරීක්ෂණ දෙපාර්තමේන්තුව නඩු භාණ්ඩ වශයෙන් අධිකරණය වෙත ඉදිරිපත් කර තිබිණ.\n\nඅදාළ කරුණු සලකා බැලූ මහේස්ත්‍රාත්වරයා මරණය සම්බන්ධයෙන් තීන්දුව ප්‍රකාශයට පත් කිරීම ලබන මස 25 වැනි දිනට කල් තැබීය.\n\nසිරන්ජනී කුමාරි",
       "URL": "https://www.dinamina.lk/2023/07/27/local/9702/%e0%b7%83%e0%b7%94%e0%b6%b0%e0%b6%bb%e0%b7%8a%e0%b6%b8%e0%b7%8f-%e0%b6%b1%e0%b7%99%e0%b6%ad%e0%b7%8a%e0%b6%ad%e0%b7%92%e0%b6%9a%e0%b7%94%e0%b6%b8%e0%b7%8f%e0%b6%bb%e0%b6%9c%e0%b7%9a-%e0%b6%b8%e0%b7%99/",
       "Category": "local",
       "Parent URL": "https://www.dinamina.lk/category/local//page/323/"
}