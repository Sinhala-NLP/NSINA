{
       "Source": "dinamina",
       "Timestamp": "July 15, 2023 1:00 am",
       "Headline": "බස්නාහිර පළාතේ වී වගා කරන්න බැරි කුඹුරු ඉඩම්වල සෝජාන් වගා ව්‍යාපෘති සාර්ථකයි",
       "News Content": "ඇමැති අමරවීර සෝජාන් වගාවන් බලමින්\n\nබස්නාහිර පළාතේ වී වගා කළ නොහැකි කුඹුරු ඉඩම්වල එළවළු හා පලතුරු වගාව සඳහා හඳුන්වා දුන් සියලු සෝජාන් වගා ව්‍යාපෘති සාර්ථක වී ඇතැයි කෘෂිකර්ම අමාත්‍යාංශය සඳහන් කරයි.\n\nඉන්දුනීසියාවේ වගුරු බිම්වල වගා කිරීම සඳහා යොදා ගැනෙන වගා ක්‍රමයක් වන සෝජාන් ක්‍රමය තරුණ කෘෂි ව්‍යවසායකයන් දිරි ගැන්වීම සඳහා වූ වැඩපිළිවෙළ සඳහා යොදා ගැනීමට කෘෂිකර්ම ඇමැති මහින්ද අමරවීර මහතා විසින් උපදෙස් දී තිබුණු අතර, බස්නාහිර පළාතේ වගා කළ නොහැකි කුඹුරු ඉඩම්වල සෝජාන් ක්‍රමයට එළවළු සහ පලතුරු වගා කිරීමට කැමැත්තක් දක්වන තරුණයන්ට ඒ සඳහා අවශ්‍ය මූල්‍ය ප්‍රතිපාදන සහ කෘෂි තාක්ෂණික දැනුම ලබාදීමට කෘෂිකර්ම අමාත්‍යාංශය පියවර ගෙන ඇත.\n\nකොට්ටාව සහ පාදුක්ක ප්‍රදේශවල සෝජාන් ක්‍රමයට වගා කළ එළවළු වගා ව්‍යාපෘති කීපයක් පෙරේදා (12) කෘෂිකර්ම ඇමැති මහින්ද අමරවීර මහතා විසින් නිරීක්ෂණය කරනු ලැබීය.\n\nකෘෂිකර්ම අමාත්‍යාංශය විසින් මේ ව්‍යාපෘති සඳහා අවශ්‍ය මූල්‍ය ප්‍රතිපාදන සහ කෘෂි තාක්ෂණික සහයෝගය එම වගාකරුවන් වෙත ලබා දී තිබේ. රජය විසින් රුපියල් මිලියන 900ක මුදලක් වගා කටයුතු සංවර්ධනය සඳහා වෙන්කර තිබෙන අතර, ඉන් කොටසක් සෝජාන් වගාව සඳහා වෙන්කර තිබේ. ඒ අනුව දැල් ගෘහ තුළ එළවළු වගාව සඳහා වැය වන මුදලින් සියයට 50ක මුදලක් එනම් රුපියල් ලක්ෂ 05ක මුදලක් කෘෂිකර්ම අමාත්‍යාංශය විසින් වගාකරුවන් වෙත සපයනු ලබයි.\n\nකොට්ටාව බෝගහවිල කුඹුර, හෝමාගම ආටිගල කුඹුරු යාය, සහ පාදුක්ක අංගම්පිටිය ප්‍රදේශවල ඇති සෝජාන් වගා ක්‍රමය යටතේ දැනට එළවළු වගා ව්‍යාපෘති රැසක් ආරම්භ කර ඇත. එළවළු වගාවට අමතරව මත්ස්‍ය වගාව ද අමතර ආදායම් මාර්ගයක් ලෙස මේ සෝජාන් ක්‍රමය යටතේ වගා කිරීමට අවශ්‍ය පියවර ගෙන තිබේ.මෙහිදී කෘෂිකර්ම අමාත්‍ය මහින්ද අමරවීර මහතා අතින් මත්ස්‍ය පැටවුන් ද වගාබිම්වලට මුදා හැරීම කළ අතර, බස්නාහිර පළාතේ වී වගා කළ නොහැකි කුඹුරු ඉඩම්වල මත්ස්‍ය වගාව ආරම්භ කිරීම සඳහාත් අවශ්‍ය පහසුකම් සලසන ලෙස නිලධාරීන්ට උපදෙස් දුන්නේය.\n\nමෙහිදී අදහස් පළ කළ ඇමැතිවරයා පැවැසුවේ සෝජාන් ක්‍රමය අපේ රටේ ද ජනප්‍රිය වගා ක්‍රමයක් බවට පත් වී ඇති බවයි.\n\n‘බස්නාහිර පළාතේ මෙතෙක් වගා නොකරන ලද එහෙත් වගා කළ හැකි කුඹුරු ඉඩම් රැසක් තිබෙනවා. බොහෝ අය ප්‍රධාන පාර දෙපස ඇති කුඹුරු යායවල් වගාව සඳහා යොදාගෙන නැහැ.\n\nසමහර විට ඒ කුඹුරු ගොඩකර වෙනත් ඉදි කිරීම් සඳහා යොදා ගැනීමට හිතනවා වෙන්න පුළුවන්.\n\nනමුත් අපි අමාත්‍ය මණ්ඩලය ගත් තීරණයක් පරිදි මින් ඉදිරියට අත්‍යාවශ්‍යම කටයුත්තකට හැර කුඹුරු ගොඩකරන්න අවසර දෙන්නේ නැහැ.\n\nමේ දවස්වල එළවළු මිල වැඩියි කියා සමහරු මාධ්‍ය ඉස්සරහට ඇවිත් කෑගහනවා. එළවළු මිල වැඩි නම් අපි කළ යුත්තේ පුළුවන් තරම් වගා කිරීමයි.\n\nඅපි තරුණ කෘෂි ව්‍යවසායකත්වයින් දිරි ගැන්වීම සඳහා දුන් සහයෝගය මත අද තරුණයන් මේ සෝජාන් වගා ක්‍රමයට ඇවිත් තිබෙනවා.\n\nමම ‘අපි වවලයි අපි කන්නේ’ වගා වැඩසටහන හඳුන්වා දුන්නේ අපට අවශ්‍ය දේවල් අපිම වගා කර ගැනීමටයි.එළවළු මෙරටට කිසිදිනෙක ආනයනය කර නැහැ.\n\nකෘෂිකර්ම අමාත්‍යාංශයේ ලේකම් ගුණදාස සමරසිංහ , කොළඹ දිස්ත්‍රික්කයේ දිස්ත්‍රික් ලේකම් කේ.ඩී.විජේසිරි මහත්වරුන් ඇතුළු පිරිසක් මේ අවස්ථාවට සහභාගි වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/07/15/local/6756/%e0%b6%b6%e0%b7%83%e0%b7%8a%e0%b6%b1%e0%b7%8f%e0%b7%84%e0%b7%92%e0%b6%bb-%e0%b6%b4%e0%b7%85%e0%b7%8f%e0%b6%ad%e0%b7%9a-%e0%b7%80%e0%b7%93-%e0%b7%80%e0%b6%9c%e0%b7%8f-%e0%b6%9a%e0%b6%bb%e0%b6%b1/",
       "Category": "local",
       "Parent URL": "https://www.dinamina.lk/category/local//page/378/"
}