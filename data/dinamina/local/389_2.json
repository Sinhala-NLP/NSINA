{
       "Source": "dinamina",
       "Timestamp": "July 12, 2023 1:00 pm",
       "Headline": "දුම්වැටියක් නිසා තිදෙනෙකුට කඩු ප්‍රහාරයක්",
       "News Content": "බණ්ඩාරගම රයිගම අඟුරුවාතොට පාරේ වෙළඳසැලකට තියුණු ආයුධ රැගෙන කඩා වැදුණු පිරිසක් කළ පහරදීමකින් ව්‍යාපාරිකයා ඇතුළු තිදෙනෙක් බරපතල තුවාල ලබා රෝහල් ගත කළ බව බණ්ඩාරගම පොලීසිය ප්‍රකාශ කරයි.\n\nරෝහල් ගත කළ පිරිස අතර 49 හැවිරිදි ව්‍යාපාරිකයා ඔහුගේ 44 හැවිරිදි ඔහුගේ බිරිඳ සහ 16 හැවිරිදි පුතු වන බව පොලිසිය කියයි\n\nසිද්ධිය සම්බන්ධ සැකකරුවන් දෙදෙනකු කඩුවක් සමග බණ්ඩාරගම පොලීසිය මගින් අත්අඩංගුවට ගෙන ඇතැයි පානදුර කොට්ඨාශ භාර ජේෂ්ඨ පොලිස් අධිකාරී සමන්ත වෙදගේ මහතා පැවසීය\n\nපසුගිය 10 වන දින රාත්‍රී පමණ පිරිසක් පැමිණ දුම්වැටි ණයට ඉල්ලා ඇති අතර දුම්වැටි ණයට ලබා නොදෙන බවට පැවසීමෙන් ව්‍යාපාරිකයා සමඟ බහින්බස් වී එම පිරිස වෙළෙඳ සැලෙන් පිටවී ගොස් තිබෙයි.\n\nඅනතුරුව මද වේලාවකදී තියුණු ආයුධ රැගෙන පැමිණි පස් දෙනෙකුගෙන් යුත් පිරිසක් ව්‍යාපාරිකයාට තියුණු ආයුධවලින් පහර දෙද්දී එය වැළැක්වීම සඳහා බිරිඳ සහ පුතු ඉදිරිපත්වීමේදී එම පිරිස තිදෙනාටම පහර දී පළා ගොස් තිබූ බව පොලිසිය කියයි\n\nප්‍රදේශවාසීන් විසින් තුවාලකරුවන් හොරණ මූලික රෝහල වෙත ඇතුළත් කිරීමෙන් අනතුරුව වැඩිදුර ප්‍රතිකාර සඳහා ව්‍යාපාරිකයා සහ දහසය හැවිරිදි පුතු කොළඹ ජාතික රෝහල වෙත ඇතුළත් කළ බව රෝහල් ප්‍රකාශකයෙක් පැවසීය\n\nව්‍යාපාරික බිරිඳ හොරණ මූලික රෝහලේ ප්‍රතිකාර ලබන බවත් එම ප්‍රකාශකයා වැඩිදුරටත් පැවසීය\n\nපානදුර කොට්ඨාශ භාර ජේෂ්ඨ පොලිස් අධිකාරී සමන්ත වෙදගේ සහකාර පොලිස් අධිකාරී සම්පත් බණ්ඩාර මහත්වරුන්ගේ උපදෙස් මත බණ්ඩාරගම පොලීසිය මගින් පරීක්ෂණ සිදු කෙරේ",
       "URL": "https://www.dinamina.lk/2023/07/12/local/6044/%e0%b6%af%e0%b7%94%e0%b6%b8%e0%b7%8a%e0%b7%80%e0%b7%90%e0%b6%a7%e0%b7%92%e0%b6%ba%e0%b6%9a%e0%b7%8a-%e0%b6%b1%e0%b7%92%e0%b7%83%e0%b7%8f-%e0%b6%ad%e0%b7%92%e0%b6%af%e0%b7%99%e0%b6%b1%e0%b7%99%e0%b6%9a/",
       "Category": "local",
       "Parent URL": "https://www.dinamina.lk/category/local//page/389/"
}