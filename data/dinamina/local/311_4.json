{
       "Source": "dinamina",
       "Timestamp": "July 31, 2023 1:00 am",
       "Headline": "කොළඹ මහ නගර සභාවේ කැබ්රියේ කොටස් ගලවා විකුණූ සේවකයෝ දෙදෙනෙක් දැලේ",
       "News Content": "\n\nකොළඹ මහා නගර සභාවේ බම්බලපිටියේ පිහිටි දිසා 05 ජල ප්‍රවාහන අංශයේ නතර කර තිබුණු කැබ් රථය කොටස් ගලවා අලෙවි කළ නගර සභා සේවකයන් දෙදෙනෙකු බම්බලපිටිය පොලිසිය විසින් අත්අඩංගුවට ගෙන ඇත.\nකොළඹ මහා නගර සභාවේ ක්ෂේත්‍ර පරිපාලක විසින් කළ පැමිණිල්ලකට අනුව විමර්ශන පවත්වා මෙම සැකකරුවන් දෙදෙනාව අත්අඩංගුවට ගෙන තිබේ.\nමෙසේ අත්අඩංගුවට ගෙන ඇත්තේ නාරාහේන්පිට දුම්රියපොළ පාරේ සහ දාබරේ මාවතේ පදිංචිකරුවන් දෙදෙනෙකුවය.\nඔවුන් මෙසේ සොරාගෙන ඇත්තේ ඩබල්කැබ් රථයක දුනු කොළ, ඇක්සලය ඇතුළු උපාංග කිහිපයකි. සොරාගත් එම උපාංගවලින් කොටසක්ද පොලිසිය විසින් සොයාගෙන ඇත.\nමෙම සොරකම සිදු කර ඇත්තේ පසුගිය මාර්තු 11 වෙනිදාත් 16 වෙනිදාත් අතර දින 05ක කාලයක් තුළදී බවද විමර්ශනයේදී අනාවරණය වී ඇත.\nමේ ගැන පොලිසියට පැමිණිල්ල ලැබී ඇත්තේ පසුගිය 28 වෙනිදාය. 29 වෙනිදා වන විට සැකකරුවන් අත්අඩංගුවට ගෙන සොරාගත් භාණ්ඩවලින් කොටසක්ද සොයාගත් බව පොලිසිය සඳහන් කළේය.\nගයාන් කුමාර වීරසිංහ",
       "URL": "https://www.dinamina.lk/2023/07/31/local/10320/%e0%b6%9a%e0%b7%9c%e0%b7%85%e0%b6%b9-%e0%b6%b8%e0%b7%84-%e0%b6%b1%e0%b6%9c%e0%b6%bb-%e0%b7%83%e0%b6%b7%e0%b7%8f%e0%b7%80%e0%b7%9a-%e0%b6%9a%e0%b7%90%e0%b6%b6%e0%b7%8a%e0%b6%bb%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/311/"
}