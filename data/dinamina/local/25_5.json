{
       "Source": "dinamina",
       "Timestamp": "October 6, 2023 1:15 am",
       "Headline": "ශිෂ්‍යත්ව  ටියු­ෂන් සම්ම­න්ත්‍රණ   11 වැනිදා  රෑ 12න් පසු   තහ­නම්",
       "News Content": "ප\nහ ශ්‍රේණිය ශිෂ්‍යත්ව විභාගය සඳහා පැවැත්වෙන උපකාරක පන්ති මේ මස 11 වැනිදා මධ්‍යම රාත්‍රී 12 සිට විභාගය පවත්වා අවසන් වන තෙක් පැවැත්වීම තහනම් බව විභාග කොමසාරිස් ජනරාල් අමිත් ජයසුන්දර මහතා දැනුම් දෙයි.\n\nවසර 2023 සඳහා පැවැත්වෙන පහ වසර ශිෂ්‍යත්ව විභාගය මේ මස 15 වැනිදා විභාග මධ්‍යස්ථාන 2888කදී පැවැත්වේ.\n\nවිභාග අපේක්ෂකයන් සඳහා උපකාරක පන්ති සංවිධානය කිරීම හා එම පන්ති මෙහෙය වීම, විෂයානුබද්ධ දේශන, සම්මන්ත්‍රණ, වැඩමුළු පැවැත්වීම, උක්ත විභාගය සඳහා අනුමාන ප්‍රශ්න පත්‍ර මුද්‍රණය කිරීම සහ ඒවා බෙදා හැරීම, විභාග ප්‍රශ්න පත්‍රවල ප්‍රශ්න ලබාදෙන බවට හෝ ඒ හා සමාන ප්‍රශ්න ලබාදෙන බවට පෝස්ටර්, බැනර්, අත්පත්‍රිකා, විද්‍යුත් හෝ මුද්‍රිත මාධ්‍ය මඟින් හෝ සමාජ මාධ්‍ය ජාලා මඟින් ප්‍රසිද්ධ කිරීම හෝ එවැනි දෑ ළඟ තබා ගැනීම මේ මස 11 වැනිදා මධ්‍යම රාත්‍රී 12න් පසුව සපුරා තහනම් බව විභාග දෙපාර්තමේන්තුව දැනුම් දෙයි.\n\nයම් අයකු හෝ ආයතනයක් හෝ වෙනත් පාර්ශ්වයක් මෙකී නියෝග නොසලකා ක්‍රියා කළහොත් ඒ තැනැත්තා හෝ ආයතනය හෝ එම පාර්ශ්වය මෙම පනත යටතේ වරදකරුවකු වේ.\n\nයම් අයකු හෝ ආයතනයක් හෝ වෙනත් පාර්ශ්වයක් මෙකී නියෝග යම් ආකාරයකින් කඩ කිරීමක් හෝ උල්ලංඝනය කිරීමක් සිදු කළහොත් ඒ පිළිබඳ ළඟම ඇති පොලිස් ස්ථානයට හෝ පොලිස් මූලස්ථානයට හෝ විභාග දෙපාර්තමේන්තුවට පැමිණිලි කළ හැකිය.\n\n011-2421111 පොලිස් මූලස්ථානය, 119 පොලිස් හදිසි ඇමතුම් අංකය, 1911 ශ්‍රී ලංකා විභාග දෙපාර්තමේන්තුවේ ක්ෂණික ඇමතුම් අංකය, 011-2784208 හෝ 011-2784537 පාසල් විභාග සංවිධාන හා ප්‍රතිඵල ශාඛාව අමතා පැමිණිලි ඉදිරිපත් කළ හැකිය.",
       "URL": "https://www.dinamina.lk/2023/10/06/local/28522/%e0%b7%81%e0%b7%92%e0%b7%82%e0%b7%8a%e0%b6%ba%e0%b6%ad%e0%b7%8a%e0%b7%80-%e0%b6%a7%e0%b7%92%e0%b6%ba%e0%b7%94%e0%b7%82%e0%b6%b1%e0%b7%8a-%e0%b7%83%e0%b6%b8%e0%b7%8a%e0%b6%b8/",
       "Category": "local",
       "Parent URL": "https://www.dinamina.lk/category/local//page/25/"
}