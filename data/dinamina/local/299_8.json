{
       "Source": "dinamina",
       "Timestamp": "August 2, 2023 1:00 am",
       "Headline": "ජාතික ගීය විකෘති කිරීම ගැන පොලිසියෙනුත් විමර්ශනයක්",
       "News Content": "\n\nලංකා ප්‍රිමියර් ලීග් ක්‍රිකට් තරගාවලියේ සමාරම්භක උත්සවයේදී ගායිකාවක ජාතික ගීය ගායනා කිරීම සම්බන්ධයෙන් වන නීතිමය තත්ත්වය පිළිබඳ පොලිස් නීති කොට්ඨාසය මඟින් මේ වන විට අධ්‍යයනයක නිරත වෙමින් ඇතැයි පොලිස් මූලස්ථාන තොරතුරු අනාවරණය කළේය. අපරාධ පරීක්ෂණ දෙපාර්තමේන්තුවටත් පොලිස් මූලස්ථානයටත් මේ වන විට ඒ සම්බන්ධයෙන් පැමිණිලි කිහිපයක් ලැබී ඇති බැවින් පොලිස්පති සී.ඩී. වික්‍රමරත්න මහතා විසින් පොලිස් නීති අංශය භාර නියෝජ්‍ය පොලිස්පති නීතිඥ රුවන් ගුණසේකර මහතාට කළ නියෝගයකට අනුව මෙම නීති අධ්‍යයනය සිදු කරන බව සඳහන්ය.\n\nමෙහිදී නීතිපතිවරයාගෙන් ද පොලිස් නීති අංශය සහාය ලබා ගැනීමට නියමිතව ඇති බව ද පොලිස් තොරතුරු සඳහන් කළේය.\nජාතික ගීය විකෘති කර ගායනා කළ බවත් ජාතික ගීයට අගෞරවයක් කළ බවටත් එල්ල වන චෝදනා සම්බන්ධයෙන් විමර්ශනයක් පැවැත්වීමට සිදුවන්නේ මෙම නීති අධ්‍යයනයෙන් පසුව බව උසස් පොලිස් නිලධාරියෙක් සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/08/02/local/11054/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9c%e0%b7%93%e0%b6%ba-%e0%b7%80%e0%b7%92%e0%b6%9a%e0%b7%98%e0%b6%ad%e0%b7%92-%e0%b6%9a%e0%b7%92%e0%b6%bb%e0%b7%93%e0%b6%b8-%e0%b6%9c%e0%b7%90/",
       "Category": "local",
       "Parent URL": "https://www.dinamina.lk/category/local//page/299/"
}