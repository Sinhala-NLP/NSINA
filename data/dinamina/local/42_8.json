{
       "Source": "dinamina",
       "Timestamp": "October 3, 2023 1:00 am",
       "Headline": "ටෙහෙරාන් හි ඖෂධ ආශ්‍රිත කර්මාන්ත ප්‍රදර්ශනයට ශ්‍රී ලංකාවත් එක්වෙයි",
       "News Content": "ඉරානයේ ටෙහෙරාන් හි පැවති ඖෂධ හා ආශ්‍රිත කර්මාන්ත පිළිබඳ 08 වැනි ජාත්‍යන්තර ප්‍රදර්ශනය සඳහා ශ්‍රී ලංකාව ද එක්ව තිබේ.\n\nඉරාන ඉස්ලාමීය ජනරජයේ ආරාධනයකට අනුව ඉරානයේ ශ්‍රී ලංකා තානාපති ජී. එම්. වී. විශ්වනාත් අපෝන්සු මහතා ටෙහෙරානයේ Imam Khomeini Grand Campus (Mosala) හි පැවති ඖෂධ සහ ආශ්‍රිත කර්මාන්ත පිළිබඳ IRANPHARMA EXPO 2023 ප්‍රදර්ශනයට සහභාගි වී තිබෙන අතර, ඉරාන සමාගම් 427ක් සහ විදෙස් රටවල් 33කට අයත් ප්‍රදර්ශකයන් 282 දෙනකු තම නිෂ්පාදන හා සේවා මේ සඳහා ඉදිරිපත් කර තිබෙන බව විදේශ කටයුතු අමාත්‍යාංශය පවසයි.\n\nIRANPHARMA EXPO ප්‍රදර්ශනය ඖෂධ, ඖෂධ උපකරණ සහ යන්ත්‍රෝපකරණ, ප්‍රතිසංයෝජක ඖෂධ, ශාකසාර ඖෂධ, ආහාර සහ ආහාර අතිරේක, දැනුම පදනම් කර ගත් සමාගම්, ඖෂධ බෙදාහරින්නන්, විද්‍යාත්මක සහ ඖෂධ පර්යේෂණ පහසුකම්, සංගම් සහ සෞඛ්‍ය නිෂ්පාදකයන් සඳහා සත්කාරකත්වය සපයන ඖෂධ කර්මාන්තවල වාර්ෂික උත්සවයක් බව ද එම අමාත්‍යාංශය කියයි.\n\nප්‍රදර්ශනය ඉරානයේ සහ බටහිර ආසියාවේ ප්‍රමුඛ පෙළේ ඖෂධ ආශ්‍රිත සමාගම් හමුවන ප්‍රධාන ව්‍යාපාරික රැස්වීමක් වන අතර, විභව ව්‍යාපාරික හවුල්කාරිත්වයන් සඳහා නව වේදිකාවක් නිර්මාණය කරයි. මේ ප්‍රදර්ශනයේ සමාරම්භක අවස්ථාවේදී ශ්‍රී ලංකා තානාපති විශ්වනාත් අපෝන්සු මහතා ඉරානයේ සෞඛ්‍ය හා වෛද්‍ය අධ්‍යාපන ඇමැති වෛද්‍ය බහ්රම් ඉනොල්ලාහි මහතා හමුවී IRANPHARMA EXPO 2023 සාර්ථක ලෙස සංවිධාන කිරීම සම්බන්ධයෙන් සුබ පැතුම් එක්කර තිබේ.\n\nසෞඛ්‍ය, වෛද්‍ය අධ්‍යාපනය සහ ඖෂධ කර්මාන්තය යන ක්ෂේත්‍රවල ඉරානය සමඟ ඵලදායී හා දිගුකාලීන සහයෝගීතාවක් ඇතිකර ගැනීම සඳහා ශ්‍රී ලංකාවේ උනන්දුව හෙතෙම පෙන්වා දී ඇති අතර, අදාළ යෝජනාව පිළිගනිමින් ශ්‍රී ලංකාවේ සහ ඉරානයේ අදාළ බලධාරීන් අතර යෝජනාව සම්බන්ධයෙන් තවදුරටත් සාකච්ඡා කිරීමේ අවශ්‍යතාව ඇමැතිවරයා අවධාරණය කර ඇත.\n\nඉරාන ඖෂධ අපනයන සංගමයේ ප්‍රධානී වෛද්‍ය සයීඩ් අලි මබූඩි මහතාගේ ප්‍රධානත්වයෙන් පැවති ප්‍රදර්ශනයේ ව්‍යාපාරික සාකච්ඡාවට ද ශ්‍රී ලංකා තානාපතිවරයා සහභාගි වූ අතර, වෛද්‍ය අධ්‍යාපන ක්ෂේත්‍රයේ සහ ඖෂධ ක්ෂේත්‍රයේ ආයෝජන ඇතුළු ශ්‍රී ලංකා වෙළෙඳපොළේ පවතින අවස්ථා පිළිබඳව ද දැනුම්වත් කර තිබේ. ඖෂධ සමාගම්වල ව්‍යාපාරික නියෝජිතයන් ඔවුන්ගේ සමාගම් පැතිකඩ පිළිබඳව අදහස් ඉදිරිපත් කරමින් ශ්‍රී ලංකාවේ කර්මාන්තකරුවන් සමඟ මූලික මට්ටමේ රැස්වීම් පැවැත්වීමට කැමැත්ත පළ කළ තිබේ.\n\nශ්‍රී ලංකාවේ වත්මන් වර්ධනයන් පෙන්වා දෙමින්, ඖෂධ ක්ෂේත්‍රයේ ද්වි-පාර්ශ්වික වෙළෙඳ සහ ආයෝජන හුවමාරුව වැඩිදියුණු කිරීම සහ ඒකාබද්ධ සහයෝගීතාව ගවේෂණය කිරීමේ අරමුණින් වේදිකාවක් නිර්මාණය කිරීමට තානාපතිවරයා සහතික වී තිබේ.",
       "URL": "https://www.dinamina.lk/2023/10/03/local/27139/%e0%b6%a7%e0%b7%99%e0%b7%84%e0%b7%99%e0%b6%bb%e0%b7%8f%e0%b6%b1%e0%b7%8a-%e0%b7%84%e0%b7%92-%e0%b6%96%e0%b7%82%e0%b6%b0-%e0%b6%86%e0%b7%81%e0%b7%8a%e0%b6%bb%e0%b7%92%e0%b6%ad-%e0%b6%9a/",
       "Category": "local",
       "Parent URL": "https://www.dinamina.lk/category/local//page/42/"
}