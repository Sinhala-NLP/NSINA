{
       "Source": "dinamina",
       "Timestamp": "July 27, 2023 1:00 am",
       "Headline": "නූරි වතු අධිකාරි ඝාතකයන් 18කගේ අභියාචනා සලකා බැලීම වසරක් කල් යයි",
       "News Content": "\n\nදැරණියගල නූරි වතුයායේ වතු අධිකාරි ඝාතනය කිරීමේ වරදකරුවන්ට මරණ දඬුවම් නියම කළ මහාධිකරණ තීන්දුව බල රහිත කරන ලෙස ඉල්ලා ගොනු කර ඇති අභියාචන පෙත්සම් සලකා බැලීම ලබන වසරේ ජූනි මස 3 වැනිදා සිදු කිරීමට අභියාචනාධිකරණය ඊයේ (26) තීරණය කළේය. දැරණියගල ප්‍රාදේශීය සභාවේ හිටපු සභාපති අනිල් චම්පික හෙවත් අත කොටා ඇතුළු විත්තිකරුවන් 18 දෙනකු විසින් ඉදිරිපත් කළ පෙත්සම් කැඳවූ අවස්ථාවේ මේ බව තීරණය කෙරිණි. ඒ අවස්ථාවේදී මරණ දඬුවම් නියමව සිටින විත්තිකරුවන් බන්ධනාගාර නිලධාරීන් විසින් අධිකරණයට ඉදිරිපත් කර තිබිණි. දැරණියගල නූරි වත්තේ වතු අධිකාරි නිහාල් පෙරේරා මහතා මාර්ගයේ ගමන් කරමින් සිටියදී 2013 වසරේ ජූලි 05 දා පුද්ගලයන් පිරිසක් විසින් අවි ආයුධවලින් පහර දීමෙන් ඝාතනයට ලක් විය. ඒ සිද්ධිය සම්බන්ධයෙන් අවිස්සාවේල්ල මහාධිකරණය හමුවේ විත්තිකරුවන් 21 දෙනකුට එරෙහිව නීතිපතිවරයා විසින් නඩු පවරා තිබිණි. ඒ නඩු විභාගයේ තීන්දුව 2016 වසරේ ප්‍රකාශ කළ මහාධිකරණය විත්තිකරුවන් තිදෙනෙකු නිදොස් කොට නිදහස් කළ අතර, දැරණියගල ප්‍රාදේශීය සභාවේ හිටපු සභාපති අනිල් චම්පික හෙවත් අත කොටා ඇතුළු විත්තිකරුවන් 18 දෙනකුට මරණීය දණ්ඩනය නියම කිරීමට තීරණය කළේය. ඒ තීන්දුව බල රහිත කර තමන් නිදොස් කොට නිදහස් කරන ලෙස ඉල්ලා මේ පෙත්සම් ගොනු කර තිබිණි.\nනෙල්කා මැදගෙදර",
       "URL": "https://www.dinamina.lk/2023/07/27/local/9631/%e0%b6%b1%e0%b7%96%e0%b6%bb%e0%b7%92-%e0%b7%80%e0%b6%ad%e0%b7%94-%e0%b6%85%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%92-%e0%b6%9d%e0%b7%8f%e0%b6%ad%e0%b6%9a%e0%b6%ba%e0%b6%b1%e0%b7%8a-18/",
       "Category": "local",
       "Parent URL": "https://www.dinamina.lk/category/local//page/326/"
}