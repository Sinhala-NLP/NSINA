{
       "Source": "dinamina",
       "Timestamp": "August 12, 2023 1:00 am",
       "Headline": "කොම්බයාන් සුසානයේ මළ සිරුරු බලු-කපුටු දානයක් වෙලා",
       "News Content": "යාපනයේ කොම්බයාන් ප්‍රදේශයේ පිහිටි හින්දු සුසාන භූමියේ මිහිදන් කෙරෙන මළ සිරුරු නිසියාකාරව මිහිදන් නොකිරීම නිසා මළ සිරුරු කොටස් බල්ලන් හා කපුටන් විසින් රැගෙන යන්නට පටන් ගෙන තිබේ. ඒ හේතුව නිසා මළ සිරුරු කොටස් සුසාන භූමිය හා ගම්මානය අවට වරින් වර දැකිය හැකි බව යාපනයේ කොම්බයාන් ගම්මානයේ වැසියෝ පවසා සිටිති. මෙම සුසාන භූමියේ මිහිදන් කරන ලද කුඩා ළමයෙකුගේ මළ සිරුරක හිස බල්ලන් විසින් රැගෙන යමින් තිබියදී ප්‍රදේශවාසීන් පිරිසක් බල්ලන් පලවා හැර මළ සිරුරේ කොටස් ආරක්ෂා කොට ඒ බව බලධාරීන්ට පෙරේදා (10) දැනුම් දී තිබුණි. පසුව එම හිස කොටස එම සුසාන භූමියේම මිහිදන් කොට ඇත. මේ පිළිබඳව අප කළ සොයා බැලීමකදී වාර්තා වූයේ කොම්බයාන් සුසාන භූමියේ මළ සිරුරු වළ දැමීම, ආදාහනය කිරීම සංවිධානය වූ කීප දෙනෙකු විසින් කුලී පදනමක් මත සිදු කරන බවයි. පවුලේ ඥාතීන්ට හෝ හිත මිතුරන්ට එක්ව මෙම සුසාන භූමියේ මළ සිරුරු මිහිදන් කිරීමට හෝ ආදාහනය කිරීමට එම සංවිධානාත්මක පිරිස ඉඩ ලබා නොදෙයි.\n\nඑම කණ්ඩායම විසින් මුදල් ලබා ගෙන මළ සිරුරු භූමදාන කරන අවස්ථාවලදී අධික ලෙස මත්පැන් පානය කිරීම නිසා මළ සිරුරු මිහිදන් කිරීම හෝ ආදාහනය කිරීම නිසි ලෙස සිදු නොවෙයි.\n\nමේ තත්ත්වය කාලයක සිට දිගින් දිගටම පවතින සිදු වීමක් නිසා මළ සිරුරු නිසි ලෙස භූමදානය කිරීමක් හෝ ආදාහනය කිරීමක් සිදු නොකරන පිරිස ඉවත් කිරීමට පියවර ගන්නා ලෙස කොම්බයාන් ප්‍රදේශයේ ජනතාව යාපනයේ බලධාරීන්ගෙන් ඉල්ලා සිටිති.\n\nඋතුරු පළාත් විශේෂ රසුල දිල්හාර ගමගේ",
       "URL": "https://www.dinamina.lk/2023/08/12/local/13479/%e0%b6%9a%e0%b7%9c%e0%b6%b8%e0%b7%8a%e0%b6%b6%e0%b6%ba%e0%b7%8f%e0%b6%b1%e0%b7%8a-%e0%b7%83%e0%b7%94%e0%b7%83%e0%b7%8f%e0%b6%b1%e0%b6%ba%e0%b7%9a-%e0%b6%b8%e0%b7%85-%e0%b7%83%e0%b7%92%e0%b6%bb/",
       "Category": "local",
       "Parent URL": "https://www.dinamina.lk/category/local//page/254/"
}