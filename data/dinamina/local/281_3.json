{
       "Source": "dinamina",
       "Timestamp": "August 7, 2023 12:21 am",
       "Headline": "ත්‍රිරෝද රියැදුරකු හොල්මනක් දාගෙන හයර් ගිහින්",
       "News Content": "තෙමසකට ඉහතදී මිය ගිය විශ්‍රාමික රාජ්‍ය සේවකයකු පෙරේදා (05) රාත්‍රි ත්‍රිරෝද රථයෙන් නිවෙස දක්වා රැගෙන ගිය රියැදු‍ෙරකුට හයර් මුදල නොමැතිව හිස් අතින්ම පැමිණීමට සිදු වූ පුවතක් රක්වාන නගරයෙන් වාර්තා විය. මෙදින රාත්‍රි හතට පමණ අදාළ රාජ්‍ය සේවකයා පුවත්පතක් අතැතිව රථගාලේ නවතා තිබූ ත්‍රිරෝද රථයකට ගොඩවී නිවෙසට යෑමට පිටත්වී ඇත. එහිදි ත්‍රිරෝද රථයේ හිමිකරු මාර්ග නීති පිළිපදිමින් ධාවනයේ යෙදී සිටියදී අදාළ පුද්ගලයා පවසා ඇත්තේ ඉක්මනින් නිවෙසට යා යුතු බවය.\nඅනතුරුව ත්‍රිරෝද රථයේ රියැදුරු විසින් මේ පුද්ගලයාගේ නිවෙස පිහිටි ප්‍රදේශයට ගොස් රථය නතර කර මුදල් ගැනීමට සූදානම් වූ විට එම පුද්ගලයා එහි සිට නැත. පසුව නිවෙස දෙස ද බලා විපරම් කිරීමෙන් පසු හිස් අතින්ම ආපසු රථගාලට පැමිණ ඇත. රථගාලට පැමිණි රියැදුරු විසින් මිතුරකුට පවසා ඇත්තේ අදාළ පුද්ගලයා සමඟ හයර් එකක් ගිය මුත් මුදල් නොලැබුණු බවයි. පසුව එම මිතුරා පවසා ඇත්තේ එම පුද්ගලයා මීට මාස තුනකට පමණ පෙර මිය ගිය බවයි.\nමෙලෙස කුලී ගමනක් ගිය පුද්ගලයා ප්‍රදේශයේ නමගිය රාජ්‍ය ආයතනයක සේවය කිරීමෙන් පසු මීට වසර දහයකට පමණ ඉහතදී විශ්‍රාම ගෙන ඇත. අවිවාහකයකු ද වන මොහු පමණක් තනිව ජීවත්ව සිටියදී හදිසියේ ඇති වූ අසනීප තත්ත්වයකින් පසු මිය ගොස් ඇත. පසුව මොහුගේ ඥාතීන් විසින් මිය ගිය පුද්ගලයාගේ අවසන් කටයුතු පැය විසිහතරක් යෑමට මත්තෙන් සිදු කර තිබුණි.\nරක්වාන – ඉන්දික සී. කුමාර",
       "URL": "https://www.dinamina.lk/2023/08/07/local/12173/%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b6%9a%e0%b7%94-%e0%b7%84%e0%b7%9c%e0%b6%bd%e0%b7%8a%e0%b6%b8/",
       "Category": "local",
       "Parent URL": "https://www.dinamina.lk/category/local//page/281/"
}