{
       "Source": "dinamina",
       "Timestamp": "August 24, 2023 3:31 am",
       "Headline": "ශ්‍රී ලංකා – ඊජිප්තු සබඳතා නංවන්න පාර්ලිමේන්තු මිත්‍රත්ව සංගමයක්",
       "News Content": "\n\nශ්‍රී ලංකාව හා ඊජිප්තුව අතර ආර්ථීක, දේශපාලනික හා සමාජීය වශයෙන් මිත්‍රත්වය ගොඩනැංවීම සඳහා කඩිනමින් අවධානය යොමු කර, ඒ වෙනුවෙන් ශ්‍රී ලංකා පාර්ලිමේන්තුව හා ඊජිප්තුවේ පාර්ලිමේන්තුව අතර නව පාර්ලිමේන්තු මිත්‍රත්ව සංගමයක් ඇති කිරීමට තීරණය කෙරේ. ශ්‍රී ලංකා පාර්ලිමේන්තුවේ නියෝජ්‍ය කථානායක අජිත් රාජපක්ෂ සහ ශ්‍රී ලංකාවේ ඊජිප්තු තානාපති කාර්යාලයේ කන්සියුලර් මොහොමඩ් මඩි මහත්වරුන් අතර හමුවක් පසුගියදා පැවැති අතර, එහිදී මේ බව අනාවරණය කෙරිණි.\nපාර්ලිමේන්තුවේ නියෝජ්‍ය කථානායක කාර්යාලයේදී පැවති මේ හමුවේදී දීර්ඝ වශයෙන් සාකච්ජා කෙරුණේ ශ්‍රී ලංකාව හා ඊජිප්තුව අතර සම්බන්ධතා තර කරගැනීමට ගත යුතු පියවර සම්බන්ධයෙනි. මේ සඳහා ශ්‍රී ලංකා පාර්ලිමේන්තුව හා ඊජිප්තු පාර්ලිමේන්තුව අතර පාර්ලිමේන්තු මිත්‍රත්ව සංගමයක් ගොඩනැඟීම මුලින්ම කළ යුතු බව තීරණය කෙරුණු අතර, ඒ සඳහා වන යෝජනාව තමා කථානායක මහින්ද යාපා අබේවර්ධන මහතාට යොමු කර පාර්ලිමේන්තුවට ඉදිරිපත් කිරීමට කටයුතු කරන බව නියෝජ්‍ය කථානායක අජිත් රාජපක්ෂ මහතා මෙහිදී කියා සිටියේය.\nශ්‍රී ලංකාව හා ඊජිප්තුව අතර සංචාරක කර්මාන්තය ප්‍රවර්ධන කිරීම ‍සම්බන්ධයෙන්ද මෙම හමුවේ දී වැඩි අවධානයක් යොමු කෙරිණි. ශ්‍රී ලංකාවේ සුන්දර පරිසරය, වනජීවි ජාතික උද්‍යාන නැරඹීමටත්, ශ්‍රී ලංකාවේ මුහුදු තීරයේ ආස්වාදය විඳගැනීමටත් ඊජිප්තු ජාතිකයන් කැමැත්තෙන් සිටින බව ශ්‍රී ලංකාවේ ඊජිප්තු තානාපති කාර්යාලයේ කන්සියුලර් මොහොමඩ් මඩී මහතා මෙහිදී ප්‍රකාශ කළේය. සිරිමාවෝ බණ්ඩාරනායක මැතිනියන්ගේ නොබැඳි විදෙස් පිළිවෙතට ඊජිප්තුව හැමදා ගරු කළ බවත්, ශ්‍රී ලංකාව වෙනුවෙන් ඉදිරියේදී දිය හැකි උපරිම සහයෝගය දෙන බවත් කන්සියුලර් මොහොමඩ් මඩි මහතා සඳහන් කළේය. නියෝජ්‍ය කථානායක අජිත් රාජපක්ෂ මහතා කියා සිටියේ දෙරට අතර මිත්‍රත්වය වැඩි කරගැනීමෙන් තවත් ප්‍රයෝජන රැසක් රටවල් දෙකටම හිමි වන බවයි.\nස්වර්ණා විජේකෝන්,\nසන්ධ්‍යා කරුණාරත්න\n\n",
       "URL": "https://www.dinamina.lk/2023/08/24/local/16846/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%8a%e0%b6%a2%e0%b7%92%e0%b6%b4%e0%b7%8a%e0%b6%ad%e0%b7%94-%e0%b7%83%e0%b6%b6%e0%b6%b3%e0%b6%ad%e0%b7%8f/",
       "Category": "local",
       "Parent URL": "https://www.dinamina.lk/category/local//page/197/"
}