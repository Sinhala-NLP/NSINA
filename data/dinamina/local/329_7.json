{
       "Source": "dinamina",
       "Timestamp": "July 26, 2023 1:00 am",
       "Headline": "ජනතා සහාය නොලැබීම වනාන්තර ගිනි ගැනීම් පාලනයට විශාල බාධාවක්",
       "News Content": "මිනිස් ක්‍රියාකාරකම් හේතුවෙන් මෙරට වනාන්තර ආශ්‍රිතව ගිනි ගැනීම් සිදු වන බවත්, පසුගිය දිනවල ආරුක්කු නවය පාලම අසල, ඇල්ල මෙන්ම හල්දුම්මුල්ල, වැලිමඩ, හපුතලේ, ඌව පරණගම, බදුල්ල, ලුණුගල, කන්දකැටිය, මහියංගණය, රිදීමාලියද්ද ආදී ප්‍රාදේශීය ලේකම් කොට්ඨාසවල ගිනි ගැනීම් වාර්තා වූ බවත් බදුල්ල ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ඊ. එම්. එල්. උදය කුමාර මහතා පැවැසීය.\n\nමේ පිළිබඳව වැඩිදුරටත් අදහස් දැක්වූ ඒ මහතා මෙලෙස ද කීවේය.\n\n“මේ ගිනි ගැනීම් පාලනය කිරීමට පවතින ප්‍රධාන බාධාව ජනතා සහාය නොලැබීම. ඇතැම් ගිනි තැබීම් සම්බන්ධයෙන් පුද්ගලයන් කිහිප දෙනකු අත්අඩංගුවට ගැනීමට හැකි වුණා. තොරතුරු නොලැබීම හේතුවෙන් අත්අඩංගුවට ගැනීම් අවම වී තිබෙනවා. බදුල්ල දිස්ත්‍රික්කය ආශ්‍රිතව සිදු වන ගිනි ගැනීම් සම්බන්ධව අදාළ අංශ සමඟ සාකච්ඡාවක් පැවැත්වීමට බලාපොරොත්තු වෙනවා.\n\nආරුක්කු නවය පාලම අසල ඇති වූ ගින්න සම්පූර්ණයෙන් පසුගිය 23 වෙනිදා පස්වරුව වන විට පාලනය කළා. ඒ සඳහා ගුවන්, යුද, පොලිසිය, ප්‍රාදේශීය ලේකම් කාර්යාලය ආදියේ සහය ලැබුණා. එය ව්‍යාප්ත වුණා නම් දුම්රිය මාර්ගයට හානි සිදු වීමට ඉඩ තිබුණා. ඇල්ල ප්‍රාදේශීය ලේකම් කොට්ඨාසය දක්වාම පැතිර ගිය ගින්න පෙරේදා (24) පස්වරුව වන විට පාලනය කිරීමට හැකි වුණා.”",
       "URL": "https://www.dinamina.lk/2023/07/26/local/9202/%e0%b6%a2%e0%b6%b1%e0%b6%ad%e0%b7%8f-%e0%b7%83%e0%b7%84%e0%b7%8f%e0%b6%ba-%e0%b6%b1%e0%b7%9c%e0%b6%bd%e0%b7%90%e0%b6%b6%e0%b7%93%e0%b6%b8-%e0%b7%80%e0%b6%b1%e0%b7%8f%e0%b6%b1%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/329/"
}