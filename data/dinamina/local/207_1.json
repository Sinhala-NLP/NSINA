{
       "Source": "dinamina",
       "Timestamp": "August 22, 2023 5:15 pm",
       "Headline": "රෝගීන්ගේ අයිතිවාසිකම් හා වගකීම් වඩාත් ශක්තිමත් කිරීමට යෝජනාවලියක්",
       "News Content": "රෝගීන්ගේ අයිතිවාසිකම් හා වගකීම් වඩාත් ශක්තිමත් කිරීමට සෞඛ්‍ය පිළිබද ආංශික අධීක්ෂණ කාරක සභාවෙන් යෝජනාවලියක් සැකසීම පිළිබඳ පාර්ලිමේන්තු මන්ත්‍රී මයන්ත දිසානායක මහතාගේ සභාපතිත්වයෙන් පසුගියදා(11) රැස්වූ සෞඛ්‍ය පිළිබඳ ආංශික අධීක්ෂණ කාරක සභාවේදී සාකච්ඡා විය.\n\nසෞඛ්‍ය අමාත්‍යාංශය, අධිකරණ අමාත්‍යාංශය, ශ්‍රී ලංකා වෛද්‍ය සංගමය, ශ්‍රී ලංකා වෛද්‍ය සභාව, නිති ආධාර කොමිෂන් සභාව, ශ්‍රී ලංකා මානව හිමිකම් කොමිෂන් සභාව යන රාජ්‍ය ආයතන ද රෝගින්ගේ අයිතිවාසිකම් සුරැකීම නියෝජනය කරමින් තවත් ආයතන රැසක නියෝජිතයන් ද කමිටු සකච්ඡාවට සහභාගී වූ අතර දැනට රෝගීන්ගේ අයිතිවාසිකම් සුරැකීම සඳහා පවතින නිති රෙගුලාසි තවත් ශක්තිමත් කිරීම පිළිබඳ අදහස් හුවමාරු විය.\n\nඅටවැනි පාර්ලිමේන්තුවේ, සෞඛ්‍ය පිළිබඳ ආංශික අධීක්ෂණ කමිටුවේ සාකච්ඡා වූ රෝගීන්ගේ අයිතිවාසිකම් හා වගකිම් පිළිබඳ යෝජනාවලිය තව දුරටත් සාකච්ඡා කොට එය පාර්ලිමේන්තුවේ සම්මත කිරිමේ අවශ්‍යතාවය කමිටුව විසින් පෙන්වා දුන්නේය. මේ සම්බන්ධයෙන් කමිටුවට සහභාගී වූ වෛද්‍ය වෘතීයට අදාල විද්වත් පිරිස් සහ රෝගීන්ගේ අයිතිවාසිකම් සම්බන්ධයෙන් පෙනී සිටින අනෙකුත් ආයතන විසින් මේ පිළිබඳ පුළුල්ව සාකච්ඡාවට භාජනය කරන ලදි. දැනට සෞඛ්‍ය අමාත්‍යාංශය විසින් ඉදිරිපත් කර ඇති උක්ත කරුණ සම්බන්ධ යෝජනාවලිය සහ ශ්‍රී ලංකා වෛද්‍ය සංගමය විසින් ඉදිරිපත් කර ඇති යෝජනාවලිය එකිනෙකට සසඳා බලා අවසාන යෝජනාවලියක් සැකසීමට මෙහිදී කමිටුව විසින් තීරණය කරන ලදි.\n\nමෙම කටයුත්ත සඳහා ලෝක සෞඛ්‍ය සංවිධානයේ තාක්ෂණික සහය ලබා දීමට එම සංවිධානයේ ශ්‍රී ලංකා කාර්යාල නියෝජිත Dr. Shalala Ahmadova මහත්මිය එකඟ විය.\n\nඑසේම ඉන්දියාව, තායිලන්තය වැනි රටවල තිබෙන මේ හා සම්බන්ධ යෝජනාවලීන් ද අධ්‍යනය කර මෙම යෝජනාවලිය තවත් ශක්තිමත් කර ගැනීමට එම යෝජනාද දායක කර ගන්නා ලෙසද කමිටුව යෝජනා කළේය.\n\nමෙම රැස්වීමට පාර්ලිමේන්තු මන්ත්‍රීවරුන් වන වෛද්‍ය රාජිත සේනාරත්න, වෛද්‍ය ගයාෂාන් නවනන්ද, ජගත් කුමාර සුමිත්‍රාආරච්චි, වෛද්‍ය උපුල් ගලප්පත්ති හා ලලිත් කුමාර යන මහත්වරුන් ද සහභාගී වූහ.",
       "URL": "https://www.dinamina.lk/2023/08/22/breaking-news/16291/%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b6%85%e0%b6%ba%e0%b7%92%e0%b6%ad%e0%b7%92%e0%b7%80%e0%b7%8f%e0%b7%83%e0%b7%92%e0%b6%9a%e0%b6%b8%e0%b7%8a-%e0%b7%84%e0%b7%8f/",
       "Category": "local",
       "Parent URL": "https://www.dinamina.lk/category/local//page/207/"
}