{
       "Source": "dinamina",
       "Timestamp": "August 30, 2023 1:16 am",
       "Headline": "විජිත බස්නායකගේ  ‘ඉනි’ එළිදකී",
       "News Content": "විජිත බස්නායක (වමේ සිට දෙවැන්නා) වාස්තුවේදී අනුර රත්නවිභූෂණ වෙත ‘ඉනි’ පිටපතක් පිළිගන්වයි. වාස්තුවේදී ඈෂ්ලි ඩි වොස් ද (වමේ) සේයාරුවේ සිටී.\n\nවිජිත බස්නායක ප්‍රවීණ ශ්‍රී ලාංකීය වාස්තුවේදියෙකි. අවකාශ නිර්මාණකරුවෙකි. චින්තකයෙකි. ශාස්ත්‍රාලීයයත්වයෙන් ඔබ්බෙහි ගැවසෙන අධ්‍යාපනඥයෙකි. පර්යේෂකයෙකි.\n\nහතළිස් වසරකට ආසන්න සිය නිර්මාණ දිවියෙන් තෝරාගත් ගොඩනැඟීලි කීපයක් ඇතුළත් කෘතිය, ‘ඉනි’ පසුගිය අගෝස්තු 23දා එළි දැක්විණි. සිංහල – ඉංග්‍රීසි භාෂා ද්වයෙන්ම සම්පාදිත මේ කෘතිය, විජිතගේ ගොඩනැඟි ඉදිකිරීමේ විලාසය පිළිබඳ කදිම විවරණයක් ගෙනෙයි. ඔහු සිය සහයෝගි නිර්මාණ ශිල්පීන් සහ කර්මාන්තකරුවන් හා එක්ව පසුගිය දශක හතරක් තිස්සේ කළ නිමැවුම් එක හැඩයකට, රාමුවකට හෝ සෞන්දර්ය රීතියකට ගොනු කිරීම තරමක් අසීරුය.\n\nඒවායේ එළඹුම, මූලික පිහිටීම, ඉඩහසර හැසිරවීම හුදෙක්ම සමකාලීන ගොඩනැඟිලි අවශ්‍යතාවක් සපුරාලීමකි. එහෙත් ඉඩකඩේ විස්තරාත්මක නිරූපණ, දිග පළල උස අතර අනුපාතයන්, සම්පිණ්ඩනයන් තුළ ඇත්තේ පැතිරුණු අතීත ගොඩනැඟිලි සම්ප්‍රදායක අක්-මුල් සොයා යන ගමනකි. ඒ ගමනේදී ඔහු අනාගතවාදී, ස්වභාවික පරිසරය හා එක්ව විසිය හැකි ගොඩනැගීම් විලාසයකටද ඔහු මුල පුරන්නේ නිර්මාණයට සහභාගි වන සියල්ලන් ඒ හා සංවේදී කරවමිනි.\n\nසම්පූර්ණයෙන්ම ශ්‍රී ලාංකාවේ ඉගෙන පුහුණුව ලැබූ විජිත බස්නායක මේ මහපොළව මත හසුරවමින් සිටින්නේ හුදු ගොඩනැගිලි ඉදිකිරීමේ ශෛලියක් නොව පාරිසරික සංවේදිතාවය පිළිබඳ දැනුමකි.\n\nඔහු ඇතුළු මේ ගොඩනැඟිලි නිර්මාණකරුවන්ගේ යෝජනාව තාක්ෂණයේත්, සම්ප්‍රදායේත්, කලාත්මක මනෝ භාවයේත් මනා සංකලනයකි. සමබරතාවයකි. යහ පැවැත්මකි.\n\nවිජිතගේ ගොඩනැඟිල්ලක සැලසුම ඇඳෙන පරිද්දෙන්ම ඔහුගේ ඇදුරන්, සමීපතමයන්, සහයෝගකරුවන් ඇසුරෙහි කලක් තිස්සේ කතා බස් කරමින් වෙනස් වෙමින් සංස්කරණය වූ කෘතියකි මෙය. “‘ඉනි’:විජිත බස්නායකගේ තෝරාගත් ඉදිකිරීම්” පිටු 306යි. ඝන බැම්මෙන් බැඳ ඇත. ගොඩනැඟිලි වල සිතියම්, වර්ණ ඡායාරූප සහ විස්තරාත්මක විවරණයක් අඩංගුය. ඔප කඩදාසියේ මුද්‍රිත මෙය විජිත යාපා ප්‍රකාශනයකි.",
       "URL": "https://www.dinamina.lk/2023/08/30/local/18051/%e0%b7%80%e0%b7%92%e0%b6%a2%e0%b7%92%e0%b6%ad-%e0%b6%b6%e0%b7%83%e0%b7%8a%e0%b6%b1%e0%b7%8f%e0%b6%ba%e0%b6%9a%e0%b6%9c%e0%b7%9a-%e0%b6%89%e0%b6%b1%e0%b7%92-%e0%b6%91%e0%b7%85/",
       "Category": "local",
       "Parent URL": "https://www.dinamina.lk/category/local//page/175/"
}