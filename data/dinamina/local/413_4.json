{
       "Source": "dinamina",
       "Timestamp": "July 5, 2023 8:57 am",
       "Headline": "සුවෙන් පසුවෙන තායි රාජා ගැන රාජ්‍ය නොවන සංවිධාන‍ බොරු ප්‍රචාර පතුරවනවා",
       "News Content": "ශ්‍රී දළදා මාලිගාවට තායි රජු විසින් මීට වසර 37කට පෙර පූජා කළ තායි රාජා මනා සෞඛ්‍ය තත්ත්වයෙන් පසුවන නමුත් මෙරට ඇතැම් රාජ්‍ය නොවන සංවිධාන එම ඇතා සම්බන්ධ වැරදි තොරතුරු තායිලන්ත රජයට ලබා දෙමින් සිටින බවත් ශ්‍රී දළදා මාලිගාවේ හිටපු දියවඩන නිලමේ නෙරංජන් විජයරත්න මහතා පවසයි.\n\nසියම් දේශයේ රජු විසින් දළදා මාලිගාවට පූජා කළ මෙම ඇතා නැවත තායිලන්තයට රැගෙන යෑමට උත්සාහ කළහොත් එදා සිට මේ දක්වා ඇතාගේ නඩත්තුවට ගිය වියදම් ඉල්ලා නඩු පවරන බව ද ඒ මහතා කීය.\n\nදළදා වහන්සේ උදෙසා යමක් පූජා කිරීම යනු බුදුන් වහන්සේට පූජා කළා සේ සැලකිය හැකි බවත් එවන් සංස්කෘතික වටිනාකමක් ඇති සිදුවීමක් සුළුවෙන් තැකිය නොහැකි බවත් ඒ මහතා කීය.\n\nමුතු රාජා සම්බන්ධයෙන් ඇති වූ ප්‍රශ්නය මත තායිලන්තයෙන් මෙරටට ලබාදුන් අනෙක් ඇතුන් දෙදෙනා ද යළි තායිලන්තය බලා පිටත් කර යැවීමට විදේශ මුදල්වලින් යැපෙන රාජ්‍ය නොවන සංවිධාන නියෝජිතයන් කටයුතු කරමින් සිටින බවත් ඔවුන් බොහෝ දෙනකුට අවශ්‍ය වී තිබෙන්නේ මෙරට පෙරහර සංස්කෘතියට බලපෑම් කිරීමට බවත් හෙතෙම අවධාරණය කළේය.\n\nතායි රාජා මෙරටට ගෙනැවිත් ගෙවී ගිය වසර 37ක කාලය තුළ ඇතා රැක බලා ගැනීමට අති විශාල මුදලක් වැය කර තිබෙන බවත් මේ නිසා තායිලන්තයෙන් ඇතා ඉල්ලා සිටියහොත් තමන් පෞද්ගලිකව මැදිහත් වී නඩත්තුවට ගිය වියදම් ඉල්ලා නඩු පවරන බවත් හිටපු දියවඩන නිලමේවරයා පැවසුවේය.",
       "URL": "https://www.dinamina.lk/2023/07/05/local/4311/%e0%b7%83%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%b4%e0%b7%83%e0%b7%94%e0%b7%80%e0%b7%99%e0%b6%b1-%e0%b6%ad%e0%b7%8f%e0%b6%ba%e0%b7%92-%e0%b6%bb%e0%b7%8f%e0%b6%a2%e0%b7%8f-%e0%b6%9c/",
       "Category": "local",
       "Parent URL": "https://www.dinamina.lk/category/local//page/413/"
}