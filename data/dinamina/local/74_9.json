{
       "Source": "dinamina",
       "Timestamp": "September 25, 2023 1:20 am",
       "Headline": "තම දේශපාලන අරමුණු වෙනුවෙන් ඇතැමුන් ජාතිවාදී ගැටුම් ඇති කරනවා",
       "News Content": "ඇතැම් දේශපාලන කණ්ඩායම් මඟින් තම දේශපාලන අරමුණු ඉටු කර ගැනීම සඳහා ජාතිවාදී ගැටුම් ඇති කරමින් සිටින බවත් නැවත ගොඩ ඒමට උත්සාහ කරන රටක ස්වභාවය තේරුම්ගෙන ඔවුන් ක්‍රියා කළ යුතු බවත් හිටපු පාර්ලිමේන්තු මන්ත්‍රී ජනාධිපති වෘත්තීය කටයුතු පිළිබඳ අධ්‍යක්ෂ ජනරාල් සමන් රත්නප්‍රිය මහතා ප්‍රකාශ කළේය.\n\nඒ මහතා මේ බව පැවසුවේ පසුගියදා (22) කොළඹදී පැවති මාධ්‍යය හමුවකට එක් වෙමිනි.\n\nඑහිදී වැඩිදුරටත් අදහස් පළ කළ සමන් රත්නප්‍රිය මහතා මෙසේ ද පැවසීය.\n\n“මූලිකවම අපි දන්නවා අද වෙනකොට රටේ විවිධ මාතෘකා ගණනාවක් සාකච්ඡාවට භාජනය වෙමින් තියෙනවා. පාර්ලිමේන්තුව තුළ සාකච්ඡා කරනවා චැනල් 4 සිදුවීම පිළිබඳව. ඒ වගේම වර්තමාන ජනාධිපතිවරයා අද වෙනකොට UN එකට ගිහිල්ලා UN එක අමතලා ලෝකේ ඉන්න රාජ්‍ය නායකයෝ මුණගැහිලා විවිධ මැදිහත් වීම් කරමින් ඉන්නවා. ඒ වගේම රට ඇතුළෙ සමහර කාරණා පිළිබඳ විවිධ මැදිහත් වීම් දේශපාලන පක්ෂ සහ වෘත්තීය සමිති මඟින් සිදු කරමින් ඉන්නවා. සෞඛ්‍ය ක්ෂේත්‍රයේ උද්ඝෝෂණ ව්‍යාපාරයක් ක්‍රියාත්මක කරනවා. මේ සමස්ත කාරණා ගැන කෙටි අදහස් අපේ කණ්ඩායම විසින් ප්‍රකාශ කරනවා.\n\nචැනල් 4 සිදුවීමට අදාළ මැදිහත්වීමක්, විවාදයක් අද වෙනකොට පාර්ලිමේන්තුවෙ සිදු වෙනවා. අපි දැක්කා විවිධ අදහස් විපක්ෂයේ දේශපාලන පක්ෂ, දේශපාල‍නඥයන් ඒ වගේම ආණ්ඩුව පැත්තෙන්නුත් විවිධ අදහස් ඉදිරිපත් කරනවා. ඒ වගේම චෝදනාවක් එල්ල වෙනවා චැනල් 4 සිදුවීමට අදාළව පරීක්ෂණයක් නියම ආකාරයෙන් කරන්න ආණ්ඩුව සූදානම් නැහැ කියලා. ඒක බොරුවක්. ඒක පිළිගන්න පුළුවන් කාරණයක් නෙවෙයි.\n\nආණ්ඩු පක්ෂයේ මන්ත්‍රීවරු විදිහට ඒ අය තේරීම්කාරක සභාවක් ඉල්ලලා තිබුණා. මේ ගැන විවිධ අදහස් විපක්ෂයේ මන්ත්‍රීවරු සහ විවිධ කණ්ඩායම් කරමින් ඉන්නවා. ඕන කෙනකුට ඕන අදහසක් ඉදිරිපත් කරන්න පුළුවන්. නමුත් ඇත්ත මොකක්ද, වෙන්නෙ මොකක්ද කියන කාරණය පිළිබඳ අපි සිහි බුද්ධියෙන් කල්පනා කරන්න ඕනෑ.\n\nආරක්ෂක අමාත්‍යාංශය නිවේදනයක් නිකුත් කළා මේ කාරණාවට අදාළව. බුද්ධි අංශ ප්‍රධානීන් කිව්වෙ මේකට පරීක්ෂණයක් ඕන නෑ කියන එක නෙවෙයි. පරීක්ෂණ ප්‍රතික්ෂේප කරලා නැහැ කවුරුත්. ඒක වැරදි විදිහට අර්ථකථනය කරන්න හදනවා සමහර විපක්ෂයේ දේශපාලනඥයන්. ඒක සාධාරණ නෑ කියන එක තමයි මූලික වටයෙදි කියන්න තියන්නේ.”\n\nහිටපු ආණ්ඩුකාර රජිත් කීර්ති තෙන්නකෝන් මහතා,\n\n“ඇතැම් වෘත්තීය සමිති ඇතුළු, වෘත්තිකයන් විසින් මේ වෙනකොට අසත්‍ය තොරතුරු සමාජගත කරමින් සිටිනවා. රට තුළ බුද්ධි ගලනයක් සිදු වෙමින් පවතින බවත් ප්‍රකාශ වෙනවා. පසුගිය කාලය තුළ වෛද්‍යවරු 842ක් රට හැර ගොස් සිටින බවත් ප්‍රකාශ වුණා. මේ රටේ කම්කරු නීතියට අනුව නිවාඩු ලබා සිටින වෛද්‍යවරු 544 දෙනකු ඇතුළුව වෛද්‍යවරු 842ක් රට හැර ගොස් ඇති බව ඔවුන් පවසනවා. මෙලෙස අසත්‍ය කරුණු ඉදිරිපත් කිරීම තුළින් සෞඛ්‍ය කේෂ්ත්‍රයේ පවතින සැබෑ ප්‍රශ්නය යට යනවා.\n\nවිවිධ කණ්ඩායම් මඟින් පවතින ප්‍රශ්නවලට පිළිතුරු සෙවීම වෙනුවට නැති ප්‍රශ්න මතු කරමින් සිටිනවා. ප්‍රතිපත්තියක් ලෙස යම්කිසි නිශ්චිත කාර්ය පටිපාටියකට අනුව රජය මඟින් රාජ්‍ය සේවකයන්ට විදේශගත වීමට අවස්ථාව ලබා දුන්නා. කලින් ඉඳලම එහෙම වැඩපිළිවෙළවල් තිබුණා. සියලු රාජ්‍ය සේවකයන්ට රජයෙන් දුන් වරප්‍රසාදයක් ලෙස ඒක හඳුන්වන්න පුළුවන්. නිවාඩු ලබා විදෙස්ගත වන වෘත්තිකයන් රට හැර යනවා කියන කාරණය වැරදියි. විවිධ අසත්‍ය ප්‍රචාර ජනගත කිරීම කාලයක් තිස්සේම සිදු වෙනවා.\n\nමේ අවස්ථාවට එක්සත් සමාජ සංවිධානයේ සභාපති පුලස්ති වන්නිආරච්චි, සිවිල් සංවිධාන හා වෘත්තීය සමිති එකමුතුවේ සම කැඳවුම්කරු තුසිත පෙරේරා, සිවිල් සංවිධාන හා වෘත්තීය සමිති එකමුතුවේ සාමාජික සුප්පයියා ආනන්ද කුමාර, ලක් වනිතා සංවිධානයේ නීති උපදේශිකා නීතිවේදී කෞෂලී සමරතුංග ජයවීර ඇතුළු මහත්ම මහත්මීහු සහභාගි වී සිටියහ.\n\nනෙත්මි පූජනී රත්නායක සහ තක්ෂිලා උදයංගනී",
       "URL": "https://www.dinamina.lk/2023/09/25/local/25146/%e0%b6%ad%e0%b6%b8-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1-%e0%b6%85%e0%b6%bb%e0%b6%b8%e0%b7%94%e0%b6%ab%e0%b7%94-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99/",
       "Category": "local",
       "Parent URL": "https://www.dinamina.lk/category/local//page/74/"
}