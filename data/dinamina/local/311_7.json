{
       "Source": "dinamina",
       "Timestamp": "July 31, 2023 1:00 am",
       "Headline": "නඩු ලේඛන සපා කෑනීතිඥවරිය අද කෙළ පරීක්ෂණයට",
       "News Content": "සපා කා කැබිලි කර විනාශ කර ඇති ලිපි ලේඛනවල අන්තර්ගත ඛේටය ඒවා සපා කෑ නීතීඥවරියගේමදැයි තහවුරු කර ගැනිම සඳහා සැකකාර නීතීඥ නීතීඥවරියගේ රුධිර සාම්පල ලබා ගැනීමට අනුරාධපුර ශික්ෂණ රෝහලේ අධිකරණ වෛද්‍ය නිලධාරිවරයා හමුවට අද (31) ඉදිරිපත් කරන ලෙස කැකිරාව දිසා විනිසුරු සහ මහේස්ත්‍රාත් සෙනරත් බණ්ඩාර මහතා බන්ධනාගාර අධිකාරිවරයාට නියෝග කළේය.\n\nමෙසේ නියෝග කළේ කැකිරාව පොලිසියේ ස්ථානාධිපති ප්‍රධාන පොලිස් පරික්ෂක සුමිත් මුණසිංහ සහ එම පොලිසියේ නඩු කටයුතු මෙහෙයුම් අංශයේ ස්ථානාධිපති උප පොලිස් පරික්ෂක දේශප්‍රිය නවරත්න යන මහත්වරුන් බී වාර්තාවක් මගින් අධිකරණයට කරුණු වාර්තා කරමින් සැකකාර නීතඥවරිය කැකිරාව මහේස්ත්‍රාත් අධිකරණය හමුවට ඉදිරිපත් කල අවස්ථාවේදීය.\n\nකැකිරාව දිසා මහේස්ත්‍රාත් අධිකරණ ලේඛනාගාරයේ ලිපි ගොනුවක තිබූ ඉඩම් නඩුවක රජයේ රස පරීක්ෂකවරයා විසින් සහතික කරන ලද වැදගත් ලේඛන දෙකක් පැහැර ගෙන ඒවා සිය මුඛය තුළට දමා සපා කා විනාශ කිරිමේ සිද්ධියක් සම්බන්ධයෙන් සැකපිට අත්අඩංගුවට ගත් නීතීඥවරිය අගෝස්තු 2 දක්වා රක්ෂිත බන්ධනාගාර ගත කරන ලෙස ද මෙහිදී මහේස්ත්‍රාත්වරයා නියෝග කළේය.\n\nඅයුතු ඇතුළුවිම, බලෙන් ලබා ගැනීම, කොල්ලකෑම, අනර්ථයක් සිදු කිරීම සහ රජයේ නිලධාරියෙකුට සාපරාධී බලහත්කාරය පෑම යන චෝදනා යටතේ ඇය අධිකරණය හමුවට ඉදිරිපත් කර තිබිණි.\n\nමෙසේ රක්ෂිත බන්ධනාගාර ගත කලේ කැකිරාව දිසා අධිකරණයේ සහ මහේස්ත්‍රාත් අධිකරණයේ පූර්ණ කාලීනව නීතිඥ වෘත්තියේ නියැලෙන නීතිඥවරියක වන රෝෂිණි අබේරත්න නැමැත්තියයි. ඇය කැකිරාව සෙක්කුපිටිය ප්‍රදේශයේ පදිංචිකාරියකි.\nඅනුරාධපුර-උපාලි ආනන්ද කරුණාදාස",
       "URL": "https://www.dinamina.lk/2023/07/31/local/10384/%e0%b6%b1%e0%b6%a9%e0%b7%94-%e0%b6%bd%e0%b7%9a%e0%b6%9b%e0%b6%b1-%e0%b7%83%e0%b6%b4%e0%b7%8f-%e0%b6%9a%e0%b7%91%e0%b6%b1%e0%b7%93%e0%b6%ad%e0%b7%92%e0%b6%a5%e0%b7%80%e0%b6%bb%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/311/"
}