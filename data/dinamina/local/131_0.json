{
       "Source": "dinamina",
       "Timestamp": "September 11, 2023 3:20 am",
       "Headline": "කොග්ගල ඔයේ  මෝය කට  අනවසර පිහිනුම්  තටාකයක් වෙලා",
       "News Content": "ජීවිත රැසක් විනාශයි / ධීවර කටයුතුවලටත් බාධා\n\nඓතිහාසික කොග්ගල ඔයෙහි මෝයකට අනවසර පිහිනුම් තටාකයක් බවට පත් වීම නිසා මේ වන විට ජීවිත පනහකට අධික ගණනක් මුහුදට බිලි වී සිය ගණනක් ධීවරයින්ගේ ජීවන වෘත්තිය ද අහිමි වී ඇතැයි ධීවර ප්‍රජාව පවසති. ගෙවී ගිය සතියේ ද මෙහි දිය නෑමෙහි යෙදුණු පිරිසකගෙන් තිදෙනකු ගසා ගෙන ගොස් දෙදෙනකු අසල්වාසීන් විසින් බේරාගත් අතර එක් අයකු මරණයට පත් විය.\n\nමෙයට අමතරව කොග්ගල ඔයෙහි මත්ස්‍ය සම්පතටද හානි සිදුවීමට පටන්ගෙන ඇති අතර, මෝයකටෙහි සිට මීටර් 200ක් පමණ ඇතුළට ද වැලි පිරීගොස් බරපතළ ස්වභාවික ආපදාවකට ඔයත් ධීවරයනුත් පත්වී ඇතැයිද පෙන්නා දෙති. මෙම මෝයකට මුහුදට වැටෙන තැන කෝටි ගණනක් වැයකොට ගල්වැටි දෙකක් යොදා වැලි කන්දක් ඇතිවන ලෙසට මෙයට පෙර කටයුතු කළේ ඔයටත් ඔය ඉස්මත්තේ ඇති කුඹුරුවලටත් කරිදිය යෑම වලකාළීම සඳහාය.\n\nමෙම ස්ථානය අසල මහජන නියෝජිතයකුගේ අවශ්‍යතාවයක් මත හබරාදුව ප්‍රාදේශීය සභාව විසින් කරනු ලැබූ ඉදිකිරීමක් නිසා මේ මෝයකට නාන තැනක් බවට පත්වී ගිය බවත් ඒ අසල වැල්ලේ අනවසර කඩ ඉදිකර ඇති බවත් ධීවරයෝ පෙන්නා දෙති.\n\nමෙහි නෑමට පටන් ගැනීම නිසා මෝයක‍ෙටහි වැලි ගොඩවීම නතර වී ඇති බවත් එයට හේතුව මෙහි දිය නෑම බවත් ඒ නිසා වැලි රැඳීම නතර වී ඇති බව පෙන්නා දෙන ධීවරයන් මෙහි මසුන් ඇල්ලූ සිය ගණනකගේ මසුන් ඇල්ලීමේ රැකියාවන් පවා මේ නිසා නැතිවී ගොස් ඇති බවද පැවසූහ.\n\nමේ සම්බන්ධයෙන් වාරිමාර්ග දෙපාර්තමේන්තුවෙන් කළ විමසීමකට ඔවුන් පවසා සිටියේ මෝයකටවල්වල නෑම බරපතළ නීති විරෝධී ක්‍රියාවක් බවත් එයට කිසිසේත් ඉඩදිය නොහැකි බවත්ය.\n\nඑසේම වෙරළ සංරක්ෂණ දෙපාර්තමේන්තුව පවසා සිටියේ මෙහි අනවසර ඉදි කිරීම් කර ඇති බවත් එය ඉවත් කරන ලෙසට දන්වා ඇති බවත්ය.\n\nමේ සම්බන්ධයෙන් අදාළ වගකිව යුතු ආයතන මෙම නීති විරෝධී ක්‍රියා ඉවත් කරන බව පැවසුවද මෙතෙක් ඒ කිසිවක් ඉටුකර නැති බවත් මෙම තත්ත්වය දිගටම පැවතුනහොත් බරපතළ තත්ත්වයක් ධීවර ප්‍රජාව තුළින් ඇතිවීම වැළැක්විය නොහැකි බවත් ධීවරයෝ පවසති.\n\nගාල්ල දිසා සමූහ – නන්දසිරි වැලිගමගේ",
       "URL": "https://www.dinamina.lk/2023/09/11/local/21015/%e0%b6%9a%e0%b7%9c%e0%b6%9c%e0%b7%8a%e0%b6%9c%e0%b6%bd-%e0%b6%94%e0%b6%ba%e0%b7%9a-%e0%b6%b8%e0%b7%9d%e0%b6%ba-%e0%b6%9a%e0%b6%a7-%e0%b6%85%e0%b6%b1%e0%b7%80%e0%b7%83%e0%b6%bb-%e0%b6%b4%e0%b7%92/",
       "Category": "local",
       "Parent URL": "https://www.dinamina.lk/category/local//page/131/"
}