{
       "Source": "dinamina",
       "Timestamp": "September 28, 2023 1:08 pm",
       "Headline": "දුම්රියේ ගැටී වන අලීන් 06 ක් ජීවිතක්ෂයට",
       "News Content": "ගල්ගමුව හා පලු ගස්වැව යන ප්‍රදේශවලදී ඊයේ (28) රාත්‍රී වන අලි රංචු දෙකක් දුම්රියන් හා ගැටීමෙන් සිදු වූ අනතුරු දෙකකින් වන අලි හයදෙනෙකු (06) මියගොස් ඇතැයි වනජීවී දෙපාර්තමේන්තුව ප්‍රකාශ කරයි.\n\nකොළඹ කොටුවේ සිට කන්කසන්තුරේ බලා ධාවනය වන රාත්‍රී තැපැල් දුම්රියට ගල්ගමුව නගරයට ආසන්නව පිහිටි තේක්ක කැලය ප්‍රදේශයේ දී වන අලි රංචුවක් ගැටීමෙන් එහි සිටි අලින් සිව් දෙනෙකු මියගොස් තිබේ.\n\nඅනෙක් අනතුරු සිදුව ඇත්තේ කොළඹ කොටුවේ සිට පොලොන්නරුව බලා ධාවනය කෙරෙන මීනගයා දුම්රියට කැකිරාව හා පලුගස්වැව  අතර ප්‍රදේශයේ දී වන අලි රංචුවක් ගැටීමෙනි. එම අනතුරින් එහි සිටි වන අලින් දෙදෙනෙකු මේ ගොස් තිබේ .\n\nගල්ගමුව ප්‍රදේශයේ සිදුවූ අනතුරෙන් මිය ගිය වන අලින් සිව් දෙනාගෙන් තිදෙනෙකුම  වයස අවුරුදු 10ට අඩු සතුන් බවත් එක් සතෙකු වයස අවුරුදු 12 ත් 13 ත් අතර පමණ වයසේ පසුවන්නෙකු බවත් නිකවැරටිය  වනජීවී කාර්යාලයේ පශු වෛද්‍ය  ඉසුරු හේවා කෝට්ටෙගොඩ මහතා පවසයි.\n\nඑම අනතුරින් පසුව දුම්රිය පැයකට අධික කාලයක් ධාවනය කිරීමට නොහැකිව එම ස්ථානයේ රඳවා තිබී ඇති අතර අනතුර ඊට හේතුව වී ඇත්තේ අනතුරට පත් අලියෙකු  දුම්රිය එන්ජිම හා පෙට්ටියක් අතර හිරවී සිරවී සිටීම‍යි.  පසුව දුම්රිය මගීන් හා ගල්ගමුව පොලිසිය එක්ව එම සත්වයා ඉවත් කිරීමෙන් පසුව දුම්රිය යලිත් ධාවනය කිරීමට හැකි වී ඇත.\n\nපලුගස්වැව ප්‍රදේශි සිදු වූ දුම්රිය අනතුරින් මියගිය අලින්ට දෙදෙනා ම වයස අවුරුදු පහ 15ත් 20ත් අතර වයසේ පසු වන සතුන් බව රිටිගල වනජීවී  කාර්යාලය සඳහන් කරයි.\n\nගල්ගමුව අනතුර පිළිබඳව ගල්ගමුව පොලිසිය හා නිකවැරටිය වන ජීවි කාර්‍යාලය එක්ව පරීක්ෂණ කටයුතු මෙහෙයවන අතර පලු ගස්වැව  දුම්රිය අනතුර පිළිබඳව  රිටිගල වනජීවී කාර්යාලය හා හබරණ පොලිසිය එක්ව පරීක්ශණ කටයුතු මෙහෙයවයි.\n\n",
       "URL": "https://www.dinamina.lk/2023/09/28/breaking-news/26195/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba%e0%b7%9a-%e0%b6%9c%e0%b7%90%e0%b6%a7%e0%b7%93-%e0%b7%80%e0%b6%b1-%e0%b6%85%e0%b6%bd%e0%b7%93%e0%b6%b1%e0%b7%8a-06-%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/56/"
}