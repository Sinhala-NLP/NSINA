{
       "Source": "dinamina",
       "Timestamp": "August 21, 2023 2:32 am",
       "Headline": "ලොකු ලූනු වගාව ගැන වහාම වාර්තාවක් දෙන්න",
       "News Content": "\n\nඅප රටේ ලොකු ලූනු වගාව සම්බන්ධව තමන් වෙත වහාම වාර්තාවක් දෙන්නැයි කෘෂිකර්ම ඇමැති මහින්ද අමරවීර මහතා කෘෂිකර්ම දෙපාර්තමේන්තුවට දැනුම් දී ඇත.\nලොකු ලූනු වගාව මින් වසර ගණනාවකට පෙර අප රටේ සාර්ථකව කෙරුණු නමුත් දැනට වසර හත අටක සිට ලොකු ලූනු වගාව අසාර්ථක වී තිබේ. මේ වන විට ගොවීන් ලොකු ලූනු වගාව අතහැර දමන තත්ත්වයට පත්ව ඇතැයි ඇමැතිවරයාට වාර්තා වී ඇති අතර ලොකු ලූනු වගාව සම්බන්ධව තමන්ට වහාම වාර්තාවක් දෙන ලෙස ඇමැතිවරයා පසුගිය සතියේ කෘෂිකර්ම දෙපාර්තමේන්තුවට දන්වා තිබේ.\nමෙරට වාර්ෂික ලොකු ලූනු අවශ්‍යතාව මෙට්‍රික් ටොන් ලක්ෂ තුනකි. නමුත් මෙම වසර තුළ ජාතික නිෂ්පාදනය මෙට්‍රික් ටොන් 4716කි. මෙම වසරේ ගත වූ කාලය තුළ ආනයනය කර ඇති ලොකු ලූනු ප්‍රමාණය මෙට්‍රික් ටොන් 131,795කි.\nරට තුළ නිෂ්පාදනය කර ඇති ප්‍රමාණය හා ආනයනය කර ඇති ප්‍රමාණයන් සලකා බලන කල දැනට රට තුළ ඇති ලොකු ලූනු ප්‍රමාණය මෙට්‍රික් ටොන් 136,509කි.\nමෙම තත්ත්වය සලකා බලමින් රට තුළ ලොකු ලූනු නිෂ්පාදනය ඉහළ නැංවීමට පියවර ගැනීම හෝ දැනට ලොකු ලූනු වගා කරන ඉඩම් ගොවීන් විසින් පවත්වාගෙන යන්නේ පාඩුපිට බැවින් ඒවායේ ඉහළ අස්වැන්නක් ගත හැකි වෙනත් භෝග වගා සඳහා යොමු කිරීමට හෝ ගත යුතු පියවර සම්බන්ධව කරුණු ඉදිරිපත් කරන ලෙස අමරවීර මහතා කෘෂිකර්ම දෙපාර්තමේන්තුවට දැනුම් දී ඇත.\n\nබුද්ධිකා ඉඹුලාන",
       "URL": "https://www.dinamina.lk/2023/08/21/local/15861/%e0%b6%bd%e0%b7%9c%e0%b6%9a%e0%b7%94-%e0%b6%bd%e0%b7%96%e0%b6%b1%e0%b7%94-%e0%b7%80%e0%b6%9c%e0%b7%8f%e0%b7%80-%e0%b6%9c%e0%b7%90%e0%b6%b1-%e0%b7%80%e0%b7%84%e0%b7%8f%e0%b6%b8-%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/215/"
}