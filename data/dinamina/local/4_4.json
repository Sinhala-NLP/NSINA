{
       "Source": "dinamina",
       "Timestamp": "October 12, 2023 1:00 am",
       "Headline": "ආණ්ඩු පක්ෂයේ ප්‍රධාන සංවිධායක කාර්යාලයේ නව ලේකම් එම්. ඩබ්. ජගත් කුමාර",
       "News Content": "පාර්ලිමේන්තුවේ ආණ්ඩු පක්ෂයේ ප්‍රධාන සංවිධායක කාර්යාලයේ නව ලේකම්වරයා ලෙස එම්. ඩබ්ලිව්. ජගත් කුමාර මහතා වැඩ භාර ගනී.\nශ්‍රී ලංකා පරිපාලන සේවයේ ජ්‍යෙෂ්ඨ නිලධාරියෙක් වන එම්.ඩබ්ලිව්. ජගත් කුමාර මහතා ආණ්ඩු පක්ෂ ප්‍රධාන සංවිධායක ලේකම්වරයා ලෙස පෙරේදා (10) රාජකාරි ආරම්භ කළේය.\n\nඒ මහතා ශ්‍රී ජයවර්ධනපුර විශ්වවිද්‍යාලයේ රාජ්‍ය කළමනාකරණය පිළිබඳ උපාධිධාරියකු වන අතර, ශ්‍රී ලංකා විවෘත විශ්වවිද්‍යාලයේ නීතිය පිළිබඳව උපාධිධාරියකු ද වේ. කැළණිය විශ්වවිද්‍යාලයේ පශ්චාත් උපාධිධාරියකු වන එම්. ඩබ්ලිව්. ජගත් කුමාර මහතා, මීට පෙර ජනාධිපති කාර්යාලය, අග්‍රාමාත්‍ය කාර්යාලය, නිවාස අමාත්‍යාංශය ඇතුළු රාජ්‍ය ආයතන ගණනාවක සේවය කර තිබේ.\n\nඑම්. ඩබ්ලිව්. ජගත් කුමාර මේ තනතුරට පත්වීමට පෙර පාර්ලිමේන්තුවේ ආණ්ඩු පක්ෂ ප්‍රධාන සංවිධායක කාර්යාලයේ සහකාර ලේකම්වරයකු සහ අග්‍රාමාත්‍ය කාර්යාලයේ ජ්‍යෙෂ්ඨ සහකාර ලේකම්වරයකු ලෙස සේවය කළේය. ශ්‍රී ලංකා පරිපාලන සේවයේ තුන්වැනි පන්තියට ඇතුළත්ව ඇති හෙතෙම කළමනාකරණ සේවා නිලධාරියකු ලෙස ද මීට පෙර සේවය කර තිබේ.\n\nරාජ්‍ය සේවයේ වසර 25ක අත්දැකීම් ඇති එම්. ඩබ්ලිව්. ජගත් කුමාර මහතා මේ වන විට ආණ්ඩු පක්ෂ ප්‍රධාන සංවිධායක කාර්යාලයේ සිටින පාර්ලිමේන්තු කටයුතු සම්බන්ධයෙන් අත්දැකීම් සහිත ජ්‍යෙෂ්ඨ නිලධාරියකු ද වේ.\n\nඋපාලි කරුණාරත්න",
       "URL": "https://www.dinamina.lk/2023/10/12/local/29952/%e0%b6%86%e0%b6%ab%e0%b7%8a%e0%b6%a9%e0%b7%94-%e0%b6%b4%e0%b6%9a%e0%b7%8a%e0%b7%82%e0%b6%ba%e0%b7%9a-%e0%b6%b4%e0%b7%8a%e0%b6%bb%e0%b6%b0%e0%b7%8f%e0%b6%b1-%e0%b7%83%e0%b6%82%e0%b7%80/",
       "Category": "local",
       "Parent URL": "https://www.dinamina.lk/category/local//page/4/"
}