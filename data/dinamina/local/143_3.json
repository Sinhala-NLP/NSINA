{
       "Source": "dinamina",
       "Timestamp": "September 7, 2023 12:27 am",
       "Headline": "සජබ මන්ත්‍රීන්ගේ පැනීම වළක්වන්න විපක්ෂ නායකගේ මාධ්‍ය කණ්ඩායම බාල පුවත් මවනවා මන්ත්‍රී අසංක නවරත්න",
       "News Content": "තමන් සමඟි ජන බලවේගය සමඟ එක් වූ බවට විපක්ෂ නායකවරයාගේ මාධ්‍ය කණ්ඩායම හෝ එහි මාධ්‍යවේදියකු බාල ගණයේ ප්‍රවෘත්ති මවා පළ කර ඇති බව ශ්‍රී ලංකා පොදුජන පෙරමුණේ කුරුණෑගල දිස්ත්‍රික් මන්ත්‍රී අසංක නවරත්න මහතා පැවැසීය. එම පක්ෂයේ මන්ත්‍රීවරුන් එහා මෙහා වීම වළක්වා ගැනීමේ අරමුණින් අසංක නවරත්න සජබ සමඟ එක් වූ බවට පෙන්වීමට එම පක්ෂයේ පිරිසකට වුවමනා වී ඇති බව හෙතෙම කීවේය. ශ්‍රී ලංකා මහජන පක්ෂය කැඳවා තිබූ මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය. එවැනි බාල ගණයේ දේශපාලන ව්‍යාපෘතිවලට තමන් හෝ තම පක්ෂය හසු නොවන බව ඒ මහතා කියා සිටියේය.\n\nසමගි ජන බලවේගයට මහජන පක්ෂයේ එහෙම නැත්නම් පොහොට්ටුවේ අසංක නවරත්න එකතු වුණු බවට ප්‍රවෘත්ති දැකීමෙන් තමන් වික්ෂිප්ත වූ බව ද හෙතෙම කීවේය.\nඑම ප්‍රවෘත්තිය දැකගත් මොහොතේම තමන් එම ප්‍රවෘත්තිය පිළිබඳ විපක්ෂ නායකවරයා දැනුම්වත් කළ බවත් එය නිවැරැදි කිරීමට කටයුතු කරන බවට එතුමන් දැනුම් දුන් බවත් ඒ මහතා කියා සිටියේය. විපක්ෂ නායකවරයාගේ මාධ්‍ය කණ්ඩායම හෝ එහි මාධ්‍යවේදියකු බාල ගණයේ ප්‍රවෘත්තියක් නිර්මාණය කර පළ කර ඇති බව පැවැසූ මන්ත්‍රීවරයා එම පක්ෂයේ යම් යම් පිරිස් එහා මෙහා වීම වළක්වා ගැනීමේ අරමුණින්න අසංක නවරත්න සමගි ජන බලවේගයට එකතු වූ බව පෙන්වීම සාධාරණ නැති බව කීවේය.\n\nඑවැනි බාල ගණයේ දේශපාලන ව්‍යාපෘතිවලට ශ්‍රී ලංකා මහජන පක්ෂ හසු නොවන බවත් එවැනි බාල ගණයේ පුවත් මැවීමෙන් විපක්ෂ නායකවරයාට කිසිදු බලවේගයක් හැදීමට නොහැකි වන බවත් නවරත්න මහතා පැවැසීය. පුළුල් සන්ධානයක් ගොඩනඟා ආණ්ඩු බලයකට යන්න කලින් විපක්ෂ නායකවරයා විසින් තමන් ළඟ සිටින කණ්ඩායම් හරිහැටි කිරා මැන අවශ්‍යම පිරිස පමණක් රඳවාගත යුතු බව අසංක නවරත්න මහතා කීවේය.\n\nමන්ත්‍රීවරයා වැඩිදුරටත් මෙසේ ද පැවැසීය.\nවිපක්ෂ නායක සජිත් ප්‍රේමදාස මහතාගෙන් ශ්‍රී ලංකා මහජන පක්ෂයට ලැබුණු ආරාධනාවක් අනුව ඒ මහතාගේ විපක්ෂ නායක කාර්යාලයේදී අපි හමුවුණා. ඒ සාකච්ඡාව අවසන් වෙලා අපි නිවෙස්වලට යන විට දැකගන්න ලැබුණා මාධ්‍ය මඟින් ප්‍රචාරයකට ලක්වෙලා තිබුණා මහජන පක්ෂයේ අසංක නවරත්න එහෙම නැත්නම් පොහොට්ටුවේ අසංක නවරත්න සමගි ජන බලවේගයට එකතු වුණා කියලා. ඒ පිළිබඳ පුළුල් ප්‍රචාරයක් ප්‍රධාන ප්‍රවෘත්තිවලත් සමාජ වෙබ් අඩවි, පත්තර විස්තරවල පවා මහ ඉහළින් ලබා දී තිබුණා.",
       "URL": "https://www.dinamina.lk/2023/09/07/local/20251/%e0%b7%83%e0%b6%a2%e0%b6%b6-%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b6%b4%e0%b7%90%e0%b6%b1%e0%b7%93%e0%b6%b8-%e0%b7%80/",
       "Category": "local",
       "Parent URL": "https://www.dinamina.lk/category/local//page/143/"
}