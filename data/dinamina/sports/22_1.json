{
       "Source": "dinamina",
       "Timestamp": "September 9, 2023 1:00 am",
       "Headline": "ලෝක කුසලාන තරග විනිශ්චයට ශ්‍රී ලංකාවෙන් ධර්මසේන පමණයි",
       "News Content": "එක්දින ලෝක කුසලාන තරගාවලියට එක් වන තරග නිලධාරීන් අයිසීසීය විසින් ඊයේ නිවේදනය කළ අතර, එහි මූලික වටය සඳහා නිලධාරීන් 20 දෙ‍ෙනකු නම් කර තිබේ.\n\nඒ විනිසුරුවන් 16 දෙනෙක් සහ තරග තීරකවරුන් සිවුදෙ‍ෙනකු ලෙසිනි. විනිසුරුවන් 16 දෙනා අතරට අයිසීසී උසස්ම විනිසුරු කමිටුවේ (Elite Panel) සියලු විනිසුරුවන් ඇතුළත් වන අතර, නැඟී එන විනිසුරු මඬුල්ලට ඇතුළත් සිව්දෙ‍ෙනක් ද එක්ව සිටිති. තරගාවලියේ අවසන් පූර්ව වටය සහ අවසන් තරගය සඳහා නිලධාරීන් තරගාවලිය අතරතුරදී නම් කිරීමට නියමිතය.\n\nමෙවර ලෝක කුසලාන තරග විනිශ්චයට එක්වන එම ශ්‍රී ලාංකිකයා වන්නේ කුමාර් ධර්මසේන මහතා පමණි. ඔහු සමඟින් 2019 වසරේ පැවති ලෝක කුසලාන තරගාවලියට එක් වූ මරායස් ඉරැස්මස් සහ රොඩ් ටකර් ද එක්ව සිටින අතර, පාකිස්තානයේ අලීම් ඩාර් එලයිට් පැනලයෙන් ඉවත් වීම නිසා මෙවර විනිශ්චය කටයුතු සඳහා එක් කර නැත. තරගාවලි රැසකදී තීරකවරයකු ලෙස කටයුතු කළ ශ්‍රී ලංකාවේ රන්ජන් මඩුගල්ල මහතා මෙවර ලෝක කුසලාන තරග තීරකවරුන් අතරට එක්ව නැත. ලෝක කුසලාන තරගාවලිය ආරම්භ කරමින් ඔක්තෝබර් 5 වැනිදා එංගලන්තය සහ නවසීලන්තය පිටියට පිවිසෙන අතර, කුමාර් ධර්මසේන එම තරගයේදී පිටියේ විනිසුරුවකු ලෙස කටයුතු කිරීමට නියමිතය.\n\nතරග තීරකවරු – ජෙෆ් ක්‍රෝ, ඇන්ඩි පයික්‍රොෆ්ට්, රිචී රිචඩ්සන්, ජවගල් ශ්‍රීනාත්\n\nතරග විනිසුරුවරුන් – ක්‍රිස් බ්‍රවුන්, කුමාර් ධර්මසේන, මරායස් ඉරැස්මස්, ක්‍රිස් ගැෆනි, මයිකල් ගොෆ්, ඒඩ්‍රියන් හෝල්ඩ්ස්ටොක්, රිචඩ් ඉලින්වර්ත්, රිචඩ් කෙට්ල්බරෝ, නිතින් මෙනන්, අහසන් රාසා, පෝල් රයිෆල්, ෂර්ෆුද්දූලා ඉබ්නෙ ෂයිඩ්, රොඩ් ටකර්, ඇලෙක්ස් වෝෆ්, ජොයෙල් විල්සන්, පෝල් විල්සන්.",
       "URL": "https://www.dinamina.lk/2023/09/09/sports/20863/%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%ad%e0%b6%bb%e0%b6%9c-%e0%b7%80%e0%b7%92%e0%b6%b1%e0%b7%92%e0%b7%81%e0%b7%8a%e0%b6%a0%e0%b6%ba%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/22/"
}