{
       "Source": "dinamina",
       "Timestamp": "July 31, 2023 1:00 am",
       "Headline": "ත්‍රිත්ව රග්බි ක්‍රීඩකයන් 12ක් හදිසියේම ලෙඩ වෙලා සහිරා විදුහලට එරෙහි තරගය අත්හිටුවයි",
       "News Content": "\n\nඅන්තර් පාසල් අවුරුදු 19න් පහළ පළමුපෙළ ලීග් රග්බි තරගාවලියේ පළමු වටයේ සහිරා විදුහල් පිල සමඟ සිය අවසන් තරගයට ක්‍රීඩා කිරීමට කොළඹ පැමිණි මහනුවර ත්‍රිත්ව විදුහල් පිලේ ක්‍රීඩකයන් 12දෙනකු රෝගාතූර වීමෙන් තරගය අවලංගු කිරීමට සිදු වූ බව වාර්තා වේ. මරදාන සහිරා විදුහල් පිටියේදී පැවැත්වීමට නියමිතව තිබූ මේ තරගයට ක්‍රීඩා කිරීමට ඊට පෙර දිනයේ කොළඹ පැමිණි ත්‍රිත්ව විදුහල් ක්‍රීඩකයන් හදිසියේම මෙසේ රෝගාතුර වූ බව ත්‍රිත්ව විදුහල් පිලේ ප්‍රධාන රග්බි පුහුණුකරු ෆාසිල් මරිජා ‘දිනමිණ’ට ප්‍රකාශ කළේය.\n\n‘කොළඹ එන්න කලින් හතර දෙනෙකුට වයිරස් උණ හැදුණා. ආවට පස්සේ කණ්ඩායමේ නායකයාටත්, තවත් ක්‍රීඩකයකුටත් උණ වැලඳී තිබුණා. ඊට පස්සේ තමයි හදිසියේම තවත් ක්‍රීඩකයන් 6 දෙනෙකු රෝගාතුර වුණේ’ මරිජා කීවේය.\n\nරෝගාතූර වූ ක්‍රීඩකයන් කොළඹ පෞද්ගලික රෝහලකින් ප්‍රතිකාර ලබා යළි මහනුවර බලා පිටත්ව ගොස් ඇති අතර, ඔවුන්ගේ වෛද්‍ය සහතික පාසල් රග්බි සංගමයට සහ සහිරා විදුහල් රග්බි කමිටුවට යොමු කරමින් තරගය වෙනත් දිනයක පැවැත්වීමට ඉල්ලීමක් කළ බව ද ත්‍රිත්ව විදුහල් පුහුණුකරු සඳහන් කළේය.\nෆවුස් මොහොමඩ්",
       "URL": "https://www.dinamina.lk/2023/07/31/sports/10328/%e0%b6%ad%e0%b7%8a%e0%b6%bb%e0%b7%92%e0%b6%ad%e0%b7%8a%e0%b7%80-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b6%9a%e0%b6%ba%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/41/"
}