{
       "Source": "dinamina",
       "Timestamp": "September 7, 2023 3:02 am",
       "Headline": "දිනුරගේ  නොදැවුණු ශතකයෙන්  යොවුන් පිල  දැවැන්ත ඉනිමක",
       "News Content": "\n\nදිනුර කලුපහන රැස් කළ විශිෂ්ට ශතකය හේතුවෙන් සංචාරක බටහිර ඉන්දීය කොදෙව් අවුරුදු 19න් පහළ ක්‍රිකට් කණ්ඩායම සමඟ පැවැත්වෙන පළමු සිවු දින තරගයේ පළමු ඉනිම වෙනුවෙන් කඩුලු 8කට ලකුණු 432ක් රැස් කිරීමට ශ්‍රී ලංකා යොවුන් කණ්ඩායම සමත් විය.\n\nදඹුල්ල ජාත්‍යන්තර ක්‍රිකට් ක්‍රීඩාංගණයේ පැවැත්වෙන තරගය ඊයේ (6) දෙවැනි දිනයට නතර කරන විට පිළිතුරු ඉනිම ක්‍රීඩා කරන කොදෙව් යොවුන් පිල කඩුල්ලක් දැවී ලකුණු 27ක් රැස් කර තිබිණි. ඒ අනුව ඔවුන් කඩුලු 9ක් අතැතිව ශ්‍රී ලංකා පිලට වඩා තවත් ලකුණු 405ක් පසුපසින් සිටිති. ලකුණු 163කට කඩුලු 3ක් දැවී තිබියදී ඊයේ තරගයේ දෙවැනි දිනය ඇරඹූ ශ්‍රී ලංකා පිලට පළමු ඕවරයෙන්ම කඩුල්ලක් අහිමි විය. පළමු දිනයේ නොදැවී සිටි රවිෂාන් නෙත්සර (31) ලකුණු රැස් කිරීමට පෙර දැවී ගිය අතර, නොදැවී සිටි දිනුර කලුපහන පසු පෙළ පිතිකරුවන් සමඟ එක්ව සටන්කාමී ඉනිමක නිරත වෙමින් නොදැවී ලකුණු 150ක් රැස් කිරීමට සමත් විය. ගාල්ල මහින්ද විදුහලෙන් ක්‍රිකට් පිටියට පිවිසි මේ ක්‍රීඩකයා සමඟ 6 වැනි කඩුල්ලට එක් වූ මල්ෂ තරුපති ලකුණු 102ක සබඳතාවක් ගොඩනැඟීමට සමත් විය.\n\nවේගවත් ඉනිමක් ක්‍රීඩා කළ තරුපති පන්දු 58කදී හතරේ පහර 8ක් සහ හයේ පහර 2ක් සමඟ ලකුණු 65ක් රැස් කර සිටියදී දැවී යෑමෙන් එම සබඳතාව නිමා වූ අතර, අනතුරුව විහාස් තෙවිම්ක සමඟ එක්ව මුළු ලකුණු සංඛ්‍යාව 318 දක්වා ඉදිරියට ගෙන යෑමට දිනුර සමත් විය. ලකුණු 114කින් ගොඩනැඟුණු එම සබඳතාව නිමා කරමින් විහාස් ලකුණු 35කට දැවී ගිය අතර, ඒ සමඟ ඉනිම අත්හිටුවීමට ශ්‍රී ලංකා කණ්ඩායම තීරණය කළේය.\n\nඒ වන විට නොදැවී සිටි දිනුර ලකුණු 150ක් රැස් කර තිබුණේ පන්දු 229කට මුහුණ දෙමිනි. ඔහුගේ ඉනිම හතරේ පහර 16කින් සහ හයේ පහර 2කින් වර්ණවත් විය.\n\nඅද තරගයේ තෙවැනි දිනයයි.\n\nශ්‍රී ලංකා යොවුන් පිලේ පළමු ඉනිම – 432/8 (ඕවර 105) ඉනිම අත්හිටුවන ලදි. දිනුර කලුපහන නොදැවී 150, පුලිඳු පෙරේරා 71, මල්ෂ තරුපති 65, සිනෙත් ජයවර්ධන 34, විහාස් තෙවිම්ක 35, රවිෂාන් නෙත්සර 31 (ටාර්රික් එඩ්වඩ් 99/3, ඉසායි තෝර්න් 58/2, නේතන් සීලි 100/2)\n\nකොදෙව් යොවුන් පිලේ පළමු ඉනිම – 27/1 (ඕවර 7)",
       "URL": "https://www.dinamina.lk/2023/09/07/sports/20213/%e0%b6%af%e0%b7%92%e0%b6%b1%e0%b7%94%e0%b6%bb%e0%b6%9c%e0%b7%9a-%e0%b6%b1%e0%b7%9c%e0%b6%af%e0%b7%90%e0%b7%80%e0%b7%94%e0%b6%ab%e0%b7%94-%e0%b7%81%e0%b6%ad%e0%b6%9a%e0%b6%ba%e0%b7%99%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/23/"
}