{
       "Source": "dinamina",
       "Timestamp": "July 7, 2023 1:10 am",
       "Headline": "ශ්‍රී ලංකාව-කොදෙව් අද සුපිරි හයේ අන්තිම සටනේ",
       "News Content": "සිම්බාබ්වේහිදී පැවැත්වෙන ලෝක කුසලාන සුදුසුකම් ලැබීමේ තරගාවලියේ සුපිරි 6 වටයේ අවසන් තරගය ශ්‍රී ලංකාව සහ බටහිර ඉන්දීය කොදෙව් කණ්ඩායම් අතර අද (7) හරාරේ ක්‍රීඩාංගණයේදී පැවැත්වේ.\n\nමේ තරගාවලියට එක් වූ සෙසු කණ්ඩායම්වලට වඩා දෙපිලටම ප්‍රබල ප්‍රතිවාදීන් මුණ ගැසෙන්නේ මේ තරගයේදීය. මේ කණ්ඩායම් දෙක එකිනෙකා පිළිබඳ හොඳ අවබෝධයක් ඇති බැවින් අද තියුණු තරගයක් දැක බලා ගැනීමට ප්‍රේක්ෂකයන්ට අවස්ථාව උදාවනු ඇත. කෙසේ වෙතත් මේ තරගයේ ප්‍රතිඵල ලෝක කුසලාන තරගාවලියට හෝ මේ තරගාවලියේ අවසන් තරගයට බලපෑමක් ඇති නොවන අතර, අයිසීසී එක්දින කණ්ඩායම් ශ්‍රේණිගත කිරීම්වල ස්ථානවලට ද බලපෑමක් නොවනු ඇත.\n\nමේ වන විට අයිසීසී එක්දින කණ්ඩායම් ශ්‍රේණිගත කිරීම් අනුව ශ්‍රී ලංකාව 8 වැනි ස්ථානයේත් කොදව් පිල 10 වැනි ස්ථානයෙත් පසු වෙයි. එහි ශ්‍රේණිගත ලකුණු සංඛ්‍යාවේ වෙනසක් පමණක් සිදු වේ.\n\nමේ තරගාවලියේ අවසන් තරගයට මෙන්ම ලෝක කුසලාන තරගාවලියට ද සුදුසුකම් ලබා සිටින ශ්‍රී ලංකා පිල අද තරගයත් ජය ගෙන අපරාජිතව අවසන් තරගයට එක්වීමේ බලාපොරොත්තුවෙන් තරග බිමට පිවිසෙයි.\n\nඑමෙන්ම ඉතිහාසයේ පළමු වරට එක්දින ලෝක කුසලාන තරගාවලියකට එක් වීමේ අවස්ථාව අහිමි වූ කොදෙව්වෝ ජයග්‍රහණයක් සමඟින් යළි සිය රට බලා යෑමට හැකි සෑම උත්සාහයක්ම දරනු ඇත.\n\nමේ දෙපිල ජාත්‍යන්තර එක්දින ක්‍රිකට් පිටියේදී 63 වරක් හමුව ඇති අතර, ඉන් තරග 29ක් ශ්‍රී ලංකාව ජය ගනිද්දී කොදෙව් පිල තරග 31ක් ජය ගැනීමට සමත්ව තිබේ. තරග 3ක් නිමා වී ඇත්තේ ජය පරාජයෙන් තොරවය. මේ දෙපිල අවසන් වරට 2021 වසරේ කොදෙව්හිදී හමුවූ අතර, තරග 3කින් සමන්විතව පැවති එම තරගාවලිය 3-0ක් ලෙස ජය ගත්තේ කොදෙව් කණ්ඩායමයි. දෙපිල මින් පෙර 2016 වසරේ අද තරගය පැවැත්වෙන හරාරේ ක්‍රීඩා සමාජ පිටියේදී තරග කළ අතර, එවර කොදෙව්වන්ට ලකුණු 62ක ජයක් අත්ව තිබේ.\n\nමේ දෙපිලම අද තරගයට මින් පෙර තරගයට ක්‍රීඩා කළ කණ්ඩායම් වෙනසකින් තොරව එක් කිරීමට වැඩි ඉඩක් පවතින අතර, කෙසේ වෙතත් ශ්‍රී ලංකා පිතිකරණ අංශය ශක්තිමත් කිරීමේ අරමුණින් චාමික කරුණාරත්නට අවස්ථාවක් හිමි වීමට ඉඩ ඇතැයි ද වාර්තා වේ.",
       "URL": "https://www.dinamina.lk/2023/07/07/sports/4733/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%9a%e0%b7%9c%e0%b6%af%e0%b7%99%e0%b7%80%e0%b7%8a-%e0%b6%85%e0%b6%af-%e0%b7%83%e0%b7%94%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/53/"
}