{
       "Source": "dinamina",
       "Timestamp": "August 15, 2023 2:41 am",
       "Headline": "ශ්‍රී ලංකා යොවුන් ක්‍රිකට් සංචිතයට  9 වසරේ දියණියක්",
       "News Content": "මාලිංග වගේ පන්දු යවන ක්‍රීඩිකාවක් හමුවෙලා\n\nත්‍රිකුණාමලය සිංහල මධ්‍ය මහා විද්‍යාලයේ ජාතික පාසලේ නමවන ශ්‍රේණියේ ඉගෙනුම ලබන විමෝක්ෂා බාලසුරිය හා කන්තලේ රජ ඇළ විද්‍යාලයේ 11 වන ශ්‍රේණියේ ඉගෙනුම ලබන මිතාලි අයෝධ්‍යා බණ්ඩාර ක්‍රීඩිකාවන් දෙදෙනා වසර 2025දී පැවැත්වෙන යොවුන් ලෝක කුසලාන ක්‍රිකට් තරගාවලිය වෙනුවෙන් සූදානම් කළ ශ්‍රී ලංකා කාන්තා ක්‍රිකට් අවුරුදු 19 න් පහළ මූලික සංචිතය‍ට තේරී පත්ව ඇත.\n\nශ්‍රී ලංකා ක්‍රිකට් ආයතනය මඟින් මෙම වසරේ දී පැවැත් වූ වයස 23න් පහළ කාන්තා ක්‍රිකට් අන්තර් දිස්ත්‍රික් තරගාවලියේ තරග පහෙන් තරග තුනක් ජයග්‍රහණය කරමින් ත්‍රිකුණාමලය දිස්ත්‍රික් කණ්ඩායම ඉදිරියට ගෙන යෑමට මෙම දැරියන්ගේ දක්ෂතා ඉවහල් වී ඇත.\n\nදකුණතින් මඳ වේග පන්දු යවන විමෝක්ෂා බාලසුරිය 23න් පහළ කාන්තා ක්‍රිකට් අන්තර් දිස්ත්‍රික් තරගාවලියේ අඩුම වයසකින් ලකුණු අතරට පිවිස තරග 5කදී ලකුණු 121ක් ලබා ගත්තාය. මේ වයසින් අඩු ක්‍රීඩිකාවගේ පිතිකරණ දක්ෂතා සාමාන්‍ය 30.25කි.\n\nමිතාලි අයෝධ්‍යා බණ්ඩාර ටෙනිස් බෝල් ක්‍රීඩාවෙන් ලෙදර් පන්දු ක්‍රීඩාවට පිවිසි දක්ෂ වේග පන්දු යවන්නියකි. ඇය ශ්‍රී ලංකා ක්‍රිකට් සංවිධානය කළ ටේප් බෝල් තරගාවලියේ දැක්වූ දක්ෂතා මත ත්‍රිකුණාමලය දිස්ත්‍රික් ක්‍රිකට් සංචිතයට තෝරා ගෙන තිබේ.\n\n“මිතාලි හෙල්ල විසි කිරීමෙන් පාසල් ශූරතා රැසක් දිනාගත් ක්‍රීඩිකාවක්. මේ නිසා වේගයෙන් පන්දුව යොමු කිරීමට ඈ තුළ ඇත්තේ පුදුමාකාර දක්ෂතාවක්. ඇයගේ ඉරියව්ව සිත් ගන්නා සුලු එකක්. හරියට ලසිත් මාලිංග පන්දු යවනවා වගේ. මිතාලිටයි විමෝක්ෂාටයි පැහැදිලි අනාගතයක් තියෙනවා“ නැගෙනහිර පළාත් ක්‍රිකට් පුහුණුකරු නිලන්ත විමලවීර මහතා ‘දිනමිණ‘ ට පැවැසීය.\n\nපාසල් ක්‍රිකට් ක්‍රීඩාව ඉහළ නැංවීම සඳහා සිංහල මධ්‍ය මහා විද්‍යාලයේ විදුහල්පති සුදත් ගලප්පත්ති, රජ ඇළ විද්‍යාලයේ විදුහල්පති තුෂාර සම්පත් විජේකුමාර යන මහත්වරුන් දැක්වූ සහයෝගය මෙන්ම පාසල් ක්‍රිකට් පුහුණුකරුවන් වන ඩබ්ලියු. ඒන්. සී. වික්‍රමසිංහ හා තරිඳු දිසානායක, දිස්ත්‍රික් පුහුණුකරු ප්‍රගීත් චානක යන මහත්වරුන්ගේ කැපවිම අගය කළයුතු බවද නිලන්ත විමලවීර මහතා සඳහන් කළේය.\n\nප්‍රින්ස් ගුණසේකර",
       "URL": "https://www.dinamina.lk/2023/08/15/sports/14082/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b6%9a%e0%b7%8a%e0%b6%bb%e0%b7%92%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/34/"
}