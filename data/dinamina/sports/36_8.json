{
       "Source": "dinamina",
       "Timestamp": "August 9, 2023 1:00 am",
       "Headline": "පාසල් සිසුවාට අතවර කළ බැඩ්මින්ටන් උප සභාපති රිමාන්ඩ්",
       "News Content": "නින්දවුර් ප්‍රදේශයේ ජාතික පාසලක 9 වැනි ශ්‍රේණියේ සිසුවකුට අතවර කිරීමේ චෝදනා එල්ල වූ නැගෙනහිර පළාත් බැඩ්මින්ටන් සංගමයේ ලේකම් සහ ශ්‍රී ලංකා බැඩ්මින්ටන් ආයතනයේ උප සභාපතිවරයකු ලෙස කටයුතු කරන පුද්ගලයකු මේ මස 21 දක්වා රිමාන්ඩ් භාරයේ රඳවා තැබීමට සමන්තුරේ අධිකරණය නියෝග කළ බව ‘දිනමිණ’ කළ විමසුමකදී නින්දවුර් පොලිස් ස්ථානාධිපතිවරයා ප්‍රකාශ කළේය. ඔහු පෙරේදා නීතිඥවරුන් සමඟ පැමිණ නින්දවුර් පොලිසියට පැමිණ භාර වී ඇති අතර, පසුව අත්අඩංගුවට ගෙන අධිකරණයට ඉදිරිපත් කර ඇත.\n\nඅදාළ පාසලේ ශාරීරික අධ්‍යාපන ගුරුවරයා ලෙස සේවය කරන එම පුද්ගලයා සිසුවාට අතවර කිරීමේ සිදුවීම පසුගියදා අම්පාර, මඩකලපුව සහ ත්‍රිකුණාමලය කේන්ද්‍ර කරමින් ශ්‍රී ලංකා බැඩ්මින්ටන් ආයතනය විසින් පවත්වනු ලබන අවුරුදු 13න් පහළ දිස්ත්‍රික් බැඩ්මින්ටන් ක්‍රීඩක ක්‍රීඩිකාවන් සංචිතගත කිරීමේ වැඩසටහන අතරතුර මවුපියන් පිරිසක් විසින් අනාවරණය කරනු ලැබීමෙන් පසු ඒ පිළිබඳ නින්දවුර් පොලිස් ස්ථානයට සහ ළමාරක්ෂක අධිකාරියට පැමිණිලි ඉදිරිපත් වී තිබේ. එම පුද්ගලයාට මීට පෙර කල්මුණේ ප්‍රදේශයේ පාසලක සේවය කර ඇති අතර, ඔහුට එම පාසලෙන් ඉවත්වීමට සිදුවී ඇත්තේ ද එවැනි චෝදනාවක් මත බව වාර්තා වේ.\n\nඅතවර කිරීමේ සිදුවීමට සම්බන්ධ පුද්ගලයා නැගෙනහිර පළාතේ බැඩ්මින්ටන් සංගමයේ ලේකම්වරයා ලෙස කටයුතු කරන අතරතුරම පාපන්දු, රග්බි සහ මලල ක්‍රීඩා සංගම්වලත් ලේකම්වරයා ලෙස කටයුතු කරමින් සිටින බව ද වාර්තා වේ.",
       "URL": "https://www.dinamina.lk/2023/08/09/sports/12663/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b7%8f%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%85-%e0%b6%b6%e0%b7%90%e0%b6%a9/",
       "Category": "sports",
       "Parent URL": "https://www.dinamina.lk/category/sports//page/36/"
}