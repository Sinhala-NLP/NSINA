{
       "Source": "dinamina",
       "Timestamp": "August 30, 2023 3:48 am",
       "Headline": "යුපුන් අනිවාර්යයෙන්ම ආසියානු ක්‍රීඩා උලෙළට එනවා",
       "News Content": "\n\nචීනයේ හැංජෝහිදී පැවැත්වීමට නියමිත ආසියානු ක්‍රීඩා උලෙළ වෙනුවෙන් දකුණු ආසියාවේ වේගවත්ම ක්‍රීඩකයා වන ශ්‍රී ලංකාවේ යුපුන් අබේකෝන්ගේ සහභාගිත්වය ස්ථිර කර ඇතැයි ආසියානු ක්‍රීඩා උලෙළට එක්වන ශ්‍රී ලංකා කණ්ඩායමේ ප්‍රධානී නිශාන්ත පියසේන මහතා පැවසීය.\n\n“යුපුන් අබේකෝන් ක්‍රීඩා උලෙළට එනවා. ඒක හරි. එයා එන එක ස්ථිර කරලා තියෙන්නේ. ඔහු සමඟ මලල ක්‍රීඩක ක්‍රීඩිකාවෝ 16 දෙනෙක් මෙවර ක්‍රීඩා උලෙළට එක් වෙනවා.” යැයි නිශාන්ත පියසේන මහතා කියා සිටියේය.\n\nශ්‍රී ලංකා කණ්ඩායමේ සූදානම සම්බන්ධයෙන් දැනුම්වත් කිරීම සඳහා ඊයේ ඔලිම්පික් නිවහනේ පැවති මාධ්‍ය හමුවකදී කණ්ඩායම් ප්‍රධානියා මේ බව පැවසීය.\n\nපාදයක ඇතිවූ ආබාධයක් හේතුවෙන් පසුගියදා හංගේරියාවේ බුඩාපේස්ට්හිදී පැවති ලෝක මලල ක්‍රීඩා ශූරතාවලියට එක් නොවූ යුපුන් ඉන් පෙර තායිලන්තයේ පැවති ආසියානු මලල ක්‍රීඩා ශූරතාවලියට ද එක් නොවිණි. කෙසේ වෙතත් ආසියානු ක්‍රීඩා උලෙළ ඉලක්ක කරමින් ඔහු මේ තීරණය ගෙන තිබිණි.\n\nජාතික ඔලිම්පික් කමිටුව සහ ක්‍රීඩා උලෙළට එක්වන නිලධාරීන් තරගාවලියට මාස දෙකක කාලයක් තිබියදී ක්‍රීඩක ක්‍රීඩිකාවන් වෙනුවෙන් විශේෂ වැඩසටහනක් ක්‍රියාත්මක කිරීමට කටයුතු කර තිබිණි.\n\n“අපි මාස දෙකකට කලින් වැඩසටහනක් පටන් ගත්තා. කවුරු හරි අහන්න පුළුවන් මාස දෙකක් මොනවා කරන්න ද කියලා. අපි ක්‍රීඩක ක්‍රීඩිකාවන්ගේ පුහුණුවීම් ස්ථානවලට ගොස් ඔවුන් සමඟ පෞද්ගලිකව කතා කළා. ඒත් අපි කණ්ඩායම් 15ක් පමණ එක්ක කතා කළා. අපිට ඕන චීනයට ගියහම සියලු ක්‍රීඩක ක්‍රීඩිකාවන් ආගන්තුකයෝ වගේ නොවෙයි. අපි එකා වගේ ඉන්න ඕන නිසා. අපිට එහිදී පොඩි පොඩි අඩුපාඩු හදන්න සිද්ධ වුණා. හැමදාම කියනවා අන්තිම මොහොතේ වැඩ පටන් ගන්නවා කියලා. ඒ නිසා අපි මාස දෙකකට කලින් වැඩසටහන පටන් ගත්තේ. අපේ වෛද්‍ය කණ්ඩායම අපිට විශේෂ සහෝගයක් දුන්නා. අපි විශේෂයෙන් හඳුනා ගත්තේ පොඩි පොඩි ආබාධ. අපි ඒවට විසඳුම් දුන්නා. මම කියන්නේ ජාතික ඔලිම්පික් කමිටුවට ඊළඟ තරගාවලිය තියෙන විට දින 120කින් මේ වැඩසටහන කරන්න. එතකොට අපිට සාර්ථක ප්‍රතිඵල ගන්න පුළුවන්.” පියසේන මහතා පැවසීය.\n\nමේ මාධ්‍ය හමුවේදී ශ්‍රී ලංකා කණ්ඩායමේ නිල ඇඳුම් එළිදැක්වීම ද සිදු කෙරිණි. පළමු වරට මොරටුව විශ්වවිද්‍යාලය සමඟ එක්ව කණ්ඩායම් නිල ඇඳුම් වෙනුවෙන් තරගයක් පවත්වා හොඳම ඇඳුම් තෝරා ගැනීමට ඔලිම්පික් කමිටුව කටයුතු කර තිබිණි.\n\nමෙවර ක්‍රීඩා උලෙළ සඳහා ශ්‍රී ලංකාව නියෝජනය කරමින් මලල ක්‍රීඩා, දුනු විදීම, පිහිනුම්, බැඩ්මින්ටන්, බොක්සිං, චෙස්, ඊ ස්පෝට්ස්, ජූඩෝ, කරාතේ, ස්කොෂ්, ටයිකොන්ඩෝ, බර ඉසිලීම, රෙස්ලිං, වූෂූ, යාචින්, රෝවිං, ගෝල්ෆ්, බීච් වොලිබෝල්, පිරිමි රග්බි සමඟ පිරිමි හා කාන්තා ක්‍රිකට් කණ්ඩායම් සහභාගි වෙයි.\n\nරටවල් 45ක ක්‍රීඩක ක්‍රීඩිකාවෝ 12500ක් රන් පදක්කම් 481ක් වෙනුවෙන් තරග වදින 19 වැනි ආසියානු ක්‍රීඩා උලෙළ පසුගිය වසරේ පැවැත්වීමට නියමිතව තිබූ අතර, කොරෝනා වසංගතය හේතුවෙන් මේ වසර දක්වා කල්දැමීමට කටයුතු කෙරිණි. කෙසේ වෙතත් ක්‍රීඩා උලෙළ ‘ආසියානු ක්‍රීඩා උලෙළ 2022’ ලෙස පැවැත්වේ.\n\nක්‍රීඩා උලෙළ සැප්තැම්බර් මස 19 වැනිදා ආරම්භ වන අතර, සමාරම්භක උත්සවය සැප්තැම්බර් 23 වැනිදාත් සමාප්ති උලෙළ ඔක්තෝබර් 8 වැනිදාත් පැවැත්වීමට නියමිතය.\n\nනිරෝෂාන් ප්‍රියංකර",
       "URL": "https://www.dinamina.lk/2023/08/30/sports/18147/%e0%b6%ba%e0%b7%94%e0%b6%b4%e0%b7%94%e0%b6%b1%e0%b7%8a-%e0%b6%85%e0%b6%b1%e0%b7%92%e0%b7%80%e0%b7%8f%e0%b6%bb%e0%b7%8a%e0%b6%ba%e0%b6%ba%e0%b7%99%e0%b6%b1%e0%b7%8a%e0%b6%b8-%e0%b6%86%e0%b7%83%e0%b7%92/",
       "Category": "sports",
       "Parent URL": "https://www.dinamina.lk/category/sports//page/26/"
}