{
       "Source": "dinamina",
       "Timestamp": "August 24, 2023 2:38 am",
       "Headline": "ඉන්දීය මැතිවරණ කොමිසමේ ‘ජාතික සංකේතය’ ලෙස  සචින් තෝරාගනී",
       "News Content": "ජාත්‍යන්තර ක්‍රිකට් පිටියේ හිටපු සුපිරි පිතිකරු සචින් තෙන්ඩුල්කර් ඉන්දියාවේ මැතිවරණ කොමිසමේ ජාතික සංකේතය ලෙස පත් කර ඇතැයි වාර්තා වේ. ඉන්දියාවේ පුරවැසියන්ට පිරිනැමෙන ‘භාරත රත්න’ ඉහළම ගෞරව සම්මානයෙන් ද පිදුම් ලබා සිටින සචින් තෙන්ඩුල්කර් සහ ඉන්දීය මැතිවරණ කොමිසම අතර වසර තුනක අවබෝධතා ගිවිසුමකට අත්සන් තැබීම පසුගියදා සිදු කර තිබේ.\n\nඉන්දීය ජනතාව අතර ජීවමාන දෙවියකු බඳු සචින් මැතිවරණ කොමිසමේ ජාතික සංකේතය ලෙස තෝරාගෙන ඇත්තේ එරට කෝටි සංඛ්‍යාත ඡන්දදායකයන්ට මැතිවරණවලදී ඡන්දය භාවිත කිරීමට උනන්දුව සහ උද්යෝගය වැඩි කිරීමට බව සඳහන් වේ.\n\nවිශේෂයෙන් ඉන්දියාවේ තරුණ කොටස් අතර මැතිවරණ සම්බන්ධව උනන්දුව හා ඡන්දය භාවිත කිරීමට පෙළඹවීම අරමුණු කරමින් සචින් ජාතික සංකේතය ලෙස තෝරාගත් බව අවබෝධතා ගිවිසුමට අත්සන් තැබීමේ උත්සවයේදී එරට මැතිවරණ කොමසාරිස් රජීව් කුමාර් සඳහන් කර ඇතැයි ද වාර්තා වේ.",
       "URL": "https://www.dinamina.lk/2023/08/24/sports/16771/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ab-%e0%b6%9a%e0%b7%9c%e0%b6%b8%e0%b7%92%e0%b7%83%e0%b6%b8%e0%b7%9a/",
       "Category": "sports",
       "Parent URL": "https://www.dinamina.lk/category/sports//page/29/"
}