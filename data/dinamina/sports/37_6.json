{
       "Source": "dinamina",
       "Timestamp": "August 7, 2023 1:23 am",
       "Headline": "රාජකීයයෝ බ්‍රැඩ්බි පලිහ රැක ගනිති -තරගය නැරඹීමට ජනපති එක්වෙයි",
       "News Content": "කොළඹ රාජකීය සහ මහනුවර ත්‍රිත්ව විදුහල් අතර පසුගියදා රාජකීය විදුහල් ක්‍රීඩා සංකීර්ණයේදී පැවැති 77 වැනි බ්‍රැඩ්බි පලිහ රග්බි තරගය නැරඹීමට\nජනාධිපති රනිල් වික්‍රමසිංහ මහතා ද එක් විය. දෙවිදුහලේ විදුහල්පතිවරු සහ ජනාධිපති කාර්ය මණ්ඩලයේ ප්‍රධානී සහ ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක සාගල රත්නායක මහතා ද මේ අවස්ථාවට එක් විය.\n\nසටන්කාමී ක්‍රීඩා විලාසයක නිරත වූ කොළඹ රාජකීය විදුහල් පිලේ ක්‍රීඩකයන් මහනුවර ත්‍රිත්ව විදුහල් පිල සමඟ වාර්ෂිකව පැවැත්වෙන සුප්‍රකට බ්‍රැඩ්බි තරගාවලියේ දෙවැනි අදියර ලකුණු 27-17කින් ජයගනිමින් අඛණ්ඩව 6 වැනි වරටත් පලිහ රැක ගැනීමට සමත් විය. රාජකීය විදුහල් ක්‍රීඩා සංකීර්ණයේ පසුගියදා පැවැති 77 වැනි වාර්ෂික බ්‍රැඩ්බි තරගාවලියේ දෙවැනි අදියරේ පළමු භාගය නිමා වන විට ලකුණු 17-10කින් පෙරමුණ ගත් රාජකීයයෝ තරගය පුරා උත්සාහක දිනුම් 5ක් තැබීමට සමත් වූහ. ඉන් එක් උත්සාහක දිනුමක් ගෝලයක් බවට පත් වූ අතර, ත්‍රිත්ව විදුහල් පිලට රැස් කිරීමට හැකි වූයේ ගෝල් 2ක් සහ දඬුවම් පහරක් පමණි. පසුගියදා පල්ලෙකැලේදී පැවැති පළමු අදියර ලකුණු 13-10කින් ජයගැනීමට සමත් වූ ත්‍රිත්ව විදුහල් පිලේ ක්‍රීඩකයන් ඇද බැඳ තබා ගත් රාජකීය විදුහලේ ක්‍රීඩකයන් බ්‍රැඩ්බි පලිහ රැකගත්තේ සමස්ත තරගය ලකුණු 37-27කින් නිමා කර ගැනීමෙනි.\n\nත්‍රිත්ව විදුහල් පිල අවසන් වරට බ්‍රැඩ්බි පලිහ ජයගත්තේ 2014 වසරේදීය. අනතුරුව 2015 වසරේදි එය රාජකීය විදුහල් පිලට හිමි වූ අතර, 2016 තරගය අවසන් වූයේ දෙපිලම සම ජයග්‍රාහකයන් බවට පත් කරමිනි. අනතුරුව 2017 සිට 2019 දක්වා බ්‍රැඩ්බි පලිහ දිනාගැනීමට රාජකීය විදුහල් පිල සමත් වූ අතර, කොවිඩ් වසංගතය හේතුවෙන් 2020 සහ 2021 වසරවලදී තරගය නොපැවැත්විණි. පසුගිය වසරේදී රාජකීය විදුහල් පිල බ්‍රැඩ්බි පලිහට හිමිකම් කීවේ සමස්ත ලකුණු 50-26කින් ත්‍රිත්ව විදුහල් පිල පරාජය කරමිනි.\n\nරාජකීය විදුහල් පිල වෙනුවෙන් තිනෙත් ගමගේ, බුවනෙක සේනානායක, අතීෆ් අක්රාම්, නබීල් යහියා උත්සාහක දිනුම් තැබූ අතර, සිය විදුහල් පිල වෙනුවෙන් පැනල්ටි ට්‍රයි දිනුමක් වාර්තා කළ තිවෙන් පෙරේරා උත්සාහක දිනුමක් ද ගෝලයක් බවට පත් කිරීමට සමත් විය.\n\nඡායාරූපය – සුලෝචන ගමගේ\n\nෆවුස් මොහොමඩ්",
       "URL": "https://www.dinamina.lk/2023/08/07/sports/12073/%e0%b6%bb%e0%b7%8f%e0%b6%a2%e0%b6%9a%e0%b7%93%e0%b6%ba%e0%b6%ba%e0%b7%9d-%e0%b6%b6%e0%b7%8a%e0%b6%bb%e0%b7%90%e0%b6%a9%e0%b7%8a%e0%b6%b6%e0%b7%92-%e0%b6%b4%e0%b6%bd%e0%b7%92%e0%b7%84/",
       "Category": "sports",
       "Parent URL": "https://www.dinamina.lk/category/sports//page/37/"
}