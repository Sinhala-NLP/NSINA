{
       "Source": "dinamina",
       "Timestamp": "October 3, 2023 1:00 am",
       "Headline": "බස්නාහිර 18න් පහළ රග්බි සා. පීතර පරදවා වෙස්ලි ශූරතාව දිනයි",
       "News Content": "බස්නාහිර පළාත් රග්බි සංගමය විසින් මෙහෙයවනු ලැබූ අවුරුදු 18න් පහළ දස සාමාජික රග්බි තරගාවලියේදී සාන්ත පීතර විදුහල් පිල පරදවා ශූරතාව දිනා ගැනීමට වෙස්ලි විදුහල් පිල සමත් විය. හැව්ලොක් ක්‍රීඩාංගණයේ පසුගියදා පැවැති මේ තරගාවලියේ අවසන් තරගයේ නියමිත කාලය සම්පූර්ණ වන විට දෙපිලම ලකුණු 5 බැගින් ලබා සිටි අතර, ඩ්‍රොප් ගෝල මඟින් ජයග්‍රහකයා තීන්දු කිරීමට විනිසුරුවරු පියවර ගත්හ. ඒ අනුව වෙස්ලි විදුහල් පිලේ අබ්දුල් හාදි සිය කණ්ඩායමේ ඩ්‍රොප් ගෝලය සාර්ථක කරගත් අතර, සාන්ත පීතර විදුහල් පිලේ ඩ්‍රොප් ගෝලය අසාර්ථක වීමෙන් මේ විශිෂ්ට ජයග්‍රහණයට හිමිකම් කීමට වෙස්ලි ක්‍රීඩකයෝ සමත් වූහ.\n\nපසුගියදා නිමාවට පත් වූ අන්තර් පාසල් ලීග් රග්බි තරගාවලියට සහ පිළිමළුන් පිටුදැකීමේ රග්බි තරගාවලියට ක්‍රීඩා කළ ප්‍රබල ක්‍රීඩකයන් රැසක් දෙපිලටම එක්වී සිටි අතර, වෙස්ලි ක්‍රීඩකයන් එම තරගාවලි ද්විත්වයේදිම ශූරතා දිනූ සාන්ත පීතර විදුහල් පිල හමුවේ පෙරළිකාර ක්‍රීඩා විලාශයක නිරතවීම කැපී පෙනිණි. මේ අතර සහිරා විදුහල් පිල ලකුණු 10-0 කින් පරාජය කළ විද්‍යා විද්‍යාල පිල තරගාවලියේ පළඟ ශූරතාව දිනා ගත් අතර, ලුම්බිණි විදුහල් පිල ලකුණු 12-0කින් පරාජය කළ වේල්ස් කුමර විදුහල් පිලට බඳුන ශූරතාව හිමි විය. මහරගම මැදි විදුහල් පිල විසින් පළිහ ශූරතාව දිනා ගනු ලැබුවේ මහරගම ජනාධිපති විදුහල් පිල පරාජය කරමිනි",
       "URL": "https://www.dinamina.lk/2023/10/03/sports/27215/%e0%b6%b6%e0%b7%83%e0%b7%8a%e0%b6%b1%e0%b7%8f%e0%b7%84%e0%b7%92%e0%b6%bb-18%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b7%83%e0%b7%8f-%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/7/"
}