{
       "Source": "dinamina",
       "Timestamp": "October 9, 2023 1:00 am",
       "Headline": "අපි පරදින්න ක්‍රීඩා කරන්නේ නෑ: ඒ නිසා පරාජයට කවුරුත් වගකිව යුතු නෑ – සධීර සමරවික්‍රම",
       "News Content": "ශ්‍රී ලංකා පිල දිගින් දිගටම තරග පරාජය වන බවත්, ඒ සඳහා වගකීම භාරගත යුත්තේ කවුරුන්ද? යනුවෙන් දිල්ලි නුවර අරුන් ජෙට්ලි ක්‍රීඩාංගණයේ පැවැති දකුණු අප්‍රිකාවට එරෙහි තරගයෙන් අනතුරුව (8දා) මාධ්‍යවේදියෙකු සධීර සමරවික්‍රම වෙත ප්‍රශ්නයක් යොමු කළ අතර, එහිදී “කවුරුත් තරග පරදින්න ක්‍රීඩා කරන්නේ නෑ. ඒ නිසා කවුරුත් වග කියන්න ඕනේ නෑ. අපි හැමෝම සෙල්ලම් කරන්නේ දිනන්න” යනුවෙන් සධීර සමරවික්‍රම පිළිතුරු දුන්නේය.\n\n“අපි එක දිගට පැරදුණේ තරග 3යි. නමුත් අපි තරග 14ක් එක දිගට දිනපු කණ්ඩායමක්. අපි බලනවා මේ ජයග්‍රාහී මාවත විවර කරගන්න. ඊළඟ තරගයේ මේ තත්ත්වය ඇති කර ගත යුතුයි” සධීර සඳහන් කළේය.\n\nලෝක කුසලාන තරගාවලියේ ශ්‍රී ලංකාව මුහුණ දුන් පළමු තරගයේදී පන්දු යැවීමේ අංශය පිළිබඳ සතුටු විය නොහැකි බව සධීර සමරවික්‍රම තරගයෙන් අනතුරුව පැවැති මාධ්‍ය හමුවේදී පැවැසීය.\n\n“තණතිල්ල හොඳ එකක්. අපේ පන්දු යැවීම පිළිබඳ සතුටු වෙන්න බෑ. වැඩිපුර අපි එක තැනකට පන්දු යැවීම කළේ නෑ. මේ වගේ ක්‍රීඩාංගණයක පුංචි වරදක් හරි පන්දු යවන්නන් අතින් සිදු වුණාම හයේ හා හතරේ පහරවල් නවත්වන්න බෑ. පන්දු යැවීම මෙයට වඩා හොඳ විය යුතුව තිබුණා” සධීර සමරවික්‍රම පැවැසීය.\n\n“කුසල් මෙන්ඩිස්, දසුන් ශානක හා චරිත් අසලංක ක්‍රීඩා කළ ආකාරය අපේ පිතිකරණ අංශයේ විශාල පිබිදීමක්. විශේෂයෙන් දසුන් ශානක නැවත ලකුණු අතරට ආපු එක කණ්ඩායමක් ලෙස සතුටු විය යුතුයි. කුසල් මෙන්ඩිස් හා මගේ දැවී යෑම මේ තරගයේ හැරවුම් ලක්ෂයක් වුණා. ලොකු ලකුණු ගණනක් හඹා යද්දී, ධනාත්මකව ගහන්න වෙනවා. ඒ නිසා මේ ලකුණු ගණනත් ලොකු දෙයක්. මැද පෙළ තව ලකුණු ටිකක් ආවා නම් ළං කරන්න හෝ ජයග්‍රහණය කරන්න තිබුණා”\n\n“පසුගිය කාලයේ ශ්‍රී ලංකාවේ පැවැති ආසියානු හා එල්පීඑල් වැනි තරගවලදී අඩු ලකුණු වාර්තා වූ තණතිලිවලින් පසු මේ වගේ තණතිල්ලක ක්‍රීඩා කිරීම ලොකු බලපෑමක් වුණා. අපේ රටේ ක්‍රීඩා කරද්දී ගොඩක් දඟ කැවෙන තණතිලිවල ක්‍රීඩා කළේ. මුලින් ක්‍රීඩා කළ කණ්ඩායම ලකුණු ගොඩක් ගැහුවෙත් නෑ. ඒ නිසා විශාල ලකුණු හඹා යන්න තිබුණේ නෑ. අපි ලංකාවේ ක්‍රීඩා කළ තණතිලිවල ක්‍රීඩා කරලා මේ වගේ තණතිල්ලක පන්දු යවද්දී අපේ පන්දු යවන්නන් විශාල ලෙස පුදුමයට පත් වෙනවා. ඉදිරියේදී ලංකාවේ මේ වගේ තණතිලි ලැබෙයි කියා හිතනවා” සධීර සමරවික්‍රම පැවැසීය.\n\nප්‍රින්ස් ගුණසේකර",
       "URL": "https://www.dinamina.lk/2023/10/09/sports/29099/%e0%b6%85%e0%b6%b4%e0%b7%92-%e0%b6%b4%e0%b6%bb%e0%b6%af%e0%b7%92%e0%b6%b1%e0%b7%8a%e0%b6%b1-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%9a%e0%b6%bb%e0%b6%b1%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/3/"
}