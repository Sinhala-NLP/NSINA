{
       "Source": "dinamina",
       "Timestamp": "July 6, 2023 1:00 am",
       "Headline": "රූට් පහළට වැටෙයි",
       "News Content": "ජගත් ක්‍රිකට් කවුන්සිලය නිකුත් කළ නවතම ටෙස්ට් පිතිකරුවන් ශ්‍රේණිගත කිරීම් අනුව එංගලන්තයේ ජෝ රූට්ට 5 වැනි ස්ථානය දක්වා පහත වැටීමට සිදුව තිබේ.\nමින් පෙර පෙරමුණේ පසු වූ රූට් අළු බඳුන ක්‍රිකට් තරගාවලියේ දෙවැනි තරගයේදී දස්කම් දැක්වීමට අසමත් වීම හේතුවෙන් ස්ථාන 4කින් පහතට බැස ඇති අතර, එම තරගාවලියේ දෙවැනි තරගයේදී 32 වැනි ටෙස්ට් ශතකය වාර්තා කිරීමට සමත් වූ ස්ටීව් ස්මිත් ස්ථාන 4ක් ඉදිරියට එමින් යළිත් දෙවැනි ස්ථානය අත්කර ගෙන ඇත. පිතිකරුවන් අතර පෙරමුණ ගෙන සිටින නවසීලන්ත නායක කේන් විලියම්සන්ට (883) වඩා ස්මිත් පසුපසින් සිටින්නේ ශ්‍රේණිගත කිරීමේ එක් ලකුණකිනි. විලියම්සන් 2021 වසරේ අගෝස්තු මාසයෙන් පසුව පෙරමුණට පිවිසි පළමු අවස්ථාව මෙයයි. ඔස්ට්‍රේලියාවේ මානස් ලැබුස්චේන් සහ ට්‍රැවිස් හෙඩ් තෙවැනි සහ සිවුවැනි ස්ථානවල පසුවන අතර, ශ්‍රී ලංකා ටෙස්ට් නායක දිමුත් කරුණාරත්න 9 වැනි ස්ථානයේම රැඳී සිටී.\nමේ අතර ලෝක කුසලාන සුදුසුකම් ලැබීමේ තරගාවලියේදී දැක්වූ දස්කම් මත ශ්‍රී ලංකා ආරම්භක පිතිකරු පැතුම් නිශ්ශංක ස්ථාන 8ක් ඉදිරියට එමින් 38 වැනි තැන හිමි කර ගෙන ඇති අතර, දඟ පන්දු යවන ක්‍රීඩක මහීෂ් තීක්ෂණ පන්දු යවන්නන් අතර 32 වැනි ස්ථානයට පත්ව ඇත්තේ ස්ථාන 21ක් ඉදිරියට එමිනි.",
       "URL": "https://www.dinamina.lk/2023/07/06/sports/4474/%e0%b6%bb%e0%b7%96%e0%b6%a7%e0%b7%8a-%e0%b6%b4%e0%b7%84%e0%b7%85%e0%b6%a7-%e0%b7%80%e0%b7%90%e0%b6%a7%e0%b7%99%e0%b6%ba%e0%b7%92/",
       "Category": "sports",
       "Parent URL": "https://www.dinamina.lk/category/sports//page/55/"
}