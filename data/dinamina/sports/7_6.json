{
       "Source": "dinamina",
       "Timestamp": "October 2, 2023 1:00 am",
       "Headline": "ගයන්තිකාගේ සිහින බොඳ වෙයි – ආසියාවේ වේගවත්ම ක්‍රීඩකයා ක්‍රීඩිකාව චීනයෙන්",
       "News Content": "ආසියානු ක්‍රීඩා තරග බිමේ මීටර් 1500 කාන්තා ඉසව්වේ ඉතිහාසයේ හොඳම කාලය වාර්තා කළත් එම ඉසව්වේ පදක්කම් බලාපොරොත්තු අත්හැර\nගැනීමට ශ්‍රී ලංකාවට ඊයේ සිදු වූයේ ගයන්තිකා අබේරත්න සිවු වැනි ස්ථානයට පත්වීම හේතුවෙනි.\n\nකෙසේ වෙතත් ඊයේ මිනිත්තු 4:18.77ක කාලයක් ගත කළ ගයන්තිකා ආසියානු ක්‍රීඩා උලෙළ ඉතිහාසයේ මේ ඉසව්වෙන් ශ්‍රී ලාංකික ක්‍රීඩිකාවක වාර්තා කළ හොඳම කාලය මෙන්ම ඉහළම ස්ථානය හිමි කර ගැනීමට ද සමත් වූවාය.\n\nමින් පෙර එම ඉසව්වේ ඉහළම ස්ථානය හිමි කර ගැනීමට කේෂානි සමරකෝන් සමත්ව තිබුණේ 1998 බැංකොක්හිදී පැවති ආසියානු ක්‍රීඩා උලෙළේදී මිනිත්තු 4:35.00ක කාලයක් වාර්තා කරමින් 6 වැනි ස්ථානය දිනා ගනිමිනි.\n\nක්‍රීඩිකාවන් 17 දෙනකු එක් වූ මේ ඉසව්වේ රන් පදක්කම බහරේනයේ වින්ෆ්‍රෙඩ් මුට්ලි දිනාගත්තේ මිනිත්තු 4:11.65ක කාලයකිනි. එහි රිදී පදක්කම ඉන්දියාවේ බයින්ස් හර්මිලාන් (මි. 4:12.74) දිනාගත් අතර, බහරේනයේ මාර්ටා යෝටා (මි. 4:15.97) ලෝකඩ පදක්කම හිමි කර ගත්තාය. මේ සමඟ වසර 17කට පසුව මලල ක්‍රීඩා පදක්කමක් දිනා ගැනීමේ ශ්‍රී ලංකා සිහිනය අද දක්වා කල් දැමීමට සිදු විය.\n\nඊයේ පෙරවරුවේ කාන්තා මීටර් 200 මූලික වටයේ දෙවැනි තරගයට එක් වූ රුමේෂිකා රත්නායකට අවසන් පූර්ව වටයට සුදුසුකම් ලබා ගැනීමට නොහැකි වූවාය. තත්පර 24.51කින් තරගය නිමා කළ ඇය තෙවැනි ස්ථානයට පත් වූ අතර, සමස්ත ක්‍රීඩිකාවන් 24 දෙනා අතුරින් ඇයට හිමි වූයේ 11 වැනි ස්ථානයයි. මේ ඉසව්වේ තරගාවලි වාර්තාවට වසර 25ක් තිස්සේ හිමිකම් කියන්නේ දමයන්ති දර්ශා වීම විශේෂත්වයකි.\n\nමේ අතර පෙරේදා (30) මීටර් 400 ඉසව්වට එක් වූ ශ්‍රී ලාංකික ක්‍රීඩක ක්‍රීඩිකාවන් තිදෙනාමට පදක්කම් කරා යෑමට අවස්ථාවක් නොලැබිණි.කාන්තා අවසන් තරගයට එක් වූ නදීෂා රාමනායක තත්පර 53.72ක කාලයක් සමඟින් 5 වැනි ස්ථානයට පත්වූ අතර,මේ ඉසව්වේ පිරිමි අවසන් තරගයට එක් වූ අරුණ දර්ශන තත්පර 46.09ක් සමඟින් 6 වැනියා ලෙසත්, කාලිංග කුමාරගේ තත්පර 46.22ක කාලයකින් 7 වැනියා ලෙසත් තරගය නිමා කළේය.\n\nආසියාවේ වේගවත්ම ක්‍රීඩකයා\n\nආසියාවේ වේගවත්ම ක්‍රීඩකයා සහ ක්‍රීඩිකාව තෝරා ගැනීමේ වෙනුවෙන් පැවති මීටර් 100 ඉසව්වල පිරිමි සහ කාන්තා ද්විත්වයම ජය ගැනීමට චීන ක්‍රීඩකයෙක් සහ ක්‍රීඩිකාවක් සමත් වූහ. ඒ අනුව මෙවර ආසියානු ක්‍රීඩා උලෙළේදී අභිෂේක ලැබීමට චිනයේ සෙන්යේ සිස් සමත් වූයේ තත්පර 9.97කින් තරගය නිමා කරමිනි. එම ඉසව්වේ කාන්තා තරගය ජය ගැනීමට චීන ක්‍රීඩිකා G ජී. මැන්කි සමත් වූ අතර, ඇය වාර්තා කළ කාලය තත්පර 11.22කි. මේ ඉසව්වේ තරගාවලි වාර්තාව තවමත් ශ්‍රී ලංකාවේ සුසන්තිකා ජයසිංහ (තත්. 11.15) සතුව ඇති අතර, ඇය එය පිහිටුවූයේ 2002 වසරේදීය.\n\nස්කොෂ්\n\nස්කොෂ් ඉසව්වේ පිරිමි කේවල 32 දෙනාගේ වටයට එක් වූ රවිඳු ලක්සිරි තායිලන්තයේ රවිපුන් ලිම්ෆායිබූන්ට එරෙහිව වට 3-0ක පහසු ජයක් වාර්තා කිරීමට සමත් විය. එම තරගයේ පළමු වටයේදී ලකුණු 11-1ක් ලෙස ජයගත් රවිඳු, දෙවැනි වටය ලකුණු 11-2ක් සහ තෙවැනි වටය ලකුණු 11-4ක් ලෙස ජය ගත්තේය. මේ සමඟ රවිඳු 16 දෙනාගේ වටයට සුදුසුකම් ලැබූ අතර, එම තරගය අද පැවැත්වීමට නියමිතය.\n\nමේ අතර ස්කොෂ් මිශ්‍ර යුගල ඉසව්වේ ‘බී’ කාණ්ඩයේදී ශ්‍රී ලංකා කණ්ඩායමට මැලේසියාව හමුවේ 2-0කින් පරාජය වීමට සිදු විය. ශමීල් වකීල් සහ චනිත්මා සිනාලේ අද පිලිපීනයට එරෙහිව තරග වැදිමට නියමිතය.\n\nබර ඉසිලීම\n\nබර ඉසිලීමේ තරගාවලියේ ශ්‍රී ලංකා නියෝජනය ආරම්භ කරමින් ඊයේ ඩිලංක ඉසුරු කුමාර කිලෝග්‍රෑම් 61 බර පන්තියේ ‘බී’ කාණ්ඩයෙන් තරග බිමට පිවිසි අතර, ක්‍රීඩකයන් 5 දෙනකු අතුරින් ඔහුට හිමි වූයේ 4 වැනි ස්ථානයයි. ස්නැච් ක්‍රමයට කිලෝග්‍රෑම් 106ක් එසවූ ඩිලංක ක්ලීන් ඇන්ඩ් ජර්ක් ක්‍රමයට කිලෝග්‍රෑම් 135ක් බරක් සටහන් කරමින් එසවූ සමස්ත බර කිලෝග්‍රෑම් 241ක් ලෙසිනි.\n\nදුනු විදීම\n\nඊයේ දුනු විදීමෙන් පිරිමි Recurve කේවල සුදුසුකම් ලැබීමේ තරගයට එක් වූ සජීව් ද සිල්වා ලකුණු 614ක් ලබාගත් අතර, මේ ඉසව්වට එක්ව සිටි සමස්ත ක්‍රීඩකයන් අතුරින් ඔහුට හිමි වූයේ 69 වැනි ස්ථානයයි. මේ අතර Compound ඉසව්වේ කාන්තා කේවල සුදුසුකම් ලැබීමේ තරගයට එක් වූ අනුරාධා කරුණාරත්නට තරගය නිමා කිරීමට සිදු වූයේ ක්‍රීඩිකාවන් 51 දෙනකු අතුරින් අවසන් ස්ථානයෙනි. ඇය රැස් කර ගත් ලකුණු සංඛ්‍යාව 623කි.\n\nසංජීව වසන්ත කුමාර ඊයේ Compound පිරිමි කේවල සුදුසුකම් ලැබීමේ තරගයට එක් වූ අතර, ලකුණු 664ක් ලබාගත් ඔහුට ක්‍රීඩකයන් 64ක් අතුරින් හිමි වූයේ 53 වැනි ස්ථානයයි. අද Compound ඉසව්වේ 32 දෙදෙනාගේ වටයේදී සංජීව මොන්ගෝලියාවේ ජමියන්ගොම්බෝ පියුරෙව්ඩෝජ් සමඟත්, අනුරාධා එක්සත් අරාබි එමීර් රාජ්‍යයේ ජුමානා අලි අල්නජ්ජර් සමඟත් තරග වැදීමට නියමිත අතර, සජීව් කසකස්තානයේ ඩුලෙට්කවුඩ් සැන්ග්බයිබේ සමඟ 32 දෙදෙනාගේ වටයට එක් වෙයි.\n\nගොල්ෆ්\n\nගෝල්ෆ් ඉසව්වේ අවසන් දිනය වූ ඊයේ පිරිමි කේවල තරගාවලියේ සිවු වැනි වටයෙන් තරග කළ නටරාජ් තරංගරාජා සිය ඉසව්ව නිමා කළේ 34 වැනියා ලෙසිනි. ගොල්ෆ් තරග නිමා වූයේ ශ්‍රී ලංකාවට එම ඉසව්වෙන් තිබූ පදක්කම් බලාපොරොත්තු ද අහිමි කරමිනි.\n\nඅද තරග බිමට\n\nමලල ක්‍රීඩා යටතේ ලක්ෂිණී සාරංගි සිල්වා අද මෙරට වේලාවෙන් පස්වරු 4.40ට කාන්තා දුර පැනීමේ ඉසව්වට එක් වන අතර, පස්වරු 6.10ට මීටර් 400 මිශ්‍ර සහාය ඉසව්ව පැවැත්වේ. එම තරගයට අරුණ දර්ශන, කාලිංග කුමාරගේ, රාජිත රාජකරුණා, නදීෂා රාමනායක, තරුෂි කරුණාරත්න සහ ගයන්තිකා අබේරත්න අතරින් සිවු දෙනකු එක් වනු ඇත.\n\nනිරෝ­ෂාන් ප්‍රියං­කර\nචීනයේ\nහන්ජෝ නුවර සිට…",
       "URL": "https://www.dinamina.lk/2023/10/02/sports/26871/%e0%b6%9c%e0%b6%ba%e0%b6%b1%e0%b7%8a%e0%b6%ad%e0%b7%92%e0%b6%9a%e0%b7%8f%e0%b6%9c%e0%b7%9a-%e0%b7%83%e0%b7%92%e0%b7%84%e0%b7%92%e0%b6%b1-%e0%b6%b6%e0%b7%9c%e0%b6%b3-%e0%b7%80%e0%b7%99%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/7/"
}