{
       "Source": "dinamina",
       "Timestamp": "September 4, 2023 1:50 am",
       "Headline": "මෙහෙදි සහ  නජ්මුල්ගෙන්  පාකිස්තානයේදී  ශතක",
       "News Content": "ආසියානු කුසලාන ක්‍රිකට් තරගාවලියේ ඇෆ්ගනිස්තානය සමඟ පාකිස්තානයේ ලාහෝර්හිදී ඊයේ (3) පැවති දිවා රාත්‍රී තරගයේ පළමුව පන්දුවට පහරදුන් බංග්ලාදේශ පිල කඩුලු 5ක් දැවී ලකුණු 334ක් රැස් කිරීමට සමත් විය.\n\nඑහිදී විශිෂ්ට පිතිහරඹයක නිරත වූ මෙහෙදි හසන් මිරාස් සහ නජ්මුල් හොසේන් ෂැන්ටෝ ශතක වාර්තා කිරීමට සමත් වූහ. පළමු කඩුල්ලට මොහොමඩ් නයීම් (28) සමඟ ලකුණු 60ක් එක් කළ මෙහෙදි හසන් තෙවැනි කඩුල්ලට නජ්මුල් හොසේන් සමඟ එක්ව ලකුණු 194ක සබඳතාවක් ගොඩනැඟීමට සමත් විය.\n\nමුළු ලකුණු 63දී දෙවැනි කඩුල්ල බිඳ වැටීමෙන් පසු පිටියට පිවිසි නජ්මුල් සමඟ එක් වූ මෙහෙදි මුළු ලකුණු සංඛ්‍යාව 257 දක්වා ඉදිරියට ගෙන යෑමෙන් අනතුරුව ආබාධයක් හේතුවෙන් පිටියෙන් ඉවත් විය. ඒ වන විට ඔහු ලකුණු 112ක් රැස් කර තිබුණේ පන්දු 119කදී හතරේ පහර 7ක් සහ හයේ පහර 3ක් සමඟිනි. ඔහු ඊයේ වාර්තා කළේ සිය දෙවැනි එක්දින ශතකය මෙන්ම ඉහළම එක්දින ලකුණු සංඛ්‍යාවයි.\n\nශ්‍රී ලංකාවට එරෙහිව පැවති තරගයේදී අර්ධ ශතකයක් (89) වාර්තා කළ නජ්මුල් ඊයේ සිය දෙවැනි එක්දින ශතකය (104) වාර්තා කළ අතර, පන්දු 105කින් ගොඩැනැඟුණු එය හතරේ පහර 9කින් සහ හයේ පහර 2කින් වර්ණවත් විය. නායක ශකිබ් අල් හසන් පන්දු 18කින් නොදැවී ලකුණු 32ක්, මුෂ්ෆිකර් රහීම් පන්දු 15කින් ලකුණු 25ක් ඉනිමට එක් කළහ.\n\nපන්දු යැවීමේදී ගුල්බදීන් නයිබ් සහ මුජීබ් උර් රහ්මාන් කඩුල්ල බැගින් දවා ගත්හ.\n\nබංග්ලාදේශය – 334/5 (ඕවර 50) මෙහෙදි හසන් මිරාස් 112, නජ්මුල් හොසේන් ෂැන්ටෝ 104, ශකීබ් අල් හසන් නොදැවී 32",
       "URL": "https://www.dinamina.lk/2023/09/04/sports/19226/%e0%b6%b8%e0%b7%99%e0%b7%84%e0%b7%99%e0%b6%af%e0%b7%92-%e0%b7%83%e0%b7%84-%e0%b6%b1%e0%b6%a2%e0%b7%8a%e0%b6%b8%e0%b7%94%e0%b6%bd%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b6%b4%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/25/"
}