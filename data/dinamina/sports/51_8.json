{
       "Source": "dinamina",
       "Timestamp": "July 11, 2023 1:00 am",
       "Headline": "ජාවාලේන් 2-0කින් යූත් පිල පරදවයි",
       "News Content": "සිටිලීග් සභාපති කුසලාන පාපන්දු තරගාවලියේ ජාවාලේන් හා මාලිගාවත්ත යූත් ක්‍රීඩා සමාජ අතර තරගයෙන් ගෝල් 2-0ක් ලෙස ජාවාලේන් පිල ජය ලබද්දී සෝන්ඩර්ස් හා මොරගස්මුල්ල ක්‍රීඩා සමාජ අතර තරගය ගෝල් 1-1ක් ලෙස සම තත්ත්වයෙන් නිමාවට පත් විය. පසුගිය සති අන්තයේ කොළඹ සිටිලීග් පිටියේ මෙම තරග දෙක පැවැත්විණි.\nමෙම තරගාවලියේ ජාවාලේන් පිල සහභාගී වූ තෙවැනි තරගය මෙය වූ අතර, ඔවුන් ජයග්‍රහණ 2ක් හා ජය පරාජයෙන් තොරව නිමා කළ තරගයක් වාර්තා කොට ඇත. ජාවාලේන්-මාලිගාවත්ත යූත් අතර තරගයේ පළමු භාගයේදී ගෝල් 2-0කද් ලෙස ඉදිරියෙන් සිටියේය. 26 වැනි මිනිත්තුවේදී ඩෙරික් ප්‍රනාන්දු පළමු ගෝලය වාර්තා කළ අතර, මාලක පෙරේරා 40 වැනි මිනිත්තුවේදී දෙවැනි ගෝලය වාර්තා කළේය. මාලිගාවත්ත යූත් සහභාගීවූ තරග තුනම පරාජයවී ලකුණු සටහනේ අවසන් ස්ථානයේ පසුවෙති.\nසෝන්ඩර්ස් – මොරගස්මුල්ල ක්‍රීඩා සමාජ අතර තරගයේ පළමු භාගයේදී ගෝල් 1-1ක් වූ අතර, 4 වැනි මිනිත්තුවේදී තිසර ද සිල්වා මොරගස්මුල්ල ක්‍රීඩා සමාජය වෙනුවෙන් හා 13 වැනි මිනිත්තුවේදී සුන්දරරාජ් නිරේෂ් සෝන්ඩර්ස් වෙනුවෙන් ගෝල් වාර්තා කළහ. මෙම තරගයේදී සෝන්ඩර්ස් පිලට ගෝල් ලබා ගැනී­‌ෙම් අවස්ථා 6ක් පමණ ගිලිහී යෑම විශේෂත්වයකි.\nසෝන්ඩර්ස් සහභාගීවූ තරග තුනම ජය පරාජයෙන් තොරව නිමාවී ඇති අතර, මොරගස්මුල්ල ක්‍රීඩා සමාජය තරග හතරකදී තරගයක් ජයගෙන තරගයක් පරාජය වී අනෙක් තරග දෙක ජය පරාජයෙන් තොරව නිමා කොට ඇත.",
       "URL": "https://www.dinamina.lk/2023/07/11/sports/5609/%e0%b6%a2%e0%b7%8f%e0%b7%80%e0%b7%8f%e0%b6%bd%e0%b7%9a%e0%b6%b1%e0%b7%8a-2-0%e0%b6%9a%e0%b7%92%e0%b6%b1%e0%b7%8a-%e0%b6%ba%e0%b7%96%e0%b6%ad%e0%b7%8a-%e0%b6%b4%e0%b7%92%e0%b6%bd-%e0%b6%b4%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/51/"
}