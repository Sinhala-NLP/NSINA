{
       "Source": "dinamina",
       "Timestamp": "July 28, 2023 1:00 am",
       "Headline": "අන්තර් පාසල් ලීග් රග්බි පළමු වටයේ අවසන් තරග අද සිට",
       "News Content": "අන්තර් පාසල් අවුරුදු 19න් පහළ පළමු පෙළ ලීග් රග්බි තරගාවලියේ කුසලාන වටයට සුදුසුකම් ලබන අවසන් කණ්ඩායම තෝරාගැනීමට ගල්කිස්ස සාන්ත තෝමස් සහ මහනුවර සාන්ත අන්තෝනි විදුහල් අතර බෝගම්බර පැවැත්වෙන තීරණාත්මක තරගයෙන් පළමු වටයේ අවසන් සතියේ තරග අද (28) ඇරඹේ. කුසලානය සඳහා වන සුපිරි හතර වටයට දැනටමත් අපරාජිත ඉසිපතන විදුහල් පිල සමඟ සාන්ත පීතර සහ රාජකීය විදුහල් සුදුසුකම් ලබා සිටී.\n\nකෙසේ වෙතත් අද පැවැත්වෙන තරගය සහ හෙට (29) ඩී.එස්. සේනානායක විදුහල් පිල සමඟ සාන්ත ජෝසප් විදුහල් පිල තරග හැව්ලොක් පිටියේ පැවැත්වෙන තරගයෙන් කුසලාන වටයට සුදුසුකම් ලබන කණ්ඩායම තීරණය කෙරෙනු ඇත.\n\nසහිරා විදුහල සහ ත්‍රිත්ව විදුහල අතර තරගයද, සාන්ත පීතර සහ විද්‍යාර්ථ විදුහල අතර තරගය ද හෙට පැවැත්වෙන අතර, වෙස්ලි විදුහල් පිල සහ කිංග්ස්වුඩ් විදුහල් අතර තරගය සහ විද්‍යා විදුහල් පිල සහ ධර්මාරාජ විදුහල් පිල අතර තරගය අනිද්දා (30) පැවැත්වීමට නියමිතය.",
       "URL": "https://www.dinamina.lk/2023/07/28/sports/9868/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%bd%e0%b7%93%e0%b6%9c%e0%b7%8a-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/42/"
}