{
       "Source": "dinamina",
       "Timestamp": "October 6, 2023 1:18 am",
       "Headline": "නව­සී­ල­න්ත­යට  කඩුලු 9ක  දැවැන්ත ජයක්",
       "News Content": "ලෝක කුසලාන ක්‍රිකට් තරගාවලිය ආරම්භ කරමින් පසුගිය එක්දින ලෝක ශූර එංගලන්තය හා පසුගිය අනුශූර නවසීලන්තය අතර ඊයේ ඉන්දියාවේ අහ්මදාබාද්හි නරේන්ද්‍ර මෝදි ක්‍රීඩාංගණයේ පැවැති තරගයෙන් කඩුලු 9ක දැවැන්ත ජයක් අත්කර ගැනීමට නවසීලන්තය සමත් විය.\n\nනවසීලන්ත ආරම්භක පිතිකරු ඩෙවන් කොන්වේ සහ රචින් රවීන්ද්‍රා දෙවැනි කඩුල්ලට පන්දු 211කදී නොබිඳුණු ලකුණු 273ක සම්බන්ධතාවක් ගොඩනඟා සිය කණ්ඩායම විශිෂ්ට ජයග්‍රහණයක් කරා ගෙන ගියේය.\n\nකාසියේ වාසිය දිනාගත් නවසීලන්තය මුලින් පන්දුවට පහරදීමේ අවස්ථාව එංගලන්තයට ලබාදුන් අතර, එහිදී එංගලන්ත පිල කඩුලු 9කට ලකුණු 282ක් රැස්කර ගත්තේය. අනතුරුව නවසීලන්තය පන්දු 82ක් ඉතිරිව තිබියදී කඩුලු 1ක් දැවී ලකුණු 283ක් ලබා ජය තහවුරු කර ගත්තේය.\n\nතරගයේ වීරයා සම්මානය දිනාගත් රචින් රවීන්ද්‍රා පන්දු 96කදී හයේ 5ක් හා හතරේ පහර 11ක් සමඟ නොදැවී ලකුණු 123ක් ලබාගත් අතර, ආරම්භක පිතිකරු ඩෙවන් කෝන්වේ පන්දු 121කදී හයේ 3ක් හා හතරේ පහර 19ක් සමඟ නොදැවී ලකුණු 152ක් ලැබීය. එංගලන්තයේ සෑම පන්දු යවන්නකුම ඕවරයකට ලකුණු 7ක් ආසන්නයේ ප්‍රහාරයකට ලක්වීම මෙම තරගයේ කැපී පෙණුනි.\n\nඑංගලන්තය\nකඩුලු 9ක් දැවී ලකුණු 282 (ඕවර් 50)\n\nජොනී බෙයාස්ටෝ 33, ජෝ රූට් 77, හැරී බෘෘක් 25, ජොස් බට්ලර් 43‍, ලියම් ලිවිංග්ස්ටෝන් 20 ( මැට් හෙන්රි 48/3, මිචෙල් සැන්ටර් 37/2, ග්ලේන් පිලිප්ස් 17/2)\n\nනවසීලන්තය\nකඩුල්ලක් දැවී ලකුණු 283 (ඕවර් 36.2)\n\nඩෙවන් කෝන්වේ නොදැවී 152, රචින් රවීන්ද්‍රා නොදැවී 123 ( සෑම් කරන් 47/1)",
       "URL": "https://www.dinamina.lk/2023/10/06/sports/28425/%e0%b6%b1%e0%b7%80%e0%b7%83%e0%b7%93%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b6%a7-%e0%b6%9a%e0%b6%a9%e0%b7%94%e0%b6%bd%e0%b7%94-9%e0%b6%9a-%e0%b6%af%e0%b7%90/",
       "Category": "sports",
       "Parent URL": "https://www.dinamina.lk/category/sports//page/4/"
}