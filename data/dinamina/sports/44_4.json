{
       "Source": "dinamina",
       "Timestamp": "July 24, 2023 1:00 am",
       "Headline": "ශ්‍රී ලංකා-පාකිස්තාන  දෙවැනි ගැටුම අද ඇරඹේ",
       "News Content": "සංචාරක පාකිස්තාන ක්‍රිකට් කණ්ඩායම සහ ශ්‍රී ලංකාව අතර පැවැත්වෙන දෙවැනි ටෙස්ට් ක්‍රිකට් තරගය කොළඹ එස්එස්සී පිටියේදී අද ආරම්භ වේ. ගාල්ලේ පැවති පළමු ටෙස්ට් තරගයෙන් කඩුලු 4ක ජයක් හිමි කර ගෙන තරගාවලිය 1-0ක් ලෙස පාකිස්තානය ඉදිරියෙන් සිටින හෙයින් ශ්‍රී ලංකාවට ජයග්‍රහණය අත්‍යවශ්‍ය වූ ප්‍රබල ගැටුමක් බවට මේ තරගය පත්වනු ඇත. තරග දෙකකින් සමන්විත තරගාවලිය සම කොට ලෝක ටෙස්ට් ශූරතාවලියේ ලකුණු සටහනේ ඉදිරි ස්ථානයක සිටීමට නම් මේ තරගය ශ්‍රී ලංකාව ජයග්‍රහණය කළ යුතු වේ.\n\nශ්‍රී ලංකාවේ පැවති සියලු ටෙස්ට් ක්‍රිකට් තරග පසුගිය කාලයේ කොළඹින් පිටත ක්‍රීඩාංගණවලදී පවත්වා ඇති අතර, වසර 4කට පසු මෙවර කොළඹදී ටෙස්ට් තරගයක් පැවැත්වීමේ අවස්ථාව හිමිව තිබේ. කොළඹ පැවති අවසන් ටෙස්ට් තරගය වසර 2019දී ශ්‍රී ලංකාව හා නවසීලන්තය අතර පී. සරා ඕවල් පිටියේ පැවති දෙවැනි ටෙස්ට් තරගය වේ. එතැන් සිට එංගලන්තය සමඟ ගාල්ලේදී, බංග්ලාදේශය සමඟ පල්ලෙකැලේදී, බටහිර ඉන්දීය කොදෙව්, ඔස්ට්‍රේලියා කණ්ඩායම් සමඟ ටෙස්ට් තරගාවලි ගාල්ලේදී පැවැත්විණි.\n\nඑස්එස්සී පිටියේදී වසර පහකට පසු ටෙස්ට් තරගයක් පවත්වන පළමු අවස්ථාව මෙය වේ. ශ්‍රී ලංකාව අවසන් වරට 2018 නොවැම්බර් මාසයේදී එංගලන්තයට එරෙහිව එස්එස්සී පිටියේදී තරගයක් පවත්වා ඇති අතර, එහිදී ශ්‍රී ලංකාව ලකුණු 42කින් පරාජය විය. මෙරටදී මෙතෙක් ටෙස්ට් තරග 154ක් පවත්වා ඇති ශ්‍රී ලංකාව එයින් කොළඹදී ටෙස්ට් තරග 82කට සහභාගි වී ඇත. එස්එස්සී පිටියේදී මෙතෙක් ශ්‍රී ලංකාව හා පාකිස්තානය අතර, ටෙස්ට් ක්‍රිකට් තරග 6ක් පවත්වා දෙපිලම තරගය බැගින් ජයගෙන තරග හතරක් ජය පරාජයෙන් තොරව නිමා කොට තිබේ.\n\nඅද පැවැත්වෙන තරගයට වමතින් වේග පන්දු යවන ක්‍රීඩක ඩිල්ෂාන් මධුශංඛ හා අසිත ප්‍රනාන්දු යන දෙදෙනාම කැඳවීමට තීරණය කොට ඇත. සත්කාරක කණ්ඩායම කඩුලු 4කින් පරාජයට පත් වූ පළමු ටෙස්ට් තරගයේදී විශ්ව ප්‍රනාන්දු සහ කසුන් රාජිත යන දෙදෙනාම ආරම්භක වේග පන්දු යවන්නන් ලෙස ක්‍රියා කළ අතර, පිළිවෙළින් ලකුණු 75කට කඩුල්ලක් හා ලකුණු 77කට කඩුල්ලක් බිඳ හෙලූහ.\n\n22 හැවිරිදි මධුශංඛ පළමු ටෙස්ට් තරගයට ඇතුළත් නොවූ අතර, ඩෙංගු රෝගය වැලඳීමෙන් පසු අසිත ප්‍රනාන්දු යළි කණ්ඩායමට කැඳවිය. දකුණත් වේග පන්දු යවන ක්‍රීඩක අසිත ප්‍රනාන්දු මෑතකදී පැවති බොහෝ ටෙස්ට් තරගවලදී ආරම්භක පන්දු යවන්නා විය. දඟ පන්දු යුගලය වන රමේෂ් මෙන්ඩිස් සහ ප්‍රභාත් ජයසූරිය මේ තරගයේදී පන්දු යවන්නන් ලෙස සහභාගි වන බැවින් 23 හැවිරිදි පිට දඟ පන්දු යවන ලක්ෂිත මානසිංහට සිය මංගල ටෙස්ට් තරගය සඳහා තවදුරටත් බලා සිටීමට සිදු වේවි දැයි මතුවන ප්‍රශ්නයකි.\n\nඑහෙත් ශ්‍රී ලංකා පුහුණුකරු ක්‍රිස් සිල්වර්වුඩ් මහතා ඊයේ පැවති මාධ්‍ය හමුවේදී පැවසුවේ ශ්‍රී ලංකා පිලේ වෙනස්කම් කිහිපයක් සිදුවනු ඇති බවයි. මේ වෙනස්කම් කුමක් ද යන්න පැහැදිලි කිරීමට සිල්වර්වුඩ් මහතා මැළිකමක් දැක්විය.\n\n“අපි අවසන් වරට පැවති ගාලු ටෙස්ට් තරගය හොඳින් විශ්ලේෂණය කළා. එහි සිදුවූ වැරදි අඩුපාඩු මෙනවාද කියා අප දන්නවා. විශේෂයෙන් පන්දු රැකීම පිළිබඳ මහන්සි වී වැඩ කළ යුතුයි. ඒ සඳහා අවධානය යොමු කොට තිබෙනවා. දෙවැනි ටෙස්ට් තරගයේදී වෙනස්කම් කිහිපයක් සිදුවිය හැකියි” සිල්වර්වුඩ් මහතා පැවසීය.\n\nගාලු ටෙස්ට් තරගයේදී ධනංජය ද සිල්වා (ලකුණු 122 සහ 82) හැරුණු විට ලකුණු 50 ට වඩා රැස් කළේ ඇන්ජලෝ මැතිව්ස් (ලකුණු 64) සහ නිශාන් මධුෂ්ක (ලකුණු 52) පමණි. එම තරගයේදී සවුද් ශකීල්ගේ ද්විත්ව ශතකය සමඟ පළමු ඉනිම ඕවරයකට ලකුණු 4.5ක වේගයකින් පවත්වා ගැනීමෙන් ශ්‍රී ලංකා පන්දු යවන්නන් පීඩනයට පත් කළේය.\n\nකෙසේ වුවද එස්එස්සී පිටියේ ඉතිහාසය ගත් කල්හි ශ්‍රී ලංකා පිතිකරුවන්ට හා පන්දු යවන්නන්ට වාසි සහගත වී තිබේ. මේ ක්‍රීඩා පිටියේ වැඩිම කඩුලු බිඳ හෙළා ඇත්තේ ශ්‍රී ලංකා දඟ පන්දු යවන්නන් වන මුත්තයියා මුරලිදරන් හා රංගන හේරත් වන අතර, වැඩිම ලකුණු ද මහේල, සංගක්කාර ප්‍රමුඛ ශ්‍රී ලංකා පිතිකරුවන් සතුව තිබේ.\n\nප්‍රින්ස් ගුණසේකර",
       "URL": "https://www.dinamina.lk/2023/07/24/sports/8741/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%af%e0%b7%99%e0%b7%80/",
       "Category": "sports",
       "Parent URL": "https://www.dinamina.lk/category/sports//page/44/"
}