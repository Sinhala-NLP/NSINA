{
       "Source": "dinamina",
       "Timestamp": "July 17, 2023 7:00 am",
       "Headline": "ජාතික රිටි පැනීමේ ශූරතාව පිට පිට සිව්වතාවක් දිනූ සචිනි අද මැද පෙරදිග ගෘහ සේවයේ",
       "News Content": "ක්‍රීඩාව ගැන කලකිරුණා\n\nඩුබායි නුවර සිට සචිනි ‘දිනමිණ’ට කියයි\n\n\n\nවසර 4ක් අඛණ්ඩව ජාතික රිටි පැනීමේ ශූරිය බවට පත්වෙමින් වාර්තා පිට වාර්තා තැබූ රිටි පැනීමේ ක්‍රීඩිකා සචිනි කෞෂල්‍යා පෙරේරා එක්සත් අරාබි එමීර් රාජ්‍යයේ ඩුබායි නුවර ගෘහ සේවිකාවක ලෙස රැකියාවේ නිරතව සිටින කනගාටුදායක පුවතක් ‘දිනමිණ’ට අනාවරණය විය. ශ්‍රී ලංකා කාන්තා රිටි පැනීමේ වාර්තාව 9 වතාවක්ම බිඳ දැමීමට සමත් වූ මේ විශිෂ්ට ක්‍රීඩිකාවට එම ඉරණම අත්වූයේ දැඩි ආර්ථික දුෂ්කරතා හේතුවෙන් බවට වාර්තා වේ.\n\nදරුවන් දෙදෙනකුගෙන් යුතු පවුලක බාල දියණිය වන සචිනි ක්‍රීඩාවෙන් දැක්වූ දස්කම් මත ශ්‍රී ලංකා යුද හමුදාවට බැඳී යුද හමුදා මලල ක්‍රීඩා කණ්ඩායම නියෝජනය කර ඇති අතර, යුද හමුදා රිටි පැනීමේ කාන්තා වාර්තාව ද, ආරක්ෂක සේවා රිටි පැනීමේ කාන්තා වාර්තාව ද හිමිකර ගත් බව ඇගේ පියා වන පාදුක්ක, වටරැක, යොවුන්ගම පදිංචි ඇන්ටන් ධර්මසිරි මහතා ‘දිනමිණ’ට කීවේය.\n\nමව අංශබාග රෝගයෙන් පීඩා විඳීම නිසාවෙන් නිවසේ පැවැති ආර්ථික අපහසුතා සහ නිසි සහයෝගයක් නොලැබීම මත ක්‍රීඩා ක්ෂේත්‍රය පිළිබඳව ඇති වූ දැඩි කලකිරීම නිසා සිය දියණිය මැද පෙරදිග ගෘහ සේවයට ගිය බව ධර්මසිරි මහතා පැවසූවේ දැඩි කලකිරීමෙනි.\n\n\n\n‘මගේ දුව පාසල් යන කාලේ ඉඳලම ක්‍රීඩාවට දක්ෂයි. මුලින්ම ජිම්නාස්ටික් කළේ. පස්සේ රිටි පැනීමේ තරගවලට සහභාගී වුණා. එයා හරිම ආදරෙයි ක්‍රීඩාවට. ඒත් පස්සේ කාලෙ එයා හුඟක් කලකිරුණා. ක්‍රීඩා බලධාරීන් කිසිම අවස්ථාවක් ලබා දුන්නේ නෑ. මමත් අසනීපෙන් ඉන්නේ. තාත්තත් විශ්‍රාම ගිහින්. එයාගෙ අයියත් ලොරි රථයක රියැදුරකු ලෙස වැඩ කරන්නේ. ක්‍රීඩා කටයුතුවලට විශාල වියදමක් යනවා. ගෙදර වියදමත් වැඩියි. ඒ නිසයි දුව තිබුණු කලකිරීමත් එක්ක මැද පෙරදිග ගෘහ සේවයට ගියේ. අපි හැම දෙයක්ම කළේ දුවගේ ක්‍රීඩාව වෙනුවෙන්. මේ රටේ බලධාරීන්ට වුවමනාවක් නෑ මේ වගේ දක්ෂතා තියෙන දරුවෝ රටේ රැකගන්න.‘ අංශබාග රෝගී තත්ත්වයෙන් සිටින සචිනිගේ මව වන ඒ.ජී. මල්ලිකා මහත්මිය ද හැඬූ කඳුළින් එසේ පැවසුවාය.\n\nමේ පිළිබඳ තොරතුරු දැන ගැනීමට මැද පෙරදිග ගෘහ සේවයේ යෙදී සිටින සචිනි කෞෂල්‍යයා දුරකතනය ඔස්සේ සම්බන්ධ කර ගැනීමෙන් පසු ඇය රට හැර යෑම පිළිබඳ මෙසේ කියා සිටියාය.\n\n‘ඇත්තටම මම මලල ක්‍රීඩා බලධාරීන්ගෙන් ඉල්ලුවා මට විදෙස් පුහුණුවක් හෝ ජාත්‍යන්තර තරගවලට සහභාගී වීමට අවස්ථාවක් ලබා දෙන්න කියල. මොකද ලංකාවේ කාන්තා රිටි පැනීමේ තරගවලදී මට තරගයක් තිබුණේ නෑ දෙවැනියත් එක්ක. නමුත් ආසියානු තරගාවලියකට මගෙ දක්ෂතා මදි වුණා. පුහුණුවක් තමා අවශ්‍ය වුණේ. ඒ එක්කම ක්‍රීඩාවට යන වියදමත්, නිවසේ ප්‍රශ්නත් හුඟාක් බලපෑවා. ඒ නිසා තමයි හැම දේකින්ම අයින් වෙලා මේ රැකියාවට ආවේ, ඇය එසේ කීවාය.\n\nමීගොඩ\n\nබී.කේ. කත්‍රිආරච්චි",
       "URL": "https://www.dinamina.lk/2023/07/17/sports/6927/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%bb%e0%b7%92%e0%b6%a7%e0%b7%92-%e0%b6%b4%e0%b7%90%e0%b6%b1%e0%b7%93%e0%b6%b8%e0%b7%9a-%e0%b7%81%e0%b7%96%e0%b6%bb%e0%b6%ad%e0%b7%8f%e0%b7%80/",
       "Category": "sports",
       "Parent URL": "https://www.dinamina.lk/category/sports//page/48/"
}