{
       "Source": "dinamina",
       "Timestamp": "August 24, 2023 3:33 am",
       "Headline": "ජාතික ක්‍රීඩා තරගාවලියේ විචිත්‍රවත් සමාරම්භයට නර්තන ශිල්පීහු 1900ක්",
       "News Content": "දේශීය සංස්කෘතියට මුල් තැන /\nක්‍රීඩා තරග අද සිට දින තුනක්\n\n\n\nහතළිස්හත් වැනි ජාතික ක්‍රීඩා තරගාවලියේ අවසන් ක්‍රීඩා ඉසව් ආරම්භවීමට පෙර අද පස්වරු 3.30ට පැවැත්වෙන විචිත්‍රවත් සමාරම්භක සංදර්ශනයට නර්තන ශිල්පීන් 1900ක් සහභාගි කර ගැනීමට කටයුතු යොදා ඇත. දේශීය සංස්කෘතියට මුල් තැන දෙන කලාත්මක සංදර්ශනයක් ලෙස මේ සමාරම්භක අවස්ථාව නිර්මාණාත්මකව ඉදිරිපත් කිරීමට ත්‍රිවිධ හමුදා, පොලිස් හා සිවිල් ආරක්ෂක බළකායේ නර්තන කණ්ඩායම් ද එක්ව සිටිති.\n\nජාතික තරුණ සේවා සභාවේ සෞන්දර්ය කලා නිකේතනයේ නර්තන ශිල්පීන් විශාල පිරිසකගේ සහභාගිත්වයෙන් ඊයේ පස්වරුවේ පැවති සමාරම්භක සංදර්ශනයේ පුහුණුවීම් ක්‍රීඩා අධ්‍යක්ෂ ජනරාල් මහාචාර්ය ෂෙමාල් ප්‍රනාන්දු මහතා විසින් නිරීක්ෂණය කරන ලදී.\n\nක්‍රීඩා හා යෞවන කටයුතු අමාත්‍යාංශය සහ ක්‍රීඩා සංවර්ධන දෙපාර්තමේන්තුව එක්ව සංවිධාන කරන ජාතික ක්‍රීඩා තරගාවලිය අද (24) සිට 26 දක්වා කොළඹ සුගතදාස ක්‍රීඩාංගණයේදී පැවැත්වීමට සියලු කටයුතු සූදානම් කර ඇත. මෙවර ක්‍රීඩා තරගාවලිය සඳහා වැය වන ප්‍රතිපාදන අවම කොට තිබීම හේතුවෙන් රාජ්‍ය අංශයේ නර්තන ශිල්පීන්ගේ උපරිම දායකත්වය ලබා ගැනීමට තීරණය කළ බව ක්‍රීඩා අධ්‍යක්ෂ ජනරාල්වරයා ‘දිනමිණ’ට පැවසීය. කෙටි සමාරම්භක අවස්ථාවක් වුව ද, දේශීය සංස්කෘතිය ඔප් නැංවෙන ඉතා අර්ථවත් නිර්මාණ රැසක් ජාතික මහා ක්‍රීඩා තරගාවලියේ විචිත්‍රවත් අවස්ථාවට එක්කර ඇතැයි හෙතෙම සඳහන් කළේය.\n\nක්‍රීඩා ඇමැති රොෂාන් රණසිංහ මහතාගේ ආරාධනාව පරිදි අගමැති දිනේෂ් ගුණවර්ධන මහතා ජාතික මහා ක්‍රීඩා උලෙළේ ආරම්භක අවස්ථාවට එක්වන අතර, සමාප්තිය ජනාධිපති රනිල් වික්‍රමසිංහ මහතාගේ ප්‍රධානත්වයෙන් 26 වැනිදා පස්වරු 3.00ට පැවැත්වේ.\n\nජාතික මහා ක්‍රීඩා තරගාවලිය වෙනුවෙන් විශේෂ ආරක්ෂක වැඩ පිළිවෙළක් සකසා ඇති අතර, පළාත් 9කින් ක්‍රීඩා නිලධාරීන් හා ක්‍රීඩක ක්‍රීඩිකාවන් සුගතදාස ක්‍රීඩාංගණයට පැමිණීමට නියමිතය. අද දිනයේදී මෙතෙක් පැවති තරග ඉසව්වල දක්ෂතම ක්‍රීඩක ක්‍රීඩිකාවන්ට සම්මාන හා සහතික පත් ප්‍රදානය කිරීම ද සිදු කිරීමට නියමිතය.\n\nතරගාවලියේ සමාරම්භක අවස්ථාව සනිටුහන් කරමින් ක්‍රීඩා ගිනි සිළුව දැල්වීමේ අවස්ථාව ජාතික හා ජාත්‍යන්තර තරගවලදී මල්ලවපොර සහ ජූඩෝ ක්‍රීඩාවල දස්කම් දක්වා ඇති බස්නාහිර පළාතේ ඊ.එම්.එල්. ප්‍රියංකර සහ ජාතික ක්‍රීඩා තරගාවලියේ මීටර් 100 සහ මීටර් 200 කෙටි දුර ධාවන ඉසව්වෙන් ජයග්‍රහණ අත්පත් කර ගත් ශිවන්ති ජයතිලක යන ක්‍රීඩක ක්‍රීඩකාවන්ට ලබාදී තිබේ. සියලු ක්‍රීඩක ක්‍රීඩිකාවන් නියෝජනය කරමින්, රිටි පැනීමේ ජාතික වාර්තාවට හිමිකම් කියූ ලක්රාණි පෙරේරා ක්‍රීඩිකාව විසින් ක්‍රීඩක ප්‍රතිඥාව ලබාදීමට නියමිතය.\n\nමෙවර ජාතික ක්‍රීඩා තරගාවලියේදී රන් පදක්කම් 262ක්, රිදී පදක්කම් 262ක් සහ ලෝකඩ පදක්කම් 360ක් පිරිනැමීමට කටයුතු යොදා ඇත. ක්‍රීඩා ඉසව් 30ක් යටතේ තරග පැවති අතර, ක්‍රීඩකයන් 3215ක් සහ ක්‍රීඩිකාවන් 2591ක් වශයෙන් ක්‍රීඩක ක්‍රීඩිකාවෝ 5806ක් පළාත් නවය නියෝජනය කරමින් ජාතික ක්‍රීඩා තරගාවලියට සහභාගි වූහ. මේ වන විට සුපුරුදු පරිදි බස්නාහිර පළාත වැඩිම පදක්කම් දිනාගෙන ඉදිරියෙන් සිටී.\n\nප්‍රින්ස් ගුණසේකර",
       "URL": "https://www.dinamina.lk/2023/08/24/sports/16755/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba%e0%b7%9a/",
       "Category": "sports",
       "Parent URL": "https://www.dinamina.lk/category/sports//page/28/"
}