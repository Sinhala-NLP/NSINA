{
       "Source": "dinamina",
       "Timestamp": "September 12, 2023 3:10 am",
       "Headline": "ආසියානු කුසලානයට ශ්‍රී ලංකාවට පැමිණි පාකිස්තාන පිලේ නිලධාරීන් කැසිනෝ ගිහින්",
       "News Content": "\n\nආසියානු කුසලාන තරගාවලියට සහභාගි වීමට ශ්‍රී ලංකාවට පැමිණ සිටින පාකිස්තාන ක්‍රිකට් පිලේ මාධ්‍ය කළමනාකරු උමාර් ෆාරුක් සහ ජාත්‍යන්තර කටයුතු පිළිබඳ සාමාන්‍යාධිකාරි අද්නාන් අලි ‘කැසිනෝ‘ සමාජ ශාලාවකට යෑමේ සිදුවීම මේ වනවිට එරට දැඩි ආන්දෝලනයකට තුඩු දී ඇතැයි වාර්තා වේ. විදෙස් මාධ්‍ය සඳහන් කරන්නේ මේ දෙදෙනා කොළඹ පිහිටි කැසිනෝ සමාජ ශාලාවක සිටින අයුරු දැක්වෙන වීඩියෝ පට සහ ඡායාරූප සමාජ මාධ්‍යජාල අතර සංසරණය වෙමින් පවතින බවය.\n\nජාතික කණ්ඩායමක සාමාජිකයන් ලෙස නිල වශයෙන් කොළඹට පැමිණ සිටි මේ දෙදෙනා කැසිනෝ සමාජශාලාවකට යෑම ක්‍රීඩාවේ ආචාර ධර්ම උල්ලංඝනය කිරීමක් බැවින් එය ජාත්‍යන්තර ක්‍රිකට් කවුන්සිලයේ සහ පාකිස්තාන ක්‍රිකට් පාලක මණ්ඩලයේ අවධානයට යොමු වනු ඇති බවත් විදෙස් මාධ්‍ය වැඩිදුරටත් වාර්තා කළේය. එමෙන්ම ආසියානු කුසලාන තරගාවලිය අවසන් වී යළි පාකිස්තානය බලා පැමිණීමෙන් පසු එම නිලධාරීන් දෙදෙනාට විනය පරීක්ෂණයකට පෙනී සිටීමට සිදුවනු ඇතැයි ද වාර්තා වේ.\n\nඑම නිලධාරින් දෙදෙනාගේ වගකීම් විරහිත හැසිරීම සම්බන්ධව පාකිස්තානයේ රූපවාහිනි නාලිකාවක ප්‍රවෘත්ති විකාශය අතරතුර හෙළි කර ඇතැයි ද වාර්තා වේ.\n\nකැසිනෝ සමාජ ශාලාවට ගියේ රාත්‍රී ආහාරය ගැනීමට බව එම සිදුවීම අනාවරණය වීමෙන් පසු ඔවුන් ප්‍රකාශ කර ඇති අතර, එය පාකිස්තානයේ හිටපු ක්‍රීඩක මොෂින් ඛාන් ඇතුළු බොහෝ ක්‍රීඩකයන්ගේ සහ සමාජ මාධ්‍යජාලයේ හාස්‍යයට ලක් වී තිබේ. වසර 2015 ඔස්ට්‍රේලියාවේ හා නවසීලන්තයේ පැවැති ලෝක කුසලාන තරගාවලිය අතරතුරු එවකට පාකිස්තාන පිලේ කළමනාකරු හා තේරීම් කමිටු ප්‍රධානි මොයින් ඛාන් යළි පාකිස්තානයට කැඳවනු ලැබුවේ ද ඔහු සහ බිරිය ක්‍රයිස්චර්ච් නුවර කැසිනෝ ශාලාවක ගැවසීමේ සිදුවීමක් හේතුවෙනි.\n\nෆවුස් මොහොමඩ්",
       "URL": "https://www.dinamina.lk/2023/09/12/sports/21421/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1%e0%b6%ba%e0%b6%a7-%e0%b7%81%e0%b7%8a%e0%b6%bb%e0%b7%93-%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/20/"
}