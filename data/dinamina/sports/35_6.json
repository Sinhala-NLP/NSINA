{
       "Source": "dinamina",
       "Timestamp": "August 11, 2023 1:03 am",
       "Headline": "ආසියානු කාන්තා බාස්කට්බෝල් තරගාවලියට",
       "News Content": "ආසියානු බාස්කට්බෝල් සම්මේලනය සංවිධාන කරන ආසියානු කාන්තා බාස්කට්බෝල් තරගාවලිය සඳහා එක් වන ශ්‍රී ලංකා කණ්ඩායම අද (11) තායිලන්තයේ බැංකොක් බලා පිටත්ව යයි.\n\nරටවල් 8ක සහභාගිත්වයෙන් මේ මස 13 වැනිදා සිට 19 වැනිදා දක්වා පැවැත්වෙන තරගාවලියේදී ශ්‍රී ලංකා පිල ‘බී’ කාණ්ඩයෙන් තරග වදින අතර, පළමු තරගය කසකස්තානයට එරෙහිව පැවැත්වීමට නියමිතය.\n\nශ්‍රී ලංකා පිල පසුගිය වසරේ පැවති දකුණු ආසියානු බාස්කට්බෝල් ශූරතාවලියේදී මාලදිවයින පරාජය කරමින් මේ තරගාවලියට සුදුසුකම් ලැබීය. ශ්‍රී ලංකා කාන්තා බාස්කට්බෝල් පිල ආසියානු තරගාවලියකට එක් වන්නේ වසර 7කට පසුව වීම විශේෂත්වයක් වන අතර, අවසන් වරට 2017 වසරේ චීනයේදී ආසියානු තරගාවලියට එක් විය.\n\nඅංජලී ඒකනායකගේ නායකත්වයෙන් යුත් ශ්‍රී ලංකා කණ්ඩායමට ඈන් ස්ටෙපානි, බෙනිකා තලගල, කමලිනි මිල්ස්, එප්සිබා ක්ලේ, හසීනා අබ්දුල්, ලුබ්නා මොර්සෙත්, ටානියා පෙරේරා, සසන්ති සමරසිංහ, මිනෝලි ඩිරෙක්සි, මල්ෂා සහ එච්.කේ. තිසරි එක්ව සිටිති.",
       "URL": "https://www.dinamina.lk/2023/08/11/sports/13239/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b6%b6%e0%b7%8f%e0%b7%83%e0%b7%8a%e0%b6%9a%e0%b6%a7%e0%b7%8a%e0%b6%b6/",
       "Category": "sports",
       "Parent URL": "https://www.dinamina.lk/category/sports//page/35/"
}