{
       "Source": "dinamina",
       "Timestamp": "August 21, 2023 1:42 am",
       "Headline": "නුවරඑළියේ කායවර්ධන ශූරයෝ ඇගයෙති",
       "News Content": "කායවර්ධන ක්ෂේත්‍රයෙන් නුවරඑළිය දිස්ත්‍රික්කයට හා ශ්‍රී ලංකාවට කීර්ති නාමයක් අත්කර දුන් ක්‍රීඩකයන් ඇගයීමේ උත්සවයක් මහනුවර දිසාව භාර නියෝජ්‍ය පොලිස්පති මහින්ද දිසානායක මහතාගේ ප්‍රධානත්වයෙන් පෙරේදා (16) නුවරඑළියේදී පැවැත්විණි.\n\nමෙලෙස කායවර්ධන ක්‍රීඩා ක්ෂේත්‍රයට ජයග්‍රහණ ලබා ගනිමින් නුවරඑළිය දිස්ත්‍රික්කයට හා ශ්‍රී ලංකාවට කීර්ති නාමයක් ගෙන දුන් ක්‍රීඩකයන් වෙනුවෙන් නුවරඑළියේදී සංවිධානය කළ පළමු ඇගයීම් උත්සවය මෙය වන අතර, මෙහිදී පළාත් හා ජාතික මට්ටමින් ජයග්‍රහණ කිහිපයක්ම දිනා ගත් ක්‍රීඩකයන් වන ජේ.පී. උපුල්, ගයාන් කනිෂ්ක, ක්‍රිස්ටි ගෝමස්, ශංකර් ගනේෂ් හා එරන්ද බුද්ධික යන ක්‍රීඩකයන් මෙන්ම ජාත්‍යන්තර මට්ටමින් ජයග්‍රහණ කිහිපයක්ම ලබා ගත් සුභාෂ් බෙත්මගේ ක්‍රීඩකයාට මහනුවර දිසාව භාර නියෝජ්‍ය පොලිස්පතිවරයාගේ අතින් ඇගයීම් කුසලාන පිරිනමනු ලැබීය.\n\nමෙම වැඩසටහන සඳහා ලිට්ල් ඉංග්ලන්ඩ් පුද්ගලික සමාගමේ අනුග්‍රහක දායකත්වය ලබා ලබා දී තිබුණු අතර, එම අවස්ථාව සඳහා කායවර්ධන පුහුණුකරු ලසන්ත පියවීර ඇතුළු කායවර්ධන පුහුණුකරුවන් හා ක්‍රීඩකයන් විශාල පිරිසක් සහභාගී වී සිටියහ.\nනෝර්වුඩ් – රංජිත් රාජපක්ෂ",
       "URL": "https://www.dinamina.lk/2023/08/21/sports/15669/%e0%b6%b1%e0%b7%94%e0%b7%80%e0%b6%bb%e0%b6%91%e0%b7%85%e0%b7%92%e0%b6%ba%e0%b7%9a-%e0%b6%9a%e0%b7%8f%e0%b6%ba%e0%b7%80%e0%b6%bb%e0%b7%8a%e0%b6%b0%e0%b6%b1-%e0%b7%81%e0%b7%96%e0%b6%bb%e0%b6%ba%e0%b7%9d/",
       "Category": "sports",
       "Parent URL": "https://www.dinamina.lk/category/sports//page/31/"
}