{
       "Source": "dinamina",
       "Timestamp": "August 9, 2023 1:00 am",
       "Headline": "අධ්‍යාපනය අතරතුර ක්‍රීඩාවටත් යොමු වෙන්න තෙන්ඩුල්කර් ශ්‍රී ලාංකික දරුවන්ගෙන් ඉල්ලයි",
       "News Content": "සෞඛ්‍ය සම්පන්න හා සමෘද්ධිමත් ජාතියක් සඳහා අඩිතාලම දැමීමට යම්කිසි ක්‍රීඩාවක නිරතවීම අතිශය වැදගත් බව ඉන්දීය පිලේ හිටපු සුපිරි පිතිකරු සචින් තෙන්ඩුල්කර් ප්‍රකාශ කළේය. වැඩිහිටියන් වීමෙන් පසු තෝරාගන්නා වෛද්‍ය, නීතිඥ, ජනමාධ්‍ය හෝ වෙනත් ඕනෑම වෘත්තියකින් පවා සාර්ථක විය හැකි ශක්ති සම්පන්නභාවයක් සහ දිරියක් ක්‍රීඩාවෙන් ලැබෙන බැවින් අධ්‍යාපනය හදාරන අතරතුරදීම ක්‍රීඩාවටත් යොමු වන ලෙස ශ්‍රී ලංකාවේ සියලුම දරුවන්ගෙන් ඉල්ලීමක් කරන බව ඔහු කියා සිටියේය. වසර 2013 සිට එක්සත් ජාතීන්ගේ ජාත්‍යන්තර ළමා අරමුදලේ දකුණු ආසියානු කලාපයේ තානාපතිවරයා ලෙස කටයුතු කරන සචින් එහි වැඩසටහන් කිහිපයකට සහභාගි වීමට මේ දිනවල ශ්‍රී ලංකාවේ සංචාරයක නිරතව සිටින අතර, ඊයේ කොළඹ සිනමන් ලේක් හෝටල් පරිශ්‍රයේදී මාධ්‍ය වෙත අදහස් දක්වමින් එසේ කීවේය.\n\n“දරුවන්ට ඔවුන්ගේ සම්පූර්ණ හැකියාවන් කරා අවතීර්ණ වීමට පෝෂණයත්, ඒ හා සමානව අධ්‍යාපනයත් අවශ්‍යයි. ඔවුන්ගේ අධ්‍යාපනයට හා පෝෂණයට ආයෝජනය කරනවා කියන්නේ අප ඔවුන්ගේ අනාගතයට ආයෝජනය කිරීමක් පමණක් නෙවෙයි. ඒක ඕනෑම රටක අනාගතයට කරන ආයෝජනයක්” සචින් සඳහන් කළේය.\n\n“පසුගිය දිනයේ මම ශ්‍රී ලංකාවේ දරුවන් රාශියක් සමඟ කතාබහ කළා. ඔවුන්ට අනාගතය ගැන ඇත්තේ ලොකු බලාපොරොත්තුවක්. ඒ වගේම ඔවුන් ඒකට ශක්තිමත්ව සූදානම් වෙමිනුයි ඉන්නේ. ඒ නිසා අපි දිගින් දිගටම ඔවුන්ට අවශ්‍ය සහයෝගය ලබා දෙන්න ඕනා. ඒක ඔවුන්ට ඔවුන්ගේ අරමුණු ඉටු කරගන්න ලොකු ශක්තියක් වේවි” ඔහු කීවේය.\n\nමාධ්‍යවේදීන් අමතා දීර්ඝ කතාවක් කළ සචින් තෙන්ඩුල්කර් අනතුරුව යුනිසෙෆ් ශ්‍රී ලංකා ආයතනයේ සංවිධායකත්වයෙන් දරු දැරියන් සමඟ ක්‍රිකට් ක්‍රීඩාවේ ද නිරත වූ අතර, තරගයෙන් පසු එම දරු දැරියන්ට ක්‍රිකට් උපකරණ ද බෙදා දුන්නේය. සචින් තෙන්ඩුල්කාර් මීට පෙර 2015 වසරේදී එක්සත් ජාතීන්ගේ ජාත්‍යන්තර ළමා අරමුදලේ සනීපාරක්ෂක පිළිවෙත් අනුගමනය කිරීමේ වැදගත්කම සම්බන්ධව දරුවන් දැනුම්වත් කිරීමේ වැඩසටහනකට සහභාගි වීමට ශ්‍රී ලංකාවට පැමිණි අතර, එවර ඔහු සමඟ සුපිරි දඟ පන්දු යවන ක්‍රීඩක මුත්තයියා මුරලිදරන් ද එක් විය.\n\n",
       "URL": "https://www.dinamina.lk/2023/08/09/sports/12666/%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1%e0%b6%ba-%e0%b6%85%e0%b6%ad%e0%b6%bb%e0%b6%ad%e0%b7%94%e0%b6%bb-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/36/"
}