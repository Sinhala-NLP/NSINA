{
       "Source": "dinamina",
       "Timestamp": "August 15, 2023 2:45 am",
       "Headline": "වසර 10කට පසු අන්තර් පාසල්  සය සාමාජික ක්‍රිකට් තරගාවලියක්",
       "News Content": "වෙන්නප්පුව සාන්ත ජෝසප් වාස් විද්‍යාලයේ 90 වැනි සංවත්සරයට සමගාමීව පැවැත්වෙන “වාසියන්ස් සුපර් සික්සස්“ තරගාවලිය මේ මස 26 සහ 27 දෙදින වෙන්නප්පුව, ඇල්බට් එෆ්. පීරිස් ක්‍රීඩාංගණයේ දී පැවැත්වීමට නියමිතය. ශ්‍රී ලංකා පාසල් ක්‍රිකට් කණ්ඩායම් සහභාගී වන ප්‍රධාන පෙළේ සය සාමාජික ක්‍රිකට් තරගාවලියක් වසර 10කට පසු සංවිධානය වීම විශේෂත්වයකි. මේ ආකාරයේ තරගාවලියක් අවසන් වරට 2013 වසරේ වෙස්ලි විද්‍යාලය කැම්බල් ක්‍රීඩාංගණයේදී සංවිධානය කළේය.\n\nසාන්ත ජෝසප් වාස් ආදි ක්‍රිකට් සංගමය සංවිධානය කරනු ලබන මේ ලෙදර් පන්දු සය සාමාජික තරගාවලිය සඳහා ජයා ෆාර්ම් හා HB Sports ආයතනය අනුග්‍රාහකත්වය දක්වන අතර තරගාවලියට කණ්ඩායම් 24ක් සහභාගී වේ.\n\n“වාසියන්ස් සුපර් සික්සස්“ අභියෝගතා කුසලාන තරගාවලියේ ශූරතාව දිනාගන්නා කණ්ඩායමට රුපියල් 150,000ක් වටිනා ක්‍රීඩා භාණ්ඩ කට්ටලයක් ලබාදීමට නියමිත අතර එහි අනු ශූරතාව දිනාගන්නා කණ්ඩායමට රුපියල් 100,000ක් වටිනා ක්‍රීඩා භාණ්ඩ කට්ටලයක් පිරිනැමේ.\n\nඊට අමතරව තරගාවලිය තුළ ඒ ඒ ක්‍රීඩකයින් දක්වනු ලබන දස්කම් අනුව තරගාවලියේ දක්ෂතම පිතිකරුවා, දක්ෂතම පන්දු යවන්නා, දක්ෂතම පන්දු රකින්නා, තරගාවලියේ වීරයා වෙනුවෙන් විශේෂ ත්‍යාග පිරිනැමීමට ද තරග සංවිධායකයින් සූදානමින් සිටිනවා.\n\nතරගාවලිය පිළිබඳව මාධ්‍ය දැනුවත් කිරීමේ හමුවක් පසුගියදා කොළඹ, වෙළඳ සංගම් ශ්‍රවණාගාරයේ දී පැවැත්වුණු අතර ඒ වෙනුවෙන්, වෙන්නපුව සාන්ත ජෝසප් වාස් විද්‍යාලයේ විදුහල්පති ප්‍රියන්ජීව ගුණරත්න පියතුමා, ක්‍රීඩා සහ විෂය සමගාමී නියෝජ්‍ය විදුහල්පති ගැමුණු කුමාර මහතා, ක්‍රිකට් ක්‍රීඩා භාර එස්. එල් රංගිකා මහත්මිය, ශ්‍රී ලංකා පාසල් ක්‍රිකට් සංගමයේ ලේකම් නිශාන්ත කුමාර මහතා, ශ්‍රී ලංකා ක්‍රිකට් ආයතනයේ විනිසුරු පුහුණු කළමනාකරු ටිරෝන් විජේවර්ධන මහතා සහ ජයා ෆාම් සහ HB Sports කළමනාකරණ අධ්‍යක්ෂ ජයාන් ජයවර්ධන මහතා, පාසල් කණ්ඩායම් නායකයින්, ක්‍රීඩා භාර ආචාර්යවරුන් ඇතුළු පිරිසක් එක්ව සිටියහ.",
       "URL": "https://www.dinamina.lk/2023/08/15/sports/14088/%e0%b7%80%e0%b7%83%e0%b6%bb-10%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/33/"
}