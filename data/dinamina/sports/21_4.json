{
       "Source": "dinamina",
       "Timestamp": "September 11, 2023 4:00 am",
       "Headline": "පිට පිට තරග 13ක් දිනූ ශ්‍රී ලංකාව  එක්දින පිටියේ  ලොව දෙවැනියා වෙයි",
       "News Content": "ආසියානු කුසලාන ක්‍රිකට් තරගාවලියේ සුපිරි හතර වටයේ ශ්‍රී ලංකාව සහභාගි වූ පළමු තරගයෙන් බංග්ලාදේශය පරදවා ලකුණු 21ක ජයක් අත්කර ගැනීමට සමත් වීමත් සමඟ ශ්‍රී ලංකාව ලොව පිට පිටම ජය වාර්තා කරන ලද දෙවැනි වැඩිම එක්දින ජාත්‍යන්තර තරග වාර්තාව සටහන් කළේය.\n\nලෝක එක්දින පිටියේ පිට පිටම ජය වාර්තා කරන ලද එක්දින ජාත්‍යන්තර තරග අතුරින් ඔස්ට්‍රේලියාවට පමණක් දෙවැනි වන ශ්‍රී ලංකාව එවැනි දක්ෂතාවක් දැක්වූ පළමු ආසියානු රට බවට පත් විය. ඔස්ට්‍රේලියාව තරග 21ක් පිට පිට ජයගෙන ඇති අතර, ශ්‍රී ලංකාව පෙරේදා කොළඹ ආර්. ප්‍රේමදාස ක්‍රීඩාංගණයේදී පිට පිට 13 වැනි එක්දින ජාත්‍යන්තර එක්දින තරග ජයග්‍රහණය ලැබීය. ආසියානු රටක් ලෙස පාකිස්තානය පිට පිට එක්දින ජාත්‍යන්තර තරග 12ක ජයග්‍රහණ වාර්තා කොට ශ්‍රී ලංකාවට දෙවැනි වූවේය.\n\nනායක දසුන් ශානකගේ උපන්දිනය දා (සැප්. 9) මේ සියලු සිද්ධීන් වාර්තා වීම ඔහුට ලබා දුන් උපන්දින තෑග්ගක් විය. කැපවීම, නොපසුබට උත්සාහය සහ ශක්තිමත් කණ්ඩායම් හැඟීමට ක්‍රීඩා ලෝලීන්ගෙන් ලැබෙන අතිවිශාල සහයෝගය මේ ජයග්‍රහණ මාලාවට හේතු වී තිබේ.\n\nකොළඹ ආර්. ප්‍රේමදාස ක්‍රීඩාංගණයේ පැවති තරගයේ කාසියේ වාසිය දිනාගත් බංග්ලාදේශය ශ්‍රී ලංකා පිලට පළමුව පන්දුවට පහර දීමට ආරාධනා කළ හෙයින් ශ්‍රී ලංකා ක්‍රීඩකයෝ කඩුලු 9කට ලකුණු 257ක් රැස් කර බංග්ලාදේශයට පිළිතුරු ඉනිමට අවස්ථාව ලබා දුන්හ. බංග්ලාදේශය ඕවර 48.1කදී සියලු දෙනා ලකුණු 226 කට දවා ගැනීමට ශ්‍රී ලංකා පන්දු යවන්නෝ සමත් වූහ.\n\nතරගයේ වීරයා සම්මනය දිනාගත් සධීර සමරවික්‍රම ශ්‍රී ලංකා ඉනිමට කැපී පෙනෙන මෙහෙවරක් ඉටුකරමින් පන්දු 72කදී දැවැන්ත හයේ පහර 2ක් හා හතරේ පහර 8ක් සමඟ ලකුණු 93ක් රැස් කළ අතර, සධීර හා දසුන් ශානක 6 වැනි කඩුල්ලට පන්දු 57කදී වේගවත් ලකුණු 60ක් එක් කිරීමෙන් ලකුණු ලබා ගැනීමේ වේගය ඉහළ ගියේය. දසුන් ශානක පන්දු 32කදී හතරේ පහරක් සමඟ ලකුණු 24ක් එක් කළේය.\n\nආරම්භක පිතිකරු දිමුත් කරුණාරත්න පන්දු 17කදී හතරේ 3ක් සමඟ ලකුණු 18ක් ලබාගත් අතර, පැතුම් නිශ්ශංක පන්දු 60කදී හතරේ පහර 5ක් සමඟ ලකුණු 40ක් ලබා ගැනීමට සමත් විය. අංක තුන පිතිකරු කුසල් මෙන්ඩිස් එක් අන්තයක් ආරක්ෂා කරමින් තම 24 වැනි එක්දින අර්ධ ශතකය වාර්තා කළේය. කුසල් පන්දු 73කදී හයේ පහරක් හා හතරේ පහර 6ක් තුළ තම ලකුණු 50ට අන්තර්ගත කළේය. බංග්ලාදේශ ඉනිමේ මුල් කඩුලු 6ක් ලකුණු 181ක් ලබා ශ්‍රී ලංකාවට යම් පීඩනයක් එල්ල කිරීමට සූදානම් වුවද, මහීෂ් තීක්ෂණ හා මතීෂ පතිරණ අවසන් කඩුලු 4ම කඩා බිඳ දැමූහ.\n\nබංග්ලාදේශ ඉනිමේ හොඳම සබඳතාව මුෂ්ෆිකර් හා හිරිඩෝයි එක්ව පන්දු 112කදී පස්වැනි කඩුල්ලට ලකුණු 72ක් රැස් කර ගැනීම හැර දැවැන්ත ලකුණු, ලකුණු පුවරුවේ එකතු නොවිණි.\n\nශ්‍රී ලංකාව කඩුලු 9කට ලකුණු 257යි (ඕවර 50) පැතුම් නිශ්ශංක 40, දිමුත් කරුණාරත්න 18, කුසල් මෙන්ඩිස් 50, සධීර සමරවික්‍රම 93, චරිත් අසලංක 10, දසුන් ශානක 24 (ටස්කින් අහමඩ් 62/3, ෂොරිෆුල් ඉස්ලාම් 48/2, හසන් මෙහෙමුද් 57/3)\n\nබංග්ලාදේශය සියලු දෙනා දැවී ලකුණු 226යි (ඕවර 48.1) මොහොමඩ් නායිම් 21, මෙහෙදි හසන් මිරාස් 28, ලිටන් දාස් 15, මුෂ්ෆිකර් රහීම් 29, ටව්හිඩ් හිරිඩෝයි 82, නසියුම් අහමඩ් 15 (මහීෂ් තීක්ෂණ 69/3, දසුන් ශානක 28/3, මතීෂ පතිරණ 58/3, දුනිත් වෙල්ලාලගේ 26/1)\n\n\n\nප්‍රින්ස් ගුණසේකර\n\nආර්. ප්‍රේමදාස පිටියේ සිට…",
       "URL": "https://www.dinamina.lk/2023/09/11/sports/21103/%e0%b6%b4%e0%b7%92%e0%b6%a7-%e0%b6%b4%e0%b7%92%e0%b6%a7-%e0%b6%ad%e0%b6%bb%e0%b6%9c-13%e0%b6%9a%e0%b7%8a-%e0%b6%af%e0%b7%92%e0%b6%b1%e0%b7%96-%e0%b7%81%e0%b7%8a%e0%b6%bb%e0%b7%93-%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/21/"
}