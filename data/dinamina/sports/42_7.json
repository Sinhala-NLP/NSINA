{
       "Source": "dinamina",
       "Timestamp": "July 27, 2023 1:00 am",
       "Headline": "මිස්ටර් කැන්ඩි  අයෝමය ශූරයා සමරසිංහ",
       "News Content": "මිස්ටර් කැන්ඩි කිරුළ දිනූ ජී.එස්.එම්. සමරසිංහ ශ්‍රී ලංකා කායවර්ධන හා ශාරීරික යෝග්‍යතා සම්මේලනයේ සභාපති කේ.එච්. ලයනල් කුමාර මහතා අතින් කුසලානය ලබාගත් අයුරු.\n\n\n\nශ්‍රී ලංකා කායවර්ධන හා ශාරීරික යෝග්‍යතා සම්මේලනයේ පූර්ණ අධීක්ෂණය යටතේ මහනුවර දිස්ත්‍රික් කායවර්ධන හා ශාරීරික යෝග්‍යතා සංගමය මඟින් සංවිධාන කළ මිස්ටර් කැන්ඩි (Mr. Kandy) මධ්‍යම පළාත් අයෝමය පුරුෂයා තේරීමේ තරගයේ ශූරතාව දිනා ගැනීමට රෙවලූෂන් ෆිට්නස් ක්‍රීඩා සමාජයේ ජී.එස්.එම්. සමරසිංහ සමත් විය. මීට සමගාමීව පැවති පාසල් කායවර්ධන තරගාවලියේ ශූරයා ලෙස මහනුවර ධර්මරාජ විදුහලේ අයි.පී.කේ. රණසිංහ සම්මාන දිනාගත් අතර, අවුරුදු 21න් පහළ කනිෂ්ඨ අයෝමය පුරුෂයාට හිමි සම්මානය ද ඔහු විසින්ම දිනා ගත්තේය. තරගාවලිය් Mens Physics ශූරතාව මැක්ස්බර්න් ක්‍රීඩා සමාජයේ ජවාඩ් සියාඩ් ද Mens Classic ශූරතාව රෙවලූෂන් ෆිට්නස් ක්‍රීඩා සමාජයේ ජී.එස්.එම්. සමරසිංහ ද හිමිකර ගත්හ. අවුරුදු 45ට වැඩි ප්‍රවීණයන්ගේ ඉසව්වේ ශූරතාව කට් ඇන්ඩ් කර්ව්ස් ක්‍රීඩා සමාජයේ එම්.ජී.යූ. විජේකෝන් විසින් ද තරගාවලියේ එකම කාන්තා ඉසව්ව වූ Women’s Physics ශූරතාව රෙවලූෂන් ෆිට්නස් ක්‍රීඩා සමාජයේ දිලුෂිකා විතානගේ විසින් දිනා ගත්හ.තරගයේ ප්‍රධානතම ක්‍රීඩා ඉසව්ව බවට පත්වූ Most Muscular Man ශූරතාව ශ්‍රී ලංකා යුද හමුදාවේ එන්. ගුණසේකර ද හොඳම මාංසපේශි ප්‍රදර්ශකයා වශයෙන් ශ්‍රී ලංකා යුද හමුදාවේ ජී.එම්. වික්‍රමසිංහ ද ශූරතා හිමි කර ගත්හ.\n\nකිලෝග්‍රෑම් 55, 60, 65, 70, 75, 80 හා 85ට ඉහළ ලෙස බර පන්ති 07ක් යටතේ ඊයේ (26) මහනුවර සහස් උයන පරිශ්‍රයේ දී පැවති මේ තරගාවලියට ක්‍රීඩක ක්‍රීඩිකාවෝ 150 දෙනෙකු පමණ සහභාගි වූහ.\n\nත්‍යාග ප්‍රදානෝත්සවයේ ප්‍රධාන ආරාධිතයන් ලෙස ශ්‍රී ලංකා කායවර්ධන හා ශාරීරික යෝග්‍යතා සම්මේලනයේ සභාපති කේ.එච්. ලයනල් කුමාර, උප සභාපති මහනුවර දිස්ත්‍රික් සංගමයේ සභාපති ආර්.එම්.බණ්ඩාර, හිටපු නියෝජ්‍ය පොලිස්පති එඩ්මන් මහේන්ද්‍ර, මධ්‍යම පළාත් ක්‍රීඩා අධ්‍යක්ෂ චන්දන සමරකෝන්, ව්‍යාපාරික නිමල් පීරිස් යන මහත්වරු සහභාගි වූහ.\n\nඅසේල කුරුළුවංශ",
       "URL": "https://www.dinamina.lk/2023/07/27/sports/9615/%e0%b6%b8%e0%b7%92%e0%b7%83%e0%b7%8a%e0%b6%a7%e0%b6%bb%e0%b7%8a-%e0%b6%9a%e0%b7%90%e0%b6%b1%e0%b7%8a%e0%b6%a9%e0%b7%92-%e0%b6%85%e0%b6%ba%e0%b7%9d%e0%b6%b8%e0%b6%ba-%e0%b7%81%e0%b7%96%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/42/"
}