{
       "Source": "dinamina",
       "Timestamp": "August 3, 2023 1:44 am",
       "Headline": "ක්‍රීඩා ඡන්දවලට එන අය පොරොන්දු  කඩ කළොත් ඉවත් කරන නව නීතියක්",
       "News Content": "ක්‍රීඩා සංගම් නිලවරණවලට ඉදිරිපත්වී ජය ලබන කණ්ඩායම් ජයග්‍රහණයෙන් පසුව නිසි ප්‍රතිපත්තියක් අනුව කටයුතු නොකරන්නේ නම් ඔවුන් බලයෙන් නෙරපා දැමිය හැකි නව නීතියක් හඳුන්වා දීමට ක්‍රීඩා අමාත්‍යාංශය සූදානම් වෙයි. නිලවරණයට ඉදිරිපත් වන කණ්ඩායම් ක්‍රීඩාවේ අභිවෘද්ධිය වෙනුවෙන් ක්‍රියාවට නංවන වැඩපිළිවෙළ නිලවරණයට පෙර ක්‍රීඩා අමාත්‍යාංශයට ලබාදීම අනිවාර්ය බවත්, නිලවරණයෙන් පසු එම වැඩපිළිවෙළ ක්‍රියාවට නංවන්නේද යන්න සොයා බැලීමට නීති රාමුවක් සකසන බවත් ක්‍රීඩා ඇමැති රොෂාන් රණසිංහ මහතා පැවසීය.\n\nක්‍රීඩා අමාත්‍යාංශය යටතේ ලියාපදිංචි ‘ඒ’ හා ‘බී’ කාණ්ඩවලට අයත් ජාතික ක්‍රීඩා සංගම් ප්‍රධානීන් සමඟ සාකච්ඡාවක් ඊයේ ක්‍රීඩා අමාත්‍යාංශයේ ඩන්කන් වයිට් ශ්‍රවණාගාරයේ දී පැවති අතර, එහිදී මෙම නව නීති හඳුන්වා දීම සම්බන්ධයෙන් ඇමැතිවරයා පැහැදිලි කළේය.\n\n“සංගම්වලට තරග කරන විටදී කණ්ඩායම් ලෙස ඉදිරිපත් වීම වැදගත්. ඡන්දෙන් දිනලා ඇවිත් කරන වැඩ මොනවාද කියා ඡන්දෙට එන අය ක්‍රීඩා අමාත්‍යාංශය කලින් දැනුම්වත් කළ යුතුයි. ඒ සඳහා නීතියක් ගේන්න බලාපොරොත්තු වෙනවා. දිනන්න කලින් ඉදිරිපත් කරන ප්‍රතිපත්ති ප්‍රකාශය අනුව වැඩ කරන්නේ නැත්නම්, ඒ අය ඉවත් කරලා වෙන කණ්ඩායමක් ගෙන එන ලෙස ඉදිරියේදී වැඩපිළිවෙළක් සකස් කරනවා. ක්‍රීඩා සංගම් ක්‍රීඩා රෙගුලාසි අනුව වැඩ කරනවා නම් මගේ සම්පූර්ණ සහයෝගය දෙනවා. ක්‍රීඩා සංගම්වල ස්වාධීනත්වයට මා ගරු කරනවා. සියලු සහයෝගයන් ලබා දෙනවා” ඇමැතිවරයා පැවසීය.\n\n“පසුගිය වසරේ දෙසැම්බර් 14 දා පැනවූ ක්‍රීඩා රෙගුලාසි සම්බන්ධයෙන් මාගේ පෞද්ගලික අභිලාෂ නෑ. ක්‍රීඩාවත් ක්‍රීඩා සංගමයත් ඉතා හොඳින් ක්‍රියාත්මක වීම උදෙසා එම රෙගුලාසි මා ගැසට් මඟින් ප්‍රකාශ කළා. ඒ නීති අතර ධුර කාලය පිළිබඳ මතභේදයක් ආවා. ඒ සම්බන්ධයෙන් ඉදිරියේදීත් කතා කළ හැකියි. නමුත් දිස්ත්‍රික් සංගම් නිලධාරීන්ට පළාත් සංගම්වල තැනක් ලැබිය යුතුයි. කලක් යද්දී පළාත් සංගම්වල නිලධාරීන්ට ජාතික සංගමයේ දොර ඇරිය යුතුයි. එවිට ඉවතට යන ජාතික සංගම් නිලධාරීන් ඔලිම්පික් කම්ටුවේ නිලතල ගත යුතුයි කියා මගේ විශ්වාසයයි. අම්පාර බැඩ්මින්ටන් සංගමයේ එක්තරා නිලධාරියෙකු තවත් සංගම් 5ක නිලතල දරනවා. එහෙම අයට ඡන්ද අයිතිය නැති වන බව ඉදිරියේදී ක්‍රීඩා අධ්‍යක්ෂ ජනරාල්වරයා දැනුම් දීමක් කරයි” රණසිංහ මහතා පැවසීය.\n\nඑමෙන්ම කිසිදු ක්‍රියාකාරීත්වයක් නොමැති ක්‍රීඩා සංගම් පිළිබඳ සොයා බලා ක්‍රීඩා සංවර්ධනය වෙනුවෙන් නිසි ක්‍රියාමාර්ග ගන්නා ලෙසට ද ජාතික සංගම් වෙත දැනුම් දීමක් ක්‍රීඩා ඇමැතිවරයා විසින් මෙම රැස්වීමේදී සිදුකරන ලදි. ක්‍රීඩා හා යෞවන කටයුතු අමාත්‍යාංශයේ ලේකම් කේ. මහේසන්, ක්‍රීඩා අධ්‍යක්ෂ ජනරාල් ආචාර්ය ෂෙමාල් ප්‍රනාන්දු යන මහත්වරු ඇතුළු විශාල පිරිසක් මේ අවස්ථාවට එක්ව සිටියහ.\n\nප්‍රින්ස් ගුණසේකර",
       "URL": "https://www.dinamina.lk/2023/08/03/sports/11291/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%a1%e0%b6%b1%e0%b7%8a%e0%b6%af%e0%b7%80%e0%b6%bd%e0%b6%a7-%e0%b6%91%e0%b6%b1-%e0%b6%85%e0%b6%ba-%e0%b6%b4%e0%b7%9c%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/38/"
}