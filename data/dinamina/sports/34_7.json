{
       "Source": "dinamina",
       "Timestamp": "August 14, 2023 1:37 am",
       "Headline": "ඉසිපතනයේ අපරාජිතභාවය රාජකීයයෝ බිඳදමති",
       "News Content": "අන්තර් පාසල් අවුරුදු 19න් පහළ ‘ඒ’ කාණ්ඩයේ ලීග් රග්බි තරගාවලියේ ආරම්භයේ සිටම සිය ආධිපත්‍ය පතුරුවාලමින් අපරාජිතව සිටි ඉසිපතන විදුහල් පිල කුසලාන වටයේ පළමු තරගයෙන් ලකුණු 22-17කින් පරාජය කිරීමට බ්‍රැඩ්බි ශූරතාව දිනූ රාජකීය විදුහල් පිල සමත් විය.\n\nමේ ජයග්‍රහණයත් සමඟ රාජකීයයෝ දෙපිල අතර වාර්ෂිකව හුවමාරු වන මේජර් මිල්රෝයි ප්‍රනාන්දු අනුස්මරණ පලිහත් අත්කර ගත්හ.\n\nරාජකීය විදුහල් ක්‍රීඩා සංකීර්ණයේදී පසුගියදා පැවැති මේ තරගයේ පළමු භාගය අවසන් වන විට ලකුණු 6-3කින් පෙරමුණ ගත් රාජකීය විදුහල් පිල තරගය පුරා ගෝලයක් සහ දඬුවම් පහර 5ක් සාර්ථක කරගැනීමට සමත් වෙද්දී, ඉසිපතන විදුහල් පිලට රැස් කිරීමට හැකි වූයේ ගෝල් 2ක් සහ දඬුවම් පහරක් පමණි. ඉසිපතනයේ ඉරණම තීන්දු කළ රාජකීය විදුහල් පිලේ නබීල් යහියා සිය කණ්ඩායමේ තෙවින් පෙරේරා තැබූ උත්සාහක දිනුම ගෝලයක් බවට පත් කළ අතර, වාර්තා වූ දඬුවම් පහර 5ම සාර්ථක කරගත්තේය. ඉසිපතන විදුහල් පිල වෙනුවෙන් වාර්තා වූ උත්සාහක දිනුමට හිමිකම් කී රිනේෂ් සිල්වා විසින් එය ගෝලයක් බවට පත් කරනු ලැබූ අතර, වාර්තා වූ එකම දඬුවම් පහරට ද හිමිකම් කීවේය.\n\nමේ අතර සාන්ත පීතර විදුහල් පිල සහ මහනුවර සාන්ත අන්තෝනි විදුහල් පිල අතර පැවති කුසලාන වටයේ තවත් තරගයකින් ලකුණු 39-0ක විශිෂ්ට ජයක් සාන්ත පීතර විදුහල් පිලට හිමි විය. බම්බලපිටිය සාන්ත පීතර විදුහල් පිටියේ පැවති එම තරගයේ පළමු භාගය නිමා වනවිට ලකුණු 29-0කින් පෙරමුණ ගත් සාන්ත පීතර විදුහල් පිල තරගය පුරා ගෝල් 3ක්, උත්සාහක දිනුම් 3ක් සහ දඬුවම් පහරක් රැස් කරගත්තේය.\n\nෆවුස් මොහොමඩ්",
       "URL": "https://www.dinamina.lk/2023/08/14/sports/13725/%e0%b6%89%e0%b7%83%e0%b7%92%e0%b6%b4%e0%b6%ad%e0%b6%b1%e0%b6%ba%e0%b7%9a-%e0%b6%85%e0%b6%b4%e0%b6%bb%e0%b7%8f%e0%b6%a2%e0%b7%92%e0%b6%ad%e0%b6%b7%e0%b7%8f%e0%b7%80%e0%b6%ba-%e0%b6%bb%e0%b7%8f%e0%b6%a2/",
       "Category": "sports",
       "Parent URL": "https://www.dinamina.lk/category/sports//page/34/"
}