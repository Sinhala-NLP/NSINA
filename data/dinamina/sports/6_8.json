{
       "Source": "dinamina",
       "Timestamp": "October 4, 2023 12:58 am",
       "Headline": "සංගක්කාරට ජගත් ක්‍රිකට් මුල් පුටුවක්",
       "News Content": "එංගලන්තයේ මෙරලිබෝන් ක්‍රිකට් සමාජයේ ජාත්‍යන්තර ක්‍රිකට් කමිටුවේ සභාපති ධුරයට කුමාර් සංගක්කාර පත් කර තිබේ. මීට පෙර එම ක්‍රීඩා සමාජයේ සභාපතිවරයා ලෙසත් කටයුතු කර ඇති සංගක්කාර එම ධුරයට පත් වූ බ්‍රිතාන්‍ය ජාතිකයකු නොවන පළමු පුද්ගලයා ලෙස ඉතිහාසයට එක්වූ අතර, මෙවර එම ක්‍රිකට් සමාජයේ ජාත්‍යන්තර ක්‍රිකට් කමිටුවේ සභාපති ධුරයට පත් වූ බ්‍රිතාන්‍ය ජාතිකයකු නොවන පළමු පුද්ගලයා ලෙසත් ඉතිහාසයට එක් විය.\nමෙරලිබෝන් ක්‍රිකට් සමාජයේ කමිටු සාමාජිකයකු ද වන සංගක්කාර නව තනතුරට පත්වී ඇත්තේ හිටපු සභාපති මයික් ගැටින් වෙනුවටය. ජාත්‍යන්තර ක්‍රිකට් කවුන්සිලයට සහාය දක්වන කමිටුවක් වන මෙරලිබෝන් ක්‍රිකට් සමාජයේ ජාත්‍යන්තර ක්‍රිකට් කමිටුව ජාත්‍යන්තර ක්‍රිකට් කවුන්සිලයේ සහ එහි සාමාජික රටවල ක්‍රීඩාවේ ගැටලු නිරාකරණය කිරීම සඳහා සාකච්ඡා කිරීමට වසරකට දෙවතාවක් රැස්වීම් පවත්වනු ලබයි.",
       "URL": "https://www.dinamina.lk/2023/10/04/sports/27590/%e0%b7%83%e0%b6%82%e0%b6%9c%e0%b6%9a%e0%b7%8a%e0%b6%9a%e0%b7%8f%e0%b6%bb%e0%b6%a7-%e0%b6%a2%e0%b6%9c%e0%b6%ad%e0%b7%8a-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/6/"
}