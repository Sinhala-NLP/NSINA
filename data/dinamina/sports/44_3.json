{
       "Source": "dinamina",
       "Timestamp": "July 24, 2023 1:00 am",
       "Headline": "හයේ එකට 6000යි: හතරේ පහරට 4000යි එල්පීඑල් පිටියෙන් ළමා රෝහලේ හදවත් සැත්කමට අරමුදල්",
       "News Content": "ලංකා ප්‍රීමියර් ලීග් ක්‍රිකට් තරගාවලියේදී ක්‍රීඩකයෙකු එල්ල කරන සෑම හයේ පහරකින්ම රුපියල් 6000ක්, හතරේ පහරකින් රුපියල් 4000ක් හා ලකුණු නොදුන් පන්දුවකට (Dot ball) රුපියල් 2000ක් බැගින් කොළඹ රිජ්වේ ආර්යා රෝහලේ දරුවන්ගේ හෘද සැත්කම් වෙනුවෙන් පිහිටුවා ඇති ‘ලිට්ල් හාර්ට්’ ව්‍යාපෘති අරමුදල වෙනුවෙන් පිරිනැමීට එල්පීඑල් සංවිධායකයෝ තීරණය කරති. එයට අමතරව තරගාවලියේ අලෙවි වන සෑම ටිකට් පතකින්ම යම් ප්‍රතිශතයක් එම ‘ලිට්ල් හාර්ට්’ ව්‍යාපෘති අරමුදල වෙනුවෙන් පිරිනැමීමට ද සංවිධායකයෝ අපේක්ෂාවෙන් සිටිති.\n\nපසුගිය වසරේදී පැවැති ලංකා ප්‍රීමියර් ලීග් ක්‍රිකට් තරගාවලියේදී හයේ පහර 157ක්, හතරේ පහර 431ක් හා ලකුණු නොදුන් ‘ඩොට් බෝල‘ පන්දු 927ක් යවා තිබිණි. ඒ හා සමාන ලෙස මෙවර තරගාවලියේ ප්‍රහාර එල්ල වුවහොත් ‘ලිට්ල් හාර්ට්’ ව්‍යාපෘති අරමුදල වෙනුවෙන් පිරිනැමිය යුතු මුදල රුපියල් මිලියන 4.5ක් පමණ වේ. කෙසේ වුවද එල්පීඑල් තරගාවලිය හරහා ‘ලිට්ල් හාර්ට්’ ව්‍යාපෘති අරමුදල වෙනුවෙන් ඉදිරි වසර 5ක් තුළ රුපියල් මිලියන 70ක් පමණ ප්‍රදානය කිරීමට හැකිවනු ඇතැයි ලංකා ප්‍රීමියර් ලීග් ක්‍රිකට් තරගාවලි අධ්‍යක්ෂ සමන්ත දොඩන්වෙල මහතා ‘දිනමිණ’ට පැවසීය.\n\nමෙවැනි ක්‍රිකට් තරගාවලි තුළින් විවිධ සමාජ සත්කාර සිදුවන අතර, පසුගිය ඉන්දීය ප්‍රීමියර් ලීග් ක්‍රිකට් තරගාවලියේදී පන්දු යවන්නන්ගේ සෑම ‘ඩොට් බෝලයකටම’ ගස් 500 බැගින් සිටු වීය.\n\nප්‍රින්ස් ගුණසේකර",
       "URL": "https://www.dinamina.lk/2023/07/24/sports/8730/%e0%b7%84%e0%b6%ba%e0%b7%9a-%e0%b6%91%e0%b6%9a%e0%b6%a7-6000%e0%b6%ba%e0%b7%92-%e0%b7%84%e0%b6%ad%e0%b6%bb%e0%b7%9a-%e0%b6%b4%e0%b7%84%e0%b6%bb%e0%b6%a7-4000%e0%b6%ba%e0%b7%92-%e0%b6%91%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/44/"
}