{
       "Source": "dinamina",
       "Timestamp": "September 16, 2023 1:00 am",
       "Headline": "බීච් වොලි­බෝල්-රුවල් ඔරු-ඔරු පැදීමේ  කණ්ඩා­යම් හෙට චීන­යට",
       "News Content": "ආසියානු ක්‍රීඩා උලෙළට එක් වන ශ්‍රී ලංකා ක්‍රීඩා කණ්ඩායම් චීනය බලා පිටත්ව යෑම හෙට (17) ආරම්භ වෙයි.\n\nඒ අනුව කාන්තා වෙරළ වොලිබෝල්, රුවල් ඔරු සහ ඔරු පැදීමේ කණ්ඩායම් හෙට මෙරටින් පිටත්ව යයි.\n\nබීච් වොලිබෝල් ඉසව්වෙන් ක්‍රීඩිකාවන් පමණක් එක් වන අතර, චතුරිකා මධුෂානි සමඟ දීපිකා බණ්ඩාර එක්වන එම ඉසව්වේ පුහුණුකාරිනිය ලෙස කේ.ඒ.තක්ෂිලා නිරංජිලී එක් වෙයි. රුවල් ඔරු ඉසව්වට තාල්යා ට්‍රැන්චෙල් සහ ටී.කේ. නානායක්කාර එක් වන අතර, පුහුණුකරු ලෙස ක්‍රිෂාන් ජානක මහතා එක් වෙයි. ඔරු පැදීමේ කණ්ඩායමට නුවන් සම්පත් සාරංග, එම්.එන්.එම්. නෆිරාන්,මහේෂි ලියනගේ සහ හිරුණි ශිවංගි වැහිහේනගේ ඇතුළත් වන අතර, ප්‍රධාන පුහුණුකරු ලෙස අනෝජ් මංගල මධුසංක හා පුහුණුකරුවකු ලෙස පී.එස්.ලෝපස් එක් වෙති.\n\nමේ කණ්ඩායම් සමඟ වෛද්‍ය චතුරංග රණසිංහ ප්‍රමුඛ ශ්‍රී ලංකා වෛද්‍ය කණ්ඩායම ද හෙට චීනය බලා පිටත්ව යෑමට නියමිතය. එම කණ්ඩායම සී.ඒ. එදිරිසිංහ (වෛද්‍ය නිලධාරී), ආර්.පී.එච්.පී. පෙරේරා (සම්බාහක), යූ.ජී.එස්.කේ. රුක්අත්තනදෙනිය (සම්බාහක), කේ.ආර්. විජේසිංහ (සම්බාහක) සහ එච්.එන්. දමයන්ති (සම්බාහක) මහත්ම මහත්මිහු එක්ව සිටිති.\n\nමෙවර ක්‍රීඩා උලෙළේදී ශ්‍රී ලංකාවෙන් ක්‍රීඩා 21ක් වෙනුවෙන් කණ්ඩායම් එක් වන අතර, ඊට ක්‍රීඩකයන් ක්‍රීඩකයන් 62ක් සහ ක්‍රීඩිකාවෝ 34 දෙනකු ඇතුළත් වෙති. ඔවුන් සිය ක්‍රීඩා ඉසව් ආරම්භයට දින 3කට පෙර චීනය බලා පිටත්ව යන අතර, ඒ අනුව හෙට සිට ලබන මස 2 වැනිදා දක්වා කොටස් වශයෙන් කණ්ඩායම් චිනයට යෑමට නියමිතය.",
       "URL": "https://www.dinamina.lk/2023/09/16/sports/23003/%e0%b6%b6%e0%b7%93%e0%b6%a0%e0%b7%8a-%e0%b7%80%e0%b7%9c%e0%b6%bd%e0%b7%92%e0%b6%b6%e0%b7%9d%e0%b6%bd%e0%b7%8a-%e0%b6%bb%e0%b7%94%e0%b7%80%e0%b6%bd%e0%b7%8a-%e0%b6%94%e0%b6%bb%e0%b7%94-%e0%b6%94/",
       "Category": "sports",
       "Parent URL": "https://www.dinamina.lk/category/sports//page/17/"
}