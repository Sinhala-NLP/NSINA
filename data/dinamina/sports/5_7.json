{
       "Source": "dinamina",
       "Timestamp": "October 5, 2023 1:00 am",
       "Headline": "හොඳම දක්ෂතාව පෙන්වන්න  චීනයට ආ මට",
       "News Content": "වසර 17කට පසවු ආසියානු ක්‍රීඩා උලෙළකදී පළමු මලල ක්‍රීඩා පදක්කම දිනා දීමට නදීෂා දිල්හානි ලේකම්ගේ සමත් වූයේ තම දක්ෂතාව නව ශ්‍රී ලංකා වාර්තාවක් බවට ද පත් කරමිනි.\n\nපෙරේදා චීනයේ හන්ජෝ නුවරදී කාන්තා හෙල්ල විසි කිරීමේ ඉසව්වට එක් වූ ඇය මීටර් 61.57කින් රිදී පදක්කම දිනාගත් අතර, එහිදී ඇය එම ඉසව්වට එක් වූ ලෝක ශ්‍රේණිගත කිරීම්වල 8 වැනි ස්ථානයේ පසු වූ චීන ඔලිම්පික් ක්‍රීඩිකාවක ද පරාජය කිරීම කැපී පෙනිණි. ජයග්‍රහණයෙන් අනතරුව ‘දිනමිණ’ට අදහස් දැක්වූ නදීෂා කියා සිටියේ තම හොඳම පෞද්ගලික දක්ෂතාව අබිබවා යෑමේ අරමුණින් මේ ක්‍රීඩා උලෙළට එක් වූ අතර, ඒ සමඟින් සිය මාතෘ භූමියට පදක්කමක් දිනා දීමට හැකි වීම පිළිබඳ ඉතා සතුටට පත්වන බවත්ය.\n\n“මට කියා ගන්න බැරි සතුටක් තියෙන්නේ පදක්කමක් දිනා ගැනීමට හැකි වීම ගැන. මම මේ තරගාවලියට එක් වුණේ කොහොම හරි මගේ පෞද්ගලික හොඳම දක්ෂතාව අබිබවා යනවා කියන අරමුණින්. මම විශ්වාස කළා එය අබිබවා ගියොත් මට පදක්කමකට යන්න පුළුවන් කියලා. මගේ පුහුණුකරු ප්‍රදීප් නිශාන්ත සර් කිවුවේ ඒ දේ කළොත් පදක්කමකට යන්න පුළුවන් කියලා. සර්ගේ ආශිර්වාදය මට හැමවෙලේම තිබ්බා. අන්තිමට සර්ගේ විශ්වාසය ජය ගත්තා.”\n\nනදීෂාගේ පුහුණුකරු ප්‍රදීප් නිශාන්ත මහතා මේ තරගාවලියට එක් නොවන අතර, ඇය කියා සිටියේ පුහුණුකරු සිටියේ නම් එය ශක්තියක් වනු ඇති බවයි. තමාට මේ ගමනට ශක්තියක් වූ අය සම්බන්ධයෙන් අදහස් දැක්වූ ඇය “විශේෂයෙන් මට මේ වෙලාවේ ස්තූති කරන්න ඕන මගේ පුහුණුකරු ප්‍රදීප් නිශාන්ත සර්ට. සර් යටතේ මට දෙවරක් ශ්‍රී ලංකා වාර්තාව අලුත් කරන්න පුළුවන් වුණා. ඒ වගේම මේ වන විට ජීවතුන් අතර නැති වුණත් මගේ මුල්ම පුහුණුකරු ඒ.ජේ. රොඩ්රිගෝ සර් සහ පාසලේ පුහුණුකරු අරුණ ශාන්ත සර්ට. විශේෂයෙන් මෙතෙක් දුර එන්න මට අත දුන් යුද හමුදාවට ස්තුතිවන්ත වෙනවා. ඉන් ලැබෙන ශක්තියෙන් තමයි මට මේ දස්කම් පෙන්වන්න අවස්ථාවක් ලැබුණේ. ඒ වගේම මගේ ගෙදරින් මට හොඳ සහයෝගයක් ලැබෙනවා” යැයි කීවාය.\n\nතමාගේ මීළඟ ඉලක්කය සම්බන්ධයෙන් අදහස් දක්වමින් නදීෂා කියා සිටියේ “ඉදිරියේදී පැවැත්වෙන ඔලිම්පික් තරගාවලිය. මගේ ලොකුම බලාපොරොත්තුව ඒකට සහභාගි වෙන එක. එ්කෙදී උපරිම දස්කම් අතරට ගිහින් හොඳ දෙයක් කරන්න බලාපොරොත්තු වෙනවා” දිල්හානි ලේකම්ගේ පැවැසූවාය.\n\nනිරෝෂාන් ප්‍රියංකර චීනයේ හන්ජෝ නුවර සිට…",
       "URL": "https://www.dinamina.lk/2023/10/05/sports/27909/%e0%b7%84%e0%b7%9c%e0%b6%b3%e0%b6%b8-%e0%b6%af%e0%b6%9a%e0%b7%8a%e0%b7%82%e0%b6%ad%e0%b7%8f%e0%b7%80-%e0%b6%b4%e0%b7%99%e0%b6%b1%e0%b7%8a%e0%b7%80%e0%b6%b1%e0%b7%8a%e0%b6%b1-%e0%b6%a0%e0%b7%93/",
       "Category": "sports",
       "Parent URL": "https://www.dinamina.lk/category/sports//page/5/"
}