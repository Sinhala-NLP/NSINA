{
       "Source": "dinamina",
       "Timestamp": "October 9, 2023 1:01 am",
       "Headline": "වාර්තා රැසක් මැද  දකුණු අප්‍රිකාවට ජය",
       "News Content": "දකුණු අප්‍රිකාව කඩුලු 5ක් දැවී ලකුණු 428ක් හා පිළිතුරු ඉනිම ක්‍රීඩා කළ ශ්‍රී ලංකා පිල ලකුණු 326ක් ලබා කණ්ඩායම් දෙකක් විසින් එක්දින තරගයකදී රැස්කළ වැඩිම ලකුණු සංඛ්‍යාවේ වාර්තාව (ලකුණු 754ක්) මෙන්ම ලෝක කුසලාන තරගයකදී කණ්ඩායමක් රැස් කළ වැඩිම ලකුණු ගණන, නවදිල්ලි නුවර අරුන් ජෙට්ලි ක්‍රීඩාංගණයේ කණ්ඩායමක් රැස් කළ වැඩිම එක්දින ලකුණු ප්‍රමාණය හා ඒඩන් මාර්ක්‍රම් පන්දු 49කදී වාර්තා කළ ලෝක කුසලාන ඉතිහාසයේ වේගවත්ම ශතකය ඇතුළු වාර්තා රැසක් සටහන් වූ ශ්‍රී ලංකාව මුහුණ දුන් පළමු තරගයේදී ලකුණු 102ක ජයග්‍රහණයක් වාර්තා කිරීමට දකුණු අප්‍රිකාව සමත් විය.\n\nලෝක කුසලාන තරගයක පළමු වතාවට එක් ඉනිමකදී පිතිකරුවන් තිදෙනෙකු ශතක රැස් කළ තරගය වූ මෙහිදී කුවින්ටන් ඩි කොක්, වැන්ඩේ ඩුසන් සහ ඒඩ්න් මාර්ක්‍රම් ශ්‍රී ලංකා පන්දු යවන්නන්ට ප්‍රබල ප්‍රහාර එල්ල කළහ.\n\nතරගයේ කාසියේ වාසිය දසුන් ශානක දිනා මුලින් පන්දුවට පහරදීමට දකුණු අප්‍රිකාවට ආරාධනා කළ අතර, ඔවුහු කඩුලු 5ක් දැවී ලකුණු 428ක් රැස් කිරීමට සමත් වූහ. පිළිතුරු ඉනිම ක්‍රීඩා කළ ශ්‍රී ලංකා පිල ඕවර් 44.5කදී සියලු දෙනා දැවී ලකුණු 326ක් ලබා ගත්තේය.\n\nටෙම්බා බවුමා ලකුණු පුවරුව 10ක් වෙද්දී දවා ගැනීමෙන් පසු ආරම්භක පිතිකරු ක්වින්ටන් ඩී කොක් සමඟ පිටියේ එක්වූ වැන් ඩර් ඩුසෙන් දෙවන කඩුල්ලට ලකුණු 204ක් රැස් කිරීමට සමත් විය. කොක් පන්දු 84කදී ලකුණු 100ක් රැස් කළ අතර, වැන් ඩේ ඩුසන් පන්දු 110 කදී හයේ පහර 2ක් හා හතරේ පහර 13ක් සමඟ ලකුණු 108ක් රැස් කරගෙන සිටියදී දවා ගැනීමට දුනිත් වෙල්ලාලගේ සමත් විය.\n\nඒඩ්න් මාර්ක්‍රම් සහ වැන් ඩර් ඩුසන් 3 වැනි කඩුල්ල වෙනුවෙන් පන්දු 39කදී ලකුණු 50ක් හා මාර්ක්‍රම් සහ ක්ලාසන් දකුණු අප්‍රිකා 4වැනි කඩුල්ල වෙනුවෙන් පන්දු 36කදී ලකුණු 78ක් එක් කිරීමට සමත් විය.\n\nමාර්ක්‍රම් පන්දු 56 කදී හයේ 3ක් හා හතරේ 14ක් සමඟ ලකුණු 106ක් රැස් කරනු ලැබූ අතර, දකුණු අප්‍රිකානු පිතිකරුවෝ සිය ඉනිමේ අවසන් පන්දු ඕවර් 10 තුළදී ලකුණු 137ක් රැස් කිරීමට සමත්වීමෙන් ලෝක කුසලාන තරගාවලියකදී කණ්ඩායමක් වාර්තා කළ ඉහළම ලකුණු සංඛ්‍යාව වාර්තා පොතේ සටහන් විය. ශ්‍රී ලංකා පන්දු රකින්නන් අතින් උඩ පන්දු 5ක් සහ එක් දුවද්දී දවා ගැනීමේ අවස්ථාවක් ගිලිහි යෑම අවාසියක් විය.\n\nපිළිතුරු ඉනිම හඹාගිය ශ්‍රී ලංකා පිලේ පළමු කඩුල්ලට පැතුම් නිශ්ශංක ලකුණු නොලබා හා කුසල් ජනිත් ලකුණු 7කට දැවී ගියද, කුසල් මෙන්ඩිස්ගේ ආක්‍රමණශීලි ප්‍රහාරය බලාපොරොත්තු එක් කළේය. කුසල් මෙන්ඩිස් පන්දු 42කදී හයේ 8ක් හා හතරේ පහර 4ක් සමඟ ලකුණු 76ක් ලබාගත් අතර, සධීර සමරවික්‍රම ලකුණු 23කට දැවී ගියේය. ධනංජය ද සිල්වා ලකුණු 11ක් ලබා දැවී ගිය පසු පැමිණි චරිත් අසලංක පන්දු 65කදී හයේ 4ක් හා හතරේ 8ක් සමඟ ලකුණු 79ක් රැස් කරගෙන සිටියදී ලුන්ගී එන්ගිඩිගේ පන්දුවක් හමුවේ දැවී ගියේය. අසලංක හා ශානක 6වැනි කඩුල්ලට පන්දු 72කදී ලකුණු 82ක් එක් කළහ.\n\nකලකට පසු ලකුණු අතරට පැමිණි නායක දසුන් ශානක පන්දු 62 කදී හයේ පහර 3ක් සහ හතරේ පහර 6ක් සමඟ ලකුණු 68ක් රැස් කළ අතර, කසුන් රාජිත පන්දු 31කදි හයේ පහරක් සහ හතරේ පහර 4ක් සමඟ ලකුණු 33ක් රැස් කළේය. තරගයේ වීරයා සම්මානය ඒඩ්න් මාර්ක්‍රම්ට හිමි විය.\n\nදකුණු අප්‍රිකාව\n\nක්වින්ටන් ඩි කොක් ඇ. ද සිල්වා ප. පතිරණ 100\n\nටෙම්බා බවුමා ක.මු.කළා. ප. මධුශංක 8\n\nවැන් ඩර් ඩුසන් ඇ. සමරවික්‍රම ප.වෙල්ලාලගේ 108\n\nඒඩන් මාක්‍රම් ඇ. රාජිත ප. මධුශංක 106\n\nහෙන්රිච් ක්ලාසන් ඇ. ශානක ප. රාජිත 32\n\nඩේවිඩ් මිලර් නොදැවී 39\n\nමාර්කෝ ජැන්සෙන් නොදැවී 12\n\nඅතිරේක 23\n\nඑකතුව (ඕවර් 50කදී කඩුලු 5කට) 428\n\nකඩුලු වැටීම: 1-10, 2-214, 3-264, 4-342, 5-383\n\nපන්දු යැවීම : කසුන් රාජිත 10- 1- 90- 1,\n\nඩිල්ෂාන් මධුශංක 10 – 0 – 86 – 2, දසුන් ශානක 6 – 0 – 36 – 0,\n\nධනංජය ද සිල්වා 4 – 39 – 0, මතීෂ පතිරණ 10 – 0 – 95 – 1,\n\nදුනිත් වෙල්ලාලගේ 10 – 0 – 81 – 1\n\nශ්‍රී ලංකාව\n\nපැතුම් නිශ්ශංක ප. ජැන්සෙන් 0\n\nකුසල් ජනිත් පෙරේරා ප. ජැන්සෙන් 7\n\nකුසල් මෙන්ඩිස් ඇ. ක්ලාසන් ප. රබාඩා 76\n\nසධීර සමරවික්‍රම ප. ජැන්සෙන් 23\n\nචරිත් අසලංක ඇ. හෙන්ඩ්රිකස් (අතිරේක) ප. එන්ගිඩී 79\n\nධනංජය ද සිල්වා ඇ. පෙහෙල්ක්වායෝ (අතිරේක) ප. මහාරාජ් 11\n\nදසුන් ශානක ප. මහාරාජ් 68\n\nදුනිත් වෙල්ලාලගේ ඇ. ක්ලාසන් ප. කොට්සී 0\n\nකසුන් රාජිත ඇ. මාක්රම් ප. කොට්සී 33\n\nමතීෂ පතිරණ ප. රබාඩා 5\n\nඩිල්ෂාන් මධුශංක නොදැවී 4\n\nඅතිරේක 20\n\nඑකතුව (ඕවර් 44.5කදී) 326\n\nකඩුලු වැටීම: 1-1, 2-67, 3-109, 4- 111, 5- 150, 6-232, 7-233,\n\n8-291, 9-322, 10-326\n\nපන්දු යැවීම : ලුන්ගි එන්ගීඩී 8 -1 – 49 -1, මාර්කෝ ජැන්සෙන් 10 – 0 –\n\n92 – 2, කගිසෝ රබාඩා 7.5 – 0 – 50 – 2,\n\nකේෂව් මහාරාජ් 10 – 0 – 68 – 3, ජෙරල්ඩ් කෝට්සි 9 – 0 – 68 – 3\n\nප්‍රින්ස් ගුණසේකර",
       "URL": "https://www.dinamina.lk/2023/10/09/sports/29093/%e0%b7%80%e0%b7%8f%e0%b6%bb%e0%b7%8a%e0%b6%ad%e0%b7%8f-%e0%b6%bb%e0%b7%90%e0%b7%83%e0%b6%9a%e0%b7%8a-%e0%b6%b8%e0%b7%90%e0%b6%af-%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%85%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/3/"
}