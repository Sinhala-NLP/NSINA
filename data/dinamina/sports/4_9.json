{
       "Source": "dinamina",
       "Timestamp": "October 6, 2023 1:15 am",
       "Headline": "ශූර­යන්ට රුපි­යල්  කෝටි 130ක් හිමි­ වන  ලෝක ක්‍රිකට් පිටියේ  එක්දින සටන",
       "News Content": "ජාත්‍යන්තර ක්‍රිකට් පිටියේ වසර 4කට වතාවක් පැවැත්වෙන මහා මංගල්‍යයය හෙවත් අයිසීසී එක්දින ලෝක කුසලාන තරගාවලිය රටවල් 10ක සහභාගීත්වයෙන් ඉන්දියාවේදී ආරම්භ විය. මෙවර ශූරයන්ට අමෙරිකානු ඩොලර් මිලියන 4ක මුදලක් පිරි නැමෙන අතර, එය ශ්‍රී ලංකා මුදලින් රුපියල් කෝටි 130කට ආසන්නය. අනුශූරයන්ට රුපියල් කෝටි 65කට ආසන්න මුදලක් (ඩොලර් මිලියන 2ක්) හිමිවන අතර, අවසන් පූර්ව වටයෙන් ඉවත්වන කණ්ඩායම් දෙකට රුපියල් කෝටි  26කට ආසන්න මුදලක් පිරිනැමීමට නියමිතය. මීට අමතරව මූලික වටයෙන් ඉවතට විසිවන සෙසු කණ්ඩායම් 6ට රුපියල් කෝටි තුනහමාර බැගින් බෙදා දීමට ද අයිසීසීය පියවර ගෙන තිබේ. ඒ අනුව මෙවර තරගාවලියේ සමස්ත මුදල් තෑග්ග ශ්‍රී ලංකා මුදලින් රුපියල් කෝටි තුන්සිය විසිහතරකට (ඩොලර් මිලියන 10ක්) ආසන්නය.\n\nවසර 1975දී ආරම්භ වූ එක්දින ලෝක කුසලාන තරගාවලියේ එදා මෙදා තුර එක්දින ලෝක කුසලාන තරගබිමේ සිදු වූ වෙනස්කම් බොහෝය. ඒ අතුරින් කැපී පෙනෙන වෙනස වන්නේ එවකට එක්දින තරගයක ඉනිමක් ඕවර 60කින් සමන්විත වීමය. එය වෙනස් වූයේ 1987 තරගාවලියේ සිටය. අනික් විශේෂිත සිදුවීම වන්නේ ආරම්භයේ සිටම රතු පන්දුව සහ සුදු පැහැති ක්‍රීඩා ඇඳුම වෙනුවට සුදු පැහැති පන්දුව සහ වර්ණ ක්‍රීඩා ඇඳුම් 1992 තරගාවලියේ සිට භාවිත කිරීමය. ඒ අනුව දිවාරාත්‍රී තරග ද 1992 ලෝක කුසලාන තරගාවලියේ සිට කරළියට එක් විය.එසේ විවිධ කාලවකවානුවලදී වෙනස්කම්වලට ලක්වූ එක්දින ලෝක කුසලාන තරගාවලියේ මෙවර පැවැත්වෙන්නේ 13 වැනි වරටය. මෙවර තරග 6ක් දිවා තරග ලෙස පෙරවරු 10.30 ට ඇරැඹෙන අතර සෙසු සියලුම තරග දිවා/රාත්‍රී තරග ලෙස පස්වරු 2.00ට ඇරැඹේ.",
       "URL": "https://www.dinamina.lk/2023/10/06/sports/28442/%e0%b7%81%e0%b7%96%e0%b6%bb%e0%b6%ba%e0%b6%b1%e0%b7%8a%e0%b6%a7-%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd%e0%b7%8a-%e0%b6%9a%e0%b7%9d%e0%b6%a7%e0%b7%92-130%e0%b6%9a%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/4/"
}