{
       "Source": "dinamina",
       "Timestamp": "August 21, 2023 1:46 am",
       "Headline": "ඇලහැර ජයසිරිපුර කනිෂ්ඨයේ ක්‍රීඩිකාවන්ට සමස්ත ලංකා ටේප් බෝල් තරග වරම්",
       "News Content": "වයස අවුරුදු 15න් පහළ පාසල් කාන්තා ටේප් බෝල් ක්‍රිකට් තරගාවලියේ ශූරතාව හිමිකර ගනිමින් සමස්ත ලංකා ටේප් බෝල් තරගයට සහභාගී වීමේ වරම ලබා ගැනීමට ඇලහැර ජයසිරිපුර කනිෂ්ඨ විදුහලේ ක්‍රීඩිකාවෝ සමත් වූහ.\n\nශ්‍රී ලංකා පාසල් ක්‍රිකට් ආයතනය විසින් සංවිධානය කරන ලද 2023 සමස්ත ලංකා ටේප් බෝල් තරඟයට ඉදිරිපත් විමේ සුපිරි පළාත් පාසල් වයස අවුරුදු 15න් පහළ කාන්තා ටේප් බෝල් තරගාවලිය දඹුල්ල ඩෙන්සිල් කොබ්බෑකඩුව විදුහල් ක්‍රීඩාංගණයේදී පැවැති අතර, ඒ සඳහා පොලොන්නරුව, අනුරාධපුර, කුරුණෑගල, මාතලේ, යාපනය, වවුනියාව හා පුත්තලම යන දිස්ත්‍රික් හතක ක්‍රීඩිකාවන් පිරිසක් ඒ සඳහා එක්ව සිටියහ.\n\nසමස්ත ලංකා පාසල් ටේප් බෝල් තරගයට ඉදිරිපත් වීමට වරම් හිමි කර ගත් ජයසිරිපුර කනිෂ්ඨ විදුහල් කණ්ඩායම හාරව සිටින පී.ජී. සේපාලිකා එදිරිසිංහ මහත්මියගේ හා පාසලේ ක්‍රිකට් පුහුණුකරු ජී.ජී. ජානක ප්‍රියනාත් වික්‍රමසිංහ මහතාගේ මඟපෙන්වීම හා කැපවීම මත මෙම ශූරතාව හිමිකර ගැනීමට හැකි වූ බව ජයසිරිපුර විදුහලේ සිසුන් හා මවුපියෝ පවසති.\n\nඇලහැර – සරත් වෙලගෙදර",
       "URL": "https://www.dinamina.lk/2023/08/21/sports/15674/%e0%b6%87%e0%b6%bd%e0%b7%84%e0%b7%90%e0%b6%bb-%e0%b6%a2%e0%b6%ba%e0%b7%83%e0%b7%92%e0%b6%bb%e0%b7%92%e0%b6%b4%e0%b7%94%e0%b6%bb-%e0%b6%9a%e0%b6%b1%e0%b7%92%e0%b7%82%e0%b7%8a%e0%b6%a8%e0%b6%ba%e0%b7%9a/",
       "Category": "sports",
       "Parent URL": "https://www.dinamina.lk/category/sports//page/31/"
}