{
       "Source": "dinamina",
       "Timestamp": "August 14, 2023 1:37 am",
       "Headline": "පාපන්දු නිලවරණයට අදාළ විශේෂ මහා සභා රැස්වීම අද",
       "News Content": "ශ්‍රී ලංකාව වෙත පනවා ඇති ජාත්‍යන්තර පාපන්දු තහනම ඉවත් කර ගැනීමේ ක්‍රියාදාමයේ පළමු අදියර ලෙස සියලු පාපන්දු ලීග් නියෝජිතයන්ගේ සහභාගීත්වයෙන් පැවැත්වෙන විශේෂ මහා සභා රැස්වීම අද පස්වරු 2.30ට ශ්‍රී ලංකා පදනම් ආයතනයේදී පැවැත්වීමට කටයුතු යොදා ඇත.\nමේ රැස්වීමේදී ඉදිරි පාපන්දු නිලවරණය පවත්වාගෙන යෑම උදෙසා නිලවරණ කමිටුවක් පත් කිරීම හා ජාත්‍යන්තර පාපන්දු සම්මේලනය ශ්‍රී ලංකාව වෙත යොමු කරන ලද නිලවරණයට අදාළ මාර්ග සිතියම අනුමත කර ගැනීම සිදු කෙරේ.\nඑයට අමතරව ශ්‍රී ලංකා පාපන්දු කණ්ඩායම ලෝක කුසලාන සුදුසුකම් ලැබීමේ තරගාවලියට සූදානම් කර ගැනීම උදෙසා අවශ්‍ය මූල්‍ය ප්‍රතිපාදන වැය කිරීමේ බලය පාපන්දු කළමනාකරණ කමිටුව වෙත ලබා ගැනීමේ අනුමැතිය ද මෙම විශේෂ මහා සභා රැස්වීමේදී ගැනීමට නියමිතය.\nලෝක කුසලාන සුදුසුකම් ලබා ගැනීමේ තරග ඔක්තෝම්බර් මස 12 වන දින ආරම්භ වීමට නියමිත අතර, අවම වශයෙන් ඊට දින 10කට පෙර නිලවරණය පැවැත්වීමට කටයුතු කළ යුතු බවට ජාත්‍යන්තර පාපන්දු සම්මේලනය දැනුම් දී ඇත.\nශ්‍රී ලංකා පාපන්දු සම්මේලනයේ නිලවරණය එම සම්මේලනයේ ව්‍යවස්ථාව, ක්‍රීඩා පනතේ විධිවිධානයන්ට හා ජාත්‍යන්තර පාපන්දු සම්මේලනය විසින් කරන ලද නිර්දේශයන් අනුව ලබන මස 16 වැනිදාට පෙර පැවැත්වීමට ක්‍රීඩා බලධාරීන් ඇතුළු පාර්ශ්ව විසින් අභියාචනාධිකරණය හමුවේ දැනටමත් එකඟත්වයක් ඇති කර ගෙන තිබේ.\n\nප්‍රින්ස් ගුණසේකර",
       "URL": "https://www.dinamina.lk/2023/08/14/sports/13723/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b1%e0%b7%92%e0%b6%bd%e0%b7%80%e0%b6%bb%e0%b6%ab%e0%b6%ba%e0%b6%a7-%e0%b6%85%e0%b6%af%e0%b7%8f%e0%b7%85-%e0%b7%80%e0%b7%92/",
       "Category": "sports",
       "Parent URL": "https://www.dinamina.lk/category/sports//page/34/"
}