{
       "Source": "dinamina",
       "Timestamp": "August 12, 2023 1:00 am",
       "Headline": "නිලතලවලට එන අය වත්කම් බැරකම් ප්‍රකාශ කළ යුතුයි",
       "News Content": "පාපන්දු සම්මේලනයේ ඉදිරි නිලතලවලට පිවිසෙන පුද්ගලයන් වත්කම් බැරකම් ප්‍රකාශ කළ යුතු බවත්, තනතුරුවලට පත්වූ වහාම එසේ නොකරන පුද්ගලයන් තනතුරුවලින් ඉවත් කිරීමේ නීති සම්පාදනය කළ යුතු බවත් ශ්‍රී ලංකා පාපන්දු ප්‍රවීණයන්ගේ සංගමය ප්‍රකාශ කරයි.\n\nපාපන්දු සම්මේලනයේ ඉදිරි නිලවරණය සම්බන්ධ ශ්‍රී ලංකා පාපන්දු ප්‍රවීණයන්ගේ සංගමය කොළඹ හෝටලයකදී පෙරේදා පැවැති ප්‍රවෘත්ති සාකච්ඡාවකදී මේ බව පැවසීය.\n\nශ්‍රී ලංකා පාපන්දු ප්‍රවීණයන්ගේ සංගමයේ හිටපු සභාපති තිලක් පීරිස් මහතා පවසන්නේ ක්‍රීඩා සමාජ 77ක් ඇති තම සංගමය මෙවර නිලවරණයේදී පාපන්දු ලීග් වෙත ගොස් වඩාත් සුදුසු පුද්ගලයා තෝරා ගැනීම සම්බන්ධයෙන් විවෘත කතා බහක යෙදීමේ සූදානමින් පසුවන බවය.\n\nශ්‍රී ලංකා පොලිස් පාපන්දු සමාජයේ හිටපු ලේකම් විශ්‍රාමික ජ්‍යෙෂ්ඨ පොලිස් අධිකාරී සුනිල් පෙරේරා මහතාගේ අදහස වූයේ පාපන්දු පරිපාලනයට හොඳ නායකයකු පත් කර ගැනීමට පාපන්දු ලීග් පෙරට පැමිණීම වැදගත් බවයි.\n\n“අවුරුදු ගණනාවක් පාපන්දු ක්‍රීඩාව පිළිබඳ සැලකිල්ලක් දක්වා නෑ. අපිට පාපන්දු ‘ගෝඩ් ෆාදර්ලා’ සිටියා. ඒ කාලේ හිටපු භාණ්ඩාගාරික දැන් ඒ අය සමඟ එකතු වෙලා. හිටපු සභාපතිවරයෙක් කෝටි ගණනක වාහන අරන්. අපි සොයා බැලුවා ඒ ගැන. 2018දී සභාපති වෙන්න කලින් බිරියගේ නමට වාහනයක් අරන් තියෙනවා. එයා ප්‍රධාන විධායක ලෙස හිටියා. හිටපු සභාපති අනුර හා දොස්තර මහතකු ද එකතුවී සිටිනවා. අපි පාපන්දු සභාපතිකමට යෝජනා කරන්නේ හොඳ සල්ලිකාරයෙක්. ව්‍යාපාරිකයෙක්. අනුරාධපුරයේ පාපන්දු ලීග් සභාපති දක්ෂිත සුමතිපාල මහතාවයි. ඔහුට පාපන්දු ක්‍රීඩාව ගොඩගන්න වුවමනාවක් තියෙනවා. ලීග්වල සහයෝගය ලබා දිය යුතුයි” තිලක් පීරිස් මහතා පැවසීය.\n\nපාපන්දු ක්‍රීඩාවේ ලෝක ප්‍රවණතා සමඟ විද්‍යාත්මක ක්‍රමවේද ඔස්සේ සුදුසු අය පත් නොවීමෙන් ශ්‍රී ලංකා පාපන්දු පරිපාලනය පිරිහී ඇතැයි හිටපු ජාතික පුහුණුකරු හා හිටපු තාක්ෂණික කමිටු සභාපති දාමෝදර චන්ද්‍රසිරි මහතා පැවසීය.\n\n“මා රිනවුන් පාපන්දු සමාජය ඇති කළා. අතේ සල්ලි වැය කොට පාපන්දු ඇකඩමි කරනවා. හිටපු නිලධාරීන් ඇකඩමි කළේ නෑ. මට පාපන්දුව පිළිබඳ වේදනාවක් තියෙනවා. ඒ නිසා අලුත් නායකත්වයක් පිළිබඳ කල්පනා කිරීම වැදගත්” හිටපු පාපන්දු උපසභාපතිවරයකු වූ රොබට් පීරිස් මහතා පැවසීය.\n\nඡායාරූපය – සුදත් නිශාන්ත\n\nප්‍රින්ස් ගුණසේකර",
       "URL": "https://www.dinamina.lk/2023/08/12/sports/13606/%e0%b6%b1%e0%b7%92%e0%b6%bd%e0%b6%ad%e0%b6%bd%e0%b7%80%e0%b6%bd%e0%b6%a7-%e0%b6%91%e0%b6%b1-%e0%b6%85%e0%b6%ba-%e0%b7%80%e0%b6%ad%e0%b7%8a%e0%b6%9a%e0%b6%b8%e0%b7%8a-%e0%b6%b6%e0%b7%90%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/35/"
}