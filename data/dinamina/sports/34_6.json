{
       "Source": "dinamina",
       "Timestamp": "August 14, 2023 2:32 am",
       "Headline": "හිටපු ජනපති මහින්ද බලා සිටිද්දී පොහොට්ටු මන්ත්‍රීවරු ක්‍රිකට් පිටියේ හැප්පෙති",
       "News Content": "හිටපු ජනාධිපති සහ හිටපු අගමැති මහින්ද රාජපක්ෂ මහතා ජයග්‍රාහකයන්ට කුසලාන පිරිනැමූ අයුරු. ඡායාරූපය\n–\nරංජිත් රාජපක්ෂ\n\nමහින්ද රාජපක්ෂ මහතා විසින් වාර්ෂිකව සංවිධානය කරනු ලබන මහින්ද රාජපක්ෂ අභියෝග ශූරතා ක්‍රිකට් තරගාවලිය පාර්ලිමේන්තු මන්ත්‍රීවරුන්ගේ සහභාගිත්වයෙන් පෙරේදා (12) නුවරඑළිය මහ නගර සභා ක්‍රීඩාංගණයේ දී හිටපු ජනාධිපති සහ හිටපු අගමැති මහින්ද රාජපක්ෂ මහතාගේ ප්‍රධානත්වයෙන් පැවැත්විණි.\n\nමෙහිදී ශ්‍රී ලංකා පොදුජන පෙරමුණේ රාජ්‍ය ඇමැතිවරුන් හා පාර්ලිමේන්තු මන්ත්‍රීවරුන් අතර තරග දෙකක් පැවැත්වූ අතර, එම තරග දෙකේම ජය පාර්ලිමේන්තු මන්ත්‍රීවරුන්ගේ කණ්ඩායම සතු විය.\n\nතරගාවලියේ වීරයා වශයෙන් ගයාශාන් නවනන්දන මන්ත්‍රීවරයා සම්මාන දිනාගත් අතර, හොඳම පන්දු රකින්නා ලෙස සී.බී. රත්නායක, හොඳම පිතිකරු ඩබ්ලිව්.ඩී. වීරසිංහ සහ හොඳම පන්දු යවන්නා ලෙස ප්‍රේමලාල් ජයසේකර යන මන්ත්‍රීවරු කුසලාන ලබා ගත්හ.\n\nතරගාවලියේ ජයග්‍රාහකයන් හා සහභාගිත්වය සඳහා ත්‍යාග ප්‍රදානය හිටපු ජනාධිපති හා අග්‍රාමාත්‍ය මහින්ද රාජපක්ෂ මහතා අතින් සිදු විය.\n\nමේ තරගාවලියේ පාර්ලිමේන්තු මන්ත්‍රී කණ්ඩායම නියෝජනය කරමින් ක්‍රීඩා කළ මහනුවර දිස්ත්‍රික් මන්ත්‍රී තිලක් රාජපක්ෂ මහතා පිටියේදී අබාධයකට ලක්ව නුවරඑළිය දිස්ත්‍රික් මහ රෝහල වෙත ඇතුළත් කිරීමෙන් පසු වැඩිදුර ප්‍රතිකාර සඳහා මහනුවර ශික්ෂණ රෝහල වෙත මාරු කර යවා ඇත.\n\nහැටන් – රංජිත් රාජපක්ෂ\n\n",
       "URL": "https://www.dinamina.lk/2023/08/14/sports/13716/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%b8%e0%b7%84%e0%b7%92%e0%b6%b1%e0%b7%8a%e0%b6%af-%e0%b6%b6%e0%b6%bd%e0%b7%8f-%e0%b7%83%e0%b7%92/",
       "Category": "sports",
       "Parent URL": "https://www.dinamina.lk/category/sports//page/34/"
}