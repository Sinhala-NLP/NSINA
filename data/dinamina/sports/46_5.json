{
       "Source": "dinamina",
       "Timestamp": "July 20, 2023 1:00 am",
       "Headline": "ක්‍රීඩාවෙන් දූෂණය තුරන් කරන්න  පොලිස්පතිවරයාත් ජාතික ක්‍රීඩා සභාවට‍",
       "News Content": "ක්‍රීඩා අමාත්‍ය රොෂාන් රණසිංහ මහතා අතින් පොලිස්පතිවරයාට පත්වීමේ ලිපිය පිරිනමමින්\n\nක්‍රීඩකයන්ට සාධාරණයක් ඉටු කිරීමට, ක්‍රීඩාව රැක ගැනීමට, වංචාවෙන් සහ දූෂණයෙන් තොර පිරිසුදු ක්‍රීඩාවක් නිර්මාණය කිරීමට අවශ්‍ය උපදෙස් සහ මඟ පෙන්වීම් ලබා ගැනීමේ අරමුණ ඇතිව පොලිස්පති සී.ඩී. වික්‍රමරත්න මහතා ජාතික ක්‍රීඩා සභාවේ සාමාජිකයකු ලෙස පත් කර තිබේ. ඊයේ ක්‍රීඩා අමාත්‍යාංශයේදී පොලිස්පතිවරයාට එම පත්වීමේ ලිපිය ක්‍රීඩා අමාත්‍ය රොෂාන් රණසිංහ මහතා විසින් පිරිනමනු ලැබීය.\n\nඅල්ලස් මඟින් ක්‍රීඩාව දූෂණය වීම වැළැක්වීමට ක්‍රීඩා හා දූෂණ මර්දන ඒකකය ශක්තිමත් කිරීම සම්බන්ධව පොලිස්පතිවරයා සහ අමාත්‍යවරයා අතර සාකච්ඡාවක් ද පැවැත් වූ බවත්, ක්‍රීඩා දූෂණ වැළැක්වීමට ක්‍රීඩා වැරැදි සෙවීමේ විශේෂ පොලිස් ඒකකය ශක්තිමත් කිරීමට අවශ්‍ය මඟ පෙන්වීම ලබා දෙන ලෙස මෙහිදී ක්‍රීඩා අමාත්‍යවරයා පොලිස්පතිවරයාගෙන් ඉල්ලා සිටි බවත් නිවේදනයක් නිකුත් කරමින් ක්‍රීඩා අමාත්‍යාංශය සඳහන් කළේය.\n\nසුගතදාස ක්‍රීඩා සංකීර්ණයේ ස්ථාපිත කර ඇති ක්‍රීඩාවේ වැරදි වැළැක්වීමේ විශේෂ විමර්ශන ඒකකයේ ප්‍රධානියා ලෙස මීට පෙර කටයුතු කළ එවකට ජ්‍යෙෂ්ඨ පොලිස් අධිකාරි ජගත් ෆොන්සේකා මහතා නියෝජ්‍ය පොලිස්පතිවරයකු ලෙස උසස් වීම් ලැබීමෙන් පසු එම තනතුර පුරප්පාඩු වූ අතර, ඉදිරියේදී නියෝජ්‍ය පොලිස්පතිවරයාගේ අධීක්ෂණය යටතේ විමර්ශන ඒකකයට නව ප්‍රධානියකු පත්වීමට නියමිත බව වාර්තා වේ.\n\nක්‍රීඩා අමාත්‍යාංශයේ ලේකම් කේ. මහේසන්, ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල් ආචාර්ය ශෙමාල් ප්‍රනාන්දු, ක්‍රීඩා වැරදි සෙවීමේ විශේෂ විමර්ශන ඒකකයේ හිටපු ප්‍රධානි නියෝජ්‍ය පොලිස්පති ජගත් ෆොන්සේකා සහ ජ්‍යෙෂ්ඨ පොලිස් අධිකාරි ජාලිය සේනාරත්න මහත්වරු ද මේ අවස්ථාවට සහභාගි වූහ.\n\nෆවුස් මොහොමඩ්",
       "URL": "https://www.dinamina.lk/2023/07/20/sports/7844/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%af%e0%b7%96%e0%b7%82%e0%b6%ab%e0%b6%ba-%e0%b6%ad%e0%b7%94%e0%b6%bb%e0%b6%b1%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/46/"
}