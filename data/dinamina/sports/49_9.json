{
       "Source": "dinamina",
       "Timestamp": "July 14, 2023 1:00 am",
       "Headline": "ඇමැති හරීන් සහ සනත් ඔස්ට්‍රේලියාවේදී ධනුෂ්ක හමු වෙති",
       "News Content": "සංචාරක ඇමැති හරීන් ප්‍රනාන්දු සහ හිටපු ක්‍රිකට් නායක සනත් ජයසූරිය ඔස්ට්‍රේලියාවේ සංචාරයක් අතරතුර සිඩ්නි නුවර සිටින ශ්‍රී ලංකා පිලේ හිටපු ආරම්භක පිතිකරු ධනුෂ්ක ගුණතිලක මුණ ගැසීමට ගිය බව වාර්තා වේ. සංචාරක ඇමැතිවරයා ඔස්ට්‍රේලියාවේ සංචාරයක නිරතව සිටින්නේ ප්‍රවර්ධන වැඩසටහනක් සඳහා ය. අමාත්‍යවරයා සමඟ සනත් ජයසූරිය මහතා ද එම සංචාරයට එක් වී සිටී.\n\nමේ පිළිබඳ මුහුණුපොතේ සිය ගිණුමෙහි ‘මා හමුවීමට පැමිණීම සතුටක්’ බව ධනුෂ්ක ගුණතිලක සටහනක් තබමින් ඡායාරූපයක් ද පළ කර තිබේ.\n\nඔස්ට්‍රේලියානු ජාතික කාන්තාවකට ලිංගික අතවර කළ බවට එල්ල වූ චෝදනා මත අධිකරණ නියෝග මත සිඩ්නි නුවර මාස අටකට වැඩි කාලයක් රැඳී සිටින ධනුෂ්කට එරෙහි නඩු විභාගය තවදුරටත් පැවැත්වෙමින් තිබේ.",
       "URL": "https://www.dinamina.lk/2023/07/14/sports/6481/%e0%b6%87%e0%b6%b8%e0%b7%90%e0%b6%ad%e0%b7%92-%e0%b7%84%e0%b6%bb%e0%b7%93%e0%b6%b1%e0%b7%8a-%e0%b7%83%e0%b7%84-%e0%b7%83%e0%b6%b1%e0%b6%ad%e0%b7%8a-%e0%b6%94%e0%b7%83%e0%b7%8a%e0%b6%a7%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/49/"
}