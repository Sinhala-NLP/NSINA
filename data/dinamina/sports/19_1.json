{
       "Source": "dinamina",
       "Timestamp": "September 14, 2023 3:31 am",
       "Headline": "ආසියානු ක්‍රීඩා යන  ශ්‍රී ලංකා පිලේ නායකයා-අනුර / නායිකාව-ගයන්තිකා",
       "News Content": "චීනයේ හැන්ජෝහිදී පැවැත්වෙන 19 වැනි ආසියානු ක්‍රීඩා උලෙළ සඳහා එක් වන ශ්‍රී ලංකා කණ්ඩායමේ නායකයා ලෙස ගෝල්ෆ් ක්‍රීඩක අනුර රෝහණ නම් කර ඇති අතර, නායිකාව ලෙස මලල ක්‍රීඩිකා ගයන්තිකා අබේරත්න පත් කර තිබේ.\n\nවෘත්තීය ගොල්ෆ් ක්‍රීඩකයකු වන අනුර රෝහණ 2002 වසරේ දකුණු කොරියාවේ බුසාන්හිදී පැවති 14 වැනි ආසියානු ක්‍රීඩා උලෙළේදී ශ්‍රී ලංකාවට රිදී පදක්කමක් දිනා දීමට සමත් වූ ක්‍රීඩකයෙකි.\n\nමීටර් 800 සහ 1500 ඉසව්වට එක්වන ගයන්තිකාගේ තෙවැනි ආසියානු ක්‍රීඩා උලෙළ මෙය වන අතර මින් පෙර 2014 ඉන්චියොන් සහ 2018 ජකර්තා ආසියානු ක්‍රීඩා උලෙළ නියෝජනය කර තිබේ.පසුගිය ජූලි මස තායිලන්තයේ පැවති ආසියානු මලල ක්‍රීඩා ශූරතාවලියට එක් වූ ඇය එහිදී මීටර් 800 සහ 1500 ඉසව්වල ලෝකඩ පදක්කම දිනා ගැනීමට සමත් වූ ක්‍රීඩිකාවයි.\n\nකෙසේ වෙතත් මෙවර ක්‍රීඩා උලෙළ සඳහා ගෝල්ෆ් කණ්ඩායම මේ මස 24 වැනිදාත්, මලල ක්‍රීඩා කණ්ඩායම 26 වැනිදාත් පිටත්ව යෑමට නියමිත අතර, ක්‍රීඩා උලෙළේ සමාරම්භක උත්සවය මේ මස 23 වැනිදා පැවැත්වෙන බැවින් ශ්‍රී ලංකා කණ්ඩායමේ නායකයා සහ නායිකාව ලෙස කටයුතු කරන අනුර රෝහණ සහ ගයන්තිකා අබේරත්න මේ 22 වැනිදා චීනය බලා පිටත්ව යෑමට නියමිතය.\n\nමේ අතර, ශ්‍රී ලංකා කෙටි දුර ධාවන ශූර යුපුන් අබේකෝන් මෙවර ආසියානු ක්‍රීඩා උලෙළට සහභාගි නොවන බවට ප්‍රකාශ කළ අතර, ශ්‍රී ලංකා කණ්ඩායම් ප්‍රධානී නිශාන්ත පියසේන මහතා ‘දිනමිණ’ට පැවසුවේ ඔහු ක්‍රීඩා උලෙළට එක් නොවන බව නිල වශයෙන් දැනුම් දී ඇති බවයි.\n\nමෙවර ක්‍රීඩා උලෙළ සඳහා ශ්‍රී ලංකාවෙන් ක්‍රීඩකයන් 62ක් සහ ක්‍රීඩිකාවෝ 34 දෙනකු එක් වන අතර, ඔවුන් ක්‍රීඩා 21ක් යටතේ තරග බිමට පිවිසීමට නියමිතය.\n\nමෙවර ක්‍රීඩා උලෙළේ තරග ඉසව් මේ මස 19 වැනිදා ආරම්භ වන අතර, ක්‍රීඩා උලෙළේ සමාප්තිය ඔක්තෝබර් මස 8 වැනිදා පැවැත්වේ.\n\nනිරෝෂාන් ප්‍රියංකර",
       "URL": "https://www.dinamina.lk/2023/09/14/sports/22056/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%ba%e0%b6%b1-%e0%b7%81%e0%b7%8a%e0%b6%bb%e0%b7%93/",
       "Category": "sports",
       "Parent URL": "https://www.dinamina.lk/category/sports//page/19/"
}