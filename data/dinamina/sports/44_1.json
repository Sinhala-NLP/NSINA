{
       "Source": "dinamina",
       "Timestamp": "July 24, 2023 1:00 am",
       "Headline": "කෝලි 500දී 100යි",
       "News Content": "ජාත්‍යන්තර ක්‍රිකට් තරග බිමේ සිය 500 වැනි තරගයේදී ශතකයක් රැස් කළ ලොව පළමු ක්‍රීඩකයා ලෙස වාර්තාවක් පිහිටුවීමට ඉන්දීය කණ්ඩායමේ සුපිරි පිතිකරු විරාට් කෝලි සමත් විය. බටහිර ඉන්දීය කොදෙව් කණ්ඩායමට එරෙහිව පෝර්ට් ස්පෙයින්හිදී පැවැත්වෙන දෙවැනි ටෙස්ට් තරගය කෝලිගේ 500 වැනි ජාත්‍යන්තර තරගය වූ අතර, එහිදී ඉන්දීය පළමු ඉනිම වෙනුවෙන් ලකුණු 121ක් රැස් කිරීමට ඔහුට හැකි විය.\n\nමිනිත්තු 272ක් පිටියේ රැඳෙමින් පන්දු 206කදී හතරේ පහර 11ක් සමඟින් ලකුණු 121ක් රැස් කිරීමට කෝලි සමත් වූයේ ජාත්‍යන්තර පිටියේදී රැස් කළ 76 වැනි ශතකය සටහන් කරමිනි. එය ඔහුගේ 29 වැනි ටෙස්ට් ශතකය විය. කෝලි ජාත්‍යන්තර පිටියේ ශතකලාභීන් අතර දෙවැනි වන්නේ සචින් තෙන්ඩුල්කාර්ට පමණි. ඔහු තරග 664කදී ශතක 100ක් රැස් කර තිබේ.\n\nමේ තරගය සමඟ ජාත්‍යන්තර පිටියේ වැඩිම තරග සංඛ්‍යාවක් නියෝජනය කළ ක්‍රීඩකයන් අතර 10 වැනි ස්ථානයට පත් වීමට කෝලිට හැකි විය. ඉන්දියාවේ සචින් තෙන්ඩුල්කාර් තරග 664ක් සමඟ ඉදිරියෙන්ම පසු වෙද්දී මහේල ජයවර්ධන තරග 652ක් ක්‍රීඩා කර ඇත. කෙසේ වෙතත් කෝලිට ඉදිරියෙන් සිටින කිසිදු ක්‍රීඩකයෙක් වර්තමානයේ ජාත්‍යන්තර පිටිය නියෝජනය නොකරන අතර, කෝලිට ආසන්නයෙන්ම සිටින රාහුල් ඩ්‍රාවිඩ් (9 වැනියා) තරග 509ක් ක්‍රීඩා කර තිබේ. මේ ඉනිමත් සමඟ ජාත්‍යන්තර ක්‍රිකට් පිටියේ ලකුණුලාභීන් අතර (ටෙස්ට්, එක්දින සහ විස්සයි20) 6 වැනි ස්ථානයේ සිට 5 වැනි ස්ථානය දක්වා ඉහළට යෑමට ද කෝලිට හැකි විය. මේ තරගයට පෙර ලකුණු 25,461ක් රැස් කර සිටි කෝලි මේ ඉනිමත් සමඟ 25,582 දක්වා ජාත්‍යන්තර ලකුණු සංඛ්‍යාව ඉහළ දමාගත් අතර, ඒ සමඟින් දකුණු අප්‍රිකාවේ ජැක් කාලිස් (25,543) අබිබවා යෑමට ද සමත් විය. ජාත්‍යන්තර පිටියේ වැඩිම ලකුණුලාභියා වන ඉන්දියාවේ සචින් තෙන්ඩුල්කාර් 34,357ක් රැස් කර ඇති අතර, ශ්‍රී ලංකාවේ කුමාර් සංගක්කාර (28,016), ඔස්ට්‍රේලියාවේ රිකී පොන්ටින් (27,483) සහ ශ්‍රී ලංකාවේ මහේල ජයවර්ධන (25,957) කෝලිට ඉදිරියෙන් සිටිති.\n\nනිරෝෂාන් ප්‍රියංකර",
       "URL": "https://www.dinamina.lk/2023/07/24/sports/8745/%e0%b6%9a%e0%b7%9d%e0%b6%bd%e0%b7%92-500%e0%b6%af%e0%b7%93-100%e0%b6%ba%e0%b7%92/",
       "Category": "sports",
       "Parent URL": "https://www.dinamina.lk/category/sports//page/44/"
}