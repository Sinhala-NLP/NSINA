{
       "Source": "dinamina",
       "Timestamp": "August 21, 2023 3:13 am",
       "Headline": "19න් පහළ ජාතික ක්‍රිකට් සංචිතයට ගිය ත්‍රිකුණාමලයේ ක්‍රීඩිකාවෝ",
       "News Content": "\n\nශ්‍රී ලංකා අවුරුදු 19න් පහළ කාන්තා ක්‍රිකට් ජාතික සංචිතය සඳහා ත්‍රිකුණාමල දිස්ත්‍රික්කයෙන් ප්‍රථම වරට පාසල් ක්‍රීඩිකාවන් දෙදෙනකු එක්ව සිටිති.\nත්‍රිකුණාමලය සිංහල මධ්‍ය මහ විද්‍යාලීය ජාතික පාසලේ නවවැනි ශ්‍රේණියේ ඉගෙනුම ලබන විමෝෂා උපමාදි බාලසූරිය හා කන්තලේ රජඇළ විද්‍යාලයේ 11 ශ්‍රේණියේ ඉගෙනුම ලබන මිනාලි අයෝධ්‍යා බණ්ඩාර මෙලෙස 19න් පහළ ජාතික සංචිතයට තේරී පත් වූ බව නැඟෙනහිර පළාත් පුහුණුකරු නිලන්ත විමලවීර මහතා පැවසීය.\nනිමා වූ අවුරුදු 23න් පහළ අන්තර් දිස්ත්‍රික් කාන්තා ක්‍රිකට් තරගාවලියේ තරග පහෙන් තරග තුනක් ජයග්‍රහණය කරමින් ත්‍රිකුණාමල දිස්ත්‍රික් කණ්ඩායම තරගාවලියේ ඉදිරියට ගෙන යෑමට මේ ක්‍රීඩිකාවන්ගේ දක්ෂතාවයන් ඉවහල් වී තිබුණි. මේ තරගාවලියේදී විමෝෂා උපමාදි බාලසූරිය තුන් ඉරියව් දක්ෂතා දක්වමින් දිවයිනේ වැඩිම ලකුණුලාභීන් අතර තුන්වන ස්ථානයට පත්වූවාය. වේග පන්දු යවන්නියක ලෙස මිනාලි අයෝධ්‍යා බණ්ඩාර කඩුලු හතක් දවාගනිමින් එම තරගාවලියේ දස්කම් පෙන්වීය. ඡායාරූප – ත්‍රි/මලය විශේෂ\n\nත්‍රිකුණාමලය විශේෂ – ඒ.ටී.එම්. ගුණානන්ද",
       "URL": "https://www.dinamina.lk/2023/08/21/sports/15820/19%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b7%83%e0%b6%82%e0%b6%a0/",
       "Category": "sports",
       "Parent URL": "https://www.dinamina.lk/category/sports//page/31/"
}