{
       "Source": "dinamina",
       "Timestamp": "July 6, 2023 1:00 am",
       "Headline": "ආසියා – ශාන්තිකර තරගාවලියේදී ශ්‍රී ලංකාවට පදක්කම් 24ක්",
       "News Content": "හොංකොං දේශයේ පැවති ආසියා – ශාන්තිකර සවි එසවීමේ තරගාවලියට එක්වී පදක්කම් 24ක් දිනා\nගැනීමට ශ්‍රී ලංකා කණ්ඩායම සමත් වූයේ කිසිදු තේරීම් තරගයකින් තොරව තෝරාගත් ක්‍රීඩක\nක්‍රීඩිකාවන් පිරිසක් සමඟ බව ශ්‍රී ලංකා සවි එසවීමේ තරග බිමේ විශිෂ්ට ක්‍රීඩක\nරන්සිළු ජයතිලක ප්‍රකාශ කළේය. සවි එසවීමේ සංගමයේ මූලික අවධානය යොමු වී ඇත්තේ ජාතික\nතරගාවලිය පැවැත්වීම පමණක් බව ද ඔහු කියා සිටියේය.\n\nඑම තරගාවලියේ පදක්කම් දිනා යළි පැමිණීමෙන් පසු ශ්‍රී ලංකා සවි එසවීමේ කණ්ඩායමේ\nක්‍රීඩක ක්‍රීඩිකාවන් ඊයේ උදෑසන ක්‍රීඩා අමාත්‍යාංශයේදී ක්‍රීඩා ඇමැති රොෂාන්\nරණසිංහ මහතා මුණගැසුණු අතර, රන්සිළු ජයතිලක මේ අදහස් පළ කළේ ඉන් අනතුරුව පැවති\nමාධ්‍ය හමුවේදීය.\n\n“ජාතික තරගාවලිය හැරුණාම ඉන් ඔබ්බට ගිහින් ශ්‍රී ලංකා ක්‍රීඩක ක්‍රීඩිකාවන් පදක්කම්\nදිනනවාට ඒ අය කැමැති නෑ. කොටින්ම මේ සංචාරය සඳහා ඇපකරයට අත්සන් කිරීමට පවා ඔවුන්\nඅමාත්‍යාංශයට ආවේ නෑ. නිලධාරීන් හිටියාට ක්‍රීඩාවට ඇති සෙතක් නෑ.” ඔහු එසේ කීවේය.\n\nමේ අතර මාධ්‍ය හමුවේදී අදහස් පළ කළ ශ්‍රී ලංකා කණ්ඩායමේ නායකයා ලෙස කටයුතු කළ\nඩැරින් වීරසිංහ කියා සිටියේ සවි එසවීමේ සංගමයේ කිසිදු සහයෝගයකින් තොරව හොංකොං දේශයේ\nපැවති ආසියානු පැසිෆික් සවි එසැවීමේ තරගාවලියට ශ්‍රී ලංකාව නියෝජනය කරමින් ක්‍රීඩක\nක්‍රීඩිකාවන් 14 දෙනකු සහභාගි වූ අතර, එහිදී රන් පදක්කම් 4ක්, රිදී පදක්කම් 16ක් සහ\nලෝකඩ පදක්කම් 4ක් දිනා ගනිමින් ශ්‍රී ලංකාවට කීර්තියක් අත්කර දීමට හැකි වූ බව ද ඔහු\nකීවේය. රටවල් 12ක් තරග වැදුණු එම තරගාවලියේදී ශ්‍රී ලංකා කණ්ඩායම නියෝජනය කළ\nරන්සිළු ජයතිලක, එස්. පුෂ්පනාදන් සහ රෂීතා ද සිල්වා නව ශ්‍රී ලංකා වාර්තා බිහි\nකිරීමට ද සමත් වී ඇත.\n\n“අපිට තිබුණු ලොකුම අභියෝගය තමයි හොංකොංවලට වීසා ගැනීම. ඒ සඳහා සංගමයෙන් කිසිම\nසහයෝගයක් ලැබුණේ නෑ. අන්තිම මොහොතේ ක්‍රීඩා ඇමැතිවරයාගේ මැදිහත්වීමෙන් තමයි අපිට\nවීසා ලබා ගන්න හැකිවුණේ. ඒක ලොකු ජයග්‍රහණයක්.” ඩැරින් වීරසිංහ වැඩිදුරටත් කීවේය.\n\nෆවුස් මොහොමඩ්",
       "URL": "https://www.dinamina.lk/2023/07/06/sports/4463/%e0%b6%86%e0%b7%83%e0%b7%92%e0%b6%ba%e0%b7%8f-%e0%b7%81%e0%b7%8f%e0%b6%b1%e0%b7%8a%e0%b6%ad%e0%b7%92%e0%b6%9a%e0%b6%bb-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/55/"
}