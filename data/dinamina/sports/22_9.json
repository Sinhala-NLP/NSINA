{
       "Source": "dinamina",
       "Timestamp": "September 8, 2023 1:00 am",
       "Headline": "ශ්‍රී ලංකා ක්‍රීඩිකාවෝ එංගලන්තයේදී ක්‍රිකට් ඉතිහාසය අලුත් කරති",
       "News Content": "එංගලන්ත කාන්තා ක්‍රිකට් කණ්ඩායම සමඟ පෙරේදා ඩර්බිහි පැවති තෙවැනි විස්සයි20 තරගයෙන් කඩුලු 7ක ජයක් හිමි කර ගැනීමට සංචාරක ශ්‍රී ලංකා කාන්තා කණ්ඩායම සමත් විය.\n\nමේ සමඟ තරග 3කින් සමන්විත විස්සයි20 තරගාවලිය 2-1ක් ලෙස ජය ගැනීමට ශ්‍රී ලංකා ක්‍රීඩිකාවෝ සමත් වූයේ ඉතිහාසයේ නව පිටුවක් පෙරළමිනි. දෙපිල අතර පැවති මේ තරගාවලියේ දෙවැනි තරගය කඩුලු 8කින් ජය ගනිමින් එංගලන්තයට එරෙහිව මංගල ජාත්‍යන්තර විස්සයි20 ජයග්‍රහණය වාර්තා කළ ශ්‍රී ලංකා ක්‍රීඩිකාවෝ තෙවැනි තරගයත් ජය ගනිමින් තරගාවලි ජය හිමි කර ගත්තේ එංගලන්ත කාන්තා පිලට එරෙහිව ඕනෑම ආකෘතියක් යටතේ (එක්දින හෝ විස්සයි20) ලැබූ පළමු තරගාවලි ජය සටහන් කරමිනි. මේ තරගාවලියට පෙර දෙපිල අතර විස්සයි20 තරග 9ක් පවත්වා තිබූ අතර, ඒ සියලු තරගවල ජය එංගලන්තය සතු වී තිබේ.\n\nඑංගලන්තය අයිසීසී කාන්තා විස්සයි20 ශ්‍රේණිගත කිරීම්වල දෙවැනි ස්ථානයේ පසුවන අතර, ශ්‍රී ලංකා පිල 8 වැනි ස්ථානයේ හිඳිමින් මේ ජය වාර්තා කිරීම කැපි පෙනිණි.\n\nඑංගලන්ත කාන්තා පිල 2010 වසරෙන් පසු ඔස්ට්‍රේලියාවට හැර වෙනත් රටක් හමුවේ ද්වීපාර්ශ්වික තරගාවලියකින් පරාජයට පත් වූ පළමු අවස්ථාව ලෙස මෙය වාර්තා අතරට එක් විය. මේ තරගයේ කාසියේ වාසිය දිනාගත් ශ්‍රී ලංකා පිල පළමුව පන්දුවට පහර දීමේ අවස්ථාව සත්කාරකයන්ට පිරිනැමූ අතර ඔවුන්ගේ ඉනිම ඕවර 19කදී ලකුණු 116කට සීමා කළ අතර, 17 වැනි ඕවරයෙන් ජයග්‍රාහී ඉලක්කය පසු කළ ශ්‍රී ලංකා පිලට අහිමි වූයේ කඩුලු 3ක් පමණි.\n\nශ්‍රී ලංකා පිළිතුරු ඉනිමට වේගවත් ආරම්භයක් දුන් නායිකා චමරි අතපත්තු ලකුණු 44ක් රැස් කළේ පන්දු 28කදී හතරේ පහර 5ක් සහ හයේ පහර 2ක් සමඟිනි.\n\nඅනුෂ්කා සංජීවනී පන්දු 16කින් ලකුණු 20ක් රැස් කළ අතර, විශ්මි ගුණරත්නගේ ඉනිම ලකුණු 8කට සීමා විය. අංක 3 පිතිකාරිනිය ලෙස පිටියට පිවිසි හර්ෂිතා මාධවී නොදැවී ලකුණු 26ක් සහ හසිනි පෙරේරා නොදැවී ලකුණු 9ක් රැස් කරමින් ශ්‍රී ලංකා ජය තහවුරු කළහ. පන්දු යැවීමේදී සරා ග්ලෙන් කඩුලු 2ක් දවා ගත්තාය.\n\nමයියා බුචියර් ලකුණු 23ක් රැස් කරමින් පළමුව පන්දුවට පහර දුන් එංගලන්ත ඉනිමේ වැඩිම ලකුණුලාභිනිය වූ අතර, ශ්‍රී ලංකා පන්දු යවන්නියන් හමුවේ ලකුණු 20 සීමාවට පිවිසිය හැකි වූයේ තවත් පිතිකාරිනියන් දෙදෙනකුට පමණි. දක්ෂ පන්දු යැවීමක නිරත වූ චමරි අතපත්තු ලකුණු 21කට කඩුලු 3ක් බිඳ දැමූ අතර, කවීෂා දිල්හාරි සහ උදේශිකා ප්‍රබෝධනී කඩුලු 2 බැගින් දවා ගත්හ.\n\nඅවසන් තරගයේ මෙන්ම තරගාවලියේ දක්ෂතම ක්‍රීඩිකාව ලෙස ද ශ්‍රී ලංකා නායිකා චමරි අතපත්තු සම්මාන දිනා ගත්තාය.\n\nදෙපිල අතර තරග 3කින් සමන්විත එක්දින ක්‍රිකට් තරගාවලිය හෙට (9) චෙස්ටර් ලී ස්ට්‍රීට්හිදී ආරම්භ වීමට නියමිතය. මේ තරගාවලිය 2022 – 2025 අයිසීසී කාන්තා ක්‍රිකට් ශූරතාවලිය යටතේ පැවැත්වේ.\n\nඑංගලන්ත කාන්තා පිල – 116 (ඕවර 19) මයියා බුචියර් 23, ඩැනියෙලා ගිබ්සන් 21, ඇමී ජෝන්ස් 20, හීතර් නයිට් 18, සාරා ග්ලෙන් නොදැවී 16 (චමරි අතපත්තු 21/3, කවීෂා දිල්හාරි 16/2, උදේශිකා ප්‍රබෝධනී 16/2, ඉනෝෂි ප්‍රියදර්ශනී 15/1, ඉනෝකා රණවීර 20/1)\n\nශ්‍රී ලංකා කාන්තා පිල – 117/3 (ඕවර 17) අතපත්තු 44, අනුෂ්කා සංජීවනී 20, හර්ෂිතා සමරවික්‍රම නොදැවී 26, විශ්මි ගුණරත්න 8, හසිනි පෙරේරා නොදැවී 9 (සාරා ග්ලෙන් 23/2, ඇලිස් කැප්සි 21/1)\n\n———————————————————————————————————————————\n\nශූරියන්ට මුදල් තෑගි\n\nඉතිහාසගත ජයක් හිමි කරගත් ශ්‍රී ලංකා කාන්තා කණ්ඩායමට රුපියල් ලක්ෂ 75කට ආසන්න මුදල් ත්‍යාගයක් පිරිනැමීමට ශ්‍රී ලංකා ක්‍රිකට් ආයතනය තීරණය කර තිබේ.\n\nජයග්‍රාහී කණ්ඩායම යළි මෙරටට පැමිණීමෙන් පසු ක්‍රිකට් ක්‍රීඩාවට අදාළ ප්‍රභූවරුන්ගේ සහ ක්‍රීඩා අමාත්‍යාංශයේ ඉහළ නිලධාරීන්ගේ සහභාගිත්වයෙන් විශේෂ ඇගයීමේ උත්සවයක් පැවැත්වීමට ද කටයුතු යොදා ඇත.",
       "URL": "https://www.dinamina.lk/2023/09/08/sports/20522/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%92%e0%b6%9a%e0%b7%8f%e0%b7%80%e0%b7%9d-%e0%b6%91/",
       "Category": "sports",
       "Parent URL": "https://www.dinamina.lk/category/sports//page/22/"
}