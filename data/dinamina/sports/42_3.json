{
       "Source": "dinamina",
       "Timestamp": "July 27, 2023 1:30 am",
       "Headline": "ජගත් විස්සයි20 පිටියේ හොඳම පන්දු යැවීම   ලකුණු 8ට  කඩුලු 7යි",
       "News Content": "\n\nජාත්‍යන්තර විස්සයි20 ක්‍රිකට් තරගයකදී කඩුලු 7ක් බිඳ දමමින් ලොව හොඳම පන්දු යැවීමේ වාර්තාවට හිමිකම් කීමට 32 හැවිරිදි මැලේසියානු ක්‍රීඩක සයස්රුල් ඉඩ්‍රස් සමත් විය.\n\nවිස්සයි20 ලෝක කුසලාන ක්‍රිකට් තරගාවලියට ආසියාවේ උප කලාපීය සුදුසුකම් ලැබීමේ තරගාවලියේ (T20 World Cup Asia B Qualifier) ‘බී’ කාණ්ඩයේ තරගාවලියේදී චීනයට එරෙහිව සයස්රුල් මේ දස්කම පෙන්වීය. එම තරගාවලිය ආරම්භ කරමින් මැලේසියාවේ ක්වාලාලම්පූර්හිදී පැවති තරගයේ පළමුව පන්දුවට පහර දුන් චීන කණ්ඩායම ලකුණු 23කට සීමා වූ අතර, එහිදී සයස්රුල් කඩුලු 7 බිඳ දැම්මේ ඕවර 4කදී නිලකුණු ඕවරයක් ද සමඟින් ලකුණු 8ක් පමණක් ලබා දෙමිනි. එය වාර්තා අතරට එක් වූයේ ජාත්‍යන්තර විස්සයි20 ක්‍රිකට් පිටියේ හොඳම පන්දු යැවීම ලෙසිනි. සයස්රුල් දවාගත් කඩුලු 7ම කෙළින්ම පන්දු කඩුල්ලේ වැදීමෙන් සිදුවූ දැවීයෑම් වීම විශේෂත්වයකි. ඒ සමඟ නයිජීරියාවේ පීටර් අහෝ සියරා ලියෝන් කණ්ඩායමට එරෙහිව ලකුණු 5කට කඩුලු 6ක් බිඳ දමමින් තබා තිබූ වාර්තාව මැකී ගියේය. සයස්රුල්ට පෙර ඕනෑම විස්සයි20 තරගයක හොඳම පන්දු යැවීම සටහන් කර තිබුණේ බර්මින්හැම් බෙයාර්ස් කණ්ඩායමට එරෙහිව ලෙස්ටර්ෂයර් ක්‍රීඩක කොලින් ඇකර්මන් ලකුණු 18කට දවාගත් කඩුලු 7යි.\n\nඅයිසීසී පූර්ණ සාමාජිකත්වය හිමි රටක් වෙනුවෙන් විස්සයි20 ජාත්‍යන්තර තරගයකදී හොඳම පන්දු යැවීම වාර්තා කර ඇත්තේ ඉන්දීය ක්‍රීඩක දීපක් චාහර් වන අතර, ඔහු බංග්ලාදේශයට එරෙහිව ලකුණු 7කට කඩුලු 6ක් බිඳ දමමින් හොඳම පන්දු යවන්නන් අතර තෙවැනි තැන පසුවෙයි. මේ තරගයේ පස්වැනි ඕවරය යැවූ සයස්රුල් පළමු, තෙවැනි, පස්වැනි සහ හය වැනි පන්දුවලින් කඩුලු 4ක් බිඳ දැමූ අතර, 7 වැනි ඕවරයේ පස්වැනි පන්දුවෙන් සහ 9 වැනි ඕවරයේ දෙවැනි හා 5 වැනි පන්දුවලින් කඩුලු දවා ගත්තේය. මෙහිදී චීන ඉනිම ඕවර 11.2කදී ලකුණු 23කට සීමා වූ අතර, මැලේසියාව ඕවර 4.5කදී ඉලක්කය සපුරා ගනිමින් කඩුලු 8ක ජයක් අත්කර ගත්තේය.\n\nනිරෝෂාන් ප්‍රියංකර",
       "URL": "https://www.dinamina.lk/2023/07/27/sports/9613/%e0%b6%a2%e0%b6%9c%e0%b6%ad%e0%b7%8a-%e0%b7%80%e0%b7%92%e0%b7%83%e0%b7%8a%e0%b7%83%e0%b6%ba%e0%b7%9220-%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b7%84%e0%b7%9c%e0%b6%b3%e0%b6%b8/",
       "Category": "sports",
       "Parent URL": "https://www.dinamina.lk/category/sports//page/42/"
}