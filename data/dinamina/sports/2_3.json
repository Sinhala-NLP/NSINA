{
       "Source": "dinamina",
       "Timestamp": "October 11, 2023 1:00 am",
       "Headline": "ඉන්දු- පාකිස්තාන තරගයේදී ක්‍රීඩාංගණය පුපුරුවා හරින බවට අනතුරු ඇඟවීමක්",
       "News Content": "ඉන්දියාව සහ පාකිස්තානය අතර ලබන 14 වැනිදා අහමදාබාද් නුවර නරේන්ද්‍ර මෝදි ජාත්‍යන්තර ක්‍රිකට් ක්‍රීඩාංගණයේ පැවැත්වෙන ‘සම්ප්‍රදායික පසමිතුරන්ගේ ගැටුම‘ට ලෝක කුසලාන තරගාවලි ඉතිහාසයේ පෙර නොවූ විරූ ආකාරයේ ඉහළම ආරක්ෂාවක් සැපයීමට කටයුතු යොදා ඇතැයි වාර්තා වේ. ජාත්‍යන්තර ක්‍රිකට් පිටියේ කාගෙත් අවධානයට ලක් වී ඇති මේ තරගයේ ආරක්ෂාව තර කිරීමට ඉන්දියාවේ ඉහළම ආරක්ෂක අංශය වන ‘බ්ලැක් කැට්ස්‘ කොමන්ඩෝ බළකාය අනුයුක්ත කර ඇති බව එරට මාධ්‍ය වාර්තා කළේය.\n\nමීට අමතරව පොලිසිය, හමුදාව සහ පෞද්ගලික ආරක්ෂක අංශවල නිලධාරීන් 11,000කට අධික සංඛ්‍යාවක් ද ක්‍රීඩාංගණයේ සහ ඒ අවට ආරක්ෂාව සඳහා යෙදවීමට සැලසුම් කර ඇතැයි වැඩිදුරටත් වාර්තා වේ.\n\nපසුගිය දශක දෙකක කාලය ඇතුළත අහමදාබාද් නුවර කිසිදු ජාතිවාදී ගැටුමක් වාර්තා නොවූවද, ඉන්දු – පාකිස්තාන තරගයට ඉහළම ආරක්ෂාව සැපැයීමට කටයුතු කර ඇත්තේ පවතින අවදානම් තත්ත්වය සැලකිල්ලට ගනිමින් බව මාධ්‍ය හමුවකට එක්වෙමින් අහමදාබාද් පොලිස් කොමසාරිස් ජී.එස්.මලික් ප්‍රකාශ කර ඇතැයි වාර්තා වේ.\n\nඅහමදාබාද් පොලිසියට මේ පියවර ගැනීමට සිදු වී ඇත්තේ පසුගියදා නරේන්ද්‍ර මෝදි ක්‍රීඩාංගණය පුපුරුවා හරින බවට විද්‍යුත් තැපෑලෙන් පොලිසියට ලද අනතුරු ඇඟවීම හේතුවෙන් බවත් වාර්තා වේ. එම විද්‍යුත් තැපෑල නාඳුනන පුද්ගලයකු විසින් විදෙස් රටක සිට යොමු කර තිබූ බව අනාවරණය වී ඇති අතර, පොලිසියට තර්ජනය කරමින් යොමු කර තිබූ එම විද්‍යුත් තැපෑල් පණිවුඩයෙන් ඉන්දීය රුපියල් කෝටි 500ක මුදලක් ද ඉල්ලා ඇතැයි වාර්තා වේ. මීට අමතරව දැනට සිරබාරයේ සිටින පාතාල නායකයකු වන ලෝරන්ස් බිෂ්නෝයි නිදහස් කරන ලෙසත් තර්ජනය කර ඇතැයි වැඩිදුරටත් වාර්තා වේ.",
       "URL": "https://www.dinamina.lk/2023/10/11/sports/29692/%e0%b6%89%e0%b6%b1%e0%b7%8a%e0%b6%af%e0%b7%94-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%ad%e0%b6%bb%e0%b6%9c%e0%b6%ba%e0%b7%9a%e0%b6%af%e0%b7%93/",
       "Category": "sports",
       "Parent URL": "https://www.dinamina.lk/category/sports//page/2/"
}