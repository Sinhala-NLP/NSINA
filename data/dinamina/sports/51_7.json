{
       "Source": "dinamina",
       "Timestamp": "July 11, 2023 1:00 am",
       "Headline": "විස්සයි 20 තරගාවලිය නවසීලන්තය ජය ලබයි",
       "News Content": "ශ්‍රී ලංකා – නවසීලන්ත කාන්තා කණ්ඩායම් අතර පැවැත්වෙන තරග තුනකින් සමන්විත විස්සයි 20 ක්‍රිකට් තරගාවලියේ තවත් තරගයක් ඉතිරිව තිබියදී නවසීලන්ත කාන්තා පිලට ජයග්‍රහණය හිමි විය. ඊයේ පී. සරා ඕවල් ක්‍රීඩා පිටියේ පැවැති දෙවැනි විස්සයි 20 තරගයෙන් කඩුලු 8ක ජයක් නවසීලන්ත කාන්තා පිල දිනා ගැනීමත් සමඟ විස්සයි 20 තරග දෙකේම ජය නවසීලන්ත කාන්තා පිල සතු විය. තරගාවලියේ පළමු තරගය නවසීලන්ත කාන්තා කණ්ඩායම විසින් කඩුලු 5 කින් ජය ගත්තේය.\n\nශ්‍රී ලංකා කණ්ඩායමේ ප්‍රධාන බලාපොරොත්තුව වූ නායිකා චමරි අතපත්තු පළමු තරගයේදී ලකුණු නොලබා දැවී ගිය අතර, ඊයේ තරගයේ ලකුණු 2ක් ලබා සිටියදී දුවද්දී දැවී ගියාය. තරගයේ තෙවැනි ඕවරයේ පස්වැනි පන්දුවේදී ඉදිරි පාදයේ ආරක්ෂාකාරී පහරක් එල්ල කළ චමරී ලකුණක් කරා දිව ගියද, පන්දු යවන්නාගේ අන්තයේ සිටි විශ්මි ගුණරත්න ඒ සඳහා ප්‍රතිචාර නොදක්වා සිටි හෙයින් චමරි ඉතා පහසුවෙන් දවා ගැනීමට නවසීලන්ත පිලට හැකියාව ලැබිණි.\n\nකාසියේ වාසිය දිනාගත් නවසීලන්තය ශ්‍රී ලංකාවට පළමුව පන්දුවට පහරදීමට ආරාධනා කළ අතර, ඕවර් 20කදී කඩුලු 6ක් දැවී ලකුණු 118ක් ලකුණු පුවරුවට එක්විය. පිළිතුරු ඉනිම ක්‍රීඩා කළ නවසීලන්ත ක්‍රීඩිකාවෝ පන්දු 8ක් ඉතිරිව තිබියදී කඩුලු 2කට ලකුණු 119ක් රැස් කළහ. ආරම්භක පිතිකාරිනී සුසී බේට්ස් පන්දු 53කදී හතරේ 6ක් සමඟ ලකුණු 52ක් රැස් කළ අතර, අමෙලියා කර් නොදැවී ලකුණු 33ක් රැස් කළාය.\n\nශ්‍රී ලංකාව වෙනුවෙන් වැඩිම ලකුණු අංක 5 පිතිකාරිනී හසිනි පෙරේරා වාර්තා කළ අතර, ඇය පන්දු 36කදී හතරේ පහර 3ක් සමඟ ලකුණු 33ක් ලබා ගත්තාය. හර්ෂිතා සමරවික්‍රම ලකුණු 23ක් හා නිලක්ෂී ද සිල්වා ලකුණු 22ක් ලබා ගත්හ.\n\nශ්‍රී ලංකාව කඩුලු 6ක් දැවී ලකුණු 118යි (ඕවර් 20)\n\nහර්ෂිතා සමරවික්‍රම 23, හසිනි පෙරේරා 33, නිලක්ෂී ද සිල්වා 22, අනුෂ්කා සංජීවනී නොදැවී 18 ( ලියා තාහූ 21/4, ඒඩන් කාර්සන් 15/1)\n\nනවසීලන්තය කඩුලු 2කට ලකුණු 119යි (ඕවර් 18.4)\n\nබර්නඩීන් බෙසියුඩින්හොට් 24, සුසී බේට්ස් 52, අමෙලියා කර් නොදැවී 33 (කවීෂා දිල්හාරී 22/1, ඉනෝකා\n\nරණවීර 28/1)",
       "URL": "https://www.dinamina.lk/2023/07/11/sports/5603/%e0%b7%80%e0%b7%92%e0%b7%83%e0%b7%8a%e0%b7%83%e0%b6%ba%e0%b7%92-20-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba-%e0%b6%b1%e0%b7%80%e0%b7%83%e0%b7%93%e0%b6%bd%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/51/"
}