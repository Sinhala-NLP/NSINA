{
       "Source": "dinamina",
       "Timestamp": "July 27, 2023 1:40 am",
       "Headline": "සවුද් ෂකීල්ගේ නාමය  ලෝක ටෙස්ට් වාර්තා පොතට",
       "News Content": "\n\nආරම්භක පිතිකරු අබ්දුල්ලා සෆීක්ගේ මංගල ද්විත්ව ශතකයෙන් හා අංක 7 පිතිකරු ලෙස පිටියට පිවිසි අගාර් සලමන්ගේ දෙවැනි ටෙස්ට් ශතකයෙන් හැඩගැන්වූ සංචාරක පාකිස්තාන පිලේ පළමු ඉනිම කඩුලු 5කට ලකුණු 563ක් ලෙස සටහන් විය. ශ්‍රී ලංකාව සමඟ එස්එස්සී පිටියේ පැවැත්වෙන දෙවැනි ටෙස්ට් ක්‍රිකට් තරගයේ තෙවැනි දිනය නිමාවෙද්දී පළමු ඉනිමේදී ශ්‍රී ලංකාවට වඩා පාකිස්තානය තවත් කඩුලු 5ක් අතැතිව ලකුණු 397ක් ඉදිරියෙන් සිටී.\n\nකාසියේ වාසිය දිනා මුලින් පන්දුවට පහරදුන් ශ්‍රී ලංකා පිල පළමු ඉනිමට ලකුණු 166ක් රැස් කළ අතර, පාකිස්තානය පළමු ඉනිමේදී ඕවරයකට ලකුණු 4.26ක වේගයක් රඳවාගෙන පන්දුවට පහරදෙමින් සිටීම විශේෂත්වයකි.\n\nමේ අතර පාකිස්තාන පිතිකරු සවුද් ෂකීල් සිය හත්වැනි අර්ධ ශතකය වාර්තා කරමින් ටෙස්ට් ලෝක වාර්තා පොතට තම නාමය ඊයේ ඇතුළත් කර ගත්තේය. ෂකීල් පළමු ටෙස්ට් තරග හතේදීම අර්ධ ශතකයක් රැස් කළ පළමු පිතිකරුවා බවට පත්වෙමින් මේ ටෙස්ට් ලෝක වාර්තාව පිහිටුවීය.\n\nපළමු ටෙස්ට් තරග 6කදීම ලකුණු පනහක් හෝ ඊට වැඩියෙන් රැස් කරමින් සුනිල් ගවස්කාර්, බැසිල් බුචර්, සයීඩ් අහමඩ් සහ බර්ට් සට්ක්ලිෆී වැනි ක්‍රීඩකයන් තබා තිබූ වාර්තාව අබිබවා ගොස් ෂකීල් මේ වාර්තාව බිහි කළේය.\n\nෂකීල් පළමු ටෙස්ට් තරගයේදී ලකුණු 76ක්, 2 වැනි ටෙස්ට් තරගයේදී 63ක් සහ 94ක්, 3 වැනි ටෙස්ට් තරගයේදී 53ක්, 4 වැනි ටෙස්ට් තරගයේදී නොදැවී ලකුණු 55ක්, 5 වැනි ටෙස්ට් තරගයේදී නොදැවී ලකුණු 125ක්, 6 වැනි ටෙස්ට් තරගයේදී නොදැවී ලකුණු 208ක් හා 7 වැනි ටෙස්ට් තරගයේදී ලකුණු 53ක් රැස් කළේය.\n\nපෙරේදා දිනයේ ධාරානිපාත වර්ෂාව හේතුවෙන් ඕවර 10කට සීමා වූ තරගයේ ඊයේ දිනයේ පාකිස්තානය තවත් ලකුණු 385ක් තම ඉනිමට එක් කර ගත්තේය.\n\nඅබ්දුල්ලා සෆීක් පන්දු 326කදී හතරේ පහර 19ක් හා හයේ පහර 4ක් සමඟ ලකුණු 201ක් ලබාගත් අතර, ප්‍රභාත් ජයසූරියගේ පන්දුවකට ඉදිරියට පැමිණ එල්ල කළ පහර ‘මිඩ් ඕෆ්’ වෙත ඇදී එද්දී උඩ පන්දුවක් ලෙස ඩිල්ෂාන් මධුසංඛ රැක ගැනීමෙන් ඔහුගේ ඉනිම නිමා විය. සෆීක් පාකිස්තාන ඉනිම පුරා ප්‍රබල සම්බන්ධතා කිහිපයක් ගොඩනැඟීමට දායකත්වය සැපයීම විශේෂත්වයකි. සහන් මෂූඩ් සමඟ දෙවැනි කඩුල්ලට පන්දු 117කදී ලකුණු 108ක්, බාබර් අසාම් සමඟ තෙවැනි කඩුල්ලට පන්දු 157කදී ලකුණු 89ක්, සවුද් ෂකීල් සමඟ සිවුවැනි කඩුල්ලට පන්දු 196කදී ලකුණු 109ක් හා අගාර් සලමන් සමඟ එක්ව 6 වැනි කඩුල්ලට පන්දු 164කදී ලකුණු 124ක් ලෙස අබ්දුල්ලා සෆීක් සබඳතා ගොඩනැංවීය.\n\nඅගාර් සලමන් තම ටෙස්ට් දිවියේ මෙතෙක් ඉනිමක වාර්තා කළ වැඩිම ලකුණු ගණන ඊයේ සටහන් කරමින් පන්දු 148කදී හයේ පහරක් හා හතරේ පහර 15ක් සමඟ නොදැවී ලකුණු 132ක් ලබා සිටියේය. අගාර් පසුගිය දෙසැම්බරයේ නවසීලන්තයට එරෙහි කරච්චියේ පැවති දෙවැනි ටෙස්ට් තරගයේදී ලකුණු 103ක් ලබා දක්ෂතා දැක්වූවේය.\n\nඊයේ උදෑසන නායක බාබර් අසාම් දවා ගැනීමට ප්‍රභාත් ජයසූරිය සමත් වූ අතර, පන්දු 75කදී හයේ පහරක් හා හතරේ පහර 4ක් සමඟ ලකුණු 39ක් ලබා සිටියදී බාබර් කඩුල්ල මුවා කිරීමේ වරදට හසුවිය. බාබර් දැවී ගිය බවට විනිසුරු තීරණය කළද ඔහු එම තීරණයට එකඟ නොවී රූපවාහිනී විනිසුරු තීරණය විමසන ලෙස ඉල්ලීමක් කළේය. රූපවාහිනී විනිසුරුගේ තීරණය වූයේ බාබර් විකට්ටුව කෙළින් එන පන්දුවට කඩුල්ල මුවා කොට ඇති බවය. සෆ්රාස් අහමඩ් ලකුණු 14ක් ලබා සිටියදී මද අසනීප තත්ත්වයක් හේතු කොට තාවකාලිකව පිටියෙන් ඉවතට ගියේය.\n\nමේ ටෙස්ට් තරගයේදී ශ්‍රී ලංකා පන්දු යවන්නන් ප්‍රහාරයට ලක්කොට ඉවතට තල්ලු කිරීම පාකිස්තාන පිතිකරුවන්ගේ එකම සැලසුම විය. මේ හේතුවෙන් අසිත ප්‍රනාන්දු කඩුලු 3ක් දවා ගැනීමේදී පාකිස්තාන පිතිකරුවන් ඔහුගේ ඕවර 24ට ලකුණු 133ක් ලබා ගත්තේය. එමෙන්ම ප්‍රභාත් ජයසූරිය ඕවර 52ක් යවද්දී ලකුණු 181ට කඩුලු 2ක් බිඳ දැමිමේය.\n\nඅද මේ දෙවැනි ටෙස්ට් තරගයේ සිවුවැනි දිනයයි.\n\nශ්‍රී ලංකා පළමු ඉනිම – 166 (ඕවර 48.4) ධනංජය ද සිල්වා 57 (අබ්රාර් අහමඩ් 69/4, නසීම් ෂා 41/3)\n\nපාකිස්තාන පළමු ඉනිම\n\nඅබ්දුල්ලා සෆීක් ඇ.මධුසංඛ ප.ජයසූරිය 201\n\nඉමාම් උල් හක් ඇ.මධුෂ්ක ප. ප්‍රනාන්දු 06\n\nෂාන් මෂූඩ් ඇ.කුසල් ප. ප්‍රනාන්දු 51\n\nබාබර් අසාම් ක.මු.ක. ප.ජයසූරිය 39\n\nසවුද් ෂකීල් ක.මු.ක. ප.ප්‍රනාන්දු 57\n\nසෆ්රාස් අහමඩ් පිටියෙන් ඉවත් වුණා 14\n\nඅගාර් සලමන් නොදැවී 132\n\nමොහොමඩ් රිස්වාන් නොදැවී 37\n\nඅතිරේක 26\n\nඑකතුව කඩුලු 5ක් දැවී (ඕවර 132) 563\n\nකඩුලු බිඳ වැටීම: 1-13, 2-121, 3-210, 4-319, 5-468\n\nපන්දු යැවීම: ප්‍රනාන්දු 24-0-133-3, මධුසංඛ 17-3-77-0, රමේෂ් 36-2-139-0, ජයසූරිය 52-11-181-2, ධනංජය 3-1-13-0.\n\nප්‍රින්ස් ගුණසේකර",
       "URL": "https://www.dinamina.lk/2023/07/27/sports/9606/%e0%b7%83%e0%b7%80%e0%b7%94%e0%b6%af%e0%b7%8a-%e0%b7%82%e0%b6%9a%e0%b7%93%e0%b6%bd%e0%b7%8a%e0%b6%9c%e0%b7%9a-%e0%b6%b1%e0%b7%8f%e0%b6%b8%e0%b6%ba-%e0%b6%bd%e0%b7%9d%e0%b6%9a-%e0%b6%a7%e0%b7%99/",
       "Category": "sports",
       "Parent URL": "https://www.dinamina.lk/category/sports//page/42/"
}