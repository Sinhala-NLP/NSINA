{
       "Source": "dinamina",
       "Timestamp": "July 22, 2023 1:00 am",
       "Headline": "පාකිස්තාන-ඇෆ්ගනිස්තාන  එක්දින තරග 3ක්  මෙරටදී",
       "News Content": "\n\nපාකිස්තානය හා ඇෆ්ගනිස්තානය අතර පැවැත්වීමට නියමිත ද්විපාර්ශ්වික එක්දින ක්‍රිකට් තරගාවලිය ශ්‍රී ලංකාවේ පැවැත්වීමට කටයුතු යොදා ඇත. ලබන මාසයේ පැවැත්වෙන එම තරගාවලියට ශ්‍රී ලංකා ක්‍රිකට් ආයතනය සත්කාරකත්වය ලබා දීමට සූදානම් බව වාර්තා වේ.\n\nමේ තරගාවලිය ඇෆ්ගනිස්තානයේ පැවැත්වීමට නියමිතව තිබුණද ඇෆ්ගනිස්තානයට ජාත්‍යන්තර මට්ටමේ ක්‍රීඩාංගණ ගැටලුවක් පවතින බැවින්, තරගාවලියට වඩාත්ම උචිත ස්ථානය ශ්‍රී ලංකාව බව තීරණය කොට ඇත. මෙතෙක් පාකිස්තානය හා ඇෆ්ගනිස්තානය අතර ක්‍රිකට් තරග ඩුබායි කේන්ද්‍ර කොට එක්සත් අරාබි එමීර් රාජ්‍යයේ පැවති අතර, මේ දිනවල පවතින අධික උණුසුම හේතුවෙන් එම අදහස අත්හැර තිබේ.\n\nශ්‍රී ලංකාවේ ක්‍රීඩා කිරීම තුළින් ආසියානු කුසලාන තරගාවලියට හා ඉදිරියේදී පැවැත්වෙන ලෝක කුසලාන ක්‍රිකට් තරගාවලිය සඳහා හොඳ සූදානමක් වනු ඇති බවට විශ්වාසය වී තිබේ. මේ එක්දින තරග තුන එකම ක්‍රීඩාංගණයකදී ක්‍රීඩා කිරීමට අවස්ථාව දෙන ලෙස ඇෆ්ගනිස්තාන ක්‍රිකට් ආයතනය ඉල්ලීම් කර ඇති අතර, ඒ සඳහා ශ්‍රී ලංකා ක්‍රිකට් යහපත් ප්‍රතිචාර දක්වා ඇතැයි ද පැවසේ. මේ සම්බන්ධ අවසන් එකඟතාව මේ මස අවසානයේදී සිදුවන අතර, ඉන් පසුව දින වකවානු ප්‍රකාශ කිරීමට නියමිත වේ.\n\nපාකිස්තානය හා ඇෆ්ගනිස්තානය අතර මෙතෙක් එක්දින ක්‍රිකට් තරග 4ක් පවත්වා ඇති අතර, එම සියලු තරග පාකිස්තානය ජය ගත්තේය. එම තරගවලින් දෙකක් සාජා හා අබුඩාබි හීදී, අනෙක් තරග දෙක එංගලන්තයේ හා බංග්ලාදේශයේ පවත්වා ඇත.\n\nලබන මස 30 වැනිදා ආරම්භ වන ආසියානු කුසලාන ක්‍රිකට් තරගාවලියේදී ඇෆ්ගනිස්තාන පිල බංග්ලාදේශය සමඟ හා ශ්‍රී ලංකාව සමග පාකිස්තානයේ ලාහෝර් ගඩාෆි ක්‍රීඩාංගණයේදී තරග වැදීමට නියමිතය.\n\nප්‍රින්ස් ගුණසේකර",
       "URL": "https://www.dinamina.lk/2023/07/22/sports/8435/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%87%e0%b7%86%e0%b7%8a%e0%b6%9c%e0%b6%b1%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%91/",
       "Category": "sports",
       "Parent URL": "https://www.dinamina.lk/category/sports//page/44/"
}