{
       "Source": "dinamina",
       "Timestamp": "September 9, 2023 1:00 am",
       "Headline": "ඉන්දියා-පාකිස්තාන මහා ගැටුමට අතිරේක දිනයක්",
       "News Content": "හෙට දිනයේ කොළඹ ආර්. ප්‍රේමදාස ජාත්‍යන්තර ක්‍රිකට් ක්‍රීඩාංගණයේදී පැවැත්වීමට නියමිත පාකිස්තානය සහ ඉන්දියාව අතර සුපිරි 4 වටයේ තරගය වෙනුවෙන් අතිරේක දිනයක් වෙන් කරයි. වර්ෂාවෙන් බාධා ඇතිවී එම තරගය නියමිත දින පැවැත්වීමට නොහැකි වුවහොත් අනිද්දා (11) තරගය නවත්වන තැන සිට ඉදිරියට ගෙන යෑමට කටයුතු යොදා ඇත. එසේ වුවහොත් හෙට දිනයට වලංගු ප්‍රවේශපත්‍ර අතිරේක දිනයක වලංගු වන බව ආසියානු ක්‍රිකට් කවුන්සිලය නිවේදනය කළේය.\n\nඑවැනි අවස්ථාවකදී, ප්‍රවේශපත්‍ර මිල දී ගත් අය තම ප්‍රවේශපත්‍ර සුරැකිව තබා ගන්නා ලෙස ඉල්ලා සිටින අතර, අතිරේක දිනයට ද එය වලංගු බව දැනුම් දේ. මේ තරගාවලියේ මූලික වටයේ පල්ලෙකැලේ පැවති පාකිස්තානය සහ ඉන්දියාව අතර, තරගය වර්ෂාව හේතුවෙන් විසඳුමකින් තොරව නිමාවට පත්විය.\n\nමෙවර තරගාවලියේ සුපිරි හතර වටයේ කණ්ඩායම් දෙකක් වෙනුවෙන් අතිරේක දිනයක් නම් කළ එකම අවස්ථාව මෙය වීම විශේෂත්වයකි.\n\nප්‍රින්ස් ගුණසේකර",
       "URL": "https://www.dinamina.lk/2023/09/09/sports/20850/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%b8%e0%b7%84%e0%b7%8f-%e0%b6%9c%e0%b7%90/",
       "Category": "sports",
       "Parent URL": "https://www.dinamina.lk/category/sports//page/22/"
}