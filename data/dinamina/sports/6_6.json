{
       "Source": "dinamina",
       "Timestamp": "October 4, 2023 12:59 am",
       "Headline": "කුසල්ගෙන් පන්දු 87කදී අගනා ලකුණු 158ක්",
       "News Content": "ලෝක කුසලාන ක්‍රිකට් තරගාවලියේ ශ්‍රී ලංකාව මුහුණ දුන් දෙවැනි පුහුණු තරගයට නායකත්වය දුන් කුසල් මෙන්ඩිස්ගේ ප්‍රහාරාත්මක ලකුණු 158 හේතුවෙන් ප්‍රතිවාදී ඇෆ්ගනිස්තානයට ජයග්‍රහණය උදෙසා ලකුණු 294ක ඉලක්කයක් එල්ල වුවද, පුවත්පත මුද්‍රණයට යද්දී ඇෆ්ගනිස්තානය ඕවර් 28කදී කඩුල්ලක් දැවී ලකුණු 165ක් ලබා ප්‍රබල තත්ත්වයක සිටියේය. ඇද හැලුණු වර්ෂාව හේතුවෙන් ඇෆ්ගනිස්තානය ඕවර් 42කදී ජයග්‍රහණය වෙනුවෙන් ලකුණු 257ක් ලබාගත යුතුව තිබිණි.\nකසුන් රාජිත විසින් ආරම්භක පිතිකරු ඉබ්‍රහිම් සර්දාන් ලකුණු කට දවා ගැනීමෙන් අනතුරුව දෙවැනි කඩුල්ලට නොබිඳුණු ලකුණු 99ක සබඳතාවක් ගොඩනඟමින් සිටින රහ්මතුල්ලා ගුරුබාස් නොදැවී ලකුණු 53ක් හා රහමට් ෂා නොදැවී ලකුණු 51ක් ලබා කඩුල්ලේ රැඳී සිටිති.\nශ්‍රී ලංකා ඉනිම වර්ණවත් කළ කුසල් මෙන්ඩිස් පන්දු 87කදී හයේ පහර 9ක් හා හතරේ පහර 19ක් සමඟ පන්දු 87කදී එල්ල කළ දැවැන්ත ප්‍රහාර හමුවේ ඇෆ්ගනිස්තාන පන්දු යවන්නෝ අසරණභාවයට පත් වූවද ශ්‍රී ලංකා මැද පෙළ හා අවසන් පිතිකරුවන් කිහිපදෙනාගෙන් සැලකිය යුතු දායකත්වයක් කණ්ඩායමට නොළැඹුණි. ඉනිම නිමාවීමට තවත් පන්දු 22ක් ඉතිරිව තිබියදී සියලු පිතිකරුවන් දැවී ගිය අතර, මෙන්ඩිස්ගේ දැවී යෑමෙන් පසු ලකුණු 54ක් තුල ශ්‍රී ලංකා කඩුලු 7ක් දැවී ගියේය. ශ්‍රී ලංකා පිලේ අවසන් පිතිකරුවන් සිවුදෙනා රැස් කළේ ලකුණු 12ක් පමණි.\nගුවහාතී බර්සපරා ක්‍රීඩාංගණයේ පැවැති මෙම තරගයේ කාසියේ වාසිය දිනාගත් ඇෆ්ගනිස්තාන ක්‍රිකට් නායක හසිමතුල්ලා ෂාහිඩී මුලින් පන්දුවට පහරදීමට ශ්‍රී ලංකා පිලට ආරාධනා කළේය. ආරම්භක පිතිකරු යුගලය වූ පැතුම් නිශ්ශංන හා දිමුත් කරුණාරත්න පිටියට පිවිසියද, දිමුත් ලකුණු 8කට දැවී යෑමෙන් පසු අංක තුන පිතිකරු ලෙස කුසල් මෙන්ඩිස් පිටියට පිවිස තරගයේ වාසිය ශ්‍රී ලංකාව පැත්තට යොමු කළේය.\nආරම්භක පිතිකරු පැතුම් නිශ්ශංක පන්දු 38කදී හතරේ පහර 5ක් සමඟ ලකුණු 30ක් ලබාගත් අතර, සධීර සමරවික්‍රම පන්දු 54කදී හතරේ පහර 4ක් සමඟ ලකුණු 39ක් ලබා ගැනීමට සමත් විය.\nශ්‍රී ලංකාව ලකුණු 294 (ඕවර් 46. 2)\nපැතුම් නිශ්ශංක 30, දිමුත් මෙන්ඩිස් 8, කුසල් මෙන්ඩිස් ආබාධවී ඉවතට ගියා 158, සධීර සමරවික්‍රම 39, චරිත් අසලංක 12, ධනංජය ද සිල්වා 22, දුෂාන් හේමන්ත 5, අතිරේක 18 (ෆසාල් ෆාරුකී 27/1, මුජිබ් උර් රහ්මාන් 25/1, නවීන් උල් හක් 41/1, අබ්දුල් රහ්මාන් 39/1, රෂීඩ් ඛාන් 42/1. මොහොමඩ් නබී 44/4 )\nඇෆ්ගනිස්තානය කඩුල්ලක් දැවී ලකුණු 167 (ඕවර් 28)\nරහ්මතුල්ලා ගුරුබාස් නොදැවී 71, රහමට් ෂා නොදැවී 77, අතිරේක 12 (කසුන් රාජිත 18/1)",
       "URL": "https://www.dinamina.lk/2023/10/04/sports/27585/%e0%b6%9a%e0%b7%94%e0%b7%83%e0%b6%bd%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b6%b4%e0%b6%b1%e0%b7%8a%e0%b6%af%e0%b7%94-87%e0%b6%9a%e0%b6%af%e0%b7%93-%e0%b6%85%e0%b6%9c%e0%b6%b1%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/6/"
}