{
       "Source": "dinamina",
       "Timestamp": "July 8, 2023 1:00 am",
       "Headline": "දිවුලපිටිය යොවුන් සේනාංක භූමියේ ක්‍රීඩා සංකීර්ණයක් විවෘත කරයි",
       "News Content": "ජාතික යොවුන් සේනාංකය මඟින් දිවුලපිටිය පුහුණු මධ්‍යස්ථානය තුළ ඉදි කරන ලද නෙට්බෝල්, වොලිබෝල්, වායු රයිෆල් සහ දුනු විදීමේ ක්‍රීඩා සංකීර්ණය පෙරේදා ක්‍රීඩා ඇමැති රොෂාන් රණසිංහ මහතා අතින් විවෘත කෙරිණි.\n\nක්‍රීඩා සංකීර්ණය විවෘත කිරීමෙන් අනතුරුව ශ්‍රී ලංකා ගුවන් හමුදා සහ ශ්‍රී ලංකා නාවික හමුදා කණ්ඩායම් අතර ප්‍රදර්ශන වොලිබෝල් තරගයක් හා ගම්පහ රත්නාවලී බාලිකා විදුහල සහ ගම්පහ සිරිකුරුස විදුහලත් අතර ප්‍රදර්ශන නෙට්බෝල් තරගයක් ද පැවති අතර, ජයග්‍රාහී කණ්ඩායම්වලට කුසලාන ප්‍රදානය සිදු විය.\n\nමේ අවස්ථාවේදී අදහස් දැක්වූ ක්‍රීඩා ඇමැති රොෂාන් රණසිංහ මහතා “ජාතික යොවුන් සේනාංකය තාරුණ්‍ය වෙනුවෙන් වූ සේවාවන් සහ කාර්යභාරයන් ඉදිරියට ගෙන යමින් ක්‍රීඩාශීලී යෞවනත්වය සඳහා ක්‍රීඩා සංකීර්ණයක් ඉදි කිරීම පිළිබඳ සතුටු වෙනවා. නිසි පුහුණුවීම තුළින් මනා හික්මීමක් සහිත ජාතික හා ජාත්‍යන්තර මට්ටමේ ක්‍රීඩකයකු ගොඩනැඟීමට මෙයින් හැකියාව ලැබෙනු ඇති බව විශ්වාස කරනවා” යැයි පැවසීය.\n\nමේ අවස්ථාවට විදුලිබල හා බලශක්ති රාජ්‍ය ඇමැති ගම්පහ දිස්ත්‍රික් පාර්ලිමේන්තු මන්ත්‍රී ඉන්දික අනුරුද්ධ මහතා, ක්‍රීඩා හා යෞවන කටයුතු අමාත්‍යංශයේ තරුණ කටයුතු අතිරේක ලේකම් සමන් වඩුගේ, ජාතික යොවුන් සේනාංකයේ සභාපති නිලන්ත ඒකනායක, ජාතික යොවුන් සේනාංකයේ අධ්‍යක්ෂ බ්‍රිගේඩියර් සුජීව රත්නායක මහත්වරුන් ද එක් වූහ.",
       "URL": "https://www.dinamina.lk/2023/07/08/sports/5065/%e0%b6%af%e0%b7%92%e0%b7%80%e0%b7%94%e0%b6%bd%e0%b6%b4%e0%b7%92%e0%b6%a7%e0%b7%92%e0%b6%ba-%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b7%83%e0%b7%9a%e0%b6%b1%e0%b7%8f%e0%b6%82%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/53/"
}