{
       "Source": "dinamina",
       "Timestamp": "August 17, 2023 3:22 am",
       "Headline": "15න් පහළ ක්‍රිකට් ශූරයෝ කොළඹ රාජකීය",
       "News Content": "රාජකීය නායක තෙවිඳු වේවැල්වල ශූරතා කුසලානය ලබාගත් අයුරු. – ඡායාරූපය – සුදත් නිශාන්ත\n\nඅන්තර් පාසල් අවුරුදු 15න් පහළ ක්‍රිකට් තරගාවලියේ පළමු කොටසේ ශූරතාව දිනා ගැනීමට කොළඹ රාජකීය විදුහල් ‘ඒ’ කණ්ඩායම සමත් විය.\n\nමේ සමඟ අවුරුදු 15න් පහළ පාසල් ක්‍රිකට් ශූරතා ද්විත්වයම හිමි කර ගැනීමට රාජකීය විදුහල සමත් වීම විශේෂත්වයකි. මීට දින කිහිපයකට පෙර පැවති 15න් පහළ තරගාවලියේ දෙවැනි කොටසේ ශූරතාව දිනා ගත්තේද කොළඹ රාජකීය විදුහලයි.\n\nඊයේ කොළඹ වෙස්ලි විදුහල් ක්‍රීඩාංගණයේ පැවති අවසන් තරගයේදී කොළඹ ඉසිපතන විදුහලට එරෙහිව පළමු ඉනිමේ ජයක් සමඟින් රාජකීය පිල ශූරතාව හිමි කර ගත්තේය. මෙහිදී රාජකීය පිල වෙනුවෙන් විශිෂ්ට ඉනිමක් ක්‍රීඩා කළ හිරුන් මතීෂ ලකුණු 95ක් රැස් කළේ පන්දු 116කදී හතරේ පහර 14ක් සහ හයේ පහරක් සමඟිනි.\n\nතරගාවලියේ ජය සංකේත ප්‍රදානය අධ්‍යාපන අමාත්‍යාංශයේ ශාරීරික අධ්‍යාපන හා ක්‍රීඩා අධ්‍යක්ෂ උපාලි අමරතුංග මහතාගේ ප්‍රධානත්වයෙන් සිදු කෙරිණි.\n\nඉසිපතන පළමු ඉනිම – 120/9 (ඕවර 55) ජනිඳු ඉඳුවර 25, නවිඳු හෙට්ටිආරච්චි 25, මෙනුල දඹකුඹුර 17, (ඔෂාන් සුලක්ෂණ 13/3, සෙහඳු සූරියආරච්චි 24/3)\n\nරාජකීය පළමු ඉනිම – 142/2 (ඕවර 29.3) හිරුන් මතීෂ 95, සෙහඳු සූරියආරච්චි 17 (දසිත් සෙනාල් 35/2)\n\nඉෂානි යද්දෙහි",
       "URL": "https://www.dinamina.lk/2023/08/17/sports/14850/15%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b7%81%e0%b7%96%e0%b6%bb%e0%b6%ba%e0%b7%9d-%e0%b6%9a%e0%b7%9c%e0%b7%85/",
       "Category": "sports",
       "Parent URL": "https://www.dinamina.lk/category/sports//page/32/"
}