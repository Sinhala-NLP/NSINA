{
       "Source": "dinamina",
       "Timestamp": "July 22, 2023 1:00 am",
       "Headline": "ජාතික මලල ක්‍රීඩා ශූරතාවලියට විදෙස් ක්‍රීඩකයෝ රැසක්",
       "News Content": "ශ්‍රී ලංකා මලල ක්‍රීඩා සංගමයේ මෙහෙයවීමෙන් ලබන සතියේ පැවැත්වීමට නියමිත 101 වැනි ජාතික මලල ක්‍රීඩා ශූරතාවලියට විදෙස් ක්‍රීඩකයන් රැසක් එක් වීමට නියමිතය.\nශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු මහතාගේ ප්‍රධානත්වයෙන් පැවති මාධ්‍ය හමුවක දී මේ බව අනාවරණය වූ අතර, එහිදී ප්‍රනාන්දු මහතා කියා සිටියේ ඉන්දියාවෙන් ක්‍රීඩක ක්‍රීඩිකාවන් 28 දෙනකු එක් වන අතර, මාලදිවයිනෙන් ද කණ්ඩායමක් එක් වන බවයි.\n“මෙවර පැවැත්වීමට නියමිත 101 වැනි ජාතික මලල ක්‍රීඩා ශූරතාවලියට ඉන්දියාවෙන් ක්‍රීඩක ක්‍රීඩිකාවන් 28 දෙනෙක් මේ වන විට සහභාගීත්වය තහවුරු කර තියෙනවා. ඒ වගේම මාලදිවයින නියෝජනය කරමින් කණ්ඩායමක් ද සහභාගි වීමට නියමිතයි.“ ප්‍රනාන්දු මහතා කීය.\nමේ ඉන්දීය සංචිතයට ප්‍රබල ක්‍රීඩක ක්‍රීඩිකාවන් රැසක් ඇතුළත් වන අතර, ඊට නිමා වූ ආසියානු මලල ක්‍රීඩා ශූරතාවලියේදී දස්කම් දක්වමින් පදක්කම් දිනාගත් ක්‍රීඩිකාවන් සහ සහාය දිවීමේ කණ්ඩායම් ද ඇතුළත් වෙති.\nමේ ශූරතාවලියට ජපානයෙන් සහාය දිවීමේ කණ්ඩායමක් එක් කර ගැනීමට ද ශ්‍රී ලංකා මලල ක්‍රීඩා සංගමය සැලසුම් කර ඇති අතර, පසුව එය අත්හැරීමට සිදුව තිබේ.\nමේ වන විට ජාතික මලල ක්‍රීඩා ශූරතාවලිය සඳහා අයදුම්පත් 750 ඉක්මවා ලැබී තිබේ. මෙවර ජාතික මලල ක්‍රීඩා ශූරතාවලිය මේ මස 28 වැනිදා සිට තෙදිනක් පුරා කොළඹ සුගතදාස ක්‍රීඩාංගණයේදී පැවැත්වීමට නියමිත අතර, එම ශූරතාවලිය එළැඹෙන ඔක්තෝබර් මාසයේ ඉන්දියාවේ රංචිහිදී පැවැත්වීමට නියමිත දකුණු ආසියානු මලල ක්‍රීඩා ශූරතාවලියට තේරීම් තරගාවලියක් ලෙස ද යොදා ගැනීමට නියමිතය.\nආසියානු ක්‍රීඩා උලෙළ සඳහා මූලික සංචිත නම් කර තිබුණද මේ ශූරතාවලියේ දී දක්වන දස්කම් මත අවසන් සංචිතය තෝරා ගැනීමට නියමිත බව ද පාලිත ප්‍රනාන්දු මහතා සඳහන් කළේය.\nමේ මාධ්‍ය හමුවේදී නිමා වූ ආසියානු මලල ක්‍රීඩා ශූරතාවලිය පිළිබඳ අදහස් දැක්වූ මලල ක්‍රීඩා සභාපතිවරයා කියා සිටියේ වාර්තා තබමින් ශූරතාවලිය නිමාකළ අතර, ඉතා හොඳ සැලසුම් සහිතව තරගාවලියට එක් වීම සැලසුම් කළ බවත්, එම නිසා සාර්ථක ප්‍රතිඵල හිමි කර ගත් බවත්ය.\nදක්ෂ ක්‍රීඩක ක්‍රීඩිකාවන් රැසක් මලල ක්‍රීඩාව සමඟින් සිටින බැවින් ඔවුන් නිවැරදිව කළමනාකාරණය කරමින් ඉදිරියට ගෙන යා යුතු බවත් ඔහු කියා සිටියේය.\n\nනිරෝෂාන් ප්‍රියංකර",
       "URL": "https://www.dinamina.lk/2023/07/22/sports/8441/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b8%e0%b6%bd%e0%b6%bd-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b7%81%e0%b7%96%e0%b6%bb%e0%b6%ad%e0%b7%8f%e0%b7%80/",
       "Category": "sports",
       "Parent URL": "https://www.dinamina.lk/category/sports//page/44/"
}