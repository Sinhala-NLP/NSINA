{
       "Source": "dinamina",
       "Timestamp": "October 4, 2023 12:59 am",
       "Headline": "ග්‍රාමීය ක්‍රීඩාව නැංවීමට රට පුරා පාපන්දු දස දහසක් බෙදීමට යයි",
       "News Content": "ශ්‍රී ලංකා පාපන්දු සභාපති අපේක්ෂක ජස්වර් උමාර් මහතාගේ කණ්ඩායම ඊයේ පෙරවරුවේ ශ්‍රී ලංකා පාපන්දු සම්මේලන මූලස්ථානයේදි රාජකාරී කටයුතු ආරම්භ කරමින් රටපුරා පාපන්දු ලීග්වලට ප්‍රතිලාභ රැසක් ලබා දී යළි පාපන්දු ක්‍රීඩාව සක්‍රීය මට්ටමට ගෙන ඒමේ වැඩපිළිවෙල පළමු විධායක කමිටු රැස්වීමේදී සකච්ඡා කළේය.\n\nපාපන්දු පළමු විධායක කමිටු රැස්වීමේදී වැඩි වේලාවක් පාපන්දු ලීග් ශක්තිමත් කිරීම හා අන්තර් ක්‍රීඩා සමාජ පාපන්දු තරගාවලි ආරම්භ කිරීම සම්බන්ධයෙන් සාකච්ඡා වෙන්ව තිබූ අතර, ලීග් තරග උදෙසා මූල්‍ය අනුග්‍රහයක් දැක්වීමට ද අපේක්ෂා කෙරේ. එමෙන්ම ග්‍රාමීය පාසල් පාපන්දු නැංවීම උදෙසා පාපන්දු දස දහසක් බෙදාදීමේ ව්‍යාපෘතියක් ද ආරම්භ කරන බව උමාර් මහතා පැවැසීය.\n\n“ පාපන්දු පරිපානලය ශක්තිමත් කිරීම වැදගත්. පාපන්දු විධායක නිලධාරියා ලෙස විදෙස් ජාතිකයෙකුගේ සේවය ලබා ගන්නවා. ඒ වගේම පාපන්දු තාක්ෂණික අංශය වෙනුවෙන් අත්දැකීම් ඇති විදෙස් පුහුණුකරුවෙකු බඳවා ගන්නවා. ඒ වගේම පාපන්දු කැලැන්ඩරය ඉක්මණින්ම එළි දැක්වීමට කටයුතු කරනවා“ පාපන්දු සභාපති අපේක්ෂක ජස්වර් උමාර් මහතා රාජකාරී ආරම්භ කරමින් පැවසීය.\n\nඋප සභාපති රංජිත් රැද්‍රිගූ මහතා පැවැසූවේ ඉදිරි සාෆ් තරගාවලිය මධ්‍යකාලීන සැලසුමක් වන බවත්, වසර 20කට ජාතික සැලස්මක් සැකසීම අනතුරුව සිදු කරන බවත් මූලික අරමුණ බවය. “ අප වෘත්තීය මට්ටමට පාපන්දුව ගෙන ආ යුතුයි. අපේ වගකීම ඒකයි.\n\nඡන්දයෙන් දිනන්න බැරි වූ සමහරු හිතනවා අප අතර අසමගියක් ඇති කරන්න. ඒක වෙන්නේ නෑ. මොකද අපේ කණ්ඩායම පාපන්දු ඉතිහාසයේ වැඩිම අත්දැකීම් ඇති අයයි. දැන් හැමෝම එකතු විය යුතුයි“ රුද්‍රිගූ මහතා පැවසීය. “තරුණ හා ළමා ක්‍රීඩකයින් ඉලක්කකොට වසර 20ක පාපන්දු සැලැස්ම හැදීම කළ යුතුයි. තාක්ෂණික දැනුම ඇති අයගෙන් උපදෙස් ලබාගෙන සැලසුම් සකස් කළ යුතුයි.\n\nපාපන්දු ඇකඩමි ශක්තිමත් කිරීම වැදගත්. අපේ විධායක සභාවේදී සියලු අංශ පිළිබඳ පියවරෙන් පියවර සාකච්ඡා කරනවා“ උප සභාපති වෛද්‍ය මනිල් ප්‍රනාන්දු මහතා පැවැසීය.\n\nප්‍රින්ස් ගුණසේකර",
       "URL": "https://www.dinamina.lk/2023/10/04/sports/27592/%e0%b6%9c%e0%b7%8a%e0%b6%bb%e0%b7%8f%e0%b6%b8%e0%b7%93%e0%b6%ba-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80-%e0%b6%b1%e0%b7%90%e0%b6%82%e0%b7%80%e0%b7%93%e0%b6%b8/",
       "Category": "sports",
       "Parent URL": "https://www.dinamina.lk/category/sports//page/6/"
}