{
       "Source": "dinamina",
       "Timestamp": "September 15, 2023 1:00 am",
       "Headline": "ආසියානු ක්‍රීඩා උලෙළේ ශ්‍රී ලංකා මලල ක්‍රීඩා කණ්ඩායම 14ට බසී",
       "News Content": "දහනව වැනි ආසියානු ක්‍රීඩා උලෙළට එක් වන ශ්‍රී ලංකා මලල ක්‍රීඩා කණ්ඩායම 14 දෙනකු දක්වා අඩු වී තිබේ.\n\nමින් පෙර නම් කර තිබූ සංචිතයට ක්‍රීඩක ක්‍රීඩිකාවෝ 16 දෙනකු ඇතුළත්ව සිටි අතර, කෙසේ වෙතත් ඉන් ක්‍රීඩකයන් දෙදෙනකු මෙවර තරගාවලියට එක් නොවීමට තීරණය කිරීමත් සමඟ මලල ක්‍රීඩා කණ්ඩායම 14 දෙනකු දක්වා අඩුවී තිබේ.\n\nඒ අනුව සංචිතයට නම් කර සිටි කෙටි දුර ධාවන ශූර යුපුන් අබේකෝන් ආබාධ තත්ත්වය හේතුවෙන් ආසියානු ක්‍රීඩා උලෙළට එක් නොවන බව දැනුම් දුන් අතර, උස පැනීමේ ක්‍රීඩක උෂාන් තිවංකට වීසා ගැටලුවක් හේතුවෙන් තරගාවලියට එක්වීමේ අවස්ථාව අහිමි වී ඇති බව ශ්‍රී ලංකා මලල ක්‍රීඩා කණ්ඩායමේ කළමනාකරු ලෙස සංචාරයට එක්වන ලාල් චන්ද්‍රකුමාර මහතා ‘දිනමිණ’ට පැවසීය.\n\nමේ වන විට අමෙරිකාවේ පුහුණුවීම්වල නිරත උෂාන් උස පැනීමේ ඉසව්වේ ජාතික වාර්තාව මෙන්ම දකුණු ආසියානු වාර්තාවට ද හිමිකම් කියන අතර, ඒ සඳහා ඔහු මීටර් 2.30ක දක්ෂතාවක් දක්වා තිබේ.\n\nශ්‍රී ලංකා කණ්ඩායමේ ක්‍රීඩක ක්‍රීඩිකාවන් 14 දෙනාගෙන් 9 දෙනකු මේ වන විට චීනයේ නැන්ජින්හිදී විශේෂ පුහුණු කඳවුරකට එක්ව සිටිති. සෙසු ක්‍රීඩක ක්‍රීඩිකාවන් 5 දෙනා මේ 26 වැනිදා චීනය බලා පිටත්ව යෑමට නියමිත අතර, නැන්ජින්හි සිටින ක්‍රීඩක ක්‍රීඩිකාවන් ද එදින කණ්ඩායම සමඟින් එක්වීමට නියමිතය.\n\nමේ අතර ආසියානු ක්‍රීඩා උලෙළට එක් වන ශ්‍රී ලංකා කණ්ඩායම්වල චීන සංචාරය ආරම්භ කරමින් ශ්‍රී ලංකා කණ්ඩායම් ප්‍රධානී නිශාන්ත පියසේන මහතා සමඟ නිලධාරීන් කිහිපදෙනකු අද (15) චීනයේ හැන්ජෝ වෙත පිටත්ව යෑමට නියමිතය.\n\nමේ වන විට විදෙස් ගතව සිටින නිශාන්ත මහතා අද හැන්ජෝහිදී මේ නිලධාරීන් සමඟින් එක් වෙයි. ක්‍රීඩා කණ්ඩායම් චීනය බලා පිටත්ව යෑම අරඹන්නේ ලබන 17 වැනිදා සිටය.",
       "URL": "https://www.dinamina.lk/2023/09/15/sports/22428/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%8b%e0%b6%bd%e0%b7%99%e0%b7%85%e0%b7%9a-%e0%b7%81%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/18/"
}