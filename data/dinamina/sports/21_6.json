{
       "Source": "dinamina",
       "Timestamp": "September 11, 2023 2:03 am",
       "Headline": "දුෂාන් උඩ පැන පන්දු රකිද්දී  ක්‍රිකට් නීති පොත පෙරළයි",
       "News Content": "ශ්‍රී ලංකා – බංග්ලාදේශ තරගයේ බංග්ලාදේශ ඉනිමේ 48 වැනි ඕවරයේ තෙවැනි පන්දුවේදී දුෂාන් හේමන්ත හතරේ සීමාව අසලදී උඩ පැන පන්දුව අල්ලා නැවත පිටියට තල්ලු කරන ආකාරය පිළිබඳ විශාල මතභේදයක් හටගත්තේය. ක්‍රිකට් නීති සම්බන්ධයෙන් ප්‍රහේලිකාවක් ඇති කළ එම පන්දු රැකීම අවසන් වූයේ බංග්ලාදේශයට ලකුණු හයක් ප්‍රදානය කිරීමෙනි.\n\nඑම අවස්ථාවේ රූපවාහිනී විස්තර ප්‍රකාශකයන් ලෙස කටයුතු කළ රොෂාන් අබේසිංහ සහ ඩොමිනික් කෝක් ව්‍යාකූලත්වයට පත්වී සංවාදයක් ගොඩනැඟීමෙන් බොහෝ දෙනෙක් තුළ කුතුහලයක් ඇති වූහ.\n\n“ඇයි හයද?” අබේසිංහ ඇසුවේය. “මට කියන්න, එය හය වන්නේ මන්දැයි මට පැහැදිලි කරන්න” හෙතෙම පැවසීය.\n\n“මට ඔබට පැහැදිලි කළ නොහැක. නමුත් මම හිතන්නේ නැහැ හයයි කියලා. ඔහු පන්දුව උඩ පැන තල්ලු කරන විට, පිටිය ස්පර්ශ කළේ නෑ. ඒක අමුතු තීරණයක්, ඒක හොඳ පන්දු රැකීමක්” කෝක් පැවසීය.\n\nක්‍රිකට් නීතිය අනුව බිම සමඟ ස්පර්ශ නොවී සිටියදී පන්දුව අතින් අල්ලද්දී ක්‍රීඩකයා අවසන් වරට ස්පර්ශ කළ ස්ථානය සැලකිල්ලට ගෙන ලකුණු ප්‍රදානය වේ. දුෂාන් හේමන්ත උඩ පැනීමට පෙර අවසන් වරට හතරේ සීමා ලණුව යාන්තම් පාගා ඇති බව රූපවාහිනී පුනරූපණ සනාථ කළේය. එබැවින් එය ක්‍රිකට් නීතිය අනුව හයේ පහරක් විය.\n\nප්‍රින්ස් ගුණසේකර ආර්. ප්‍රේමදාස පිටියේ සිට…",
       "URL": "https://www.dinamina.lk/2023/09/11/sports/21107/%e0%b6%af%e0%b7%94%e0%b7%82%e0%b7%8f%e0%b6%b1%e0%b7%8a-%e0%b6%8b%e0%b6%a9-%e0%b6%b4%e0%b7%90%e0%b6%b1-%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%bb%e0%b6%9a%e0%b7%92%e0%b6%af%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/21/"
}