{
       "Source": "dinamina",
       "Timestamp": "July 5, 2023 10:14 am",
       "Headline": "පන්දු යැවීමේ ප්‍රබලත්වයට ප්‍රතිවාදියෝ දණ නමති",
       "News Content": "ලෝක කුසලාන සුදුසුකම් ලැබීමේ තරගාවලියේදී ශ්‍රී ලංකා පිල මෙතෙක් සහභාගී වූ තරග හයකදී ප්‍රතිවාදී කිසිදු කණ්ඩායමක් ලකුණු 200ක් ලබා නැත. එයට ප්‍රධානතම හේතුව වී ඇත්තේ ශ්‍රී ලංකා පිලේ ශක්තිමත් පන්දු යැවීම හා උසස් පන්දු රැකීම බව විචාරක මතය වී තිබේ. සිම්බාබ්වේ කණ්ඩායමට එරෙහි තරගයේදී ශ්‍රී ලංකා පිලේ පන්දු බළඇණියේ ශක්තිය කදිම උදාහරණ සැපයූ බව ක්‍රිකට් විචාරකයෝ පෙන්වා දුන්හ.\n\nමේ තරගාවලියේදී මෙතෙක් තරග 6කට සහභාගි වූ වනිඳු හසරංග කඩුලු 20ක් දවාගෙන සිටින අතර, මහීෂ් තීක්ෂණ කඩුලු 13ක් බිඳහෙළා සිටී. මේ දෙදෙනා දැනට ලෝක කුසලාන සුදුසුකම් ලැබීමේ තරග වටයේ වැඩිම කඩුලු දවාගත් පන්දු යවන්නන් ලෙස ඉදිරියෙන්ම සිටිති.\n\nතරගයක් ජයග්‍රහණය කිරීමට පන්දු යවන්නන් අතර ගොඩනැඟෙන සබඳතාව වැදගත් වන බව සුපර් සික්ස් තරග වටයේදී සිම්බාබ්වේ පිල පරාජය කිරීමෙන් අනතුරුව පැවති මාධ්‍ය හමුවේදී මහීෂ් තීක්ෂණ පැවසීය. තීක්ෂණ එම තරගයේදී ලකුණු 25කට කඩුලු 4ක් බිඳහෙළා තරගයේ වීරයා සම්මානය දිනා ගත්තේය. එයට පෙර පැවති නෙදර්ලන්තයට එරෙහි තරගයේදී ලකුණු 31කට කඩුලු 3ක් බිඳ හෙළීමට තීක්ෂණ සමත් වූවේය.\n\n“තරග ජයග්‍රහණයට පිතිකරණය පමණක් නොවෙයි පන්දු යවන්නන්ගේ සම්බන්ධතාව වැදගත්. ඒ සම්බන්ධ අප හොඳම උදාහරණයක්. හසරංග හා මා අතර පන්දු යැවීමේදී ඉතා හොඳ සහයෝගයක් හා අවබෝධයක් තියෙනවා. සමහර දවස්වලට ඔහු කඩුලු ලබා ගන්නවා, සිම්බාබ්වේ තරගයේදී ඔහු ඇත්තටම හොඳින් පන්දු යැවුවා. ඒත් කඩුල්ලක් නෑ. ඔහු එක් අන්තයක හොඳින් පන්දු යවන විට, අනෙක් අන්තයේ මට කඩුලු ලබා ගත හැකියි. හසරංග දැනටමත් මෙම තරගාවලියේ කඩුලු 20ක් ලබා ගෙන ඉන්නවා” තීක්ෂණ පැවසීය.\n\n“අපේ පන්දු යවන්නන් එකිනෙකාට වෙනස් ලෙස විවිධාකර පන්දු යවනවා. වේග පන්දු හා දඟ පන්දු බළඇණි දෙකේම සමබරතාව ඇති වී තිබෙනවා. වනිඳු, මම, මතීෂ සහ මධුශංක අපි හතර දෙනාම විවිධාකාර පන්දු යවන්නෝ. එකම කණ්ඩායමක ක්‍රීඩකයන් 4ක් විවිධ විදිහට පන්දු යැවීම වාසියක්. කෙනෙක් හොඳට කරන්නේ නැති දවසක තව තුන්දෙනෙක් ඉන්නවා හොඳින් පන්දු යවන. පිටිය සකසා ඇති ආකාරය අනුව පන්දු යැවීමට මා නිතරම උත්සාහ කරනවා. එවිට කඩුලු ලබා ගැනීමේ අවස්ථා වැඩියි. ඒ වගේම පිතිකරුවන්ට ලකුණු ගන්නත් අපහසුයි” හෙතෙම සඳහන් කළේය.",
       "URL": "https://www.dinamina.lk/2023/07/05/sports/4366/%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%ba%e0%b7%90%e0%b7%80%e0%b7%93%e0%b6%b8%e0%b7%9a-%e0%b6%b4%e0%b7%8a%e0%b6%bb%e0%b6%b6%e0%b6%bd%e0%b6%ad%e0%b7%8a%e0%b7%80%e0%b6%ba%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/55/"
}