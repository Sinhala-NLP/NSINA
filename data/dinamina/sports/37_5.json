{
       "Source": "dinamina",
       "Timestamp": "August 7, 2023 1:29 am",
       "Headline": "ආසියානු තරග බිමේ රන් දිනූ නදීෂාට කොටවිලදී  උපහාර උලෙළක්",
       "News Content": "තායිලන්තයේ පැවැති 25 වැනි ආසියානු මලල ක්‍රීඩා ශූරතාවලියේ දී ශ්‍රී ලංකාවට පළමු රන් පදක්කම දිනා දීමට සමත් වූ ශ්‍රී ලංකා යුද හමුදා කාන්තා බළකායේ කෝප්‍රල් නදීෂා රාමනායකට හා ඇයගේ පුහුණුකරු මුද්දික තුෂාර මහතාට හරසර දැක්වීමේ වැඩසටහනක් මාතර – කොටවිල ක්‍රීඩා සංකීර්ණයේ දී පසුගියදා පැවැත්විණි.\n\nතරගාවලියේ කාන්තා මීටර් 400 ඉසව්වට එක් වූ නදීෂා තත්පර 52.61 කින් තරගය නිමා කරමින් රන් පදක්කම දිනාගත් අතර, ඇය මේ තරගයට එක් වූයේ මූලික වටයේදී තත්පර 53.06 ක දක්ෂතාවක් සමඟිනි. නදීෂා මෙහි දී වාර්තා කළේ මේ ඉසව්වේ ඇයගේ හොඳම දක්ෂතාව වීම ද විශේෂත්වයකි.\n\nආසියානු ශූරතාවලියේ දී ශ්‍රී ලාංකික ක්‍රීඩිකාවක මීටර් 400 ඉසව්වෙන් රන් පදක්කමක් දිනා ගත්තේ වසර 23කට පසුව වීම කැපී පෙනේ. අවසන් වරට 2000 වසරේ ජාකර්තාහිදී දමයන්ති දර්ශා (51.05) විසින් තරගාවලියේ වාර්තාවක් ද සමඟ මේ ඉසව්වේ රන් පදක්කම දිනා ගෙන තිබිණි.\n\nමේ පදක්කම දිනා ගැනීමත් සමඟ නදීෂා ආසියානු ශූරතාවලියේ කේවල රන් පදක්කමක් දිනාගත් 8 වැනි ශ්‍රී ලාංකිකයා බවට ද පත්වූ අතර, ආසියානු ශූරතාවලි ඉතිහාසයේ දිනාගත් 20 වැනි රන් පදක්කම විය.\n\nඑමෙන්ම කෙටි දුර ඉසව්වකින් ආසියානු මට්ටමේ තරගාවලියකදී ක්‍රීඩිකාවක් පදක්කමක් දිනා ගත්තේ වසර 2007න් පසුව වීම ද කැපී පෙනෙයි. නදීෂාගේ පුහුණුකරු ලෙස මාතර දිස්ත්‍රික් ලේකම් කාර්යාලයේ දිස්ත්‍රික් ක්‍රීඩා සංවර්ධන නිලධාරි, මලල ක්‍රීඩා පුහුණුකරු මුද්දික තුෂාර මහතා කටයුතු කරයි.\n\nඡායාරූපය – අකුරැස්ස මධ්‍යම විශේෂ\n\nවිජිත සල්ගාදු අකුරැස්ස මධ්‍යම විශේෂ",
       "URL": "https://www.dinamina.lk/2023/08/07/sports/12083/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%ad%e0%b6%bb%e0%b6%9c-%e0%b6%b6%e0%b7%92%e0%b6%b8%e0%b7%9a-%e0%b6%bb%e0%b6%b1%e0%b7%8a-%e0%b6%af%e0%b7%92%e0%b6%b1%e0%b7%96/",
       "Category": "sports",
       "Parent URL": "https://www.dinamina.lk/category/sports//page/37/"
}