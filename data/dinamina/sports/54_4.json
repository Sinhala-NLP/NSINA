{
       "Source": "dinamina",
       "Timestamp": "July 7, 2023 1:00 am",
       "Headline": "නෙදර්ලන්තය ලෝක කුසලානයට",
       "News Content": "ඉන්දියාවේදී පැවැත්වීමට නියමිත ලෝක කුසලානයට සුදුසුකම් ලැබූ 10 වැනි සහ අවසන් කණ්ඩායම බවට පත්වීමට නෙදර්ලන්තය ඊයේ සමත් විය. ලෝක කුසලානයට සුදුසුකම් ලැබීමේ තරගාවලියේ සුපිරි 6 වටය යටතේ ඊයේ පැවති තීරණාත්මක තරගය කඩුලු 4කින් ජය ගනිමින් නෙදර්ලන්තය මේ අවස්ථාව උදා කර ගත්තේය. මේ ජය සමඟ ලබන ඉරිදා (9) පැවැත්වෙන මේ තරගාවලියේ අවසන් තරගයටත් ඔවුන් සුදුසුකම් ලැබීය.\n\nහරාරේහිදී පැවති තරගයේ පළමුව පන්දුවට පහරදුන් ස්කොට්ලන්තය ලකුණු 277ක් රැස් කළ අතර, නෙදර්ලන්තයට ප්‍රසාද ලකුණු සටහනේ දෙවැනි ස්ථානය ගනිමින් ලෝක කුසලානයට එක් වීමට නම් එම ඉලක්කය ඕවර 44කදී සපුරා ගැනීමට සිදු විය.\n\nකෙසේ වෙතත් එම ඉලක්කය හඹා ගිය නෙදර්ලන්ත ක්‍රීඩකයෝ ඕවර 42.5කදී තරගය ජය ගත්තේ කඩුලු 4ක්ද ඇතිව තිබියදීය. නෙදර්ලන්ත ජයග්‍රහණයේ නියමුවා වූ බාස් ඩි ලීඩ් වේගවත් ලකුණු 123ක් රැස් කළේ පන්දු 92කදී හතරේ පහර 7ක් සහ හයේ පහර 5ක් සමඟිනි. ස්කොට්ලන්තය වෙනුවෙන් බ්‍රැන්ඩන් මැක්මුලන් ලකුණු 106ක් සහ නායක රිචී බෙරින්ටන් ලකුණු 64ක් එක් කළ අතර, පන්දු යැවීමේදී බාස් ඩි ලීඩ් කඩුලු 5ක් දවා ගත්තේය. මේ තරගාවලියේ අවසන් මහා තරගය ශ්‍රී ලංකාව සහ නෙදර්ලන්තය අතර පැවැත්වේ.",
       "URL": "https://www.dinamina.lk/2023/07/07/sports/4749/%e0%b6%b1%e0%b7%99%e0%b6%af%e0%b6%bb%e0%b7%8a%e0%b6%bd%e0%b6%b1%e0%b7%8a%e0%b6%ad%e0%b6%ba-%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1%e0%b6%ba%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/54/"
}