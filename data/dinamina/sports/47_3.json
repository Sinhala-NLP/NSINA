{
       "Source": "dinamina",
       "Timestamp": "July 19, 2023 1:00 am",
       "Headline": "ලෝක බොක්සිං සභාපති අගමැති හමු වෙයි",
       "News Content": "ශ්‍රී ලංකාවේ බොක්සිං ක්‍රීඩකයන්ට ජාත්‍යන්තර ඉසව්වලට සහභාගී වීමට පුහුණුව සහ මූල්‍ය ආධාර දීම සඳහා රුසියානු බොක්සිං සංගමයේ සහාය හිමි වන බව ජාත්‍යන්තර බොක්සිං සංගමයේ සභාපති උමාර් ක්‍රෙම්ලෙව් මහතා පැවසීය.\n\nඊයේ (18) අරලියගහ මන්දිරයේදී අගමැති දිනේෂ් ගුණවර්ධන මහතා හමුවූ අවස්ථාවේදී මේ බව කියා සිටි සභාපතිවරයා ශ්‍රී ලංකාවේ කාන්තා බොක්සිං ක්‍රීඩිකාවන්ට ඉන්දියාවේ කාන්තා බොක්සිං ශූරතාවලියට සහභාගී වීමට අරමුදල් සැපයීමත් මීළඟ ජාත්‍යන්තර ශූරතාවලිය සඳහා උස්බෙකිස්තානයේ කාන්තා බොක්සිං ක්‍රීඩිකාවන් පුහුණු කිරීමටත් පහසුකම් සපයන බව ද කියා සිටියේය.\n\nමෙහිදී රුසියානු බොක්සිං සංගමය ශ්‍රී ලංකාවේ පාසල් සඳහා බොක්සිං අත්වැසුම් විශාල තොගයක් පරිත්‍යාග කර ඇති අතර, ඒවා ශ්‍රී ලංකා බොක්සිං සම්මේලනය හරහා බෙදා හැරීමට නියමිතව තිබේ. මේ අවස්ථාවට අගමැති ලේකම් අනුර දිසානායක, ක්‍රීඩා රාජ්‍ය ඇමැති රෝහණ දිසානායක, පාර්ලිමේන්තු මන්ත්‍රී යදාමිණි ගුණවර්ධන මහත්ම මහත්මීහු ඇතුළු පිරිසක් එක්ව සිටියහ.",
       "URL": "https://www.dinamina.lk/2023/07/19/sports/7465/%e0%b6%bd%e0%b7%9d%e0%b6%9a-%e0%b6%b6%e0%b7%9c%e0%b6%9a%e0%b7%8a%e0%b7%83%e0%b7%92%e0%b6%82-%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%85%e0%b6%9c%e0%b6%b8%e0%b7%90%e0%b6%ad/",
       "Category": "sports",
       "Parent URL": "https://www.dinamina.lk/category/sports//page/47/"
}