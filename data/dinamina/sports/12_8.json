{
       "Source": "dinamina",
       "Timestamp": "September 23, 2023 1:25 am",
       "Headline": "ආසි­යානු ෆැසි­පික් කාය­ව­ර්ධන ශූර­යින් ශ්‍රී ලංකා­වට",
       "News Content": "ජපානයේ පැවති ආසියානු ෆැසිපික් කළාපීය කායවර්ධන සහ ශාරීරික නිරූපණ 2023 තරගාවලියේ දී රන් පදක්කමක් සහ සිවු වන ස්ථාන දෙකක් දිනාගත් ශ්‍රී ලාංකික ක්‍රීඩකයින් තිදෙනකු ඊයේ කටුනායක ගුවන් තොටුපොළ වෙත පැමිණියහ .\n\nමෙම තරගාවලිය ජපානයේ ටෝකියෝ නුවර රටවල් 23ක ක්‍රීඩක ක්‍රීඩිකාවන් 300කගේ සහභාගීත්වයෙන් පැවැත්වුණි. කිලෝ ග්‍රෑම් 70 – 75 බර පන්තිය යටතේ කායවර්ධන අංශයෙන් තරග කළ සුමිත් චන්දන ද සිල්වා එහි ශූරතාව දිනා ගනිමින් රන් පදක්කම හිමිකර ගත්තේය.‍\n\nඊට අමතරව ජීන්ස් මොඩ්ල් අංශයෙන් තරග කළ තරංග සංජීව සහ සපෝට්ස් මොඩ්ල් අංශයෙන් තරග කළ අකිල ශාමික ප්‍රනාන්දු යන දෙදෙනා ද එම අංශ වලින් සිවු වන ස්ථානය දිනා ගෙන තිබුණි .\n\nමෙම තරගාවලියට ශ්‍රී ලංකාව නියෝජනය කරමින් සහභාගී වූ අවුරුදු 50ට වැඩි කායවර්ධන අංශයෙන් තරග කළ රුවන් රණසිංහ ද එම අංශයේ ශූරතාව දිනා ගනිමින් රන් පදක්කමක් හිමි කර ගෙන තිබූ අතර, ඔහු මෙම පිරිස සමග මෙරටට පැමිණ නොතිබුණි.",
       "URL": "https://www.dinamina.lk/2023/09/23/sports/24590/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b7%86%e0%b7%90%e0%b7%83%e0%b7%92%e0%b6%b4%e0%b7%92%e0%b6%9a%e0%b7%8a-%e0%b6%9a%e0%b7%8f%e0%b6%ba%e0%b7%80/",
       "Category": "sports",
       "Parent URL": "https://www.dinamina.lk/category/sports//page/12/"
}