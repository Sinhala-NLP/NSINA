{
       "Source": "dinamina",
       "Timestamp": "August 23, 2023 1:00 am",
       "Headline": "විශ්‍රාමික යුද හමුදා නිලධාරීන් තිදෙනකුගේ පාපැදි සවාරිය 28දා",
       "News Content": "ශ්‍රී ලංකා යුද හමුදාවේ විශ්‍රාමික ජ්‍යෙෂ්ඨ නිලධාරීන් තිදෙනකුගේ සහභාගිත්වයෙන් දෙවුන්දර තුඩුවේ සිට පේදුරුතුඩුව දක්වා පැවැත්වෙන Ride with Pride පාපැදි සවාරිය මේ මස 28 වැනිදා ආරම්භ වීමට නියමිතය. කිලෝමීටර් 582ක දුර ප්‍රමාණයකින් සමන්විත Ride with Pride පාපැදි සවාරියට විශ්‍රාමික මේජර් ජෙනරාල් සුමිත් බාලසූරිය, විශ්‍රාමික මේජර් ජෙනරාල් සුමිත් ප්‍රේමලාල් සහ විශ්‍රාමික කර්නල් ප්‍රදීප් පෙරේරා සහභාගි වෙති.\n\nමේ පාපැදි සවාරිය අලුත්ගම, මීගමුව, පුත්තලම, මැදවච්චිය, කිලිනොච්චිය හරහා පැමිණ සැප්තැම්බර් 3 දා පේදුරුතුඩුවට ළඟාවීමට නියමිතය.\n\nවසර 1974දී යුද හමුදාවට බැඳුණු මේජර් ජෙනරාල් සුමිත් බාලසූරිය 2004 වසරේදී මේජර් ජෙනරාල් නිලයට උසස්වීම ලබා පසුව 2010 වසරේදී යුද හමුදාවෙන් විශ්‍රාම ලැබූ නිලධාරියෙකි. මේජර් ජෙනරාල් සුමිත් ප්‍රේමලාල් 1987දී යුද හමුදාවට බැඳුණු අතර, 2020 දී මේජර් ජෙනරාල් නිලයට උසස්වීම් ලබා 2021 වසරේදී විශ්‍රාම ලැබූ නිලධාරියකු වන අතර, කර්නල් ප්‍රදීප් පෙරේරා 1987 වසරේදී යුද හමුදාවට බැඳී 2020 වසරේදී විශ්‍රාම ලැබූ නිලධාරියකු වේ.",
       "URL": "https://www.dinamina.lk/2023/08/23/sports/16373/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8%e0%b7%92%e0%b6%9a-%e0%b6%ba%e0%b7%94%e0%b6%af-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%b1%e0%b7%92%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/30/"
}