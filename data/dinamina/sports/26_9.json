{
       "Source": "dinamina",
       "Timestamp": "August 30, 2023 2:30 am",
       "Headline": "ආසියානු කුසලාන තරගාවලිය ආරම්භ කරමින්  පාකිස්තානය හා නේපාලය අද තරග බිමට",
       "News Content": "මුල්තාන් ක්‍රීඩාංගණය අවට සෙල්සියස් අංශක 38ක උෂ්ණත්වයක්\n\n\n\nආසියානු කුසලාන ක්‍රිකට් තරගාවලිය ආරම්භ කරමින් පාකිස්තානය හා නේපාලය අතර එක්දින ක්‍රිකට් තරගය පාකිස්තානයේ පන්ජාබ් නුවර මුල්තාන් ක්‍රිකට් ක්‍රීඩාංගණයේදී පස්වරු 3.00ට (ශ්‍රී ලංකා වේලාවෙන් පස්වරු 3.30) ආරම්භ වෙයි. දිවා – රාත්‍රී තරගයට පෙර පාකිස්තාන සංස්කෘතිකාංග ඇතුළත් ආසියා කුසලාන සමාරම්භක සංදර්ශනයක් පැවැත්වීමට සූදානම් බව පාකිස්තාන මාධ්‍ය ඊයේ අනාවරණය කළේය.\n\nඑම විදෙස් වාර්තාවල සඳහන් වන්නේ පාකිස්තානයේ සුපිරි ගායන තරුවක් වන අටීෆ් අස්ලාම් හා ඉන්දීය සංගීතඥ ඒ.ආර්. රහ්මන්ගේ ප්‍රධානත්වයෙන් පැවැත්වෙන සාම්ප්‍රදායික ආසියානු නර්තන ඇතුළත් ප්‍රසංගය සමාරම්භක උත්සවයේ කොටසක් වනු ඇති බවය. ඒ සමඟම අලංකාර ගිනිකෙළි සංදර්ශනයක් සමාරම්භක උලෙළට ඇතුළත් බව සඳහන් වේ.\n\nඅද තරගය පැවැත්වෙන මුල්තාන් ක්‍රිකට් ක්‍රීඩාංගණය අවට ප්‍රදේශයේ උෂ්ණත්වය කාලගුණ අනාවැකිය අනුව උපරිම සෙල්සියස් අංශක 38 දක්වා ඉහළ යනු ඇතැයි පැවැසේ. එය තම නිජබිමේදී පාකිස්තාන කණ්ඩායමට ගැටලුවක් නොවූවද තරගය ආරම්භ වන්නටත් පෙර නේපාල ක්‍රීඩකයන්ට හිසරදයක් වනු ඇත. සෙල්සියස් 24 – 26 මට්ටමේ සෞම්‍ය දේශගුණයකට හුරු නේපාල ක්‍රීඩකයෝ මේ හේතුව නිසාම මෙයට සතියකට පමණ පෙර පාකිස්තානයේ කරච්චි නුවරට පැමිණ පුහුණුවීම් ආරම්භ කළහ.\n\nපාකිස්තානය හා නේපාලය ජාත්‍යන්තර එක්දින පිටියේ පළමු හමුවීම මේ තරගය වේ. ඒ නිසාම ආසියානු කුසලානයට කෝඩුකාර නේපාලය කුමන අභියෝගයක් පාකිස්තානයට එල්ල කරනු ඇත්ද යන්න බහුතර පිරිසකගේ අවධානයට ලක්ව ඇත. ආසියානු කුසලාන ආරම්භක තරගයේදීම නැඟී එන නේපාලයට ප්‍රබල පහරක් පාකිස්තානයෙන් එල්ල වනු ඇතැයි යන්න බොහෝදෙනකුගේ විශ්වාසයවී තිබේ.\n\nඑහෙත් නේපාලය මෙවර ආසියානු කුසලානයට සුදුසුකම් ලබාගත් ආකාරය ඉතා දියුණු මට්ටමක වූ බව ක්‍රිකට් විචාරක මතය වේ. ඔවුන් ආසියානු කුසලාන තරගාවලියට පැමිණියේ ආසියානු සුදුසුකම් ලැබීමේ ශූරතාවලියේදී එක්සත් අරාබි එමීර් රාජ්‍යය සහ හොංකොං වැනි කණ්ඩායම් පරාජයට පත්කරමිනි. 2018දී සිට අන්තර්ජාතික ක්‍රිකට් කවුන්සිලයේ නිල අවසරය පරිදි එක්දින ජාත්‍යන්තර තරගවලට සහභාගී වන නේපාලය ලෝක එක්දින ක්‍රිකට් කණ්ඩායම් ශ්‍රේණිගත කිරීමේ 15 වැනි ස්ථානයේ සිටී. ඔවුන්ට ඉහළින් සිටින්නේ නෙදර්ලන්තය, අයර්ලන්තය හා ස්කොට්ලන්තය වැනි කණ්ඩායම්ය.\n\nමීළඟ 2027 එක්දින ලෝක කුසලානයේදී කණ්ඩායම් 14ක් ක්‍රීඩා කරන බැවින් ආසියානු කුසලානය දිනා ගැනීම නොව මේ තරගාවලියේ දක්ෂතා අතුරින් ලෝක කුසලාන තරගාවලි සිහින දැකීම නේපාලයේ එකම අපේක්ෂාව වනු ඇත.\n\nශ්‍රී ලංකා ටෙස්ට් තරග සංචාරයේදී ආක්‍රමණශීලී ලකුණු 83ක් සහ නොදැවී ලකුණු 132ක් ලබාගත් අගා සලමන් එක්දින තරග 14කට ක්‍රීඩා කොට ලකුණු සාමාන්‍ය 44.00ක් වාර්තා කොට කණ්ඩායමේ බලාපොරොත්තු සහගත පිතිකරුවෙක්වී සීටී. බාබර් අසාම්, ෆකර් සමාන් හා ඉම්මා උල් හක් වැනි ක්‍රීඩකයින් මෙතෙක් එක්දින තරගවලදී ලබාදී ඇති ආරම්භක අඩිතාලම ජයග්‍රහණයට දායකත්වය සැපයීය. පාකිස්තානය අද වන විට එක්දින ලෝක ශ්‍රේණිගත කිරීමේ අංක එකේ පසුවන බැවින් තම අභිමානය රැක ගැනීමට සෑම අවස්ථාවකම සූදානමින් සිටී.\n\nනේපාලය වෙනුවෙන් එක්දින තරග 50ක් ක්‍රීඩා කළ දිපේන්ද්‍ර සිං ආසියානු කුසලාන තරගාවලියේදී විශාල විශ්වාසයකින් සිටින අතර, සිම්බාබ්වේහි පැවති ලෝක කුසලාන සුදුසුකම් ලැබීමේ තරගයේදී අංක 7 පිතිකරු ලෙස පැමිණ නොදැවී ලකුණු 79ක් රැස්කරමින් එක්සත් අරාබි එමීර් රාජ්‍ය පරාජය කිරීමට දායකත්වය ලබාදුනි.\n\nඅද තරගය පැවැත්වෙන පන්ජාබ් නුවර මුල්තාන් ක්‍රිකට් ක්‍රීඩාංගණය පාකිස්තාන ජයග්‍රහණයට තෝතැන්නක් වන අතර, මෙම ක්‍රීඩාංගණයේ පැවැති තරග 10න් තරග 7කම ජය පාකිස්තානය සතු විය. එම එක්දින තරග 10 තුළදී ලකුණු 300 පසුකළ අවස්ථා 3ක් හා ලකුණු 250 පසුකළ අවස්ථා 7ක් වාර්තාවී තිබේ. අවසන් වරට කොදෙව් පිල සමඟ පසුගිය වසරේ පැවති එක්දින තරගයේදී පාකිස්තානය ලකුණු 323ක් හඹාගොස් කඩුලු 7ක ජයග්‍රහණයක් ලබා ගත්තේය. එබැවින් මෙය පිතිකරුවන්ගේ පාරාදීසයක් බඳුය.\n\nප්‍රින්ස් ගුණසේකර",
       "URL": "https://www.dinamina.lk/2023/08/30/sports/18157/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/26/"
}