{
       "Source": "dinamina",
       "Timestamp": "August 15, 2023 10:53 pm",
       "Headline": "2023 ජාතික හෑන්ඩ්බෝල් ශූරතා තරඟාවලිය ජයග්‍රහනය ශ්‍රී ලංකා යුද්ධ හමුදා  සතු කරගනි",
       "News Content": "ශ්‍රී ලංකා ජාතික හෑන්ඩ්බෝල් සම්මේලනය විසින් සංවිධානය කරන ලද 2023 ජාතික ශූරතා හෑන්ඩ්බෝල් තරඟාවලිය පුත්තලම නාගරික ක්‍රීඩාංගනයේදී 2023.08.11 වන දින සිට 14 දක්වා අති උත්කර්ෂවත් අයුරින් පවත්වන ලදී. මෙම තරඟාවලිය සඳහා දිවයිනේ විවිධ ප්‍රදේශ නියෝජනය කරමින් පිරිමි සහ කාන්තා කණ්ඩායම් 31 ක් සහභාගී විය.\n\nමෙහිදී කාන්තා කණ්ඩායම් 10 ක් තරඟ වැදුනු අතර, කාණ්ඩ 2 ක් යටතේ මූලික වටයේ තරඟ පවත්වන ලදී. ඉන් අනතුරුව අවසන් මහා තරඟය යුද හමුදා කාන්තා කණ්ඩායම සහ ගුවන් හමුදා කාන්තා කණ්ඩායම අතර පැවති තියුණු තරඟයකින් පසු 21 ට 25 ක් ලෙස ලකුණු ලබා ගනිමින් ගුවන් හමුදා කාන්තා කණ්ඩායම ජයග්‍රහණය හිමිකරගත් අතර, යුධ හමුදා කාන්තා කණ්ඩායම තරඟාවලියේ අනුශූරයින් බවට පත් විය.\nමෙම තරඟාවලියේ පිරිමි කණ්ඩායම් 21 ක් තරඟ වැදුනු අතර, කාණ්ඩ    4 ක් යටතේ මූලික වටයේ තරඟ පවත්වන ලදී. මෙහිදී අවසන් මහ තරඟය ශ්‍රී ලංකා යුද්ධ හමුදා හෑන්ඩ්බෝල් පිරිමි කණ්ඩායම සහ නාවික හමුදා කණ්ඩායම අතර, පැවති තරඟය ඉතා උණුසුම් මුහුණුවරක් ගත් අතර, තියුණු තරඟයකින් පසු 36 ට 31 ක් ලෙස ලකුණු ලබා ගනිමින් යුද්ධ හමුදා හෑන්ඩ්බෝල් පිරිමි කණ්ඩායම විශිෂ්ට ලෙස ජාතික ශූරතාවය හිමිකර ගන්නා ලදී. 2019 දකුණු ආසියාතික හෑන්ඩ්බෝල් තරඟවාලියේ ලෝකඩ පදක්කම ලංකාවට ගෙන ඒමේදී කණ්ඩායමේ පුහුණුකරු ලෙස කටයුතු කල උදය කුමාර මෙවර යුධ හමුදා හෑන්ඩ්බෝල් පුහුණුකරු ලෙස කටයුතු කරයි.\n\nඅවසන් මහා තරඟය සහ සමාප්ති උත්සවයේ ප්‍රධාන ආරාධිත අමුත්තා ලෙස ක්‍රීඩා හා තරුණ කටයුතු රාජ්‍ය අමාත්‍ය රෝහන දිසානායක මහතා විසින් තරගාවලියේ ජයග්‍රාහකයින් වෙත කුසලාන, සහතික පත්‍ර සහ පදක්කම් බෙදා දෙමින් ක්‍රීඩකයින්ගේ දක්ෂතා ඇගයීමට ලක්කරමින් ඔවුන් වෙත සුභ පැතුම් එක්කරන ලදී. තවද, ශ්‍රී ලංකා යුද්ධ හමුදා හෑන්ඩ්බෝල් සංචිතයේ සභාපති මේජර් ජෙනරාල් ජීඑම්එන් පෙරේරා අර්ඩබ්ලිව්පී ආර්එස්පී යූඑස්පී එන්ඩීසී ජ්‍යෙෂ්ඨ නිලධාරී හා ජාතික හෑන්ඩ්බෝල් සම්මේලනයේ ප්‍රධාන නිලධාරීන් පිරිසක්ද මෙම අවස්ථාව සඳහා සහභාගී විය.",
       "URL": "https://www.dinamina.lk/2023/08/15/sports/14466/2023-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%84%e0%b7%91%e0%b6%b1%e0%b7%8a%e0%b6%a9%e0%b7%8a%e0%b6%b6%e0%b7%9d%e0%b6%bd%e0%b7%8a-%e0%b7%81%e0%b7%96%e0%b6%bb%e0%b6%ad%e0%b7%8f-%e0%b6%ad/",
       "Category": "sports",
       "Parent URL": "https://www.dinamina.lk/category/sports//page/33/"
}