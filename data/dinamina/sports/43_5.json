{
       "Source": "dinamina",
       "Timestamp": "July 26, 2023 12:56 am",
       "Headline": "එස්එස්සී ටෙස්ට් ගැටුමේ දෙවැනි දිනයට වැස්ස හරස් වෙයි",
       "News Content": "සංචාරක පාකිස්තාන පිල හා ශ්‍රී ලංකාව අතර දෙවැනි ටෙස්ට් ක්‍රිකට් තරගයේ දෙවැනි දිනයට වර්ෂාව බාධා ගෙනදීම හේතුවෙන් මිනිත්තු 43කට සීමා විය. එස්එස්සී පිටියට ඊයේ පෙරවරු 10.43ට වර්ෂාව ඇද හැලීමට පටන්ගත් හෙයින් තරගය නතර විය. වර්ෂාව දිගින් දිගටම පැවැතීම හේතුවෙන් තේ පානය වනතුරු බලා සිටි විනිසුරුවෝ පස්වරු 3ට පමණ ක්‍රීඩා පිටිය පරික්ෂා කොට පස්වරු 3.15 වෙද්දී දෙවැනි දින තරගය අත්හැර දමන බවට නිවේදනය කළහ.\n\nඊයේ පෙරවරුවේ පාකිස්තාන පිල ඕවර 10කට මුහුණදී සිය පළමු ඉනිමට තවත් ලකුණු 33ක් එක් කර ගත් හෙයින් පළමු ඉනිමේ ශ්‍රී ලංකාවට වඩා පාකිස්තානය කඩුලු 8ක් අතැතිව ලකුණු 12ක ඉදිරියෙන් සිටී.\n\nකාසියේ වාසිය දිනා මුලින් පන්දුවට පහරදුන් ශ්‍රී ලංකා පිල පළමු ඉනිමට ලකුණු 166ක් ලබාගත් අතර, පාකිස්තානය කඩුලු 2ක් දැවී ලකුණු 178ක් ලබා සිටී. මේ දෙවැනි ටෙස්ට් තරගයේදී පාකිස්තානය ඕවරයකට ලකුණු 4.62ක වේගයක් රඳවාගෙන පන්දුවට පහර දෙමින් සිටීම විශේෂත්වයකි.\n\nආරම්භක පිතිකරු අබ්දුල්ලා සෆීක් තම 5 වැනි ටෙස්ට් ශතකය වාර්තා කරමින් පන්දු 131කදී හයේ පහර 2ක් හා හතරේ පහර 8ක් සමඟ නොදැවී ලකුණු 87ක් හා නායක බාබර් අසාම් පන්දු 49කදී හයේ පහරක් හා හතරේ 3ක් සමග නොදැවී ලකුණු 28ක් ලබා සිටිති. බිඳ වැටුණු කඩුලු දෙකම වේග පන්දු යවන විශ්ව ප්‍රනාන්දු දවා ගත්තේය.\n\nඅද දින පෙරවරු 9.45ට තෙවැනි දින තරගය ආරම්භ කිරීමට නියමිතය.\n\nශ්‍රී ලංකා පළමු ඉනිම – 166 (ඕවර 48.4) ධනංජය ද සිල්වා 57 (අබ්රාර් අහමඩ් 69/4, නසීම් ෂා 41/3)\n\nපාකිස්තාන පළමු ඉනිම – 178/2 (ඕවර 38.3) අබ්දුල්ලා සෆීක් නොදැවී 87, ෂාන් මෂූඩ් 51, බාබර් අසාම් නොදැවී 28 (අසිත ප්‍රනාන්දු 51/2)",
       "URL": "https://www.dinamina.lk/2023/07/26/sports/9262/%e0%b6%91%e0%b7%83%e0%b7%8a%e0%b6%91%e0%b7%83%e0%b7%8a%e0%b7%83%e0%b7%93-%e0%b6%a7%e0%b7%99%e0%b7%83%e0%b7%8a%e0%b6%a7%e0%b7%8a-%e0%b6%9c%e0%b7%90%e0%b6%a7%e0%b7%94%e0%b6%b8%e0%b7%9a-%e0%b6%af/",
       "Category": "sports",
       "Parent URL": "https://www.dinamina.lk/category/sports//page/43/"
}