{
       "Source": "dinamina",
       "Timestamp": "August 5, 2023 1:00 am",
       "Headline": "සිංගප්පූරු ප්‍රහාරය හමුවේ ශ්‍රී ලංකා ක්‍රීඩිකාවෝ දෙවැනි වරටත් පරදිති",
       "News Content": "දකුණු අප්‍රිකාවේ කෙප්ටවුන්හිදී පැවැත්වෙන ලෝක කුසලාන නෙට්බෝල් තරගාවලියේදී අවසන් ස්ථානයෙන් (16) තරගාවලිය නිමා කිරීමට ශ්‍රී ලංකා කණ්ඩායමට සිදු විය.\n\nකණ්ඩායම් 16ක් එක් වූ මේ තරගාවලියේ 15 වැනි ස්ථානය වෙනුවෙන් සිංගප්පූරුව සමඟ පැවති තරගය ලකුණු 49-46ක් ලෙස පරාජය වීමත් සමඟ ශ්‍රී ලංකාව අවසන් ස්ථානයට වැටිණි.\n\nආසියානු නෙට්බෝල් ශූරතාවලියේ ශූරියන් ලෙසින් ලෝක කුසලාන තරගාවලියට එක් වූ ශ්‍රී ලංකා පිල එම තරගාවලියේ අනුශූරියන් වූ සිංගප්පූරුව හමුවේ ලෝක කුසලාන තරගාවලියේදී පිට පිට දෙවරක් පරාජය වීම කැපී පෙනිණි. තරගය ආරම්භයේදී පහසුවෙන්ම පෙරමුණ ගැනීමට ශ්‍රී ලංකා ක්‍රීඩිකාවන් සමත් වූයේ පළමු කාර්තුව ලකුණු 15-8ක් ලෙස නිමා කරමිනි.\n\nකෙසේ වෙතත් දෙවැනි කාර්තුවේදී සටන්කාමී ක්‍රීඩා විලාශයක නිරත වූ සිංගප්පූරු ක්‍රීඩිකාවෝ ලකුණු 12ක් එක්කර ගනිද්දී ශ්‍රී ලංකා පිලට රැස් කර ගත හැකි වූයේ ලකුණු 11ක් පමණි. එහෙත් පළමු කාර්තුවේ වාසිය හේතුවෙන් දෙවැනි කාර්තුව ලකුණු 26-20ක් ලෙස ඉදිරියෙන් සිටීමට ශ්‍රී ලංකා පිලට හැකි විය.\n\nදෙවැනි කාර්තුවේ ඇරඹි සටන තවත් ඉදිරියට ගෙන ගිය සිංගප්පූරු පිල තෙවැනි කාර්තුවේදී ලකුණු 16ක් රැස් කරද්දී ශ්‍රී ලංකා පිලට එක් කර ගත හැකි වූයේ ලකුණු 10ක් පමණි. ඒ සමඟ තෙවැනි කාර්තුවේදී දෙපිලේම ලකුණු 36ක් ලෙස සම විය.\n\nදෙපිලටම තීරණාත්මක වූ සිව්වැනි සහ අවසන් කාර්තුවේදී සිංගප්පූරු ක්‍රීඩිකාවෝ ඉදිරියට පැමිණෙමින් ලකුණු 13ක් රැස් කරද්දී ශ්‍රී ලංකා පිලට එක් කර ගත හැකි වූයේ ලකුණු 10ක් පමණි.\n\nමෙවර තරගාවලියේදී මූලික වටයේ තරග 3 ජැමෙයිකාව, දකුණු අප්‍රිකාව සහ සිම්බාබවේ හමුවේ පරාජය වූ ශ්‍රී ලංකා පිල අනතුරුව දෙවැනි වටයේදී ‘ඊ‘ කාණ්ඩයෙන් තරග කරමින් වේල්සය සහ සිංගප්පූරුව හමුවේ පරාජය විය. ශ්‍රී ලංකා පිල මේ තරගාවලියේ හිමිකරගත් එකම ජයග්‍රහණය බාබඩෝස් පිලට එරෙහිව වාර්තා විය. මේ තරගාවලිය හෙට නිමාවීමට නියමිතය.",
       "URL": "https://www.dinamina.lk/2023/08/05/sports/11946/%e0%b7%83%e0%b7%92%e0%b6%82%e0%b6%9c%e0%b6%b4%e0%b7%8a%e0%b6%b4%e0%b7%96%e0%b6%bb%e0%b7%94-%e0%b6%b4%e0%b7%8a%e0%b6%bb%e0%b7%84%e0%b7%8f%e0%b6%bb%e0%b6%ba-%e0%b7%84%e0%b6%b8%e0%b7%94%e0%b7%80/",
       "Category": "sports",
       "Parent URL": "https://www.dinamina.lk/category/sports//page/37/"
}