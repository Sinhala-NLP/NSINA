{
       "Source": "dinamina",
       "Timestamp": "August 17, 2023 3:20 am",
       "Headline": "ශ්‍රී ලංකා මලල ක්‍රීඩා  කණ්ඩායම අද  හංගේරියාවට",
       "News Content": "ලෝක මලල ක්‍රීඩා ශූරතාවලියට එක් වන ශ්‍රී ලංකා කණ්ඩායම අද (17) අලුයම හංගේරියාවේ බුඩාපෙස්ට් බලා පිටත්ව යෑමට නියමිතව තිබිණි.\n\nමේ කණ්ඩායමට ක්‍රීඩකයන් 6 දෙනකු සහ ක්‍රීඩිකාවක එක්ව සිටින අතර, ඊට මීටර් 400 සහාය දිවීමේ පිරිමි කණ්ඩායම සමඟ හෙල්ල විසිකිරීමේ කාන්තා සහ මීටර් 400 පිරිමි ඉසව්වෙන් ක්‍රීඩකයකු ඇතුළත්ව සිටිති.\n\nශ්‍රී ලංකා කණ්ඩායමේ නායකයා ලෙස කටයුතු කරන කාලිංග කුමාරගේ සමඟින් පබසර නිකූ, පසිඳු කොඩිකාර, දිනුක දේශාන්, රාජිත රාජකරුණා මීටර් 400 සහාය ඉසව්වට එක් වන අතර, අරුණ දර්ශන එම ඉසව්වට මෙන්ම මීටර් 400 කේවල ඉසව්වට ද එක් වීමට නියමිතය. හෙල්ල විසිකිරීමේ ඉසව්වෙන් දිල්හානි ලේකම්ගේ මේ සංචාරයට එක් වෙති.\n\nශ්‍රී ලංකා පිරිමි සහාය දිවීමේ කණ්ඩායමක් ලෝක මලල ක්‍රීඩා වරම් හිමි කර ගත්තේ වසර 10කට පසුව වීම විශේෂත්වයකි.\n\nඅරුණ දර්ශන මීටර් 400 ඉසව්වට එක් වන අතර, ශ්‍රී ලාංකික ක්‍රීඩකයකු මේ තරගාවලිය නියෝජනය කරන්නේ 2005 වසරෙන් (ප්‍රසන්න අමරසේකර) පසුවය.\n\nදිල්හානි හෙල්ල විසිකිරීමේ ඉසව්වෙන් ලෝක ශූරතා වරම් ලැබූ තෙවැනි ශ්‍රී ලාංකිකයා වන අතර, ඇයට පෙර නදීකා ලක්මාලි සහ වරුණ ලක්ෂාන් ලෝක ශූරතාව වරම් ලබා තිබිණි.\n\nමේ කණ්ඩායම පෙරේදා (15) බුඩාපෙස්ට් බලා පිටත්ව යෑමට නියමිතව තිබූ අතර, වීසා ගැනීමේ ගැටලුවක් හේතුවෙන් මෙරටින් පිටත්ව යෑම අද දක්වා කල් දැමීමට සිදු විය.\n\nමේ කණ්ඩායමට අයැදුම් කර තිබූ වීසා අනුමැතිය පසුගිය 14 වැනිදා දහවල් වනවිට ලැබීමට නියමිතව තිබුණ ද එදින දහවල් වන තුරුත් එය නොලැබීම හේතුවෙන් 15 වැනිදා ගුවන් ගමන 17 වැනිදා දක්වා ප්‍රමාද කිරීමට කටයුතු කළ බව ශ්‍රී ලංකා මලල ක්‍රීඩා සංගමය ප්‍රකාශ කර තිබිණි.\n\nමේ ශූරතාවලිය සඳහා කෙටි දුර ධාවන ශූර යුපුන් අබේකෝන් සහ මැදි දුර ධාවන ශූරී ගයන්තිකා අබේරත්න ද සුදුසුකම් ලබාගත් අතර, ලබන මස පැවැත්වෙන ආසියානු ක්‍රීඩා උලෙළ ඉලක්ක කරමින් මේ ශූරතාවලිය අත්හැරීමට ඔවුන් දෙදෙනාම කටයුතු කර තිබිණි.\n\nශ්‍රී ලංකා කණ්ඩායමේ කළමනාකරු ලෙස අජිත් නාරගල මහතා කටයුතු කරන අතර, හර්ජන් රත්නායක පුහුණුකරු ලෙසත් අයිරාංගනී රූපසිංහ කණ්ඩායම් භාර නිලධාරිනිය ලෙසත් මේ සංචාරයට එක් වෙති.\n\nලෝක මලල ක්‍රීඩා ශූරතාවලිය මේ 19 වැනිදා සිට 27 වැනිදා දක්වා පැවැත්වීමට නියමිතය.\n\nනිරෝෂාන් ප්‍රියංකර",
       "URL": "https://www.dinamina.lk/2023/08/17/sports/14844/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b8%e0%b6%bd%e0%b6%bd-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%9a%e0%b6%ab/",
       "Category": "sports",
       "Parent URL": "https://www.dinamina.lk/category/sports//page/32/"
}