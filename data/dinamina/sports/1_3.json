{
       "Source": "dinamina",
       "Timestamp": "October 12, 2023 1:00 am",
       "Headline": "පාකිස්තාන පිල දිනුවේ අපෙන් වූ වැරදි අඩුපාඩු නිසයි – මහීෂ් තීක්ෂණ",
       "News Content": "පාකිස්තාන පිල ජයග්‍රහණය කළේ ඔවුන් තුළ වූ දක්ෂතාවයට වඩා අප තුළින් වූ වැරදි අඩුපාඩු නිසා බව ශ්‍රී ලංකා දඟ පන්දු යවන ක්‍රීඩක මහීෂ් තීක්ෂණ පැවසීය. එබැවින් මීළඟ සියලු තරගවලදී එම වැරදි අඩුපාඩු සකසා ගැනීමට මනා කැපවීමක් අවශ්‍යවන බව ඔහු පෙන්වා දුන්නේය. හයිද්‍රාබාද් රජීව් ගාන්ධි ක්‍රීඩාංගණයේ පෙරේදා (10) පැවති තරගයෙන් අනතුරුව මාධ්‍ය හමුවේදී තීක්ෂණ මේ බව ප්‍රකාශ කළේය.\n\nපාකිස්තානයට එරෙහි එම තරගයේදී කාසියේ වාසිය දිනාගත් දසුන් ශානක මුලින් පන්දුවට පහරදීමට තීරණය කරමින් ඕවර 50 තුළදී කඩුලු 9ක් දැවී ලකුණු 344ක් වාර්තා කළ අතර, පාකිස්තානය පන්දු 10ක් ඉතිරිව තිබියදී කඩුලු 4කට ලකුණු 345ක් වාර්තාකොට ජය මාවත විවර කර ගත්තේය.\n\n“ඇත්තෙන්ම අපි සම්ප්‍රදායිකව අපේ පන්දු යැවීමේ ශක්තියෙන් ජයග්‍රහණය කරන කණ්ඩායමක්. ඉන්දියාවේ ක්‍රීඩා කිරීම ශ්‍රී ලංකාවේ ක්‍රීඩා කිරීමට වඩා ගොඩක් වෙනස්. ශ්‍රී ලංකාවේ මන්දගාමී දඟ කැවෙන කඩුලු තියෙන්නේ. ඉන්දියාවේ තණතිලිවල ඉහළ ලකුණු තියෙනවා. දෙවනුව පන්දුවට පහර දෙන කණ්ඩායමට විශාල ලෙස ලකුණු හඹා යා හැකිය. අපි අඩුම තරමින් ලකුණු 370ක් ලබා ගත්තා නම් ප්‍රතිඵලය මීට වඩා වෙනස් වෙන්න තිබුණා. අවාසනාවකට, පන්දු යැවීම, පිතිකරණය සහ පන්දු රැකීම යන අංශ තුනෙන්ම තුනේම අපට වැරදුණා. ඒ බව පිළිගත යුතුයි” මහීෂ් තීක්ෂණ පැවසීය.\n\n“ලකුණු 370ක් 380ක් ගන්න හොඳ අවස්ථාවක් තිබුණා. අපිට ලකුණු 20ක් පමණ අඩු වුණා. ඒ වගේම පන්දු යැවීමේ අංශයේදීත් අපි ගොඩක් වැරදි කළා. ඒ නිසා අපේ සැලසුම් ක්‍රියාත්මක වුණේ නැහැ. ඇත්තටම පාකිස්තානයට එරෙහිව සෑම අංශයකින්ම බැලුවත් අපි හොඳින් කළේ නැහැ. ඒකයි අපි පැරදුනේ. වේග පන්දු යවන්නන්ට වගේම අපේ දඟපන්දු යවන්නන්ට වුණත් වැඩි අත්දැකීමක් නැහැ. මමයි වනිඳුයි ඉන්දියාව පුරා ක්‍රීඩාංගණ කිහිපයක ම ක්‍රීඩා කර තියෙනවා. ඒත් මම හයිද්‍රාබාද්වල ක්‍රීඩා කරලා නැහැ. ඒ නිසා මෙයට වඩා අත්දැකීම් ලබාගෙන වැඩිපුර ක්‍රීඩා කළ යුතුයි. වේග පන්දු යවන්නන්ට පවා දිල්ලිහි හතරේ සීමා ළඟ නිසා පන්දු යැවීම අපහසු වුණා. මම හිතන්නේ ඔවුන් ඊළඟ තරගවලදී හොඳින් ක්‍රීඩා කරයි.”\n\n“ඇත්තටම අන්තිම ඕවර 10දී විකට් එක ටිකක් වේගය අඩු වුණා. අවසන් ඕවර 10 තුළ අපේ කඩුලු ගොඩක් අහිමි වුණා. තරගයේ හැරවුම් ලක්ෂය තමයි පාකිස්තානය පන්දුවට පහර දෙද්දී අපි යැවූ අවසාන ඕවර දහය. ඒ ඕවර දහයෙදී අපේ පන්දු රැකීම හා පන්දු යැවූ ආකාරය තරගය පාකිස්තානය පැත්තට යෑමට හේතුවක් වුණා” මහීෂ් තීක්ෂණ පැවසීය.\n\n“කුසල්ගේ මෑතකාලීන දස්කම් දෙස බැලුවොත් ඔහු ආක්‍රමණශීලී ලෙස ක්‍රීඩා කරමින් ඉන්දියාවේ තණතිලිවලට අනුගත වෙලා ඉන්නවා. ශ්‍රී ලංකාවේ තණතිලිවල අපේ ක්‍රීඩකයන්ගෙන් මේ තරම් දක්ෂතා දැකලා නැහැ. කුසල් සහ සධීර හොඳින් ක්‍රීඩා කරන විටදී ලකුණු 8කට ආසන්න වේගයක් රඳවාගෙන සිටියා. අවාසනාවන්ත ලෙස, කුසල් දැවී ගියාම අපගේ වේගය අඩු වුණා. දිගින් දිගටම කඩුලු බිඳ වැටීම සැලකිය යුතු ලෙස බලපෑමක් වුණා” තීක්ෂණ සඳහන් කළේය.\n\nමෙවර ලෝක කුසලාන තරගාවලියේ මෙතෙක් වැඩිම ලකුණු ගණනක් හඹාගොස් ජයගත් තරගය ලෙස මෙය වාර්තා විය. එමෙන්ම ලෝක කුසලාන ක්‍රිකට් ඉතිහාසයේ පාකිස්තානය ඉහළම සාර්ථක ලකුණු හඹා යෑම ද මේ තරගයේදී වාර්තා විය. මේ අතිවිශිෂ්ට ජයග්‍රහණයත් සමඟ 2011 වසරේ එංගලන්තයට එරෙහිව අයර්ලන්තය ලකුණු 328ක් රැස් කරමින් ඉහළම සාර්ථක ලෝක කුසලාන හඹායාමේ වාර්තාව බිඳ හෙළීමට පාකිස්තානය සමත් විය.\n\nශ්‍රී ලංකා පිල සහභාගිවන මීළඟ තරගය ලබන 16 වැනිදා ලක්නව්හිදී ඔස්ට්‍රේලියාවට එරෙහිව පැවැත්වේ.\n\nප්‍රින්ස් ගුණසේකර",
       "URL": "https://www.dinamina.lk/2023/10/12/sports/29986/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%b4%e0%b7%92%e0%b6%bd-%e0%b6%af%e0%b7%92%e0%b6%b1%e0%b7%94%e0%b7%80%e0%b7%9a-%e0%b6%85%e0%b6%b4%e0%b7%99/",
       "Category": "sports",
       "Parent URL": "https://www.dinamina.lk/category/sports//page/1/"
}