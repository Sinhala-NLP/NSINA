{
       "Source": "dinamina",
       "Timestamp": "September 5, 2023 2:38 am",
       "Headline": "ශ්‍රී ලංකාව, ඉන්දියාව, නේපාලය රටවල රාජ්‍ය අනුග්‍රහයෙන්් – නේපාලයේ ලුම්බිණි නුවර සිට කොළඹට යතුරුපැදි සවාරියක්",
       "News Content": "යතුරපැදි සවාරිය සඳහා වන අවබෝධතා ගිවිසුම ඉන්දියාවේ සර්ව ධර්ම සම්වාද් සංවිධානයේ කැඳවුම්කරු රාහුල් පටේල් මහතා විසින් ක්‍රීඩා හා යෞවන කටයුතු රාජ්‍ය ඇමැති රෝහණ දිසානායක මහතාට පිරි නමමින්. ක්‍රීඩා අධ්‍යක්ෂ ජෙනරාල් ආචාර්ය ෂෙමාල් ප්‍රනාන්දු සහ ශ්‍රී ලංකාවේ වන් යුනිවර්ස් සංවිධානයේ අධ්‍යක්ෂ නීතිඥ පියල් දර්ශන ගුරුගේ මහත්වරු ද මෙහි වෙති.\n\nශ්‍රී ලංකාව, ඉන්දියාව, නේපාලය රටවල් ත්‍රිත්වය මුල් කර ගනිමින් රටවල් අතර සාමය හා සහජීවනය ප්‍රවර්ධනය, ක්‍රීඩා හා තරුණ ක්‍රියාකාරකම් දිරි ගැන්වීම, සංස්කෘතික හා ආගමික සහයෝගිතාව වර්ධනය, සංස්කෘතික හුවමාරුව හා සංචාරක කර්මාන්තය දිරි ගැන්වීම අරමුණු කරමින් රාජ්‍ය අනුග්‍රහය ඇතිව නේපාලයේ ලුම්බිණි නුවර සිට කොළඹ දක්වා ප්‍රදර්ශනාත්මක යතුරුපැදි සවාරියක් පැවැත්වීමට ශ්‍රී ලංකාව, ඉන්දියාව සහ නේපාලය රටවල් ත්‍රිත්වයේ සංවිධාන එකමුතුවක් සැලසුම් කර තිබේ. මේ සඳහා වන අවබෝධතා ගිවිසුම අත්සන් කිරීම ඊයේ (4) ක්‍රීඩා හා යෞවන කටයුතු අමාත්‍යාංශයේ පැවැති මාධ්‍ය හමුව අතරතුර සිදු කෙරිණි.\n\nඑම ප්‍රදර්ශනාත්මක යතුරුපැදි සවාරිය ලබන වසරේ ජනවාරි මස පළමු වැනිදා නේපාලයේ ලුම්බිණියෙන් ආරම්භ වන අතර, ජනවාරි 15 වැනිදා කන්කසන්තුරේ බලා පැමිණීමට නියමිතය. අනතුරුව රට පුරා ප්‍රදේශ රැසක එම යතුරුපැදි සවාරිය ක්‍රියාත්මක වන බවත්, ඉන්දියාවේ සිට කන්කසන්තුරේ දක්වා පැමිණීමට මෙරට නාවික හමුදාව සහාය දෙන බවත් ක්‍රීඩා හා යෞවන කටයුතු රාජ්‍ය ඇමැති රෝහණ දිසානායක මහතා මාධ්‍ය හමුවේදී පැවසුවේය.\n\nමේ සඳහා ජනාධිපති රනිල් වික්‍රමසිංහ මහතා සහ අගමැති දිනේෂ් ගුණවර්ධන මහතා සමඟ ඉන්දීය අගමැති නරේන්ද්‍ර මෝදි සහ නේපාලයේ අගමැති පුෂ්ප කමාල් දාහල් පූර්ණ සහාය ලබාදෙන බව ද නියෝජ්‍ය ඇමැතිවරයා කීවේය.\n\nනේපාලයේ ලුම්බිණි සිට ආරම්භ වන මේ යතුරුපැදි සවාරිය ඉන්දියාවේ ගොරක්පූර්, කුසිනාරාව, සාරානාත්, වෛශාලි, නාලන්දා, බුද්ධගයාව, රාජ්ගිරි, කල්කටාව, කරක්පූර්, බාලාෂොර්, රත්නාගිරි, කාලිංගය (ඔඩිස්සා), උදයගිරි, විශාකාපට්නම්, මච්ලිපට්නම් සහ චෙන්නයි ආදී නගර සහ බෞද්ධ සිද්ධස්ථාන පාදක කර ගනිමින් ගමන් කිරීමට නියමිතය.\n\nඉන්දියාවේ චෙන්නායි සිට ඉන්දියානු හා ශ්‍රී ලංකා නාවික හමුදාවේ සහාය ඇතිව ශ්‍රී ලංකාවට පැමිණීමට නියමිත එම යතුරුපැදි සවාරිය යාපනය, මිහින්තලය, අනුරාධපුර, මාතලේ, මහනුවර, මහියංගණය, ඇල්ල, කතරගම, මාතර, ගාල්ල පසු කරමින් කැලණිය නගරය ඔස්සේ කොළඹට ළඟාවීම සිදු වෙයි.\n\nරටවල් ත්‍රිත්වයේ ත්‍රිවිධ හමුදා නියෝජනය කරන යතුරුපැදි ධාවකයන් 15 ක් මේ සවාරියට සහභාගී වන අතර, ශ්‍රී ලංකාව තුළදී තරුණ තරුණියන් සියයක් පමණ පිරිසක් ද ඊට සම්බන්ධ වනු ඇත. ශ්‍රී ලංකාවේ වන් යුනිවර්ස් සංවිධානය, ඉන්දියාවේ සර්ව ධර්ම සම්වාද් සංවිධානය, නේපාලයේ ජනක්පූර් රවුන්ඩ් ටේබල් 33 සංවිධානය යතුරුපැදි සවාරියේ සංවිධාන කටයුතු භාරව සිටින අතර, එය මෙරට සංවිධානය කිරීමේ රාජ්‍ය සහයෝගීතා සහකරු ලෙස ක්‍රීඩා හා තරුණ කටයුතු අමාත්‍යාංශය කටයුතු කරන බව ක්‍රීඩා හා යෞවන කටයුතු රාජ්‍ය ඇමැතිවරයා වැඩිදුරටත් පැවැසීය.\n\nමේ වැඩසටහනේ කැඳවුම්කරු ලෙස ශ්‍රී ලංකාවේ වන් යුනිවර්ස් සංවිධානයෙහි අධ්‍යක්ෂ නීතිඥ පියල් දර්ශන ගුරුගේ මහතා කටයුතු කරන අතර, ඉන්දියාවේ සර්ව ධර්ම සම්වාද් සංවිධානයේ කැඳවුම්කරු රාහුල් පටිල් සහ නේපාලයේ ජනක්පූර් රවුන්ඩ් ටේබල් 33 හි අධ්‍යක්ෂ අශිෂ් ජුන්ජුන්වාලා මහත්වරු සම කැඳවුම්කරුවෝ ලෙස කටයුතු කරති.\n\nසන්ධ්‍යා කරුණාරත්න",
       "URL": "https://www.dinamina.lk/2023/09/05/sports/19599/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b6%b1%e0%b7%9a%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/24/"
}