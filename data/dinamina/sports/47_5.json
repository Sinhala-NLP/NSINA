{
       "Source": "dinamina",
       "Timestamp": "July 19, 2023 1:00 am",
       "Headline": "දැවැන්ත ජයකින් ශ්‍රී ලංකා ‘ඒ’ අවසන් පූර්ව වටයට",
       "News Content": "පන්දු යවන්නන්ගේ විශිෂ්ට දස්කම් හේතුවෙන් නැඟී එන කණ්ඩායම් ආසියානු කුසලාන එක්දින ක්‍රිකට් තරගාවලියේ අවසන් පූර්ව වටයේ ස්ථානයක් වෙන් කර ගැනීමට ශ්‍රී ලංකා ‘ඒ’ කණ්ඩායම ඊයේ සමත් විය.\n\nකොළඹ ආර්. ප්‍රේමදාස ක්‍රීඩාංගණයේ පැවති තරගාවලියේ මූලික වටයේ ‘ඒ’ කාණ්ඩයේ අවසන් තරගයේදී ඕමාන ‘ඒ’ පිලට එරෙහිව ලකුණු 217ක දැවැන්ත ජයකින් ශ්‍රී ලංකා පිල මේ අවස්ථාව උදා කර ගත්තේය.\n\nදිවා රාත්‍රී ලෙස පැවති මේ තරගයේ පළමුව පන්දුවට පහර දෙමින් ශ්‍රී ලංකා පිල දුන් ලකුණු 260ක ඉලක්කය හමුවේ ඕමානයට ඕවර 17.1කදී සියල්ලන් දැවී රැස් කළ හැකි වූයේ ලකුණු 42ක් පමණි.\n\nකාශ්‍යප් ප්‍රජාපති ලකුණු 18ක් රැස් කරමින් ඕමාන ඉනිමේ වැඩිම ලකුණුලාභියා වූ අතර, සුරාජ් කුමාර ලකුණු 10ක් රැස් කළේය. සෙසු ක්‍රීඩකයන්ට එම සීමාවට පිවිසීමට ශ්‍රී ලංකා පන්දු යවන්නන්ගෙන් ඉඩක් නොලැබිණි. පන්දු යැවීමේදි චාමික කරුණාරත්න කඩුලු 3ක් බිඳ දැමූ අතර, ප්‍රමෝද් මධුෂාන්, දුනිත් වෙල්ලාලගේ සහ ළහිරු සමරකෝන් කඩුලු 2 බැගින් දවා ගත්හ.\n\nතරගයේ වීරයා වූ පසිඳු සූරියබණ්ඩාර ශ්‍රී ලංකා පිල වෙනුවෙන් පන්දු 75කදී හතරේ පහර 5ක් සමඟින් ලකුණු 60ක් රැස් කළ අතර, සහන් ආරච්චිගේ ලකුණු 48ක්, ලසිත් කෘෘස්පුල්ලේ ලකුණු 43ක් ඉනිමට එක් කළහ. පන්දු යැවීමේදී අකිබ් ඉලියාස් කඩුලු 4ක්, අයාන් ඛාන් සහ ජේ ඔඩෙඩ්‍රා කඩුලු 2 බැගින් දවා ගත්හ.\n\nමේ තරගයට පෙර එක් ජයක් සමඟ ශ්‍රී ලංකා පිල ප්‍රසාද ලකුණු සටහනේ තෙවැනි ස්ථානයේ පසු වූ අතර, ඊයේ පැවති අනෙක් තරගයෙන් බංග්ලදේශය ඇෆ්ගනිස්තානය පරාජය කළේය. මේ ජයග්‍රහණ සමඟ ශ්‍රී ලංකාව සහ බංග්ලාදේශය ප්‍රසාද ලකුණු 4 බැගින් හිමි කර ගත් අතර ශ්‍රී ලංකාව සහ ඕමානය පරාජය කරමින් ඇෆ්ගනිස්තානයට ද ප්‍රසාද ලකුණු 4ක් හිමි කර ගෙන සිටියද දල ලකුණු වේගය අනුව ශ්‍රී ලංකාවට පළමු ස්ථානයත් බංග්ලාදේශයට දෙවැනි ස්ථානයත් හිමි විය. ඒ අනුව මේ කණ්ඩායම් දෙක අවසන් පූර්ව වටයට සුදුසුකම් ලැබීය. ඇෆ්ගනිස්තානයට දළ ලකුණු වේගය අනුව තෙවැනි ස්ථානය හිමි වීමෙන් තරගාවලියෙන් ඉවත් වීමට සිදු විය.\n\nඅවසන් පූර්ව වටයේ ශ්‍රී ලංකා ප්‍රතිවාදීන් අද පැවැත්වෙන් ඉන්දියා ‘ඒ’ සහ පාකිස්තාන ‘ඒ’ අතර ‘බී’ කාණ්ඩයේ මූලික වටයේ අවසන් තරගයෙන් තීරණය වෙයි.\n\nබංග්ලාදේශ ‘ඒ’ ලකුණු 21කින් දිනයි\n\nමේ අතර තරගාවලියේ ‘ඒ’ කාණ්ඩය යටතේ පැවැති අනෙක් තරගයෙන් ලකුණු 21ක ජයක් හිමි කර ගැනීමට බංග්ලාදේශ ‘ඒ’ කණ්ඩායම සමත් විය.\n\nඊයේ පී. සරා ඕවල් පිටියේ පැවති තරගයේ පළමුව පන්දුවට පහරදුන් බංග්ලාදේශය ලකුණු 308ක් රැස් කළ අතර, පිළිතුරු ඉනිම ක්‍රීඩා කළ ඇෆ්ගනිස්තානයට ඕවර 50 අවසානයේ කඩුලු 8ක් දැවී රැස් කළ හැකි වූයේ ලකුණු 287ක් පමණි.",
       "URL": "https://www.dinamina.lk/2023/07/19/sports/7475/%e0%b6%af%e0%b7%90%e0%b7%80%e0%b7%90%e0%b6%b1%e0%b7%8a%e0%b6%ad-%e0%b6%a2%e0%b6%ba%e0%b6%9a%e0%b7%92%e0%b6%b1%e0%b7%8a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/47/"
}