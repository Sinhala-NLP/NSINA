{
       "Source": "dinamina",
       "Timestamp": "July 6, 2023 1:00 am",
       "Headline": "ජේසන් සහ ජෝසප් කලින්ම ගෙදර යති",
       "News Content": "බටහිර ඉන්දීය කොදෙව් ක්‍රිකට් කණ්ඩායමේ ප්‍රබල ක්‍රීඩකයන් දෙදෙනකු වන ජේසන් හෝල්ඩර් සහ අල්සාරි ජෝසප් සිම්බාබ්වේ සිට යළි සිය රට බලා පිටත්ව ගියහ.\nලෝක කුසලාන සුදුසුකම් ලැබීමේ තරගාවලියේ තරග දෙකක් ඉතිරිව තිබියදී ඔවුන් දෙදෙනා යළි සිය රට බලා ගිය අතර, ඒ අනුව ඊයේ ඕමානයට එරෙහිව පැවති තරගයට සහ හෙට ශ්‍රී ලංකාවට එරෙහිව පැවැත්වෙන තරගයට ඔවුන්ගේ සහභාගිත්වය අහිමි වී තිබේ.\nමේ මස 12 වැනිදා ආරම්භව ඉන්දියාවට එරෙහිව පැවැත්වෙන තරගමාලාවට පෙර ඔවුන්ගේ වැඩ කළමනාකරණය කිරීමේ අරමුණින් මේ තීරණය ගත් බව වාර්තා වේ. ඔවුන්ගේ තේරීම් කමිටු ප්‍රධානියා පවසන්නේ මේ ක්‍රීඩකයන් දෙදෙනා ඔවුන්ගේ ප්‍රධාන පෙළේ පන්දු යවන්නන් දෙදෙනකු බවත් ඔවුන් නැවුම්ව මේ තරගාවලි සඳහා යොමු කළ යුතු බවත්ය.\nමේ සමඟ සිම්බාබ්වේ සිටින සංචිතයේ ක්‍රීඩකයන් සංඛ්‍යාව 13 දක්වා අඩුවී ඇති අතර, ආදේශකයන් එක් කිරීමට ඔවුන් කටයුතු කර නැත.\nමේ වන විට සුදුසුකම් ලැබීමේ තරගාවලියේදී ලැබූ පරාජයන් හේතුවෙන් කොදෙව්වන්ට මේ වසරේ ලෝක කුසලාන එක්දින තරගාවලිය අහිමි විය. ඉතිරි තරග දෙක ප්‍රතිඵල කුමක් වුවත් ඔවුන්ට ඉන් බලපෑමක් නොවන බැවින් මේ ක්‍රීඩකයන් දෙදෙනා සංචිතයෙන් ඉවත් කර ඇත.",
       "URL": "https://www.dinamina.lk/2023/07/06/sports/4467/%e0%b6%a2%e0%b7%9a%e0%b7%83%e0%b6%b1%e0%b7%8a-%e0%b7%83%e0%b7%84-%e0%b6%a2%e0%b7%9d%e0%b7%83%e0%b6%b4%e0%b7%8a-%e0%b6%9a%e0%b6%bd%e0%b7%92%e0%b6%b1%e0%b7%8a%e0%b6%b8-%e0%b6%9c%e0%b7%99%e0%b6%af/",
       "Category": "sports",
       "Parent URL": "https://www.dinamina.lk/category/sports//page/55/"
}