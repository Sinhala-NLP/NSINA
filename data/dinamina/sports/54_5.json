{
       "Source": "dinamina",
       "Timestamp": "July 7, 2023 1:00 am",
       "Headline": "යොවුන් නෙට්බෝල් පුහුණුකාරිනියගෙන් තේරීම් කමිටුවට දෝස්මුරයක්",
       "News Content": "දකුණු කොරියාවේ සත්කාරකත්වයෙන් පැවැති ආසියානු යොවුන් නෙට්බෝල් ශූරතාවලියට එක් වූ ශ්‍රී ලංකා කණ්ඩායමට දක්ෂ මැදපෙළ ක්‍රීඩිකාවක් සහ ප්‍රහාර වළක්වන්නියක් ලබා දෙන ලෙස කළ ඉල්ලීම් නොසලකා හැරීමට තේරීම් කමිටුව කටයුතු කළ බව යොවුන් නෙට්බෝල් පුහුණුකාරිනිය අමල්කා වන්නිතිලක මහත්මිය ප්‍රකාශ කළාය.\n\nතමාට ලබා දුන් කණ්ඩායමත් සමඟ ඉතා දුෂ්කර හා අභියෝගාත්මක වෑයමකින් පසුව වුවද ශ්‍රී ලංකාවට තෙවැනි ස්ථානය ලබා දීමට හැකිවූ බව ද වන්නිතිලක මහත්මිය සඳහන් කළාය. ක්‍රීඩා අමාත්‍යාංශයේදී පසුගියදා පැවති මාධ්‍ය හමුවකට එක්වෙමින් ඇය මේ අදහස් පළ කළාය.\n\n“තරගාවලිය පුරාම මැදපෙළ ක්‍රීඩිකාවන්ගේ හා ප්‍රහාර වළක්වන්නියන්ගේ දක්ෂතා ඉතා දුර්වල මට්ටමකයි තිබුණේ. සංචාරයට පෙර මම වරින් වර ඉල්ලීම් කළා. මට මැදපෙළ ක්‍රීඩිකාවක් හා ප්‍රහාර වළක්වන්නියක් ලබා දෙන්න කියලා. මම ඒක ලිඛිතව හා වාචිකව දෙයාකාරයෙන්ම සිදු කළා. තේරීම් කමිටුවට පුන පුනා කිව්වා. ගොඩාක් ඉල්ලීම් කළා. ඒත් එහෙම කිව්වම මට කිව්වේ මම කුරුණෑගල ක්‍රීඩිකාවන්ම ඉල්ලනවා කියලයි. ඒත් කුරුණෑගල ක්‍රීඩිකාවන් මේ වන විට ලංකාවේ අංක එකේ මට්ටමේ ඉන්න ක්‍රීඩිකාවන්. මම පාසල් ක්ෂේත්‍රය තුළ අවුරුදු 13ක් ශූරතාව දිනාගත්තු පාසලක හිටපු ක්‍රීඩා උපදේශිකාවක්. ඒ නිසා මම දන්නවා මේ වයස් සීමාවේ ලංකාවේ ඉන්න දක්ෂතම ක්‍රීඩිකාවන් කවුද කියලා. එහෙම තියෙද්දී තමයි ඉතාමත් දුෂ්කරව තෙවැනි තැනට රට ගේන්න මට පුළුවන් වුණේ.” ඇය වැඩිදුරටත් කීවාය.",
       "URL": "https://www.dinamina.lk/2023/07/07/sports/4743/%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b6%b1%e0%b7%99%e0%b6%a7%e0%b7%8a%e0%b6%b6%e0%b7%9d%e0%b6%bd%e0%b7%8a-%e0%b6%b4%e0%b7%94%e0%b7%84%e0%b7%94%e0%b6%ab%e0%b7%94%e0%b6%9a%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/54/"
}