{
       "Source": "dinamina",
       "Timestamp": "July 27, 2023 1:30 am",
       "Headline": "ඉන්දු-පාකිස්තාන ලෝක කුසලාන සටනේ වෙනසක්?",
       "News Content": "ඉන්දියාවේදී පැවැත්වීමට නියමිත ලෝක කුසලාන එක්දින ක්‍රිකට් තරගාවලියේදී වැඩි අවධානයක් දිනා ඇති තරගය ලෙස සැලකෙන සත්කාරක ඉන්දියාව සහ පාකිස්තානය අතර මූලික වටයේ තරගය පැවැත්වෙන දිනය සම්බන්ධයෙන් ගැටලුවක් මතුව ඇතැයි විදෙස් මාධ්‍ය වාර්තා කර තිබේ.\n\nඔක්තෝබර් මස 15 වැනිදා ගුජරාට් ප්‍රාන්තයේ අහමදාබාද්හිදී පැවැත්වීමට නියමිතව ඇති මේ තරගයට විශාල ප්‍රේක්ෂක සහභාගිත්වයක් ඇති අතර, මේ තරගයේ ආරක්ෂාව සම්බන්ධයෙන් පැන නැඟී ඇති ගැටලුවක් මීට හේතු වී ඇත. හින්දු භක්තිකයන්ගේ නවරාත්‍රී උත්සවයේ පළමු දිනය ඔක්තෝබර් 15 වැනිදා වන අතර, එම නිසා අදාළ තරගයට ආරක්ෂව ලබා දීමේ ගැටලුවක් මතුව ඇති බව පොලිසිය විසින් ඉන්දීය ක්‍රිකට් පාලක මණ්ඩලයට දන්වා තිබේ.\n\nමේ සම්බන්ධයෙන් ඉන්දීය ක්‍රිකට් පාලක මණ්ඩලය ජාත්‍යන්තර ක්‍රිකට් කවුන්සිලය වෙත දන්වා ඇති අතර, මේ අනුව එම තරගයේ දිනය වෙනස් කිරීම සම්බන්ධයෙන් ඉන්දීය ක්‍රිකට් පාලක මණ්ඩලයේ අවධානය යොමුව තිබේ. ඒ අනුව එම තරගය ඔක්තෝබර් 14 වැනිදා පැවැත්වීමට යෝජනා වී ඇති අතර, ඔවුන් අද (27) මේ සම්බන්ධයෙන් ප්‍රාන්ත ක්‍රිකට් සංගම් සමඟ සාකච්ඡා කිරීමට ද නියමිතය. කෙසේ වෙතත් මේ දිනය වෙනස් කිරීම සම්බන්ධයෙන් තවමත් ස්ථිර තීරණයක් ගෙන නැත. මේ වන විට ප්‍රකාශ කර ඇති කාලසටහන අනුව ඔක්තෝබර් 14 වැනිදා එංගලන්තය සහ ඇෆ්ගනිස්තානය අතරත්, නවසීලන්තය සහ බංග්ලාදේශය අතරත් තරග දෙකක් පැවැත්වීමට නියමිතය.\n\nමේ තරගය හේතුවෙන් ප්‍රේක්ෂකයන් වේලාසනින්ම හෝටල්වල කාමර වෙන් කිරීමට කටයුතු කළ අතර, ඉඩ පහසුකම් නොමැති බැවින් එදිනට අහමදාබාද්හි රෝහල්වල ඇඳන් වෙන් කිරීමට ද ප්‍රේක්ෂකයන් කටයුතු කර තිබිණි.\n\n",
       "URL": "https://www.dinamina.lk/2023/07/27/sports/9617/%e0%b6%89%e0%b6%b1%e0%b7%8a%e0%b6%af%e0%b7%94-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/42/"
}