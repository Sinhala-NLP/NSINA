{
       "Source": "dinamina",
       "Timestamp": "August 11, 2023 1:00 am",
       "Headline": "මෝටර් රථ ක්‍රීඩාවට අතුරු කමිටුවක්",
       "News Content": "මෙරට මෝටර් රථ ක්‍රීඩාවේ ජාතික සංගමය වන ශ්‍රී ලංකා මෝටර් රථ ක්‍රීඩා සංගමයේ (Sri Lanka Automobile Sport – SLAS) ලියාපදිංචිය වහාම ක්‍රියාත්මක වන පරිදි අත්හිටුවා එහි පාලන කටයුතු සඳහා කමිටුවක් පත් කරමින් ක්‍රීඩා හා යෞවන කටයුතු ඇමැතිවරයා විසින් අති විශේෂ ගැසට් නිවේදනයක් නිකුත් කර ඇත.\n\nමේ වසරේ ඉදිරියට පැවැත්වීම නියමිත මෝටර් රථ තරගාවලි සංවිධාන කිරීම හා සංගමයේ ඉදිරි වැඩකටයුතු කරගෙන යෑම උදෙසා සත් දෙනෙකුගෙන් යුත් කමිටුවක් ඇමැතිවරයා විසින් පත් කර ඇත.\n\nප්‍රවීණ මෝටර් රථ ධාවන ශූර මහේෂ් ගම්මන්පිල මහතා ප්‍රමුඛව පත් කර ඇති කමිටුවේ සෙසු සාමාජිකයන් ලෙස මේජර් ජෙනරාල් ඉන්ඳු රණසිංහ, පුබුදු වික්‍රම, රමීෂ් මාහමුර්, නිශාන් වීරසූරිය, චම්පිකා අමරසේකර හා සජාඩ් සුහායිර් ඇතුළත්ව ඇත.\n\nශ්‍රී ලංකා මෝටර් රථ ක්‍රීඩා නිලවරණය පැවැත්වීම සඳහා සම්මේලනයේ විශේෂ මහා සභා රැස්වීමක් කැඳවා එමඟින් නිලවරණ කමිටුවක් පත් කිරීම ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල් මඟින් සිදු කිරීමටත් නිලවරණය කැඳවීම හා පැවැත්වීම ක්‍රීඩා අධ්‍යක්ෂ ජනරාල්වරයාගේ අධීක්ෂණය යටතේ සිදු කිරීමටත් බලය පවරා ඇත.\n\nමේ පිළිබඳව ශ්‍රී ලංකා මෝටර් රථ ක්‍රීඩා සංගමයේ හිටපු සභාපති අශර් හමීන් මහතාගෙන් විමසූ විට ඔහු පවසා සිටියේ කුමන අරමුණකින් මේ ක්‍රියාමාර්ග ගත්තාදැයි නොදන්නා බවයි.",
       "URL": "https://www.dinamina.lk/2023/08/11/sports/13228/%e0%b6%b8%e0%b7%9d%e0%b6%a7%e0%b6%bb%e0%b7%8a-%e0%b6%bb%e0%b6%ae-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80%e0%b6%a7-%e0%b6%85%e0%b6%ad%e0%b7%94%e0%b6%bb%e0%b7%94/",
       "Category": "sports",
       "Parent URL": "https://www.dinamina.lk/category/sports//page/35/"
}