{
       "Source": "dinamina",
       "Timestamp": "August 12, 2023 1:00 am",
       "Headline": "සොරකමට වංචාවට තිත: පාපන්දුව ගොඩ ගන්නවා",
       "News Content": "ශ්‍රී ලංකා පාපන්දු සම්මේලනයේ ඉදිරි නිලවරණයේ සභාපති අපේක්ෂකයා ලෙස තමන් නාමයෝජනා ලබා දෙන බවත්, සැලසුමක් ඇති සත්‍යවාදී ගමනකින් පාපන්දු ක්‍රීඩාව ඔසවා තබන බවත්, අනුරාධපුර දිස්ත්‍රික් පාපන්දු සංගමයේ සභාපති දක්ෂිත සුමතිපාල මහතා පවසයි. සොරකමට වංචාවට තිත තියා ශ්‍රී ලංකා පාපන්දු ක්‍රීඩාව දියුණු මාවතකට යොමු කරන බව ද ඒ මහතා සඳහන් කළේය.\n\nකොළඹ රාජකීය විදුහලෙන් පාපන්දු ක්‍රීඩාවට පිවිස ශ්‍රී ලංකා පාසල් පාපන්දු කණ්ඩායම නියෝජනය කළ ඒ මහතා රට පුරා පාපන්දු ලීග් බහුතරයකගේ ඉල්ලීම පරිදි පාපන්දු සභාපති ධුරයට තරගවදින බව සඳහන් කළේය. ව්‍යාපාර කළමනාකරණය පිළිබඳ ඔස්ට්‍රේලියාවේ එඩිත් කොවාන් විශ්වවිද්‍යාලයේ උපාධිධාරියකු වන ඒ මහතා කොළඹ තරු පහේ හෝටලයකදී පෙරේදා පැවති මාධ්‍ය හමුවකදී පාපන්දු නිලවරණයට ස්ථීරවම එක්වීම පිළිබඳ නිල නිවේදනය නිකුත් කළේය.\n\n“ස්ථීර වශයෙන්ම මා පාපන්දු සභාපති තනතුරට තරග වදිනවා. පාපන්දු ලීග්වල ඉල්ලීම අනුවයි මා තනතුර භාරගෙන කටයුතු කිරීමට සූදානම් වන්නේ. මගේ කණ්ඩායමේ අනෙකුත් නිලතල දරන්නන් ඉදිරි සති දෙකේදී ප්‍රසිද්ධියට පත් කරනවා. මා සමඟ එන කණ්ඩායමේ සියලු දෙනා සොරකමට වංචාවට එරෙහිව කටයුතු කරන විවිධ වෘත්තීන්වල නිරත පාපන්දු ක්‍රීඩාවට ආදරය කරන පිරිසක්. ඒ නිසා මට සහතිකයක් දිය හැකියි ශ්‍රී ලංකාවේ පාපන්දු දියුණු කිරීමට අපට හැකියාව ඇති බව. ඒ නිසා සියලු ලීග්වලට මා ආරාධනා කරනවා පාපන්දුව නගා සිටුවීමේ ගමනට යහපත් චේතනාවෙන් එක්වන්න කියා” දක්ෂිත සුමතිපාල මහතා පැවසීය.\n\n“මා අනුරාධපුර දිස්ත්‍රික්කයේ පාපන්දු සංස්කෘතියක් ඇති කරන්න වෙහෙසුණා. අනුරාධපුරයේ සිටින පාපන්දු ක්‍රීඩකයන් පමණක් නොවෙයි. පුහුණුකරුවන්, විනිසුරුවන් හා ක්‍රීඩාවට සම්බන්ධ නිලධාරීන්ගේ දැනුම වර්ධනය කිරීමට කටයුතු කළා. පාපන්දු ඇකඩමි වගේම පාසල් පාපන්දු මහා තරග සංවිධාන කොට අනුරාධපුරයේ පාපන්දු ප්‍රබෝධයක් මාගේ නායකත්වයෙන් ඇති කළා. මා මාලදිවයින සමඟ කතා කොට පාපන්දු ක්‍රීඩකයන්ට වෘත්තීය තත්ත්වයක් ලබා දෙමින් සිටිනවා. දැනටමත් ක්‍රීඩකයන් තිදෙනෙක් මාලදිවයිනේ ක්‍රීඩා සමාජවලට එක් වුණා. ඒ වගේම දෙවැනි පෙළ තරගවලට අපේ විනිසුරුවන් 15කට පමණ අවස්ථාව දෙන්න මාලදිවයින මට එකඟ වුණා. සම්මේලනයේ තනතුරක් නැති මට පාපන්දු ක්‍රීඩකයන් වෙනුවෙන් යමක් කළ හැකිනම් තනතුර ලැබුණු පසු විශාල වැඩ කොටසක් කිරීමේ හැකියාව ලැබෙනවා” සුමතිපාල මහතා සඳහන් කළේය.\n\n“මා ආධුනිකයෙක් කියා ඇතැම් පිරිස් ප්‍රචාරය යවනවා. මා සාර්ථක ව්‍යාපාරික‍ෙයක් බව ඔවුන් නොදන්නවා ඇති. පාපන්දු සම්මේලනය කිසියම් විනයක් ඇතිව පාලනය විය යුතුයි. අද රටේ පාපන්දුව කඩා වැටිලා. හිටපු නිලධාරීන්ට පාපන්දු ක්‍රීඩාව නඟාසිටුවීමට අවශ්‍යතාවක් තිබිලා නෑ. යළි ඔවුන් තනතුරුවලට එන්නේ මොකටද කියා සියලු දෙනා දන්නවා. දැන් එකතුවී සිටින්නේ වැරදි වහගන්නයි. මගේ සහයට පාපන්දු ලීග් 30ක් පමණ දැනටම සිටිනවා. ඒ නිසා හිටපු නිලධාරීන් කලබල වෙලා. සත්‍ය ඉදිරියට ගෙන යන නිසා මගේ වැඩපිළිවෙළ ජයග්‍රහණය කරනවා” සුමතිපාල මහතා පැවසීය.\n\nතමන් සමඟ ශ්‍රී ලංකා පාපන්දු සම්මේලනයට පත්වන නිලධාරී කණ්ඩායමට බලතල හා ප්‍රතිපාදන ලබා දී වගකීම් බෙදා දෙන බවද ඒ මහතා අවධාරණය කළේය. “දක්ෂ අයගෙන් වැඩ ගැනීම මගේ ප්‍රතිපත්තියයි. පාපන්දුවට හොඳ අනුග්‍රාහකයන් සොයාගත යුතුයි. ඇතැම් අය සොරකම හා වංචාව නිසා අනුග්‍රාහකත්වය දෙන්න කැමැති නෑ. හොඳ වැඩපිළිවෙළක් සමාජගත කළාම පාපන්දු ක්‍රීඩකයන්ට හොඳ අනාගතයක් ගොඩනැඟිය හැකියි” දක්ෂිත සුමතිපාල මහතා කියා සිටියේය.\n\nප්‍රින්ස් ගුණසේකර",
       "URL": "https://www.dinamina.lk/2023/08/12/sports/13599/%e0%b7%83%e0%b7%9c%e0%b6%bb%e0%b6%9a%e0%b6%b8%e0%b6%a7-%e0%b7%80%e0%b6%82%e0%b6%a0%e0%b7%8f%e0%b7%80%e0%b6%a7-%e0%b6%ad%e0%b7%92%e0%b6%ad-%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af/",
       "Category": "sports",
       "Parent URL": "https://www.dinamina.lk/category/sports//page/35/"
}