{
       "Source": "dinamina",
       "Timestamp": "July 12, 2023 1:00 am",
       "Headline": "නිලවරණ පවත්වා නැති මල්ලවපොර – කබඩි – දුනු විදීමේ සංගම්වලට රතු එළි",
       "News Content": "ශ්‍රී ලංකා මල්ලවපොර සම්මේලනය, ශ්‍රී ලංකා කබඩි සම්මේලනය හා දුනු විදීමේ සංගමය මෙතෙක් නිලවරණ පැවැත්වීමට අවශ්‍ය කටයුතු කොට නැති හෙයින් එම සංගම් තුන විසුරුවා ක්‍රීඩා අමාත්‍යාංශය යටතට පවරා ගැනීමට යයි. මේ ක්‍රීඩා සංගම් තුන නියමිත කාලයේදී නිලවරණ පවත්වා නැති හෙයින් ඔවුන්ට ලබන ඔක්තේබර් 31 දක්වා සහන කාලයක් ද ලබාදී ඇති අතර, එදිනට පෙර නිලවරණය පවත්වන ලෙස අවසන් නිවේදන නිකුත් කෙරේ.\n\nදැනට අන්තර්ජාතික තහනමට ලක්ව ඇති පාපන්දු හා රග්බි නිලවරණ පැවැත්වීම ක්‍රීඩා අමාත්‍යාංශය මඟින් ඉදිරියේදී සිදු කිරීමට නියමිත අතර, මල්ලවපොර, කබඩි හා දුනු විදීමේ සංගම් පමණක් අදාළ කාලයේදී නිලවරණ කටයුතු සම්පූර්ණ කොට නැත. ශ්‍රී ලංකාවේ ලියාපදංචි අනෙක් සියලු ක්‍රීඩා සංගම් මේ වනවිට නිලවරණ පවත්වා අවසන්වී තිබේ.\n\nශ්‍රී ලංකා කබඩි සම්මේලනය හා දුනු විදීමේ සංගමය නිලවරණ පැවැත්වීමේ නිසි ක්‍රමවේදය අනුව නිලවරණ කමිටු පත්කොට නැති හෙයින් ක්‍රීඩා අමාත්‍යාංශයේ මැදිහත්වීමෙන් එම නිලවරණ විධිමත්ව පවත්වන ලෙස උපදෙස් දී නිලවරණ තාවකාලිකව අත්හිටුවීමට ක්‍රියා කළේය. එහෙත් එම වැරදි නිවැරදි කොට නිලවරණ කටයුතු විධිමත්ව ආරම්භ කිරීම සම්බන්ධව කිසිදු ක්‍රියා මාර්ගයක් මෙතෙක් එම සංගම් ක්‍රීඩා සංවර්ධන දෙපාර්තමේන්තුවට වාර්තා කොට නැත.\n\nශ්‍රී ලංකා කබඩි සම්මේලනය හා දුනු විදීමේ සංගමය නිලවරණ කමිටු පත් කිරීමේදී විශ්‍රාමික රජයේ සේවකයන් පත්කරගත යුතු වුව ද, දැනට රාජ්‍ය සේවයේ නියුතු අය යොදා ගැනීමෙන් ක්‍රීඩා සංගම් නිලවරණ විධිවිධාන උල්ලංඝණය කොට තිබිණි. මේ සම්බන්ධයෙන් ක්‍රීඩා සංවර්ධන දෙපාර්තමේන්තුවේ නිලවරණ අංශයට පැමිණිලි ලැබී තිබූ හෙයින් නිලවරණ ක්‍රමවේදය නිවැරදි කර ගන්නා ලෙස එම සංගම් වෙත උපදෙස් ලබාදී ඇත. එහෙත් ශ්‍රී ලංකා මල්ලවපොර සම්මේලනය මෙතෙක් නිලවරණය සම්බන්ධ කිසිදු ක්‍රියා මාර්ගයක් ගෙන නැතැයි ක්‍රීඩා සංවර්ධන දෙපාර්තමේන්තු ප්‍රකාශකයකු ‘දිනමිණ’ ට පැවසීය.\n\nක්‍රීඩා අමාත්‍යාංශයේ ලියාපදිංචි බොහෝ ක්‍රීඩා සංගම් වාර්ෂික අය – වැය වාර්තා සකසා වාර්ෂික මහා සභා රැස්වීම් පැවැත්වීමට අපොහොසත්ව ඇති හෙයින් හා ගෙවි ගිය වසරේ රජයේ විගණකාධිපතිවරයාගෙන් ගිණුම් වාර්තා අනුමත කර ගැනීමට අපොහොසත්ව ඇති හෙයින් එම ලියාපදිංචි ක්‍රීඩා සංගම් වෙත සහන කාලයක් දීමට අති විශේෂ ගැසට් පත්‍රයක් ද පළ කෙරිණි. එබැවින් එම ක්‍රීඩා සංගම් කාලය දීර්ඝ කිරීමේ සහන කාලය තුළ ගිණුම් විගණනය කොට වාර්ෂික මහා සභා රැස්වීම් පැවැත්වීමත්, නිලවරණ කටයුතු සම්පූර්ණ කොට නිලධාරීන් පත්කර ගැනීමත් අනිවාර්ය වී තිබේ.",
       "URL": "https://www.dinamina.lk/2023/07/12/sports/5845/%e0%b6%b1%e0%b7%92%e0%b6%bd%e0%b7%80%e0%b6%bb%e0%b6%ab-%e0%b6%b4%e0%b7%80%e0%b6%ad%e0%b7%8a%e0%b7%80%e0%b7%8f-%e0%b6%b1%e0%b7%90%e0%b6%ad%e0%b7%92-%e0%b6%b8%e0%b6%bd%e0%b7%8a%e0%b6%bd%e0%b7%80/",
       "Category": "sports",
       "Parent URL": "https://www.dinamina.lk/category/sports//page/50/"
}