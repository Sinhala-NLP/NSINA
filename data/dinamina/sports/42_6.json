{
       "Source": "dinamina",
       "Timestamp": "July 27, 2023 1:00 am",
       "Headline": "වෙළෙඳ සේවා ‘සී’ කාණ්ඩයේ ක්‍රිකට් ලීග් අදියර ඉරිදා දක්වා",
       "News Content": "NDB බැංකුවේ ජ්‍යෙෂ්ඨ උප සභාපති, පාරිභෝගික කටයුතු පිළිබඳ උපදේශක සංජය පෙරේරා මහතා තරගාවලිය සඳහා වන අනුග්‍රාහකත්වය වෙළෙඳ සේවා ක්‍රිකට් සංගමයේ ජ්‍යෙෂ්ඨ උප සභාපති මහේෂ් ඩී. අල්විස් මහතා වෙත පිරිනමමින්.\nඡායාරූපය – ගීෂා මුණසිංහ\n\nවෙළෙඳ සේවා ක්‍රිකට් සංගමය වාර්ෂිකව සංවිධාන කරන ක්‍රිකට් තරගාවලියේ ‘සී’ කාණ්ඩයේ තරග 21කින් සමන්විතව ආරම්භ වූ ඕවර 50 තරගාවලියේ ලීග් අදියර මේ ඉරිදා (30) දක්වා පැවැත්වෙයි. කණ්ඩ දෙකින් සමන්විත තරගාවලියට මෙවර කණ්ඩායම් හතක් එක්ව සිටින අතර, තරගාවලිය වෙළෙඳ සේවා ක්‍රිකට් සංගම් ක්‍රීඩාංගණය ප්‍රමුඛ කර මොරටුව ද සොයිසා, බීආර්සී, යුද හමුදා ක්‍රීඩාංගණ මත්තේගොඩ හා පනාගොඩ, බ්ලූම්ෆීල්ඩ්, දි මැසනෝද්, කඳාන බී.ඕ.අයි., කටුනායක හා කොළඹ ඩී.එස්. සේනානායක ක්‍රීඩාංගණවලදී පැවැත්වෙයි. මේ තරගාවලිය සඳහා තෙවැනි වරටත් ජාතික සංවර්ධන බැංකුව (NDB) අනුග්‍රාහකත්වය ලබා දෙයි.\n\nඑන්ඩීබී (NDB) කුසලානය වෙනුවෙන් ඩේවිඩ් පීරිස් ඒ, නවලෝක හොස්පිට්ල්, හේමාස් හෝල්ඩින්, කොමර්ෂල් බැංකු ඒ, එයාර්පෝට් ඇන් එවිවේෂන් සර්විස්, ඩීඑෆ්සීසී බැංකුව හා එල්ඕඑල්සී හෝල්ඩින්ග්ස් කණ්ඩායම තරග වදිනු ඇත.\nතරගාවලිය පිළිබඳ මාධ්‍ය දැනුවත් කිරීමේ හමුවක් පසුගියදා කොළඹ වෙළෙඳ සේවා ක්‍රිකට් සංගම් ක්‍රීඩාංගණයේ පැවති අතර, එහිදී මාධ්‍ය දැනුවත් කරමින් ප්‍රධාන ආරාධිතයා මෙන්ම NDB බැංකුවේ ජ්‍යෙෂ්ඨ උප සභාපති, පාරිභෝගික කටයුතු පිළිබඳ උපදේශක සංජය පෙරේරා මහතා පවසා සිටියේ වෙළෙඳ සේවා ක්‍රිකට් සංගමය මෙරට ක්‍රිකට් ක්‍රීඩාව උදෙසා අනුපමේය සේවාවක් සිදු කරමින් සිටින බවත් මෙවර NDB බැංකුව තුන්වන වරට තරගාවලියට අනුග්‍රාහකත්වය පිරිනමන බවත්ය.\n\nවෙළෙඳ සේවා ක්‍රිකට් සංගමයේ ජ්‍යෙෂ්ඨ උපසභාපති මහේෂ් ඩී. අල්විස් මහතා මෙහිදී කියා සිටියේ වෙළෙඳ සේවා ක්‍රිකට් සංගමයට වාර්ෂිකව මේ ලබා දෙන සහයෝගය හුදෙක් සංගමයට පමණක් කරන අනුග්‍රහයක් නොවන බවත් මෙරට ක්‍රිකට් ක්‍රීඩාවේ උන්නතියට මහෝපකාරී වන බවත්ය.\n\nගීෂා මුණසිංහ",
       "URL": "https://www.dinamina.lk/2023/07/27/sports/9619/%e0%b7%80%e0%b7%99%e0%b7%85%e0%b7%99%e0%b6%b3-%e0%b7%83%e0%b7%9a%e0%b7%80%e0%b7%8f-%e0%b7%83%e0%b7%93-%e0%b6%9a%e0%b7%8f%e0%b6%ab%e0%b7%8a%e0%b6%a9%e0%b6%ba%e0%b7%9a-%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/42/"
}