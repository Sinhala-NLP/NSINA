{
       "Source": "dinamina",
       "Timestamp": "August 2, 2023 1:55 am",
       "Headline": "අළු බඳුන  ජය පැරදුම් නෑ",
       "News Content": "\n\nඅළු බඳුන ක්‍රිකට් තරගාවලියේ අවසන් තරගය ලකුණු 49කින් ජය ගැනීමට සත්කාරක එංගලන්ත ක්‍රිකට් කණ්ඩායම සමත් විය. මේ සමඟ තරග 5කින් සමන්විත තරගාවලිය 2-2ක් ලෙස ජය පරාජයෙන් තොරව නිමා විය.\n\nමෙවර තරගාවලියේ මුල් තරග දෙක ජය ගැනීමට ඔස්ට්‍රේලියාව සමත් වූ අතර, එංගලන්ත තෙවැනි සහ 5 වැනි තරගය ජය ගැනීමට සමත් විය.\n\nලන්ඩන් නුවර ඕවල් පිටියේ පැවති තරගයේ ජයග්‍රහණය සඳහා ඔස්ට්‍රේලියාවට ලකුණු 384ක ඉලක්කයක් හිමි වූ අතර, එම ඉලක්කය හමුවේ ඔස්ට්‍රේලියාවට සියල්ලන් දැවී රැස් කළ හැකි වූයේ ලකුණු 334ක් පමණි.\n\nඔස්ට්‍රේලියානු පිළිතුරු ඉනිමේදී පළමු කඩුල්ලට ලකුණු 140ක් එක් කරමින් සාර්ථක ආරම්භයක් ලබා දීමට ඩේවිඩ් වෝනර් සහ උස්මාන් කවාජා සමත් වුවද ලකුණු 264දී සිවුවැනි කඩුල්ල බිඳ වැටීමත් සමඟ මැද පෙළ පිතිකරුවන් සිවුදෙනකු ලකුණු 11ක් තුළ දවා ගනිමින් තරගය තම කණ්ඩායමට දෙසට හරවා ගැනීමට එංගලන්ත පන්දු යවන්නෝ සමත් වූහ.\n\nමේ තරගය සිය ක්‍රිකට් දිවියේ අවසන් තරගය බව ප්‍රකාශ කර තිබූ එංගලන්ත සුපිරි වේග පන්දු යවන්නකු වන ස්ටුවර්ට් බ්‍රෝඩ් ඔස්ට්‍රේලියානු ඉනිමේ අවසන් කඩුල්ල දවා ගනිමින් එංගලන්ත ජය තහවුරු කළේය. මේ තරගයේ ඉනිම දෙකේදීම කඩුලු 2 බැගින් බිඳ දැමීමට සමත් වූ 37 හැවිරිදි බ්‍රෝඩ් සිය ජාත්‍යන්තර තරග දිවිය නිමා කළේ ටෙස්ට් තරග 167කදී කඩුලු 604ක් දවා ගනිමිනි. ඔහු එක්දින කඩුලු 178ක් සහ විස්සයි20 කඩුලු 65ක් බිඳ දමා තිබේ. මේ අතර මේ තරගයෙන් දෙවැනි වරටත් ජගත් ටෙස්ට් පිටියට සමුදීමට එංගලන්ත ක්‍රීඩක මොයින් අලී තීරණය කර තිබේ. මින් පෙර ටෙස්ට් පිටියට සමුදුන් ඔහු යළිත් වරක් අළු බඳුන තරගාවලිය වෙනුවෙන් පිටියට කැඳවනු ලැබීය. කෙසේ වෙතත් තමන් නැවත වරක් ටෙස්ට් ක්‍රිකට් ක්‍රීඩා නොකරන බව ඔහු තරගයෙන් අනතුරුව පවසා ඇත.",
       "URL": "https://www.dinamina.lk/2023/08/02/sports/10935/%e0%b6%85%e0%b7%85%e0%b7%94-%e0%b6%b6%e0%b6%b3%e0%b7%94%e0%b6%b1-%e0%b6%a2%e0%b6%ba-%e0%b6%b4%e0%b7%90%e0%b6%bb%e0%b6%af%e0%b7%94%e0%b6%b8%e0%b7%8a-%e0%b6%b1%e0%b7%91/",
       "Category": "sports",
       "Parent URL": "https://www.dinamina.lk/category/sports//page/39/"
}