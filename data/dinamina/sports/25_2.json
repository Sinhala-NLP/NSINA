{
       "Source": "dinamina",
       "Timestamp": "September 4, 2023 2:54 am",
       "Headline": "හීත් ස්ට්‍රීක් දිවියෙන් සමුගනී",
       "News Content": "සිම්බාබ්වේ කණ්ඩායමේ හිටපු තුන් ඉරියව් ක්‍රීඩකයකු වන හීත් ස්ට්‍රීක් අභාවප්‍රාප්ත වී ඇති බවට සමාජ මාධ්‍ය වෙත පණිවිඩයක් නිකුත් කරමින් ඔහුගේ බිරිය තහවුරු කර තිබේ.\nබඩවැලේ සහ අක්මා පිළිකා රෝගයකින් පීඩා විඳිමින් සිටි 49 හැවිරිදි ඔහු දකුණු අප්‍රිකාවේ ජොහැන්නස්බර්ග්හි රෝහලකින් ප්‍රතිකාර ලබන අතරතුර මෙලෙස ජීවිතක්ෂයට පත්ව ඇත.\n1990 දශකයේ සිම්බාබ්වේ කණ්ඩායමේ විශිෂ්ට ක්‍රීඩකයකු වූ හීත් ස්ට්‍රීක් එක්දින තරග 65කදී සහ ටෙස්ට් තරග 189කදී ජාතික කණ්ඩායම නියෝජනය කර තිබේ.\n1995 වසර මුල සිම්බාබ්වේ කණ්ඩායම සිය පළමු ටෙස්ට් ජයග්‍රහණය වාර්තා කළ අතර, එහිදී හීත් ස්ට්‍රීක් තරගය පුරා කඩුලු 9ක් දවා ගනිමින් දස්කම් දැක්වීය.\nසිම්බාබ්වේ පිල වෙනුවෙන් කඩුලු 100ක් දවාගත් පළමු ක්‍රීඩකයා වූ ඔහු ජාත්‍යන්තර ලකුණු 4,933ක් සහ කඩුලු 455ක් දවා ගැනීමට සමත්ව තිබේ. වසර 2000 සිට 2004 දක්වා කණ්ඩායමේ නායකයා ලෙස කටයුතු කළ ඔහු 2005 වසරේ සැප්තැම්බර් මස 20 වැනිදා ඉන්දියාවට එරෙහි හරාරේහිදී පැවති ටෙස්ට් තරගයෙන් සිය ජාත්‍යන්තර ක්‍රිකට් දිවිය නිමා කළේය.\nමින් දින කිහිපයකට පෙර සිම්බාබ්වේ හිටපු ක්‍රීඩක හෙන්රි ඔලොන්ගා සිය එක්ස් ගිණුමේ පළ කර තිබූ පණිවුඩයකින් හීත් ස්ට්‍රීක් මියි ගිය බවට පවසා ශෝකය ප්‍රකාශ කර තිබුණද එදින හීත් ස්ට්‍රික් විසින් ඔලොන්ගාට වට්ස්ඇප් මඟින් අදහස් ප්‍රකාශ කරමින් තමා ජීවතුන් අතර සිටින බව තහවුරු කර තිබිණි.",
       "URL": "https://www.dinamina.lk/2023/09/04/sports/19236/%e0%b7%84%e0%b7%93%e0%b6%ad%e0%b7%8a-%e0%b7%83%e0%b7%8a%e0%b6%a7%e0%b7%8a%e0%b6%bb%e0%b7%93%e0%b6%9a%e0%b7%8a-%e0%b6%af%e0%b7%92%e0%b7%80%e0%b7%92%e0%b6%ba%e0%b7%99%e0%b6%b1%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/25/"
}