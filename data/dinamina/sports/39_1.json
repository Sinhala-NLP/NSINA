{
       "Source": "dinamina",
       "Timestamp": "August 3, 2023 1:10 am",
       "Headline": "එල්පීඑල් ක්‍රිකට් ජගත් ප්‍රජාවට යහපත් පණිවිඩයක් ඇමැති හරීන් ප්‍රනාන්දු",
       "News Content": "ලංකා ප්‍රීමියර් ලීග් තරගාවලිය පැවැත්වීමෙන් ශ්‍රී ලංකාව පිළිබඳ අන්තර්ජාතික ප්‍රජාවට යහපත් පණිවිඩයක් නිකුත් වන බව සංචාරක ඇමැති මෙන්ම හිටපු ක්‍රීඩා ඇමැති හරීන් ප්‍රනාන්දු මහතා පවසා සිටී. පෙරේදා (01) කොළඹ ආර්. ප්‍රේමදාස ක්‍රීඩාංගණයේ පැවති එල්පීඑල් තරගාවලිය අතරතුර දී ඒ මහතා මේ බව පැවසීය.\nඑල්පීඑල් තරගාවලියේ සිවුවැනි අදියරයට පැමිණෙද්දී එහි ප්‍රමාණාත්මක මෙන්ම ගුණාත්මක වර්ධනයක් දකින්නට තිබෙන බව ඇමැතිවරයා පැවසීය. ජැෆ්නා කිංග්ස් සහ දඹුල්ල අවුරා කණ්ඩායම් අතර තරගය නැරඹීමට පැමිණි හරීන් ප්‍රනාන්දු මහතාගෙන් විස්තර විචාරකයන් විමසීමේදී ඒ මහතා මේ අදහස් පළ කළේය.\n“එල්පීඑල් සිවුවැනි වතාවට පැවැත්වීම පිළිබඳ අප ආඩම්බර විය යුතුයි. මේ තරගාවලිය ඉතාම හොඳින් සංවිධානය වී තිබෙනවා. මේ වතාවේ අලුත් අංග රැසක් එක්වී ඉතා විශිෂ්ට ලෙස පැවැත්වෙනවා. ඇත්තටම මේ වගේ ක්‍රීඩා තරග ශ්‍රී ලංකාවේ සංචාරක ව්‍යාපාරයට මහත් රුකුලක් වෙනවා. සංචාරක ව්‍යාපාරය කියන්නේ ශ්‍රී ලංකාවේ ආර්ථිකයේ විශාල කොටසක්. ඒ නිසා එල්පීඑල් රටේ ආර්ථිකයට සවියක්. ඒ වගේම මේ තුළින් ක්‍රීඩා ආර්ථිකය ශක්තිමත් වෙනවා. මේ වගේ ක්‍රීඩා තරගවලින් රටට ඩොලර් ලැබෙනවා. හැම පැත්තකින්ම බැලුවාම මේ තරගාවලිය හොඳයි” ප්‍රනාන්දු මහතා පැවසීය.\n“මෙයට මාස කිහිපයකට පෙර ඔස්ට්‍රේලියා ක්‍රිකට් කණ්ඩායම ශ්‍රී ලංකාවේ සංචාරය කළා. ඒ වේලාවේ රට ආර්ථික සහ සමාජීය වශයෙන් පිරිහීමකට ලක්ව තිබුණා. ඒ අභියෝග මැද ඔස්ට්‍රේලියා පිල පැමිණීමෙන් මුළු රටටම සවියක් ලැබුණා. ක්‍රීඩාව ජනතාව ඉතා ආදරයෙන් වැලඳ ගත්තා. එමඟින් ශ්‍රී ලංකාවේත් ඔස්ට්‍රේලියාවේත් ඇති බැඳීම වැඩි වුණා. මෙවර එල්පීඑල් තරගාවලියේ විදෙස් ක්‍රීඩකයන් රැසක් ක්‍රීඩා කිරීම ශක්තියක්. මේ තුළින් ලෝකෙට හොඳ පණිවිඩයක් යනවා. ආයෝජන රැසක් එල්පීඑල් හරහා රටට ලැබෙනවා. මේ වගේ තරගාවලි පැවැත්වීමට සැම විටම ශක්තිය දිය යුතුයි” සංචාරක ඇමැතිවරයා පැවසීය.\n\nප්‍රින්ස් ගුණසේකර",
       "URL": "https://www.dinamina.lk/2023/08/03/sports/11299/%e0%b6%91%e0%b6%bd%e0%b7%8a%e0%b6%b4%e0%b7%93%e0%b6%91%e0%b6%bd%e0%b7%8a-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%a2%e0%b6%9c%e0%b6%ad%e0%b7%8a-%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/39/"
}