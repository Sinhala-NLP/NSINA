{
       "Source": "dinamina",
       "Timestamp": "August 28, 2023 2:17 am",
       "Headline": "47 වැනි ජාතික මහා ක්‍රීඩා තරගාවලිය   බස්නාහිර ශූරතාව දිනා ගනී",
       "News Content": "47 වැනි ජාතික මහා ක්‍රීඩා තරගාවලියේ ශූරතාව දිනා ගැනීමට බස්නාහිර පළාත සමත් විය.\n\nපෙරේදා කොළඹ සුගතදාස ක්‍රීඩාංගණයේදී නිමා වූ තරගාවලියේදී බස්නාහිර පළාත් ක්‍රීඩක ක්‍රීඩිකාවෝ රන් පදක්කම් 115ක්, රිදී පදක්කම් 78ක් සහ ලෝකඩ පදක්කම් 89ක් හිමි කර ගත් අතර, අනුශූරයන් වූ මධ්‍යම පළාත රන් 39ක්, රිදී 45ක් හා ලෝකඩ පදක්කම් 50ක් දිනා ගත්තේය. තරගාවලියේ තෙවැනි ස්ථානය දකුණු පළාත (රන් 30, රිදී 37 හා ලෝකඩ 45) සතු විය.\n\nතරගාවලියේ දක්ෂතම ක්‍රීඩකයා ලෙස මීටර් 400 කඩුලු පැනීමේ ඉසව්ව තප්පර 50.59කින් නිම කරමින් රන් පදක්කම දිනාගත් මධ්‍යම පළාතේ කේ.ඩී.එම්. දර්ශන නම් කළ අතර, දක්ෂතම ක්‍රීඩිකාව ලෙස දකුණු පළාතේ මීටර් 400 ඉසව්ව තප්පර 52.80කින් නිම කළ නදීෂා රාමනායක නම් කෙරිණි.\n\nමෙවර තරගාවලියේදී නව තරග වාර්තා 5ක් බිහි වූ අතර, එහිදී මීටර් 110 කඩුලු පැනීමේ ඉසව්වෙන් දින දෙකක් තුළ වාර්තාව දෙවරක් අලුත් කිරීමට බස්නාහිර පළාතේ ජනිඳු ලක්විජය කටයුතු කිරීම කැපී පෙනිණි. තරගාවලියේ දෙවැනි දිනයේ පැවති එම ඉසව්වේ මූලික වටයේදී 14.18කින් තරගය නිමා කරමින් වසර 29ක් පැරණි තරග වාර්තාවක් අලුත් කළ ලක්විජය පෙරේදා අවසන් තරගයේදී තත්පර 14.16ක කාලයක් සටහන් කරමින් සිය වාර්තාව යළිත් අලුත් කළේය.\n\nතරගාවලියේ ජය සංකේත ප්‍රදානෝත්සවයේ ප්‍රධාන ආරාධිතයා ලෙස අධිකරණ ඇමැති ආචාර්ය විජයදාස රාජපක්ෂ මහතා එක් වූ අතර, ක්‍රීඩා රාජ්‍ය ඇමැති රෝහණ දිසානායක, කොළඹ දිස්ත්‍රික් පාර්ලිමේන්තු මන්ත්‍රී ප්‍රේම්නාත් සී. දොලවත්ත, ක්‍රීඩා අමාත්‍යාංශ ලේකම් කේ. මහේසන්, ක්‍රීඩා අධ්‍යක්ෂ ජනරාල් ආචාර්ය ෂේමාල් ප්‍රනාන්දු මහත්වරු ඇතුළු පිරිසක් එක්ව සිටියහ.\n\nමෙවර තරගාවලියේ බිහි වූ\n\nනව තරග වාර්තා\n\nජනිඳු ලක්විජය (බස්නාහිර) පිරිමි මීටර් 110 කඩුලු පැනීම තත්පර 14.16\n\nඑල්.සී. කුමාරසිරි (බස්නාහිර) පිරිමි තුන්පිම්ම මීටර් 16.23.\n\nඑන්. දක්ෂිතා නෙසරාසා (උතුර) කාන්තා රිටි පැනීම මීටර් 3.50.\n\nඒ.ජී.වී. විනෝදනී ලක්මාලි (උතුරු මැද) කාන්තා කවපෙත්ත විසි කිරීම මීටර් 44.59\n\nකාන්තා මීටර් 400 සහාය දිවීම (දකුණු පළාත) මිනිත්තු 3:41.96 (එන්.ඩී.ජී.එන්. ලක්මාලි, ඩබ්.කේ. නිමාලි, ගයන්තිකා අබේරත්න සහ නදීෂා රාමනායක)\n\nඡායාරූප\n\nසුදත් නිශාන්ත සහ රංජිත් අසංක\n\nනිරෝෂාන් ප්‍රියංකර",
       "URL": "https://www.dinamina.lk/2023/08/28/sports/17654/47-%e0%b7%80%e0%b7%90%e0%b6%b1%e0%b7%92-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b8%e0%b7%84%e0%b7%8f-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%ad%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/27/"
}