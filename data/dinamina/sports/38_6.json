{
       "Source": "dinamina",
       "Timestamp": "August 3, 2023 1:46 am",
       "Headline": "යෞවන සමාජවලට ක්‍රීඩා දිනය දා  රුපියල් කෝටියක ක්‍රීඩා භාණ්ඩ බෙදා දෙයි",
       "News Content": "ජූලි 31 වැනිදාට යෙදුණු ජාතික ක්‍රීඩා දිනය සැමරීම වෙනුවෙන් ක්‍රීඩා හා යෞවන කටයුතු අමාත්‍යාංශය, ජාතික තරුණ සේවා සභාව හා ශ්‍රී ලංකා යෞවන සමාජය එක්ව දිවයින පුරා පිහිටි යෞවන සමාජ සඳහා රුපියල් කෝටියක් වටිනා ක්‍රීඩා භාණ්ඩ පිරිනැමීම සිදු කෙරිණි.\n\nක්‍රීඩා හා යෞවන කටයුතු ඇමැති රොෂාන් රණසිංහ මහතාගේ ප්‍රධානත්වයෙන් මහරගම ජාතික තරුණ මධ්‍යස්ථානයේදී පැවති මේ උත්සවයේදී ක්‍රීඩා භාණ්ඩ කට්ටල 165ක් ප්‍රදානය කළේය.\n\nමේ උත්සවයට සමගාමීව කොළඹ රාජකීය විදුහල සහ ජාතික තරුණ සේවා සභා ක්‍රීඩා සමාජයේ වොලිබෝල් කණ්ඩායම අතර තරගයක් ද, ජාතික තරුණ සේවා සභාවේ පුහුණු අභ්‍යාසලාභීන්ගේ සැහැල්ලු පන්දු ක්‍රිකට් තරගාවලියක් ද පැවැත්විණි.\n\nජාතික තරුණ සේවා සභාවේ සභාපති/අධ්‍යක්ෂ ජනරාල් පසිඳු ගුණරත්න මහතාගේ උපදෙස් මත එහි ජයග්‍රාහී කණ්ඩායම් සඳහා ද ක්‍රීඩා භාණ්ඩ ලබා දීමට කටයුතු කළේය.\n\nමේ අවස්ථාව සඳහා ක්‍රීඩා හා යෞවන කටයුතු අමාත්‍යාංශයේ ලේකම් කේ. මහේෂන්, ක්‍රීඩා දෙපාර්තමේන්තුවේ අධ්‍යක්ෂ ජනරාල් ෂර්මාල් ප්‍රනාන්දු, සුගතදාස ක්‍රීඩා අධිකාරියේ ක්‍රීඩා අධ්‍යක්ෂ ජයලත් ඉලංගකෝන්, ශ්‍රී ලංකා නීති විද්‍යාලයේ විද්‍යාලාධිපති ආචාර්ය අතුල පතිනායක, ජාතික තරුණ සේවා සභාවේ සභා අධ්‍යක්ෂවරු හා අධ්‍යක්ෂවරු, ශ්‍රී ලංකා යෞවන සමාජ සම්මේලනයේ ලේකම් තරිඳු නවීන් යන මහත්ම මහත්මීහු සහභාගි වූහ.",
       "URL": "https://www.dinamina.lk/2023/08/03/sports/11297/%e0%b6%ba%e0%b7%9e%e0%b7%80%e0%b6%b1-%e0%b7%83%e0%b6%b8%e0%b7%8f%e0%b6%a2%e0%b7%80%e0%b6%bd%e0%b6%a7-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%af%e0%b7%92%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/38/"
}