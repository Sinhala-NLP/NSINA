{
       "Source": "dinamina",
       "Timestamp": "July 22, 2023 1:00 am",
       "Headline": "අවිශ්ක සහ සහන්ගේ සටන් අපතේ යවමින්  ශ්‍රී ලංකා ‘ඒ’ පිලට  අවසන් තරගය අහිමි වෙයි",
       "News Content": "\n\nඅවිශ්ක ප්‍රනාන්දු සහ සහන් ආරච්චිගේ සටන්කාමී පිතිහරඹය අපතේ යවමින් නැඟී එන කණ්ඩායම් ආසියානු කුසලාන එක්දින ක්‍රිකට් තරගාවලියේ අවසන් මහ තරගයට එක් වීමේ අවස්ථාව ශ්‍රී ලංකා ‘ඒ’ කණ්ඩායමට ඊයේ (21) අහිමි වී ගියේය.\n\nකොළඹ පී. සරා ඕවල් ක්‍රීඩාංගණයේ පැවති තරගයේ පළමුව පන්දුවට පහර දුන් පාකිස්තානය ලකුණු 322ක් රැස් කළ අතර, මුල් පෙළ සහ පසු පෙළ පිතිකරුවන් අසාර්ථක වීම හේතුවෙන් එම ඉලක්කය හඹා ගිය ශ්‍රී ලංකා පිලට ඕවර 45.4කදී සියල්ලන් දැවී රැස් කළ හැකි වූයේ ලකුණු 262ක් පමණි. මේ ජය සමඟ අවසන් වරට (2019) පැවති තරගාවලියේ ශූරයන් වූ පාකිස්තානය පිට පිට දෙවැනි වරටත් අවසන් මහ තරගයේ ස්ථානයක් වෙන් කර ගත්තේය.\n\nශ්‍රී ලංකා ඉනිමේ මුල් කඩුලු 3 ලකුණු 33ක් තුළ බිඳ දැමීමට පාකිස්තාන පන්දු යවන්නන් සමත් වූ අතර, ලසිත් කෲස්පුල්ලේ (0), මිනෝද් භානුක (1) සහ පසිඳු සූරියබණ්ඩාර (10) ඒ අතරට ඇතුළත් වූහ.\n\nඅනතුරුව සිවුවැනි කඩුල්ලට ආරම්භක පිතිකරු අවිශ්ක ප්‍රනාන්දු සමඟ පිටියේ එක් වූ සහන් ආරච්චිගේ ලකුණු 128ක සබඳතාවක් ගොඩනඟමින් ශ්‍රී ලංකා බලාපොරොත්තු ඉහළට රැගෙන ආවේය. ශතකයට ලකුණු 3ක් පසුපසින් සිටියදී අවිශ්ක දැවී යෑමත් සමඟ එම සබඳතාව නිමා විය. වේගවත් ඉනිමක් ක්‍රීඩා කළ ඔහු පන්දු 85කින් ලකුණු 97 රැස් කළේ හතරේ පහර 12ක් සහ හයේ පහර 2ක් සමඟිනි.\n\nමුළු ලකුණු 161දී 4 වැනි කඩුල්ල බිඳ වැටුණු අතර, තවත් ලකුණු 19ක් එක් වෙද්දී 5 වැනි කඩුල්ල ලෙස අශේන් බණ්ඩාර (10) දැවී ගියේය. අනතුරුව සහන්ට එක් වූ නායක දුනිත් වෙල්ලාලගේ (14) ලකුණු 57ක සබඳතාවක් ගොඩනැඟමින් සිටියදී ලකුණු 14කට දැවී ගිය අතර, ඊයේ චාමික කරුණාරත්නගේ ඉනිම ලකුණු 10කට සීමා වන විට මුළු ලකුණු සංඛ්‍යාව 254ක් විය. තවත් ලකුණු 8ක් තුළ අවසන් කඩුලු 3 බිඳ දැමීමට පාකිස්තාන පන්දු යවන්නෝ සමත් වූයේ ලකුණු 60ක ජයක් අත් කර ගනිමිනි. ශ්‍රී ලංකා ඉනිම බිඳ දැමූ අර්ෂාඩ් ඉක්බාල් කඩුලු 5ක් දවා ගත්තේය.\n\nපන්දු 79කදී හතරේ පහර 10ක් සහ හයේ පහරක් සමඟ ලකුණු 88ක් රැස් කළ ඔමේර් යූසුෆ් පාකිස්තාන ඉනිමේ වැඩිම ලකුණු ලාභියා වූ අතර, ඔහු තයබ් තහීර් (26) සමඟ එක්ව තෙවැනි කඩුල්ලට ලකුණු 61ක් එක් කළේය. නායක මොහොමඩ් හරිස් ලකුණු 52ක් සහ මුබසීර් ඛාන් ලකුණු 42ක් ඉනිමට එක් කළ අතර, ඔවුන් දෙදෙනා එක්ව 6 වැනි කඩුල්ලට ගොඩනැඟූ සබඳතාව ලකුණු 73කි. පන්දු යැවීමේදී ළහිරු සමරකෝන්, චාමික කරුණාරත්න සහ ප්‍රමෝද් මධුෂාන් කඩුලු 2 බැගින් දවා ගත්හ.\n\nමේ අතර ඊයේ පස්වරුවේ කොළඹ ආර්. ප්‍රේමදාස ක්‍රීඩාංගණයේ පැවති දිවා රාත්‍රි දෙවැනි අවසන් පූර්ව තරගයෙන් පසුගිය අනුශූරයන් වූ බංග්ලාදේශ ‘ඒ’ පිල ලකුණු 51කින් පරදවා අවසන් තරගයට එක් වීමට ඉන්දීය ‘ඒ’ කණ්ඩායම සමත් විය.\n\nමේ තරගාවලියේදී පාකිස්තානය අවසන් තරගයට පිවිසි සිවුවැනි අවස්ථාව මෙය වන අතර, ඉන්දියාව අවසන් තරගයට එක් වන්නේ දෙවැනි වරටය. මේ දෙපිල තරගාවලිය ආරම්භ වූ 2013 වසරේ අවසන් තරගයේදී හමු වූ අතර, එහිදී ඉන්දියාව කඩුලු 9ක ජයක් වාර්තා කර තිබිණි.\n\nපාකිස්තාන ‘ඒ’ සහ ඉන්දීය ‘ඒ’ කණ්ඩායම් අතර තරගාවලියේ අවසන් මහ තරගය හෙට (23) පස්වරු 2.00ට කොළඹ ආර්. ප්‍රේමදාස ක්‍රීඩාංගණයේදී පැවැත්වේ.\n\nශ්‍රී ලංකා ‘ඒ’ – 262 (ඕවර 45.4) අවිශ්ක ප්‍රනාන්දු 97, සහන් ආරච්චිගේ 97 (අර්ෂාඩ් ඉක්බාල් 37/5, සුෆියාන් මුකීම් 44/2, මුබසීර් ඛාන් 45/2)\n\nපාකිස්තාන ‘ඒ’ – 322 (ඕවර 50) ඔමේර් යූසුෆ් 88, මොහොමඩ් හරිස් 52, මුබසීර් ඛාන් 42 (ළහිරු සමරකෝන් 42/2, චාමික කරුණාරත්න 55/2, ප්‍රමෝද් මධුෂාන් 56/2)\n\nනිරෝෂාන් ප්‍රියංකර",
       "URL": "https://www.dinamina.lk/2023/07/22/sports/8423/%e0%b6%85%e0%b7%80%e0%b7%92%e0%b7%81%e0%b7%8a%e0%b6%9a-%e0%b7%83%e0%b7%84-%e0%b7%83%e0%b7%84%e0%b6%b1%e0%b7%8a%e0%b6%9c%e0%b7%9a-%e0%b7%83%e0%b6%a7%e0%b6%b1%e0%b7%8a-%e0%b6%85%e0%b6%b4%e0%b6%ad/",
       "Category": "sports",
       "Parent URL": "https://www.dinamina.lk/category/sports//page/44/"
}