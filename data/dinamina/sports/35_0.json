{
       "Source": "dinamina",
       "Timestamp": "August 12, 2023 1:00 am",
       "Headline": "කැනඩාවේ විස්සයි20 ලීග් තරගාවලියේ වීරයාට අමෙරිකාවෙන් අක්කර භාගයක ඉඩමක්",
       "News Content": "කැනඩාවේ ඔන්ටේරියෝ ප්‍රාන්තයේදී පසුගියදා නිමාවට පත් වූ ග්ලෝබල් විස්සයි20 කැනඩා ප්‍රිමියර් ලීග් තරගාවලියේ වීරයා ලෙස නම් කළ බටහිර ඉන්දීය කොදෙව් පිලේ ෂර්ෆේන් රදර්ෆර්ඩ්ට අමෙරිකාවෙන් අක්කර භාගයක ඉඩමක් තෑගි ලැබී ඇතැයි ඉන්ඩියා ටුඩේ පුවත් සේවය වාර්තා කළේය.\n\nමොන්ට්‍රියෙල් ටයිගර්ස් පිල නියෝජනය කරමින් එම තරගාවලියේදී ඉනිම් අටකට ක්‍රීඩා කරමින් වැඩිම ලකුණුලාභියා ලෙස ලකුණු 220ක් රැස් කළ රදර්ෆර්ඩ් සරේ ජගුවර්ස් පිල සමඟ පැවති අවසන් මහා තරගයේදී නොදැවී ලකුණු 38ක් රැස් කරමින් සිය කණ්ඩායමට කඩුලු 5ක ජයක් අත්කර දුන්නේය.\n\nඔහු අවසන් මහා තරගයේ වීරයා සම්මානයෙන් ද පිදුම් ලැබුවේය. තරගාවලියේ වීරයාට හිමි ත්‍යාගය ඔහුට පිරිනමනු ලැබුවේ කොදෙව් පිලේ හිටපු නායක ශ්‍රීමත් ක්ලයිව් ලොයිඩ් විසිනි.",
       "URL": "https://www.dinamina.lk/2023/08/12/sports/13612/%e0%b6%9a%e0%b7%90%e0%b6%b1%e0%b6%a9%e0%b7%8f%e0%b7%80%e0%b7%9a-%e0%b7%80%e0%b7%92%e0%b7%83%e0%b7%8a%e0%b7%83%e0%b6%ba%e0%b7%9220-%e0%b6%bd%e0%b7%93%e0%b6%9c%e0%b7%8a-%e0%b6%ad%e0%b6%bb%e0%b6%9c/",
       "Category": "sports",
       "Parent URL": "https://www.dinamina.lk/category/sports//page/35/"
}