{
       "Source": "dinamina",
       "Timestamp": "July 5, 2023 10:12 am",
       "Headline": "ශ්‍රී ලංකා පාසල් ක්‍රීඩිකාවෝ හෝටල් කාමරයේ මත්පැන් බීලා",
       "News Content": "* සම්මේලනයේ නිලධාරිනියන්ගේ අතටම අහුවෙයි\n* පරීක්ෂණ කටයුතු අවසන් දැඩි දඬුවම් දෙනවා\n– නෙට්බෝල් සභාපතිනිය කියයි\n\nආසියානු යොවුන් නෙට්බෝල් ශූරතාවලිය සඳහා දකුණු කොරියාවේ සංචාරයට ගොස් විනය විරෝධීව හැසිරුණු බව කියන ශ්‍රී ලංකා කණ්ඩායමේ පාසල් ක්‍රීඩිකාවන් කිහිපදෙනකුට එරෙහිව දැඩි දඬුවම් ක්‍රියාත්මක කිරීමට ශ්‍රී ලංකා නෙට්බෝල් සම්මේලනය තීරණය කර ඇත. මේ සම්බන්ධව සිදු කෙරෙන පරීක්ෂණය දැනටමත් අවසන් වී ඇතැයි ද ඉදිරියේදී එම දඬුවම ප්‍රකාශයට පත් කිරීමට නියමිත බව ද නෙට්බෝල් සම්මේලනයේ සභාපතිනිය ලක්ෂ්මි වික්ටෝරියා මහත්මිය ‘දිනමිණ’ට ප්‍රකාශ කළාය.\n\nඑම තරගාවලියේ මූලික වටයෙන් පසු ලද දින කිහිපයක විරාමය අතරතුර ක්‍රීඩිකාවන් කිහිපදෙනකු සිය හෝටල් කාමරය තුළ මත්පැන් පානය කර ඇති අතර, ඔවුන්ගේ සැක කටයුතු හැසිරීම් හේතුවෙන් ඒ බව අනාවරණය කර ගැනීමට එම ශූරතාවලියට සහභාගි වූ නෙට්බෝල් සම්මේලනයේ නිලධාරිනියන් සමත් වූ බව ද ඇය කියා සිටියාය.\n\n“පරීක්ෂණය 90%ක්ම ඉවරයි. හෙට අනිද්දාම තීරණය ප්‍රකාශයට පත් කරනවා. ජාතික නෙට්බෝල් සම්මේලනයයි පාසල් නෙට්බෝල් සම්මේලනයයි ඒකාබද්ධව තමයි මේ පරීක්ෂණය සිදු කළේ. මේ වෙද්දී පාසල් සංගමයේ සභාපතිනිය විදේශගත වී සිටිනවා. ඇය නැවත හෙට අනිද්දා ශ්‍රී ලංකාවට පැමිණීමෙන් පසුව තීරණය ප්‍රකාශ කරනවා. විදුහල්පතිනියක් වන ඇය රාජකාරි සංචාරයක නිරත වෙමිනුයි ඉන්නේ.” ලක්ෂ්මි වික්ටෝරියා මහත්මිය වැඩිදුරටත් කීවාය.\n\n“මේක හංගන්න දෙයක් නෑ. මොකද අපිම හොයාගත්තු දෙයක්නේ. පාසල් සිසුවියන් නිසා ඔවුන්ගේ අනාගතය ගැන හිතන්නත් ඕනෑ. එහෙම වුණා කියලා දඬුවම නම් ලිහිල් කරන්නේ නෑ. මේ ගැන අපි අධ්‍යාපන අමාත්‍යාංශයටත් දැනුම් දෙනවා.” නෙට්බෝල් සභාපතිනිය එසේ කීවාය.\n\nදකුණු කොරියාවට ආවේණික මත්පැන් වර්ගයක් වන ‘සෝජු’ නමැති මත්පැන් හිස් බෝතල් කිහිපයක් එම පාසල් ක්‍රීඩිකාවන්ගේ හෝටල් කාමරයෙන් සොයා ගෙන ඇති අතර, නැවත ශ්‍රී ලංකාවට පැමිණීමෙන් පසු සංචාරයට එක්වූ නිලධාරිනියන්ගෙන් සහ සියලුම ක්‍රීඩිකාවන්ගෙන් ප්‍රකාශ සටහන් කරගත් බවත්, පරීක්ෂණ කටයුතු ඒ අනුව සිදු වූ බවත් ඇය කීවාය. විදේශගත වී සිටින පාසල් නෙට්බෝල් සංගමයේ සභාපතිනිය ද අන්තර්ජාලය ඔස්සේ ඊට එක් වූ බව ද ඇය පැවසුවාය.\n\nකෙසේ වෙතත් ශ්‍රී ලංකා කණ්ඩායම එම ශූරතාවලියේදී තුන්වැනි තැනට පත්වීමට එය හේතුවක් නොවූ බවත්, සෙසු කණ්ඩායම්වලට සාපේක්ෂව ශ්‍රී ලංකා කණ්ඩායමේ අඩුපාඩු රැසක් ඊට බලපෑ බවත් ලක්ෂ්මි වික්ටෝරියා මහත්මිය වැඩිදුරටත් කීවාය.\n\n“අපි දඬුවම් නුදුන්නොත් ඒක ඉදිරියේදී නෙට්බෝල් ක්‍රීඩාවට එක්වන පාසල් ක්‍රීඩිකාවන්ට නරක ආදර්ශයක් වෙනවා. ඒක එහෙම වෙන්න බෑ. අනික මීට පස්සේ විදෙස් සංචාරවලට සහභාගිවන නෙට්බෝල් ක්‍රීඩිකාවන්ගේ විනය සම්බන්ධව මීට වඩා දැඩි ක්‍රමවේදයක් අනුගමනය කරන්නත් අපි තීරණය කරලයි තියෙන්නේ.” ඇය කියා සිටියාය.\n\nදකුණු කොරියානු සංචාරයට එක් වූ පාසල් ක්‍රීඩිකාවන් තිදෙනකු සෘජුව මේ සිදුවීමට සම්බන්ධ බවත්, තවත් පාසල් ක්‍රීඩිකාවක ඊට එක්වූ බවට සැක කරන බවත් වාර්තා වේ.\n\nහෝටල් කාමරය තුළදී මත්පැන් පානය කිරීම මෙන්ම දුම්වැටි ද පානය කර ඇති බවටත්, අනතුරුව ඔවුන් අඩනිරුවතින් නර්තනයේ නිරත වූ බවටත් නිල නොවන ආරංචි මාර්ග සඳහන් කළද, නෙට්බෝල් සභාපතිනියට එම චෝදනා තහවුරු නොවූ බව ප්‍රකාශ කළාය.",
       "URL": "https://www.dinamina.lk/2023/07/05/sports/4360/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%92/",
       "Category": "sports",
       "Parent URL": "https://www.dinamina.lk/category/sports//page/55/"
}