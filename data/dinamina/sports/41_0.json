{
       "Source": "dinamina",
       "Timestamp": "July 31, 2023 1:00 am",
       "Headline": "අන්තර් පාසල් ලීග් රග්බි සාන්ත අන්තෝනි සුපිරි වටයට",
       "News Content": "ගල්කිස්ස සාන්ත තෝමස් විදුහල් පිලට එරෙහිව ලකුණු 34-17ක විශිෂ්ට ජයක් වාර්තා කළ මහනුවර සාන්ත අන්තෝනි විදුහල් පිල කුසලාන වටයට සුදුසුකම් ලැබීමට සමත් විය. පල්ලෙකැලේදී පසුගියදා පැවැති මේ තරගයේ පළමු භාගය අවසන් වන විට ලකුණු 10-3කින් පෙරමුණ ගත් සාන්ත අන්තෝනි විදුහල් පිල සිය ලකුණු සංඛ්‍යාවට ගෝල් දෙකක් සහ උත්සාහක දිනුම් 4ක් ඇතුළත් කර ගත් අතර, සාන්ත තෝමස් විදුහල් පිලට රැස් කිරීමට හැකි වූයේ ගෝල් දෙකක් සහ දඬුවම් පහරක් පමණි.\n\nමේ අතර දැනටමත් කුසලාන වටයට සුදුසුකම් ලබා සිටින බම්බලපිටිය සාන්ත පීතර විදුහල් පිල මහනුවර විද්‍යාර්ථ විදුහල් පිලට එරෙහිව ලකුණු 66-10ක දැවැන්ත ජයක් වාර්තා කිරීමට සමත් විය. බම්බලපිටිය සාන්ත පීතර විදුහල් පිටියේ පසුගියදා පැවති මේ තරගයේදී සාන්ත පීතර විදුහල් පිල ගෝල් 8ක් සහ උත්සාහක දිනුම් 2ක් වාර්තා කිරීමට සමත් විය. විද්‍යාර්ථ විදුහල් පිල උත්සාහක දිනුම් දෙකක් රැස් කළේය. පළමු භාගය අවසන් වන විට ලකුණු 35-5කින් පෙරමුණ ගැනීමට සාන්ත පීතර විදුහල් පිලට හැකි විය.\n\nසාන්ත ජෝසප් විදුහල් පිල සහ ඩී.එස්.සේනානායක විදුහල් පිල අතර හැව්ලොක් පිටියේ පැවති තරගයෙන් ලකුණු 29-16ක ජයක් වාර්තා කිරීමට සාන්ත ජෝසප් විදුහල් පිල සමත් විය. තරගයේ පළමු භාගය අවසන් වන විට ලකුණු 24-6කින් පෙරමුණ ගත් සාන්ත ජෝසප් විදුහල් පිල තරගය පුරා ගෝල් 2ක් සහ උත්සාහක දිනුම් 3ක් රැස් කළ අතර, ඩී.එස්. සේනානායක විදුහල් පිලට රැස් කිරීමට හැකි වූයේ ගෝලයක් සහ දඬුවම් පහර තුනක් පමණි.",
       "URL": "https://www.dinamina.lk/2023/07/31/sports/10334/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%bd%e0%b7%93%e0%b6%9c%e0%b7%8a-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b7%83/",
       "Category": "sports",
       "Parent URL": "https://www.dinamina.lk/category/sports//page/41/"
}