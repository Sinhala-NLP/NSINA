{
       "Source": "dinamina",
       "Timestamp": "July 26, 2023 1:00 am",
       "Headline": "රග්බි අතුරු තහනම් නියෝගයට එරෙහිව ශ්‍රේෂ්ඨාධිකරණයට අභියාචනයක්",
       "News Content": "ශ්‍රී ලංකා රග්බි සංගමය සහ එහි පරිපාලන කටයුතුවලට ක්‍රීඩා ඇමැතිවරයා ඇතුළු ඔහුගේ නියෝජිතයන් මැදිහත් වීම වළක්වමින් අභියාචනාධිකරණය විසින් නිකුත් කර ඇති අතුරු තහනම් නියෝගයට එරෙහිව ශ්‍රේෂ්ඨාධිකරණයට අභියාචනයක් ගොනු කර ඇතැයි රග්බි අතුරු කමිටුව වෙනුවෙන් පෙනී සිටි ජනාධිපති නීතිඥ උදිත ඉගලහේවා මහතා ඊයේ (25) ශ්‍රේෂ්ඨාධිකරණයට දන්වා සිටියේය.\n\nඅභියාචනාධිකරණය විසින් පසුගිය 14 වැනිදා නිකුත් කළ එම නියෝගය නැවත සලකා බලන ලෙස ඉල්ලා ගොනු කළ මෝසමක් කැඳවූ අවස්ථාවේදී ජනාධිපති නීතිඥවරයා මේ බව ප්‍රකාශ කළේය. අභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා සහ අභියාචනාධිකරණ විනිසුරු එම්. ඒ. ආර්. ආර්. මරික්කාර් මහතා හමුවේ එම මෝසම සහ ඊට අදාළ පෙත්සම කැඳවන ලදී.\n\nඑහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ ෆයිසර් මුස්තාපා මහතා කියා සිටියේ ශ්‍රී ලංකා රග්බි සංගමය සම්බන්ධයෙන් නිකුත් කර ඇති ගැසට් නිවේදනය බලරහිත කරන ලෙස පෙත්සම මඟින් ඉල්ලා ඇති නමුත් එම සහනය අධිකරණය විසින් ලබාදී නොමැති බවය. එබැවින් එම තීන්දුව නැවත සලකා බලන ලෙස ජනාධිපති නීතිඥවරයා අධිකරණයෙන් ඉල්ලා සිටියේය. එහිදී රග්බි අතුරු කමිටුව වෙනුවෙන් පෙනී සිටි ජනාධිපති නීතිඥ උදිත ඉගලහේවා මහතා එම මෝසම සම්බන්ධයෙන් විරෝධය පළ කළේය.\n\nඔහු සඳහන් කළේ අදාළ ගැසට් නිවේදනය බලරහිත කරන ලෙස කරන ඉල්ලීම එම පෙත්සම මඟින් කරන අවසාන ඉල්ලීම බවය. පෙත්සමක් සම්බන්ධයෙන් අතුරු තහනම් නියෝගයක් මඟින් අතුරු සහනයක් ලබාදෙන අවස්ථාවලදී අවසන් නියෝගයක් ලබාදිය නොහැකි බව ඒ මහතා සඳහන් කළේය. එබැවින් මෝසම මඟින් ඉල්ලා ඇති සහන ලබා දීමට නොහැකි බව ඒ මහතා සඳහන් කළේය.\n\nඑහිදී වගඋත්තරකාර ක්‍රීඩා ඇමැතිවරයා වෙනුවෙන් පෙනී සිටි අතිරේක සොලිස්ටර් ජනරාල් සුමති ධර්මවර්ධන මහතා සඳහන් කළේ අදාළ අධිකරණ නියෝගයට එරෙහිව ශ්‍රේෂ්ඨාධිකරණයට අභියාචනයක් ගොනු කර ඇති බවට තමා මෙතෙක් දැනුම්වත්ව නොසිටි බවය. ඒ අනුව ඒ සම්බන්ධයෙන් සිය සේවාදායකයාගෙන් උපදෙස් ලබාගත යුතු බව ඒ මහතා සඳහන් කළේය. ඒ සඳහා කල් ලබාදෙන ලෙස ඔහු කළ ඉල්ලීම සලකා බැලූ විනිසුරු මඬුල්ල ඒ සඳහා අවසර ලබා දීමට තීරණය කළ අතර, පෙත්සම අගෝස්තු මස තුන් වැනිදා නැවත කැඳවීමට තීරණය විය.",
       "URL": "https://www.dinamina.lk/2023/07/26/sports/9264/%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%85%e0%b6%ad%e0%b7%94%e0%b6%bb%e0%b7%94-%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b6%b1%e0%b7%92%e0%b6%ba%e0%b7%9d%e0%b6%9c%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/43/"
}