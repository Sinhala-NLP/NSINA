{
       "Source": "dinamina",
       "Timestamp": "October 7, 2023 1:00 am",
       "Headline": "ශ්‍රී ලංකාව දිදුලන අපේක්ෂා සමඟ දකුණු අප්‍රිකාවට එරෙහිව අද දිල්ලි නුවරදී සටන් බිමේ",
       "News Content": "ලෝක කුසලාන ක්‍රිකට් තරගාවලියේ ශ්‍රී ලංකාව සහභාගීවන පළමු තරගය අද දකුණු අප්‍රිකාව සමඟ දිල්ලි නුවර අරුන් ජෙට්ලි ක්‍රීඩාංගණයේ දී පස්වරු 2ට ආරම්භ වේ. කණ්ඩායම් දෙකම පෙරහුරු තරගවල දී දැක්වූ දක්ෂතාවලට වඩා මේ ආරම්භක තරගයේදී පෙරට පැමිණීමට උත්සහ දරන බැවින් තරගය ඉතා තියුණු මුහුණුවරක් ගනු ඇත.\n\nඅරුන් ජෙට්ලි ක්‍රීඩාංගණයේ තණතීරුව දඟ පන්දු යවන්නන්ට වඩාත් හිතකර බව ඉතිහාසය මනාව ඔප්පු කොට ඇත. මන්දගාමී තණතිල්ලක් අපේක්ෂා කළ හැකි අතර, දෙවනුව පන්දුවට පහර දෙන පැත්තට වැඩි වාසියක් විය හැකි බව ක්‍රිකට් විචාරක මතය වී තිබේ. එබැවින් කාසියේ වාසිය දිනා පළමුවෙන් පන්දු යැවීමට තීරණය කිරීම ඥානවන්ත තීරණයක් විය හැකි යැයි අනාවැකි පළ වෙමින් පවතී.\n\nකෙසේ වෙතත්, මෙම තණතිල්ල 2009 දෙසැම්බර් මාසයේදී පැවැති ඉන්දියාව සහ ශ්‍රී ලංකාව අතර, එක්දින තරගයේදී භයානක තණතීරුවක් බවට හැඳින්වූ ඉතිහාසයක් ද ඇත. පන්දුව ඉපිලී පැමිණ භයානක දෝලනයෙන් ශ්‍රී ලංකා ක්‍රීඩකයින්ගේ හිසේ හා උදරයේ වැදීමෙන් ලකුණු 83කට කඩුලු 5ක් බිඳවැටී තිබියදී තරගය අත්හිටුවා මේ ක්‍රීඩාංගණයේ තණතිල්ල ද තහනමකට ලක් කිරීමට අයිසීසීය පියවර ගත්තේය.\n\nලෝක කුසලාන තරගාවලියට පෙර සූදානමක් ලෙස ශ්‍රී ලංකාව සහභාගී වූ පෙරහුරු තරග දෙකේදී බංග්ලාදේශය සහ ඇෆ්ගනිස්තානය සමග තරග දෙකේදීම පරාජයට පත්වූ අතර, දකුණු අප්‍රිකාව සහභාගී වූ පළමු තරගය වර්ෂාව හේතුවෙන් අත්හැර දමා නවසීලන්තයට එරෙහි දෙවන පෙරහුරු තරගයෙන් පරාජය අත් වින්දේය.\n\nදෙපිලේම ප්‍රධාන ක්‍රීඩකයින් ආබාධවලට ලක්ව ඇති පසුබිමකදී, මෙම තරගය පැවැත්වීම විශේෂත්වයකි. දකුණු අප්‍රිකා වේගපන්දු යවන ඇන්රිච් නොර්ට්ජේ සහ සිසන්ඩා මාගලා කණ්ඩායමේ නොමැතිව තරග බිමට පිවිසෙන හෙයින් කගිසෝ රබාඩා කෙරෙහි බලාපොරොත්තු තබා ඇත. පසුගිය සංචාරයේදී ඔස්ට්‍රේලියාවට එරෙහිව හොඳින් දස්කම් දැක්වූ දඟ පන්දු යවන කේෂව් මහරාජ් සහ ටබ්රෙයිස් ෂම්සි සිය දක්ෂතා වැඩි දියුණු කර ගැනීමට බලාපොරොත්තු වෙති.\n\nඩේවිඩ් මිලර් සහ නායක ටෙම්බා බවුමා ලකුණු අතරට පැමිණ සිටින හෙයින් කඩුලු රකින ක්‍රීඩක හා පිතිකරු ක්වින්ටන් ඩී කොක් සමඟින් සබඳතා ගොඩ නැඟීම ශ්‍රී ලංකාවට භයානක විය හැකිය.\n\nවනිඳු හසරංග හා දුෂ්මන්ත චමීර වැනි ප්‍රධාන පන්දු යවන්නන් අහිමි වුවද ශ්‍රී ලංකාවට මහීෂ් තීක්ෂණ සහ වමතින් දඟ පන්දු යවන දුනිත් වෙල්ලාලගේ නිසි සේවයක් ලබා දුණහොත් දකුණු අප්‍රිකානුවන් ගැටලු රාශියකට මුහුණ දෙනු ඇත. ළහිරු කුමාර, ඩිල්ෂාන් මධුශංක, මතීෂ පතිරණ සහ කසුන් රාජිත වැනි වේග පන්දු යවන්නන්ගෙන් දෙදෙනෙකුට අද තරගයේ අනිවාර්ය අවස්ථාව ඇති අතර, එල්පීඑල් තරගාවලියේදී දක්ෂතා දැක්වූ මතීෂ පතිරණ හා කසුන් රාජිතට වැඩි අවස්ථා නිර්මාණයවී ඇත.\n\nදිමුත් කරුණාරත්න, කුසල් ජනිත් පෙරේරා, පැතුම් නිශ්ශංක සහ සධීර සමරවික්‍රම වැනි ක්‍රීඩකයන්ගෙන් සමන්විත ශ්‍රී ලංකා පිතිකරණ ලැයිස්තුව ශක්තිමත් කිරීමට අංක තුන පිතිකරු කුසල් මෙන්ඩිස් සූදනමින් සිටී. කෙසේ වෙතත් ආරම්භක පිතිකරු පැතුම් නිශ්ශංකගේ සහ නායක දසුන් ශානකගේ දස්කම් මේ දිනවල යම් කනස්සල්ලක් ඇති කළ ද, ඔවුන් තුළ ඇති දැඩි අධිෂ්ඨාන ශක්තිය වැදගත් සාධකයක් වනු ඇත.\n\nපසුගිය කාලයේ අනපේක්ෂිත අයුරින් ක්‍රීඩකයින් ආබාධවලට ලක්වුණත් හොඳින් දස්කම් දැක්වීමට කණ්ඩායමේ අධිෂ්ඨානය කිසිඳු අයුරකින් අඩුවී නැතැයි නායක දසුන් ශානක මාධ්‍ය හමුවේ පැවැසීය. “පසුගිය කාලයේ අපි ආබාධවලට ලක්වෙලා ගොඩක් ඉදිරියට එන්න උත්සහ කළා. ඒත් එක්කම අපි ළඟ හොඳ ක්‍රිකට් වාර්තා කිහිපයක් තියෙන බව මතක් කළ යුතුයි. ඔබ දන්නවා. කණ්ඩායමක් ලෙස අප මෙයට පෙර දක්ෂතා දැක්වූ ආකාරය. අපි ලෝක කුසලානය බලාපොරොත්තුවෙන් ඉන්නවා. හැමෝටම ප්‍රකාශයක් කරන්න අවශ්‍යයි අපි මේ තරගාවලියේ හොඳින් දස්කම් දක්වන්න සූදානමින් සිටින කණ්ඩායමක් බව. ඒ ආරම්භය අද තරගයේදී ලබා ගැනීමට සූදානමින් සිටිනවා” දසුන් ශානක පැවැසීය.\n\nශ්‍රී ලංකා සංචිතය: දසුන් ශානක (නායක), කුසල් මෙන්ඩිස් (උප නායක), කුසල් ජනිත් පෙරේරා, දිමුත් කරුණාරත්න, පැතුම් නිශ්ශංක, චරිත් අසලංක, ධනංජය ද සිල්වා, සධීර සමරවික්‍රම, දුනිත් වෙල්ලාලගේ, කසුන් රාජිත, මතීෂ පතිරණ, ළහිරු කුමාර, ඩිල්ෂාන් මධුෂංක, මහීෂ් තීක්ෂණ, දුෂාන් හේමන්ත, අතිරේක – චාමික කරුණාරත්න, (අතිරේක)\n\nදකුණු අප්‍රිකා: ටෙම්බා බවුමා (නායක), ක්වින්ටන් ඩී කොක්, වැන්ඩර් ඩුසේන්, රීසා හෙන්ඩ්‍රිකස්, ඩේවිඩ් මිලර්, ෙඑයිඩන් මාර්ක් රාම්, හෙන්රිච් ක්ලාසන්, මාර්කෝ ජැන්සන්, කේෂව් මහරාජ්, කගිසෝ රබාඩා, ටබ්රෙයිස් ෂම්සි, ලුන්ගි එන්ගිඩී, ඇන්ඩිල් පෙහෙලුක්වායෝ, ගෙරල්ඩ් කෝට්සී, ලිසාඩ් විලියම්ස්, ඇන්රිච් නොර්ට්ජේ, සිසන්ඩා මාගලා\n\nප්‍රින්ස් ගුණසේකර",
       "URL": "https://www.dinamina.lk/2023/10/07/sports/28718/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%af%e0%b7%92%e0%b6%af%e0%b7%94%e0%b6%bd%e0%b6%b1-%e0%b6%85%e0%b6%b4%e0%b7%9a%e0%b6%9a%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/4/"
}