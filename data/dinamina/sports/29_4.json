{
       "Source": "dinamina",
       "Timestamp": "August 24, 2023 1:35 am",
       "Headline": "පොදු රද මඬුලු ක්‍රීඩා උලෙළට  වීසා ගැනීමටත් තරගයක්",
       "News Content": "ශ්‍රී ලංකා ඔලිම්පික් කමිටු මහ ලේකම් මැක්ස්වෙල් ද සිල්වා මහතා හා කණ්ඩායම් භාර නිලධාරී සරත් කූරගම මහතා මාධ්‍ය හමුවේදී\n\n\n\nපොදු රාජ්‍ය මණ්ඩලීය යොවුන් ක්‍රීඩා උලෙළට සහභාගි වූ ක්‍රීඩක ක්‍රීඩිකාවන්ට හා නිලධාරීන්ට වීසා ලබා ගැනීමේදී ‘ෂෙනගන් වීසා’ (යූරෝපීය රටවලට ඇතුළත් වීමේදී නිකුත් කරන වීසා බලපත්‍රය) සම්පූර්ණයෙන්ම ප්‍රතික්ෂේප වූ බැවින් අමෙරිකාව හරහා ට්‍රිනිඩෑඩ් වෙත යෑමට වීසා ලබා ගැනීම උදෙසා විශාල පරිශ්‍රමයක් දැරීමට සිදු වූ බව ශ්‍රී ලංකා ඔලිම්පික් කමිටු මහ ලේකම් මැක්ස්වෙල් ද සිල්වා මහතා පැවසීය. එම වීසා නිකුත් වූයේ තරගාවලියට දිනකට පෙර බැවින් ට්‍රිනිඩෑඩ් වෙත ගිය වහාම ක්‍රීඩක ක්‍රීඩිකාවන්ට තරග බිමට පිවිසීමට සිදු වූ බව, ජාතික ඔලිම්පික් කමිටු ශ්‍රවණාගාරයේ පැවති මාධ්‍ය හමුවකදී ඒ මහතා සඳහන් කළේය. අමෙරිකානු වීසා ක්‍රීඩිකාවන් භාර නිලධාරිනියට හා තවත් නිලධාරීන් කිහිප දෙනකුට ප්‍රතික්ෂේප වූ බැවින් අභියෝග රැසකට මුහුණ දීමට සිදු වූ බව ද ඒ මහතා පැවසීය.\n\n“ෂෙනගන් වීසා දුන්නේම නෑ. අමෙරිකානු තානාපතිනියට ස්තුතිවන්ත විය යුතුයි දැක්වූ සහයෝගයට. මේ ගැන කරුණු නොදැන විවේචනය කරන පිරිසක් ඉන්නවා. නමුත් ඇත්ත කතාව දැනගත යුතුයි. ඇතැම් නිලධාරීන්ට වීසා නොදීමෙන් ඔවුන් සතු වගකීම් අනෙක් නිලධාරීන් හැකි පමණ ඉටු කළා. ක්‍රීඩක ක්‍රීඩිකාවන් ඉතා හොඳින් විනය ආරක්ෂා කළා. මොන ප්‍රශ්න ආවත් ක්‍රීඩක ක්‍රීඩිකාවන් පිරිස පොදු රාජ්‍ය මණ්ඩලීය ක්‍රීඩා උලෙළට සහභාගි කිරීම අප ලැබූ ජයග්‍රහණයක්. ක්‍රීඩා අධ්‍යක්ෂ ජනරාල් ෂෙමාල් ප්‍රනාන්දු මහතා විශාල සහයෝගයක් දුන්නා” සිල්වා මහතා පැවසීය.\n\n“ඔලිම්පික් කමිටුවේ බොහෝ වගකීම් හා යුතුකම් මහලේකම් ලෙස මා ඉටු කරනවා. ඒක බලාගෙන ඉන්න බැරි අය මට මඩ ගහනවා. ඒවා ධෛර්යයක් මිස ආපසු හැරීමක් වන්නේ නෑ. නිතරම ජාත්‍යන්තරයේ ඔලිම්පික් හා පොදු රාජ්‍ය මණ්ඩලීය නිලධාරීන් මට ධෛර්යය දෙනවා. මොකද ඔවුන් දන්නවා ශ්‍රී ලංකාව වෙනුවෙන් මා කෙතරම් මහන්සි වෙනවාද කියා. ඵල ඇති රුකට ගල් ගහනවා කියා කතාවක් තියෙනවා. මා සැලෙන්නේ නෑ” මැක්ස්වෙල් ද සිල්වා මහතා පැවසීය.\n\nපසුගිය 4 සිට 11 දක්වා ට්‍රිනිඩෑඩ් සහ ටොබැගෝහි හේස්ලි ක්‍රෝෆර්ඩ් ක්‍රීඩාංගණයේ පැවති පොදු රාජ්‍ය මණ්ඩලීය යොවුන් ක්‍රීඩා උලෙළේදී අඹගමුව මධ්‍ය මහා විද්‍යාලයේ අයෝමාල් අකලංක මීටර් 400 කඩුලු මතින් දිවීමේ බාලක අවසන් තරගයේදී රිදී පදක්කම හා දික්වැල්ල විජිත මධ්‍ය විදුහලේ නිලුපුල් පැහැසර උස පැනීමේ ඉසව්වේ ලෝකඩ පදක්කම දිනා ගැනීමට සමත් වූහ.\n\nමේ යොවුන් ක්‍රීඩා උලෙළට රටවල් 72කින් ක්‍රීඩක ක්‍රීඩිකාවන් 1000ක් පමණ එක්ව සිටි අතර, ශ්‍රී ලංකාවෙන් මලල ක්‍රීඩක ක්‍රීඩිකාවන් පස් දෙනෙක්, පිහිනුම් ක්‍රීඩක ක්‍රීඩිකාවන් 4ක් සහ බීච් වොලිබෝල් ක්‍රීඩකයන් දෙදෙනෙක් සහභාගි වූහ.\n\nප්‍රින්ස් ගුණසේකර",
       "URL": "https://www.dinamina.lk/2023/08/24/sports/16765/%e0%b6%b4%e0%b7%9c%e0%b6%af%e0%b7%94-%e0%b6%bb%e0%b6%af-%e0%b6%b8%e0%b6%ac%e0%b7%94%e0%b6%bd%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%8b%e0%b6%bd%e0%b7%99/",
       "Category": "sports",
       "Parent URL": "https://www.dinamina.lk/category/sports//page/29/"
}