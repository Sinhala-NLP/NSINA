{
       "Source": "dinamina",
       "Timestamp": "July 15, 2023 1:00 am",
       "Headline": "ශ්‍රී ලංකාවට නෑකම් ඇති ජසින්තා පෘතුගාලයට ක්‍රීඩා කරයි",
       "News Content": "ශ්‍රී ලංකාවට නෑකම් ඇති ශ්‍රී ලංකා – ඔස්ට්‍රේලියා පාපන්දු ක්‍රීඩිකා ජසින්තා ගලබඩආරච්චි පෘතුගාලයේ ස්පෝටින් සීපී ක්‍රීඩා සමාජය සමඟ ගිවිසුමක් අත්සන් කරයි. ලොව පිළිගත් පාපන්දු තරුවක් වන ක්‍රිස්ටියානෝ රොනාල්ඩෝ සිය වෘත්තීය ජීවිතය ආරම්භ කළ පළමු වෘත්තීය ක්‍රීඩා සමාජය වන පෘතුගාලයේ ස්පෝටින් සීපී ක්‍රීඩා සමාජය සමග ඇය එක්වීම මෙහි ඇති විශේෂත්වය වේ.\n\nපෘතුගාලයේ ලිස්බන් නුවර පිහිටා ඇති ස්පෝටින් සීපී ක්‍රීඩා සමාජය යුරෝපීය කාන්තා ලීගයට තරග කරන ප්‍රබල කණ්ඩායමකි. ස්කොට්ලන්ත අන්තර් සමාජ පාපන්දු තරගාවලියට ක්‍රීඩා කරන සෙල්ටික් ක්‍රීඩා සමාජයට ද ක්‍රීඩා කළ ජසින්තා ගලබඩආරච්චි “වසරේ කාන්තා සෙල්ටික් ක්‍රීඩිකාව” සම්මානය දිනා ගත්තාය.\n\nවයස අවුරුදු 15 දී ඔස්ට්‍රේලියාවේ මෙල්බර්න් සිටි පාපන්දු කණ්ඩායම හා එක්වූ ජසින්තා 2017 දී ඔස්ට්‍රේලියානු 17න් පහළ කාන්තා පාපන්දු සංචිතයට ඇතුළත් විය. පසුව පර්ත් ග්ලෝරි කණ්ඩායමට ක්‍රීඩා කොට, 2019 – 2020 තරග වාරයේදී එංගලන්තයේ වෙස්ට්හැම් යුනයිටඩ් ක්‍රීඩා සමාජයට ක්‍රීඩා කළාය. ඉතාලියේ නාපොලි ක්‍රීඩා සමාජය විසින් ඇයව වෙස්ට්හැම් ක්‍රීඩා සමාජයෙන් ඉල්ලා සිටි හෙයින් 2020 -2021 තරග වාරයේ දී ඇය නාපොලි වෙනුවෙන් ක්‍රීඩා කළාය. 2021 දී ඇය ස්කොට්ලන්තයේ සෙල්ටික් පාපන්දු සමාජය සමඟින් ගිවිසුම් අත්සන් කළ අතර, ස්කොට්ලන්ත කාන්තා ප්‍රීමියර් ලීග් තරගාවලියේ අවසන් මහා තරගයට ද ක්‍රීඩා කළාය. ජසින්තාගේ පියා ශ්‍රී ලාංකිකයෙකු වන අතර, මව ආර්ජන්ටිනා ජාතික කාන්තාවකි.\n\nප්‍රින්ස් ගුණසේකර",
       "URL": "https://www.dinamina.lk/2023/07/15/sports/6754/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%b1%e0%b7%91%e0%b6%9a%e0%b6%b8%e0%b7%8a-%e0%b6%87%e0%b6%ad%e0%b7%92-%e0%b6%a2%e0%b7%83/",
       "Category": "sports",
       "Parent URL": "https://www.dinamina.lk/category/sports//page/49/"
}