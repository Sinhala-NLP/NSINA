{
       "Source": "dinamina",
       "Timestamp": "September 16, 2023 3:28 pm",
       "Headline": "අවසන් සටනින් මහීෂ් ඉවතට – ආදේශක ක්‍රීඩකයෙක් නම් කෙරේ",
       "News Content": "ආසියානු කුසලාන එක්දින ක්‍රිකට් තරගාවලියේ 11 වැනි තරගයේ දී පසුගිය 14 වැනිදා ආබාධයකට ලක් වූ ශ්‍රී ලංකා දග පන්දු යවන ක්‍රීඩක මහීෂ් තීක්ෂණට තරගාවලියේ අවසන් මහා තරගයට සහභාගී නොවන බව ශ්‍රී ලංකා ක්‍රිකට් ආයතනය සඳහන් කරයි.\n\nපාකිස්තානය සමග පැවැති අදාළ තරගයේ දී පන්දු රකිමින් සිටියදී මහීෂ් තීක්ෂණ දකුණු පාදයේ ආබාධයකට ලක් විය.\n\nශ්‍රී ලංකා ක්‍රිකට් ආයතනය මීට පෙර නිවේදනය කළේ ඔහුගේ ආබාධ තත්ත්වය හදුනා ගැනීම සදහා ඔහුව ඊයේ දිනයේ දී වෛද්‍ය පරීක්ෂණයක් සදහා යොමු කිරීමට කටයුතු කරන බවයි. එම වෛද්‍ය වාර්තාවල ප්‍රතිපල අනුව ඔහුට අවසන් තරගය ක්‍රීඩා කළ නොහැකි බව අනාවරණය වී තිබේ.\n\nතීක්ෂණ වෙනුවට සහන් ආරච්චිගේ ශ්‍රී ලංකා සංචිතයට කැඳවීමට පියවර ගෙන ඇත.\n\nඅවසන් මහා තරගය හෙට (17) ශ්‍රී ලංකාව හා ඉන්දියාව අතර කොළඹ ආර්. ප්‍රේමදාස ක්‍රීඩාංගණයේ දී පැවැත්වීමට නියමිතය.",
       "URL": "https://www.dinamina.lk/2023/09/16/%e0%b6%af%e0%b7%80%e0%b7%83%e0%b7%9a-%e0%b6%b4%e0%b7%94%e0%b7%80%e0%b6%ad%e0%b7%8a/23037/%e0%b6%85%e0%b7%80%e0%b7%83%e0%b6%b1%e0%b7%8a-%e0%b7%83%e0%b6%a7%e0%b6%b1%e0%b7%92%e0%b6%b1%e0%b7%8a-%e0%b6%b8%e0%b7%84%e0%b7%93%e0%b7%82%e0%b7%8a-%e0%b6%89%e0%b7%80%e0%b6%ad%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/17/"
}