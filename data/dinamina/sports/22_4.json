{
       "Source": "dinamina",
       "Timestamp": "September 9, 2023 1:00 am",
       "Headline": "දෙල්ගොඩ ආරාධිත වොලිබෝල් ශූරයෝ යුද හමුදාව",
       "News Content": "කපිතාන් ජයසිරි පෙරේරා අනුස්මරණ අභියෝග ශූරතා කුසලානය සඳහා දෙල්ගොඩ රන්තරු ක්‍රීඩා සමාජය මෙහෙයවූ ආරාධිත දිවා රාත්‍රී වොලිබෝල් තරගාවලියේ ශූරතාව දිනා ගැනීමට ශ්‍රී ලංකා යුද හමුදා කණ්ඩායම සමත් විය.\n\nදෙල්ගොඩ මහජන ක්‍රීඩාංගණයේ පැවති තරගාවලියේ අවසන් තරගයේදී යුද හමුදා පිල හමුවේ බියගම නිදහස් වෙළෙඳ කලාපයේ ඕෂන් ලංකා ආයතන කණ්ඩායම පරාජයට පත් විය. ශූරතාව දිනූ යුද හමුදාවට කපිතාන් ජයසිරි පෙරේරා අනුස්මරණ අභියෝගතා කුසලානය සමඟ මුදලින් රුපියල් ලක්ෂයක් හිමි වූ අතර, අනුශූරතාව දිනූ ඕෂන් ලංකා කණ්ඩායමට රුපියල් හැත්තෑ පන්දහසක් පිරිනැමිණි.\n\nතරගාවලියේ හොඳම පන්දු ඔසවන්නා ලෙස ප්‍රභාත් දුෂ්මන්ත (යුද), හොඳම ප්‍රහාරකයා ලෙස මොහොමඩ් ටිශාන් (ඕෂන් ලංකා) සහ දක්ෂතම ක්‍රීඩකයා ලෙස කලෙයි වෙල්ලටි සම්මාන දිනාගත් අතර, ඔවුන්ට මුදල් ත්‍යාග ද හිමි විණි.\n\nමේ ආරාධිත වොලිබෝල් තරගාවලියට ශ්‍රී ලංකා යුද හමුදාව, ශ්‍රී ලංකා ගුවන් හමුදාව, ශ්‍රී ලංකා නාවික හමුදාව, ශ්‍රී ලංකා පොලිසිය, බියගම ඕෂන් ලංකා හා ගම්පහ සියනෑතරු යන වොලිබෝල් කණ්ඩායම් හය තරග වැදිණි.\n\nමල්වාන සමූහ – මහානාම විතානගේ දෙල්ගොඩ සමූහ – සුදත් පුබුදු කීර්ති",
       "URL": "https://www.dinamina.lk/2023/09/09/sports/20872/%e0%b6%af%e0%b7%99%e0%b6%bd%e0%b7%8a%e0%b6%9c%e0%b7%9c%e0%b6%a9-%e0%b6%86%e0%b6%bb%e0%b7%8f%e0%b6%b0%e0%b7%92%e0%b6%ad-%e0%b7%80%e0%b7%9c%e0%b6%bd%e0%b7%92%e0%b6%b6%e0%b7%9d%e0%b6%bd%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/22/"
}