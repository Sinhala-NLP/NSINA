{
       "Source": "dinamina",
       "Timestamp": "October 3, 2023 1:00 am",
       "Headline": "වසර 17කට පසු ශ්‍රී ලංකාවට අතේ තිබූ මලල ක්‍රීඩා පදක්කම අහිමි වෙයි",
       "News Content": "මෙඩ්ල් එක මිස් වුණේ මෙහෙමයි\n\nආසියානු ක්‍රීඩා උලෙළේදී වසර 17කට පසු මලල ක්‍රීඩාවෙන් පදක්කමක් දිනා ගැනීමට ශ්‍රී ලංකාවට තිබූ අවස්ථාව අවාසනාවන්ත ලෙස අහිමි වී ගියේය.\n\nහන්ජේහි ඔලිම්පික් ක්‍රීඩා මධ්‍යස්ථාන ක්‍රීඩාංගණය හෙවත් බිග් ලෝටස්හිදී ඊයේ මිශ්‍ර සහාය ඉසව්ව අරුණ දර්ශන, නදීෂා රාමනායක, කාලිංග කුමාරගේ සහ තරුෂි කරුණාරත්න එක්ව මිනිත්තු 3:14.25ක කාලයකින් දෙවැනි ස්ථානයෙන් තරගය නිමා කළ අතර, එම කාලය නව ශ්‍රී ලංකා වාර්තාවක් බවට ද පත් විය. කෙසේ වෙතත් තරගය අවසානයේ මංතීරු නීතිය උල්ලංඝනය කිරීමක් (මලල ක්‍රීඩා නීති මාලාවේ 17.3.1ක වගන්තිය උල්ලංඝනය කිරීමක්) ‍හේතුවෙන් ශ්‍රී ලංකා පිල නුසුදුස්සන් බවට පත් කරමින් තරගයෙන් ඉවත් කෙරිණි.\n\nමේ තරගය ආරම්භ කළ අරුණ දර්ශන තම ධාවන පථයේ පැමිණ නදීෂා රාමනායක වෙත යෂ්ටිය ලබාදෙන අවස්ථාවේ අරුණගේ එක් පාදයක් අදාළ ධාවන පථයෙන් ඇතුළත පිහිටි ධාවන පථයට පිවිසීම හේතුවෙන් ශ්‍රී ලංකා කණඩායමට මේ ඉරණමට මුහුණ දීමට සිදුව තිබේ. ඒ සමඟ ශ්‍රී ලංකා පදක්කම් බලාපොරොත්තු තවත් ඈතට ඇදී ගියේය.\n\nමින් පෙර මේ ක්‍රීඩකයන් සිවුදෙනාම එක්ව පසුගිය ජූලි මස තායිලන්තයේ පැවති ආසියානු මලල ක්‍රීඩා ශූරතාවලියේදී මිශ්‍ර සහාය ඉසව්වේ ශ්‍රී ලංකා වාර්තාව පිහිටුවා තිබුණේ මිනිත්තු 3:15.41කිනි.\n\nමේ ඉසව්වෙන් රන් පදක්කම බහරේනය (3:14.02) දිනාගත් අතර, ඉන්දියාවට (3:14.34) රිදී පදක්කම හිමි වීම හේතුවෙන් කසකස්තානයට (3:24.85) ලෝකඩ පදක්කම හිමි විය. ශ්‍රී ලංකාව අවසන් වරට ආසියානු ක්‍රීඩා උලෙළේදී මලල ක්‍රීඩා පදක්කමක් දිනා තිබුණේ 2006 වසරේ දෝහාහිදී පැවති තරගාවලියේ දීය.\n\nමේ අතර කාන්තා දුර පැනීමේ ඉසව්වට එක් වූ සාරංගි සිල්වා මීටර් 6.14කින් 7 වැනි ස්ථානයට පත්විය. කෙසේ වෙතත් ඇයට සිය හොඳම පෞද්ගලික දක්ෂතාවටවත් ළංවීමට නොහැකි විය. මීටර් 6.65ක පෞද්ගලික හොඳම දක්ෂතාව පෙන්වා ඇති ඇය ආසියානු ක්‍රීඩා උලෙළට තෝරා ගැනීම සඳහා පසුගිය අප්‍රේල් මස දියගම පැවති තරගාවලියේදී මීටර් 6.42ක දක්ෂතාවක් පෙන්වා තිබිණි.\n\nඑම ඉසව්වේදී මීටර් 6.73ක දක්ෂතාවක් සමඟින් රන් පදක්කම දිනා ගැනීමට චීනයේ ශිකි සොන්ග් සමත් වූ අතර, රිදී පදක්කම ඉන්දීය ක්‍රීඩිකා ඇන්සි සෝජන් (මී. 6.63) සහ චීන ක්‍රීඩිකා න්ගා යාන් (මී. 6.50) ලෝකඩ පදක්කම දිනා ගත්හ. මේ ක්‍රීඩිකාවන් තිදෙනාම ඊයේ සිය හොඳම පෞද්ගලික දක්ෂතාව පෙන්වීම විශේෂත්වයකි.\n\nඊයේ මලල ක්‍රීඩා තරග බිමේ කැපී පෙනෙන සිදුවීමක් බවට පත්වූයේ පිරිමි මීටර් 110 කඩුලු ඉසව්වට රන් පදක්කම් දෙකක් හිමි විය.ඊයේ රාත්‍රියේ පැවති මේ තරගයේදී කුවේටයේ යාකූබ් අල්යුහා සමඟින් ජපානයේ ශුන්යා ටකායාමා තරගය නිමා කළේ තත්පර 13.41කිනි. ඒ හේතුවෙන් ඔවුන් දෙදෙනාටම රන් පදක්කම් පිරිනැමීමට සංවිධායකයන් කටයුතු කළ අතර, එම ඉසව්වේ ලෝකඩ පදක්කම චීනයේ ශියොයි සූට හිමි විය.\n\nබැඩ්මින්ටන්\n\nමෙවර ක්‍රීඩා උලෙළේ බැඩ්මින්ටන් ක්‍රීඩාව එක්ව සිටින එකම ක්‍රීඩකයා වන විරේන් නෙත්තසිංහ ඊයේ පිරිමි කේවල ඉසව්වේ 64 දෙනාගේ වටයේදී භූතානයේ අනීෂ් ගුරුං වට 2-0කින් පරාජය කිරීමට සමත් විය. මිනිත්තු 25ක කාලයක් පැවති තරගයේ පළමු වට ලකුණු 21-6ක් ලෙස ජයගත් විරේන් දෙවැනි වටයේ ජය තහවුරු කර ගත්තේ ලකුණු 21-14ක් ලෙසිනි. ඔහු අද 32 දෙදෙනාගේ වටයේදී මොන්ගෝලියවේ සුමියාසුරේන් එන්ක්බට් එරෙහිව තරග වැදීමට නියමිතය.\n\nස්කොෂ්\n\nස්කොෂ් පිරිමි කේවල ඉසව්වේ අවසන් ක්‍රීඩකයන් 16 දෙනා අතරට එක් වූ රවිඳු ලක්සිරි මැලේසියාවේ ඇඩීන් ඉඩ්‍රාකී සමඟින් තරග කළ අතර, එහිදී ඔහු වට 3-1ක් ලෙස පරාජයට පත්විය. උණුසුම් මුහුණුවරක් ගත් තරගයේ පළමු වටයේදී ලකුණු 12-10ක් ලෙස ජය ගැනීමට රවිඳු සමත් වූ අතර, ඉතිරි වට 3 මැලේසියානු ක්‍රීඩකයා ජය ගත්තේ ලකුණු 11-6ක්, 11-7ක් සහ 13-11ක් ලෙසිනි. මේ ඉසව්වේ මිශ්‍ර යුගල ‘බී’ කාණ්ඩයෙන් තරග වදින ශ්‍රී ලංකා කණ්ඩායමට ඊයේ පිලිපීනයට එරෙහිව පැවති තරගයෙන් 2-1කින් පරාජය වීමට සිදු විය. මේ තරගයේ පළමු වටය ලකුණු 11-9ක් ලෙස ජය ගැනීමට ශමීල් වකීල් සහ චනිත්මා සිනාලේ සමත් වුවද දෙවැනි වටය ලකුණු 11-4ක් සහ 11-0ක් ලෙස ජය ගැනීමට පිලිපීනය කණ්ඩායමට හැකි විය. ශ්‍රී ලංකා කණ්ඩායම අද චීනයට එරෙහිව තරග වැදීමට නියමිතය.\n\nදුනු විදීම\n\nදුනු විදීමේ Compound පිරිමි කේවල තරගයේ 32 දෙනාගේ වටයෙන් තරග කළ සංජීව වසන්ත කුමාර මොන්ගෝලියානු ක්‍රීඩකයා පරාජය කරමින් 16 දෙනාගේ වටයට පිවිසි අතර, එම තරගයේදි සංජීව ලකුණු 139ක් ලබා ගනිද්දී මොන්ගෝලියානු ක්‍රීඩකයාට ලබාගත හැකි වූයේ ලකුණු 1387ක් පමණි. 16 දෙනාගේ වටයේදී චීන තායිපේ ක්‍රීඩකයා (148-128) හමුවේ පරාජය වීමට සංජීවට සිදු විය. මේ ඉසව්වේ කාන්තා තරගයට එක් වූ අනුරාධා කරුණාරත්න එක්සත් අරාබි එමීර් ක්‍රීඩිකාවට එරෙහිව ලකුණු 135-127ක් ලෙස ජයගත් අතර, 16 දෙනාගේ වටයේදී ඉන්දීය ක්‍රීඩිකාව හමුවේ පරාජය වූවාය. එහි ලකුණු තත්ත්වය වූයේ 145-132කි.\n\nඊයේ Recurve ඉසව්වේ අවසන් ක්‍රීඩකයන් 32 දෙනාගේ තරග වටයට එක් වූ සජීව් ද සිල්වා කසකස්තාන ක්‍රීඩකයා හමුවේ පරාජයවූ අතර, ලකුණු සංඛ්‍යාව 6-5ක් ලෙස සටහන් විය. මේ සමඟ මෙවර ක්‍රීඩා උලෙළේ දුනු විදීමේ ශ්‍රී ලංකා සහභාගිත්වය නිමාවට පත්විය.\n\nක්‍රිකට් අර්ධ අවසන් තරග අද සිට\n\nආසියානු ක්‍රීඩා උලෙළේ ක්‍රිකට් ඉසව්වේ පිරිමි අර්ධ අවසන් පූර්ව වටයේ තරග අද (3) ආරම්භ වෙයි. මූලික වටයෙන් තරග කරමින් නේපාලය, හොංකොං සහ මැලේසියාව මේ වටයට සුදුසුකම් ලබාගත් අතර, අයිසීසී ශ්‍රේණිගත කිරීම්වල ඉදිරියෙන් පසු වන ඉන්දියා, පාකිස්තානය, ශ්‍රී ලංකාව, බංග්ලාදේශය සහ ඇෆ්ගනිස්තානය මේ තරගාවලියට එක් වන්නේ අර්ධ අවසන් පූර්ව වටයේ සිටය. ආසියානු ක්‍රීඩා ඉතිහාසයේ ක්‍රිකට් ඉසව්ව එක් වූ තෙවැනි ක්‍රීඩා උලෙළ මෙය වන අතර, ඉන්දීය ක්‍රිකට් පිල එක්වන පළමු අවස්ථාව මෙය වීම විශේෂත්වයකි.\n\nමේ වටය යටතේ අද පළමු තරගය පැවැත්වෙන්නේ ඉන්දියාව සහ නේපාලය අතරය. දෙවැනි තරගය පාකිස්තානය සහ හොංකොං පිල අතර පැවැත්වේ. ශ්‍රී ලංකා පිල එක්වන තරගය හෙට (4) ඇෆ්ගනිස්තානයට එරෙහිව පැවැත්වීමට නියමිතය. තරගාවලියේ මූලික වටය නිමා කරමින් ඊයේ පැවති අවසන් තරගයේදී තායිලන්තයට එරෙහිව ලකුණු 194ක දැවැන්ත ජයක් හිමිකර ගැනීමට මැලේසියාව සමත් විය.\n\nමේ අතර බර ඉසිලීමේ ක්‍රීඩාවෙන් ඉන්දික දිසානායක පිරිමි කිලෝග්‍රෑම් 73 බර පන්තියට එක් වන අතර,මලල ක්‍රීඩාවෙන් නදීෂා ලේකම්ගේ කාන්තා හෙල්ල විසි කිරීමේ ඉසව්වට එක් වන්නේ පස්වරු 5.40ටය. මෙරට වේලාවෙන් පෙරවරු 6.50ට ආරම්භ වන මීටර් 800 ඉසව්වෙන් ගයන්තිකා අබේරත්න සහ තරුෂි කරුණාරත්න තරග වදින අතර, ගයන්තිකා මූලික වටයේ දෙවැනි තරගයත්,තරුෂි තෙවැනි තරගයටත් එක් වෙයි. පෙරවරු 7.20ට පිරිමි මීටර් 400 සහාය ඉසව්වේ මූලික වටයේ තරග පැවැත්වේ. මේ ඉසව්ව සඳහා ශ්‍රී ලංකා කණ්ඩායමට අරුණ දර්ශන, කාලිංග කුමාරගේ, රාජිත රාජකරුණා, පසිඳු කොඩිකාර සහ දිනුක දේශාන් එක්ව සිටිති.\n\nචීනය පෙරමුණේ\n\nකිසිදු අභියෝගයකින් තොරව පදක්කම් සටහනේ පෙරමුණ හිමි කර ගැනීමට චීනය සමත්ව ඇති අතර, ඊයේ පස්වරුව වන විට ඔවුන් රන් පදක්කම් 142ක් දිනා ගෙන තිබිණි. ජපානය සහ දකුණු කොරියාව රන් පදක්කම් 30 බැගින් හිමි කර ගනිමින් දෙවැනි ස්ථානය සඳහා සටනක නිරතව සිටි අතර, ඉන්දියාව සිවුවැනි තැන පසු වූයේ රන් පදක්කම් 13ක් සමඟිනි. රිදී පදක්කමක් දිනාගත් ශ්‍රී ලංකාව 29 වැනි ස්ථානයේ පසු වෙයි.\n\nඡායාරූපය ජාතික ඔලිම්පික් කමිටුව\n\n\n\n\n\n\n\n\n\n\n\n\n\n\n\n",
       "URL": "https://www.dinamina.lk/2023/10/03/sports/27219/%e0%b7%80%e0%b7%83%e0%b6%bb-17%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%85%e0%b6%ad/",
       "Category": "sports",
       "Parent URL": "https://www.dinamina.lk/category/sports//page/7/"
}