{
       "Source": "dinamina",
       "Timestamp": "October 11, 2023 1:00 am",
       "Headline": "ලෝක ශූර එංගලන්තය පළමු ජය ලබයි",
       "News Content": "ඩේවිඩ් මාලන්ගේ සහ ජෝ රූට්ගේ ප්‍රවේගකාරී පිතිහරඹය හේතුවෙන් ලෝක කුසලාන තරගාවලියේ බංග්ලාදේශය සමඟ ඊයේ ධරම්සලා හි පැවැති දිවා තරගයෙන් ලකුණු 137ක ජයක් වාර්තා කිරීමට වත්මන් ලෝක ශූර එංගලන්තය සමත් විය. කාසියේ වාසිය දිනූ බංග්ලාදේශ පිලේ ඇරියුමෙන් ඉනිම ආරම්භ කළ එංගලන්ත පිල ඕවර 50 අවසානයේ කඩුලු 9කට ලකුණු 364ක් රැස් කළ අතර, බංග්ලාදේශ පිල ඕවර 48.2කදී ලකුණු 227කට දැවී ගියේය.\n\nජොනී බෙයාර්ස්ටොව් සමඟ එක්ව එංගලන්ත ඉනිම ආරම්භ කළ ඩේවිඩ් මාලන් පන්දු 107කදී ලකුණු 140ක් රැස් කළ අතර, ඊට හතරේ පහර 16ක් සහ හයේ පහර 5ක් ඇතුළත් විය. පළමු කඩුල්ලට ලකුණු 115ක සම්බන්ධතාවක් ගොඩ නැගීමට එංගලන්ත පිලේ ආරම්භක පිතිකරුවන් සමත් වූ අතර, බෙයාර්ස්ටොව් ලකුණු 52කට දැවී යෑමෙන් පසුව පිටියට පිවිසි ජෝ රූට් පන්දු 68කින් වේගවත් ලකුණු 82ක් රැස් කරමින් බංග්ලාදේශ පිලේ පන්දු යවන්නන්ට දැඩි තර්ජනයක් එල්ල කළේය. මාලන් සහ රූට් අතර දෙවැනි කඩුල්ලට ලකුණු 151ක සම්බන්ධතාවක් ගොඩ නැඟිණි. පන්දු යැවීමේදී මෙහ්දි හසන් කඩුලු 4ක් දවාලූ අතර, ෂොරිෆුල් ඉස්ලාම් දවාගත් කඩුලු සංඛ්‍යාව 3කි.\n\nලකුණු 365ක දැවැන්ත ඉලක්කය හඹා යෑමට පිටියට පිවිසි බංග්ලාදේශ පිලේ පළමු කඩුලු 4ම ලකුණු 49ක් ඇතුළත දවාලීමට එංගලන්ත පිලේ පන්දු යවන්නෝ සමත් වූහ. ආරම්භක පිතිකරු ලිටොන් දාස් සහ මුෂ්ෆිකුර් රහීම් එක්ව පස්වැනි කඩුල්ලට 72ක සම්බන්ධතාවක් ගොඩ නැඟුවද ජයග්‍රහණයට එය ප්‍රමාණවත් නොවීය. ලිටොන් දාස් ලකුණු 76ක් රැස් කළ අතර, මුෂ්ෆිකුර් ලබාගත් ලකුණු සංඛ්‍යාව 51කි. පන්දු යැවීමේදී රීස් ටොප්ලේ කඩුලු 4ක් දවාලීය.",
       "URL": "https://www.dinamina.lk/2023/10/11/sports/29688/%e0%b6%bd%e0%b7%9d%e0%b6%9a-%e0%b7%81%e0%b7%96%e0%b6%bb-%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad%e0%b6%ba-%e0%b6%b4%e0%b7%85%e0%b6%b8%e0%b7%94-%e0%b6%a2%e0%b6%ba-%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/2/"
}