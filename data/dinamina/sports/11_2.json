{
       "Source": "dinamina",
       "Timestamp": "September 26, 2023 1:00 am",
       "Headline": "වසර 9කට පසු ශ්‍රී ලංකාවට ආසියානු පදක්කමක්",
       "News Content": "ආසියානු ක්‍රීඩා උලෙළ ඉතිහාසයේ වසර 9කට පසු පදක්කම් සටහනට ශ්‍රී ලංකා නාමය ඇතුළත් කිරීමට චමරි අතපත්තුගේ නායකත්වයෙන් තරග වදින ශ්‍රී ලංකා කාන්තා ක්‍රිකට් කණ්ඩායම ඊයේ සමත් වූයේ රිදී පදක්කම දිනා ගනිමිනි.\n\nචීනයේ හැන්ජෝහිදී පැවැත්වෙන 19 වැනි ආසියානු ක්‍රීඩා උලෙ‍ෙළ් කාන්තා ක්‍රිකට් ඉසව්වේ අවසන් තරගයේදී ඉන්දියාව හමුවේ ලකුණු 19කින් පරාජය වීමෙන් ශ්‍රී ලංකාවට රිදී පදක්කමෙන් නතර වීමට සිදු වූ අතර, රන් පදක්කම දිනාගත් ඉන්දීය ක්‍රිකට් කණ්ඩායම ආසියානු ක්‍රීඩා උලෙළට එක් වූ පළමු අවස්ථාව මෙය වීම විශේෂත්වයකි.\n\nමෙය ආසියානු ක්‍රීඩා උලෙළේ ඉතිහාසයේ ක්‍රිකට් ඉසව්වෙන් හිමි වූ තෙවැනි පදක්කමයි. අවසන් වසර 2014 වසරේ දකුණු කොරියාවේ ඉන්චියෝන්හිදී පැවති 17 වැනි ක්‍රීඩා උලෙළේදී ශෂිකලා සිරිවර්ධනගේ නායකත්වය යටතේ ශ්‍රී ලංකා කාන්තා ක්‍රිකට් පිල ලෝකඩ පදක්කමත්, ළහිරු තිරිමාන්නගේ නායකත්වයෙන් තරග කළ පිරිමි ක්‍රිකට් කණ්ඩායම රන් පදක්කමත් දිනා ගෙන තිබිණි. මෙය ආසියානු ක්‍රීඩා ඉතිහාසයේ ශ්‍රී ලංකාව දිනාගත් 12 වැනි රිදී පදක්කමයි.\n\nඊයේ හැන්ජෝහි ශෙයිජන්ග් විශ්වවිද්‍යාල ක්‍රිකට් පිටියේ පැවති අවසන් තරගයේ පළමුව පන්දුවට පහරදුන් ඉන්දීය පිල කඩුලු 7ක් දැවී ලකුණු 116ක් රැස් කළ අතර, ශ්‍රී ලංකා පිලට ඕවර 20 අවසානයේ කඩුලු 8ක් දැවී රැස් කළ හැකි වූයේ ලකුණු 97ක් පමණි.\n\nනායිකා චමරි අතපත්තු සමඟින් මුල් පෙළ කඩුලු 3ක් ලකුණු 14ක් තුළ බිඳ වැටීම ශ්‍රී ලංකාවට විශාල පාඩුවක් වූ අතර, හසිනි පෙරේරා ලකුණු 25ක්,නිලක්ෂි ද සිල්වා ලකුණු 23ක් සහ ඕෂදී රණසිංහ ලකුණු 19ක් රැස් කරමින් කණ්ඩායම ජයග්‍රහණය කරා ගෙන යෑමට උත්සහ කළ ද එය අසාර්ථක විණි.\n\nඉන්දීය පිල වෙනුවෙන් ස්ම්‍රිති මන්දනා ලකුණු 46ක් සහ ජෙමිමා රොඩ්රිගස් ලකුණු 42ක් රැස් කළ අතර, පන්දු යැවීමේදී උදේශිකා ප්‍රබෝධනී, ඉනෝකා රණවීර සහ සුගන්ධිකා කුමාරි කඩුලු 2 බැගින් දවා ගත්හ.\n\nමේ අතර කාන්තා ක්‍රිකට් ඉසව්වේ ලෝකඩ පදක්කම දිනා ගැනීමට බංග්ලාදේශය සමත් විය. ඊයේ පෙරවරුවේ පැවති තරගයේදී බංග්ලාදේශය හමුවේ අවසන් වරට පැවති තරගාවලි ද්විත්වයේම රන් පදක්කම දිනාගත් පාකිස්තානය පරාජය වීම කැපී පෙනිණි. බංග්ලාදේශය එම අවස්ථා දෙකේදීම අනුශූරියන් වෙමින් රිදී පදක්කම හිමි කර ගෙන තිබිණි.ඊයේ තරගයේ පළමුව පන්දුවට පහර දුන් පාකිස්තාන පිල ලකුණු 64කට සීමා කළ බංග්ලාදේශ ක්‍රීඩිකාවෝ ඕවර 18.2කදී ලෝකඩ පදක්කම තහවුරු කර ගත්තේ කඩුලු 5ක් දැවී තිබියදීය.\n\nඅකලංකගෙන් ශ්‍රී ලංකා වාර්තාවක්\n\nඊයේ පිහිනුම් ඉසව්වේ පිරිමි මීටර් 50 පසුපස ආර මූලික වටයේ දෙවැනි තරගයට එක් වූ අකලංක පීරිස් නව ශ්‍රී ලංකා වාර්තාවක් පිහිටුවීමට සමත් විය. ඔහු මේ තරගයේදී තත්පර 26.01ක කාලයක් වාර්තා කළ ද එම දක්ෂතාව අවසන් තරගය සඳහා සුදුසුකම් ලබා ගැනීමට ප්‍රමාණවත් නොවුණේ සමස්ත ක්‍රීඩකයන් අතරේ ඔහු 10 වැනි ස්ථානයට පත්වීම හේතුවෙනි. අකලංක ඊයේ අලුත් කළේ පසුගිය වසරේ ඔහු විසින්ම (26.12)පිහිටුවා තිබූ වාර්තාවයි. එම ඉසව්වේම කාන්තා මූලික වටයේ සිවුවැනි තරගයට එක් වූ ගංගා සෙනෙවිරත්නට තත්පර 31.73කින් තරගය නිම කළ අතර, 8 වැනි ස්ථානයට පත්වූ ඇයට ද අවසන් තරගය අහිමි වූවාය.\n\nටයිකොන්ඩෝ\n\nමෙවර ආසියානු ක්‍රීඩා උලෙළේ ටයිකොන්ඩෝ ඉසව් ආරම්භ කරමින් කිලෝග්‍රෑම් 58 පිරිමි බර පන්තියේ 32 වටයේ පළමු තරගයට එක් වූ ශ්‍රී ලංකා ක්‍රීඩක චාලින්ද සම්පත් කාම්බෝජයේ සෑම් යුදෙත් 2-0කින් පරාජයට පත් කරමින් 16 දෙනාගේ වටයට පිවිසියේය. චාලින්ද පළමු වටයේදී ලකුණු 14-4ක් සහ දෙවැනි වටයේදී ලකුණු 15-8ක් ලෙස ජය වාර්තා කර තිබිණි. කෙසේ වෙතත් 16 දෙනාගේ වටයේදී දකුණු කොරියාවේ ජැන්ග් ජුන් හමුවේ 2-0කින් පරාජය වීමට චාලින්දට සිදු විය. මේ ඉසව්වේ කාන්තා කිලෝග්‍රෑම් 49 බර පන්තියෙන් එම්.අයි. පුෂ්පා කුමාරි තරග කිරීමට නියමිතව සිටියද අසනීප තත්ත්වයක් හේතුවෙන් ඇය තරගයට එක් නොවූවාය.\n\nරග්බි\n\nමේ අතර රග්බි ඉසව්වේ මූලික වටයේ තරග දෙකම පරාජය වීම හේතුවන් 9-13 ස්ථාන වෙනුවෙන් තරග වැදීමට සිදු වූ ශ්‍රී ලංකා රග්බි කණ්ඩායම ඊයේ පෙරවරුවේ පැවති තරගයේදී ඇෆ්ගනිස්තානයට එරෙහිව පිල 36-10ක් ලෙස ජය වාර්තා කළේය.\n\nඑහි පළමු භාගය නිමා වන විට ශ්‍රී ලංකාව 12-10ක් ලෙස ඉදිරියෙන් සිටියේය. පිලිපීනයට එරෙහිව ඊයේ පස්වරුවේ පැවති දෙවැනි තරගයෙන් ශ්‍රී ලංකාවට 21-12ක් ලෙස ජය හිමි විය. එම තරගයේ පළමු භාගයේදී ශ්‍රී ලංකාව ලකුණු 14-7ක් ලෙස පෙරමුණ ගෙන තිබිණි.\n\nමලල ක්‍රීඩා කණ්ඩායම අද හැන්ජෝ එයි\n\nමෙවර ක්‍රීඩා උලෙළට ශ්‍රී ලංකාවෙන් එක් වන මලල ක්‍රීඩක ක්‍රීඩිකාවන් 9 දෙනකු අද හැන්ජෝ වෙත ළඟා වීමට නියමිතය. එම කණ්ඩායමට කාලිංග කුමාරගේ, අරුණ දර්ශන, පබසර නිකූ, රාජිත රාජකරුණා, දිනුක දේශාන්, පසිඳු කොඩිකාර, රුමේෂිකා රත්නායක, නදීෂා රාමනායක, සයුරි මෙන්ඩිස් සහ ජයේෂි උත්තරා ඇතුළත් වන අතර, ඔවුන් මින් සති 3කට පෙර චීනයේ නැන්ජින් වෙත පැමිණියේ විශේෂ පුහුණු කඳවුරකට එක් වීම සඳහාය.\n\nමෙවර ක්‍රීඩා උලෙළට ශ්‍රී ලංකා මලල ක්‍රීඩක ක්‍රීඩිකවෝ 16 දෙනකු නම් කර සිටි අතර, ඉන් යුපුන් අබේකෝන් සහ උෂාන් තිවංක එක් නොවෙයි. කණ්ඩායමේ සෙසු සාමාජිකයන් වන තරුෂි කරුණාරත්න, සාරංගි සිල්වා සහ දිල්හානි ලේකම්ගේ අද ශ්‍රී ලංකාවේ සිට හැන්ජෝ වෙත පැමිණෙන අතර, සමාරම්භක උලෙළට එක්වීම සඳහා ගයන්තිකා අබේරත්න කලින්ම චීනයට පැමිණියාය.",
       "URL": "https://www.dinamina.lk/2023/09/26/sports/25298/%e0%b7%80%e0%b7%83%e0%b6%bb-9%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%86%e0%b7%83/",
       "Category": "sports",
       "Parent URL": "https://www.dinamina.lk/category/sports//page/11/"
}