{
       "Source": "dinamina",
       "Timestamp": "September 30, 2023 1:00 am",
       "Headline": "ජස්වර් උමර් පාපන්දු මුල් පුටුවට සියයට 70කට වැඩි ‍‍ෙඑතිහාසික ජයක්",
       "News Content": "ලෝක තහනමින් හා නීතිමය සටන් වලින් පසු, බොහෝ දෙනා බලා සිටි පාපන්දු නිලවරණයෙන් වැඩි ඡන්ද 25ක ජයක් සභාපති අපේක්ෂක ජස්වර් උමර් මහතාගේ කණ්ඩායම දිනා ගත්තේය. ශ්‍රී ලංකා පදනම් ආයතනයේදී ඊයේ පැවැති නිලවරණයේදී සභාපති අපේක්ෂක ජස්වර් උමර් මහතාගේ කණ්ඩායම ඡන්ද 45ක් ලබාගත් අතර, දක්ෂිත සුමතිපාල මහතාගේ කණ්ඩායම ඡන්ද 20ක් ලබා ගත්තේය. ඒ අනුව ප්‍රතිශතයක් ලෙස ගත් කළ සියයට 70කින් ජස්වර් උමර් මහතාගේ කණ්ඩායම පාපන්දු නිලවරණ ඉතිහාසයේ නව සටහනක් තබමින් ජයග්‍රහණය වාර්තා කිරීම විශේෂත්වයකි.\n\nමෙම පාපන්දු නිලවරණයට ඡන්ද 66ක් වලංගුව තිබූ අතර, පොලිස් ක්‍රීඩා සමාජය ඡන්ද විමසීමට සහභාගීවී සිටියේ නැ. කිළිනොච්චි පාපන්දු ලීගයේ ඡන්දයට දෙපිරිසක් අයිතාවාසිකම් ඉදිරිපත් කිරීමේ ආරවුලක් හේතුවෙන් අවලංගු කිරීමට පාපන්දු නිලවරණ කමිටුව පියවර ගත්තේය.\n\nලෝක පාපන්දු හා ආසියානු පාපන්දු නියෝජිතයින් සිවු දෙනකුගේ අධීක්ෂණය යටතේ මෙම පාපන්දු නිලවරණය පැවැති අතර, දැඩි ආරක්ෂාවක් යටතේ ඡන්ද විමසුම සංවිධානය කොට තිබුණි. මෙම ඡන්ද විමසීම ඡන්ද පත්‍රිකා භාවිතයෙන් රහස් ඡන්දයක් සේ පැවැති අතර, පදනම් ආයතනය අවට දෙපාර්ශවයේ ආධාරකරුවන් විශාල පිරිසක් රැඳී සිටියහ.\n\nඉදිරි වසර 4ක කාලයේ පාපන්දු පරිපාලනයට පත්වූ ශ්‍රී ලංකා පාපන්දු සම්මේලනයේ නව සභාපති ජස්වර් උමර් මහතා ප්‍රකාශ කළේ පාපන්දුවේ නව යුගයක් ඇති කිරීමට තමන් ඇතුළු කණ්ඩායමට විශාල වගකීමක් පැවැරී ඇති බවයි. ‘අපේ කණ්ඩායම පාපන්දු පරිපාලනය පිළිබඳ විශාල අත්දැකීම් ඇති අය. අපි කෙටි මාර්ග වලින් ආපු අය නොවෙයි. දීර්ඝ කාලයක් ක්‍රීඩාවට කැප වුණා. පසුගිය කාලයේ අපට විරුද්ධ පාර්ශවය විශාල වශයෙන් මඩ ප්‍රචාර ගෙන ගියා. නමුත් අපව විශ්වාස කළ අපේ පාපන්දු පවුලේ සියලු දෙනා වෙත අප යුතුකම් කොටසක් කළ යුතුයි. ඒ අපේ රටේ පාපන්දුව ගොඩ ගැනීමට වෙහෙසවී කටයුතු කිරීමයි“\n\n“සියයට 70ක නැත්නම් තුනෙන් දෙකක ඡන්දයකින් අපව ජයග්‍රහණය කිරීමෙන් ලෝකයාට අලුත් පණිවිඩයක් ගියා. සියලු දෙනා දන්නවා අපට ඇති ශක්තිය. ක්‍රීඩා අමාත්‍යාංශය, ෆීෆා හා ආසියානු සංගමය අපගේ ශක්තිය දැන් හොඳින් දන්නවා. ඒ නිසා මේ ජයග්‍රහණයට වෙහෙසවී කටයුතු කළ සියලු දෙනාට මගේ ස්තූතිය පුද කරනවා. අපෙන් වෙන්වී ගිය සුළු පිරිසට අප ආරාධනා කරනවා පාපන්දුව ගොඩ ගන්න අත්වැල් බැඳ ගන්න කියා“ ජස්වර් උමර් මහතා පැවැසීය.\n\nඋප සභාපති තනතුරකට පත්වූ රංජිත් රුද්‍රිගූ මහතා අදහස් දක්වමින් පැවැසුවේ සියලු දෙනා දැන් කළ යුත්තේ පෞද්ගලික න්‍යාය පත්‍ර අනුව කටයුතු කටයුතු කිරීම පසෙකලා පාපන්දු ක්‍රීඩාව දියුණු කිරීමට කැපවීම බවය. “ සභාපති වෙන්න ජස්වර් මහතා ඇතුළු අපේ කණ්ඩායමට උදව් කළ සැමට ප්‍රණාමය හිමි වෙනවා. සාමකාමීව සියලු දෙනා එක්කර ගෙන අපේ ගමන යමු. කලාපීය මට්ටමින් ලීග් නියෝජතයින් හමු වෙලා පාපන්දු ක්‍රීඩාව වෙනුවෙන් අලුත් සැලස්මක් අප ක්‍රියාත්මක කරනවා. ලෝක කුසලාන සුදුසුකම් ලැබීමේ තරගාවලියට පාපන්දු කන්ඩායම සුුදානම් කළ යුතුයි. සම්මේලනයේ රැකියා කරන සියලු දෙනා කැපවීමෙන් සහයෝගය දිය යුතුයි. හොඳ විනිවිදභාවයකින් අප පාලනය ගෙන යෑමට කැප වෙනවා“ රුද්‍රිගූ මහතා පැවැසීය.\n\n“පාපන්දුව ගොඩ ගැනීමයි අපේ පරමාර්ථය. අප සියලු දෙනා එකමුතුව ගමනක් ගියොත් වසර 36කට අපේ පාලනය සොලවන්න බෑ. ප්‍රතිවාදීන් කියා තිබුණා අපට බලය ලැබුණොත් ආයේ ගන්න බෑ කියා. ඒක ඇත්ත. අපේ නිවැරදි වැඩපිළිවෙල අනුව ඉදිරියේ ශක්තිමත් ගමනක් යා හැකියි“ උප සභාපති වෛද්‍ය මනිල් ප්‍රනාන්දු මහතා පැවැසීය.\n\nමෙම නිලවරණයේදී පරාජයට පත්වූ දක්ෂිත සුමතිපාල මහතා පැවැසූවේ පාපන්දු ක්‍රීඩාවට යහපතක් වන්නේ කොතැනද එතැන තමන් සිට ගන්නා බවයි. “රජතුන් කට්ටුව මොනවද කරන්නේ කියා බලා සිටිනවා. නමුත් මට ඡන්දය දුන්න අය මා ආරක්ෂා කළ යුතුයි. ඡන්දය සාධාරණව පැවැතුනා. අවසන් මොහොතේ අපට අවස්ථාව ලැබුණේ. කොහොම වුනත් නව නිලධාරීන් සමග එකතුවීමක් වෙන්නේ නෑ. නමුත් පාපන්දු දියුණුවට කළ හැකි මෙහෙවර ඉටු කරනවා“ දක්ෂිත සුමතිපාල මහතා පැවැසීය.\n\nඒ අනුව සිවු වසරක පාලන කාලය සඳහා ශ්‍රී ලංකා පාපන්දු සම්මේලනයේ නිලධාරී පිරිස වන්නේ සභාපති – ජස්වර් උමර් ( විනිසුරු ලීගය), උප සභාපතිවරු – රංජිත් රුද්‍රිගූ (මීගමුව ලීගය), වෛද්‍ය මනිල් ප්‍රනාන්දු (කලුතර ලීගය), ජ්‍යෙෂ්ඨ පොලිස් අධිකාරී දිල්ෂාන් නාගහවත්ත (ගාල්ල ලීගය), නාවික කොමදෝරු ප්‍රදීප් කරුණාතිලක ( නාවික ලීගය), විධායක සාමාජිකයින් – පොලිස් අධිකාරී අබ්දූල් ගෆාර් ( මාවනැල්ල ලීගය), සායිෆ් යූසුප් (වෙළද සේවා ලීගය), ජගත් ද සිල්වා (නාවලපිටිය ලීගය), අබ්දුල් මනාෆ් (අම්පාර), ඉන්දික තේනුවර (මාතර ලීගය), මොහොමඩ් රිස්වි ( කින්නියා ලීගය) කාන්තා නියෝජනය – දීපිකා කුමාරි (බියගම ලීගය) යන මහත්ම මහත්මීහූ වෙති.\n\nනිලවරණය අතරතුරදී ඉල්ලා අස්වු ජස්වර් උමර් පාර්ශවයේ විධායක සභික ඒ. නාගරාජන් (වව්නියා ලීගය) වෙනුවට අයෙකු ඉදිරි විශේෂ සභාවකදී පත්කර ගැනීමට නව නිලධාරී මණ්ඩලයට සිදුවේ.\n\nජයග්‍රහණයෙන් අනතුරුව සභාපති අපේක්ෂක ජස්වර් උමර් මහතා උප සභාපතිවරුන් වන රංජිත් රුද්‍රිගූ හා වෛද්‍ය මනිල් ප්‍රනාන්දු යන මහත්වරු. ඡායාරූපය: හර්බට් පෙරේරා",
       "URL": "https://www.dinamina.lk/2023/09/30/sports/26706/%e0%b6%a2%e0%b7%83%e0%b7%8a%e0%b7%80%e0%b6%bb%e0%b7%8a-%e0%b6%8b%e0%b6%b8%e0%b6%bb%e0%b7%8a-%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b8%e0%b7%94%e0%b6%bd%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/8/"
}