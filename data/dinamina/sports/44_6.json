{
       "Source": "dinamina",
       "Timestamp": "July 22, 2023 1:00 am",
       "Headline": "වෙළෙඳ සේවා ක්‍රිකට් සංගම්  යොවුන් කණ්ඩායම් දෙකක් එංගලන්තයේ",
       "News Content": "අන්තර් ජාතික ක්‍රිකට් කවුන්සිලය සංවිධාන කරන ඇකඩමි ක්‍රිකට් තරගාවලිය සඳහා අවුරුදු 19න් පහළ හා අවුරුදු 15න් පහළ කණ්ඩායම් දෙකක් ශ්‍රී ලංකාව නියෝජනය කරමින් එංගලන්තයේ නොතන්හැම් ප්‍රාන්තයට ගොස් සිටී.\n\nමේ තරගවලිය අවුරුදු 13, 15, 17 හා 19න් පහළ ලෙස පැවැත්වෙන අතර, ශ්‍රී ලංකා කණ්ඩායම් දෙකට අවශ්‍ය සියලු පහසුකම් වෙළෙඳ සේවා ක්‍රිකට් සංගමය විසින් ලබා දීමට කටයුතු කළේය.\n\nආනන්ද විදුහලේ ආදිත්‍ය හෙට්ටිආරච්චිගේ නායකත්වයෙන් 19න් පහළ කණ්ඩායම තරගාවලියට එක් වන අතර, සාන්ත තෝමස් විද්‍යාලයේ අභීත් පරණවිතානගේ නායකත්වයෙන් 15න් පහළ කණ්ඩායම තරගාවලියට එක් වීමට නියමිතය. වෙළෙඳ සේවා ක්‍රිකට් සංගමයේ සභාපති නලීන් වික්‍රමසිංහ මහතා පවසා සිටියේ මෙරට ඇකඩමි කණ්ඩායමක් අන්තර් ජාතික තරගාවලියකට සහභාගි වන මුල්ම අවස්ථාව මේ වන බවත් එම අවස්ථාව වෙළෙඳ සේවා ක්‍රිකට් ඇකඩමිය දිනාගැනීම සුවිශේෂ අවස්ථාවක් වන බවත්ය.\n\nවෙළෙඳ සේවා ක්‍රිකට් ඇකඩමිය නියෝජනය කරමින් ‘අන්තර් ජාතික ගෝලීය කවුන්සිල් ක්‍රිකට් ඇකඩමි ශුරතා තරගාවලිය 2023’ සහභාගිවන කණ්ඩායම් ද්විත්වයට ක්‍රීඩා උපකරණ බෙදා දීම හා තරගාවලිය ගැන මාධ්‍ය දැනුම්වත් කිරීමේ හමුවක් පසුගියදා පැවැත්විණි.\n\nඡායාරූප – ගයාන් පුෂ්පික\n\nගීෂා මුණසිංහ",
       "URL": "https://www.dinamina.lk/2023/07/22/sports/8439/%e0%b7%80%e0%b7%99%e0%b7%85%e0%b7%99%e0%b6%b3-%e0%b7%83%e0%b7%9a%e0%b7%80%e0%b7%8f-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b7%83%e0%b6%82%e0%b6%9c%e0%b6%b8/",
       "Category": "sports",
       "Parent URL": "https://www.dinamina.lk/category/sports//page/44/"
}