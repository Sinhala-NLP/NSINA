{
       "Source": "dinamina",
       "Timestamp": "September 5, 2023 1:37 am",
       "Headline": "නේපාලයෙන්  ඉන්දියාවට  ලකුණු 231ක  ඉලක්කයක්",
       "News Content": "\n\n\n\nතෙවතාවක්ම සිහින් සිරිපොද වර්ෂාව හේතුවෙන් බාධා වූ ආසියානු කුසලාන ක්‍රිකට් තරගාවලියේ ඉන්දියාව හා නේපාලය අතර තරගයේ මුලින් පන්දුවට පහරදුන් නේපාල පිල ලකුණු 230ක් ලබා ඉන්දියාවට ජයග්‍රහණය වෙනුවෙන් ලකුණු 231ක ඉලක්කයක් ලබා දුන්නේය.\n\nනේපාලය හා ඉන්දියාව ජාත්‍යන්තර එක්දින ක්‍රිකට් පිටියේ හමුවූ මුල්ම අවස්ථාව ලෙස ඉතිහාසයට එක් වූ මේ තරගයෙන් ඉන්දියාව ජයගතහොත් සුපිරි 4 වටයට සුදුසුකම් ලබන අතර, නේපාලයට ජය හිමි වුවහොත් නේපාලයට සුපිරි 4 වටයේ දොරටු විවර වේ.\n\nපල්ලෙකැලේ ජාත්‍යන්තර ක්‍රීඩාංගණයේ පැවැත්වෙන මේ තරගයේ කාසියේ වාසිය දිනාගත් ඉන්දීය පිල මුලින් පන්දුවට පහරදීමට නේපාලයට ආරාධනා කළ අතර, එහිදී නේපාලයේ ආරම්භක පිතිකරුවන් දෙදෙනා වූ කුෂාල් බූටෙල් හා ආසීෆ් ෂෙයීක් පන්දු 59කදී ලකුණු 65ක සම්බන්ධතාවක් පළමු කඩුල්ලට ගොඩනැගූහ. සිය 11 වැනි අර්ධ ශතකය වාර්තා කළ ආසීෆ් ෂෙයීක් පන්දු 97කදී හතරේ පහර 8ක් සමග ලකුණු 58ක් එක්කළ අතර, එක් අන්තයක් ආරක්ෂා කරමින් ලකුණු පුවරුව ඉහළ දැමීමට මහත් වෙහෙසක් දැරීය.\n\nවේගවත් පිතිකරණයක නිරත වූ කුෂාල් බූටෙල් ඉන්දීය පිතිකරුවන් තුට්ටුවකට හෝ මායිම් නොකොට පන්දු 25කදී හයේ 2ක් හා හතරේ 3ක් සමග ලකුණු 38ක් ලබා සිටියදී තාකූර්ගේ පන්දුවකට කඩුලු රකින ක්‍රීඩක ඉෂාන් කිෂාන් වෙත උඩ පන්දුවක් දී දැවී ගියේය. අනතුරුව ක්‍රියාත්මක වූ ඉන්දීය වමත් දඟ පන්දු යවන රවීන්ද්‍ර ජඩේජා ලකුණු 36ක් තුළදී නේපාල පිතිකරුවන් තිදෙනෙකුම ක්‍රීඩාගාරයට යැවීමට සමත් විය.\n\nඅනතුරුව 7 වැනි කඩුල්ලට පන්දු 56කදී ලකුණු 50ක් එක් කිරීමට සොම්පාල් කාමී හා දිපේන්ද්‍ර සිං අයිරී සමත් වූ අතර, පාන්ඩ්‍යාගේ පන්දුවකට කඩුල්ල මුවා කිරීමේ වරදට හසුවී අයිරී ලකුණු 29කට දැවී ගියේය.\n\nආසියානු කුසලාන තරගාවලියේ ඊයේ පැවැති පස්වැනි තරගය මෙය වූ අතර, ඉන්දීය කණ්ඩායම වෙනුවෙන් වේග පන්දු බල ඇණිය සඳහා මොහොමඩ් ෂාමීට කැඳවීමක් ලැබී තිබිණි. මේ කැඳවීම සිදුකර ඇත්තේ ඉන්දීය වේගපන්දු යවන්නෙකු වන ජස්ප්‍රිට් බුම්රා වෙනුවටය.\n\nබුම්රාගේ බිරියට පළමු දරුවා ලැබීම හේතුවෙන් ඔහු යළිත් සිය රට බලා ඊයේ දිනයේදී පිටත්ව ගියේය. මේ හේතුවෙන් ෂාමිට ඉන්දීය කණ්ඩායමේ ඉඩක් ලැබිණි. පුවත්පත මුද්‍රණයට යද්දී පිළිතුරු ඉනිම ක්‍රියාත්මක කළ යුතු ඉන්දීය පිල පන්දුවට පහරදීම ආරම්භ කොට නොතිබිණි.\n\nනේපාලය සියලු දෙනා දැවී ලකුණු 230 (ඕවර් 48.2 )\n\nකුෂාල් බූටෙල් 38, ආසීෆ් ෂෙයීක් 58, ගුල්ෂාන් ජහා 23, දිපේන්ද්‍ර සිං අයිරී 29, සොම්පාල් කාමී 48 ( මොහොමඩ් සාමී 29/1, මොහොමඩ් සිරාජ් 61/2, හර්දික් පාණ්ඩ්‍යා 34/1, ෂාදුල් තාකතූර් 26/1, රවීන්ද්‍ර ජඩේජා 40/3 )\n\nප්‍රින්ස් ගුණසේකර පල්ලේකැලේ\n\nක්‍රීඩාංගණයේ සිට..",
       "URL": "https://www.dinamina.lk/2023/09/05/sports/19593/%e0%b6%b1%e0%b7%9a%e0%b6%b4%e0%b7%8f%e0%b6%bd%e0%b6%ba%e0%b7%99%e0%b6%b1%e0%b7%8a-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%bd%e0%b6%9a%e0%b7%94/",
       "Category": "sports",
       "Parent URL": "https://www.dinamina.lk/category/sports//page/24/"
}