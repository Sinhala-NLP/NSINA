{
       "Source": "dinamina",
       "Timestamp": "July 7, 2023 1:00 am",
       "Headline": "ඉසිපතන-ඩී.එස්. අපරාජිතයන්ගේ ගැටුම අදයි",
       "News Content": "\n\nඅන්තර් පාසල් අවුරුදු 19න් පහළ ලීග් රග්බි තරගාවලියේ පළමු කොටසේ ‘ඒ’ කාණ්ඩයේ ඉසිපතන – ඩී.එස්. අපරාජිතයන්ගේ ගැටුම අද (7) පස්වරු හැව්ලොක් පිටියේදී පැවැත්වේ.\n\nඉසිපතන විදුහල් පිල ‘ඒ’ කාණ්ඩයේ මෙතෙක් පැවැති තරග තුනම ජයගෙන ලකුණු සටහනේ පෙරමුණේ පසුවන අතර, ඩී.එස්. සේනානායක විදුහල් පිල තරග 2කට සහභාගි වී එම තරග 2ම ජයගනිමින් දෙවැනි තැනට පත්වී සිටී. එබැවින් අද තරගය එක් පිලක අපරාජිත බව බිඳ වැටෙන තරගයක් බවට පත්වනු ඇත. ඉසිපතන විදුහල් පිල ලකුණු 18ක් ලබා සිටින අතර, ඩී.එස්. සේනානායක විදුහල් පිල ලකුණු 11කට හිමිකම් කියයි.\n\nමේ අතර ‘බී’ කාණ්ඩයේ ප්‍රසාද ලකුණු සටහනේ ලකුණු 13ක් ලබා පෙරමුණ ගෙන සිටින කොළඹ රාජකීය විදුහල් පිල සහ එම කාණ්ඩයේ තුන්වැනි තැන පසුවන මරදාන සහිරා විදුහල් පිල අතර තරගය හෙට (8) පස්වරුවේ රාජකීය විදුහල් ක්‍රීඩා සංකීර්ණයේදී පැවැත්වේ. රාජකීය විදුහල් පිල මෙතෙක් පැවති තරග 3 කින් තරග 2ක් ජයගත් අතර, සහිරා විදුහල් පිල ක්‍රීඩා කළ තරග 2ම ජයගෙන ලකුණු 11ක් ලබා අපරාජිතව පසුවෙයි. එම කාණ්ඩයේ අනික් අපරාජිත කණ්ඩායම වන සාන්ත පීතර විදුහල් පිල සහ ත්‍රිත්ව විදුහල් පිල අතර තරගය ද හෙට පස්වරුවේ පල්ලෙකැලේදී පැවැත්වේ.\n\nසාන්ත පීතර විදුහල් පිල ලකුණු 11ක් ලබා ප්‍රසාද ලකුණු සටහනේ දෙවැනි තැන පසුවන අතර, ත්‍රිත්ව විදුහල් පිල තරග 2කින් එක් තරගයක් ජයගෙන ලකුණු සටහනේ සිව්වැනි තැන සිටී. එම කාණ්ඩයේම තරග 3කින් එක් තරගය බැගින් ජයගෙන ප්‍රසාද ලකුණු සටහනේ පිළිවෙළින් පස්වැනි හා 6 වැනි ස්ථානවල පසුවන ධර්මරාජ සහ විද්‍යාර්ථ විදුහල් අතර තරගය ද එදිනම බෝගම්බර පිටියේදී පැවැත්වේ.\n\nමේ අතර මෙතෙක් පැවති තරග 3ම පරාජයට පත්වී ‘ඒ’ කාණ්ඩයේ ප්‍රසාද ලකුණු සටහනේ අවසන් තැන පසුවන කිංග්ස්වුඩ් විදුහල් පිල සහ එම කාණ්ඩයේ පස්වැනි තැන සිටින සාන්ත ජෝසප් විදුහල් පිල අතර තරගය 9 වැනිදා පල්ලෙකැලේ පිටියේදී පැවැත්වෙන අතර, පැවැති තරග 3ම පරාජයට පත්වී ‘ඒ’ කාණ්ඩයේ ප්‍රසාද ලකුණු සටහනේ 6 වැනි තැන සිටින වෙස්ලි විදුහල් පිල සහ එම කාණ්ඩයේ ප්‍රසාද ලකුණු සටහනේ 5 වැනි තැන සිටින සාන්ත අන්තෝනි විදුහල් පිල අතර තරගය ද එදින පස්වරුවේ කොළඹ රාජකීය විදුහල් ක්‍රීඩා සංකීර්ණයේදී පැවැත්වීමට නියමිතය.",
       "URL": "https://www.dinamina.lk/2023/07/07/sports/4753/%e0%b6%89%e0%b7%83%e0%b7%92%e0%b6%b4%e0%b6%ad%e0%b6%b1-%e0%b6%a9%e0%b7%93-%e0%b6%91%e0%b7%83%e0%b7%8a-%e0%b6%85%e0%b6%b4%e0%b6%bb%e0%b7%8f%e0%b6%a2%e0%b7%92%e0%b6%ad%e0%b6%ba%e0%b6%b1%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/54/"
}