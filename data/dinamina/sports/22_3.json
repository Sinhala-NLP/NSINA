{
       "Source": "dinamina",
       "Timestamp": "September 9, 2023 1:00 am",
       "Headline": "වෙබ් එලිස් රග්බි ලෝක කුසලාන තරගාවලිය ඇරඹේ",
       "News Content": "වසර 4කට වතාවක් පැවැත්වෙන රග්බි තරග බිමේ මහා සැණකෙළිය වෙබ් එලිස් ලෝක කුසලාන රග්බි තරගාවලිය ප්‍රංශයේ පැරිස් නුවරදී ආරම්භ විය. රටවල් 20ක් තරග වදින මෙවර තරගාවලියේ පළමු තරගය සත්කාරක ප්‍රංශය සහ නවසීලන්තය අතර පැවැත්වන අතර, මූලික වටයේ තරග ඔක්තෝබර් මස 8 වැනිදා දක්වා පැවැත්වේ. අනතුරුව ඔක්තෝබර් 14 වැනිදා සිට අර්ධ අවසන් පූර්ව වටයේ තරග පැවැත්වෙන අතර, අවසන් පූර්ව තරග වටය ඔක්තෝබර් 20 සහ 21ත් එහි පරාජිතයන් අතර ලෝකඩ පදක්කම සඳහා වන තරගය ඔක්තෝබර් 27 වැනිදාත් පැවැත්වීමට නියමිතය. අවසන් මහා තරගය පැවැත්වීමට නියමිතව ඇත්තේ ඔක්තෝබර් 28 වැනිදාය.\n\n10 වැනි වරටත් පැවැත්වෙන වෙබ් එලිස් රග්බි කුසලානයට සත්කාරක ප්‍රංශය සමඟ ඉතාලිය, උරුගුවේ, නැමීබියාව, නවසීලන්තය, අයර්ලන්තය, ටොංගා, රුමේනියාව, ස්කොට්ලන්තය, දකුණු අප්‍රිකාව, ජෝර්ජියාව, පෘතුගාලය, වේල්සය, ෆිජි, ඔස්ට්‍රේලියාව, චිලි, ජපානය, සැමෝවා, එංගලන්තය සහ ආජෙන්ටිනාව එක්වී සිටී.\n\nඑතෙක් මෙතෙක් මේ තරගාවලියේ වැඩිම වාර ගණනක් කුසලානය දිනූ රට ලෙස නවසීලන්තය සහ දකුණු අප්‍රිකාව සම තත්ත්වයේ පසුවන අතර, ඔස්ට්‍රේලියාව අවස්ථා දෙකකදීත්, එංගලන්තය එක් අවස්ථාවකදිත් වෙබ් එලිස් කුසලානයට හිමිකම් කීවේය.",
       "URL": "https://www.dinamina.lk/2023/09/09/sports/20852/%e0%b7%80%e0%b7%99%e0%b6%b6%e0%b7%8a-%e0%b6%91%e0%b6%bd%e0%b7%92%e0%b7%83%e0%b7%8a-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/22/"
}