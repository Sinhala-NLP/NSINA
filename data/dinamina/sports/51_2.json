{
       "Source": "dinamina",
       "Timestamp": "July 12, 2023 1:00 am",
       "Headline": "පුහුණු තරගයේදී ශ්‍රී ලංකා පිල 196කින් නවතී",
       "News Content": "සංචාරක පාකිස්තාන ක්‍රිකට් කණ්ඩායම සමඟ ඊයේ හම්බන්තොට මහින්ද රාජපක්ෂ ක්‍රීඩාංගණයේදී ආරම්භ වූ දෙදින පුහුණු තරගයේ පළමුව පන්දුවට පහරදුන් ශ්‍රී ලංකා ක්‍රිකට් සභාපතිගේ කණ්ඩායමේ පළමු ඉනිම ලකුණු 196කට සීමා විය.\n\nපිළිතුරු ඉනිම ක්‍රීඩා කරන පාකිස්තාන පිල ඊයේ පළමු දිනයට තරගය නතර කරන විට කඩුලු 3ක් දැවී ලකුණු 160ක් රැස් කර තිබිණි. ශාන් මසූඩ් ලකුණු 83ක් සහ ඉමාම් උල් හක් ලකුණු 36ක් රැස් කිරීමට සමත් වූහ. පන්දු යැවීමේදී ලක්ෂිත මනසිංහ කඩුලු 2ක් දවා ගත්තේය.\n\nශ්‍රී ලංකා ඉනිමට සාර්ථක ආරම්භයක් දෙමින් හුදෙකලා සටනක නිරත වූ ඕෂධ ප්‍රනාන්දු ලකුණු 113ක් රැස් කළ අතර, ඔහු ඉනිමේ 7 වැනි කඩුල්ල ලෙස දැවී යන විට මුළු ලකුණු සංඛ්‍යාව 168ක් විය. පන්දු 127කට මුහුණ දුන් ඕෂධ හතරේ පහර 18කින් ඉනිම වර්ණවත් කර ගත්තේය. නායක කමිඳු මෙන්ඩිස් ලකුණු 21ක් රැස් කළ අතර, පාකිස්තාන පන්දු යවන්නන් හමුවේ සෙසු පිතිකරුවන්ට ලකුණු 20 සීමාව පසු කිරීමට අවස්ථාවක් නොලැබිණි. පන්දු යැවීමේදී ෂහීන් අෆ්රිඩි සමඟ හසන් අලී කඩුලු 3 බැගින් බිඳ දැමූ අතර, ආමර් ජමාල් සහ අබ්රාර් අහමඩ් කඩුලු 2 බැගින් දවා ගත්හ.\n\nශ්‍රී ලංකා ක්‍රිකට් සභාපතිගේ පිලේ පළමු ඉනිම – 196 (ඕවර 46.3) ඕෂධ ප්‍රනාන්දු 113, කමිඳු මෙන්ඩිස් 21 (හසන් අලී 22/3, ෂහීන් අෆ්රිඩි 37/3, ආමර් ජමාල් 33/2, අබ්රාර් අහමඩ් 52/2)\n\nපාකිස්තාන පිල – 160/3 (ඕවර 37) ශාන් මසූඩ් 83, ඉමාම් උල් හක් 36 (ලක්ෂිත මනසිංහ 39/2)",
       "URL": "https://www.dinamina.lk/2023/07/12/sports/5848/%e0%b6%b4%e0%b7%94%e0%b7%84%e0%b7%94%e0%b6%ab%e0%b7%94-%e0%b6%ad%e0%b6%bb%e0%b6%9c%e0%b6%ba%e0%b7%9a%e0%b6%af%e0%b7%93-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82/",
       "Category": "sports",
       "Parent URL": "https://www.dinamina.lk/category/sports//page/51/"
}