{
       "Source": "dinamina",
       "Timestamp": "August 24, 2023 2:35 am",
       "Headline": "ප්‍රභාත් ජයසූරියට   ඉන්දියාවේදී සම්මානයක්",
       "News Content": "\n\nජාත්‍යන්තර ක්‍රිකට් පිටියේ නිමා වූ වසරේ (2022-23) දස්කම් දැක්වූ ක්‍රීඩක ක්‍රීඩිකාවන් ඇගයීම වෙනුවෙන් පැවති සියැට් ක්‍රිකට් සම්මාන උලෙළේදී සම්මානයට පාත්‍ර වීමට ශ්‍රී ලංකා වමත් දඟ පන්දු යවන ක්‍රීඩක ප්‍රභාත් ජයසූරිය සමත් විය.\n\nජාත්‍යන්තර ක්‍රිකට් ක්‍රීඩකයන් රැසකගේ සහභාගිත්වයෙන් ඉන්දියාවේ මුම්බායිහිදී පැවති මේ උලෙළේදී 2022 -23 තරග වාරයේ හොඳම ටෙස්ට් පන්දු යවන්නා ලෙස ප්‍රභාත් සම්මාන ලැබූ අතර, ඔහු මේ උලෙළේදී සම්මාන ලැබූ එකම ශ්‍රී ලාංකික ක්‍රීඩකයා ද විය.\n\nපසුගිය වසරේ ජූලි 8 වැනිදා ඔස්ට්‍රේලියාවට එරෙහිව ගාලු පිටියේදී ටෙස්ට් වරම් ලැබූ ප්‍රභාත් එම වසරේ සිට මේ දක්වා ටෙස්ට් තරග 9කදී කඩුලු 59ක් බිඳ හෙළා ඇති අතර, ඊට තරගයකදී කඩුලු 10 බැගින් දවාගත් අවස්ථා දෙකක් සහ ඉනිමක කඩුලු 5ක් හෝ ඊට වැඩියෙන් දවාගත් අවස්ථා 6ක් ඇතුළත් කර ගෙන තිබේ. මෙලෙස අඩු තරග සංඛ්‍යාවකදී කඩුලු 50 පසු කිරීම සමඟ ඔහු වාර්තා අතරට එක් වූයේ අඩුම ටෙස්ට් තරග සංඛ්‍යාවකදී කඩුලු 50 සීමාව පසු කළ පළමු ශ්‍රී ලාංකිකයා ලෙසිනි.\n\nමේ සම්මාන උලෙළේදී ඉන්දීය ක්‍රීඩක ක්‍රීඩිකාවෝ 6ක් සම්මාන බෙදා ගත් අතර, එහිදී යොවුන් පිතිකරු ෂුබ්මන් ගිල් වසරේ ජාත්‍යන්තර ක්‍රිකට් ක්‍රීඩකයා, වසරේ ජාත්‍යන්තර පිතිකරු සහ වසරේ එක්දින පිතිකරු ලෙස සම්මාන දිනා ගැනීම කැපී පෙනිණි. වසරේ ක්‍රීඩිකාව ලෙස දීප්ති ෂර්මා සම්මාන දිනා ගත්තාය. වසරේ පන්දු යවන්නා ලෙස නවසීලන්තයේ ටිම් සවුති සම්මානයට පාත්‍ර විය.\n\n\n\nසියැට් ක්‍රිකට් සම්මානලාභියෝ\n\nවසරේ ජාත්‍යන්තර ක්‍රිකට් ක්‍රීඩකයා – ෂුබ්මන් ගිල්\n\nවසරේ ජාත්‍යන්තර ක්‍රිකට් ක්‍රීඩිකාව-දීප්ති ෂර්මා\n\nවසරේ ජාත්‍යන්තර පිතිකරු – ෂුබ්මන් ගිල්\n\nවසරේ ජාත්‍යන්තර පන්දු යවන්නා – ටිම් සවුති\n\nවසරේ එක්දින පිතිකරු – ෂුබ්මන් ගිල්\n\nවසරේ එක්දින පන්දු යවන්නා – ඇඩම් සම්පා\n\nවසරේ ටෙස්ට් පිතිකරු – කේන් විලියම්සන්\n\nවසරේ ටෙස්ට් පන්දු යවන්නා ප්‍රභාත් ජයසූරිය\n\nවසරේ විස්සයි20 පිතිකරු – සූර්යකුමාර් යාදව්\n\nවසරේ විස්සයි20 පන්දු යවන්නා-බුවනේෂ්වර් කුමාර්\n\nවසරේ හොඳම පුහුණුකරු – බ්‍රෙන්ඩන් මැකලම්",
       "URL": "https://www.dinamina.lk/2023/08/24/sports/16763/%e0%b6%b4%e0%b7%8a%e0%b6%bb%e0%b6%b7%e0%b7%8f%e0%b6%ad%e0%b7%8a-%e0%b6%a2%e0%b6%ba%e0%b7%83%e0%b7%96%e0%b6%bb%e0%b7%92%e0%b6%ba%e0%b6%a7-%e0%b6%89%e0%b6%b1%e0%b7%8a%e0%b6%af%e0%b7%92/",
       "Category": "sports",
       "Parent URL": "https://www.dinamina.lk/category/sports//page/29/"
}