{
       "Source": "dinamina",
       "Timestamp": "July 28, 2023 1:00 am",
       "Headline": "ජාතික මලල ක්‍රීඩා ශූරතාවලිය අද ඇරඹේ",
       "News Content": "ශ්‍රී ලංකා මලල ක්‍රීඩා සංගමය 101 වැනි වරට සංවිධාන කරන ජාතික මලල ක්‍රීඩා ශූරතාවලිය අද (28) කොළඹ සුගතදාස ක්‍රීඩාංගණයේදී ආරම්භ වෙයි.\n\nතෙදිනක් පුරා පැවැත්වෙන මෙවර ශූරතාවලියට ශ්‍රී ලාංකික ක්‍රීඩක ක්‍රීඩිකාවෝ 750කට අධික සංඛ්‍යාවක් එක් වන අතර, තරගකාරිත්වය වැඩි කර ගැනීමේ අරමුණින් ඉන්දියාවෙන් සහ මාලදිවයිනේ ද ක්‍රීඩක ක්‍රීඩිකාවන් පිරිසක් එක්ව සිටිති.\n\nමේ ශූරතාවලිය එළැඹෙන ඔක්තෝබර් මාසයේ ඉන්දියාවේ රංචිහිදී පැවැත්වීමට නියමිත දකුණු ආසියානු මලල ක්‍රීඩා ශූරතාවලියට තේරීම් තරගාවලියක් ලෙස ද සැලකෙන අතර, චීනයේදී පැවැත්වීමට නියමිත ආසියානු ක්‍රීඩා උලෙළ සඳහා අවසන් සංචිතය තෝරා ගැනීම ද මෙමඟින් සිදු කෙරේ.\n\nකාන්තා මීටර් 10,000 අවසන් තරගයෙන් අද පෙරවරු 7.30ට ශූරතාවලිය ආරම්භ වන අතර, පළමු දිනයේදී අවසන් තරග 10ක් පැවැත්වීමට නියමිතය. එහිදී පිරිමි රිටි පැනීම, යගුලිය (කාන්තා), උස පැනීම (කාන්තා), හෙල්ල විසිකිරීම (පිරිමි), මිටිය විසිකිරීම (කාන්තා සහ පිරිමි), උස පැනීම (කාන්තා), දුර පැනීම (කාන්තා), මීටර් 1500 (කාන්තා) අවසන් තරගය පැවැත්වෙන අතර, මීටර් 10,000 පිරිමි ඉසව්වෙන් පළමු දිනය නිමා වේ.\n\nමෙවර ශූරතාවලියේ වඩාත්ම තීරණාත්මක ඉසව්ව වන කාන්තා සහ පිරිමි මීටර් 400 අවසන් තරග ශූරතාවලිය නිමාවන අවසන් දිනයේදී පැවැත්වේ.\n\nමෙහිදී ශ්‍රී ලාංකික ක්‍රීඩක ක්‍රීඩිකාවන් සමඟින් ඉන්දීය ක්‍රීඩක ක්‍රීඩිකාවන් තරග වැදීමට නියමිත අතර, එම තරග ලෝක මලල ක්‍රීඩා ශූරතාවලියට එක්වීම සඳහා තීරණාත්මක තරග බවට පත්ව තිබේ.",
       "URL": "https://www.dinamina.lk/2023/07/28/sports/9867/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b8%e0%b6%bd%e0%b6%bd-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b7%81%e0%b7%96%e0%b6%bb%e0%b6%ad%e0%b7%8f%e0%b7%80-2/",
       "Category": "sports",
       "Parent URL": "https://www.dinamina.lk/category/sports//page/42/"
}