{
       "Source": "dinamina",
       "Timestamp": "October 5, 2023 12:59 am",
       "Headline": "ලෝක කුසලාන ක්‍රිකට් සැණකෙළිය ඇරැඹෙයි  එක්දින පිටියේ ලොක්කෝ දෙන්නෙක් ලොව ලොකුම පිටියේදී අද හැප්පෙති",
       "News Content": "\n\nලෝක කුසලාන ක්‍රිකට් තරගාවලිය ආරම්භ කරමින් පසුගිය ශූර එංගලන්තය හා පසුගිය අනුශූර නවසීලන්තය ඉන්දියාවේ අහ්මදාබාද්හි නරේන්ද්‍ර මෝදි ක්‍රීඩාංගණයේදී අද පස්වරු 2ට සටන් බිමට පිවිසෙති. ලොව විශාලම ප්‍රේක්ෂක ධාරිතාව සහිත දැවැන්තම ක්‍රිකට් ක්‍රීඩාංගණය වන මෙහි ප්‍රේක්ෂකයින් 130,000කට එකවර අසුන්ගත හැකි බැවින් ලෝක කුසලාන ක්‍රිකට් තරගාවලියේ මුල්ම තරගය හා අවසන් මහා තරගය මෙහි පැවැත්වීමට සැලසුම් කොට ඇත.\n\nඑංගලන්තය හා නවසීලන්තය යන කණ්ඩායම් දෙකම ඔවුන්ගේ පෙරහුරු තරගවලින් ජයග්‍රහණ ලබා එකිනෙකාට නොදෙවැනිවී මෙම ආරම්භක තරගය සඳහා අහමදාබාද් වෙත ඊයේ ළඟා වූහ.\n\nපසුගිය ලෝක කුසලාන අවසන් මහා තරගය නාට්‍යාකාරව අවසන් කළ කණ්ඩායම් දෙක මෙවර මුල්ම තරගයේ කුමක් කරන්නේද? ලොව පුරා බිලියන ගණනක ක්‍රිකට් ලෝලීන් උනන්දුවෙන් බලා සිටිති. එම 2019 අවසන් මහා තරගයේදී ලකුණු සමවී පසුව පිරිනැමුණු සුපිරි ඕවරයේ ලකුණු ද සමවී ක්‍රිකට් නීතියට අනුව තරගය පුරාවට එල්ල කළ වැඩිම හයේ සහ හතරේ පහර සංඛ්‍යාව එල්ල කළ කණ්ඩායමට ශූරතාව පිරිනැමුණි. එම අවසන් තරගයේ දී එංගලන්තය හයේ සහ හතරේ පහර 26ක් එල්ල කර තිබූ අතර, නවසීලන්තය වාර්තා කර තිබුණ් හයේ සහ හතරේ පහර 17ක් පමණි. ලෝඩ්ස් ක්‍රීඩාංගණයේ පැවති එම අවසන් තරගයට වසර හතරක් ගෙවී ගිය තැන බොහෝ දේ වෙනස් වී ඇත.\n\nඑදා එංගලන්ත ක්‍රිකට් නායකත්වය දැරූ ඉයන් මෝගන් විශ්‍රාම ගිය බැවින් ජොස් බට්ලර් නායකත්ව භූමිකාවට පිවිස ඇති අතර, ඔහු යටතේ එංගලන්තය පසුගිය වසරේ විස්සයි 20 ලෝක කුසලාන ජයග්‍රහණය ලබා ගත්තේය. නිසැකවම, එංගලන්තය මෙවර ලෝක කුසලාන තරගාවලියේ වැඩිම ආකර්ශනයක් හිමි කණ්ඩායම බවට පත්ව ඇත්තේ ඔවුන් පිත්තෙන් සහ පන්දුවෙන් සමබරව ප්‍රබල ලෙස මුවහත් වූ කණ්ඩායමක් බැවිණි. 2019 අවසන් මහා තරගයේ වීරයාට හිමි සම්මානය දිනාගත් බෙන් ස්ටෝක් මෙදා කණ්ඩායමේ දිදුලන තරුවක්වී සිටින අතර, එංගලන්තයේ අවසන් පිතිකරු දක්වාම ලකුණු අතරට පිවිසීමේ හැකියාව විශේෂ කාරණයකි. එමෙන්ම මේ වසර තුළ ඉනිම 7කින් කඩුලු 15ක් දවාගෙන ඇති ආදිල් රෂීඩ් වැනි පා දඟ පන්දු යවන්නා කෙරෙහි වැඩි අවධානයක් යොමුව පවතී.\n\nනවසීලන්තය එදා අවසන් මහා තරගය දක්වාම සිටි නායකත්වය අදත් එසේම නොවෙනස්ව පවතී. 2019 ලෝක කුසලාන ක්‍රිකට් තරගාවලියේ දක්ෂතම ක්‍රීඩකයා වූ කේන් විලියම්සන් අද තරගයේදීත් කපිතාන්වී සිටී. එංගලන්තයට පිතිකරණ ලැයිස්තුවේ දිගු ගැඹුර හේතුවෙන් වාසියක් ඇති සේම නවසීලන්තය පන්දු යැවීමේ අංශයෙන් ඉදිරියෙන් සිටී. බෝල්ට්, සවුති සහ මැට් හෙන්රි වේගපන්දු යවන්නන් ලෙස නවසීලන්තයට ඇති හොදම සම්පතකි. ඩැරල් මිචෙල්, ටොම් ලෙතම් හා විල් යංග් වැනි පිතිකරුවන් අතිශය භයානක ප්‍රහාරකයෝ වෙති.\n\nඑංගලන්තය හා නවසීලන්තය යන කණ්ඩායම් දෙක එකිනෙකා හමුවූ අවසන් එක්දින තරග පහේදී එංගලන්තය තරග 4කින් ජයගෙන ඇති අතර, නවසීලන්තය තරගයකදී ජයග්‍රහණ වාර්තා කර සිටී.\n\nප්‍රින්ස් ගුණසේකර",
       "URL": "https://www.dinamina.lk/2023/10/05/sports/27927/%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b7%83%e0%b7%90%e0%b6%ab%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/5/"
}