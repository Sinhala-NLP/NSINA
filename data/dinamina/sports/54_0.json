{
       "Source": "dinamina",
       "Timestamp": "July 7, 2023 1:00 am",
       "Headline": "ටෝකියෝ ඔලිම්පික් ගිය මැටිල්ඩා ආසියානු ක්‍රීඩා උලෙළට නෑ",
       "News Content": "අශ්වාරෝහක පැනීමේ ඉසව්වේ ඔලිම්පික් ක්‍රීඩිකා මැටිල්ඩා කාල්සන් මේ වසරේ පැවැත්වෙන ආසියා ක්‍රීඩා උලෙළට සහභාගී නොවන බව පවසයි. පසුගිය ටෝකියෝ ඔලිම්පික් ක්‍රීඩා උලෙළ නියෝජනය කිරීම වෙනුවෙන්ම ඇය විසින් එවක යුරෝ මිලියන 6කට (ශ්‍රී ලංකා මුදලින් කෝටි 194ක්) මිල දී ගත් ‘චොපින් වා’ අශ්වයාට හදිසි ශල්‍යකර්ම දෙකක් සිදු කිරීම එයට හේතුවී තිබේ.\n\nඅශ්වයා ශල්‍යකර්මයකට භාජනය කළ හේතුවෙන් වෛද්‍ය උපදෙස් මත ආසියානු ක්‍රීඩා උලෙළට මැටිල්ඩා සහභාගී නොවන බවත්, ‘චොපින් වා’ සමඟ නිසි පුහුණුවීම් සිදු කිරීමට නොහැකි වුවහොත් ලබන වසරේ පැවැත්වෙන පැරිස් ඔලිම්පික් උලෙළට ඇයගේ සහභාගිවීම අවිනිශ්චිත බවත් ශ්‍රී ලංකා අශ්වාරෝහකයින්ගේ සංගමයේ සභාපති සුරංජිත් ප්‍රේමදාස මහතා ‘දිනමිණ’ ට පැවසීය.\n\nටෝකියෝ ඔලිම්පික් උලෙළට ශ්‍රී ලංකාව නියෝජනය කළ මැටිල්ඩා කාල්සන්ගේ ‘චොපින් වා’ අශ්වයා තරගයේ 8වැනි බාධකය පැනීමට අකමැත්ත ප්‍රකාශ කොට හිතුවක්කාර ලෙස හැරීයෑමෙන් තරගයෙන් ඉවත්වීමට සිදු විය. එම තරගයෙන් අනතුරුව ඇය කියා සිටියේ ඔලිම්පික් බලාපොරොත්තු සුන්වී ගියද ආසියා ක්‍රීඩා උලෙළේදී පදක්කමක් දිනා ගැනීමට හැකියාව ඇති බවයි.\n\n‘චොපින් වා’ අවුරුදු 12ක් පමණ වයසැති ලොකයේ අංක එකේ අශ්වයෙක් වන අතර, පිරිමි සතෙක් බැවින් ඉතා මිල අධික වේ. මුල් පෙළේ ජාත්‍යන්තර තරගවලට එක්කළ හැකි ජව සම්පන්න ‘චොපින් වා’ දෙමුහුන් හයිබ්‍රිඩ් අශ්වයෙකි.\n\nඅශ්වාරෝහක වෘත්තීය ක්‍රීඩිකාවක් වන මැටිල්ඩා කාල්සන් ජර්මනියේ අශ්වාරෝහක ක්‍රීඩා පුහුණුවීම්වල යෙදී සිටින්නීය. ඇයගේ සහකරු මැන්ෆ්‍රඩ් වොන් ඇල්වර්ඩන් ජර්මනියේ අශ්වයින් අභිජනනය කරන ධනවත් ව්‍යාපාරිකයෙක් වන අතර, මැටිල්ඩා කාල්සන්ගේ තරග ඉසව් වෙනුවෙන් සුදුසුම අශ්වයා ‘චොපින් වා’ බව නිර්දේශ කොට ඇත.",
       "URL": "https://www.dinamina.lk/2023/07/07/sports/4756/%e0%b6%a7%e0%b7%9d%e0%b6%9a%e0%b7%92%e0%b6%ba%e0%b7%9d-%e0%b6%94%e0%b6%bd%e0%b7%92%e0%b6%b8%e0%b7%8a%e0%b6%b4%e0%b7%92%e0%b6%9a%e0%b7%8a-%e0%b6%9c%e0%b7%92%e0%b6%ba-%e0%b6%b8%e0%b7%90%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/54/"
}