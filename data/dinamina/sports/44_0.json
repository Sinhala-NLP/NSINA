{
       "Source": "dinamina",
       "Timestamp": "July 25, 2023 1:00 am",
       "Headline": "19න් පහළ ක්‍රිකට් නුගේගොඩ ලයිසියම්ට දුවිඳු ජය ගෙනෙයි",
       "News Content": "ජාත්‍යන්තර පාසල් අතර පැවැත්වෙන 19න් පහළ ක්‍රිකට් තරගාවලියෙන් දුවිඳු සිල්වාගේ නායකත්වයෙන් යුත් නුගේගොඩ ලයිසියම් විදුහල ජයග්‍රහණය ලැබීය. වත්තලදී පැවැති මෙම තරගාවලියට ප්‍රධාන පෙළේ ජාත්‍යන්තර පාසල් 9ක් සහභාගී වූ අතර, අවසන් මහා තරගයේදී කාසියේ වාසිය දිනා පළමුව පන්දුවට පහරදීමට පානදුර ලයිසියම් පිල තීරණය කළේය.\n\nඒ අනුව පානදුර ලයිසියම් පිල ඕවර් 24.4කදී සියලු දෙනා දැවී ලකුණු 135ක් ලබාගත් අතර, පිළිතුරු ඉනිම ක්‍රීඩා කළ නුගේගොඩ ලයිසියම් විදුහල ඕවර් 23. 2කදී කඩුලු 8කට ලකුණු 136ක් ලබා ජය තහවුරු කළේය. නුගේගොඩ ලයිසියම් විදුහලේ නායක පිට දඟ පන්දු යවන දුවිඳු සිල්වා කඩුලු ත්‍රිත්වයක් සමග ලකුණු 22කට කඩුලු 4ක් හා සෙතික බාලසූරිය ලකුණු 22කට කඩුලු 4ක් බිඳහෙළා දස්කම් දැක්වීය.\n\nපානදුර ලයිසියම් පිල වෙනුවෙන් ඩිලාල් අමරසිංහ ලකුණු 48ක්, නුගේගොඩ ලයිසියම් විදුහලේ ෂාහීර් ෂිෆාන් ලකුණු 36ක් හා අරීත විනාල් ලකුණු 27ක් ලැබූහ. පානදුර ලයිසියම් විදුහලේ නිෂාල් සදීක ලකුණු 19ට කඩුලු 3යි.",
       "URL": "https://www.dinamina.lk/2023/07/25/sports/8969/19%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%b1%e0%b7%94%e0%b6%9c%e0%b7%9a%e0%b6%9c%e0%b7%9c%e0%b6%a9-%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/44/"
}