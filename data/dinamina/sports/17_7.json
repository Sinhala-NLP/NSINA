{
       "Source": "dinamina",
       "Timestamp": "September 16, 2023 1:00 am",
       "Headline": "එංග­ලන්ත කාන්තා පිල  එක්දින තර­ගා­ව­ලිය දිනයි",
       "News Content": "සංචාරක ශ්‍රී ලංකා කාන්තා ක්‍රිකට් කණ්ඩායම සමඟ පැවති තෙවැනි එක්දින ක්‍රිකට් ලකුණු 161කින් ජය ගැනීමට එංගලන්ත කාන්තා පිල සමත් විය.\n\nමේ සමඟ තරග 3කින් සමන්විත එක්දින තරගාවලිය 2-0ක් ලෙස ජය ගැනීමට එංගලන්තය සමත් වූ අතර, දෙපිල අතර පැවති විස්සයි20 තරගාවලියෙන් ශ්‍රී ලංකාව ඉතිහාසගත ජයක් වාර්තා කර තිබිණි.\n\nලෙස්ටර්හිදී ඉනිමක් ඕවර 31කට සීමා කරමින් පැවති තෙවැනි එක්දින තරගයේ පළමුව පන්දුවට පහර දුන් එංගලන්ත ක්‍රීඩිකාවෝ කඩුලු 8ක් දැවී ලකුණු 273ක් රැස් කළ අතර, එම ඉලක්කය හමුවේ ශ්‍රී ලංකා පිලට ඕවර 24.5කදී සියල්ලන් දැවී රැස් කළ හැකි වූයේ ලකුණු 112ක් පමණි.\n\nලකුණු 32ක් රැස් කළ හසිනි පෙරේරා ශ්‍රී ලංකා ඉනිමේ වැඩිම ලකුණුලාභිනිය වූ අතර, වෙනත් කිසිදු ක්‍රීඩිකාවකට ලකුණු 20 සීමාව ඉක්මවීමට එංගලන්ත පන්දු යවන්නියන්ගෙන් අවස්ථාවක් නොලැබිණි.\n\nපන්දු යැවීමේදී චාලි ඩීන් කඩුලු 5ක් සහ ලෝරන් ෆයිලර් කඩුලු 3ක් දවා ගත්හ.\n\nඑංගලන්ත පිල වෙනුවෙන් නායකත්වයේ ඉනිමක් ක්‍රීඩා කළ නැට් බ්රන්ට් ලකුණු 120ක් රැස් කළ අතර, මයියා බුචියර් ලකුණු 95ක් රැස් කළාය. දෙදෙනා අතර තෙවැනි කඩුල්ලට ලකුණු 193ක සබඳතාවක් ගොඩනැඟුවාය. පන්දු යැවීමේදී කවිෂා ඩිල්හාරි කඩුලු 3ක් බිඳ දැමුවාය.",
       "URL": "https://www.dinamina.lk/2023/09/16/sports/23007/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b6%b4%e0%b7%92%e0%b6%bd-%e0%b6%91%e0%b6%9a%e0%b7%8a%e0%b6%af%e0%b7%92/",
       "Category": "sports",
       "Parent URL": "https://www.dinamina.lk/category/sports//page/17/"
}