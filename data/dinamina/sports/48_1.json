{
       "Source": "dinamina",
       "Timestamp": "July 18, 2023 1:00 am",
       "Headline": "බංග්ලාදේශ ක්‍රීඩිකාවන්ට ඓතිහාසික ජයක්",
       "News Content": "සංචාරක ඉන්දීය කාන්තා ක්‍රිකට් පිලට එරෙහිව බංග්ලාදේශයේ මීර්පූර් නුවර පැවැති පළමු එක්දින තරගයෙන් ඩක්වර්ත් ලුවිස් ක්‍රමවේදයට අනුව ලකුණු 40ක ජයක් වාර්තා කිරීමට බංග්ලාදේශ ක්‍රීඩිකාවෝ සමත් වූහ. දෙපිල අතර පැවැති එක්දින තරගයකින් බංග්ලාදේශ කාන්තා පිල ජයග්‍රහණයක් වාර්තා කළේ පළමු වරටය.\n\nවර්ෂාව හේතුවෙන් එක් පිලකට ඕවර 44ක් බැගින් වූ මේ තරගයේ කාසියේ වාසිය දිනූ ඉන්දීය පිලේ ඇරියුමෙන් පළමුව පන්දුවට පහර දුන් බංග්ලාදේශ පිල ඕවර 43ක් අවසානයේ සියලුදෙනා දැවී ලකුණු 152ක් රැස් කළ අතර, ඉන්දීය ක්‍රීඩිකාවෝ ඕවර 35.5කදී ලකුණු 113කට දැවී ගියහ.\n\nවිශිෂ්ට පිතිකාරිනියන් කිහිපදෙනකුගෙන්ම සමන්විත ඉන්දීය පිලේ කිසිදු පිතිකාරිනියකට ලකුණු අතරට පිවිසීමට බංග්ලාදේශ පන්දු යවන්නියන් ඉඩ නොදුන් අතර, 18 හැවිරිදි දකුණත් වේගපන්දු යවන ක්‍රීඩිකා මරූෆා අක්තාර් කඩුලු 4ක් දවාලීමට සමත්වූවාය. තරගයේ ක්‍රීඩිකාව ලෙස ද ඇය සම්මාන ලැබුවාය. බංග්ලාදේශ කාන්තා පිලේ ප්‍රධාන පුහුණුකරු ලෙස කටයුතු කරනු ලබන්නේ හෂාන් තිලකරත්න විසිනි.",
       "URL": "https://www.dinamina.lk/2023/07/18/sports/7147/%e0%b6%b6%e0%b6%82%e0%b6%9c%e0%b7%8a%e0%b6%bd%e0%b7%8f%e0%b6%af%e0%b7%9a%e0%b7%81-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%92%e0%b6%9a%e0%b7%8f%e0%b7%80%e0%b6%b1%e0%b7%8a%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/48/"
}