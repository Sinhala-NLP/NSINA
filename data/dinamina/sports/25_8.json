{
       "Source": "dinamina",
       "Timestamp": "September 1, 2023 1:00 am",
       "Headline": "කරාටේ සම්මේලනය අත්හිටුවීමේ ගැසට් නිවේදනයට එරෙහි පෙත්සම අද විභාගයට",
       "News Content": "ශ්‍රී ලංකා කරාටේ දෝ සංගමය අත්හිටුවමින් ක්‍රීඩා ඇමැතිවරයා විසින් නිකුත් කර ඇති ගැසට් නිවේදනය බල රහිත කරන ලෙස ඉල්ලා ගොනු කළ පෙත්සම අද (1) සලකා බැලීමට අභියාචනාධිකරණය ඊයේ (31) තීරණය කළේය.\n\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා සහ අභියාචනාධිකරණ විනිසුරු එම්.ඒ.ආර්. මරික්කාර් යන මහත්වරු හමුවේ මේ පෙත්සම කැඳවන ලදි.\n\nඑහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සාලිය පීරිස් මහතා ඉල්ලා සිටියේ ක්‍රීඩා ඇමැතිවරයා විසින් පත්කර ඇති අතුරු කමිටුව පිළිගැනීම ලෝක කරාටේ දෝ සංගමය විසින් ප්‍රතික්ෂේප කර ඇති බවයි.\n\nඑබැවින් මේ පෙත්සම සම්බන්ධයෙන් කරුණු සලකා බලා කඩිනමින් නියෝගයක් ලබා දෙන ලෙස ඒ මහතා ඉල්ලා සිටියේය.\n\nකෙසේ වුවද මේ පෙත්සම වෙනත් දිනයක කැඳවන ලෙස වගඋත්තරකරුවන් වෙනුවෙන් රජයේ නීතිඥවරයා ඉල්ලා සිටියේය.\n\nකරුණු සලකා බැලූ විනිසුරු මඬුල්ල මේ පෙත්සම අද සලකා බැලීමට නියම කළේය.\n\nශ්‍රී ලංකා කරාටේ දෝ සංගමයේ සභාපති එච්.එම්. කුමාර එහි මහ ලේකම් බී.එම්. කීර්ති කුමාර ඇතුළු අට දෙනෙකු විසින් මේ පෙත්සම ගොනු කර තිබිණි.\n\nක්‍රීඩා සහ යෞවන කටයුතු ඇමැති රොෂාන් රණසිංහ එම අමාත්‍යාංශයේ ලේකම් කේ. මහේෂන්, කරාටේ දෝ අතුරු කමිටුවේ සාමාජිකයන් ඇතුළු දොළොස් දෙනකු මෙහි වගඋත්තරකරුවෝ ලෙස නම් කර සිටිති.\n\nදිවයින පුරා කරාටේ දෝ ක්‍රීඩාව ප්‍රවර්ධනය කිරීම සඳහා ශ්‍රී ලංකා කරාටේ දෝ සංගමය කටයුතු කරන බව පෙත්සමෙහි සඳහන් වේ. අන්තර් පාඨශාලා මෙන්ම අන්තර් සමාජ තරග සංවිධානය කරන බව එහි දැක්වේ.\n\nඉකුත් 2022 මැයි මස 24 දින පැවති නිලවරණයෙන් පෙත්සම්කරුවන් එම තනතුරුවලට තේරී පත්වූ බවද ඔවුන් එම තනතුරෙහි අඛණ්ඩව කටයුතු කළ බවද පෙත්සමෙහි දැක්වේ.\n\nපෙත්සම්කරුවන් එම තනතුරුවල කටයුතු කරන බවට ලෝක කරාටේ දෝ සංගමය විසින් ද පිළිගෙන ඇති බව පෙත්සම්කරුවන් විසින් පෙන්වා දී ඇත.\n\nඑසේ තිබියදී ඉකුත් ජූලි මස 28 වැනිදා ගැසට් නිවේදනයක් නිකුත් කරමින් ක්‍රීඩා ඇමැතිවරයා විසින් ශ්‍රී ලංකා කරාටේ දෝ සංගමය අත්හිටුවා ඒ වෙනුවට අතුරු කමිටුවක් පත් කර තිබේ.\n\nක්‍රීඩා ඇමැතිවරයාගේ මේ තීරණය නීතිවිරෝධී, අත්තනෝමතික සහ අසාධාරණ බවට පැමිණිලි කර සිටින පෙත්සම්කරුවන් අදාළ ගැසට් නිවේදනය බල රහිත කරන නියෝගයක් නිකුත් කරන ලෙස ඉල්ලා ඇත.\n\nඑසේම ඇමැතිවරයා විසින් පත් කරන ලද අතුරු කමිටුව එම තනතුරුවල කටයුතු කිරීම වළක්වන නියෝගයක් නිකුත් කරන ලෙසද පෙත්සම මඟින් ඉල්ලා තිබේ.\n\nනීතිඥ මංජුල බාලසූරිය මහතා මඟින් මේ පෙත්සම් ගොනු කර තිබිණි.",
       "URL": "https://www.dinamina.lk/2023/09/01/sports/18824/%e0%b6%9a%e0%b6%bb%e0%b7%8f%e0%b6%a7%e0%b7%9a-%e0%b7%83%e0%b6%b8%e0%b7%8a%e0%b6%b8%e0%b7%9a%e0%b6%bd%e0%b6%b1%e0%b6%ba-%e0%b6%85%e0%b6%ad%e0%b7%8a%e0%b7%84%e0%b7%92%e0%b6%a7%e0%b7%94%e0%b7%80%e0%b7%93/",
       "Category": "sports",
       "Parent URL": "https://www.dinamina.lk/category/sports//page/25/"
}