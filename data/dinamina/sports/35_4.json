{
       "Source": "dinamina",
       "Timestamp": "August 11, 2023 1:05 am",
       "Headline": "පාපන්දු නිලවරණය ලබන මස 16ට පෙර පැවැත්වීමට අධිකරණයේදී එකඟතාවක්",
       "News Content": "ශ්‍රී ලංකා පාපන්දු සම්මේලනයේ තනතුරු සඳහා වන නිලවරණය එම සම්මේලනයේ ව්‍යවස්ථාව, ක්‍රීඩා පනතේ විධිවිධානයන්ට හා ජාත්‍යන්තර පාපන්දු සම්මේලනය විසින් කරන ලද නිර්දේශයන් අනුව ලබන මස 16 වැනිදාට පෙර පැවැත්වීමට ක්‍රීඩා බලධාරීන් ඇතුළු පාර්ශ්වය විසින් අභියාචනාධිකරණය හමුවේ ඊයේ (10) එකඟතාවයක් ඇති කර ගන්නා ලදී.\n\nක්‍රීඩා අමාත්‍යවරයා විසින් ඉකුත් වසරේ දෙසැම්බර් මස 14 වැනිදා නිකුත් කරනු ලැබූ ක්‍රීඩා රෙගුලාසි ඒ සඳහා අදාළ කර නොගැනීමට ද එකඟත්වය පළ විය.\n\nඑම ගැසට් නිවේදනය බලරහිත කරන ලෙස ඉල්ලා ගොනු කළ පෙත්සම් දෙකක් කැඳවනු ලැබූ අවස්ථාවේදී මේ එකඟතාවයන් ඇති කර ගන්නා ලදි. අභියාචනාධිකරණයේ වැඩ බලන සභාපති විනිසුරු සෝභිත රාජකරුණා මහතා සහ එම්.ඒ.ආර්. මරික්කාර් යන මහත්වරුන්ගෙන් සමන්විත අභියාචනාධිකරණ විනිසුරු මඬුල්ල හමුවේ මේ පෙත්සම් කැඳවනු ලැබිණි.\n\nඑහිදී පෙත්සම්කාර සහ වගඋත්තරකාර පාර්ශ්වයන් විසින් අධිකරණයට ඒකාබද්ධ මෝසමක් ඉදිරිපත් කරමින් ඉල්ලා සිටියේ නිලවරණය පැවැත්වීම ඇතුළු කරුණු කිහිපයක් සම්බන්ධයෙන් එකඟතාවයන් ඇති බැවින් ඒ සම්බන්ධයෙන් කරුණු සලකා බලා පෙත්සම් විභාගය අවසන් කරන ලෙසය.\n\nඒ අනුව 2022 වසරේ දෙසැම්බර් මස 14 වැනිදා ක්‍රීඩා ඇමැතිවරයා නිකුත් කළ ක්‍රීඩා රෙගුලාසි අඩංගු ගැසට් නිවේදනය මේ වසරේ නොවැම්බර් මස 01 වැනිදා දක්වා ක්‍රියාත්මක වීම අත්හිටුවීමට එකඟතාවය ඇති විය. එම නිලවරණය ලබන සැප්තැම්බර් මස 16 වැනිදාට පෙර පැවැත්වීමට ද පාර්ශ්වකරුවන් අතර එකඟතාවය පළ කෙරිණි.\n\nඒ අනුව මේ සමථයට යටත්ව පෙත්සම් විභාගය අවසන් කිරීමට තීරණය විය. ශ්‍රී ලංකා පාපන්දු සම්මේලනය සහ එහි හිටපු සභාපති ජස්වර් උමර් මහතා විසින් මේ පෙත්සම් ඉදිරිපත් කර තිබිණි.\n\nනීතිඥ එරාජ් ද සිල්වා සහ නීතිඥ විරාන් කොරයා යන මහත්වරුන් පෙත්සම්කරුවන් වෙනුවෙන් පෙනී සිටි අතර, අතිරේක සොලිසිටර් ජනරාල් සුමති ධර්මවර්ධන මහතා ක්‍රීඩා ඇමැතිවරයා වෙනුවෙන් පෙනී සිටියේය.",
       "URL": "https://www.dinamina.lk/2023/08/11/sports/13245/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b1%e0%b7%92%e0%b6%bd%e0%b7%80%e0%b6%bb%e0%b6%ab%e0%b6%ba-%e0%b6%bd%e0%b6%b6%e0%b6%b1-%e0%b6%b8%e0%b7%83-16%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/35/"
}