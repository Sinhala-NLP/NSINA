{
       "Source": "dinamina",
       "Timestamp": "August 10, 2023 1:31 am",
       "Headline": "ශ්‍රී ලංකා යොවුන් බීච්  වොලිබෝල් පිලට 9 වැනි තැන",
       "News Content": "ට්‍රිනිඩෑඩ් ඇන්ඩ් ටුබැගෝහිදී පැවැත්වෙන පොදු රාජ්‍ය මණ්ඩලීය යොවුන් ක්‍රීඩා උලෙළේදී 9 වැනි ස්ථානය හිමි කර ගැනීමට ශ්‍රී ලංකා බීච් වොලිබෝල් පිලට හැකි විය.\n\nමේ තරගාවලියේ 9 වැනි ස්ථානය වෙනුවෙන් පැවති තරගයේදී සාන්ත කිට්ස් ඇන්ඩ් නේවිස් පිලට එරෙහිව වට 2 – 0ක පහසු ජයක් වාර්තා කිරීමට ශ්‍රී ලංකාව නියෝජනය කළ සීදූව දවිසමර විදුහලේ නිෂාන් මධුෂ සහ මාරවිල සාන්ත සේවියර් විදුහලේ සමිත් ඔලිවර් සමත් වූහ.\n\nතරගයේ පළමු වටය ලකුණු 21 – 7ක් ලෙස ජයගත් ශ්‍රී ලංකා පිල දෙවැනි වටය ජය ගත්තේ ලකුණු 21 – 8ක් ලෙසිනි.\n\nමේ තරගාවලියේ මූලික වටයේ තරග දෙක සහ 16 දෙනාගේ වටයේ තරගය පරාජය වීම හේතුවෙන් ශ්‍රී ලංකා පිලට 9 – 12ත් අතර ස්ථාන වෙනුවෙන් තරග වැදීමට සිදු වූ අතර, එහි පළමු තරගයේදී සත්කාරක ට්‍රිනිඩෑඩ් ඇන්ඩ් ටුබැගෝ පිල වට 2 – 0කින් පරාජය කිරීමට ශ්‍රී ලංකා පිලට හැකි විය. මේ ඉසව්වේ පදක්කම් සඳහා වන අවසන් තරග අද පැවැත්වීමට නියමිතය.\n\nමේ අතර ක්‍රීඩා උලෙළේ මීටර් 400 කඩුලු පැනීමේ ඉසව්වට එක් වූ අඹගමුව මධ්‍ය මහා විද්‍යාලයේ අයෝමාල් අකලංක අවසන් තරගයේ ස්ථානයක් වෙන් කර ගැනීමට සමත් වීම කැපී පෙනිණි.\n\nමූලික වටයේ පළමු තරගයට එක් වූ අයෝමාල් තත්පර 51.99ක කාලයක් වාර්තා කරමින් පළමු වැනියා ලෙස තරගය නිමා කළේය. එම කාලය මේ ඉසව්වට එක් වූ ක්‍රීඩකයන් 10 දෙනා අතුරින් වාර්තා වූ හොඳම කාලය බවට ද පත් විය. එය අයෝමාල්ගේ දෙවැනි හොඳම කාලයයි.\n\nඅයෝමාල්ගේ අවසන් තරගය මෙරට වේලාවෙන් අද අලුයම 2.55ට පැවැත්වීමට නියමිතව තිබිණි.\n\nනිරෝෂාන් ප්‍රියංකර",
       "URL": "https://www.dinamina.lk/2023/08/10/sports/12998/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b6%b6%e0%b7%93%e0%b6%a0%e0%b7%8a-%e0%b7%80%e0%b7%9c/",
       "Category": "sports",
       "Parent URL": "https://www.dinamina.lk/category/sports//page/36/"
}