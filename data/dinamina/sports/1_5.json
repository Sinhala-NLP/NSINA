{
       "Source": "dinamina",
       "Timestamp": "October 12, 2023 12:59 am",
       "Headline": "චීනයේදී සිංහ ධජය එසවූ දූ පුතුන් යළි මවුබිමට",
       "News Content": "චීනයේ හැංජොහි පැවති ආසියානු ක්‍රීඩා උලෙළට සහභාගී වී රන්, රිදී සහ ලෝකඩ පදක්කම් දිනූ ජයග්‍රාහී ශ්‍රී ලංකා ක්‍රීඩක පිරිස පෙරේදා රාත්‍රී කටුනායක ගුවන්තොටුපොළ වෙත පැමිණියහ.\n\nක්‍රීඩක ක්‍රීඩිකාවන් පිරිස රාත්‍රී 8.30 ට චීනයේ කුංමිං නුවර සිට කටුනායක ගුවන්තොටුපොළ වෙත පැමිණි අතර, මෙහිදී වැඩි අවධානයක් රන් පදක්කමක් සහ රිදී පදක්කමක් දිනා පැමිණි තරුෂි කරුණාරත්න වෙත යොමුවී පැවතුණි. වලල ඒ රත්නායක මධ්‍ය මහා විද්‍යාලයේ ඉගෙනුම ලබන 18 හැවිරිදි තරුෂි කරුණාරත්න පැවසූවේ තරගාවලිය පිළිබඳව ලොකු බලාපොරොත්තුවකින් සිටි බවයි.\n\n“මම ලොකු කැප කිරීමක් කරලා පුහුණු වීම් කළා. මගේ ජයග්‍රහණය පිළිබඳ මගේ අම්මට, තාත්තට, අයියාට සහ නංගිටත් වලල ඒ රත්නායක මධ්‍ය මහා විද්‍යාලයටත් ස්තුති වන්ත වෙනවා. මගේ ඊළඟ බලාපොරොත්තුව එළඹෙන ඔලිම්පික් තරගාවලිය සඳහා අවශ්‍ය සුදුසුකම් සපුරා, එම තරගාවලියට ගොස් රන් පදක්කමක් දිනා ගැනීමයි” තරුෂි කරුණාරත්න පැවසුවාය.\n\nමෙහිදී ඇයගේ මව අදහස් දක්වමින් මගේ දුව කුඩා කාලයේ සිටම දක්ෂතා දක්වන මට්ටමක සිටියා. මම දැනගෙන සිටියා ඇය මේ වගේ දස්කම් දක්වාවි කියල. ඇයට දිනපතාම වාගේ අභියෝගවලට මුහුණ දෙන්නට සිදු වුණා. ඇය ඒවාට නොබියව මුහුණ දුන්නා” යැයි ද කීවාය.\nඑසේම මෙසේ පැමිණි සියලු ක්‍රීඩක ක්‍රීඩිකාවෝ පොදුවේ තමන්ගේ මීළඟ බලාපොරොත්තුව එළඹෙන ඔලිම්පික් තරගාවලියට සුදුසුකම් ලබා එහිදී පදක්කමක් දිනා ගැනීම බව ප්‍රකාශ කළහ.\n\n\n\nකටුනායක ටී.කේ.ජී. කපිල",
       "URL": "https://www.dinamina.lk/2023/10/12/sports/29997/%e0%b6%a0%e0%b7%93%e0%b6%b1%e0%b6%ba%e0%b7%9a%e0%b6%af%e0%b7%93-%e0%b7%83%e0%b7%92%e0%b6%82%e0%b7%84-%e0%b6%b0%e0%b6%a2%e0%b6%ba-%e0%b6%91%e0%b7%83%e0%b7%80%e0%b7%96-%e0%b6%af%e0%b7%96-%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/1/"
}