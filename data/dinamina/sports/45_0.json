{
       "Source": "dinamina",
       "Timestamp": "July 22, 2023 1:00 am",
       "Headline": "එංගලන්තය 592යි",
       "News Content": "අළු බඳුන ටෙස්ට් ක්‍රිකට් තරගාවලියේ සිවුවැනි තරගයේදී පළමු ඉනිම වෙනුවෙන් ලකුණු 592ක් රැස් කිරීමට සත්කාරක එංගලන්ත කණ්ඩායම සමත් විය.\n\nමැන්චෙස්ටර්හිදී පැවැත්වෙන මේ තරගයේ පළමුව පන්දුවට පහර දුන් ඔස්ට්‍රේලියාව පළමු ඉනිම වෙනුවෙන් ලකුණු 317ක් රැස් කළ අතර, ඒ අනුව එංගලන්තයට ලකුණු 275ක පළමු ඉනිමේ වාසියක් අත් විය.\n\nආරම්භක පිතිකරු සැක් ක්‍රව්ලි ලකුණු 189ක් රැස් කළ අතර, පන්දු 182කින් ගොඩනැඟුණු ඔහුගේ ඉනිම හතරේ පහර 21කින් සහ හයේ පහර 3කින් වර්ණවත් විය. මොයින් අලී (54), ජෝ රූට් (84), හැරී බෘෘක් (61), බෙන් ස්ටොක්ස් (51) සහ ජොනි බෙයාර්ස්ටෝව් අර්ධ ශතක රැස් කළහ.\n\nඅංක 7 පිතිකරු ලෙස පිටියට පිවිසි බෙයාර්ස්ටෝව් නොදැවී ලකුණු 99ක් රැස් කළ අතර, ජෙම්ස් ඇන්ඩර්සන් සමඟින් අවසන් කඩුල්ලට පන්දු 49කින් ලකුණු 66ක සබඳතාවක් ගොඩනැඟූ බෙයාර්ස්ටෝ එහිදී ලකුණු 50ක් රැස් කළේ පන්දු 31කිනි.\n\nපන්දු යැවීමේදී ජොෂ් හේස්ල්වුඩ් කඩුලු 5ක් දවා ගත්තේය.\n\nඔස්ට්‍රේලියා පළමු ඉනිම වෙනුවෙන් මානස් ලැබුස්චේන් (51) සහ මිචෙල් මාෂ් (51) අර්ධ ශතක රැස් කළ අතර, ක්‍රිස් වෝක්ස් කඩුලු 5ක් බිඳ දැම්මේය.",
       "URL": "https://www.dinamina.lk/2023/07/22/sports/8431/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad%e0%b6%ba-592%e0%b6%ba%e0%b7%92/",
       "Category": "sports",
       "Parent URL": "https://www.dinamina.lk/category/sports//page/45/"
}