{
       "Source": "dinamina",
       "Timestamp": "August 24, 2023 2:36 am",
       "Headline": "නදීෂාට අවසන් තරගය අහිමි වෙයි",
       "News Content": "\n\nලෝක මලල ක්‍රීඩා ශූරතාවලියේ කාන්තා හෙල්ල විසිකිරීමේ ඉසව්වට එක් වූ ශ්‍රී ලාංකික ක්‍රීඩිකා නදීශා දිල්හානි ලේකම්ගේට අවසන් තරගයට එක් වීමේ අවස්ථාව අහිමි වී ගියේය.\nඊයේ සිය ඉසව්වේ මූලික වටයේ ‘ඒ’ කාණ්ඩයෙන් තරගයට එක් වූ නදීෂා මීටර් 55.89ක දුරක් වාර්තා කළ අතර, ක්‍රීඩිකාවන් 14 දෙනකු අතුරින් ඇයට හිමි වූයේ 14 වැනි ස්ථානයයි. පළමු උත්සාහයේදී මීටර් 54.77ක් සහ දෙවැනි උත්සාහයේදී මීටර් 50.00ක් වාර්තා කළ නදීෂා අවසන් උත්සාහයේදී මීටර් 54.77ක් වාර්තා කළාය. එම කාණ්ඩයේ මුල් ක්‍රීඩිකාවන් 8 දෙනාට පමණක් අවසන් තරග වරම් හිමි වූ අතර, ‘බී’ කාණ්ඩයෙන් ක්‍රීඩිකාවන් සිවුදෙනෙක් ඊට එක් වූහ. ඒ අනුව ක්‍රීඩිකාවන් 12 දෙනකු අවසන් තරග වරම් ලබද්දී සමස්ත ක්‍රීඩිකාවන් 36 දෙනා අතරේ නදීෂාට හිමි වූයේ 22 වැනි ස්ථානයයි.\nමේ ශූරතාවලියට ශ්‍රී ලංකාව නියෝජනය කරමින් පිරිමි මීටර් 400 ඉසව්වට අරුණ දර්ශන සහ මීටර් 400 පිරිමි සහාය කණ්ඩායම එක්ව සිටී.\nපිරිමි මීටර් 400 සහාය ඉසව්වේ මූලික වටයේ තරග මේ 26 වැනිදා පැවැත්වීමට නියමිතය.",
       "URL": "https://www.dinamina.lk/2023/08/24/sports/16767/%e0%b6%b1%e0%b6%af%e0%b7%93%e0%b7%82%e0%b7%8f%e0%b6%a7-%e0%b6%85%e0%b7%80%e0%b7%83%e0%b6%b1%e0%b7%8a-%e0%b6%ad%e0%b6%bb%e0%b6%9c%e0%b6%ba-%e0%b6%85%e0%b7%84%e0%b7%92%e0%b6%b8%e0%b7%92-%e0%b7%80/",
       "Category": "sports",
       "Parent URL": "https://www.dinamina.lk/category/sports//page/29/"
}