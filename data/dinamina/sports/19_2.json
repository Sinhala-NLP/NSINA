{
       "Source": "dinamina",
       "Timestamp": "September 14, 2023 3:28 am",
       "Headline": "ක්‍රීඩා නීති රෙගුලාසිවලට එරෙහිව නඩු කියන්න ක්‍රිකට් ආයතනය ක්‍රීඩා සමාජවලට මුදල් දුන්නා",
       "News Content": "අනුර වීර­සිංහ මාධ්‍ය හමු­වේදි ඡායා­රූ­පය – රුක්මාල් ගමගේ\n\nක්‍රීඩා අමාත්‍යාංශයට එරෙහිව ක්‍රිකට් ආයතනය විසින් ගනු ලබන විවිධ නීතිමය ක්‍රියාමාර්ගවලදී එහි අතරමැදි පෙත්සම්කරුවන් ලෙස කටයුතු කිරීමට මෙරට ඇතැම් ක්‍රිකට් ක්‍රීඩා සමාජවලට නීතිඥ ගාස්තු ගෙවීම සඳහා රුපියල් මිලියන ගණන් මුදල් පිරි නමා ඇතැයි කළුතර කායවර්ධන ක්‍රීඩා සංගමයේ උපසභාපති අනුර වීරසිංහ මහතා ප්‍රකාශ කළේය. බත්තරමුල්ල වෝටර්ස් ඒජ් හි පසුගියදා පැවැති මාධ්‍ය හමුවකට එක්වෙමින් ඔහු වැඩිදුරටත් කියා සිටියේ කොළඹ කේන්ද්‍ර කරගත් එක්තරා ප්‍රකට ක්‍රිකට් ක්‍රීඩා සමාජයකට එසේ නීතිඥ ගාස්තු ලෙස ගෙවීමට ක්‍රිකට් ආයතනය මගින් රුපියල් මිලියන 12.1ක මුදලක් ලබා දී ඇති බවය. එම ක්‍රිකට් සමාජය සතු පෞද්ගලික බැංකු ගිණුමකට අවස්ථා දෙකකදී එම මුදල් බැර කර ඇතැයි ද, එය තහවුරු කිරීමට අවශ්‍ය සියලු සාක්ෂි තමා සතුව ඇතැයි ද ඔහු වැඩිදුරටත් කියා සිටියේය. ඒකාබද්ධවය.\n\nඑහිදී වැඩිදුරටත් කරුණු සඳහන් කරමින් අනුර වීරසිංහ මහතා කියා සිටියේ එලෙස ක්‍රීඩා ඇමැතිවරයාට එරෙහි අධිකරණ ක්‍රියාවලියේදී අතරමැදි පෙත්සම්කරුවන් ලෙස කටයුතු කරමින් නීතිඥ ගාස්තු ගෙවීම සඳහා බස්නාහිර ක්‍රිකට් සංගමයට ද ක්‍රිකට් ආයතනයේ ගිණුමට රුපියල් මිලියන 4ක මුදලක් බැර කර ඇති බවය.\n\nඕනෑම අධිකරණයකදී තහවුරු කිරීමට ප්‍රමාණවත් සාක්ෂි තමා සතුව ඇතැයි අහුංගල්ල ගෙස්ටෝ ක්‍රීඩා සමාජය සහ කළුතර කායවර්ධන ක්‍රීඩා සමාජය එක්ව මෙහෙය වූ මේ මාධ්‍ය හමුවේදී අනුර වීරසිංහ මහතා කියා සිටි අතර, මේ පිළිබඳ ක්‍රීඩා ඇමැතිවරයා සොයා බැලිය යුතුව ඇතැයි ද කීවේය.\n\nදේශීය සියලු ක්‍රිකට් තරගාවලි අත්හිටුවීමට ක්‍රිකට් ආයතනය පියවර ගෙන ඇත්තේ ක්‍රීඩා ඇමැති රොෂාන් රණසිංහ මහතා විසින් දේශපාලන මැදිහත් වීමක් සිදු කරමින් මෙරට දේශීය ක්‍රිකට් ක්‍රීඩාවට බලපෑම් කර ඇතැයි ජාත්‍යන්තර ක්‍රිකට් කවුන්සිලයට සහ ආසියානු ක්‍රිකට් කවුන්සිලය ඇතුළු ජාත්‍යන්තරයට හුවා දැක්වීමට බව සඳහන් කළ ඒ මහතා කිසිදු තරගාවලියක් අත්හිටුවන ලෙස ක්‍රීඩා අධ්‍යක්ෂ ජනරාල්වරයා හෝ ක්‍රීඩා ඇමැතිවරයා ප්‍රකාශ කර නැති බවය.\n\n‘කිසිම තරගාවලියක් නවත්වන්න කියලා අධ්‍යක්ෂ ජනරාල්වරයා හෝ ක්‍රීඩා ඇමැතිවරයා කිව්වේ නෑ. 2021 වාර්ෂික මහ සභා රැස්වීමේදී තීන්දු කළා 2022 ක්‍රිකට් තරගාවලි පැවැත්වීම ගැන. මේ සඳහා නිර්දේශ දුන්නේ තාක්ෂණික කමිටුවෙන්. ඒ අනුව 2022 තරගාවලියට ටියර් ඒ කණ්ඩායම් 22ක් ඇතුළත් වුණා. එතකොට ටියර් බී තිබ්බේ නෑ. ගවනර්ස් කුසලාන තරගාවලිය තිබුණා. අන්තර් පළාත් තරගාවලිය තිබුණා. දෙවැනි පෙළ තරගාවලිය, තුන්වැනි පෙළ තිබුණා. මේ තරගාවලි පැවැත්වුවාට පස්සේ ඔවුන් රෙගුලාසි වෙනස් කළා. විධායක කමිටුවට පුළුවන් ක්‍රිකට් ව්‍යවස්ථාවට අදාළව තරග නීතිරීති වෙනස් කරන්න. විශේෂ මහ සභා රැස්වීමකින් අනුමත කළාට පස්සේ වසර 2ක් යනකල් වලංගු වෙනවා කියලා පැහැදිලිව සඳහන් වෙනවා.එසේ තියෙද්දී 2023 නැවත විශේෂ මහ සභා රැස්වීමක් කැඳවලා තරග නීතිරීති වෙනස් කළා. තීන්දු කිහිපයක් ගත්තා. ටියර් බී කියලා අලුතින් ඇතුළු කළා. ගවනර්ස් කුසලානයෙන් 6ක් උසස් කරලා ඔක්කොම කණ්ඩායම් 10ක් කරලා ඒ තරගාවලිය ගැහුවා. මෙයාලට තවත් හිතවත් ක්‍රීඩා සමාජ 2ක් දැම්මා ටියර් බී එකට. කිසිම අනුමැතියකින් තොරව. ක්‍රිකට් ව්‍යවස්ථාව අමු අමුවේ උල්ලංගනය කරලා. ගවනර්ස් පටන් ගත්තේ උසස්වීම් කරන්නේ නෑ කියලයි පටන් ගත්තේ. ඒත් අන්තිමට ඒක කළා. අපි ඒකට විරුද්ධත්වය ලිඛිතව ඉදිරිපත් කළා. අදටත් පිළිතුරු නෑ.‘ අනුර වීරසිංහ මහතා කියා සිටියේය.\n\nනෙත්මි පූජනී රත්නායක",
       "URL": "https://www.dinamina.lk/2023/09/14/sports/22054/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%b1%e0%b7%93%e0%b6%ad%e0%b7%92-%e0%b6%bb%e0%b7%99%e0%b6%9c%e0%b7%94%e0%b6%bd%e0%b7%8f%e0%b7%83%e0%b7%92%e0%b7%80%e0%b6%bd%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/19/"
}