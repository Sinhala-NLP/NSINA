{
       "Source": "dinamina",
       "Timestamp": "October 10, 2023 1:00 am",
       "Headline": "කඩා පනින ජාවෝ එළවා දමයි",
       "News Content": "ජාත්‍යන්තර ක්‍රිකට් තරග පැවැත්වෙද්දී ක්‍රීඩා පිටියට හදිසියේම කඩා වැදී තරගයට බාධා කරන්නෙකු ලෙස හඳුනාගත් ඩැනියල් ජාවිස් නමැත්තාට ජීවිතාන්තය දක්වා ක්‍රිකට් ක්‍රීඩාංගණ තහනම් කිරීමට ජාත්‍යන්තර ක්‍රිකට් කවුන්සිලය පියවර ගනියි.\n\nක්‍රිකට් පිටිය ආක්‍රමණය කර ඉන් ජනප්‍රියත්වයක් ලබා ගැනීම අරමුණු කරගත් මෙම පුද්ගලයා පෙරේදා නිමාවට පත්වූ ඉන්දියා – ඔස්ට්‍රේලියා තරගයේදී චෙන්නායි එම්ඒ චිතම්බරම් ක්‍රීඩාංගණයේ තණතිල්ල අසලට කඩාවැදී මහත් කලබලයක් ඇති කළේය. මේ මොහොතේ ඉන්දීය ක්‍රීඩක විරාට් කෝලි හා කේඑල් රාහුල් පැමිණ ඔහුට පිටියෙන් ඉවත් වන ලෙස දැනුම් දුන් අතර, ආරක්ෂක අංශ පැමිණ ඩැනියල් ජාවිස් නමැත්තා ඇදගෙන ගොස් පිටියෙන් එළියට දැමීය.\n\nඉන්දියානු ජර්සියක් පැලඳ සිටි ඩැනියල් ජාවිස්ගේ පිටේ අංක 69 ලියා තිබූ අතර, ඉන්දියාව සහභාගි වූ ජාත්‍යන්තර ක්‍රිකට් තරග ආක්‍රමණය කළ සිවුවන අවස්ථාව මෙය වේ.\n\nජාවෝව ආරක්ෂක නිලධාරීන් පිටියෙන් එළියට දමයි\n\nඔහු පළමු වරට ක්‍රිකට් පිටියේ පුවත් මවන චරිතයක් බවට පත්වන්නේ 2021 වසරේ අගෝස්තු මස 28 වන දින එංගලන්තය සහ ඉන්දියාව අතර පැවති දෙවන ටෙස්ට් තරගයේදී ක්‍රීඩා පිටියට කඩා වැදීමෙනි. එහිදී ඔහු පිතිකරුවෙකු මෙන් සම්පූර්ණ ක්‍රිකට් ආම්පන්නවලින් සැරසී පිටියට කඩා වැදුණි.\n\nඑංගලන්තයේ හෙඩිංග්ලී හා ලෝඩ්ස් පිටියට කඩා වැදීම හේතුවෙන් ඔහුට එංගලන්තයේ සියලු ක්‍රිකට් ක්‍රීඩාංගණ තහනම් කොට ඇති අතර, මෙම සිදුවීම් හේතුවෙන් ආරක්ෂක අංශ ද ප්‍රශ්න රැසකට මුහුණදී සිටී. ජාවෝ යූ ටියුබ්හි ප්‍රහසන වීඩියෝ පළ කරන්නෙකු ලෙසද ජනප්‍රිය පුද්ගලයෙකි.\n\n\n\n\n\n",
       "URL": "https://www.dinamina.lk/2023/10/10/sports/29331/%e0%b6%9a%e0%b6%a9%e0%b7%8f-%e0%b6%b4%e0%b6%b1%e0%b7%92%e0%b6%b1-%e0%b6%a2%e0%b7%8f%e0%b7%80%e0%b7%9d-%e0%b6%91%e0%b7%85%e0%b7%80%e0%b7%8f-%e0%b6%af%e0%b6%b8%e0%b6%ba%e0%b7%92/",
       "Category": "sports",
       "Parent URL": "https://www.dinamina.lk/category/sports//page/3/"
}