{
       "Source": "dinamina",
       "Timestamp": "September 4, 2023 2:52 am",
       "Headline": "සිරිපොද වැස්සේ පිහිටෙන්   පාකිස්තානය සුපිරි 4ට",
       "News Content": "සියලු දේශපාලන එදිරිවාදිකම් පසෙකලා ක්‍රිකට් පිටියේ සිදු වන පිත්තත් පන්දුවත් අතර සටන නිමා වන තුරු දැක බලා ගැනීමට බොහෝ දෙනා කැමැත්තකින් සිටිද්දී සැරින් සැරේ එමින් යමින් හැංගි මුත්තන් සෙල්ලමක යෙදුණු අකාරුණික වර්ෂාව ඒ සියල්ල සෝදාපාළුවට ලක්කිරීම හේතුවෙන් ඉන්දියාව හා පාකිස්තානය අතර පල්ලෙකැලේ ක්‍රීඩාංගණයේදී පෙරේදා පැවැති තරගය විසඳුමකින් තොරව අත්හැර දැමීමට සිදු විය.\n\nපෙරේදා (2) දිනය එසේ වුවද, ආසියානු කුසලාන ක්‍රිකට් තරගාවලියේ පළමු තරගයෙන් නේපාලය පරදා ලකුණු 238ක ජයක් ලබා තිබූ හෙයින් ප්‍රසාද ලකුණු 3ක් ලබාගත් පාකිස්තානය සුපිරි 4 දෙනාගේ වටයට සුදුසුකම් ලබා ගත්තේය. ඉන්දියාව අද පැවැත්වෙන නේපාලය සමඟ තරගයේ ප්‍රතිඵලය කුමක් වුවද දැනට ප්‍රසාද ලකුණක් ලබා ලකුණු සටහනේ ‘ඒ’ කාණ්ඩයේ දෙවැනි තැන සිටී.\n\nඉහළ ගුණාත්මක ක්‍රිකට් ක්‍රීඩාවක් ප්‍රදර්ශනය කරමින් පන්දු යැවූ පාකිස්තාන තර්ජනය හමුවේ ඉන්දියාව ලකුණු 266කට දැවී ගිය අතර, පාකිස්තානුවන්ට එකම පන්දුවකට හෝ පහරදීමට හැකියාවක් නොලැබිණි. තදබල වර්ෂාවක් නොවුණද දිගින් දිගටම සිහින් පොද වැස්සක් පතිත වීමෙන් රාත්‍රී 10.27ට තරගය අත්හැර දැමීමට ඉන්දීය ජාතික තරග විනිසුරු ජවගල් ශ්‍රීනාත් මහතා තීරණය කළේය.\n\nපස්වරු 3ට ආරම්භ වන දිවා – රාත්‍රී එක්දින තරගයකට වර්ෂාව බාධා ගෙන දෙද්දී අවම වශයෙන් ඕවර 20ක් හෝ ක්‍රීඩා කිරීමට හැකිදැයි බැලීමට රාත්‍රී 10.30 වන තුරු ඉවසා සිටිය යුතු අතර, එසේ කිරීමට නොහැකි යැයි පැහැදිලි වන ආසන්න අවස්ථාවකදී තරගය අත්හැර දැමීමේ ප්‍රකාශය තරග තීරක සතු වේ. ඉන්දු – පාකිස්තාන එක්දින ක්‍රිකට් ඉතිහාසයේ වසර 26කට පසුව තරගයක ප්‍රතිඵලයක් රහිතව අවසන් වූ අවස්ථාව මෙය වූ අතර, 1997දී කැනඩාවේ ටොරොන්ටෝහි පැවති තරගය වර්ෂාව හේතුවෙන් අත්හැර දැමිණි. ඉන්දියාව හා පාකිස්තානය 2019 එංගලන්තයේ පැවති අයිසීසී ලෝක කුසලාන තරගාවලියෙන් පසු පල්ලෙකැලේදී හමුවූ අතර, එය නැරැඹීම වෙනුවෙන්ම මුදල් වැය කොට ඉන්දියාවෙන් හා පාකිස්තානයෙන් විශාල පිරිසක් පැමිණ සිටියහ.\n\nකාසියේ වාසිය දිනා ඉන්දියාව මුලින් පන්දුවට පහර දීමට තීරණය කළ අතර, ෂාහීන් ෂා අෆ්රීඩි ඇතුළු පාකිස්තාන වේගපන්දු යවන්නන්ගේ විස්මිත පන්දු යැවීම හමුවේ මුල් පෙළ කඩුලු 4ක් ලකුණු 66ක් තුළ දවා ගැනීමට සමත් විය. ආරම්භක පිතිකරු රෝහිත් ෂර්මාගේ පිත්තත් පා ආවරණයත් අතරින් රිංගා ගිය ෂහීන් ෂාගේ පන්දුවක් කෙළින්ම කඩුල්ලේ වැදුණු අතර, විරාට් කෝලි ‘ඕෆ් ස්ටම්’ එක පැත්තෙන් යන පන්දුවට පහර දීමට ගොස් පිත්තේ වැදුණු පන්දුව කඩුල්ලට ඇද ගත්තේය.\n\nඉන්දියාව සියලු දෙනා දැවී ලකුණු 266 (ඕවර 48.5)\n\nරෝහිත් ෂර්මා 11, ෂුබ්මන් ගිල් 10, ශ්‍රෙයාර්ස් අය්යර් 14, ඉෂාන් කිෂාන් 82, හර්දික් පාණ්ඩ්‍යා 87, රවීන්ද්‍ර ජඩේජා 14, ජස්ප්‍රිට් බුම්රා 16 (ෂහීන් ෂා 35/4, නෂීම් ෂා 36/3, හාරිස් රවුෆ් 58/3, මොහොමඩ් නවාස් 55/2)\n\nඡායාරූප – ශාන් රූපස්සර\n\nප්‍රසාද ලකුණු සටහන කණඩායම තරග ජය පරාජ වි.නැති ලකුණු\n\n‘ඒ’ කාණ්ඩය\n\nපාකිස්තානය 2 1 0 1 3\n\nඉන්දියාව 1 0 0 1 1\n\nනේපාලය 1 0 1 0 0\n\n‘බී’ කාණ්ඩය\n\nශ්‍රී ලංකාව 1 1 0 0 2\n\nබංග්ලාදේශය 1 0 1 0 0\n\nඇෆ්ගනිස්තානය – – – – –\n\n(ඊයේ තරගය පෙර)\n\nප්‍රින්ස් ගුණසේකර පල්ලෙකැලේ සිට…",
       "URL": "https://www.dinamina.lk/2023/09/04/sports/19234/%e0%b7%83%e0%b7%92%e0%b6%bb%e0%b7%92%e0%b6%b4%e0%b7%9c%e0%b6%af-%e0%b7%80%e0%b7%90%e0%b7%83%e0%b7%8a%e0%b7%83%e0%b7%9a-%e0%b6%b4%e0%b7%92%e0%b7%84%e0%b7%92%e0%b6%a7%e0%b7%99%e0%b6%b1%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/25/"
}