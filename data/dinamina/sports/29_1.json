{
       "Source": "dinamina",
       "Timestamp": "August 24, 2023 2:37 am",
       "Headline": "දකුණු ආසියානු කනිෂ්ඨ බැඩ්මින්ටන්  පදක්කම් 15ක් ශ්‍රී ලංකාවට",
       "News Content": "\n\nදකුණු ආසියානු කලාපයේ අවුරුදු 15න් පහළ සහ 17න් පහළ කනිෂ්ඨ බැඩ්මින්ටන් ශූරතාවලියේදී පදක්කම් 15ක් දිනා ගනිමින් තරගාවලියේ ආධිපත්‍ය පතුරුවාලීමට ශ්‍රී ලංකා ක්‍රීඩක ක්‍රීඩිකාවෝ සමත් වූහ.\n\nඊට රන් 7ක්, රිදී 5ක් සහ ලෝකඩ පදක්කම් 3ක් ඇතුළත් විය.\n\nනේපාලයේ කත්මණ්ඩු නුවරදී නිමා වූ මේ ශූරතාවලියේදී වයස් කාණ්ඩ දෙකේම කාන්තා ඒකල ශූරතා සහ අනුශූරතා හිමි කර ගත් ශ්‍රී ලංකා කණ්ඩායම එම කාණ්ඩ දෙකේ මිශ්‍ර යුගල ශූරතා සහ අනුශූරතා ද දිනා ගත්තේය. ඊට අමතරව අවුරුදු 15න් පහළ පිරිමි යුගල, කාන්තා යුගල ශූරතා, අවුරුදු 17න් පහළ කාන්තා යුගල ශූරතාව, අවුරුදු 17න් පහළ පිරිමි ඒකල අනුශූරතාව දිනා ගැනීමට ද ශ්‍රී ලංකා පිලට හැකි විය.\n\nඅවුරුදු 15න් පහළ කාන්තා ඒකල අවසන් මහා තරගයේදී සිතුලි රණසිංහ ලකුණු 21-13ක් සහ 21-10ක් ලෙස පරාජය කරමින් ශූරතාව දිනා ගැනීමට නෙත්මි රත්නායක සමත් වූ අතර, අවුරුදු 17න් පහළ කාන්තා ඒකල අවසන් මහා තරගයේදී රනිත්මා ලියනගේ ශූරතාව දිනා ගත්තේ ලකුණු 21-6ක් සහ 21-8ක් ලෙස රනුමි මානගේ පරාජය කරමිනි.\n\nඅවුරුදු 15න් පහළ මිශ්‍ර යුගල අවසන් මහා තරගයේදී ලකුණු 21-20ක් සහ 21-12ක් ලෙස කෙනෙත් අරුක්ගොඩ සහ සිතුලි රණසිංහ පරාජය කිරීමට සෙනුත් සෙත්මිණ පෙරේරා සහ නෙත්මි රත්නායක සමත් වූ අතර, අවුරුදු 17න් පහළ මිශ්‍ර යුගල අවසන් මහා තරගයේදී හිරුක අලුත් පටබැඳිගේ සහ රනුමි මානගේ ලකුණු 21-14ක් සහ 21-16ක් ලෙස පරාජය කිරීමට තිඩස වේරගොඩ සහ රනිත්මා ලියනගේ සමත් වූහ.\n\nඅවුරුදු 15න් පහළ පිරිමි මිශ්‍ර යුගල අවසන් තරගයේදී බංග්ලාදේශයේ මොස්ටාකින් හොසේන් සහ වාලි උල්ලා ලකුණු 21-15ක්, 19-21ක් සහ 23-21ක් ලෙස පරාජය කිරීමට කෙනෙත් අරුක්ගොඩ සහ සෙනුත් සෙත්මිණ පෙරේරා සමත් වූ අතර,15න් පහළ කාන්තා යුගල අවසන් මහා තරගයේදී ලකුණු 21-12ක් සහ 21-4ක් ලෙස නේපාලයේ ඩිලේෂා රානා සහ රිහානා ෂෙර්චන් පරාජය කිරීමට සිතුලි රණසිංහ සහ නෙත්මි රත්නායක සමත් වූහ.\n\nඅවුරුදු 17න් පහළ කාන්තා යුගල අවසන් තරගයේදී රනුමි මානගේ සහ රනිත්මා ලියනගේ ජය අත්කර ගනු ලැබුවේ ලකුණු 21-6ක් සහ 21-1ක් ලෙස අසාත් සෝයා හොසේන් සහ මොහොමඩ් ෂරීෆ් ෂයිබා පරාජයට පත් කරමිනි.\n\nඅවුරුදු 17න් පහළ පිරිමි ඒකල අනුශූරතාව දිනා ගැනීමට තිඩස වේරගොඩ සමත් වූ අතර, අවුරුදු 15න් පහළ පිරිමි ඒකල තරග ඉසව්වේ තුන්වැනි ස්ථානය කෙනෙත් අරුක්ගොඩට හිමි විය. හිරුක අලුත් පටබැඳිගේ අවුරුදු 17න් පහළ පිරිමි ඒකල තරග ඉසව්වේ තුන්වැනි ස්ථානයට පත් විය. අවුරුදු 17න් පහළ පිරිමි යුගල ශුරතා තරග ඉසව්වේ තුන්වැනි ස්ථානය හිරුක අලුත් පටබැඳිගේ සහ තිඩස වේරගොඩ දිනාගත්හ.\n\nමේ තරගාවලියේ වයස් කාණ්ඩ ද්විත්වයේම මිශ්‍ර කණ්ඩායම් ශූරතා දිනා ගත්තේ ද ශ්‍රී ලංකා කණ්ඩායමයි.",
       "URL": "https://www.dinamina.lk/2023/08/24/sports/16769/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b6%b1%e0%b7%92%e0%b7%82%e0%b7%8a%e0%b6%a8-%e0%b6%b6%e0%b7%90%e0%b6%a9/",
       "Category": "sports",
       "Parent URL": "https://www.dinamina.lk/category/sports//page/29/"
}