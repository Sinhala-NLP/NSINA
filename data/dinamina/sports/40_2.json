{
       "Source": "dinamina",
       "Timestamp": "August 1, 2023 4:26 am",
       "Headline": "LPL තරගාවලිය පවත්වන්නේ  ක්‍රීඩා අමාත්‍යාංශයේ අනුමැතියක් නැතිවයි",
       "News Content": "ක්‍රීඩා පනතට අනුව අවසර ගැනීම අනිවාර්යයි\n\nතොරතුරු වාර්තා කිරීමට මාධ්‍යයට අයිතිය තියෙනවා\n\nශ්‍රී ලංකා ක්‍රිකට් ආයතනයේ සංවිධායකත්වයෙන් පැවැත්වෙන ලංකා ප්‍රිමියර් ලීග් (එල්පීඑල්) තරගාවලියට ක්‍රීඩා පනතට අනුකූලව අනුමැතිය ලබා නැති බව ක්‍රීඩා අමාත්‍ය රොෂාන් රණසිංහ මහතා ප්‍රකාශ කළේය. එල්පීඑල් තරගාවලියේ සමාරම්භක උලෙළට අවසර ලැබුණද ඒ සඳහා සහභාගි නොවීමට හේතුව එය බවත්, එසේ සහභාගි වූවා නම් එය රටේ නීතියට කරන අගෞරවයක් බවත් අමාත්‍යවරයා කියා සිටියේය. රටේ මහජනයා නොමඟ යැවීමට මුදල් අවභාවිත කරන බවත්, රට වෙනුවෙන් ක්‍රීඩාව සඳහා ඕනෑම තීන්දුවක් ගන්නා බවත් හෙතෙම කීවේය. මාධ්‍ය තුළ මේ රටේ ජනතාවට තොරතුරු දැන ගැනීමේ අයිතිය පැහැදිලිවම තිබිය යුතු බවත්, එය උල්ලංඝනය කරන්නේ නම් එය වරදක් බවත් ඔහු වැඩිදුරටත් පැවැසීය.\n\n‘මේ රටේ ක්‍රීඩා පනතට අනුව ඕනෑම ක්‍රීඩා තරගාවලියක් පවත්වද්දී ක්‍රීඩා අමාත්‍යාංශයේ අනුමැතිය ලබා ගන්න ඕන. ශ්‍රී ලංකා ක්‍රිකට් ආයතනයවත්, එල්පීඑල් තරගාවලි කමිටුවවත් මේ සඳහා අනුමැතිය අරගෙන නෑ. හැබැයි මීට කලින් හිටපු ඇමැතිවරුන් යටතේ මේ තරගාවලිය කොහොම පැවැත්වූවාද දන්නේ නෑ. මේ සම්බන්ධයෙන් මම දන්නවා අනිවාර්යයෙන්ම සෑම ක්‍රීඩකයකු ම ලැබෙන මුදලින්, විදේශීය ක්‍රීඩකයන් අවමය මම අපේක්ෂා කරනවා 20%ක බද්දක් ගෙවන්න ඕන. දේශීය ක්‍රීඩකයන් 15%ක බද්දක් ගෙවන්න ඕන එල්පීඑල් එකෙන් ලැබෙන ආදායමෙන්. එහෙම බද්දක් ගෙවලත් නෑ. මම මාසයකට පෙර ලිපි දෙකකින් අවධාරණය කරලා තියෙනවා එල්පීඑල් නීත්‍යනුකූල කිරීම සඳහා වහා අනුමැතිය ගන්න ක්‍රීඩා පනතේ ලැබිලා තියෙන උපදෙස් අනුව. හැබැයි ඒකට ඇහුම්කන් දුන්නේ නෑ. සමහර විට හිතනවා ඇති මම උපදෙස් දුන්නාට මට වැඩිය ඉහළ බලවේග තුළින් මේ සඳහා ආශිර්වාද තියෙනවා කියලා හිතලා මේක නොගෙන ඉන්නවද දන්නේ නෑ. හැබැයි මෙතෙක් එල්පීඑල් තරගාවලි කිසිවක් නීතිමය වශයෙන් ක්‍රීඩා පනතට අනුකූලව අනුමැතිය අරගෙන නැති බව විශේෂයෙන් මේ අවස්ථාවේදී ප්‍රකාශ කරනවා. ඒ නිසයි මම එල්පීඑල් තරගාවලිය සඳහා සමාරම්භයට ආරාධනා ලැබුවත් නොගියේ. මේක ශ්‍රී ලංකා ක්‍රිකට් ආයතනයට තවත් කළු පැල්ලමක් කියන එක විශේෂයෙන් කියනවා. රටේ නීතියට අපි කවුරුත් ගරු කළ යුතුයි. රටේ නීතියට ගරු නොකර වැඩ කරන්න බෑ‘ ඇමැති රොෂාන් රණසිංහ මහතා එසේ ප්‍රකාශ කළේය.",
       "URL": "https://www.dinamina.lk/2023/08/01/sports/10625/lpl-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba-%e0%b6%b4%e0%b7%80%e0%b6%ad%e0%b7%8a%e0%b7%80%e0%b6%b1%e0%b7%8a%e0%b6%b1%e0%b7%9a-%e0%b6%9a%e0%b7%8a%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/40/"
}