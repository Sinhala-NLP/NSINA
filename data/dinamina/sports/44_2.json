{
       "Source": "dinamina",
       "Timestamp": "July 24, 2023 1:00 am",
       "Headline": "බ්‍රැඩ්බි පලිහ පළමු අදියර  ත්‍රිත්ව ක්‍රීඩකයෝ ජය ගනිති",
       "News Content": "කොළඹ රාජකීය සහ මහනුවර ත්‍රිත්ව විදුහල් අතර සුප්‍රකට බ්‍රැඩ්බි පලිහ 77 වැනි වාර්ෂික රග්බි තරගාවලියේ පළමු අදියරේ ජය ලකුණු 13-10කින් අත්කර ගැනීමට ත්‍රිත්ව විදුහල් පිල සමත් විය. පල්ලෙකැලේදී පසුගියදා පැවැති මේ තරගයේ පළමු භාගය නිමා වන විට ලකුණු 10-0කින් පෙරමුණ ගැනීමට රාජකීය විදුහල් පිල සමත් වූවද විස්මිත ක්‍රීඩා විලාසයක නිරත වූ ත්‍රිත්ව ක්‍රීඩකයෝ දෙවැනි භාගයේදී ප්‍රතිවාදීන් මෙල්ල කරමින් ලකුණු 13ක්ම රැස් කිරීමට සමත් වූහ. ත්‍රිත්ව විදුහල් පිලේ ලකුණු සංඛ්‍යාවට ගෝලයක් සහ දඬුවම් පහර දෙකක් ඇතුළත් වූ අතර, රාජකීය විදුහල් පිලට රැස් කිරීමට හැකි වූයේ උත්සාහක දිනුම් දෙකක් පමණි. ත්‍රිත්ව විදුහල් පිලේ 16 හැවිරිදි ළාබාල ෆ්ලයිහාෆ් ක්‍රීඩක ෂාන් අල්තාෆ් දඬුවම් පහර දෙකම සාර්ථක කර ගැනීමට සමත් වූ අතර, උත්සාහක දිනුම ගෝලයක් බවට පත් කිරීමටත් දායකත්වය ලබා දුන්නේය. රාජකීය විදුහල් පිල වෙනුවෙන් ෆිලීයන් කළ්‍යාණරත්න සහ බුවනෙක සේනානායක උත්සාහක දිනුම් වාර්තා කළහ.\n\nමේ අතර ලකුණු සටහනේ පෙරමුණේ පසුවන ඉසිපතන විදුහල් පිල සිය 6 වැනි ජයග්‍රහණයත් අඛණ්ඩව වාර්තා කරමින් අපරාජිතව කුසලානය හඹා යමින් සිටින අතර, පසුගියදා හැව්ලොක් පිටියේදී ලකුණු 24-11ක් ලෙස වෙස්ලි විදුහල් පිල පරාජය කිරීමට සමත් විය. සාන්ත පීතර විදුහල් පිටියේ පැවැති තරගයෙන් විද්‍යා විද්‍යාලයට එරෙහිව ලකුණු 29-0ක ජයක් අත්කර ගැනීමට සාන්ත පීතර විදුහල් පිල සමත් වූ අතර, ගල්කිස්ස සාන්ත තෝමස් විදුහල් පිලට එරෙහිව ලකුණු 13-10ක විශ්මිත ජයක් වාර්තා කිරීමට ඩී.එස්. සේනානායක විදුහල් පිල සමත් විය.",
       "URL": "https://www.dinamina.lk/2023/07/24/sports/8739/%e0%b6%b6%e0%b7%8a%e0%b6%bb%e0%b7%90%e0%b6%a9%e0%b7%8a%e0%b6%b6%e0%b7%92-%e0%b6%b4%e0%b6%bd%e0%b7%92%e0%b7%84-%e0%b6%b4%e0%b7%85%e0%b6%b8%e0%b7%94-%e0%b6%85%e0%b6%af%e0%b7%92%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/44/"
}