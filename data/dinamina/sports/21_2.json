{
       "Source": "dinamina",
       "Timestamp": "September 11, 2023 6:58 am",
       "Headline": "ඉන්දියා-පාකිස්තාන තරගයෙන්  වැස්ස දිනයි – ඉතිරිය අද",
       "News Content": "ආසියානු ක්‍රිකට් තරගාවලියේ ඉන්දියාව හා පාකිස්තානය අතර සුපිරි 4 වටයේ තරගය වර්ෂාව හේතුවෙන් ඊයේ දින අත්හැර දමා අද අතිරේක දිනයේ තරගය නවතා දැමූ තැන සිට පස්වරු 3ට යළි ආරම්භ කිරීමට තීරණය වෙයි. තරගය ආරම්භ කිරීමට පෙර කාලගුණ විද්‍යා දෙපාර්තමේන්තුවෙන් ‘දිනමිණ’ කළ විමසීමකදී කාලගුණ විද්‍යා නියෝජ්‍ය අධ්‍යක්ෂ ප්‍රීතිකා ජයකොඩි මහත්මිය පැවසුවේ ඊයේ (10) කොළඹ අවට වැසි වැටීම අනිවාර්යයෙන්ම සිදු විය හැකි බවයි. “ඕනෑම වේලාවක වැස්ස වැටෙන්න පුළුවන් තත්ත්වයක් පෙන්නුම් කරනවා” ඇය පැවසුවාය. එබැවින් කාලගුණ අනාවැකිය තහවුරු කරමින් මිනිත්තු 18ක පමණ කාලයක් ධාරානිපාත වැසි පතිත විය.\n\nමේ හේතුවෙන් කොළඹ ආර්. ප්‍රේමදාස ක්‍රීඩාංගණයේ ඊයේ ආරම්භ වූ තරගයේ ඕවර 24යි පන්දුවක් යවා තිබියදී පස්වරු 4.51ට පමණ පිටිය මුළුමනින්ම ආවරණවලින් වසා දැමීමට සේවකයෝ කටයුතු කළහ. එවිට ඉන්දියාව කඩුලු 2ක් දැවී ලකුණු 147ක් ලබා සිටි අතර, විරාට් කෝලි නොදැවී ලකුණු 8ක් හා ලෝකේෂ් රාහුල් නොදැවී ලකුණු 17ක් වාර්තා කොට සිටියහ. රාත්‍රී 9ට තරගය යළි ආරම්භ කරන බවට විනිසුරුවෝ නිවේදනය කර තිබියදී රාත්‍රී 8.31ට යළිත් ධාරානිපාත වර්ෂාවක් ඇද හැලීමට පටන් ගත් හෙයින් තරගය ඊයේ දින සම්පූර්ණයෙන් අත්හැර දැමීමට සිදු විය.\n\nසෙල්සියස් අංශක 30ක පමණ ඌෂ්ණත්වයක් තිබි අවස්ථාවක පිටියට පිවිසි ඉන්දීය ආරම්භක පිතිකරු යුගලය වූ රෝහිත් ෂර්මා හා සුබ්මන් ගිල් පිළිවෙළින් ලකුණු 56ක් හා ලකුණු 58ක් ලබා සිටියදී දැවී ගිය අතර, මේ දෙදෙනා එක්ව පළමු කඩුල්ලට පන්දු 100කදී ලකුණු 121ක සම්බන්ධතාවක් ගොඩනැඟූහ. ෂර්මා පන්දු 49කදී දැවැන්ත හයේ පහර 4ක් හා හතරේ පහර 6ක් එල්ල කිරීමට සමත් විය. ෂර්මාට අනගි සහයක් දුන් ගිල් පන්දු 52කදී හතරේ පහර 10ක් එල්ල කළේය.\n\nමේ තරගාවලියේ දැවැන්තම තරගය ලෙස සැලකෙන මේ තරගයට ආසියානු ක්‍රිකට් කවුන්සිලය අතිරේක දිනයක් වෙන් කළේය. දෙරට අතර පල්ලෙකැලේ ක්‍රිඩාංගණයේ පැවති මුලික වටයේ තරගය වර්ෂාව හේතුවෙන් විසඳුමකින් තොරව නිමාවට පත්වූ බැවින් එය සැලකිල්ලට ගෙන මේ අතිරේක දිනය බොහෝ විවේචන මැද ලබා දී තිබිණි. ඉන්දියාව හා පාකිස්තානය අතර තරගයට පමණක් අතිරේක දිනයක් වෙන් කිරීම පිළිබඳ බංග්ලාදේශ පුහුණුකරු චන්දික හතුරුසිංහ හා ශ්‍රී ලංකා පුහුණුකරු ක්‍රිස් සිල්වර්වුඩ් යන මහත්වරු ප්‍රසිද්ධියේම සංවිධායකයන් වෙත දොස් පැවරූහ.\n\nමේ අතර ආසියානු කුසලාන ක්‍රිකට් තරගාවලියේ අවම ප්‍රවේශපත්‍ර මිල රුපියල් 500ක් දක්වා අඩු කිරීමට ආසියානු ක්‍රිකට් කවුන්සිලය ඊයේ පියවර ගත්තේය. තරග පැවැත්වෙන ආර්. ප්‍රේමදාස ක්‍රීඩාංගණයේ ආසන පහසුකම් 35000කට පමණ වෙන්වී තිබුණද, ඊයේ තරගය නැරැඹිමට 4500ක පමණ ප්‍රේක්ෂක පිරිසක් එක්ව සිටීම හේතුවෙන් මෙම තීරණයට එළැඹ ඇතැයි විශ්වාස කළ හැකිය.\n\nඅද (11) මේ තරගය නවත්වන තැන සිට ඉදිරියට ගෙන යෑමට කටයුතු යොදා ඇති බැවින් ඊයේ දිනයට වලංගු ප්‍රවේශපත්‍ර අද දිනයට වලංගු වන බව ආසියානු ක්‍රිකට් කවුන්සිලය නිවේදනය කළේය. එබැවින් ප්‍රවේශපත්‍ර මිල දී ගත් අය තම ප්‍රවේශපත්‍ර සුරැකිව තබා ගන්නා ලෙස දැනුම්දී සිටියේය.\n\nප්‍රින්ස් ගුණසේකර\n\nආර්. ප්‍රේමදාස පිටියේ සිට…",
       "URL": "https://www.dinamina.lk/2023/09/11/sports/21093/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%ad%e0%b6%bb%e0%b6%9c%e0%b6%ba%e0%b7%99%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/21/"
}