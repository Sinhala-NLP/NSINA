{
       "Source": "dinamina",
       "Timestamp": "August 29, 2023 3:45 am",
       "Headline": "මාස 7යි දින 7ක් පනවා තිබූ පාපන්දු තහනම ඉවත් කරයි",
       "News Content": "ජාත්‍යන්තර පාපන්දු සම්මේලනය (ෆීෆා) විසින් ශ්‍රී ලංකා පාපන්දු සම්මේලනයට පනවා තිබූ ජාත්‍යන්තර පාපන්දු තහනම ඉවත්කළ බව ශ්‍රී ලංකා පාපන්දු සම්මේලන පරිපාලන කමිටුවට ඊයේ නිල වශයෙන් ලිඛිතව ජාත්‍යන්තර පාපන්දු සම්මේලනය දැනුම් දුන්නේය.\n\nඅවසන් වරට පැවැත්වූ නිලවරණය නීති විරෝධී බවත්, පත්වූ නිලධාරී මණ්ඩලය පිළිනොගන්නා බවත් පවසමින් මෙම තහනම ජාත්‍යන්තර පාපන්දු සම්මේලනය පසුගිය ජනවාරි මස 21 වැනිදා පැනවීය. එබැවින් ඊයේ දිනට ශ්‍රී ලංකා පාපන්දුව මාස 7යි දින 7ක කාලයක් අක්‍රීයව පැවැතුණි. ජාත්‍යන්තර තහනම ඉවත්කර ගැනීමට ශ්‍රී ලංකාව වෙත ඉදිරිපත්කොට තිබූ කොන්දේසි සම්පූර්ණ කළ බවට ඇති වූ විශ්වාසය අනුව තහනම ඉවත් කොට තිබේ. ජාත්‍යන්තර පාපන්දු සම්මේලනය පිළිගත් හිටපු පාපන්දු සභාපතිවරයා ඇතුළු පාපන්දු ලීග් විසින් පසුගිය වසරේ සැප්තැම්බර් මාසයේ වත්තලදී සම්මත කළ නව ව්‍යවස්ථාව පිළිගැනීම, පාපන්දු පරිපාලනය ස්වාධීන කිරීම හා ජාත්‍යන්තර පාපන්දු සම්මේලනයේ මාර්ගෝපදේශ අනුව පිළිගත් ක්‍රමවේදයක් යටතේ පාපන්දු නිලවරණය පැවැත්වීම යන කරුණු සම්පූර්ණ වූ බවට ෆීෆා විශ්වාසය පළකොට ඇත.\n\nඑහෙත් ලබන මස 29 වැනිදා පැවැත්වෙන ශ්‍රී ලංකා පාපන්දු සම්මේලන නිලවරණය කිසිදු බාහිර බලපෑමකින් තොරව පැවැත්වීම අනිවාර්ය බව ද ජාත්‍යන්තර පාපන්දු සම්මේලනය දැනුම් දී ඇත.\n\nශ්‍රී ලංකා පාපන්දු සම්මේලනයේ පරිපාලනය හිටපු සභාපති ජස්වර් උමර් මහතා යටතේ පැවැත්වීමෙන් අනතුරුව පැවැති නිලවරණයේදී සභාපති තනතුරට තරග කළ හිටපු පාර්ලිමේන්තු මන්ත්‍රී ජේ ශ්‍රී රංගා මහතා වැඩි ඡන්ද 3ක තියුණු ජයක් ලැබීමෙන් පසු පාපන්දු තහනම පැනවිය. ක්‍රීඩා අමාත්‍යාංශයේ ඩන්කන්වයිට් ශ්‍රවණාගාරයේදී පැවැති නිලවරණයේදී හිටපු සභාපති ජස්වර් උමර් මහතාට ක්‍රීඩා අමාත්‍යාංශයේ අභියාචනා කමිටු තීරණයක් අනුව තරග කළ නොහැකි බව පවසා නිලවරණයෙන් ඉවත් කිරීමට නිලවරණ කමිටුව පියවර ගත් අතර, උමර් මහතාගේ පාර්ශ්වයෙන් සභාපති තනතුරට ජගත් රෝහණ මහතා ඉදිරිපත් විය. එහිදී රෝහණ මහතා ඡන්ද 24ක් ලබාගත් අතර, ජේ ශ්‍රී රංගා මහතා ඡන්ද 27ක් ලබා ගත්තේය. ජේ ශ්‍රී රංගා මහතා සභාපති වූ නිලවරණ ප්‍රතිඵලය පිළිනොගන්නා බව ජාත්‍යන්තර පාපන්දු සම්මේලනයේ මතය විය.\n\nකෙසේ වුවද ක්‍රීඩා ඇමැති රොෂාන් රණසිංහ මහතාගේ පූර්ණ මැදිහත්වීම හා පාපන්දු ක්‍රීඩාවට ලැදි සියලු දෙනාගේ ආශිර්වාදයෙන් සිදු කරන ලද සාකච්ඡාවල ප්‍රතිඵලයක් ලෙස පාපන්දු තහනම ඉවත් කිරීමට හැකිවීම සම්බන්ධයෙන් සතුටට පත්වන බව ඊයේ ක්‍රීඩා අමාත්‍යාංශය නිවේදනය කළේය.\n\nප්‍රින්ස් ගුණසේකර",
       "URL": "https://www.dinamina.lk/2023/08/29/sports/17832/%e0%b6%b8%e0%b7%8f%e0%b7%83-7%e0%b6%ba%e0%b7%92-%e0%b6%af%e0%b7%92%e0%b6%b1-7%e0%b6%9a%e0%b7%8a-%e0%b6%b4%e0%b6%b1%e0%b7%80%e0%b7%8f-%e0%b6%ad%e0%b7%92%e0%b6%b6%e0%b7%96-%e0%b6%b4%e0%b7%8f%e0%b6%b4/",
       "Category": "sports",
       "Parent URL": "https://www.dinamina.lk/category/sports//page/27/"
}