{
       "Source": "dinamina",
       "Timestamp": "July 17, 2023 1:00 am",
       "Headline": "ඉනිම කඩා වැටෙද්දී ධනංජය මුක්කු ගසයි",
       "News Content": "සංචාරක පාකිස්තාන ක්‍රිකට් කණ්ඩායම සහ ශ්‍රී ලංකා කණ්ඩායම අතර පළමු ටෙස්ට් ක්‍රිකට් තරගයේ ඊයේ පළමු දිනයේදී ශ්‍රී ලංකා පිල කඩුලු 6කට ලකුණු 242ක් රැස් කළේය. දඟ පන්දුවට වඩාත් ප්‍රසිද්ධ ගාලු තණතිල්ලේ පාකිස්තාන වේග පන්දු තර්ජන මැද තරගයේ දිවා විවේකය වෙද්දී ශ්‍රී ලංකා ඉනිම කඩුලු 4ක් බිඳ වැටී ලකුණු 65ක් විය.\n\nඑහෙත් ධනංජය ද සිල්වා පන්දු 157ක් තුළ හයේ පහර 3ක් හා හතරේ පහර 10ක් සමඟ නොදැවී ලකුණු 94ක්ද, ඇන්ජලෝ මැතිව්ස් පන්දු 109ක් තුළ හතරේ පහර 9ක් සමඟ ලකුණු 64ක් ද, ලබා ශ්‍රී ලංකා ලකුණු පුවරුව ඔසවා තැබූහ. මැතිව්ස් සිය 39 වැනි ටෙස්ට් අර්ධ ශතකය වාර්තා කළ අතර, ධනංජය සිය 12 වැනි ටෙස්ට් අර්ධ ශතකය පසුකර 10 වැනි ටෙස්ට් ශතකයට තවත් ලකුණු 6ක් පසුපසින් සිටී. ධනංජය සමඟ 6 වැනි කඩුල්ලට නොබිඳුණු ලකුණු 57ක සබඳතාවක් ගොඩ නැඟූ සධීර සමරවික්‍රම ලකුණු 36කට දැවී යෑමත් සමඟ තවත් පන්දු 2ක් යැවීමට තිබියදී දිනයේ ක්‍රීඩාව නිමා කෙරිණි. අගා සලමන්ගේ පන්දුවකට ආරක්ෂාකාරී පහරක් එල්ල කළ සධීර සමරවික්‍රමගේ පිත්තේ වැදුණු පන්දුව ‘ෆෝවර්ඩ් ෂෝට් ලෙග්’හි සිටි ඉමාම් උල් හක් පියාසර කර ගොස් උඩ පන්දුවක් බවට පත්කර ගැනීම අලංකාර පන්දු රැකීමක් විය.\n\nමුලදී වේග පන්දු යවන්නන්ට හිස පහත් කොට පහර දුන් ධනංජය ද සිල්වා පාකිස්තාන දඟ පන්දු යවන ක්‍රීඩක අබ්රාර් අහමඩ්ගේ පන්දුවකට මිඩ් ඕෆ් හරහා දැවැන්ත හයේ පහරක් එල්ල කළ අතර, 43 වැනි ඕවරයේ තෙවැනි පන්දුවට නොමෑන් අලීගේ පන්දුවකට එල්ල කළ හයේ පහරින් අර්ධ ශතකය වාර්තා කළේය. ධනංජය පසුගිය වසරේ මේ ක්‍රීඩාංගණයේදීම පාකිස්තානයට එරෙහිව ලකුණු 109ක් වාර්තා කොට ජයග්‍රහණයේ නියමුවා බවට පත්වූ ආකාරය ඊයේ ඔහු දැක්වූ පිතිහරඹය මතකය අලුත් කරවන්නක් බඳුය.\n\n\n\nතරගයේ කාසියේ වාසිය දිනාගත් ශ්‍රී ලංකා පිල මුලින් පන්දුවට පහරදීමට තීරණය කළ අතර, ඊයේ පෙරවරුවේ ඇදහැලුණු වර්ෂාව හේතුවෙන් ඕවර 5.5ක් යවා තිබියදී තරගය නතර කෙරුණි. එවිට ශ්‍රී ලංකා පිල එක් කඩුල්ලක් දැවී ලකුණු 18ක් ලබා සිටියේය. උදෑසන කාලයේ වර්ෂාව හේතුවෙන් පැයකුත් මිනිත්තු 28ක කාලයක් අපතේ ගිය අතර, ඕවර 7ක් අඩු කිරීමට විනිසුරුවෝ තීරණය කළහ. පසුව පස්වරු 4.40ට යළිත් වර්ෂාව ඇඳහැලීමෙන් තරගයට බාධා ගෙන දුන්නේය. එම සිද්ධියෙන් පැයකුත් මිනිත්තු 4ක කාලයක් අපතේ ගිය හෙයින් දිනයේ යැවිය යුතු ඕවර ගණන 66 දක්වා හැකිළී ගියේය. හරියටම වසරක කාලයක් ටෙස්ට් පිටියෙන් ඈත්ව සිට යළි පැමිණි ෂහීන් ෂා අෆ්රිඩි ටෙස්ට් කඩුලු 100 සම්පූර්ණ කිරීමට සමත් වූවේය. පැයට කිලෝමීටර් 150ක පමණ උපරිම වේගයෙන් පන්දු යවන මේ 23 හැවිරිදි වමත් පන්දු යවන්නා දණහිසේ ඇති වූ ආබාධයක් හේතුවෙන් ක්‍රිකට් ක්‍රීඩාවෙන් තාවකාලිකව ඈත්ව සිටි අතර, නිශාන් මධුෂ්ක ලකුණු 4කට දවා ගනිමින් තම අපේක්ෂා ඉටුකර ගත්තේය.\n\nෂහීන් ෂා අෆ්රිඩිගේ වේග පන්දු තර්ජනයට යටවී ශ්‍රී ලංකා මුල් පෙළේ පිතිකරුවන් තිදෙනෙකු දැවී ගිය අතර, එක් අන්තයක් ආරක්ෂා කරමින් සිටි දිමුත් කරුණාරත්න ලකුණු 29කට හා කුසල් මෙන්ඩිස් ලකුණු 12කට දවා ගැනීමට ෂහීන් ෂා සමත් වූවේය.\n\nදිනේෂ් චන්දිමාල් අනෙක් අන්තයේ වේග පන්දු යවමින් සිටි නසීම් ෂා ලකුණු 1කට දවා ගැනීමෙන් ලකුණු පුවරුව කඩුලු 4කට ලකුණු 54ක් විය. ශ්‍රී ලංකා ඉනිම මේ ආකාරයෙන් කඩා වැටී තිබියදී පස්වැනි කඩුල්ලට පන්දු 198ක් තුළ ලකුණු 131ක් එක් කිරීමට ඇන්ජලෝ මැතිව්ස් හා ධනංජය ද සිල්වා සමත් වූහ. මැතිව්ස් ඉතා හොඳින් පන්දු තෝරා බේරා පිත්ත හසුරුවමින් සිටියදී දඟ පන්දු යවන අබ්රාර් අහමඩ්ගේ පන්දුවකට කවර් කලාපයට පහරක් එල්ල කිරීමේදී පිත්තේ වැදුණු පන්දුව කඩුලු රකින සෆ්රාස් අහමඩ් රැක ගැනීමෙන් දැවී ගියේය.\n\nපළමු දිනයේදී ෂහීන් ෂා අෆ්රිඩි ලකුණු 56කට කඩුලු 3ක් හා නසීම් ෂා, අගා සලමන් හා අබ්රාර් අහමඩ් කඩුල්ල බැගින් බිඳ හෙලූහ. අද තරගයේ දෙවැනි දිනයයි.\n\nප්‍රින්ස් ගුණසේකර\n\nගාල්ල ක්‍රීඩාංගණයේ සිට..",
       "URL": "https://www.dinamina.lk/2023/07/17/sports/6925/%e0%b6%89%e0%b6%b1%e0%b7%92%e0%b6%b8-%e0%b6%9a%e0%b6%a9%e0%b7%8f-%e0%b7%80%e0%b7%90%e0%b6%a7%e0%b7%99%e0%b6%af%e0%b7%8a%e0%b6%af%e0%b7%93-%e0%b6%b0%e0%b6%b1%e0%b6%82%e0%b6%a2%e0%b6%ba-%e0%b6%b8/",
       "Category": "sports",
       "Parent URL": "https://www.dinamina.lk/category/sports//page/48/"
}