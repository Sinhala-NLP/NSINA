{
       "Source": "dinamina",
       "Timestamp": "September 12, 2023 4:10 am",
       "Headline": "‘භාරත්’ සංකල්පයට ෂෙවාග් සහාය දෙයි ඉන්දීය කණ්ඩායමේ ජර්සියට නම යොදන්නැයි ඉල්ලීමක්",
       "News Content": "ඉන්දියාවේ නාමය ‘භාරත්‘ ලෙස වෙනස් කිරීම මේ වන විට එරට බොහෝ ප්‍රකට පුද්ගලයන් අතර විවාදයට තුඩු දී තිබුණද, හිටපු ක්‍රිකට් ක්‍රීඩක විරේන්දර් ෂෙවාග් ඊට ප්‍රසිද්ධියේම සහාය පළ කර තිබේ. එළැඹෙන ලෝක කුසලාන තරගාවලියේදී ඉන්දීය ක්‍රිකට් කණ්ඩායමේ නිල ජර්සියේ ඉන්දියාව වෙනුවට භාරත් නම යොදන ලෙස ඔහු ඉන්දීය ක්‍රිකට් පාලක මණ්ඩලයේ ලේකම් වන ජේ ෂා වෙත ලිපියක් යවමින් ඉල්ලීමක් කර ඇතැයි එරට මාධ්‍ය වාර්තා කළේය.\n\n‘අපි භාරතීයයෝ‘ යන නාමය අප තුළ මහත් අභිමානයක් ඇති කරවන්නක් බවට මම විශ්වාස කරනවා. ඉන්දියාව කියන්නේ බ්‍රිතාන්‍යය අපට දුන්නු නමක්. අපේ මුල් නම භාරත් යළි නිල වශයෙන් පිළිගැනීමට බොහෝ කාලයක් ගතවී තිබෙනවා. මා ඉල්ලා සිටින්නේ මෙවර ලෝක කුසලාන තරගාවලියේදී ඉන්දීය කණ්ඩායමේ ජර්සියට ඉන්දියාව වෙනුවට භාරත් නම යොදන ලෙසයි.‘ විරෙන්දර් ෂෙවාග් ට්විටර් පණිවුඩයක් මුදා හරිමින් එසේ ප්‍රකාශ කර තිබේ.\n\n1996 ලෝක කුසලානයට නෙදර්ලන්තය නාමය යටතේ හොලන්ඩ් රාජ්‍යය පැමිණීම සහ බුරුමය සිය නාමය නැවත මියන්මාරය ලෙස වෙනස් කිරීම ඔහු උදාහරණ ලෙස ඉස්මතු කර පෙන්වා තිබේ.\n\nෂෙවාග්ට අමතරව ඉන්දියාවෙන් බිහි වූ තවත් සුපිරි පිතිකරුවකු වූ සුනිල් ගවස්කර් ද භාරත් නාමයට සිය සහාය පළ කර ඇති අතර, එය ඉන්දියාවේ ‘නියම‘ නම බව ඔහු සඳහන් කර ඇත.",
       "URL": "https://www.dinamina.lk/2023/09/12/sports/21424/%e0%b6%b7%e0%b7%8f%e0%b6%bb%e0%b6%ad%e0%b7%8a-%e0%b7%83%e0%b6%82%e0%b6%9a%e0%b6%bd%e0%b7%8a%e0%b6%b4%e0%b6%ba%e0%b6%a7-%e0%b7%82%e0%b7%99%e0%b7%80%e0%b7%8f%e0%b6%9c%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/20/"
}