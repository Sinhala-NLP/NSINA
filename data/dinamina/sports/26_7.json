{
       "Source": "dinamina",
       "Timestamp": "August 30, 2023 2:53 am",
       "Headline": "පාපන්දු නිලවරණය  දක්ෂිතගේ හා  තවත් 4කගේ  නාමයෝජනා  ප්‍රතික්ෂේපයි",
       "News Content": "ශ්‍රී ලංකා පාපන්දු සම්මේලනයේ සභාපති තනතුරට නාමයෝජනා භාරදී සිටි අනුරාධපුර දිස්ත්‍රික් පාපන්දු සංගමයේ සභාපති දක්ෂිත සුමතිපාල මහතාගේ හා එම පාර්ශ්වයේ තවත් නාමයෝජනා 4ක් ප්‍රතික්ෂේප වෙයි. නාමයෝජනා පත්‍රවල අඩුපාඩු සොයා බැලූ නිලවරණ කමිටුව ඊයේ දක්ෂිත මහතාගේ කණ්ඩායමේ ඉතිරි නාමයෝජනා 8ට පමණක් පාපන්දු නිලවරණයේ තරග කිරීමට අනුමැතිය දුන්නේය. කෙසේ වුවද මේ ප්‍රතික්ෂේප කිරීම්වලට එරෙහිව ලබන 3 වැනිදාට පෙර අභියාචනා ඉදිරිපත් කිරීමේ අවස්ථාව දක්ෂිත මහතා ප්‍රමුඛ කණ්ඩායමට ඇත.\n\nසභාපති තනතුරට නාමයෝජනා දී සිටි දක්ෂිත සුමතිපාල, උප සභාපති තනතුරට නාමයෝජනා දුන් ටී.එල්. උඩුවර (වත්තල ලීගය), විධායක සභික තනතුරට ඉදිරිපත් වූ නාලක දිසානායක (ශ්‍රී ලංකා පාසල්), නිහාල් පෙරේරා (වත්තල ලීගය) හා විධායක සභාවේ කාන්තා නියෝජනයට ඉදිරිපත් වූ හේෂිණී ආරියරත්න (දෙනියාය ලීගය) යන මහත්ම මහත්මීහු ප්‍රතික්ෂේප වූ අය වෙති.\n\nපාපන්දු ව්‍යවස්ථාවේ සඳහන් පරිදි අනුබද්ධිත පාපන්දු ලීග්වල වසර 4ක ක්‍රියාකාරීත්වයක් නොමැති බව තහවුරු වීමෙන් මේ නාමයෝජනා ප්‍රතික්ෂේප විණි.\n\nඅභියාචනා සැලකිල්ලට ගෙන දක්ෂිත මහතාගේ පාර්ශ්වයේ ප්‍රතික්ෂේප වූ නාමයෝජනාවලට අවස්ථාව යළි හිමි නොවුණහොත් හිටපු සභාපති ජස්වර් උමර් මහතා නිතරගයෙන් සභාපති තනතුරට පත්වන අතර අනෙක් තනතුරු 4ට ද නිතරග අවස්ථා හිමිවේ.\n\nඊයේ ප්‍රකාශ වූ නිලවරණ කමිටු නිවේදනය අනුව හිටපු සභාපති ජස්වර් උමර් මහතාගේ නාමයෝජනා 13ම නිලවරණ කමිටුව අනුමත කොට ඇත.\n\n\n\nප්‍රින්ස් ගුණසේකර",
       "URL": "https://www.dinamina.lk/2023/08/30/sports/18153/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b1%e0%b7%92%e0%b6%bd%e0%b7%80%e0%b6%bb%e0%b6%ab%e0%b6%ba-%e0%b6%af%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%9c/",
       "Category": "sports",
       "Parent URL": "https://www.dinamina.lk/category/sports//page/26/"
}