{
       "Source": "dinamina",
       "Timestamp": "July 31, 2023 1:00 am",
       "Headline": "කොදෙව්වෝ එකට-එක කරති",
       "News Content": "සංචාරක ඉන්දීය ක්‍රිකට් කණ්ඩායම සමඟ පැවති දෙවැනි එක්දින තරගය කඩුලු 6කින් ජය ගැනීමට බටහිර ඉන්දීය කොදෙව් කණ්ඩායම සමත් විය. මේ ජය සමඟ තරග 3කින් සමන්විත එක්දින තරගාවලිය 1-1ක් ලෙස සම කර ගැනීමට කොදෙව්වෝ සමත් වූහ.\n\nතරගයේ පළමුව පන්දුවට පහරදුන් ඉන්දීය පිල ලකුණු 181කට සීමා කළ කොදෙව් පිල ඕවර 36.4කදී ජයග්‍රාහී ඉලක්කය පසු කළේ කඩුලු 4ක් පමණක් අහිමි කර ගනිමිනි. කොදෙව් පිල මෙලෙස එක්දින තරගයකදී ඉන්දියාව පරාජය කළේ වසර 4කට පසුව වීම විශේෂත්වයකි. ඔවුන් අවසන් වරට ඉන්දියාවට එරෙහිව එක්දින ජයක් වාර්තා කර තිබුණේ 2019 වසරේ දෙසැම්බර් මාසයේදීය.\n\nජයග්‍රාහී ඉලක්කය හඹාගිය කොදෙව් පිල වෙනුවෙන් නායකත්වයේ ඉනිමක් ක්‍රීඩා කළ ශායි හෝප් පන්දු 80කදී හතරේ සහ හයේ පහර 2 බැගින් එල්ල කරමින් නොදැවී ලකුණු 63ක් රැස් කළ අතර, ඔහුට අනගි සහායක් දුන් කේසි කාර්ටි නොදැවී ලකුණු 48ක් රැස් කළේය.\nපන්දු යැවීමේදී ශර්දුල් ඨාකූර් කඩුලු 3ක් දවා ගත්තේය.\n\nඉෂාන් කිෂාන් සහ ශුබ්මන් ගිල් පළමු කඩුල්ලට ලකුණු 90ක සබඳතාවක් පිහිටුවමින් ඉන්දීය ඉනිමට සාර්ථක ආරම්භයක් දුන්න ද තවත් ලකුණු 91ක් තුළ සියලුම පිතිකරුවන් දවා ගැනීමට කොදෙව් පන්දු යවන්නෝ සමත් වූහ.\n\nකිෂාන් ලකුණු 55ක් රැස් කරමින් ඉනිමේ වැඩිම ලකුණුලාභියා වූ අතර, ගිල් ලකුණු 34ක් සහ සූර්යකුමාර් යාදව් ලකුණු 24ක් ඉනිමට එක් කළහ. පන්දු යැවීමේදී ගුඩකේෂ් මෝති සහ රොමාරියෝ ෂෙපර්ඩ් කඩුලු 3 බැගින් දවා ගත්හ.\n\nමේ තරගයේදී නිත්‍ය නායක රෝහිත් ශර්මා සහ සුපිරි පිතිකරු විරාට් කෝලි විවේක ගන්වා තිබූ අතර, හර්දික් පාන්ඩ්‍යා විසින් ඉන්දීය පිල මෙහෙයවීය. දෙපිල අතර තෙවැනි සහ අවසන් තරගය හෙට (1) පැවැත්වේ.\n\n",
       "URL": "https://www.dinamina.lk/2023/07/31/sports/10326/%e0%b6%9a%e0%b7%9c%e0%b6%af%e0%b7%99%e0%b7%80%e0%b7%8a%e0%b7%80%e0%b7%9d-%e0%b6%91%e0%b6%9a%e0%b6%a7-%e0%b6%91%e0%b6%9a-%e0%b6%9a%e0%b6%bb%e0%b6%ad%e0%b7%92/",
       "Category": "sports",
       "Parent URL": "https://www.dinamina.lk/category/sports//page/40/"
}