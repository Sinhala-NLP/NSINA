{
       "Source": "dinamina",
       "Timestamp": "September 14, 2023 5:23 am",
       "Headline": "පාකිස්තානයට එරෙහි අද තරගය ශ්‍රී ලංකා පිල දිනුවොත් ඇතුළේ  පැරදුණොත් එළියේ",
       "News Content": "ඉන්දියාව සමඟ ආසියානු කුසලාන ක්‍රිකට් තරගාවලියේ අවසන් මහා තරගයට සුදුසුකම් ලබන අනෙක් කණ්ඩායම තෝරා ගැනීම සඳහා පැවැත්වෙන ශ්‍රී ලංකා – පාකිස්තාන තීරණාත්මක තරගය අද (14) පස්වරු 3ට කොළඹ ආර්. ප්‍රේමදාස ක්‍රීඩාංගණයේදී ආරම්භ වීමට නියමිතය. මේ තරගයෙන් ජය ගන්නා කණ්ඩායම ලබන 17 වැනි ඉරිදා පැවැත්වෙන අවසන් මහා තරගයේදී ඉන්දියාවට එරෙහිව සටන් බිමට පිවිසිය යුතු වේ. ශ්‍රී ලංකා – පාකිස්තාන තරගය යම් හෙයකින් වර්ෂාවට සේදී ගියහොත් දළ ලකුණු ලබා ගැනීමේ වේගය මත ශ්‍රී ලංකාව අවසන් මහා තරගයට සුදුසුකම් ලබනු ඇත. දැනටමත් සුපිරි 4 වටයේ ඉදිරියෙන්ම සිටින ඉන්දියාව තරග 2ක් ජයගෙන ලකුණු 4ක් ගෙන සිටින අතර, පාකිස්තානය හා ශ්‍රී ලංකාව තරගය බැගින් ජය ලබා ලකුණු 2ක් ලබා සිටිති. දළ ලකුණු ලබා ගැනීමේ වේගය අනුව ශ්‍රී ලංකාව -0.200ක් ලබා පාකිස්තානයට ඉහළින් සිටින අතර, පාකිස්තානය දල ලකුණු වේගය -1.892ක් සටහන් කර සිටී.\n\nකෙසේ වුවද තරගය අතරතුර වර්ෂාවෙන් බාධා එල්ල වීමට ඉඩ ඇත. අද දින කොළඹ ආර්. ප්‍රේමදාස ක්‍රීඩාංගණය අවට වර්ෂාව ඇතිවීමේ සම්භාවිතාව සියයට 86ක පමණ වනු ඇතැයි කාලගුණ දත්ත පෙන්වා දෙයි.\n\nපාකිස්තානය සහ ශ්‍රී ලංකාව සුපිරි හතර වටයේදී බංග්ලාදේශයට එරෙහිව තරග ජයගත් අතර, ඉන්දියාව හමුවේ පරාජයට පත් වූහ. සුපිරි 4 වටයේ අවසන් තරගය ලෙස පැවැත්වෙන ඉන්දියාව හා බංගලාදේශය අතර තරගයේ ප්‍රතිඵලය කුමක් වූවද බංග්ලාදේශයට ගොඩ ඒමක් නැත.\n\nපකිස්තානය සතු ප්‍රබල වේග පන්දු යවන්නන් දෙදෙනකු වන හැරිස් රවුෆ් සහ නසීම් ෂා ආබාධ ලැයිස්තුවට එක්ව සිටින හෙයින් අද තරගයට ක්‍රීඩා නොකරනු ඇත. ඒ වෙනුවට ෂානවාස් ධහානී හා සමාන් ඛාන් අද තරගයට ක්‍රීඩා කිරීමේ සූදානමින් පසුවෙති.\n\nලොව අංක එකේ එක් දින කණ්ඩායම ලෙස ශ්‍රේණිගතව සිටින පකිස්තානයේ පන්දු යැවීමේ අංශය ඉතා ප්‍රබල බැවින් ඔවුන් පරාජයට පත් කිරීම සඳහා ශ්‍රී ලංකාවට අද තියුණු තරගයක නිරත වීමට සිදු වේ.\n\nඅද තරගයේදී ශ්‍රී ලංකා පිලේ වෙනස්කම් කරන්නේද යන්න තරගය ආරම්භ කිරීමට ප්‍රකාශ කිරීමට නියමිතව ඇත. වේග පන්දු යවන බිනුර ප්‍රනාන්දුට හා ප්‍රහාරාත්මක පිතිකරු කුසල් ජනිත් පෙරේරාට තවමත් මේ තරගාවලියේ අවස්ථාවක් ලැබී නැති හෙයින් යම් ආදේශයක් සිදු වන්නේ නම් ඔවුන් එහිදී ඉදිරියෙන්ම සිටිනු ඇත.\n\nපාකිස්තානය හා ශ්‍රී ලංකාව මෙතෙක් එක්දින තරග 155කට ක්‍රීඩා කර ඇති අතර, ඉන් තරග 92ක ජය පාකිස්තානය හා තරග 58ක ජය ශ්‍රී ලංකාව ලබා ඇත.\n\nශ්‍රී ලංකා සංචිතය: දසුන් ශානක (නායක), පැතුම් නිස්සංක, දිමුත් කරුණාරත්න, කුසල් මෙන්ඩිස්, කුසල් පෙරේරා, චරිත් අසලංක, සධීර සමරවික්‍රම, ධනංජය ද සිල්වා, මහීෂ් තීක්ෂණ, දුනිත් වෙල්ලාලගේ, මතීෂ පතිරණ, කසුන් රාජිත, දුශාන් හේමන්ත, ප්‍රමෝද් මධුෂාන්, බිනුර ප්‍රනාන්දු\n\nපාකිස්තාන සංචිතය: බාබර් අසාම් (නායක ), ෆකර් සමාන්, ඉමාම් උල් හක්, මොහොමඩ් රිස්වාන්, අගා සල්මන්, ඉෆ්තිකාර් අහමඩ්, සදාබ් ඛාන්, ෆහීම් අශ්රෆ්, ශහීන් අෆ්රිඩි , නසීම් ෂා, හැරිස් රවුෆ්, ෂානවාස් ධහානී හා සමාන් ඛාන්\n\nප්‍රින්ස් ගුණසේකර",
       "URL": "https://www.dinamina.lk/2023/09/14/sports/22044/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-%e0%b6%85%e0%b6%af-%e0%b6%ad%e0%b6%bb%e0%b6%9c/",
       "Category": "sports",
       "Parent URL": "https://www.dinamina.lk/category/sports//page/18/"
}