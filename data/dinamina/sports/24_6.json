{
       "Source": "dinamina",
       "Timestamp": "September 5, 2023 3:39 am",
       "Headline": "ඉන්දුනීසියා ජාත්‍යන්තර බැඩ්මින්ටන් විරේන් නෙත්තසිංහට රිදී පදක්කමක්",
       "News Content": "ශ්‍රී ලංකා බැඩ්මින්ටන් තරග බිමේ විශිෂ්ටතම ක්‍රීඩකයකු වන විරේන් නෙත්තසිංහ පසුගියදා ඉන්දුනීසියාවේ මෙඩන් හීදි පැවැති එක්ස්ෆෝරා ඉන්දුනීසියා ජාත්‍යන්තර බැඩ්මින්ටන් අභියෝගතා තරගාවලියේ පිරිමි ඒකල තරග ඉසව්වේ රිදී පදක්කම දිනා ගැනීමට සමත් විය. ලෝක බැඩ්මින්ටන් සම්මේලනයේ අධීක්ෂණය යටතේ ඉන්දුනීසියා බැඩ්මින්ටන් සංගමය විසින් සංවිධාන කරනු ලැබූ එම තරගාවලියේ පිරිමි ඒකල අවසන් මහා තරගයේදී ඔහු ඉන්දුනීසියාවේ අල්වි ෆර්හාන්ට ලකුණු 15-21ක් සහ 10–21ක් පරාජයට පත්විය.\n\nඅවසන් පූර්ව වටයේදී ඉන්දුනීසියාවේ ක්‍රීඩක ක්‍රිෂ්ණ අඩි නුග්රිහා හමුවේ පළමු වටය ලකුණු 17-21කින් පරාජයට පත්වූවද, ඔහු යළි සාර්ථකව තරගයට එක්වී ලකුණු 21-7ක් සහ 21-15ක් ලෙස ජය ලබමින් අවසන් මහා තරගයට සුදුසුකම් ලබාගත්තේය. ඔහු අවසන් පූර්ව වටයට එක් වූයේ මැලේසියාවේ ශහ්යාර් ෂකීම් ලකුණු 21-6ක් සහ 21-15ක් ලෙස පරාජය කරමිනි.\n\nමූලික වටයේදී හොංකොං, ඉන්දුනීසියාව සහ එංගලන්තයේ ක්‍රීඩකයන් විරේන් වෙතින් පරාජයට පත්වූ අතර, අවසන් 32 තරග වටයේදී ඉන්දුනීසියාවේ අල්වි විජයා චයිරුල්ලා ද අවසන් 16 දෙනාගේ වටයේදී හොංකොං දේශයේ ජේසන් ගුනවාන් ද පරාජය කිරීමට විරේන් සමත් විය.",
       "URL": "https://www.dinamina.lk/2023/09/05/sports/19601/%e0%b6%89%e0%b6%b1%e0%b7%8a%e0%b6%af%e0%b7%94%e0%b6%b1%e0%b7%93%e0%b7%83%e0%b7%92%e0%b6%ba%e0%b7%8f-%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%b6/",
       "Category": "sports",
       "Parent URL": "https://www.dinamina.lk/category/sports//page/24/"
}