{
       "Source": "dinamina",
       "Timestamp": "October 6, 2023 1:29 am",
       "Headline": "චීන­යට ආවේ  රන් පද­ක්කම  දින­න්නයි – තරුෂි",
       "News Content": "වලල ඒ රත්නායක විදුහලෙන් මලල ක්‍රීඩාවට පිවිසි තරුෂි පෙරේදා චීනයේ හන්ජෝ නුවරදී ශ්‍රී ලංකාව රන් පදක්කම් සටහනට ඇතුළත් කළේ මීටර් 800 ඉසව්ව මිනිත්තු 2:02.20කින් නිමා කරමිනි. මලල ක්‍රීඩාවෙන් මේ පදක්කම හිමි වූයේ ආසියානු ක්‍රීඩා උලෙළකදී වසර 21කට පසුව වීම විශේෂත්වක් විය.\n\nආසියාවේ ප්‍රබලතම ක්‍රීඩිකාවන් එක් වූ මීටර් 800 කාන්තා අවසන් තරගයට තරුෂි එක් වූයේ ළබාලතම ක්‍රීඩිකාව ලෙසිනි. තවමත් 18 හැවිරිදි වියේ පසුවන ඇයට ඉදිරියෙන් සිටියේ අත්දැකීම් බහුල ජ්‍යෙෂ්ඨ ක්‍රීඩිකාවන් පිරිසකි.\n\nජයග්‍රහණයෙන් අනතුරුව ‘දිනමිණ’ට අදහස් දැක්වූ තරුෂි කියා සිටියේ තරගය ජය ගැනීමට හැකි යන විශ්වාසයෙන් තරග බිමට පිවිසි බවත්, ඒ අනුව මේ ජය හිමි කර ගැනීමට හැකි වූ බවත්ය.\n\n“මම රේස් එකට යන්න කලින් දිනන්න පුළුවන් කියලා ලොකු විශ්වාසයක් තිබ්බා. මගේ පුහුණුවීම් කටයුතු එක්ක මේ දේ කරන්න පුළුවන් කියලා තිබුණු විශ්වාසය නිසා තමයි මේ ජයග්‍රහණය හිමි කර ගැනීමට හැකි වුණේ. ගොඩක් සතුටුයි මේ ලබාගත් ජයග්‍රහණය ගැන. මේක ලොකු කැප කිරීමක් කරලා ලබාගත් ජයක්” තරුෂි සතුටින් යුතුව පැවසීය.\n\nතරගය වට දෙකකින් සමන්විත වූ අතර තරුෂි පැවසුවේ පළමු වටයේදී තරගය යම් ප්‍රමාණයකට වේගය අඩුවූ බවත් එසේ නොවුණානම් වාර්තාවට යෑමට හැකි වනු ඇති බවත්ය. කෙසේ වෙතත් එවැනි අවස්ථාවක කළ යුත්තේ කුමක්ද යන්න පුහුණුකරු සමඟින් එක්ව සැලසුම් සකස් කර තිබූ බවද ඇය කීවාය. කෙසේ වෙතත් තමන් කාලය ගැන නොසිතු බවත් බලාපොරොත්තුව රන් පදක්කම පමණක් වූ බවත් ඇයගේ අදහස විය.\n\n“මම තරග කාලය ගැන හිතුවේ නැහැ. මම බලාපොරොත්තු වුණේ රන් පදක්කම. ඉතිං මම ඒක කළා.” යැයි පැවසූ තරුෂි මේ ජයග්‍රහණ පසුපස සිටි සැමට සිය ස්තුතිය පිරිනැමීමට මෙය අවස්ථාවක් කර ගත්තේය.\n\n“මගේ අමිමටයි, තාත්තටයි, අයියටයි නංගිටයි. මට මවුපියන්ට පස්සේ ලොකුම සහායක් දෙන්නේ සුසන්ත සර් ඔහුටත් ස්තුතිවන්ත වෙනවා. මගේ පාසලේ විදුහල්පතිතුමා ඇතුළු ගුරුවරුන්ට, මගේ පුහුණුවීම්වලට ලොකු සහයක් දෙන චමින්ද ජයරත්න අයියා, මහාචාර්ය රනිල් ජයවර්ධන, ජාතික ඔලිම්පික් කමිටුව, මලල ක්‍රීඩා ආයතනය සහ මට අනුග්‍රාහකත්වය දෙන සැමටත් ස්තුතිවන්ත වෙනවා” තරුෂි කියා සිටියාය. තමා දෙස බලා සිටි සියලු දෙනාට සිය ස්තුතිය පුද කරන බව පැවසූ තරුෂි කියා සිටියේ මීළඟ බලාපොරොත්තුව ඔලිම්පික් ක්‍රීඩා උලෙළ බවයි.\n\n“මගේ ඊළඟ බලාපොරොත්තුව ලබන වසරේ පැවැත්වෙන ඔලිම්පික් ක්‍රීඩා උලෙළ. මුලින්ම ඒකට සුදුසුකම් ලබා ගන්න ඕන. ඒක තමයි පළමු බලාපොරොත්තුව. අනතුරුව ඉදිරිය ගැන සිතනවා” තරුෂි කීවාය.\n\nමේ පදක්කම දිනාගත් තරුෂිට පැයකට ආසන්න කාලයක් තුළ කාන්තා මීටර් 400 සහාය දිවීමේ ඉසව්වට එක් වීමට සිදු වූ අතර, එහි ලෝකඩ පදක්කම ද දිනා ගැනීමට ශ්‍රී ලංකා කණ්ඩායමට හැකි විය.\n\n“පැයක් තුළ තරග දෙකකට ලැබීම ලොකු අභියෝගයක්. ඒත් මාව ඉක්මනින් රිකවරි කරන්න අපේ වෛද්‍ය කණ්ඩායමෙන් ලොකු සහයෝගයක් ලැබුණා. ඒත් එ්වගේ තරග දෙකක් දුවන්න තිබුණත් මගේ හිතේ හයිය නිසා මම දිව්වේ.” ඇය කීවාය.\n\nතරුෂිගේ පුහුණුකරු වන සුසන්ත ප්‍රනාන්දු මහතා පැවසුවේ මලල ක්‍රීඩා පුහුණුකරුවෙක් ලෙස ගෙවී ගිය අවුරුදු 33 තුළ තමා යටතේ පුහුණුව ලබන්නකු ලැබූ මේ ජය ඉතා විශිෂ්ට බවයි.\n\nපැයක් වැනි කාලයකදී තරග දෙකකට ක්‍රීඩා කිරීමට සිදු වීම සම්බන්ධයෙන් ඔහු කියා සිටියේ තරුෂිට සම්පූර්ණයෙන් යථාතත්වයට පත්වීමට නොහැකි වුවත් වෛද්‍ය කණ්ඩායමෙන් ලැබුණු සහයෝගය මෙන්ම ඇයගේ දරා ගැනීමේ හැකියාවෙන් මේ පදක්කම් කරා ගිය බවයි. මීටර් 800 තරගයේ පළමු වටයේදී වේගය තවත් වැඩි වූයේ නම් තරග වාර්තාවට යෑමට ඇයට අවස්ථාවක් තිබූ බව ද ප්‍රනාන්දු මහතා පැවසීය.",
       "URL": "https://www.dinamina.lk/2023/10/06/sports/28409/%e0%b6%a0%e0%b7%93%e0%b6%b1%e0%b6%ba%e0%b6%a7-%e0%b6%86%e0%b7%80%e0%b7%9a-%e0%b6%bb%e0%b6%b1%e0%b7%8a-%e0%b6%b4%e0%b6%af%e0%b6%9a%e0%b7%8a%e0%b6%9a%e0%b6%b8-%e0%b6%af%e0%b7%92%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/4/"
}