{
       "Source": "dinamina",
       "Timestamp": "August 25, 2023 1:00 am",
       "Headline": "ජනාධිපති කුසලාන පිළිමලුන් පිටුදැකීමේ රග්බි අද සිට",
       "News Content": "පාසල් රග්බි පිටියේ ප්‍රබලතම කණ්ඩායම් උරෙනුර ගැටෙන ජනාධිපති කුසලාන පිළිමලුන් පිටුදැකීමේ රග්බි තරගාවලිය අද (25) හැව්ලොක් ක්‍රීඩාංගණයේදී ආරම්භ වේ.\n\nසාන්ත පීතර විදුහල් පිලට ශූරතාව අත්කර දෙමින් පසුගියදා නිමාවට පත්වූ අන්තර් පාසල් අවුරුදු 19න් පහළ ලීග් රග්බි තරගාවලියේ ඉදිරියෙන් පසුවන කණ්ඩායම් අටක සහභාගිත්වයෙන් පැවැත්වෙන ජනාධිපති කුසලාන පිළිමලුන් පිටුදැකීමේ රග්බි ශූරතාවලියෙන් කොළඹ රාජකීය විදුහල් පිල සහ සාන්ත තෝමස් විදුහල් පිල ඉවත්වීම හේතුවෙන් කණ්ඩායම් 6ක තරගාවලියක් බවට පත්වී තිබේ.\n\nඒ අනුව පසුගිය වසරේ ශූරයන් වන ඉසිපතන විදුහල් පිල වේලාසනින්ම නිතරග ජයක් ලබා අවසන් පූර්ව වටයට සුදුසුකම් ලබා සිටින අතර, අර්ධ අවසන් පූර්ව වටයේ සිට අද ආරම්භ වන මේ තරගාවලියේ සහිරා විදුහල් පිල සහ ඩී.එස්. සේනානායක විදුහල් පිල අතර දෙවැනි අර්ධ අවසන් පූර්ව තරගය අද පස්වරුවේ පැවැත්වේ.\n\nසාන්ත අන්තෝනි විදුහල් පිල සහ සාන්ත ජෝසප් විදුහල් පිල අතර තුන්වැනි අර්ධ අවසන් පූර්ව තරගය හෙට (26) පස්වරුවේ හැව්ලොක් පිටියේදීම පැවැත්වෙන අතර, අවසන් අර්ධ අවසන් පූර්ව තරගය අනිද්දා (27) එම ක්‍රීඩාංගණයේදීම පැවැත්වෙන්නේ සාන්ත පීතර හා ත්‍රිත්ව විදුහල් පිල අතරය.\n\nමේ තරගාවලියේ අවසන් පූර්ව වටය ලබන සැප්තැම්බර් මස 2 සහ 3 දෙදින හැව්ලොක් පිටියේදීම පැවැත්වෙන අතර, අවසන් මහා තරගය සැප්තැම්බර් 9 වැනිදා පැවැත්වීමට නියමිතව ඇත්තේ කොළඹ රාජකීය විදුහල් ක්‍රීඩාංගණයේදීය.",
       "URL": "https://www.dinamina.lk/2023/08/25/sports/17141/%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%b4%e0%b7%92%e0%b7%85%e0%b7%92%e0%b6%b8%e0%b6%bd%e0%b7%94/",
       "Category": "sports",
       "Parent URL": "https://www.dinamina.lk/category/sports//page/28/"
}