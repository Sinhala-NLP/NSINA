{
       "Source": "dinamina",
       "Timestamp": "August 27, 2023 1:00 am",
       "Headline": "මීටර් 110 කඩුලු පැනීමේ මූලික වටයේ තරගයේදී ජනිඳු ලක්විජය වසර 29ක් පැරණි වාර්තාවක් අලුත් කරයිි",
       "News Content": "කොළඹ සුගතදාස ක්‍රීඩාංගණයේ පැවැත්වෙන 47 වැනි ජාතික මහා ක්‍රීඩා තරගාවලියේදී වසර 29ක් පැරණි තරග වාර්තාවක් අලුත් කිරීමට මීටර් 110 කඩුලු පැනීමේ ඉසව්වට එක් වූ බස්නාහිර පළාතේ ජනිඳු ලක්විජය සමත් විය.\n\nඊයේ පෙරවරුවේ මීටර් 110 කඩුලු පැනීමේ ඉසව්වේදී මූලික වටයේ තරගය තත්පර 14.18කින් නිමා කරමින් ජනිඳු නව වාර්තාව පිහිටුවූ අතර, එහිදී මැකී ගියේ 1994 වසරේ බස්නාහිර පළාතේම චමින්ද ෆොන්සේකා තත්පර 14.28කින් පිහිටුවා තිබූ වාර්තාවය.\n\nමේ අතර ජාතික මහා ක්‍රීඩා තරගාවලියේ කාන්තා හෙල්ල වීසි කිරීමේ වාර්තාවට හිමිකම් කියන දකුණු පළාතේ නදීකා ලක්මාලි ඊයේ වසර 23ක සිය ක්‍රීඩා දිවියට සමුදීම ප්‍රකාශ කළාය.\n\nඊයේ සිය ඉසව්වේදී මීටර් 51.48ක දක්ෂතාවක් සමඟින් රන් පදක්කම දිනාගත් ඇය 2015 වසරේ ජාතික ක්‍රීඩා තරගාවලි වාර්තාව පිහිටුවීම සඳහා වාර්තා කළ දක්ෂතාව මීටර් 58.52කි. එතැන් සිට වසර 17ක් තිස්සේ ජාතික වාර්තාව රැකගෙන ඇති නදීකා ආසියානු ක්‍රීඩා උලෙළ, පොදු රාජ්‍ය මණ්ඩලයීය ක්‍රීඩා උලෙළ මෙන්ම ඔලිම්පික් ක්‍රීඩා උලෙළ ද නියෝජනය කිරීමට සමත් වූවාය.\n\nමේ අතර වැඩි තරගකාරිත්වයක් ඇති කාන්තා මීටර් 800 ඉසව්වේ අවසන් තරගය මිනිත්තු 2:04.53කින් නිමා කරමින් රන් පදක්කම දිනා ගැනීමට දකුණු පළාතේ ගයන්තිකා අබේරත්න සමත් වූ අතර, රිදී පදක්කම එම පළාතේම ඩබ්.කේ.එල්.ඒ. නිමාලි දිනා ගත්තේ මිනිත්තු 2:04.88කිනි. එහි ලෝකඩ පදක්කම බස්නාහිර පළාතේ ශානිකා ලක්ෂානි (මි. 2:07.88) සතු වූවාය. එම ඉසව්වේ පිරිමි රන් පදක්කම දකුණු පළාතේ ජී.ආර්. චතුරංග (මි. 1:54.25) දිනාගත් අතර, එම පළාතේම ආර්.අයි.පී. පුෂ්පකුමාරට රිදී පදක්කමත් ඌව පළාතේ සී. අරවින්දන්ට ලෝඩක පදක්කමත් හිමිවූහ.\n\n\n\nඊයේ ඌව පළාතට රන් පදක්කමක් දිනා දීමට ගයාන් සම්පත් සමත් වූයේ දුර පැනීමේ ඉසව්වේදී මීටර් 7.74ක දක්ෂතාවක් පෙන්වමිනි. එහි කාන්තා ඉසව්ව ජය ගැනීමට ලක්ෂානි සාරංගි සිල්වා සමත් වූයේ මීටර් 6.34කිනි.\n\nමධ්‍යම පළාතේ කේ.එම්. දර්ශන පිරිමි මීටර් 400 කඩුලු පැනීමේ රන් පදක්කම දිනා ගනිද්දී සබරගමුව පළාතේ රත්නසේන සොහොයුරෝ රිදී සහ ලෝකඩ පදක්කම් දිනා ගත්හ.\n\nමේ තරගාවලිය අද නිමාවට පත්වන අතර, තරගාවලියේ සමාප්ති උත්සවය ජනාධිපති රනිල් වික්‍රමසිංහ මහතාගේ ප්‍රධානත්වයෙන් පැවැත්වීමට නියමිත අතර, අවසන් තරග ඉසව් 16ක් අද පැවැත්වේ.\n\nදෙවැනි දිනයේ තරග ප්‍රතිඵල\n\nමීටර් 400 කඩුලු පැනීම: පිරිමි – 1.කේ.එම්. දර්ශන (මධ්‍යම – තත්.50.59), 2.ඒ.එල්.ඒ.අයි. රත්නසේන (සබරගමුව), 3.ඒ.එල්.ඒ.ටී. රත්නසේන (සබරගමුව), කාන්තා – 1.එන්.ඩී.ජී.එන්. ලක්මාලි (දකුණ – මි. 1:01.03), 2.කේ.එච්.ඒ.ඩී. කෞෂල්‍යා (මධ්‍යම), 3.ඩබ්.එච්.එම්. ප්‍රනාන්දු (වයඹ)\n\nමී. 200: පිරිමි – 1.ඉසුරු ලක්ෂාන් (වයඹ – තත්.21.19), 2.ඒ.එස්.එම්. සෆාන් (වයඹ), 3.ටී.බී. උඩගෙදර (දකුණ), කාන්තා – 1.නදීෂා රාමනායක (දකුණ – තත්.24.39), දිෆියා යමෙක් (මධ්‍යම), 3.එම්.එච්.ජේ. උත්තරා (බස්නාහිර)\n\nමී. 800: පිරිමි – 1. ජී.ආර්. චතුරංග (දකුණ – මි. 1:54.25), 2.ආර්.අයි.පී. පුෂ්පකුමාර (දකුණ), 3. සී. අරවින්දන් (ඌව), කාන්තා – 1. ගයන්තිකා අබේරත්න (දකුණ – මි. 2:04.53), 2. ඩබ්.කේ.එල්.ඒ. නිමාලි (දකුණ), ශානිකා ලක්ෂානි (බස්නාහිර)\n\nයගුළිය: කාන්තා – 1.ඕ.ටී. චන්ද්‍රෙස්කර (බස්නාහිර – මී. 13.69), 2. ඩබ්.ටී.කේ. ප්‍රනාන්දු (බස්නාහිර), 3.පී.ඒ.පී. කුමාරි (දකුණ)\n\nදුර පැනීම: පිරිමි – 1.ගයාන් සම්පත් (ඌව – මී. 7.74), 2.ඩී.ඒ.ජී.ජේ.පී. විමලසිරි (දකුණ), 3.ඩබ්.එච්.එච්.එම්. අබේසේකර (දකුණ), කාන්තා – 1.ලක්ෂානි සාරංගි සිල්වා (බස්නාහිර – මී. 6.34), 2.අංජානි පුල්වංශ (බස්නාහිර), 3.එම්.වී.එල්. සුගන්ධි (බස්නාහිර)\n\nඋස පැනීම: පිරිමි – 1.බී.ආර්.අයි.යූ. කුමාර (දකුණ – මී. 2.13), 2.රොෂෙන් දුල්මින් (වයඹ), 3. තාරුක ප්‍රනාන්දු (වයඹ)\n\nහෙල්ල විසිකිරීම: කාන්තා – 1.නදීකා ලක්මාලි (දකුණ – මී.51.84), 2.එච්.පී.ඩී.එච්. මධුවන්ති (ඌව), 3.ඩී.එම්.අයි. හසන්ති (නැඟෙනහිර)\n\nරිටි පැනීම: පිරිමි – 1.එම්.එච්.අයි. සඳරුවන් (බස්නාහිර – මී. 5.00), 2.එච්.එස්.ඊ. ජනිත් (බස්නාහිර), 3.ඒ. පුවිත්රන් (උතුර)\n\nමිටිය විසිකිරීම: පිරිමි -1.ඩබ්.ජී.එස්.ආර්. කුමාරසිරි (උතුරු මැද – මී.46.97), 2.කේ.කේ.ඩී.එම්. ධර්මසේන (සබරගමුව), 3.එම්.ඩී.ආර්.එස්. කුමාර (දකුණ)\n\nකවපෙත්ත වීසි කිරීම: පිරිමි – 1.එස්.එම්.ඒ.ඩී.සපරමාදු (බස්නාහිර – මී.47.32), පී.ජී.ඩී.බී.රත්නායක (මධ්‍යම), 3.ඉසඩ්.ටී.එම්. ආසික් (නැඟෙනහිර)\n\nඡායාරූප\n\nරංජිත් අසංක සහ සුදත් නිශාන්ත\n\nප්‍රින්ස් ගුණසේකර සහ නිරෝෂාන් ප්‍රියංකර",
       "URL": "https://www.dinamina.lk/2023/08/27/sports/17420/%e0%b6%b8%e0%b7%93%e0%b6%a7%e0%b6%bb%e0%b7%8a-110-%e0%b6%9a%e0%b6%a9%e0%b7%94%e0%b6%bd%e0%b7%94-%e0%b6%b4%e0%b7%90%e0%b6%b1%e0%b7%93%e0%b6%b8%e0%b7%9a-%e0%b6%b8%e0%b7%96%e0%b6%bd%e0%b7%92%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/28/"
}