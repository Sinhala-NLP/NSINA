{
       "Source": "dinamina",
       "Timestamp": "September 2, 2023 1:00 am",
       "Headline": "පාපන්දු නිලවරණය කඩාකප්පල් කිරීමේ කුමන්ත්‍රණයක් ගැන හෙළිදරවුවක්",
       "News Content": "පාපන්දු නිලවරණය කඩාකප්පල් කිරීමට කුමන්ත්‍රණයක් ක්‍රියාත්මක බවත්, එය පරාජය කිරීමට පාපන්දු ලීග් 58ක පාපන්දුවට ආදරය කරන නියෝජිතයන් සූදානමින් සිටින බවත්, හිටපු පාපන්දු සභාපති මෙන්ම මෙවර නිලවරණයේ සභාපති අපේක්ෂක ජස්වර් උමර් මහතා පවසයි. ප්‍රතිවාදී සභාපති අපේක්ෂක සුමතිපාල පාර්ශ්වයේ නාමයෝජනා ප්‍රතික්ෂේප වූ පසු මේ කුමන්ත්‍රණය වේගවත්වී ඇතැයි ජස්වර් මහතා ඊයේ (01) කොළඹ හෝටලයක පැවති ප්‍රවෘත්ති සාකච්ඡාවකදී පැවසීය.\n\nජස්වර් මහතාගේ පාර්ශ්වයෙන් මෙවර නිලවරණයේදී උප සභාපති තනතුරකට ඉදිරිපත් වී සිටින වෛද්‍ය මනිල් ප්‍රනාන්දු මහතා හා අනුරාධපුර සොලිඩ් ක්‍රීඩා සමාජයේ නිර්මාතෘ සාගර පියතිලක මහතා මේ මාධ්‍ය හමුවට සහභාගි වූහ.\n\n“පාපන්දු විශේෂ මහා සභාවේ සියයට 90ක එකඟතාවයෙන් පාපන්දු නිලවරණ කමිටුව පත් වූවා. එමෙන්ම ඒ විශේෂ සභාවේදී ෆීෆා දුන් නිලවරණ මාර්ග සිතියම ඒකමතිකව සම්මත වුණා. නමුත් දැන් ප්‍රතිවිරුද්ධ පාර්ශ්වය නිලවරණ කමිටුවටයි අභියාචනා කමිටුවටයි දොස් නඟනවා. ඇතැම් අපේක්ෂකයන්ට සුදුසුකම් නැතිව නාමයෝජනා ප්‍රතික්ෂේප වූ දිනයේ සිට පාපන්දු නිලවරණය කඩාකප්පල් කිරීමේ කුමන්ත්‍රණය වේගවත්වී තිබෙනවා. මේ තුළින් පාපන්දු ක්‍රීඩාව තවදුරටත් විනාශ වෙනවා. බලය ලබා ගැනීමේ උත්සාහය නිසා ක්‍රීඩාව විනාශ නොකරන ලෙස මා කාරුණිකව ඉල්ලා සිටිනවා” ජස්වර් උමර් මහතා පැවසීය.\n\n“පාපන්දු නිවහනට පසුගියදා ඇතැම් පිරිස් කඩා වැදී නිලවරණ කමිටුවට හා හිටපු පාපන්දු නායක අමුනුල්ලා මහතාට පරුෂ වචනයෙන් බැණවදින වීඩියෝවක් සමාජ මාධ්‍ය ජාලා තුළ සංසරණය වෙනවා. මේක දැක්කාම විශාල කනගාටුවක් ඇති වෙනවා. පාපන්දුව ගොඩ ගන්නවා කියන පිරිස් මේ විදියට මැර බලය භාවිත කොට කටයුතු කිරීම ඉතාම පහත් ක්‍රියාවක්. විනයක් නැති පිරිස් බලයට පැමිණියහොත් කුමක් වේවිද? පාපන්දු ලීග් නියෝජිතයන්ගේ අප්‍රසාදයට ඔවුන් ලක්වී හමාරයි” උමර් මහතා සඳහන් කළේය.\n\n“අරගලය නමින් පෙනී සිටින පුද්ගලයකු පාපන්දු නිලවරණයේ කප්පම් ලබා ගැනීමට සූදානම් වෙනවා. ඔහු මා හමුවී නිලවරණ ප්‍රචාරක කටයුතු කරන්න ලක්ෂ 30ක් ඉල්ලුවා. අරගල බ්‍රෑන්ඩ් එකෙන් ප්‍රචාරක කටයුතු කරන බව පැවසුවා. පසුව ලක්ෂ 6කට කරන්නම් කීවා. මා සල්ලි වැය කරලා ඡන්ද ගන්නේ නෑ. ඔහු හා ඔහුගේ බිරියගේ නමින් ඇති බැංකු ගිණුම් අංක මගේ ජංගම දුරකතනයට කෙටි පණිවිඩ මඟින් එවූ ආකාරය ඉදිරියේදී රහස් පොලීසියට ලබාදීමට සූදානම්. මෙන්න මේ විදිහටයි ප්‍රතිවාදී අපේක්ෂකයා පාපන්දු නිලවරණය මෙහෙයවන්නේ” උමර් මහතා පැවසීය. ලබන 29 වැනිදා පාපන්දු පරිපාලනය භාර ගැනීමෙන් අනතුරුව මූල්‍ය පාලනය විධිමත්ව පවත්වාගෙන යෑමට නව ව්‍යවස්ථාවෙන් ප්‍රතිපාදන සපයා ඇතැයි උප සභාපති අපේක්ෂක වෛද්‍ය මනිල් ප්‍රනාන්දු මහතා පැවසීය. “කවුරුවත් ඇවිත් හොරකම දූෂණය නවත්වනවා කියන්න අවශ්‍ය නෑ. විධිමත් මූල්‍ය ආරක්ෂණ ක්‍රමවේදයක් නව ව්‍යවස්ථාවෙන් සිදු වෙනවා. මූල්‍ය කමිටුවට ඉහළින් ගනුදෙනු පිළිබඳ සොයා බැලීමට වෙනම විශේෂ කමිටුවක් තියෙනවා. අපි පරිපාලනය භාර ගන්නේ පාපන්දුව හදන්නයි. පාපන්දු ක්‍රීඩා කරන දරුවන්ගේ අනාගතය අමතක කරලා බොරු දේවල් සමාජයට පෙන්වන්න හදනවා. ඒවාට ලීග් නියෝජිතයෝ රැවටෙන්නේ නෑ. පැත්තක ඉන්න මගේ තාත්තාටත් ඔහු යම් යම් කතා කියනවා. මගේ තාත්තා (මනිලාල් ප්‍රනාන්දු) රටට දැනෙන ලෙස පාපන්දුවට විශාල වැඩක් කළ කෙනෙක්. සුමතිපාල මහතා මගේ තාත්තා දෙවතාවක් හමුවී සාකච්ඡා කළේ කුමක්ද? දැන් හෙළි කළ යුතුයි” ප්‍රනාන්දු මහතා පැවසීය.\n\nප්‍රතිවාදී සභාපති අපේක්ෂක සුමතිපාල මහතා අනුරාධපුරයට පැමිණ ඇත්තේ මාස 5කට පමණ පෙර බැවින් ඔහු පිළිබඳ තමන් තුළ කිසිදු පිළිගැනීමක් නොමැති බව අනුරාධපුර සොලිඩ් ක්‍රීඩා සමාජයේ නිර්මාතෘ සාගර පියතිලක මහතා පැවසීය.\n\n“කලින් වතාවේ අලුත් කෙනෙක් බලයට ගෙනත් පාපන්දු ලීග් විශාල අමාරුවක වැටුණා. මේ වතාවේ පාපන්දු ලීග් ජස්වර් ප්‍රමුඛ පිරිසට සියයට 90ක කැමැත්ත දී තිබෙනවා. අනෙක් පාර්ශ්වයේ සභාපති අපේක්ෂකයාට සුදුසුකම් නෑ. ඔහුට පාපන්දු පරිපාලනය ගැන දැනීමක් නෑ. ඒ නිසා අනුරාධපුරයේ අපි ඔහුව පරාජය කරනවා. පාපන්දු ව්‍යවස්ථාවේ අඩුපාඩුවක් ඉදිරියේදී සකසා ගත යුතුයි. දැන් ක්‍රමය අනුව ඕනෑම ‘පැරෂුට්කාරයෙකු’ට නාමයෝජනා දිය හැකියි. ඒක නැවැත්විය යුතුයි. ක්‍රීඩා සමාජවල ඡන්ද අයිතිය ඉදිරියේදී තහවුරු කිරීම වැදගත්” පියතිලක මහතා පැවසීය.",
       "URL": "https://www.dinamina.lk/2023/09/02/sports/19028/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b1%e0%b7%92%e0%b6%bd%e0%b7%80%e0%b6%bb%e0%b6%ab%e0%b6%ba-%e0%b6%9a%e0%b6%a9%e0%b7%8f%e0%b6%9a%e0%b6%b4%e0%b7%8a%e0%b6%b4%e0%b6%bd/",
       "Category": "sports",
       "Parent URL": "https://www.dinamina.lk/category/sports//page/25/"
}