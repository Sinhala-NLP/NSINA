{
       "Source": "dinamina",
       "Timestamp": "July 28, 2023 1:00 am",
       "Headline": "ශ්‍රී ලංකා නෙට්බෝල් ක්‍රීඩිකාවෝ අද ලෝක කුසලාන පිටියට  පළමු තරගය ජැමෙයිකාවට එරෙහිව",
       "News Content": "ලෝක කුසලාන නෙට්බෝල් තරගාවලිය අද (28) දකුණු අප්‍රිකාවේ කේප්ටවුන්හිදී ආරම්භ වෙයි.\n\n1963 වසරේ ආරම්භ වූ නෙට්බෝල් ලෝක ශූරතාවලිය මෙවර පැවැත්වෙන්නේ 16 වැනි වරටය. මෙවර තරගාවලියට සත්කාරක දකුණු අප්‍රිකාව සමඟින් කණ්ඩායම් 16ක් එක් වන අතර, එහිදී පසුගිය වසරේ අගෝස්තු 12 වැනිදා වන විට ලෝක ශ්‍රේණිගත කිරීම්වල ඉදිරියෙන්ම පසු වූ කණ්ඩායම් 5 වන වත්මන් ශූරීයන් වන නවසීලන්තය, ඔස්ට්‍රේලියාව, ජැමෙයිකාව, එංගලන්තය සහ උගන්ඩාව මේ තරගාවලියට ඍජුවම සුදුසුකම් ලබාගත් අතර, සත්කාරක දකුණු අප්‍රිකාවට ද ස්ථානයක් වෙන් විය. සෙසු කණ්ඩායම් 10 සුදුසුකම් ලැබීමේ තරගාවලි මඟින් ලෝක ශූරතාවලියට එක් විය. ශ්‍රී ලංකාව, සිංගප්පූරුව, ටොන්ගෝ, ෆීජී, මලාවි, සිම්බාබ්වේ, ස්කොට්ලන්තය, වේල්සය, බාබඩෝස් සමඟ ට්‍රිනිඩෑඩ් සහ ටොබැගෝ සුදුසුකම් ලැබීමේ තරගාවලි මඟින් මේ තරගාවලියට එක් විය.\n\nමේ කණ්ඩායම් 16 මූලික වටයේදී කාණ්ඩ 4ක් යටතේ තරග බිමට පිවිසෙයි. ආසියානු ශූරියන් වෙමින් මෙවර ලෝක කුසලාන තරගාවලියේ ස්ථානයක් වෙන් කරගත් ශ්‍රී ලංකා කණ්ඩායම ‘සී’ කාණ්ඩයෙන් තරග වදින අතර, එම කාණ්ඩයට සත්කාරක දකුණු අප්‍රිකාව, ජැමෙයිකාව සහ වේල්සය ඇතුළත්ව සිටී.\n\nසිංහධේනුවන් (The Lionesses) ලෙස අන්වර්ථ නාමයෙන් හඳුන්වන ශ්‍රී ලංකා කණ්ඩායම ලෝක කුසලාන තරගාවලියට එක්වන 11 වැනි අවස්ථාව මෙයයි.\n\nමේ වන විට ලෝක ශ්‍රේණිගත කිරීම්වල 15 වැනි ස්ථානයේ පසුවන ශ්‍රී ලංකා පිල අවසන් වරට පැවති (2019) තරගාවලියට එක් විය. එහිදී 15 වැනි ස්ථානයට පත් වූ අතර, ලෝක කුසලාන තරගාවලිය ආරම්භ වූ 1963දී සිලෝන් ලෙස එක් වූ මේ කණ්ඩායම 9 වැනි ස්ථානය හිමි කර ගෙන ඇති අතර, එය මෙතෙක් තරගාවලියේ හිමි කර ගෙන ඇති ඉහළම ස්ථානයයි.\n\nතරගාවලිය ආරම්භ වන අද දිනයේම ශ්‍රී ලංකා පිල මූලික වටයේ පළමු තරගයේදී ජැමෙයිකාවට එරෙහිව තරග බිමට පිවිසෙන අතර, හෙට (29) දෙවැනි තරගයට එක් වන්නේ දකුණු අප්‍රිකාවට එරෙහිවය. ශ්‍රී ලංකා පිල සහභාගී වන මූලික වටයේ අවසන් තරගය ඉරිදා (30) වේල්සයට එරෙහිව පැවැත්වේ.\n\nඅවසන් වරට 2019 වසරේ එංගලන්තයේ පැවති තරගාවලියේදී ඔස්ට්‍රේලියාව පරදවා ශූරතාව දිනා ගැනීමට නවසීලන්තය සමත් විය. මේ වන විට නවසීලන්තය ලෝක කුසලානය 5 වරක් දිනා ගෙන ඇති අතර, සෙසු තරගාවලි 10දීම ඔස්ට්‍රේලියාව ශූරියන් වී තිබේ. 1979 වසරේ තරගාවලියේදී මේ දෙපිල සමඟින් ට්‍රිනිඩෑඩ් සහ ටොබැගෝ සම ශූරියන් බවට පත් විය. මේ කණ්ඩායම් දෙකට අමතරව දකුණු අප්‍රිකාව සහ එංගලන්තය එක් වරක් බැගින් අනුශූරතාව දිනා ඇත.\n\nශ්‍රී ලංකා නෙට්බෝල් කණ්ඩායම – ගයන්ජලී අමරවංශ (නායිකාව), දුලංගි වන්නිතිලක (උප නායිකාව), තිසාලා අල්ගම, ගයනි දිසානායක, සෙමිණී අල්විස්, චතුරංග ජයසූරිය, මල්මි හෙට්ටිආරච්චි, භාෂිණී ද සිල්වා, රශ්මි පෙරේරා, කෞෂල්‍යා විජේසූරිය, ශානිකා පෙරේරා සහ තර්ජනී සිවලිංගම්.\n\nනිරෝෂාන් ප්‍රියංකර",
       "URL": "https://www.dinamina.lk/2023/07/28/sports/9873/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%99%e0%b6%a7%e0%b7%8a%e0%b6%b6%e0%b7%9d%e0%b6%bd%e0%b7%8a-%e0%b6%9a%e0%b7%8a%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/41/"
}