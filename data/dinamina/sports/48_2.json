{
       "Source": "dinamina",
       "Timestamp": "July 17, 2023 4:06 pm",
       "Headline": "ජාත්‍යන්තර බොක්ෂින් සම්මේලනයේ සභාපති ක්‍රීඩා අමාත්‍යවරයා හමුවෙයි",
       "News Content": "ජාත්‍යන්තර බොක්සිං සම්මේලනයේ සභාපති Mr. Umar Kremlev සහ ක්‍රීඩා හා යෞවන කටයුතු අමාත්‍ය රොෂාන් රණසිංහ මහතා අතර හමුවක් අද (17) ක්‍රීඩා හා යෞවන කටයුතු අමාත්‍යාංශයේ දී පැවැත්විණි.\n\nජාත්‍යන්තර බොක්සිං සම්මේලනය ජාති, ආගම්, දේශපාලන, ලිංග බේදයකින් තොරව මධ්‍යස්ථව සෑම දෙනා සමගම වැඩ කටයුතු කරන බවත්, දූෂණ හා වංචාවෙන් තොර ආයතනය ව්‍යුහයක් පවත්වාගෙන යාමට උපරිම කැපවෙන බවත්, ක්‍රීඩාව පමණක් නොව දෙරට මිත්‍රත්වය තහවුරු කර ගැනීමට මෙම හමුව සුවිශේෂී වූ බවත් ජාත්‍යන්තර බොක්සිං සම්මේලනයේ සභාපති උමර් මහතා පැවසීය.\n\nශ්‍රී ලංකාව තුළ ජාත්‍යන්තර මට්ටමේ බොක්සිං පුහුණු මධ්‍යස්ථානයක් ඉදි කිරීම පිළිබදව දීර්ඝව සාකච්ඡා වූ අතර, ඒ සදහා කඩිනමින් ව්‍යාපෘති වාර්තාවක් සකස් කර වැඩ කටයුතු ආරම්භ කරන ලෙස අමාත්‍යවරයා ක්‍රීඩා අධ්‍යක්ෂ ජනරාල්වරයා වෙත වගකීම පවරා ඇත.\n\nශ්‍රී ලංකාවේ දේශගුණය ඕනෑම රටකට ගැලපෙන අයුරින් පවතින බවත්, ජාත්‍යන්තර ක්‍රීඩා තරගාවලි, ශූරතාවලි සංවිධානය කිරීමට ශ්‍රී ලංකාව උචිත බැවින් ඉදිරියේ දී ශ්‍රී ලංකාව තුළ තරගාවලි පැවැත්වීමට කටයුතු යොදන බව දැනුම් දැනු ලැබීය. වෘත්තීය බොක්සිං ක්‍රීඩාව ප්‍රචලිත කිරීම තම සංගමයේ අභිප්‍රාය බව සාකච්ඡාව අතරතුර ජාත්‍යන්තර බොක්සිං සම්මේලනයේ සභාපති ප්‍රකාශ කළේය.\n\nජාත්‍යන්තර බොක්සිං සම්මේලනයේ ප්‍රමුඛතම වගකීම වනුයේ ක්‍රීඩාව දියුණු කිරීම සදහා කටයුතු කිරීම බවත්, නිළධාරීන්ට වඩා ක්‍රීඩක ක්‍රීඩිකාවන්ට අවශ්‍ය පහසුකම් ලබා දීමට තමන් වඩා උන්නදුවෙන් කටයුතු කරන බවත්, මෙරට බොක්සිං ක්‍රීඩාව පවත්වාගෙන යන පාසල් 100 ක් හා අලුතින් හදුනාගත් පාසල් 30 කට බොක්සිං ක්‍රීඩාව සදහා අවශ්‍ය පහසුකම් ලබා දෙන බවත් මෙහි දී උමර් මහතා පැවසීය.\n\nක්‍රීඩා ලෝලීන් තරගාවලි නැරඹීමට පැමිණෙන්නේ ක්‍රීඩක ක්‍රීඩිකාවන් ඉතා දක්ෂ ලෙස තරග කරන බැවිනි. ඔවුන්ගේ දක්ෂතා බැලීමට පැමිණෙන ජනතාවගේ ප්‍රවේශපත්‍ර මුදල් ක්‍රීඩකයින්ගේ සුභ සාධන කටයුතු සදහා වැය කළ යුතු අතර එය නිළධාරීන්ගේ පැවැත්ම සදහා යොදා නොගත යුතු බවත්, පවතින තත්ත්වය වෙනස් කර වංචා දූෂණ, අක්‍රමිකතා නොමැති ක්‍රීඩාවක් බිහි කිරීමට තමන්ගේ අවධානය යොමුව ඇති බවත් ඒ මහතා පැවසීය.\n\nමෙවර ජාත්‍යන්තර බොක්සිං සම්මේලනයෙන් ශ්‍රී ලංකාවේ ක්‍රීඩාව නැංවීම සදහා ඩොල්ර් 50,000 ක මුදලක් වෙන් කරන බවත්, ඉදිරි වසරේ සිට එය ඩොලර් 100,000 දක්වා වැඩි කිරීමට කටයුතු කරන බවත් මෙම සාකච්ඡාවේ දී ජාත්‍යන්තර බොක්සිං සම්මේලනයේ සභාපති Mr. Umar Kremlev අමාත්‍යවරයා වෙත පැවසීය.\n\nජාත්‍යන්තර ඔලිම්පික් කමිටුව හා ජාත්‍යන්තර බොක්සිං සම්මේලනය අතර නිතර පවතින මතබේදාත්මක තත්ත්වය පිළිබද සාකච්ඡාවේදී කරුණු එළිදැක්වූ අතර එය සමතයකට පත් කර ගැනීමට සදහා ක්‍රීඩා හා යෞවන කටයුතු අමාත්‍ය රොෂාන් රණසිංහ මහතා මැදිහත්වීමට කැමැත්ත ප්‍රකාශ කරන ලදි.\n\n",
       "URL": "https://www.dinamina.lk/2023/07/17/sports/7109/%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%b6%e0%b7%9c%e0%b6%9a%e0%b7%8a%e0%b7%82%e0%b7%92%e0%b6%b1%e0%b7%8a-%e0%b7%83%e0%b6%b8%e0%b7%8a%e0%b6%b8/",
       "Category": "sports",
       "Parent URL": "https://www.dinamina.lk/category/sports//page/48/"
}