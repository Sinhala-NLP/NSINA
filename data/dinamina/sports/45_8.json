{
       "Source": "dinamina",
       "Timestamp": "July 21, 2023 1:00 am",
       "Headline": "ශ්‍රී ලංකා-පාකිස්තාන ‘ඒ’ අවසන් පූර්ව සටන අද",
       "News Content": "නැඟී එන කණ්ඩායම් ආසියානු කුසලාන එක්දින ක්‍රිකට් තරගාවලියේ අවසන් පූර්ව තරග අද (21) පැවැත්වේ. සත්කාරක ශ්‍රී ලංකා ‘ඒ’ කණ්ඩායම සහ පාකිස්තාන ‘ඒ’ කණ්ඩායම පෙරවරු 10.00ට කොළඹ පී. සරා ඕවල් පිටියේදී පළමු තරගයට එක් වන අතර, දෙවැනි තරගය ඉන්දීය ‘ඒ’ සහ බංග්ලාදේශ ‘ඒ’ කණ්ඩායම් අතර පස්වරු 2.00ට කොළඹ ආර්. ප්‍රේමදාස ක්‍රීඩාංගණයේදී පැවැත්වේ. පළමු තරගය දිවා තරගයක් වන අතර, දෙවැනි තරගය දිවා රාත්‍රී තරගයක් ලෙස පැවැත්වීමට නියමිතය.\n\nකණ්ඩායම් 8ක් එක් වූ තරගාවලියේ මූලික වටයේදී ‘ඒ’ කාණ්ඩයෙන් තරග කළ ශ්‍රී ලංකාව ප්‍රසාද ලකුණු සටහනේ පෙරමුණ ගනිමින් පළමු අවසන් පූර්ව තරගයට පිවිසි අතර, පාකිස්තානය ‘බී’ කාණ්ඩයේ දෙවැනි ස්ථානයෙන් මේ තරගයට එක් විය. ශ්‍රී ලංකා පිල දුනිත් වෙල්ලාලගේ මෙහෙයවන අතර, පාකිස්තාන පිල මොහොමඩ් හාරිස්ගේ නායකත්වයෙන් තරග වදී.\n\nශ්‍රී ලංකා ‘ඒ’ සහ පාකිස්තාන ‘ඒ’ (ෂහීන්ස්) කණ්ඩායම් මින් පෙර අවසන් වරට 2021 වසරේ දඹුල්ලේදී හමු වූ අතර, එහිදී තරග 3කින් සමන්විතව පැවති එක්දින තරගාවලියේ පළමු තරගය පාකිස්තානය ජය ගත්තේය. සෙසු තරග දෙක වර්ෂාව හේතුවෙන් අත්හැර දැමිණි.\n\nතරගාවලියේ මූලික වටයේ පළමු තරගයේදී බංග්ලාදේශ ‘ඒ’ පිල ලකුණු 48කින් පරාජය කළ ශ්‍රී ලංකා ක්‍රීඩකයෝ දෙවැනි තරගයේදී ඇෆ්ගනිස්තානය හමුවේ ලකුණු 11කින් පරාජය විය. තෙවැනි සහ අවසන් තරගයේදී ඕමාන ‘ඒ’ පිලට එරෙහිව ලකුණු 217ක දැවැන්ත ජයක් හිමි කර ගනිමින් ශ්‍රී ලංකාව අවසන් පූර්ව වටයට පිවිසියේය. මූලික වටයේ ‘ඒ’ කාණ්ඩයේදී ශ්‍රී ලංකාව සමඟ බංග්ලාදේශ සහ ඇෆ්ගනිස්තානය ප්‍රසාද ලකුණු 4 බැගින් ගෙන සම තත්ත්වයේ පසු වූ අතර, දළ ලකුණු වේගය මත ශ්‍රී ලංකාවට පළමු ස්ථානයත්, බංග්ලාදේශයට දෙවැනි ස්ථානයත් හිමි විය.\n\nමූලික වටයේදී පළමු තරග දෙක ජයගත් පාකිස්තාන ‘ඒ’ පිල පෙරේදා රාත්‍රියේ ඉන්දියාව සමඟ පැවති තරගය කඩුලු 8කින් පරාජය විය.\n\nඑම ජය සමඟ මූලික වටයේ එකම අපරාජිත කණ්ඩායම බවට පත්වූ ඉන්දියාව ‘ඒ’ කාණ්ඩයේ දෙවැනි තැනට පත්වූ බංග්ලාදේශ ‘ඒ’ පිල සමඟ දෙවැනි අවසන් පූර්ව තරගයට සුදුසුකම් ලැබීය.\n\nඅවසන් පූර්ව තරග ද්විත්වයේ ජයග්‍රාහකයන් ලබන ඉරිදා (23) කොළඹ ආර්. ප්‍රේමදාස ක්‍රීඩාංගණයේදී අවසන් මහා තරගයට එක් වන අතර, එය දිවා රාත්‍රී තරගයක් ලෙස පැවැත්වේ.",
       "URL": "https://www.dinamina.lk/2023/07/21/sports/8095/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%92/",
       "Category": "sports",
       "Parent URL": "https://www.dinamina.lk/category/sports//page/45/"
}