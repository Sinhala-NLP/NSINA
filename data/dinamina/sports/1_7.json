{
       "Source": "dinamina",
       "Timestamp": "October 11, 2023 9:56 am",
       "Headline": "ආසියානු ක්‍රීඩා තරගාවලියේ ජයග්‍රාහී කණ්ඩායම දිවයිනට",
       "News Content": "චීනයේ හැංජො හී පැවති 19 වැනි ආසියානු ක්‍රීඩා තරගාවලියේ දී ශ්‍රී ලංකාවට පදක්කම් දිනා දුන් ක්‍රීඩක ක්‍රීඩිකාවන් පිරිස ඊයේ (10) රාත්‍රී කටුනායක ගුවන් තොටුපොළ වෙත පැමිණියේය.\n\nඔවුන් පිළිගැනීම සඳහා ඔවුන්ගේ දෙමාපියන් නෑදෑ හිතවතුන් , වළළ ඒ රත්නායක විද්‍යාලයේ ගුරු භවතුන් , ආදී ශිෂ්‍යයන් , ශ්‍රී ලංකා යුධ හමුදා නිලධාරීන් විශාල පිරිසක් කටුනායක ගුවන් තොටුපොළ පැමිණීමේ පර්යන්තය වෙත පැමිණ සිටියහ.\n\nමෙහිදී වඩාත් අවධානයට ලක්වූයේ රන් පදක්කමක් සහ රිදී පදක්කමක් දිනා දිවයිනට පැමිණි තරුෂි කරුණාරත්න වෙතය.\n\nවසර 21කට පසුව ශ්‍රී ලංකාවට ආසියානු ක්‍රීඩා උළෙලේදී රන් පදක්කමක් හිමිකරදීමට තරුෂි කරුණාරත්න සමත්විය.\n\nආසියානු ක්‍රීඩා උළෙලේ මීටර් 800 ඉසව්වට එක්වූ තරුෂි කරුණාරත්න එම ඉසව්ව මිනිත්තු 2:03.20කින් නිම කරමින් එහි රන් පදක්කම හිමිකරගත්තාය.",
       "URL": "https://www.dinamina.lk/2023/10/11/sports/29804/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/1/"
}