{
       "Source": "dinamina",
       "Timestamp": "August 29, 2023 2:47 am",
       "Headline": "ආසියානු ක්‍රීඩා උලෙළට ශ්‍රී ලංකාව සූදානම්",
       "News Content": "ඩී. සැම්සන් සහ පුත්‍රයෝ ආයතනයේ කළමනාකාර අධ්‍යක්ෂ තුසිත රාජපක්ෂ මහතා විසින් ශ්‍රී ලංකා කණ්ඩායම් ප්‍රධානී නිශාන්ත පියසේන මහතා වෙත නිල ඇඳුම් අනුග්‍රාහකත්වය පිරිනැමූ අයුරු. ක්‍රීඩා අධ්‍යක්ෂ ජනරාල් ෂේමාල් ප්‍රනාන්දු, ජාතික ඔලිම්පික් කමිටු සභාපති සුරේෂ් සුබ්‍රමනියම්, මහලේකම් මැක්ස්වෙල් ද සිල්වා සහ ඩී.එස්.අයි. සමාගමේ අලෙවි ප්‍රධානී කුමෙරිනි කන්දප්පා මහත්ම මහත්මිහුද මේ අවස්ථාවට එක් වූහ. ඡායාරූපය – හර්බට් පෙරේරා\n\nආසියානු ක්‍රීඩා උලෙළට එක්වන ශ්‍රී ලංකා කණ්ඩායමේ සූදානම සම්බන්ධයෙන් දැනුවත් කිරීම හා නිල ඇඳුම් එළිදැක්වීම සඳහා ඊයේ ඔලිම්පික් නිවහනේ පැවති මාධ්‍ය හමුවකදී මේ බව පැවසූ ඒ මහතා මෙවර ක්‍රීඩා උලෙළට ශ්‍රී ලංකාවෙන් ක්‍රීඩක ක්‍රීඩිකාවෝ 97ක සමඟින් නිලධාරීන් හා පුහුණුකරුවන් ඇතුළුව 154 දෙනකුගෙන් සමන්විත කණ්ඩායමක් එක් වන බව කියා සිටියේය.\n\n“ආසියාවේ රටවල් 45ක් සහභාගි වෙන මේ ක්‍රීඩා උලෙළට ක්‍රීඩා 40ක් ඇතුළත්. මෙයින් ශ්‍රී ලංකාව ක්‍රීඩා 21ක් නියෝජනය කරනවා. ඊට ක්‍රීඩක ක්‍රීඩිකාවෝ 97ක් එක් වෙනවා. අපේ සමස්ත කණ්ඩායම 154ක්. මේ කණ්ඩායම් චීනයට යන්නේ කොටස් වශයෙන්. ශ්‍රී ලංකා කණ්ඩායමට ස්ථාන 3ක නවාතැන් පහසුකම් සපයා දී තිබෙනවා. ක්‍රීඩා ගම්මානය නවීණ පහසුකම්වලින් සමන්විතයි. එය අලුතින් ඉදිකළ එකක්. එහි භාවිත කළ කිසිවක් නැහැ. ඒ සියල්ල අලුත්.” නිශාන්ත පියසේන මහතා පැවසීය.\n\nමෙවර ශ්‍රී ලංකා කණ්ඩායම සඳහා දේශීය ආයතන දෙකක් ඉදිරිපත්ව සිටීම විශේෂත්වයක් බව කී කණ්ඩායම් ප්‍රධානියා එම සන්නාම ජාත්‍යන්තරයට ගෙන යෑමට හැකි වීම සතුටක් බවත් කීය. ඒ අනුව මෙවර ශ්‍රී ලංකා කණ්ඩායම සඳහා ඩී.එස්.අයි. ආයතනයේ අවි සන්නාමය සහ ලොවි ඇඟලුම් ආයතනය අනුග්‍රාහකත්වය සපයා තිබේ.\n\nජාතික ඔලිම්පික් කමිටුව සහ ක්‍රීඩා උලෙළට එක්වන කණ්ඩායම් ප්‍රධානී නිශාන්ත පියසේන මහතා ඇතුළු පිරිස එක්ව මාස දෙකකට පමණ පෙර ක්‍රීඩා උලෙළ නියෝජනය කරන ක්‍රීඩක ක්‍රීඩිකාවන් වෙනුවෙන් විශේෂ වැඩසටනක් ක්‍රියාත්මක කර ඇති අතර, එහිදි ක්‍රීඩා ඉසව් 15ක පමණ ක්‍රීඩක ක්‍රීඩිකාවන් පුහුණු ස්ථානවලට ගොස් ඔවුන් හඳුනා ගනිමින් අඩුපාඩු සහ අවශ්‍යතා සොයා බැලීමට කටයුතු කර තිබිණි.\n\nක්‍රීඩා උලෙළේ සෑම තරගයකටම දින 3කට පෙර ක්‍රීඩක ක්‍රීඩිකාවන් ක්‍රීඩා ගම්මානයට යායුතු අතර, ඉසව්වෙන් දින 2කට පසු ඉන් පිටවිය යුතුය. ඒ අනුව ශ්‍රී ලංකා කණ්ඩායම කොටස් වශයෙන් චීනය බලා පිටත්ව යෑමටත් යළි මෙරට බලා පැමිණීමටත් නියමිතය. ශ්‍රී ලංකා කණ්ඩායමේ පිටත් වීම ලබන මස 15 වැනිදා ආරම්භ වන අතර, කණ්ඩායම කොටස් 11ක් ලෙස පිටත්ව යෑමට නියමිතය. ශ්‍රී ලංකාවෙන් පිටවන අවසන් කණ්ඩායම ලෙස කරාතේ සහ රෙස්ලිං ක්‍රීඩක ක්‍රීඩිකාවෝ ඔක්තෝබර් 2 වැනිදා පිටත්ව යෑමට නියමිතය.\n\nකණ්ඩායම් විටින් විට පිටත්ව ගියද මලල ක්‍රීඩක ක්‍රීඩිකාවන් 10 දෙනකුට එම ඉසව්වලට සති 3කට පමණ පෙර චීනයට ගොස් පුහුණුවීම් සිදු කිරීමට අවස්ථාව සලසා දෙන බව මෙහිදී පැවසු ජාතික ඔලිම්පික් කමිටු මහා ලේකම් මැක්ස්වෙල් ද සිල්වා මහතා ඔලිම්පික් ආයතනයේ වියදමින් එය සිදු කරන බවත්, ශ්‍රී ලංකාවට මලල ක්‍රීඩාවෙන් පදක්කම් දිනා ගැනීමට එය අවස්ථාවක් වනු ඇති බවත් කීය. මෙලෙස රොයිං ක්‍රීඩාව සඳහා එක් වන කණ්ඩායමට ද සති කිහිපයකට කලින් චීනයට ගොස් පුහුණුවීමට ඔලිම්පික් කමිටුව අවස්ථාව සලසා දී තිබේ.\n\nමේ අතර ක්‍රීඩා උලෙළේ සංවිධායකයන් විසින් රග්බි ක්‍රීඩාව සඳහා කුසපත් ඇදීම සිදු කළ අතර, ඒ සඳහා ශ්‍රී ලංකාව ඇතුළත්ව නොතිබිණි. කෙසේ වෙතත් මැක්ස්වෙල් ද සිල්වා මහතා පැවසුවේ ශ්‍රී ලංකා රග්බි කණ්ඩායම අනිවාර්යයෙන්ම මේ ක්‍රීඩා උලෙළට සහභාගී වන බවත්, එම ඉසව්වෙන් ශ්‍රී ලංකාවට පදක්කමක් දිනා ගත හැකි වනු ඇති බවත්ය. සත් සාමාජික රග්බි ඉසව්ව වන මේ සඳහා ශ්‍රී ලංකාවෙන් ක්‍රීඩකයෝ 12 දෙනකු එක්වීමට නියමිත අතර, ඔවුන් පසුගිය සතියේ පුහුණුවීම් ආරම්භ කර තිබිණි.\n\nමෙවර ක්‍රීඩා උලෙළට එක්වන ශ්‍රී ලංකා කණ්ඩායමෙන් ක්‍රීඩා අමාත්‍යාංශය සහ ක්‍රීඩා ඇමැතිවරයා බලාපොරාත්තු වන්නේ කුමක් ද යන්න මේ මාධ්‍ය හමුවේදී මාධ්‍යවේදියකු ඇසූ ප්‍රශ්නයකට පිළිතුරු දුන් ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල් ආචාර්ය ෂෙමාල් ප්‍රනාන්දු මහතා පැවසුවේ දක්ෂ ක්‍රීඩක ක්‍රීඩිකාවන්ට සහභාගිවීමට අවස්ථාව දීම ඇමැතිවරයාගේ බලාපොරාත්තුව වූ බවත් සියලු ක්‍රීඩක ක්‍රීඩිකාවන් තම ඉහළම දක්ෂතා පෙන්වීමට කටයුතු කරනු ඇති බවට විශ්වාස කරන බවත්ය. මෙවර ක්‍රීඩා උලෙළේ තේමා ගීතය සඳහා ශ්‍රී ලාංකික ගායන ශීල්පියකු වන මාරියෝ ආනන්දගේ ගීතයක් තේරීපත්ව තිබීමද විශේෂත්වයකි. රටවල් 45ක තරගයකින් අනතුරුව එම ගීතය පළමු ස්ථානයට පත්ව ඇත.\n\nමේ මාධ්‍ය හමුවේදී ශ්‍රී ලංකා කණ්ඩායමේ නිල ඇඳුම සහ ක්‍රීඩක ඇඳුම් ද එළිදැක්විණි.\n\nමෙවර ක්‍රීඩා උලෙළ සැප්තැම්බර් මස 23 වැනිදා සිට ඔක්තෝබර් මස 8 වැනිදා දක්වා පැවැත්වේ.",
       "URL": "https://www.dinamina.lk/2023/08/29/sports/17839/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%8b%e0%b6%bd%e0%b7%99%e0%b7%85%e0%b6%a7-%e0%b7%81%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/27/"
}