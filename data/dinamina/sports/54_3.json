{
       "Source": "dinamina",
       "Timestamp": "July 7, 2023 1:00 am",
       "Headline": "එල්පීඑල් තරගාවලියට සූදු සමාගම් නෑ",
       "News Content": "සිය ක්‍රීඩා ජර්සියට කිසිදු ආකාරයක ඔට්ටු තැබීමේ සමාගමක වෙළෙඳ සන්නාමයක් සටහන් නොකරන ලෙස මේ මස අගභාගයේදී ආරම්භ වන ලංකා ප්‍රිමියර් ලීග් තරගාවලියේ (එල්පීඑල්) ‘කලම්බු ස්ට්‍රයිකර්ස්’ කණ්ඩායමේ නායකත්වය දරන පාකිස්තාන පිලේ නායක බාබර් අසාම් එහි හිමිකරුවන්ගෙන් ඉල්ලීමක් කර ඇතැයි ද ඔහුගේ ඉල්ලීමට එම කණ්ඩායමේ හිමිකරුවන් එකඟතාව පළ කර ඇතැයි ද විදෙස් මාධ්‍ය වාර්තා කළේය. එමෙන්ම ‘කලම්බු ස්ට්‍රයිකර්ස්’ කණ්ඩායමේ ගිවිසුමට ඔහු අත්සන් තබා ඇත්තේ එම වගන්තිය ඇතුළත් කිරීමෙන් පසුව බවට ද වාර්තා වේ.\n\nමෙවර එල්පීඑල් තරගාවලියට කිසිදු ආකාරයක ඔට්ටු තැබීමේ සමාගමක් සම්බන්ධ වී නැති බව තරගාවලි අධ්‍යක්ෂ සමන්ත දොඩම්වල මහතා ‘දිනමිණ’ කළ විමසුමකදී ප්‍රකාශ කළේය.\n\nඑල්පීඑල් තරගාවලිය කිසිදු ආකාරයක දූෂණයකින් තොරව පැවැත්වීමේ අරමුණින් ක්‍රීඩක වෙන්දේසියට ජාත්‍යන්තර ක්‍රිකට් කවුන්සිලයේ දූෂණ විරෝධී ඒකකයේ නිලධාරින්ට පවා ඇරියුම් කළ බවත්, ජාත්‍යන්තර ක්‍රිකට් කවුන්සිලයේ දූෂණ වංචා විමර්ශන ප්‍රධානියා වන ස්ටීව් රිචඩ්සන් ද ඊට සහභාගි වූ බවත් දොඩම්වල මහතා කියා සිටියේය.\n\nතරගාවලියට කණ්ඩායම් හිමිකරුවන් පමණක් නොව පුහුණු කාර්ය මණ්ඩලය සහ ක්‍රීඩකයන් තෝරා ගැනීම සිදු කරනු ලැබුවේ ද ජාත්‍යන්තර ක්‍රිකට් කවුන්සිලයට සහ ආසියානු ක්‍රිකට් කවුන්සිලයට යොමු කර තහවුරු කර ගැනීමෙන් පසුව බවත් ඔහු සඳහන් කළේය. ක්‍රීඩකයන්ගේ වෙන්දේසිය පවත්වනු ලැබුවේ ද ඒ අනුව බව දොඩම්වල මහතා වැඩිදුරටත් කීවේය.",
       "URL": "https://www.dinamina.lk/2023/07/07/sports/4746/%e0%b6%91%e0%b6%bd%e0%b7%8a%e0%b6%b4%e0%b7%93%e0%b6%91%e0%b6%bd%e0%b7%8a-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba%e0%b6%a7-%e0%b7%83%e0%b7%96%e0%b6%af%e0%b7%94/",
       "Category": "sports",
       "Parent URL": "https://www.dinamina.lk/category/sports//page/54/"
}