{
       "Source": "dinamina",
       "Timestamp": "October 7, 2023 1:00 am",
       "Headline": "ලෝක කුසලාන තරගාවලිය",
       "News Content": "ලෝක කුසලාන තරගාවලියේ පාකිස්තානය සහ නෙදර්ලන්තය අතර ඊයේ පැවැති තරගයෙන් ලකුණු 81ක ජයක් වාර්තා කිරීමට පාකිස්තානය සමත් විය. හයිද්‍රබාද් නුවර පැවැති මේ තරගයේ කාසියේ වාසිය දිනූ නෙදර්ලන්ත පිලේ ඇරියුමෙන් පළමුව පන්දුවට පහර දුන් පාකිස්තානය ඕවර 49කදි ලකුණු 286කට දැවී ගිය අතර, පිළිතුරු ඉනිම ක්‍රියාත්මක කළ නෙදර්ලන්තය ඕවර 41කදී ලකුණු 205කට දැවී ගියේය.\n\nනායක බාබර් අසාම් ඇතුළුව පාකිස්තානු ඉනිමේ ප්‍රබලතම මුල්පෙළ පිතිකරුවන් තිදෙනා ලකුණු 38ක් ඇතුළත දවාලීමට නෙදර්ලන්ත පන්දු යවන්නන් සමත්වූවද, මොහොමඩ් රිස්වාන් සහ සවුද් ශකීල් එක්ව සිව්වැනි කඩුල්ලට ලකුණු 120ක සම්බන්ධතාවක් ගොඩ නඟා මුළු ලකුණු සංඛ්‍යාව 158 දක්වා ඉහළ දැමීමට සමත් වූහ. දෙදෙනාම ලකුණු 68 බැගින් රැස් කළ අතර, පසුව පැමිණි මොහොමඩ් නවාස් ලකුණු 39ක් ද, ශදාබ් ඛාන් ලකුණු 32ක් ද රැස් කිරීමට සමත් වූහ. පන්දු යැවීමේදී බාස් ඩි ලීඩ් කඩුලු 4ක් දවාලීය.\n\nපිළිතුරු ඉනිම ක්‍රීඩා කළ නෙදර්ලන්තයේ මුල් කඩුලු 2 ලකුණු 50ක් ඇතුළත බිඳ වැටුණද, ආරම්භක පිතිකරු වික්‍රම්ජිට් සිං සහ බාස් ඩි ලීඩ් එක්ව මුළු ලකුණු සංඛ්‍යාව 120 දක්වා ඉහළ දැමීමට සමත් වූහ. වික්‍රම්ජිට් සිං ලකුණු 52ක් රැස් කළ අතර, බාස් ඩි ලීඩ් ලබාගත් ලකුණු සංඛ්‍යාව 67කි.",
       "URL": "https://www.dinamina.lk/2023/10/07/sports/28706/%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/4/"
}