{
       "Source": "dinamina",
       "Timestamp": "August 3, 2023 1:43 am",
       "Headline": "නින්දවූර් පාසල් සිසුවකුට අතවර කළ බවට  බැඩ්මින්ටන් උපසභාපතිවරයකුට චෝදනා -ජාතික ළමාරක්ෂක අධිකාරියටත් පැමිණිල්ලක්",
       "News Content": "\n\nශ්‍රී ලංකා බැඩ්මින්ටන් ආයතනයේ උපසභාපතිවරයකුට ළමා අතවර චෝදනාවක් එල්ල වී ඇතැයි වාර්තා වේ. නැඟෙනහිර පළාත් බැඩිමින්ටන් සංගමයේ ලේකම්වරයා ලෙසත් කටයුතු කරන එම නිලධාරියා නින්දවූර් ප්‍රදේශයේ ජාතික පාසලක 9 වැනි ශ්‍රේණියේ සිසුවකුට අතවර කළ බවට මාපියන් පිරිසක් කළ චෝදනාවක් මත මේ සම්බන්ධව නින්දවූර් පොලිසියට සහ ජාතික ළමාරක්ෂක අධිකාරියට පැමිණිලි ඉදිරිපත් කර ඇතැයි ශ්‍රී ලංකා බැඩ්මින්ටන් ආයතනයේ උපසභාපතිවරයකු වන රොෂාන් ගුණවර්ධන මහතා ‘දිනමිණ’ට ප්‍රකාශ කළේය.\n\nමේ චෝදනාව සම්බන්ධව කල්මුණේ කලාප අධ්‍යාපන අධ්‍යක්ෂවරයාට, නැඟෙනහිර පළාත් ක්‍රීඩා අධ්‍යක්ෂවරයාට මෙන්ම අධ්‍යාපන අමාත්‍යාංශයේ ලේකම්වරයාට ද පැමිණිලි කළ බව රොෂාන් ගුණවර්ධන මහතා වැඩිදුරටත් කීවේය. ලබන 5 වැනිදා පැවැත්වීමට නියමිත බැඩ්මින්ටන් ආයතනයේ කවුන්සිල රැස්වීමේදී එම උපසභාපතිවරයා තනතුරෙන් ඉවත් කිරීමේ යෝජනාවක් ඉදිරිපත් වීමට නියමිත අතර, මේ සම්බන්ධව බැඩ්මින්ටන් ආයතනය දැඩි පියවරක් ගනු ඇතැයි වාර්තා වේ.\n\nඅදාළ සිදුවීම සම්බන්ධව පැමිණිල්ලක් ලැබුණු බව ‘දිනමිණ’ කළ විමසුමකදී නින්දවූර් පොලිස් ස්ථානාධිපතිවරයා තහවුරු කළ අතර, ඒ පිළිබඳ පරීක්ෂණයක් පවත්වන බව ද සඳහන් කළේය. මේ වන විට එම උපසභාපතිවරයා සැඟව සිටින බවත්, ඔහු අත්අඩංගුවට ගැනීමට නියමිත බවත් ආරංචි මාර්ග සඳහන් කළේය.\n\nශ්‍රී ලංකා බැඩ්මින්ටන් ආයතනය විසින් පවත්වනු ලබන අවුරුදු 13න් පහළ දිස්ත්‍රික් බැඩ්මින්ටන් ක්‍රීඩක ක්‍රීඩිකාවන් සංචිතගත කිරීමේ වැඩසටහන යටතේ පසුගියදා අම්පාර, මඩකලපුව සහ ත්‍රිකුණාමලය කේන්ද්‍ර කරමින් එම වැඩසටහන ක්‍රියාත්මක කළ අවස්ථාවේදී මාපියන් අදාළ උපසභාපතිවරයාට එරෙහිව දැඩි විරෝධතාවක් එල්ල කර ඇත. ත්‍රිකුණාමලය දිස්ත්‍රික් බැඩ්මින්ටන් සභාපතිවරයා වන ජ්‍යෙෂ්ඨ පොලිස් අධිකාරි ප්‍රසන්න බ්‍රාහ්මණගේ මහතාගේ සහභාගිත්වයෙන් එම දිස්ත්‍රික්කයේ වැඩසටහන පැවැති අවස්ථාවේදීද මාපියන් මේ සම්බන්ධව දැඩි විරෝධයක් එල්ල කළ බව රොෂාන් ගුණවර්ධන මහතා සඳහන් කළේය.\n\nමසකට ලක්ෂ 40ක පමණ මුදලක් වැය කරමින් බැඩ්මින්ටන් ක්‍රීඩාවේ උන්නතිය වෙනුවෙන් දීපව්‍යාප්තව සිදු කරන මේ වැඩසටහන අධීක්ෂණය කරනු ලබන කලාපීය බැඩ්මින්ටන් සංවර්ධන කමිටුවේ සභාපතිවරයා ද වන රොෂාන් ගුණවර්ධන මහතා මේ චෝදනාවෙන් බැඩ්මින්ටන් ආයතනයට සිදු වූ අපකීර්තිය පිළිබඳ දැඩි කනගාටුවෙන් යුතුව අදහස් දැක්වූ අතර, එම සිදුවීම හේතුවෙන් ඉදිරියේදී අනුග්‍රාහකත්වය පවා අහිමි වීමේ අවදානමක් මතු වී ඇතැයි කියා සිටියේය.\n\nඅදාළ උපසභාපතිවරයාට පෙර වැරදි ඇති බවත්, මේ සිදුවීම එම පාසලේ විදුහල්පතිවරයා සැඟවීමට උත්සාහ දරන බවට ද තොරතුරු වාර්තා වේ. සිදුවීමට සම්බන්ධ නිලධාරියා නැඟෙනහිර පළාතේ බැඩ්මින්ටන් සංගමයේ ලේකම්වරයා ලෙස කටයුතු කරන අතරතුරම පාපන්දු, රග්බි සහ මලල ක්‍රීඩා සංගම්වලත් ලේකම්වරයා ලෙස කටයුතු කරමින් සිටින බව ද වාර්තා වේ. ක්‍රීඩා පනතට පටහැණිව සංගම් 4ක නිලතල දැරීම සම්බන්ධව ඔහු පසුගියදා අම්පාරේ පැවැති ක්‍රීඩා උත්සවයකදී ක්‍රීඩා ඇමැති රොෂාන් රණසිංහ මහතාගේ ද දෝෂ දර්ශනයට ලක් වූ බව වැඩිදුරටත් වාර්තා වේ.\n\n\n\nෆවුස් මොහොමඩ්",
       "URL": "https://www.dinamina.lk/2023/08/03/sports/11282/%e0%b6%b1%e0%b7%92%e0%b6%b1%e0%b7%8a%e0%b6%af%e0%b7%80%e0%b7%96%e0%b6%bb%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b6%9a%e0%b7%94%e0%b6%a7/",
       "Category": "sports",
       "Parent URL": "https://www.dinamina.lk/category/sports//page/39/"
}