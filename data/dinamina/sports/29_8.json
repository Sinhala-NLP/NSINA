{
       "Source": "dinamina",
       "Timestamp": "August 23, 2023 1:00 am",
       "Headline": "සමස්ත ලංකා බොක්සිං දීනූ කොටගල සිරිපැරකුම් ශූරයෝ",
       "News Content": "පුහුණුවීමට ස්ථානයක් නොමැතිව හා සහෝදර පාසලකින් ඉල්ලාගත් ක්‍රීඩා උපකරණ භාවිතා කරමින් මෙවර පැවැති 2023 වසරේ සමස්ත ලංකා බොක්සිං තරඟාවලියේ බාලිකා අංශයේ සම ශුරතාව දිනා ගැනීමට නුවරඑළිය අධ්‍යාපන කලාපයට අයත් කොටගල සිරිපැරකුම් විදුහල සමත්ව තිබේ.\n\nමෙවර සමස්ත ලංකා බොක්සිං තරගාවලිය රත්නපුර සීවලි මහ විදුහලේදී පැවැති අතර, ඒ සඳහා ක්‍රීඩිකාවන් තිදෙනෙකු ඉදිරිපත් කරන ලද කොටගල සිරි පැරකුම් විදුහල හා ක්‍රීඩිකාවන් අට දෙනෙකු ඉදිරිපත් කරන ලද කිරිබත්කුඹුර විහාර මහා දේවි බාලිකා විදුහල සම ශුරතාව දිනා ගන්නා ලදි.\n\nමෙම තරගාවලියේ කිලෝග්‍රෑම් 40- 43 බර පන්තියෙන් කොටගල සිරිපැරකුම් විදුහලේ බ්‍රයන් සොනාලි රන් පදක්කම දිනා ගත් අතර, කි.ග්‍රෑ. 37- 40 අතර බර පන්තිය යටතේ නිම්සි මිලෝනියා සිසුවිය රන් පදක්කම හා කනිෂ්ඨ බාලිකා තරගාවලියට ඉදිරිපත් වූ ආර්. මොනිෂා ලෝකඩ පදක්කම දිනා ගත්තාය. ඉතාමත් අඩු පහසුකම් සහිත පාසලක් මෙන්ම, එහි සිංහල, ද්‍රවිඩ මිශ්‍ර අධ්‍යාපනය ලබන සිසුන්ගේ මවුපියන් දැඩි ආර්ථික දුෂ්කරතාවලින් පෙළෙමින් සිටියදී මෙවැනි ජයග්‍රහණ ලබා ගැනීම අගය කල යුතු කරුණකි.\n\nමේ පිළිබඳව අදහස් දැක් වු සිරි පැරකුම් විදුහලේ බොක්සිං පුහුණුකරු හා විදුහල්පතිනී ලක්මිණි ලසන්තිකා මහත්මිය “අප පාසලේ ළමුන් දැඩි ආර්ථික අපහසුතා මැද්දේ තමයි අධ්‍යාපන කටයුතුවල මෙන්ම ක්‍රීඩා කටයුතුවල නිරත වන්නේ. බොක්සිං ක්‍රීඩාව පුහුණු වෙන්න පාසල තුළ සුදුසු ස්ථානයක් නැහැ. පායන දිනවලදී ක්‍රීඩා පිටියේත්, වැසි දිනවල පන්ති කාමරයේත් බොක්සිං ක්‍රීඩාව පුහුණු වන්නේ. මෙම තරගාවලියට අපේ සිසුන් සහභාගි වුණේ සහෝදර පාසලකින් ඉල්ලා ගත් බොක්සිං ඇඳුම් ඇඳගෙනයි. එමෙන්ම පුහුණුවීම් සඳහා බොක්ෂින් අත් ආවරණ ලබා දුන්නේ මහනුවර ත්‍රිත්ව විදුහලේ සිසුන්. බොක්සිං ක්‍රීඩාව පුහුණු කරන්න වහලයක් සහිත ස්ථානයක් පාසලට තිබේ නම් එය බෙහෙවින් වටිනවා“ විදුහල්පතිනිය පැවැසුවාය.",
       "URL": "https://www.dinamina.lk/2023/08/23/sports/16370/%e0%b7%83%e0%b6%b8%e0%b7%83%e0%b7%8a%e0%b6%ad-%e0%b6%bd%e0%b6%82%e0%b6%9a%e0%b7%8f-%e0%b6%b6%e0%b7%9c%e0%b6%9a%e0%b7%8a%e0%b7%83%e0%b7%92%e0%b6%82-%e0%b6%af%e0%b7%93%e0%b6%b1%e0%b7%96-%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/29/"
}