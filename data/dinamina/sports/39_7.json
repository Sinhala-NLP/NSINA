{
       "Source": "dinamina",
       "Timestamp": "August 2, 2023 1:54 am",
       "Headline": "වසර 27කට පසු මාලිගාවත්ත යූත්  පාපන්දු අවසන් සටනකට එයි",
       "News Content": "ජාවාලේන් හා මාලිගාවත්ත යූත් අතර තරගයේ උණුසුම් අවස්ථාවක්. ඡායාරූපය – ප්‍රින්ස් ගුණසේකර\n\nසිටිලීග් සභාපති කුසලාන පාපන්දු තරගාවලියේ අවසන් මහා තරගයට මාලිගාවත්ත යූත් ක්‍රීඩා සමාජය සුදුසුකම් ලබයි. ජාවාලේන් හා මාලිගාවත්ත යූත් අතර පසුගියදා සිටිලීග් පිටියේ පැවති තීරණාත්මක අවසන් වටයේ තරගයේදී ගෝල් 1-0ක පෙරැළිකාර ජයක් මාලිගාවත්ත යූත් පිල වාර්තා කරමින් ඉදිරියට පැමිණියේය. ඒ අනුව කොළඹ පාපන්දු සමාජය හා මාලිගාවත්ත යූත් අතර අවසන් මහා තරගය ලබන මස 6 වැනිදා පස්වරු 3.30ට සිටිලීග් පිටියේදී පැවැත්වීමට නියමිතය.\n\nමාලිගාවත්ත යූත් පිල මෙවැනි තරගාවලියක අවසන් මහා තරගයට සුදුසුකම් ලබා ඇත්තේ වසර 27කට පසුවීම විශේෂත්වයකි. 1996 වසරේදී පැවැති විජය කුමාරණතුංග පාපන්දු අවසන් මහා තරගයට මාලිගාවත්ත යූත් ක්‍රීඩා සමාජය සුදුසුකම් ලබා තිබිණි. කණ්ඩායම් 16ක් අතරේ පැවැති විජය කුමාරණතුංග පාපන්දු අවසන් මහා තරගයේදී මාලිගාවත්ත යූත් – සෝන්ඩර්ස් අතර තරගය කොළඹ සුගතදාස ක්‍රීඩාංගණයේ පැවති ඇති අතර, එහිදී ගෝල් 1-0කින් සෝන්ඩර්ස් පිල ජයග්‍රහණය වාර්තා කළේය.\n\nඅනතුරුව මාලිගාවත්ත යූත් ක්‍රීඩා සමාජය විවිධ හේතු මත පසුබැසීමට ලක්වූ අතර, දැන් යළිත් යුද හමුදා පිලේ හිටපු නායක මොහොමඩ් ඉසෙදීන්ගේ පුහුණුකාරීත්වය යටතේ දස්කම් අතරට පැමිණෙමින් සිටී.\n\nජාවාලේන් හා මාලිගාවත්ත යූත් අතර තරගයේ පළමු භාගයේදී දෙපිලම ගෝල් වාර්තා නොකළ අතර, 74 වැනි මිනිත්තුවේදී මොහොමඩ් සර්ෆාන් ජයග්‍රාහී ගෝලය වාර්තා කළේය. ජාවාලේන් පිලේ ආරක්ෂක පෙළ ක්‍රීඩකයින් තිදෙනෙකු අතරින් පාපන්දුව ඉදිරියට ගෙන ආ සර්ෆාන් එම අනර්ඝ ගෝලය එක් කළේය. ශ්‍රී ලංකා පාපන්දු ක්‍රීඩාව ජාත්‍යන්තර තහනමක ලක්ව තිබියදී ජාවාලේන් හා මාලිගාවත්ත යූත් අතර තරගය නැරැඹීමට 2300ක පමණ ප්‍රෙක්ෂක පිරිසක් පැමිණ සිටීම විශේෂත්වයකි.\n\n6 වැනි වරට පැවැත්වෙන සිටිලීග් සභාපති කුසලාන පාපන්දු තරගාවලියේ ජයග්‍රාහී කණ්ඩායමට රු. 150,000ක් හා අනුශූරයන්ට රු. 100,000ක් පිරිනැමෙන අතර, සෑම තරගයකම දක්ෂතා දක්වන ක්‍රීඩකයන්ට තෑගි පිරිනැමීමට කටයුතු යොදා ඇත. සිටිලීග් පාපන්දු ලීගයේ සභාපති ආර්. පුවනේන්ද්‍රන් මහතාගේ පෞද්ගලික මුදලින් මේ තරගාවලිය සඳහා අනුග්‍රාහකත්වය සැපයීම විශේෂත්වයකි.\n\nප්‍රින්ස් ගුණසේකර",
       "URL": "https://www.dinamina.lk/2023/08/02/sports/10931/%e0%b7%80%e0%b7%83%e0%b6%bb-27%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b7%80%e0%b6%ad%e0%b7%8a%e0%b6%ad-%e0%b6%ba%e0%b7%96%e0%b6%ad/",
       "Category": "sports",
       "Parent URL": "https://www.dinamina.lk/category/sports//page/39/"
}