{
       "Source": "dinamina",
       "Timestamp": "September 9, 2023 1:00 am",
       "Headline": "සුපිරි හතරේ ශ්‍රී ලංකා – බංග්ලාදේශ තරගය අද",
       "News Content": "ආසියානු කුසලාන ක්‍රිකට් තරගාවලියේ සුපිරි 4 වටයේ ශ්‍රී ලංකාව මුහුණ දෙන බංග්ලාදේශයට එරෙහි තරගය කොළඹ ආර්. ප්‍රේමදාස ක්‍රීඩාංගණයේදී අද පස්වරු 3ට ආරම්භ වේ. මේ තරගාවලියේදී ශ්‍රී ලංකාව සහ බංග්ලාදේශය දෙවැනි වරටත් හමුවන අතර, පල්ලෙකැලේදී මෙයට දින 9කට කලින් නිමාවූ එම තරගයේදී ශ්‍රී ලංකාවට කඩුලු 5ක ජයක් හිමි විය. ඇෆ්ගනිස්තානය ලකුණු 2කින් තියුණු ලෙස පරාජය කළ ශ්‍රී ලංකා ක්‍රීඩකයෝ ආකර්ෂණීය ලෙස සුපිරි 4 වටයට පිවිසියහ.\n\nබංග්ලාදේශය ලාහෝර් පිටියේ පැවති ඇෆ්ගනිස්තානය සමඟ තරගයෙන් ලකුණු 89ක ජයක් වාර්තා කළ අතර, සුපිරි 4 වටයේ පාකිස්තානය සමඟ තරගය අභියෝගාත්මක බව තහවුරු කරමින් බංග්ලාදේශය කඩුලු 7කින් පරාජය විය.\nදෙරට අතර මෙතෙක් පැවති එක්දින තරග 52කදී ශ්‍රී ලංකාව ජයග්‍රහණ 41ක් වාර්තා කොට ඇති අතර, බංග්ලාදේශය අවස්ථා 9කදී ශ්‍රී ලංකාව පරාජය කර තිබේ. ආසියානු කුසලාන තරගාවලියේදී කණ්ඩායම් දෙකම 14 වතාවක් මුණගැසී ඇති අතර, ශ්‍රී ලංකාව එයින් තරග 12ක් සහ බංග්ලාදේශය තරග 2ක් ජයග්‍රහණය කර ඇත.\n\nආර්. ප්‍රේමදාස තණතිල්ල සාම්ප්‍රදායිකව දඟ පන්දු යවන්නන්ට හිතකර බැවින් අද තරගයේදී ශ්‍රී ලංකාව වැඩි වාසියක් ලබා ගනු ඇතැයි විශ්වාසයකි. එබැවින් කාසියේ වාසිය දිනා මුලින් පන්දුවට පහර දෙන කණ්ඩායමට වැඩි සාර්ථකත්වයක් ලබා ගැනීමේ හැකියාව පවතී.\n\nකෙසේ වුවද කොළඹ කාලගුණය එතරම් යහපත් බවක් පෙනෙන්නට නොතිබීමෙන් තරගයට වර්ෂාවෙන් යම් බලපෑමක් එල්ල වනු ඇතැයි බොහෝ දෙනකුගේ මතය වී තිබේ. එහෙත් කාලගුණය ඕනෑම අවස්ථාවක වෙනස් විය හැකි බැවින් ක්‍රීඩාංගණය ආවරණවලින් වසා ප්‍රේමදාස පිටිය භාර කාර්ය මණ්ඩලය දවස පුරා සූදානමින් සිටී.\n\nමේ තරගය වෙද්දී ශ්‍රී ලංකා ආරම්භක පිතිකරු දිමුත් කරුණාරත්නට එක්දින ජාත්‍යන්තර තරගවලදී ලකුණු 8000 සීමාවට පැමිණීමට තවත් ලකුණු 88ක් අවශ්‍ය බැවින් මේ තරගය හොඳ අවස්ථාවක් වී තිබේ. කුසල් මෙන්ඩිස් ශ්‍රී ලංකා පිලට ශක්තියක් වෙමින් තරග දෙකකදී ලකුණු 97ක් ලබා ඇති අතර, අවසන් තරගයේදී ඇෆ්ගනිස්තානයට එරෙහිව පන්දු 84කින් ලකුණු 92ක් ලබාගෙන හිස ඔසවා පහරදෙමින් සිටියි.\n\nවේග පන්දු යවන මතීෂ පතිරණ බංග්ලාදේශයට එරෙහිව ලකුණු 32කට කඩුලු 4ක් දවාගත් අතර, මේ වන විට තරගාවලියේදී කඩුලු 5ක් දවාගෙන සිටී. කසුන් රාජිත කඩුලු 4ක් දවාගත් අතර, දුනිත් වෙල්ලාලගේ පිත්තෙන් මෙන්ම පන්දුවෙන් දස්කම් දක්වමින් සිටී.\n\nබංග්ලාදේශයේ ඉදිරි පෙළ පිතිකරු නජ්මුල් හොසේන් ෂන්ටෝ ශතකයක් හා අර්ධ ශතකයක් සමඟ තරග දෙකකදී ලකුණු 193ක් ලබා තරගාවලියේ දැනට ඉදිරියෙන්ම සිටින අතර, ඔහු තරගාවලියෙන් විවේක ගැන්වීම බංග්ලාදේශයට අවාසියක් වී තිබේ.\nඔහුට සහයක් වෙමින් බංග්ලාදේශ ඉනිමේ කැපී පෙනෙන තරුවක් බවට පත්ව ඇති මෙහෙදි හසන් මිරාෂ් ශතකයක් සමඟ ලකුණු 117ක් ලබා 89.31ක ප්‍රහාරක වේගයක සිටීම ශක්තියක් වී තිබේ. මුෂ්ෆිකර් රහීම් තරග තුනකදී ලකුණු 110ක් ලබා ඇති අතර, නායක ශකීබ් අල් හසන්ගේ තුන් ඉරියව් දස්කම් මේ තරගයේදී ප්‍රධාන විය හැකිය. ඔහු පසුගිය තරග දෙකේදී නොදැවී ලකුණු 32ක් සහ ලකුණු 53ක් ලබාගත් අතර, ශ්‍රී ලංකාවට එරෙහි තරගයේදී ලකුණු 29කට කඩුලු 2ක් දවා දස්කම් දැක්වීය. පන්දු යවන්නන් අතුරින් ටස්කින් අහමඩ් කඩුලු 6ක් හා ෂොරිෆුල් ඉස්ලාම් කඩුලු 5ක් දවාගෙන සිටිති.\nශ්‍රී ලංකා සංචිතය: දසුන් ශානක (නායක), පැතුම් නිස්සංක, දිමුත් කරුණාරත්න, කුසල් මෙන්ඩිස්, කුසල් පෙරේරා, චරිත් අසලංක, සධීර සමරවික්‍රම, ධනංජය ද සිල්වා, මහීෂ් තීක්ෂණ, දුනිත් වෙල්ලාලගේ, මතීෂ පතිරණ, කසුන් රාජිත, දුශාන් හේමන්ත, ප්‍රමෝද් මධුෂාන්, බිනුර ප්‍රනාන්දු\n\nබංග්ලාදේශ සංචිතය: ශකීබ් අල් හසන් (නායක), අෆීෆ් හොසේන්, අනමුල් හක්, මොහොමඩ් නයිම්, මෙහෙදි හසන් මිරාෂ්, මෙහිදි හසන්, ලිටන් දාස්, තව්හිඩ් හිරිඩෝයි, මුෂ්ෆිකර් රහීම්, නසූම් අහමඩ්, ෂමීම් හොසේන්, ෂොරිෆුල් අස්ලාම්, ටැන්සිඩ් හසන්, ටැන්සිම් හසන් ෂකීබ්, ටස්කින් අහමඩ්\n\nප්‍රින්ස් ගුණසේකර\n\n",
       "URL": "https://www.dinamina.lk/2023/09/09/sports/20851/%e0%b6%8b%e0%b6%ab%e0%b7%94%e0%b7%83%e0%b7%94%e0%b6%b8%e0%b7%8a-%e0%b7%83%e0%b6%a7%e0%b6%b1%e0%b6%9a%e0%b7%8a-%e0%b7%80%e0%b7%90%e0%b7%83%e0%b7%8a%e0%b7%83%e0%b6%a7-%e0%b7%83%e0%b7%93%e0%b6%ad/",
       "Category": "sports",
       "Parent URL": "https://www.dinamina.lk/category/sports//page/22/"
}