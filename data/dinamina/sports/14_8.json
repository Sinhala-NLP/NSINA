{
       "Source": "dinamina",
       "Timestamp": "September 21, 2023 1:44 am",
       "Headline": "ක්‍රීඩාවෙන් දූෂණය තුරන් කරන්න අමාත්‍යවරයා ගන්නා උත්සාහයට හොඳ ලකුණක්",
       "News Content": "ශ්‍රී ලංකා ක්‍රිකට් ආයතනයේ වෝහාරික විගණන වාර්තාව පාර්ලිමේන්තුවට ඉදිරිපත් කිරීම ක්‍රීඩා අමාත්‍ය රොෂාන් රණසිංහ මහතා ක්‍රීඩාවෙන් දූෂණය හා වංචාව තුරන් කිරීමට ගන්නා වෑයමට හොඳ ලකුණක් බව ශ්‍රී ලංකා ක්‍රිකට් පිලේ හිටපු නායක අර්ජුන රණතුංග මහතා ප්‍රකාශ කරයි.\n\nආසියානු කුසලාන තරගාවලිය සම්බන්ධව තමාට ගැටලු රාශියක් ඇතැයි ද කී අර්ජුන රණතුංග මහතා ශ්‍රී ලංකා පිලේ ක්‍රීඩකයන්ට හෝ නායකත්වයට දොස් නොපවරන ලෙසත් ඉල්ලා සිටියේය.\n\nක්‍රීඩා අමාත්‍යාංශ ශ්‍රවණාගාරයේදී පසුගියදා පැවැති ප්‍රවීණ මාධ්‍යවේදී සරත් ජයසිංහ මහතාගේ ‘සුපිරි ක්‍රීඩකයන්ගේ සුපිරි ඉනිම්’ කෘතිය එළිදැක්වීමේ උත්සවයට සහභාගි වෙමින් අර්ජුන රණතුංග මහතා එසේ ප්‍රකාශ කළේය.\n\nආසියානු කුසලාන තරගාවලියේ නීතිරීති හදිසියේම වෙනස් කරමින් ඉන්දියාව සහ පාකිස්තානය අතර පැවැති සුපිරි හතරේ තරගයට අතිරේක දිනයක් වෙන් කිරීම වැනි සිදුවීම් මීට පෙර කිසිදු තරගාවලියක සිදු වී නැතැයි ද ඔහු පැවසීය.\n\n“හිටපු කිසිම ක්‍රීඩකයෙක් අද මේ කාරණාව ගැන කතා කරන්නේ නෑ. ඒත් මම මේ අසාධාරණය පෙන්වා දිය යුතුයි. මාධ්‍යයටත් ලොකු වගකීමක් තියෙනවා. ඒත් ඇතැම් හේතු මත ඔවුන් මේ වගේ වැරදි පෙන්වලා දෙන්න අසමත් වෙලා තිබෙනවා.” ඔහු කීවේය.\n\n“ආසියානු ක්‍රිකට් කවුන්සිලයේ සභාපතිවරයා ක්‍රීඩාංගණයේ සේවක මහත්වරුන්ට අමෙරිකානු ඩොලර් 50,000ක් පිරිනමනවා අපි දුටුවා. ඔවුන් අතිවිශිෂ්ට සේවයක් ඉටු කළ බව අපි දන්නවා. ඒත් කිසිදු ආයතනයකින් ඔවුන්ට මෙවැනි ත්‍යාගයක් කවදාවත් ලැබිලා තිබුණේ නෑ. ඒ වගේම අවසන් තරගයේ වීරයා වුණු මොහොමඩ් සිරාජ් ඔහුගේ මුදල් ත්‍යාගයත් ඔවුන්ට පිරිනැමීම දුර්ලභ සිදුවීමක්.” අර්ජුන රණතුංග මහතා එසේ කීවේය.",
       "URL": "https://www.dinamina.lk/2023/09/21/sports/24085/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%af%e0%b7%96%e0%b7%82%e0%b6%ab%e0%b6%ba-%e0%b6%ad%e0%b7%94%e0%b6%bb%e0%b6%b1%e0%b7%8a-2/",
       "Category": "sports",
       "Parent URL": "https://www.dinamina.lk/category/sports//page/14/"
}