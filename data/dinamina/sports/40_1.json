{
       "Source": "dinamina",
       "Timestamp": "August 1, 2023 5:21 am",
       "Headline": "දම්රෝ වෙතින්  මලල ක්‍රීඩාවට  රු. කෝටියක්",
       "News Content": "ආසියානු මලල ක්‍රීඩා ශූරතාවලියේදී පදක්කම් දිනාගත් මලල ක්‍රීඩක ක්‍රීඩිකාවෝ ඡායාරූප – වාසිත පටබැඳිගේ\n\n\n\nආසියානු මලල ක්‍රීඩා ශූරතාවලියේදී පදක්කම් දිනාගත් මලල ක්‍රීඩක ක්‍රීඩිකාවන්ට රුපියල් ලක්ෂ 52ක මුදල් තෑගි හා ලබන සැප්තැම්බර් මාසයේ පැවැත්වෙන ආසියානු ක්‍රීඩා උලෙළට සහභාගී වන එම මලල ක්‍රීඩක ක්‍රීඩිකාවන්ට පෝෂණ දීමනා, ධාවන සපත්තු, ඔවුන්ගේ පුහුණුකරුවන්ට රුපියල් 40000ක මාසික දීමනාවක් වෙනුවෙන් රුපියල් ලක්ෂ 50ක අනුග්‍රහයක් දම්රෝ ආයතනය පිරිනමයි. මේ රුපියල් කෝටියකට අධික මූල්‍ය අනුග්‍රහය ඊයේ කොළඹ ‘මැරීනෝ මෝල්‘ ශාලාවේදී පැවැති විශේෂ උත්සවයකදී පිරිනැමිණි.\n\nශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු හා දම්රෝ හෝල්ඩිංග්ස් ප්‍රධාන විධායක නාලක ගුණතිලක මහත්වරු අතර අවබෝධතා ගිවිසුමක් ද උත්සවය අතරතුරදී අත්සන් කෙරිණි.\n\nමීටර් 800 කාන්තා තරගයේ රන් පදක්කම දිනාගත් තරුෂි කරුණාරත්නට රුපියල් ලක්ෂ 5ක්, මීටර් 400 කාන්තා තරගයේ රන් පදක්කම දිනාගත් නදීෂා රාමනායකට රුපියල් ලක්ෂ 5ක්, මීටර් 400 පිරිමි සහය දිවීමේ තරගයේදී රන් පදක්කම දිනාගත් කාලිංග කුමාර, අරුණ දර්ශන, රාජිත රාජකරුණා පබසර නිකූ සහ පසිඳු ලක්ෂාන් යන කණ්ඩායමට රුපියල් ලක්ෂ 15ක්, මීටර් 400 කාන්තා සහය දිවීමේ තරගයේදී රිදී පදක්කම දිනාගත් නදීෂා රාමනායක, තරුෂි කරුණාරත්න, නිශේන්ද්‍රා ප්‍රනාන්දු සහ සයුරි මෙන්ඩිස් යන කණ්ඩායමට රුපියල් ලක්ෂ 10ක්, මිටර් 400 මිශ්‍ර සහය දිවීමේ තරගය නියෝජනය කරමින් රිදී පදක්කම දිනාගත් අරුණ දර්ශන, තරුෂි කරුණාරත්න, නදීෂා රාමනායක සහ කාලිංග කුමාර යන කණ්ඩායමට රුපියල් ලක්ෂ 10ක්, කාන්තා හෙල්ල වීසි කිරීමේ ඉසව්වෙන් ලෝකඩ පදක්කමක් දිනූ නදීෂා ලේකම්ගේ ට රුපියල් ලක්ෂ 2.5ක් හා මීටර් 1500 සහ මීටර් 800 කාන්තා ධාවන තරග ඉසව් වලින් ලෝකඩ පදක්කම් දෙකක් දිනාගත් ගයන්තිකා අබේරත්න ට රැපියල් ලක්ෂ 5ක් මූල්‍ය තෑගි ලෙස ප්‍රදානය කෙරිණි.\n\nමේ ත්‍යාග ප්‍රදානය දම්රෝ හෝල්ඩිංග්ස් ප්‍රධාන විධායක නාලක ගුණතිලක, අධ්‍යක්ෂ ලක්මාල් සෝමරත්න, අධ්‍යක්ෂ මංජුල ප්‍රදීප්, කළමනාකාර අධ්‍යක්ෂ ප්‍රසන්න කොඩිප්පිලි, අධ්‍යක්ෂ මහේෂ් හෙට්ටිආරච්චි, සමූහ අධ්‍යක්ෂ අරෝෂ් අසංග, අධ්‍යක්ෂ ඉන්දික පෙරේරා, අධ්‍යක්ෂ සුභාස් අබේසිංහ, අධ්‍යක්ෂ අජිත් පතිරවසම්, අධ්‍යක්ෂ කැල්වින් කෘනර්, ප්‍රධාන මූල්‍ය නිලධාරී සුසන්ත රාජසේකර, ශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු හා එහි ලේකම් සමන් කුමාර ගුණවර්ධන මහත්වරු අතින් සිදුවිය.\n\nප්‍රින්ස් ගුණසේකර",
       "URL": "https://www.dinamina.lk/2023/08/01/sports/10621/%e0%b6%af%e0%b6%b8%e0%b7%8a%e0%b6%bb%e0%b7%9d-%e0%b7%80%e0%b7%99%e0%b6%ad%e0%b7%92%e0%b6%b1%e0%b7%8a-%e0%b6%b8%e0%b6%bd%e0%b6%bd-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/40/"
}