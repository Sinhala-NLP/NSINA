{
       "Source": "dinamina",
       "Timestamp": "July 14, 2023 1:00 am",
       "Headline": "කඩුලු 100ට තව එකයි",
       "News Content": "හරියටම වසරක කාලයක් ටෙස්ට් පිටියෙන් ඈත්ව සිටි ෂහීන් ෂා අෆ්රිඩි ලබන ඉරිදා ගාල්ලේදී ආරම්භ වන ශ්‍රී ලංකාව සමඟ ටෙස්ට් තරගයේදී ටෙස්ට් කඩුලු 100 සම්පූර්ණ කිරීමේ අපේක්ෂාවෙන් පසුවේ. පසුගිය වසරේ ජූලි 16 දා ගාල්ලේදී ආරම්භ වූ ශ්‍රී ලංකා – පාකිස්තාන පළමු ටෙස්ට් තරගයේදී දණහිසේ ඇති වූ ආබාධයක් හේතුවෙන් ෂහීන් ෂා අෆ්රිඩි ක්‍රිකට් ක්‍රීඩාවෙන් තාවකාලිකව ඈත්ව සිටියේය.\n\nඔහු එම අවසන් තරගයේ පළමු ඉනිමේදී ලකුණු 58කට කඩුලු 4ක් බිඳ හෙළූ අතර, දෙවැනි ඉනිමේදී ඕවර 7ක් යවමින් සිටියදී ආබාධ තත්ත්වයට පත් වූයේය. එම තරගාවලියේ දෙවැනි තරගය අහිමි වූ ෂහීන් ෂා අෆ්රිඩි ප්‍රතිකාර සඳහා පාකිස්තානය බලා පිටත්ව ගියේය.\n\nඔහු දින දෙකකට කලින් නිමාවූ හම්බන්තොට ජාත්‍යන්තර ක්‍රිකට් ක්‍රීඩාංගණයේදී ශ්‍රී ලංකා ක්‍රිකට් පාලක මණ්ඩල කණ්ඩායමට එරෙහිව දෙදින පෙරහුරු තරගයේදී පාකිස්තානය වෙනුවෙන් පන්දු යැවීම ආරම්භ කළ අතර, එහිදී ඔහු කඩුලු 4ක් බිඳහෙළුවේය.\n\nපැයට කිලෝමීටර් 151ක උපරිම වේගයෙන් පන්දු යවන මේ 23 හැවිරිදි වමත් පන්දු යවන්නා දෝලනයකින් යුතුව පන්දුව යොමු කිරීමේ සමතෙකි.\n\n“මගේ දණහිසේ ආබාධය සුවවී වසරකින් පසුව නැවත ටෙස්ට් පිටියට පැමිණීම ගැන ඉතා සතුටට පත්වෙනවා” ෂහීන් පාකිස්තාන සමාජ මාධ්‍ය ජාලයට පවසා ඇත. “ආබාධ ඇතිවීම ක්‍රීඩකයකුගේ ජීවිතයේ එක කොටසක්, නමුත් යළි ක්‍රීඩාවට පැමිණීම වැදගත්. මම ටෙස්ට් ක්‍රිකට් ක්‍රීඩාවට බෙහෙවින් ප්‍රිය කරනවා. තව එක් කඩුල්ලක් මගේ ටෙස්ට් කඩුලු ශතකයට අඩුයි. ගාල්ලේදී එය ලබා ගන්න පුලුවන් වුණොත් ඒක මට විශාල ජයග්‍රහණයක්” ෂහීන් ෂා අෆ්රිඩි පැවසීය.\n\n“සුදු පන්දුවට ක්‍රීඩා කිරීමෙන් පසු රතු පන්දු ක්‍රිකට්වලට හුරු වීමට යම් කාලයක් ගත වෙනවා. කරච්චි හී පැවැති ක්‍රිකට් කඳවුර මට ප්‍රයෝජනවත් වුණා. ටෙස්ට් ක්‍රිකට් ක්‍රීඩාවට ඉවසීම අවශ්‍යයි. කණ්ඩායමේ අනෙක් පන්දු යවන්නන් සමඟ සහයෝගයෙන් කටයුතු කළ යුතුයි” හෙතෙම සඳහන් කළේය. ෂහීන් ෂා ටෙස්ට් කඩුලු 99ක් ලබා සිටින්නේ තරග 25කදී වීම විශේෂත්වයකි. ඔහුගේ හොඳම පන්දු යැවීම ලකුණු 51ට කඩුලු 6ක් වන අතර, තරගයකදී කඩුලු 10ක් ලබාගත් අවස්ථා 1ක් හා කඩුලු 5ට වඩා ලබාගත් අවස්ථා ගණන 4කි.",
       "URL": "https://www.dinamina.lk/2023/07/14/sports/6469/%e0%b6%9a%e0%b6%a9%e0%b7%94%e0%b6%bd%e0%b7%94-100%e0%b6%a7-%e0%b6%ad%e0%b7%80-%e0%b6%91%e0%b6%9a%e0%b6%ba%e0%b7%92/",
       "Category": "sports",
       "Parent URL": "https://www.dinamina.lk/category/sports//page/50/"
}