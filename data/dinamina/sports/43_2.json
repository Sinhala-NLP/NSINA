{
       "Source": "dinamina",
       "Timestamp": "July 26, 2023 1:00 am",
       "Headline": "ධනුෂ්කගේ නඩුවේ මාධ්‍ය අවධානය විනිසුරු ප්‍රශ්න කරයි",
       "News Content": "කාන්තාවක දුෂණය කිරීමේ චෝදනාව ගැන නඩු විභාගයකට මුහුණ දීමට සූදානම් වන ශ්‍රී ලංකාවේ හිටපු ආරම්භක පිතිකරු ධනුෂ්ක ගුණතිලක ඉලක්ක කරමින් දැඩි මාධ්‍ය අවධානයක් යොමු වීම පිළිබඳ ඔස්ට්‍රේලියාවේ විනිසුරුවරයකු ප්‍රශ්න කර ඇතැයි ‘දි ඔස්ට්‍රේලියන්‘ පුවත් සේවය වාර්තා කළේය. විනිසුරු වර්වික් හන්ට් ධනුෂ්ක ඉලක්ක කරගත් මාධ්‍ය අවධානය ගැන ප්‍රශ්න කර ඇත්තේ ධනුෂ්ක පෙරේදා සිඩ්නි නුවර ඩව්නින් සෙන්ටර් දිස්ත්‍රික් අධිකරණයේ පෙනී සිටි අවස්ථාවේදීය.\n\nඔස්ට්‍රේලියාවේ පැවති ලෝක කුසලාන තරගාවලිය අතරතුර ධනුෂ්කට කාන්තා දූෂණ චෝදනාව එල්ල වූ දිනයේ සිට සැලකිය යුතු මාධ්‍ය අවධානයක් ඇති වූ බව අධිකරණයට වාර්තා වී තිබේ. මේ සිදුවීම සම්බන්ධව මිලියන 2.2ක ලිපි හා පුවත් පළ වී ඇතැයි ඔහුගේ නීතිඥ මුරුගන් තංගරාජ් අධිකරණයේදී ප්‍රකාශ කර ඇති අතර, පසුව ඔහු එම ප්‍රකාශය ඉවත් කර ගනිමින් විවිධ මාධ්‍ය ක්ෂේත්‍ර අතර බොහෝ ලිපි හා පුවත් පළ වී ඇතැයි ප්‍රකාශ කර තිබේ. ඉන් ඇතැම් මාධ්‍ය ආවරණ සම්පූර්ණයෙන්ම හිතකර නොවන බවට ධනුෂ්කගේ නීතිඥවරයා තර්ක කර තිබේ. පුවත්පතක මුල් පිටුවේ ධනුෂ්කගේ චෝදනා පළවීම දැකීමෙන් පසු සිදුවිය හැකි අගතිය ගැන විනිසුරුවරයාගේ අවධානය යොමු වී ඇති අතර, ‘මෙවැනි ආකාරයේ ප්‍රසිද්ධියක් මාධ්‍ය තුළින් ලැබීමෙන් පසු මේ පුද්ගලයාට නඩු විභාගයකින් සාධාරණයක් ඉටු වන්නේ කෙසේදැයි’ ප්‍රශ්න කර ඇතැයි වාර්තා වේ. ප්‍රචාරය අනිවාර්යයෙන්ම අහිතකර නොවන බවත්, එය හුදෙක් චෝදනා වාර්තා කිරීමක් පමණක් බවත් පැමිණිල්ල මෙහෙයවනු ලැබූ නීතිඥවරයා ප්‍රකාශ කර තිබේ.\n\nධනුෂ්කට ලිංගික අතවර චෝදනාවෙන් නිදහස් වීමට ලැබෙන්නේ නම් ඉක්මනින් නැවත ශ්‍රී ලංකාවට යෑමට හැකි වන පරිදි නඩු විභාගය වේගවත් කිරීමට ඔහුගේ නීතිඥවරයා අයැදුම්පතක් ඉදිරිපත් කර ඇතැයි ද වාර්තා වේ. ධනුෂ්ක දැඩි මානසික අවපීඩනයකින් පෙළෙන බව අධිකරණයට වාර්තා වී ඇති අතර, එය දැනට පවතින නීතිමය ක්‍රියාමාර්ග සහ මාධ්‍ය ආවරණ හේතුවෙන් උග්‍ර වී ඇතැයි ද වාර්තා වේ. නඩු විභාගය සැප්තැම්බර් 18 වැනිදා ආරම්භ කිරීමට විනිසුරුවරයා දින නියම කර තිබේ.",
       "URL": "https://www.dinamina.lk/2023/07/26/sports/9259/%e0%b6%b0%e0%b6%b1%e0%b7%94%e0%b7%82%e0%b7%8a%e0%b6%9a%e0%b6%9c%e0%b7%9a-%e0%b6%b1%e0%b6%a9%e0%b7%94%e0%b7%80%e0%b7%9a-%e0%b6%b8%e0%b7%8f%e0%b6%b0%e0%b7%8a%e0%b6%ba-%e0%b6%85%e0%b7%80/",
       "Category": "sports",
       "Parent URL": "https://www.dinamina.lk/category/sports//page/43/"
}