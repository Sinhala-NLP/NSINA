{
       "Source": "dinamina",
       "Timestamp": "September 21, 2023 1:45 am",
       "Headline": "මහේෂි අවසන් පූර්ව වටයට ඔරුවෙන් කණ්ඩායම් 5ක ක්‍රීඩකයෝ අද චීනයට",
       "News Content": "චීනයේ හැංජෝහිදී පැවැත්වෙන ආසියානු ක්‍රීඩා උලෙළ ඔරු පැදීමේ ඉසව්වෙන් අවසන් පූර්ව තරගයකට සුදුසුකම් ලබා ගැනීමට මහේෂි ලියනගේ සමත් වූවාය.\nෆුයැන්ග් ජල ක්‍රීඩා මධ්‍යස්ථානයේ පැවති මේ ඉසව්වේ කාන්තා ඒකල ස්කල්ස් තරගයට එක් වූ මහේෂි තෙවැනියා ලෙසින් තරගය නිමා කළේ මිනිත්තු 8:53.68කිනි. ඒ සමඟ ඇය අවසන් පූර්ව වටයට සුදුසුකම් ලබා ගත්තාය.\n\nඔරු පැදීමේ ක්‍රීඩා සඳහා ශ්‍රී ලංකාවෙන් ක්‍රීඩක ක්‍රීඩිකාවෝ සිවුදෙනකු එක්ව සිටින අතර, මහේෂි සමඟ එක් වූ ජයනි හිරුණිකා කාන්තා ද්විත්ව ස්කල් ඉසව්වෙන් 5 වැනි ස්ථානයට පත් විය. මොහොමඩ් නෆිරාන් පිරිමි කේවල ස්කල්ස් ඉසව්වේ 4 වැනි ස්ථානයට පත් වූ අතර, ඔහු සමඟ එක්වූ නුවන් සම්පත් එහි යුගල ඉසව්වට එක්වුවද ඉදිරියට යෑමට අසමත් විය.\nමේ අතර ක්‍රීඩා උලෙළට එක් වීම සඳහා කණ්ඩායම් 5ක ක්‍රීඩකයෝ හෙට මෙරටින් පිටත්ව යෑමට නියමිතය.\n\nඊට රග්බි, පිහිනුම්, බොක්සිං සහ චෙස් ක්‍රීඩකයෝ ඇතුළත්ව සිටිති. සත්සාමාජික තරග ඉසව්වක් ලෙස පැවැත්වෙන රග්බි තරග සඳහා ක්‍රීඩකයන් 12 දෙනකු නම් කර ඇති අතර, පිහිනුම් ඉසව් සඳහා ක්‍රීඩකයන් දෙදෙනකු සහ ක්‍රීඩිකාවක් එක් වෙයි.\nබොක්සිං සහ චෙස් සඳහා මෙවර ශ්‍රී ලංකා නියෝජනය ක්‍රීඩකයකු බැගින් වී තිබේ.\n\nශ්‍රී ලංකා රග්බි කණ්ඩායම – ශ්‍රීනාත් සූරියබණ්ඩාර, හේෂාන් ජැන්සන්, තරින්ද රත්වත්තේ, චතුර සෙනෙවිරත්න, ගැමුණු චේතිය, අදීෂ වීරතුංග, රමේෂ් ප්‍රනාන්දු, දිනූප සෙනෙවිරත්න, අංජුල හෙට්ටිආරච්චි, දර්ශන දාබරේ, ආකාෂ් මධුශංක, ඇඩම් ගෞඩර්.\nපිහිනුම් – මැතිව් අබේසිංහ, අකලංක පීරිස්, ගංගා සෙනෙවිරත්න, බොක්සිං – රුක්මාල් ප්‍රසන්න, චෙස් – එල්.එම්.එස්.ටී. ද සිල්වා.\n\nනිරෝෂාන් ප්‍රියංකර",
       "URL": "https://www.dinamina.lk/2023/09/21/sports/24087/%e0%b6%b8%e0%b7%84%e0%b7%9a%e0%b7%82%e0%b7%92-%e0%b6%85%e0%b7%80%e0%b7%83%e0%b6%b1%e0%b7%8a-%e0%b6%b4%e0%b7%96%e0%b6%bb%e0%b7%8a%e0%b7%80-%e0%b7%80%e0%b6%a7%e0%b6%ba%e0%b6%a7-%e0%b6%94%e0%b6%bb/",
       "Category": "sports",
       "Parent URL": "https://www.dinamina.lk/category/sports//page/14/"
}