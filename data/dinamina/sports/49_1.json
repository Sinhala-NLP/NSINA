{
       "Source": "dinamina",
       "Timestamp": "July 15, 2023 1:00 am",
       "Headline": "ඉන්දු-පාකිස්තාන ‘ඒ’ කණ්ඩායම් ජයගනී",
       "News Content": "නැඟී එන කණ්ඩායම් ආසියානු කුසලාන ක්‍රිකට්\n\nශ්‍රී ලංකා-ඇෆ්ගනිස්තාන තරගය අද\n\nනැඟී එන කණ්ඩායම් ආසියානු කුසලාන එක්දින ක්‍රිකට් තරගාවලියේ දෙවැනි දිනය යටතේ ඊයේ පැවති ‘බී’ කාණ්ඩයේ තරගවලින් ජයග්‍රහණ අත්කර ගැනීමට ඉන්දීය ‘ඒ’ සහ පාකිස්තාන ‘ඒ’ කණ්ඩායම් සමත් විය.\nතරගාවලියේ තෙවැනි තරගයේදී ඉන්දීය පිල විසින් එක්සත් අරාබි එමීර් ‘ඒ’ කණ්ඩායම කඩුලු 8කින් පරාජය කළ අතර, සිවුවැනි තරගයේදී පාකිස්තානය හමුවේ නේපාල කණ්ඩායම කඩුලු 4කින් පරාජය විය.එස්එස්සී පිටියේ පැවති තරගයේදී එමීර් පිල ලකුණු 175කට සීමා කළ ඉන්දීය ක්‍රීඩකයෝ ඕවර 26.3කදී කඩුලු 2ක් දැවී ඉලක්කය සපුරාගත් අතර, විශිෂ්ට ඉනිමක් ක්‍රීඩා කළ නායක යෂ් ධූල් නොදැවී ලකුණු 108ක් රැස් කළේ පන්දු 84කදී හතරේ පහර 20ක් සහ හයේ පහරක් සමඟිනි.\nඉන්දීය පිල වෙනුවෙන් පන්දුවෙන් දස්කම් දැක්වූ හර්ෂිත් රානා කඩුලු 4ක් දවා ගත්තේය.\nසීසීසී පිටියේදී පළමුව පන්දුවට පහරදුන් නේපාල පිල ලකුණු 179කට දවාගත් පාකිස්තාන ක්‍රීඩකයෝ ඕවර 32.5කදී ජයග්‍රාහී ඉලක්කය පසු කළේ කඩුලු 6ක් දැවී තිබියදීය.\nපාකිස්තාන ඉනිමේදී තයබ් තහීර් අර්ධ ශතකයක් (51) රැස් කළ අතර, සෝම්පාල් කාමි නේපාලය වෙනුවෙන් ලකුණු 75ක් රැස් කිරීමට සමත් විය. පන්දුවෙන් දස්කම් දැක්වූ පාකිස්තානයේ ෂානාවාස් දහානි කඩුලු 5ක් බිඳ දැමූ අතර, ඔහුට අනගි සහායක් දුන් මොහොමඩ් වසීම් කඩුලු 4ක් දවා ගත්තේය.\nමේ අතර සත්කාරක ශ්‍රී ලංකා ‘ඒ’ කණ්ඩායම සහභාගීවන දෙවැනි තරගය අද (15) ඇෆ්ගනිස්තාන ‘ඒ’ කණ්ඩායමට එරෙහිව සීසීසී ක්‍රීඩාංගණයේදී පැවැත්වේ. මෙය තරගාවලියේ 6 වැනි තරගය වන අතර, තරගාවලියේ 5 වැනි තරග බංග්ලාදේශ ‘ඒ’ කණ්ඩායම සහ ඕමාන ‘ඒ’ කණ්ඩායම අතර අද එස්එස්සී ක්‍රීඩාංගණයේදී පැවැත්වීමට නියමිතය.\n\nනිරෝෂාන් ප්‍රියංකර",
       "URL": "https://www.dinamina.lk/2023/07/15/sports/6752/%e0%b6%89%e0%b6%b1%e0%b7%8a%e0%b6%af%e0%b7%94-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%92-%e0%b6%9a%e0%b6%ab%e0%b7%8a%e0%b6%a9/",
       "Category": "sports",
       "Parent URL": "https://www.dinamina.lk/category/sports//page/49/"
}