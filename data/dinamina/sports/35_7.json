{
       "Source": "dinamina",
       "Timestamp": "August 11, 2023 1:02 am",
       "Headline": "අයෝමාල් රිදියෙන් ලක්මව සරසයි",
       "News Content": "ට්‍රිනිඩෑඩ් ඇන්ඩ් ටුබැගෝහිදී පැවැත්වෙන පොදු රාජ්‍ය මණ්ඩලීය යොවුන් ක්‍රීඩා උලෙළේදී පදක්කම් දෙකක් දිනා ගැනීමට ශ්‍රී ලාංකික ක්‍රීඩකයෝ සමත් වූහ.\n\nඑහිදී පිරිමි මීටර් 400 කඩුලු පැනීමේ ඉසව්වට එක්වූ අයෝමාල් අකලංක තත්පර 51.61ක කාලයක් වාර්තා කරමින් රිදී පදක්කම දිනාගත් අතර, පිරිමි උස පැනීමේ ඉසව්වට එක් වූ නිලුපුල් පෙහෙසර තේජන ලෝකඩ පදක්කම දිනා ගත්තේ මීටර් 2.00ක උසක් වාර්තා කරමිනි.\n\nඅඹගමුව මධ්‍ය මහා විද්‍යාලයේ ක්‍රීඩකයකු වන අයෝමාල් සිය ඉසව්වේ මූලික වටයේ තරගයේදී තත්පර 51.99ක කාලයක් වාර්තා කළේ ඊට එක් වූ ක්‍රීඩකයන් 10 දෙනා අතුරින් හොඳම කාලය ලෙසිනි. අවසන් තරගයේදී ඔහු වාර්තා කළ තත්පර 51.61ක ඔහුගේ දෙවැනි හොඳම දක්ෂතාව වන අතර, ඔහු පසුගිය අප්‍රේල් මාසයේ උස්බෙකිස්තානයේ පැවති ආසියානු යොවුන් මලල ක්‍රීඩා උලෙළේදී මේ ඉසව්වේ ලෝකඩ පදක්කම දිනා ගත්තේ තත්පර 51.40කිනි.\n\nමේ ඉසව්වේ රන් පදක්කම ජැමෙයිකාවේ ඩැනීල් සිඩියාන් (තත්.51.51) දිනාගත් අතර, ඔහු මූලික වටයේදී වාර්තා කර තිබුණේ තත්පර 52.83ක කාලයකි.\n\nදික්වැල්ල විජිත මධ්‍ය මහ විදුහලේ නිලුපුල් තේජන පසුගිය ආසියානු යොවුන් මලල ක්‍රීඩා උලෙළේදී උස පැනීමෙන් රිදී පදක්කම දිනාගත් ක්‍රීඩකයායි. මේ ඉසව්වට එක් වූ ලෙසඳු අර්ථවිදු මීටර් 1.95ක උසක් වාර්තා කළ අතර, ඔහුට හිමි වූයේ සිවුවැනි ස්ථානයයි.\n\nමීටර් 400 කඩුලු පැනීමේ කාන්තා ඉසව්ව නියෝජනය කළ ශලනි හංසිකා අවසන් තරගයේදී මිනිත්තු 1:03.44ක කාලයත් වාර්තා කරමින් සිවුවැනි ස්ථානය දිනාගත් අතර, එය ඇය මේ ඉසව්වෙන් දැක්වූ ඉහළම දක්ෂතාව ද විය.\n\nමේ අතර කාන්තා මීටර් 800 ඉසව්වේ මූලික වටයේ පළමු තරගයට එක් වූ කසුනි නිර්මාලි වික්‍රමසිංහ මිනිත්තු 2:20.52ක කාලයක් වාර්තා කළ ද 6 වැනි ස්ථානය හිමි වීමෙන් ඇයට අවසන් තරගය අහිමි විය. ඇය ආසියානු යොවුන් ක්‍රීඩා උලෙළේදී ලෝකඩ පදක්කම දිනූ ක්‍රීඩිකාවයි.",
       "URL": "https://www.dinamina.lk/2023/08/11/sports/13242/%e0%b6%85%e0%b6%ba%e0%b7%9d%e0%b6%b8%e0%b7%8f%e0%b6%bd%e0%b7%8a-%e0%b6%bb%e0%b7%92%e0%b6%af%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b6%9a%e0%b7%8a%e0%b6%b8%e0%b7%80/",
       "Category": "sports",
       "Parent URL": "https://www.dinamina.lk/category/sports//page/35/"
}