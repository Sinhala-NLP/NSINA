{
       "Source": "dinamina",
       "Timestamp": "August 29, 2023 1:49 am",
       "Headline": "ආසියාවේ ක්‍රිකට් මංගල්‍යය  පාකිස්තානයේදී හෙට ඇරැඹේ",
       "News Content": "අනාවැකි කියන්න තරම් ජගතෙක් නෑ: රටවල් තුනක් භයානකයි-වසීම් අක්‍රම් කියයි\n\nලෝක කුසලාන ක්‍රිකට් තරගාවලියට පමණක් දෙවැනි, ආසියාවේ ක්‍රිකට් අභිමානය ලෝකයා හමුවේ ප්‍රදර්ශනය කරන ආසියා කුසලාන ක්‍රිකට් තරගාවලිය හෙට (30) පාකිස්තානයේ පන්ජාබ් නුවර මුල්තාන් ක්‍රිකට් ක්‍රීඩාංගණයේදී ආරම්භ වෙයි. සත්කාරක පාකිස්තානය හා නේපාලය අතර, දිවා – රාත්‍රී පළමු තරගය පැවැත්වෙන අතර, එයට පෙර සමාරම්භක උලෙළක් පැවැත්වෙනු ඇතැයි අපේක්ෂා කෙරේ. එහෙත් සමාරම්භක උලෙළ පිළිබඳ කිසිදු නිල නිවේදනයක් මේ වනතුරු නිකුත් කිරීමට පාකිස්තාන ක්‍රිකට් ආයතනය පියවර ගෙන නැත.\n\nසමාරම්භක උත්සවයක් වේද? එසේ නම්, එය පවත්වන්නේ කුමන ආකාරයෙන්ද? රඟ දක්වන ශිල්පීන් සහ අමුත්තන් කවුද? යන්න තවමත් හෙළිවී නැත. පාකිස්තානය සහ නේපාලය අතර පැවැත්වෙන ආරම්භක තරගයට සහභාගි වන ලෙස පාකිස්තාන ක්‍රිකට් පාලක මණ්ඩලය විසින් ඉන්දීය ක්‍රිකට් ලේකම් සහ ආසියානු ක්‍රිකට් කවුන්සිලයේ සභාපති ජේ ෂා මහතාට ආරාධනා කළද එම යෝජනාව ප්‍රතික්ෂේප කර ඇති බව විදෙස් වාර්තා පැවැසීය.\n\nමෙවර ආසියානු කුසලාන ක්‍රිකට් තරගාවලියට සහභාගි වන ඉන්දීය කණ්ඩායමේ ප්‍රතිචාර මත පාකිස්තානයේ මුල්තාන් හා ගඩාෆි ක්‍රීඩාංගණයේ තරග 4ක් පැවැත්වෙන අතර, අනෙක් තරග 9 ශ්‍රී ලංකාවේදී පැවැත්වීමට කටයුතු යොදා ඇත. ලබන මස 17 වැනිදා කොළඹ ආර්. ප්‍රේමදාස ජාත්‍යන්තර ක්‍රීඩාංගණයේදී පැවැත්වෙන අවසන් මහා තරගයෙන් ආසියා ක්‍රිකට් සැණකෙළිය නිමාවට පත්වේ.\n\nමෙතෙක් ඕවර් 50 දිවා-රාත්‍රී ක්‍රිකට් තරග පස්වරු 2.30ට ආරම්භ කිරීමේ සම්ප්‍රදායක් පැවැතියද, තරගාවලියේ නිල විකාශන අයිතිය හිමි ආයතනයේ ඉල්ලීම පරිදි තරග ආරම්භය පැය භාගයකින් ප්‍රමාද කොට ඇත.\n\nඑබැවින් තරග ආරම්භය පස්වරු 3 වේ. ජාත්‍යන්තර ක්‍රිකට් කවුන්සිලයේ පූර්ණ සාමාජිකත්වය හිමි ශ්‍රී ලංකාව, ඉන්දියාව, පාකිස්තානය, බංග්ලාදේශය, ඇෆ්ගනිස්තානය හා ආසියා කුසලාන තරගාවලියට සුදුසුකම් ලැබූ නේපාලය මෙම තරගාවලියට එක්වෙති.\n\nඉන්දියාව සහ පකිස්තානය තරගාවලියේ ප්‍රමුඛ කණ්ඩායම් දෙකක් ලෙස සැලකෙන නමුදු ශ්‍රී ලංකාව, ඇෆ්ගනිස්ථානය සහ බංග්ලාදේශය ද අඩුවෙන් තක්සේරු කළ නොහැකි බව ප්‍රවීණ විස්තර විචාරක හා පාකිස්තාන හිටපු වේග පන්දු යවන ක්‍රීඩක වසීම් අක්‍රම් මහතා පැවැසීය. කිසිදු කණ්ඩායමක් ඉදිරියෙන්ම සිටින කණ්ඩායම් ලෙස තරගාවලියට නොයන බවත්, තරගය පැවැත්වෙන දිනයේ දක්වන දක්ෂතා මත තරග ජයග්‍රහණය තීරණය වන බවත් අවධාරණය කරන වසීම් අක්‍රම් මහතා පවසන්නේ ජයග්‍රහණය පිළිබඳ අනාවැකි කීමට තරම් කිසිඳු කණ්ඩායමක් ඉදිරියට පැමිණ නොමැති බවය.\n\n“පසුගිය වතාවේ අපි ඉන්දියාව සහ පාකිස්තානය අතර අවසන් තරගයක් ගැන අනාවැකි පළ කළා. නමුත් ශ්‍රී ලංකාව තරගය ජයග්‍රහණය කළා. ඒ නිසා කණ්ඩායම් තුනම භයානකයි. ඕනෑම කෙනෙකුට ඔවුන්ගේ දිනයේ ජයග්‍රහණය කළ හැකිය. පසුගිය වතාවේ ශ්‍රී ලංකාව ශූරතාව දිනා ගනිද්දී ඉන්දියාවට අවසන් තරගයට යාමට පවා නොහැකි වුණා“ වසීම් අක්‍රම් පැවැසීය.\n\n“ඕවර 50 ආසියානු කුසලාන තරගාවලියක් පැවැත්වීමට ගත් තීරණය ආසියානු ක්‍රිකට් කවුන්සිලයේ හොඳ අදහසක්. ඉන් පසුව අපට ඇත්තේ ලෝක කුසලාන තරගාවලිය නිසයි. මේක දිගු තරගාවලියක් නිසා එක් තරගයක් ජයග්‍රහණය කිරීම ප්‍රමාණවත් නෑ. උඩට යන්න නම් තරග දිනන්නම වෙනවා. මේක විස්සයි 20 තරගාවලියක් නොවන නිසා වෙනස් මානසිකත්වයක් සහ යෝග්‍යතාවයක් අවශ්‍ය වෙනවා“ අක්‍රම් මහතා විදෙස් මාධ්‍ය වෙත පැවැසීය.\n\nආසියානු කුසලාන ඕවර් 50 තරගාවලියේදී හය වතාවක් ඉන්දියාව කුසලානය දිනා ඇති අතර තුන් වතාවක් අවසන් තරගයේදී පරාජයට පත්වී අනුශූරයින් විය. ශ්‍රී ලංකාව පස් වතාවක් ආසියානු කුසලානය දිනාගත් අතර, හය වතාවකදී අවසන් තරගයේදී පරාජයට පත්ව දෙවැනියා විය. පාකිස්තානය ශූරතාව දෙවරක් ඉසිලූ අතර දෙවරක් අවසන් තරගයේදී පරාජයට පත්ව තිබේ. බංග්ලාදේශය තවමත් ආසියානු කුසලානය සිය රටට රැගෙන යෑමට සමත්ව නොමැති වුවද අවසන් මහා තරගයට දෙවරක් සුදුසුකම් ලැබීය.\n\nආසියානු ක්‍රිකට් ඉතිහාසයේ වැඩිම කඩුලු බිඳ හෙළීමේ වාර්තාව හා වැඩිම ලකුණු ලබා ගැනීමේ වාර්තාව ශ්‍රී ලංකාව සතුව තිබේ. මුත්තයියා මුරලිදරන් තරග 24කදී කඩුලු 30ක් හා සනත් ජයසූරිය තරග 25කදී ලකුණු 1220ක් රැස් කිරීම එම වාර්තා දෙක වේ. තරගයක හොඳම පන්දු යැවීම 2008දී අජන්ත මෙන්ඩිස් ලකුණු 13කට කඩුලු 6ක් ලෙස වාර්තා පොතේ සටහන් කොට ඇත.\n\nප්‍රින්ස් ගුණසේකර",
       "URL": "https://www.dinamina.lk/2023/08/29/sports/17843/%e0%b6%86%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%b8%e0%b6%82%e0%b6%9c%e0%b6%bd%e0%b7%8a%e0%b6%ba/",
       "Category": "sports",
       "Parent URL": "https://www.dinamina.lk/category/sports//page/27/"
}