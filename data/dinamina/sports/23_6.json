{
       "Source": "dinamina",
       "Timestamp": "September 7, 2023 3:45 am",
       "Headline": "සන්නිවේදනයේ දුර්වලතාව  ඇෆ්ගන් පිල  වේලාසනින් ගෙදර යවයි",
       "News Content": "ආසියානු කුසලාන ක්‍රිකට් තරගාවලියේ මූලික වටයේ අවසන් තරගය පෙරේදා ලාහෝර්හිදී නිමා වූයේ ශ්‍රී ලංකා පිලට ලකුණු 2ක තියුණු ජයක් අත්කර දෙමිනි. මේ තරගයේ පළමුව පන්දුවට පහරදුන් ශ්‍රී ලංකා පිල ඕවර 50 අවසානයේ කඩුලු 8ක් දැවී ලකුණු 291ක් රැස් කළ අතර, සුපිරි 4 වටයට එක් වීම සඳහා ඇෆ්ගනිස්තානයට මේ ඉලක්කය ඕවර 37.1කදී පසුකර යෑමට සිදු විය.\n\nඑම ඉලක්කය හමුවේ ප්‍රබල සටනක නිරතවූ ඇෆ්ගනිස්තාන පිතිකරුවෝ ඕවර 37ක් නිමා වන විට ලකුණු 289ක් රැස් කර තිබුණේ එක් පන්දුවක් තුළ නියමිත ඉලක්කයට ලකුණු 3ක් පසුපසින් සිටිමිනි.\n\nධනංජය ද සිල්වා ක්‍රියාත්මක කළ එම ඕවරයේ පළමු පන්දුවෙන් මුජීබ් උර් රහ්මාන් දැවී ගිය අතර, ඒ සමඟ ප්‍රහාරාත්මක පිතිහරඹයක නිරත වෙමින් අනෙක් අන්තයේ සිටි රෂීඩ් ඛාන් දණින් වැටි පරාජය විඳ ගත්තේය. කෙසේ වෙතත් ඇෆ්ගනිස්තානයට තවත් අවස්ථාව ඉතිරිව තිබී ඇති අතර, විස්තර විචාරකයන් එය පැවසුව ද කණ්ඩායම් දෙකටම එය මනා ලෙස සන්නිවේදනය වී නොතිබිණි.\n\nමේ නිසා නිලකුණු පන්දු 2කට පසු සිවුවැනි පන්දුවෙන් ඇෆ්ගනිස්තාන අවසන් කඩුල්ල බිඳ වැටුණේ ශ්‍රී ලංකාවට ලකුණු 2ක තියුණු ජයක් අත් කර දෙමිනි.\n\nඑහෙත් ඇෆ්ගනිස්තානයට ඩක්වර්ත් ලුවිස් න්‍යාය අනුව මේ තරගය ජය ගනිමින් සුපිරි 4ට එක් වීම සඳහා ඕවර 38.1 දක්වා අවස්ථාවක් උදා වී තිබිණි. එහිදී ඔවුන් ඕවර 37.2දී ලකුණු 293ක්, 37.3දී ලකුණු 294ක්, 37.5දී 295ක්, 38දී ලකුණු 296ක් සහ 38.1දී ලකුණු 297 යන එක් අවස්ථාවක් හෝ සම්පූර්ණ කර ගැනීමට සමත් වූයේ නම් දළ ලකුණු වේගය අනුව ඔවුන්ට ඉදිරි වටයට එක්වීමට අවස්ථාව තිබිණි.\n\nකෙසේ වෙතත් තරගයෙන් අනතුරුව පැවති මාධ්‍ය හමුවේදී ඇෆ්ගනිස්තාන පුහුණුකරු ජොනතන් ට්‍රොට් පැවසුවේ මේ ගණන් ලැබීම සම්බන්ධයෙන් තම කණ්ඩායමට කිසිවිටෙකත් සන්නිවේදනය කර නොතිබූ බවයි.\n\n“එම ගණන් කිරීම් අපට කිසිම වේලාවක දැනුම් දුන්නේ නැහැ. අප දැනුම්වත් කළේ ඕවර 37.1කදී ජයග්‍රහණය කිරීමට අවශ්‍ය බවයි. අපට ලකුණු 295ක් හෝ 297ක් ගන්න පුළුවන් ඕවර මොනවා ද කියලා කිවුවේ නැහැ. ඕවර 38.1ක් ගැන අපිට දැනුම් දුන්නේ නැහැ” ට්‍රොට් පැවසීය.\n\nකෙසේ වෙතත් ඔහු කියා සිටියේ තරග පරාජය වීමට එය හේතුවක් බව නොසිතන බවයි. තම කණ්ඩායමට මීට වඩා හොඳින් ක්‍රීඩා කිරීමට හැකියාව තිබූ බවත් ඔහු කියා සිටියේය.\n\nශ්‍රී ලංකා කණ්ඩායම මේ තරගයේදී වාර්තා කළේ අඛණ්ඩ 12 වැනි ජාත්‍යන්තර එක්දින තරග ජය වීම විශේෂත්වයකි. අවසන් වරට පසුගිය ජූනි 2 වැනිදා හම්බන්තොටදී ඇෆ්ගනිස්තානය හමුවේ පරාජය වූ ශ්‍රී ලංකා පිල ඉන් අනතුරුව ක්‍රීඩා කළ තරග දොළහේදීම ජය වාර්තා කළේය.\n\nඊයේ තරගයේ ඉලක්කය හඹා යෑමට පිටියට පිවිසි ඇෆ්ගන් ආරම්භක පිතිකරු යුගල ලකුණු 27 වන විට පිටියෙන් ඉවත් කිරීමට කසුන් රාජිත සමත් වූ අතර, තෙවැනි කඩුල්ල ලෙස ගුල්බඩින් නයිබ් (22) ලකුණු 50දී දැවී ගියේය. අනතුරුව පිටියට පිවිසි නායක හෂ්මතුල්ලා සාහිඩි අර්ධ ශතක සබඳතා දෙකක් සමඟින් ඉනිම ගොඩනැඟීය. රහ්මත් ෂා සමඟින් සිවුවැනි කඩුල්ලට ලකුණු 71ක් එක් කිරීමෙන් පසු සාහිඩි සමඟ එක් වූ මොහොමඩ් නබි 5 වැනි කඩුල්ලට ලකුණු 80ක් එක් කළේ පන්දු 47කිනි. ඉන් ලකුණු 65ක්ම නබි වාර්තා කළ අතර, ඔහුගේ වේගවත් ඉනිමට වැය වූයේ පන්දු 32ක් පමණි. නබි පන්දු 24කින් අර්ධ ශතකය වාර්තා කළේ ඇෆ්ගනිස්තාන පිතිකරුවකු එක්දින තරගයකදී වාර්තා කළ වේගවත්ම අර්ධ ශතකය තමා සතු කර ගනිමිනි. ඔහු තම ඉනිම හතරේ පහර 6කින් සහ හයේ පහර 5කින් සවිමත් කර ගත්තේය.\n\nකරීම් ජනට් පන්දු 13කින් ලකුණු 22ක්, නජිබුල්ලා සද්‍රාන් පන්දු 15කින් ලකුණු 23ක් සහ රෂීඩ් ඛාන් පන්දු 16කදී නොදැවී ලකුණු 27ක් රැස් කරමින් කණ්ඩායම ජයග්‍රහණය ආසන්නයට රැගෙන ගියහ. පන්දු යැවීමේදී කසුන් රාජිත කඩුලු 4ක් බිඳ දැමූ අතර, දුනිත් වෙල්ලාලගේ සහ ධනංජය ද සිල්වා කඩුලු 2 බැගින් දවා ගත්හ.\n\nතරගයේ කාසියේ වාසිය දිනා පළමුව පන්දුවට පහර දුන් ශ්‍රී ලංකා පිල වෙනුවෙන් කලකට පසු විශිෂ්ට ඉනිමක් ක්‍රීඩා කළ කුසල් මෙන්ඩිස් සිය 23 වැනි එක්දින අර්ධ ශතකය වාර්තා කිරීමට සමත් වූ අතර, ඔහු එක්දින ඉනිම 7කට පසු අර්ධ ශතකයක් වාර්තා කිරීම කැපී පෙනිණි.\n\nමේ තරගයේදි ලකුණු 50 වාර්තා කිරීමත් සමඟ ජාත්‍යන්තර එක්දින ලකුණු 3000 සීමාවට පිවිසි කුසල් දැවී යන විට පන්දු 84කින් ලකුණු 92ක් රැස් කර තිබුණේ හතරේ පහර 6ක් සහ හයේ පහර 3ක් සමඟිනි.\n\nපැතුම් නිශ්ශංක ලකුණු 41ක්, දිමුත් කරුණාරත්න ලකුණු 32ක්, චරිත් අසලංක ලකුණු 36ක්, මහීෂ් තීක්ෂණ ලකුණු 28ක් සහ දුනිත් වෙල්ලාලගේ නොදැවී ලකුණු 33ක් ඉනිමට එක් කළහ. පන්දු යැවීමේදී ගුල්බඩින් නයිබ් කඩුලු 4ක් බිඳ දැමූ අතර, රෂීඩ් ඛාන් කඩුලු 2ක් දවා ගත්තේය.",
       "URL": "https://www.dinamina.lk/2023/09/07/sports/20078/%e0%b7%83%e0%b6%b1%e0%b7%8a%e0%b6%b1%e0%b7%92%e0%b7%80%e0%b7%9a%e0%b6%af%e0%b6%b1%e0%b6%ba%e0%b7%9a-%e0%b6%af%e0%b7%94%e0%b6%bb%e0%b7%8a%e0%b7%80%e0%b6%bd%e0%b6%ad%e0%b7%8f%e0%b7%80-%e0%b6%87/",
       "Category": "sports",
       "Parent URL": "https://www.dinamina.lk/category/sports//page/23/"
}