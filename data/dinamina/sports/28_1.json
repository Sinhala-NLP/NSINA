{
       "Source": "dinamina",
       "Timestamp": "August 28, 2023 1:19 am",
       "Headline": "ජනාධිපති කුසලාන රග්බි සාන්ත ජෝසප් දැවැන්ත ජයකින්් අවසන් පූර්ව වටයට",
       "News Content": "\n\nජනාධිපති කුසලාන පිළිමලුන් පිටුදැකීමේ රග්බි තරගාවලියේ සාන්ත අන්තෝනි විදුහල් පිල සහ සාන්ත ජෝසප් විදුහල් පිල අතර පසුගියදා හැව්ලොක් පිටියේ පැවැති තුන්වැනි අර්ධ අවසන් පූර්ව තරගයෙන් ලකුණු 57-0ක දැවැන්ත ජයක් වාර්තා කරමින් අවසන් පූර්ව වටයට සුදුසුකම් ලැබීමට සාන්ත ජෝසප් විදුහල් පිල සමත් විය.\n\nතරගයේ පළමු භාගය නිමා වන විට ලකුණු 33-0කින් පෙරමුණ ගත් සාන්ත ජෝසප් විදුහල් පිල තරගය පුරා උත්සාහක දිනුම් 9ක් තැබීමට සමත් වූ අතර, ඉන් 6ක්ම ගෝල බවට පත් කරගත්තේය. අෂේන් කුමාර් සහ නවීන් මුණසිංහ උත්සාහක දිනුම් 2 බැගින් තැබීමට සමත් වූ අතර, ජෙහාන් අතුකෝරල, චමෝද් මලින්ද, විහඟ රන්දීප සහ චමෝද් කාවින්ද්‍ය උත්සාහක දිනුම බැගින් තැබූහ.\n\nකැපී පෙනෙන දස්කම් පෑ ඉවානෝ වයිට් උත්සාහක දිනුමක් තැබීමට අමතරව තවත් උත්සාහක දිනුම් 6ක් ගෝල බවට පත් කිරීමට සමත් විය.\n\nමේ අතර ඩී.එස්. සේනානායක විදුහල් පිලට එරෙහිව ලකුණු 15-13ක තියුණු ජයක් වාර්තා කළ සහිරා විදුහල් පිල ද අවසන් පූර්ව වටයට සුදුසුකම් ලබා ගත්තේය. හැව්ලොක් පිටියේ පසුගියදා පැවති මේ තරගයේ පළමු භාගය අවසන් වන විට ලකුණු 8 -7කින් පෙරමුණ ගැනීමට ඩී.එස්. සේනානායක විදුහල් පිල සමත් වqවද දෙවැනි භාගයේදී වඩාත් තරගකාරී ක්‍රීඩා රටාවක නිරත වූ සහිරා ක්‍රීඩකයෝ ජයග්‍රහණයට හිමිකම් කීහ.\n\nසහිරා විදුහල් පිලේ ලකුණු සංඛ්‍යාවට ගෝලයක්, උත්සාහක දිනුමක් සහ දඬුවම් පහරක් ඇතුළත් වූ අතර, ඩී.එස්. සේනානායක විදුහල් පිල රැස් කළේ උත්සාහක දිනුම් දෙකක් සහ දඬුවම් පහරක් පමණි.\nඡායාරූපය – සුලෝචන ගමගේ\nෆවුස් මොහොමඩ්",
       "URL": "https://www.dinamina.lk/2023/08/28/sports/17659/%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b7%83%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/28/"
}