{
       "Source": "dinamina",
       "Timestamp": "August 16, 2023 1:00 am",
       "Headline": "මල්ලවපොර ලේකම්ගේ පත්වීම නීත්‍යනුකූල නෑ",
       "News Content": "සම්මේලනයට ලේකම් කෙනකු පත් කරලා නෑ\n– වැඩබලන ලේකම් කියයි\n\nශ්‍රී ලංකා මල්ලවපොර සම්මේලනයේ ලේකම්වරයාගේ පත්වීම නීත්‍යනුකූලව නොවන බවත්, එය ක්‍රීඩා පනතට පටහැණි බවත් කොළඹ දිස්ත්‍රික් මල්ලවපොර සංගමයේ සභාපති නිරෝෂන් පෙරේරා මහතා චෝදනා කරයි. ඔහුගේ පත්වීම ක්‍රීඩා පනතට පටහැණිව සිදුවුවද මෙතෙක් ඔහු විසින් මල්ලවපොර කණ්ඩායම්වල විදෙස් සංචාර සඳහා අනුමැතිය ඉල්ලීමේදී ක්‍රීඩා අමාත්‍යාංශය ඒ සඳහා අවසර ලබාදෙන බවටත් ඔහු වැඩිදුරටත් චෝදනා කරයි.\n\n“ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල්වරයාගෙන් මම අහන්නේ ක්‍රීඩා පනතේ තියෙන නීතියට යුක්තිය ඉටු කරන්නේ නැද්ද කියලයි. මේ සම්බන්ධව මගේ අභියාචනාවලට ප්‍රතිචාර නෑ. මල්ලවපොර සම්මේලනයේ ලේකම් ධුරයට ඔහු පත්වුණේ කොහොමද කියලා හොයලා බලන්නේ නැතිව විදෙස් සංචාරවලට අවසර ඉල්ලා ඔහු එවන ලිපිවලට අනුමැතිය දෙනවා.” නිරෝෂන් පෙරේරා මහතා කියා සිටියේය.\n\nඋද්ගත වූ අර්බුදයට ක්‍රීඩා අමාත්‍යාංශයේ බලධාරීන් ක්‍රියාත්මක නොවීම හේතුවෙන් අගමැති කාර්යාලයට සහ නීතිපති දෙපාර්තමේන්තුවට ලිඛිතව දැනුම් දුන් බවත්, අගමැති කාර්යාලයෙන් සහ නීතිපති දෙපාර්තමේන්තුවෙන් මේ පිළිබඳ සොයා බලන ලෙස ක්‍රීඩා අමාත්‍යාංශයෙන් ලිඛිතව ඉල්ලීම් කළ ද ඊට ද ප්‍රතිචාර ලැබී නැතැයි කොළඹ දිස්ත්‍රික් මල්ලවපොර සංගමයේ සභාපතිවරයා වැඩිදුරටත් කීවේය.\n\nමල්ලවපොර සම්මේලනයේ නිලවරණය පසුගිය ජනවාරි මාසයේදි පැවැත්විය යුතුව තිබුණ ද ඒ සඳහා සම්මේලනය පියවර නොගත් බවත්, පසුව ක්‍රීඩා අමාත්‍යාංශය සියලු ක්‍රීඩා සංගම් නිලවරණ මැයි 31ට පෙර පැවැත්විය යුතු බවට දැනුම් දීමක් සිදු කළ ද මල්ලවපොර සම්මේලනය ඊට ද සූදානම් නොවූ බවත් ඔහු කියා සිටියේය.\n\n“විශේෂ මහ සභාවක් පවත්වලා නිලවරණ කමිටුවක් පත් කරන්න පියවර ගත්තේ නෑ. දැන් ලබන ඔක්තෝබර් 31 වැනිදාට කලින් නිලවරණය පවත්වන්න ඕන කියලා ක්‍රීඩා අමාත්‍යාංශය අතිවිශේෂ ගැසට් පත්‍රයක් නිකුත් කරලා තියෙනවා. මල්ලවපොර සම්මේලනය මේ කාලයේදිත් ඒ සඳහා සූදානම් වන බවක් පෙනෙන්නට නෑ” ඔහු කීවේය.\n\nමේ සම්බන්ධව මල්ලවපොර සම්මේලනයේ වැඩබලන ලේකම් ලුතිනන් කොමදෝරු ධනංජය රණසිංහ මහතාගෙන් ‘දිනමිණ’ කළ විමසුමකදී ඔහු කියා සිටියේ ලබන ඔක්තෝබර් මස 31 වැනිදාට පෙර නිලවරණය පැවැත්වීමට අවශ්‍ය කටයුතු මේ වන විට සම්පාදනය කරමින් සිටින බවය. මීට පෙර අවස්ථා කිහිපයකදිම තම සම්මේලනය වාර්ෂික මහ සභා රැස්වීම සහ නිලවරණ කමිටුවක් පත් කිරීමට උත්සාහ කළ ද කොළඹ හා ගම්පහ දිස්ත්‍රික් මල්ලවපොර සංගම් තුළ පැන නැඟී ඇති අර්බුදය ඊට බාධාවක් වූ බව ද ඔහු පැවසීය.\n\n“මේ දිස්ත්‍රික් දෙකම දෙකට බෙදිලා ඉන්නේ. කොළඹ හා ගම්පහ දිස්ත්‍රික් පිහිටුවීම ගැන සාධාරණ පරීක්ෂණයක් පවත්වලා නීත්‍යනුකූල සංගමය කවුද කියලා තහවුරු කරන්න කියා කොළඹ දිස්ත්‍රික් මල්ලවපොර සංගමයේ සභාපතිවරයාම අපෙන් ලිඛිත ඉල්ලීමක් කළා. ඒ ගැන පරීක්ෂණ මණ්ඩලයක් පත් කරලා කටයුතු කරගෙන යනවා. නිලවරණයට යන්න කලින් ඒක විසඳ ගන්න වෙනවා. නිලවරණය කල් යන්න ඒකත් ලොකු හේතුවක්. ඒ පරීක්ෂණය දැන් ගොඩක් දුරට ඉවරයි. ඒකේ නීතිමය පැත්ත බලන්න තියෙනවා. ඊට පස්සේ අපි වාර්තාවක් විදිහට ප්‍රකාශයට පත් කරනවා. මේ වගේ ගැටලුවක් තියෙද්දී අපිට රැස්වීම් පවත්වන්න බෑ. කැඳවීම් කළාම කොළඹින් හා ගම්පහින් සංගම් හතරක් එනවා. ඒ ඇවිත් ගැටුම් ඇතිකර ගන්නවා.” යැයි ඔහු වැඩිදුරටත් එසේ කීවේය.\n\nමල්ලවපොර සංගමයේ හිටපු ලේකම්වරයා සිය තනතුරෙන් ඉල්ලා අස්වූයේද එම හේතුව නිසා බවත්, ඒ වන විට උපලේකම් ලෙස කටයුතු කළ තමා මේ වන විට සම්මේලනයේ වැඩබලන ලේකම් ලෙස කටයුතු කරන බවත් ඔහු සඳහන් කළේය.\n\n“මගේ පත්වීම එයාලා දකින පත්වීම නෙවෙයි. මම මල්ලවපොර සම්මේලනයේ ලේකම්වරයා නෙවෙයි. හිටපු උපලේකම්. සම්මේලනය අක්‍රිය කරන්න බෑ. කරන්න වැඩ තියෙනවා. ක්‍රීඩක ක්‍රීඩිකාවන් ගැන හොයා බලන්න ඕනා. ජාතික හා ජාත්‍යන්තර තරගාවලි සම්බන්ධව කටයුතු කරන්න තියෙනවා. ඒවා කරගෙන යන්න ඕනා. ඒ නිසා තමයි මම උපලේකම් විදිහට සම්මේලනයේ ලිපි ලේඛන කටයුතු කරගෙන යන්නේ. එහෙම නැතිව මල්ලවපොර සම්මේලනයට තවම ලේකම් කෙනෙක් පත්වෙලා නෑ” වැඩබලන ලේකම් ලුතිනන් කොමදෝරු ධනංජය රණසිංහ මහතා එසේ කීවේය.",
       "URL": "https://www.dinamina.lk/2023/08/16/sports/14382/%e0%b6%b8%e0%b6%bd%e0%b7%8a%e0%b6%bd%e0%b7%80%e0%b6%b4%e0%b7%9c%e0%b6%bb-%e0%b6%bd%e0%b7%9a%e0%b6%9a%e0%b6%b8%e0%b7%8a%e0%b6%9c%e0%b7%9a-%e0%b6%b4%e0%b6%ad%e0%b7%8a%e0%b7%80%e0%b7%93/",
       "Category": "sports",
       "Parent URL": "https://www.dinamina.lk/category/sports//page/33/"
}