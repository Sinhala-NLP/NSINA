{
       "Source": "dinamina",
       "Timestamp": "August 2, 2023 1:00 am",
       "Headline": "ඩේවිස් කුසලාන ටෙනිස් තරගාවලියේ ශ්‍රී ලංකා පිල පහළට වැටෙයි",
       "News Content": "ඩේවිස් කුසලාන ආසියා – ඕෂනියා කලාප 3 කාණ්ඩයේ ටෙනිස් තරගාවලියට සහභාගී වූ ශ්‍රී ලංකා පිරිමි ටෙනිස් පිල සිවුවැනි කාණ්ඩය දක්වා පහළ වැටුණ අතර, කිංග් කුසලාන 2 කාණ්ඩයේ ටෙනිස් තරගාවලියට එක් වූ ශ්‍රී ලංකා කාන්තා පිල තෙවැනි කාණ්ඩය දක්වා පහළ වැටෙයි.\nකොළඹ ශ්‍රී ලංකා ටෙනිස් සංගම් පිටියේදී පැවැති ඩේවිස් කුසලාන තරගාවලිය මෙවර ශ්‍රී ලංකාවේ පැවැති විශාලතම ටෙනිස් ඉසව්ව වූ අතර, එහිදී ඉරානය, වියට්නාමය හා පැසිෆික් ඕෂනියා කලාපය ඉහළ ශ්‍රේණියට උසස්වීම් ලද අතර, කාම්බොජියාව හා ශ්‍රී ලංකාව පහළට වැටුණි. රටවල් අටක් මේ තරගාවලියට සහභාගී වූ අතර, මෙයින් පළමු ස්ථාන තුන ලබන වසරේ ඩේවිස් කුසලාන 2 කාණ්ඩයේ ස්ථානයක් වෙන්කර ගත්හ.\nශ්‍රී ලංකා කණ්ඩායමට තෙහාන් විජේමාන්න, චාතුර්යා නිලවීර, අශේන් සිල්වා, දිල්වාන් හේරත් සහ අප්නා පෙරේරා ඇතුළත් වූ අතර, ශ්‍රී ලංකා කණ්ඩායමේ ක්‍රීඩා නොකරන නායක සහ පුහුණුකරු ලෙස රෙනූක් විජේමාන්න සහභාගි විය. ශ්‍රී ලංකා පිල වියට්නාමය (2-1), සවුදි අරාබිය (2-1) හා ඉරානය (3-0) හමුවේ පරාජයට පත්විය.\nකාන්තා කණ්ඩායමට ජනලි මනම්පේරි, සාජිඩා රසීක්, විශ්මි සේරසිංහ, දිනෙත්‍යා ධර්මරත්න, ඉනුකි ජයවීර හා ක්‍රීඩා නොකරන නායිකාව සහ පුහුණුකරු ලෙස තර්මකුලරාජා පාහිරතන් සහභාගී විය.\nකාන්තා පිල නවසීලන්තය (3-0), ඉන්දුනීසියාව (3-0), මොන්ගෝලියාව (3-0), මැලේසියාව (3-0) හමුවේ පරාජය වූ අතර, ටර්කිමේනිස්තානය 2-1ක් ලෙස පරාජය කළේය.\n\n",
       "URL": "https://www.dinamina.lk/2023/08/02/sports/10942/%e0%b6%a9%e0%b7%9a%e0%b7%80%e0%b7%92%e0%b7%83%e0%b7%8a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%a7%e0%b7%99%e0%b6%b1%e0%b7%92%e0%b7%83%e0%b7%8a-%e0%b6%ad%e0%b6%bb%e0%b6%9c/",
       "Category": "sports",
       "Parent URL": "https://www.dinamina.lk/category/sports//page/40/"
}