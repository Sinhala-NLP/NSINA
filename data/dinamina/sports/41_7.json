{
       "Source": "dinamina",
       "Timestamp": "July 29, 2023 1:00 am",
       "Headline": "අවසන් මහ තරගයට සුදුස්සන් තෝරන ජාවාලේන් හා මාලිගාවත්ත යූත් තරගය හෙට",
       "News Content": "කොළඹ පාපන්දු සමාජය හා ජාවාලේන් අතර තරගයේ ක්‍රීඩක හඳුනා ගැනීමට ශ්‍රී ලංකා පාපන්දු හිටපු සභාපති ජස්වර් උමර් මහතා එක්ව සිටි අයුරු.\n\nසිටිලීග් සභාපති කුසලාන පාපන්දු තරගාවලියේ අවසන් මහ තරගයට සුදුස්සන් තෝරා ගන්නා ජාවාලේන් හා මාලිගාවත්ත යූත් අතර තීරණාත්මක තරගය හෙට (30) පස්වරු 3.30ට සිටිලීග් පිටියේදී පැවැත්වේ. දැනටමත් අවසන් මහ තරගයට කොළඹ පාපන්දු සමාජය සුදුසුකම් ලබා සිටින අතර, හෙට තරගයෙන් ජයගන්නා කණ්ඩායම හා කොළඹ පාපන්දු සමාජය අතර, අවසන් මහ තරගය ලබන මස 6 වැනිදා පස්වරු 3.30ට සිටිලීග් පිටියේදී පැවැත්වීමට නියමිතය.\n\nපසුගිය සතියේදී කොළඹ පාපන්දු සමාජය හා ජාවාලේන් අතර තරගයෙන් කොළඹ පාපන්දු සමාජය ගෝල් 3-1ක ජයක් ලැබූ අතර, මොරගස්මුල්ල ක්‍රීඩා සමාජය හා මාලිගාවත්ත යූත් පිල අතර තරගයෙන් දඬුවම් පහර 4-3ක් ලෙස මාලිගාවත්ත යූත් පිල ජයග්‍රහණය ලැබීය. මේ හේතුවෙන් මෙම තරගාවලියට සහභාගී වූ මොරගස්මුල්ල ක්‍රීඩා සමාජය ඉවතට ගිය අතර, එයට පෙර ප්‍රබල සෝන්ඩර්ස් පිල ද ඉවතට ගියේය.\n\nශ්‍රී ලංකා පාපන්දු ක්‍රීඩාව ජාත්‍යන්තර තහනමකට ලක්ව තිබියදී ප්‍රධාන පෙළේ කණ්ඩායම්වල ක්‍රීඩකයන්ට පාපන්දු තරග ලබාදීමට කොළඹ සිටි ලීගය කටයුතු කිරීම මේ තරගාවලියේ ඇති විශේෂත්වය වේ. මේ සිටිලීග් සභාපති කුසලාන පාපන්දු තරගාවලිය නැරැඹීමට විශාල පිරිසක් පැමිණීම මඟින් ක්‍රීඩාව ප්‍රාණවත්ව ඉදිරියට ගෙන යෑමට හැකිවූ බව සිටිලීග් සභාපති ආර්. පුවනේන්ද්‍රන් මහතා සඳහන් කළේය.\n\n6 වැනි වරට පැවැත්වෙන සිටිලීග් සභාපති කුසලාන පාපන්දු තරගාවලියේ ජයග්‍රාහී කණ්ඩායමට රු. 150,000ක් හා අනුශූරයන්ට රු. 100,000ක් පිරිනැමෙන අතර, සෑම තරගයකම දක්ෂතා දක්වන ක්‍රීඩකයන්ට තෑගි පිරිනැමීමට කටයුතු යොදා ඇත. සිටිලීග් පාපන්දු ලීගයේ සභාපති ආර්. පුවනේන්ද්‍රන් මහතාගේ පෞද්ගලික මුදලින් අනුග්‍රාහකත්වය සැපයීම විශේෂත්වයකි.\n\nප්‍රින්ස් ගුණසේකර",
       "URL": "https://www.dinamina.lk/2023/07/29/sports/10028/%e0%b6%85%e0%b7%80%e0%b7%83%e0%b6%b1%e0%b7%8a-%e0%b6%b8%e0%b7%84-%e0%b6%ad%e0%b6%bb%e0%b6%9c%e0%b6%ba%e0%b6%a7-%e0%b7%83%e0%b7%94%e0%b6%af%e0%b7%94%e0%b7%83%e0%b7%8a%e0%b7%83%e0%b6%b1%e0%b7%8a/",
       "Category": "sports",
       "Parent URL": "https://www.dinamina.lk/category/sports//page/41/"
}