{
       "Source": "dinamina",
       "Timestamp": "July 26, 2023 4:51 pm",
       "Headline": "විනය විරෝධී හැසිරීම නිසා ක්‍රීඩිකාවකට තරග තහනමක්",
       "News Content": "විනය විරෝධී හැසිරීම හේතුවෙන් ඉන්දීය ක්‍රිකට් නායිකා හර්මන්ප්‍රිට් කොවුර් ට එරෙහිව අන්තර් ජාතික ක්‍රිකට් කවුන්සිලය තරග තහනමක් පනවා තිබේ.\n\nබංග්ලාදේශයට එරෙහිව පැවති අවසන් එක්දින තරගයේ දී ඉන්දීය නායිකා හර්මන්ප්‍රිට් දැවී යාමෙන් පසු විනිසුරුගේ තීරණයට විරෝධය පළ කරමින් සිය කඩුල්ලට, පිත්තෙන් පහර දීම ඇයට ‍එල්ල වී ඇති චෝදනාව වේ.\n\nඑම වරද විනය නීති සංග්‍රහයේ දෙවැනි මට්ටමේ වරදකි. ඒ අනුව, ඇයට තරග ගාස්තුවෙන්  50% ක දඩ මුදලක් සහ දඬුවම් ලකුණු 3 ක් පැනවීමට අන්තර් ජාතික ක්‍රිකට් කවුන්සිලය පියවර ගත්තේය.\n\nඑමෙන්ම, හර්මන්ප්‍රිට් එම තරාගවලියේ සම්මාන ප්‍රදානෝත්සවයේදී ද විනිසුරුවරයා විවේචනය කර තිබේ.\n\nතරගාවලියේ ශූරතාව සම සේ බෙදීයාම හේතුවෙන් කණ්ඩායම් දෙකේ ක්‍රීඩිකාවන්ගේ සමූහ ඡායාරූ‍පය ගැනීමේ අවස්ථාවේ දී  ඇය විනය විරෝධී ලෙස හැසිරී ඇත.\n\nක්‍රීඩකයෙක් හෝ ක්‍රීඩිකාවක දඬුවම් ලකුණු 4 ක් ලබා ගතහොත් ඔහුට හෝ ඇයට ටෙස්ට් තරගයක් හෝ සීමිත පන්දුවාර තරග දෙකක් තහනම් කෙරේ.\n\nඒ අනුව, හර්මන්ප්‍රිට්හට එළඹෙන ආසියානු ක්‍රීඩා උලෙළේ ඉන්දියාව සහභාගී වන ප්‍රථම තරග දෙක අහිමි වනු ඇත.",
       "URL": "https://www.dinamina.lk/2023/07/26/sports/9470/%e0%b7%80%e0%b7%92%e0%b6%b1%e0%b6%ba-%e0%b7%80%e0%b7%92%e0%b6%bb%e0%b7%9d%e0%b6%b0%e0%b7%93-%e0%b7%84%e0%b7%90%e0%b7%83%e0%b7%92%e0%b6%bb%e0%b7%93%e0%b6%b8-%e0%b6%b1%e0%b7%92%e0%b7%83%e0%b7%8f/",
       "Category": "sports",
       "Parent URL": "https://www.dinamina.lk/category/sports//page/42/"
}