{
       "Source": "dinamina",
       "Timestamp": "July 15, 2023 1:00 am",
       "Headline": "කොළඹ-ජාවාලේන් තීරණාත්මක තරගය හෙට",
       "News Content": "සිටිලීග් සභාපති කුසලාන පාපන්දු තරගාවලියේ මූලික වටයේ අවසන් තරග දෙක අද (15) සහ හෙට (16) කොළඹ සිටිලීග් පිටියේදී පැවැත් වෙයි. සෝන්ඩර්ස් ක්‍රීඩා සමාජය හා මාලිගාවත්ත යූත් පිල අතර තරගය අද පස්වරු 3.30ට හා කොළඹ පාපන්දු සමාජය – ජාවාලේන් අතර තරගය හෙට එම වේලාවට පැවැත්වීමට කටයුතු යොදා ඇත.\n\nසභාපති කුසලාන පාපන්දු තරගාවලියේ ලකුණු සටහනේ මේ වනවිට ඉදිරියෙන් සිටින ජාවාලේන් පිල තරග 3කට සහභාගි වී තරග දෙකක් ජයගෙන තරගයක් ජය පරාජයෙන් තොරව නිමාකොට ලකුණු 7ක් වාර්තා කර සිටින ප්‍රබල කණ්ඩායමකි. මුල් පෙළේ පාපන්දු ශූරතා රැසක් දිනා ඇති කොළඹ පාපන්දු සමාජය සහභාගී වූ තරග තුනේදී තරගයක් ජයගෙන තරග දෙකක් ජය පරාජයෙන් තොරව නිමාකොට ලකුණු 5ක් ලබා සිටී. එබැවින් මෙම තරගාවලියේ ලකුණු සටහනේ පෙරමුණ ගැනීමට කොළඹ පාපන්දු සමාජය හා ජාවාලේන් අතර තරගය ඉතාම තීරණාත්මක වේ.\n\nසෝන්ඩර්ස් ක්‍රීඩා සමාජය මේ වනවිට තරග තුනකට සහභාගි වී එම තරග තුනම ජය පරාජයෙන් තොරව නිමාකොට ලකුණු 3ක් ගෙන ප්‍රසාද ලකුණු සටහනේ සිවුවැනි ස්ථානයේ පසුවේ. මාලිගාවත්ත යූත් පිල සහභාගී වූ සියලු තරග පරාජයට පත්ව ඇති හෙයින් ලකුණු සටහනේ අවසන් ස්ථානයේ සිටී. එබැවින් මාලිගාවත්ත යූත් පිලට අවසන් වටයට පැමිණීමේ ඉඩ කඩ ඇහැරී ඇත.\n\nමූලික වටයේ තරග හතරට සහභාගි වී සිටින මොරගස්මුල්ල ක්‍රීඩා සමාජය ලකුණු සටහනේ ලකුණු 5ක් ගෙන ඇති හෙයින් ඔවුන් අවසන් වටයට පිවිසීමේ අවස්ථාව උදාකර ගෙන තිබේ.\n\n6 වැනි වරට පැවැත්වෙන සිටිලීග් සභාපති කුසලාන පාපන්දු තරගාවලියේ ජයග්‍රාහී කණ්ඩායමට රු. 150,000ක් හා අනුශූරයන්ට රු. 100,000ක් පිරිනැමෙන අතර සෑම තරගයකම දක්ෂතා දක්වන ක්‍රීඩකයන්ට තෑගි පිරිනැමීමට කටයුතු යොදා ඇත. අවසන් පූර්ව වටය මේ මස අගදී හා අවසන් මහා තරගය ලබන මස 6 වැනිදා පැවැත්වේ.\n\nප්‍රින්ස් ගුණසේකර",
       "URL": "https://www.dinamina.lk/2023/07/15/sports/6742/%e0%b6%9a%e0%b7%9c%e0%b7%85%e0%b6%b9-%e0%b6%a2%e0%b7%8f%e0%b7%80%e0%b7%8f%e0%b6%bd%e0%b7%9a%e0%b6%b1%e0%b7%8a-%e0%b6%ad%e0%b7%93%e0%b6%bb%e0%b6%ab%e0%b7%8f%e0%b6%ad%e0%b7%8a%e0%b6%b8%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/49/"
}