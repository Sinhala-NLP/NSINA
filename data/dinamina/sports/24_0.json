{
       "Source": "dinamina",
       "Timestamp": "September 7, 2023 2:51 am",
       "Headline": "පොදු රද මඬුලු පදක්කම් දිනූ  සුදේශ් පීරිස් ක්‍රීඩාවෙන් සමු ගනී",
       "News Content": "පොදු රාජ්‍ය මණ්ඩලීය ක්‍රීඩා උලෙළේ රිදී පදක්කම් ඇතුළු ජාත්‍යන්තර ක්‍රීඩා තරගවලදී පදක්කම් දිනා ශ්‍රී ලංකාවට කීර්තියක් ගෙන ආ බර ඉසිලීමේ ක්‍රීඩක සුදේශ් පීරිස් ක්‍රීඩාවෙන් සමු ගැනීම ඊයේ කොළඹ ඔලිම්පික් නිවහනේ පැවති මාධ්‍ය හමුවකදී නිවේදනය කළේය. වසර 25ක් බර ඉසිලීමේ ක්‍රීඩාවේ නිරත වී සිටි සුදේශ් පීරිස් 2014දී හා 2016දී පැවති පොදු රාජ්‍ය මණ්ඩලීය ක්‍රීඩා උලෙළේදී දිනා ගත් රිදී පදක්කම්වලට අමතරව 2010දී එහි ලෝකඩ පදක්කම දිනා ගත්තේය.\n\nක්‍රීඩකයන් පදක්කම් දිනන අවස්ථාවලදී විශාල උත්සව පවත්වා පිළිගත්තද, පසුව ඔවුන් අමතක කිරීම කනගාටුවට කරුණක් බව ජාතික ඔලිම්පික් කමිටු මහ ලේකම් මැක්ස්වෙල් ද සිල්වා මහතා මේ සමුගැනීමේ උලෙළේදී පැවසීය. එබැවින් ජාතික ඔලිම්පික් කමිටුව ක්‍රීඩකයන්ගේ දුකට සැපට සිටින බව ඒ මහතා අවධරණය කළේය. “විශ්‍රාම යන ක්‍රීඩකයන්ගේ ඉදිරි සුබ සාධනය වෙනුවෙන් කටයුතු කිරීම පිළිබඳ හිතන්න කාලය ඇවිත්. මේ සම්බන්ධ වැඩ පිළිවෙළක් අප විසින් නිර්මාණය කොට තිබෙනවා. නමුත් රජයක් ලෙස මේ සම්බන්ධව කරන්නේ කුමක්ද යන්න අප විමසා බැලිය යුතුයි. ජාතික ඔලිම්පික් කමිටුව ලෙස ක්‍රීඩකයන් වෙනුවෙන් කළ හැකි උපරිම දේ කරනවා. අපි ඉන්නේ ක්‍රීඩකයන් වෙනුවෙන් කටයුතු කරන්නයි.”\n\n“පදක්කම් දිනා ගැනීමෙන් පසුව ක්‍රීඩක ක්‍රීඩිකාවන්ට මල් මාලා දමන අය පදක්කම දිනන තෙක් ආ ගමන් මඟ පිළිබඳ දන්නේ නෑ. ඒක හරිම කටුකයි. අපේ ක්‍රීඩක ක්‍රීඩිකාවන්ට ක්‍රීඩාවෙන් විශ්‍රාම ගිය පසු යම් ඇගැයීමක් කළ යුතුයි. ඔවුන් ආර්ථික වශයෙන් ශක්තිමත් කළ යුතුයි. ඔලිම්පික් ගිය ක්‍රීඩක ක්‍රීඩිකාවන් අපට ඉන්නේ 73ක් පමණයි. ආසියානු මට්ටමේ පදක්කම් දිනාගත් අය 100ක් විතර ඉන්නවා. මේ අය ගැන බලන්න වැඩ පිළිවෙළක් නෑ. මේ පිළිබඳ සියලු දෙනාගේ අවධානය යොමු විය යුතුයි” ශ්‍රී ලංකා ඔලිම්පියන්ස් සංගමයේ සභාපති ශ්‍රියානි කුලවංශ මහත්මිය පැවසුවාය.\n\nවසර 2016 පැවැති බ්‍රසීල ඔලිම්පික් උලෙළ නියෝජනය කළ සුදේශ් දකුණු ආසියා ක්‍රීඩා උලෙළේදී රන් පදක්කමක් හා ලෝකඩ පදක්කමක් දිනා ඇත. එයට අමතරව ජපානයේ පැවති ජපන් ජාතික ශූරතාවලියේදී වසර 5කදී රන් රිදී හා ලෝකඩ පදක්කම් දිනා ගැනීමට ද සුදේශ් පීරිස් සමත් වූවේය. මීගමුව සාන්ත මරියා විදුහලෙන් අධ්‍යාපනය ලද සුදේශ්ගේ පුහුණුකරුවන් වූයේ රංජිත් පෙරේරා හා ආර්. බී. වික්‍රමසිංහ යන මහත්වරුන්ය. 2004 සිට 2009 දක්වා ශ්‍රී ලංකා ගුවන් හමුදා බර ඉසිලීමේ කණ්ඩායම සුදේශ් නියෝජනය කළේය.\n\nප්‍රින්ස් ගුණසේකර",
       "URL": "https://www.dinamina.lk/2023/09/07/sports/20087/%e0%b6%b4%e0%b7%9c%e0%b6%af%e0%b7%94-%e0%b6%bb%e0%b6%af-%e0%b6%b8%e0%b6%ac%e0%b7%94%e0%b6%bd%e0%b7%94-%e0%b6%b4%e0%b6%af%e0%b6%9a%e0%b7%8a%e0%b6%9a%e0%b6%b8%e0%b7%8a-%e0%b6%af%e0%b7%92%e0%b6%b1/",
       "Category": "sports",
       "Parent URL": "https://www.dinamina.lk/category/sports//page/24/"
}