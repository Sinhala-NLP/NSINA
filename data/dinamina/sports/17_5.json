{
       "Source": "dinamina",
       "Timestamp": "September 16, 2023 1:00 am",
       "Headline": "සීපී­එල් පිටි­යේදී භානු­ක­ගෙන් දස්කම්",
       "News Content": "බටහිර ඉන්දීය කොදෙව්හිදී පැවැත්වෙන කැරිබියන් ප්‍රිමියර් ලීග් (සීපීඑල්) තරගාවලියේ ඊයේ පැවති තරගයකදී කැපී පෙනෙන දස්කම් දක්වමින් සාන්ත ලුසියා කිංග්ස් කණ්ඩායමට ජයග්‍රහණය ගෙන දීමට භානුක රාජපක්ෂ සමත් විය.\n\nතරගාවලියේ 26 වැන්න වූ මේ තරගයේ පළමුව පන්දුවට පහර දුන් ගයානා ඇමසන් වොරියස් පිල ලකුණු 167ක් රැස් කළ අතර, එම ඉලක්කය සාන්ත ලුසියා පිල ඕවර 17.3කදී ජය හිමි කර ගත්තේ කඩුලු 3ක් පමණක් අහිමි කර ගනිමිනි.\n\nලුසියා ඉනිමේ පළමු කඩුල්ල ලකුණු 5දී බිඳ වැටීමෙන් අනතුරුව පිටියට පිවිසි භානුක රාජපක්ෂ, කොලින් මුන්රෝ සමඟ එක්ව දෙවැනි කඩුල්ලට පන්දු 80කින් ලකුණු 132ක සබඳතාවක් පිහිටුවමින් කණ්ඩායමේ ජයග්‍රාහී මාවතට රැගෙන ගියේය.\n\nවේගවත් ඉනිමක් ක්‍රීඩා කළ භානුක පන්දු 49කින් ලකුණු 86ක් රැස් කළේ හතරේ පහර 9ක් සහ හයේ පහර 5ක් සමඟිනි. මුන්රෝ පන්දු 43කදී හතරේ පහර 6ක් සහ හයේ පහර 2ක් සමඟ ලකුණු 55ක් රැස් කළේය.\n\nඅසාම් ඛාන් පන්දු 25කින් ලකුණු 40ක් රැස් කරමින් පළමුව පන්දුවට පහරදුන් ගයානා ඉනිමේ වැඩිම ලකුණුලාභියා විය.\n\nමේ තරගයෙන් පරාජය වුවද ගයානා පිල (13) තවමත් ප්‍රසාද ලකුණු සටහනේ පෙරමුණේ පසුවන අතර, සිවුවැනි ජය වාර්තා කළ ලුසියා කණ්ඩායම තෙවැනි තැන සිටී.",
       "URL": "https://www.dinamina.lk/2023/09/16/sports/23008/%e0%b7%83%e0%b7%93%e0%b6%b4%e0%b7%93%e0%b6%91%e0%b6%bd%e0%b7%8a-%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%b7%e0%b7%8f%e0%b6%b1%e0%b7%94%e0%b6%9a/",
       "Category": "sports",
       "Parent URL": "https://www.dinamina.lk/category/sports//page/17/"
}