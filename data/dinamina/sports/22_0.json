{
       "Source": "dinamina",
       "Timestamp": "September 9, 2023 1:00 am",
       "Headline": "ශ්‍රී ලංකාවට වැඩි ගෞරව හිමි වූ යොවුන් සිව්දින තරගය ජය පැරදුම් නෑ",
       "News Content": "ශ්‍රී ලංකාව සහ සංචාරක බටහිර ඉන්දීය අවුරුදු 19න් පහළ ක්‍රිකට් කණ්ඩායම් අතර පළමු සිව්දින ක්‍රිකට් තරගය ඊයේ දඹුල්ල ජාත්‍යන්තර ක්‍රිකට් ක්‍රීඩාංගණයේදී ජය පරාජයෙන් තොරව නිමාවට පත් විය.\n\nතරගයේ අවසන් දිනය වූ ඊයේ සිය දෙවැනි ඉනිම ක්‍රීඩා කරන ශ්‍රී ලංකා කණ්ඩායම තරගය නතර කරන විට කඩුලු 4ක් දැවී ලකුණු 122ක් රැස් කර තිබිණි. ඒ වන විට ශ්‍රී ලංකා පිල කොදෙව් පළමු ඉනිමට වඩා ලකුණු 245ක් ඉදිරියෙන් සිටියේය.\n\nසාරුජන් සන්මුගනාදන් නොදැවී ලකුණු 26ක් සහ දිනුර කලුපහන නොදැවී ලකුණු 22ක් රැස් කර තිබිණි. මුල් පෙළ පිතිකරුවන් අඩු ලකුණු ගණනකට දැවී යද්දී රවිෂාන් නෙත්සර පන්දු 52කින් ලකුණු 50ක් රැස් කළේ හතරේ පහර 8ක් සමඟිනි.\n\nඊයේ දිනය අරඹන විට ලකුණු 54ක් රැස් කරමින් නොදැවි කඩුල්ලේ රැඳී සිටි ජෝර්ඩන් ජොන්සන් අනෙක් අන්තයේ පිතිකරුවන් දැවී යද්දී සිය ඉනිම ලකුණු 149 දක්වා ඉදිරියට රැගෙන ගියේය.\n\nමුළු ලකුණු 287දී ඔහු 7 වැනි කඩුල්ල ලෙස දැවී යන විට පන්දු 207කට මුහුණ දෙමින් හතරේ පහර 11කින් සහ හයේ පහර 2කින් ඉනිම වර්ණවත් කර ගෙන තිබිණි.\n\nස්ටීව් වෙඩර්බර්න් ලකුණු 41කට දිනයේ පළමු කඩුල්ල ලෙස දැවී ගිය අතර, ශ්‍රී ලංකා පන්දු යවන්නන් හමුවේ සෙසු පසු පෙළ පිතිකරුවන්ගෙන් ලකුණු අතරට පිවිසීමට හැකි වූයේ නෙතන් එඩ්වඩ්ට (36) පමණි. ඊයේ කොදෙව් ඉනිමේ බිඳ වැටුණු කඩුලු 7න් 5ක්ම විහාස් තෙව්මිකගේ පන්දු යැවීම ඉදිරියේ සටහන් විය.\n\nකොදෙව් පිතිකරුවන් අසරණ කළ තෙව්මික ඉනිම පුරා ලකුණු 78කට කඩුලු 6ක් දවාගත් අතර, ඔහුට අනගි සහායක් දුන් විශ්ව ළහිරු කඩුලු 3ක් බිඳ දැම්මේය.\n\nමේ තරගයේ පළමුව පන්දුවට පහර දුන් ශ්‍රී ලංකා පිල ලකුණු 432කට පළමු ඉනිම අත්හිටුවූ අතර, පිළිතුරු ලෙස කොදෙව් පිලට පළමු ඉනිම වෙනුවෙන් රැස් කළ හැකි වූයේ ලකුණු 309ක් පමණි. ඒ අනුව ශ්‍රී ලංකා පිලට පළමු ඉනිමෙන් ලකුණු 123ක වාසියක් අත්විය.\n\nදෙපිල අතර දෙවැනි සහ අවසන් සිව්දින තරගය මේ 12 වැනිදා දඹුල්ලේදීම ආරම්භ වේ.\n\nශ්‍රී ලංකා යොවුන් පිල පළමු ඉනිම – 432/8 (ඕවර 105) ඉනිම අත්හිටුවන ලදි. දිනුර කලුපහන නොදැවී 150, පුලිඳු පෙරේරා 71, මල්ෂ තරුපති 65, විහාස් තෙව්මික 35, සිනෙත් ජයවර්ධන 34, රවිෂාන් නෙත්සර 31 (ටාර්රික් එඩ්වඩ් 99/3, ඉසායි තෝර්න් 58/2, නේතන් සීලි 100/2)\n\nකොදෙව් යොවුන් පිල පළමු ඉනිම – 309 (ඕවර 85.5) ජෝර්ඩන් ජොන්සන් 149, ස්ටීව් වෙඩර්බර්න් 41, නේතන් එඩ්වඩ් 36 (විහාස් තෙව්මික 78/6, විශ්ව ළහිරු 61/3)\n\nශ්‍රී ලංකා යොවුන් පිල දෙවැනි ඉනිම – 122/4 (ඕවර 25) රවිෂාන් නෙත්සර 50",
       "URL": "https://www.dinamina.lk/2023/09/09/sports/20864/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b7%80%e0%b7%90%e0%b6%a9%e0%b7%92-%e0%b6%9c%e0%b7%9e%e0%b6%bb%e0%b7%80-%e0%b7%84%e0%b7%92/",
       "Category": "sports",
       "Parent URL": "https://www.dinamina.lk/category/sports//page/22/"
}