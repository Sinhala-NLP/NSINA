{
    "Source": "https://sinhala.news.lk",
    "Timestamp": " සැප්තැම්බර් 14, 2018",
    "Headline": "එක්සත් ජාතීන්ට නව යෝජනාවක් – ජනපති මාධ්‍ය ආයතන ප‍්‍රධානීන්ට කියයි",
    "News Content": "එක්සත් ජාතීන්ට නව යෝජනාවක්අපරාධ චෝදනා එල්ලවූවන්ට නඩු පැවරිය යුතුයිමිල සූත‍්‍රය පිළිබඳව ඉදිරි අය වැයෙන් පසු තීරණයක්අර්බුද මතුවන අයුරින් ජනාවාස ඇතිකිරීමක් සිදුව නැහැශ‍්‍රී ලංකා-සිංගප්පූරු වෙළෙඳ ගිවිසුම පිළිබඳ විශේෂඥ කමිටුවේ නිර්දේශ අනුව කටයුතු කරනවා – ජනපති මාධ්‍ය ආයතන ප‍්‍රධානීන්ට කියයි \nඑක්සත් ජාතීන්ගේ මහා මණ්ඩලයේ වාර්ෂික සැසිවාරය හමුවේ මෙම මස 25 වන දින තමන් ශ‍්‍රී ලංකාවට අදාළ නව යෝජනාවලියක් ඉදිරිපත් කිරීමට අපේක්ෂා කරන බව ජනාධිපති ගරු මෛතී‍්‍රපාල සිරිසේන මැතිතුමා ප‍්‍රකාශ කරයි.එක්සත් ජාතීන්ගේ මානව හිමිකම් කොමිෂන් සභාව ශ‍්‍රී ලංකාවට ඉදිරිපත් කර ඇති යෝජනා කි‍්‍රයාත්මක කිරීමේ දී සහන ලබා ගැනීම මෙන්ම රටේ ස්වාධීනත්වයට, ජාතික ආරක්ෂාවට සහ ති‍්‍රවිධ හමුදාවේ ගෞරවයට හානියක් නොවන අයුරින් කටයුතු කිරීම පිළිබඳව එම යෝජනාවලියේ කරුණු ඇතුළත් වනු ඇති බව ද ජනාධිපතිතුමා සඳහන් කළේය.එමෙන්ම එක්සත් ජාතීන්ගේ මානව හිමිකම් කොමිෂන් සභාව ඉදිරියේ අපගේ ආරක්ෂක හමුදාවන්ට එල්ල වී ඇති චෝදනා මෙන්ම පසුගිය යුද සමයේදී දෙපාර්ශ්වය අතර සිදුවූවා යැයි පැවසෙන ඇතැම් සිදුවීම් පිළිබඳ තවමත් ඉතිරිවී ඇති ගැටලු රැසක් සුහදශීලීව විසඳාගැනීමට ඒ මගින් හැකියාව ලැබෙනු ඇති බව ද ජනාධිපතිතුමා පැවසීය.මෙම යෝජනාවලිය එක්සත් ජාතීන්ගේ මානව හිමිකම් පිළිබඳ කොමසාරිස්වරිය වෙත මෙන්ම එක්සත් ජාතින්ගේ සංවිධානයේ මහලේකම්වරයා වෙත ද ලිඛිතව භාරදීමට අපේක්ෂා කරන බව ජනාධිපතිතුමා සඳහන් කළේය.ජනාධිපති ගරු මෛතී‍්‍රපාල සිරිසේන මැතිතුමා මේ බව ප‍්‍රකාශ කෙළේ අද (14) පෙරවරුවේ කොටුව ජනාධිපති මන්දිරයේ දී මාධ්‍ය ආයතන ප‍්‍රධානීන් හමුවූ අවස්ථාවේදී ය.මාධ්‍යවේදින් සහ සිවිල් වැසියන් පැහැර ගැනීම, ඝාතනය කිරීම් ඇතුළු සිදුවීම්වලට අදාළව 2015 වසරේ සිට අපරාධ පරීක්ෂණ දෙපාර්තමේන්තුව විසින් සිදුකරන පරීක්ෂණවල පවතින යම් යම් දෝෂ සහිත ස්ථාන පිළිබඳව ද මෙහිදී අදහස් දැක්වූ ජනාධිපතිතුමා සැකකරුවන් අත්අඩංගුවට ගෙන රිමාන්ඩ් භාරයේ රඳවා ගත්ත ද එම කිසිවෙකුට මෙතෙක් නඩු පවරා නොතිබීම හේතුවෙන් මතුව ඇති ගැටලුකාරි තත්ත්වය පිළිබඳව ද පැහැදිලි කළේය.එමෙන්ම 2015 අගෝස්තු මාසයේ සිට ති‍්‍රවිධ හමුදා නිලධාරින් ද යම් යම් පරික්ෂණ සම්බන්ධයෙන් අත්අඩංගුවට ගෙන, රිමාන්ඩ් භාරයට පත්කර තිබුණ ද ඔවුන් කිසිවෙකුට එරෙහිව නඩු පවරා නොමැති අතර, ප‍්‍රමාණවත් හේතු සාධක තිබේ නම් නඩු පැවරීමට කටයුතු කිරීම මිස, අනවශ්‍ය ලෙස ඔවුන් රිමාන්ඩ් භාරයේ රඳවා තබා ගැනීම හේතුවෙන් රජය අපකීර්තියට පත්වන බව ද පෙන්වා දුන් ජනාධිපතිතුමා මේ පිළිබඳ තමා අපරාධ පරීක්ෂණ දෙපාරත්තමේන්තුවේ නිලධාරින්ට සහ පොලිසිපතිවරයා වෙත තදින් උපදෙස් ලබා දුන් බව ද කියා සිටියේය.මෙහිදී අදහස් දැක්වූ ජනාධිපතිතුමා වැඩිදුරටත් සඳහන් කළේ වත්මන් රජය යටතේ කිසිසේත් රටේ ජාතික ආරක්ෂාව දුර්වල වී නොමැති බවයි. යුද්ධයක් නැති රටක හමුදාව පවත්වාගෙන යාමේදී ප‍්‍රතිසංවිධාන කිරීමක් සිදු වුව ද දුර්වල වීමක් සිදුව නොමැති අතර, අද අපගේ ආරක්ෂක හමුදාවන්ට පසුගිය කාලයටත් වඩා ලොව ප‍්‍රබල රටවල පුහුණු අවස්ථා මෙන්ම සහයෝගයන් හිමිව තිබෙන බව පෙන්වා දුන් ජනාධිපතිතුමා අද ද ජාතික අය වැයෙන් වැඩිම මුදලක් වෙන් කෙරෙන්නේ ආරක්ෂක අමාත්‍යාංශයට බව කියා සිටියේය.ජාතික ආරක්ෂාව සහ ආරක්ෂක හමුදාව පිළිබඳ ඇතැමුන් සිදුකරන විවිධ ප‍්‍රකාශ පිළිබඳව ද සිහිපත් කළ ජනාධිපතිතුමා කියා සිටියේ ඒවා ඔවුන් ඇතැම් පෞද්ගලික කරුණු මුල් කර ගනිමින් සිදු කරන ප‍්‍රකාශ බවයි.තෙල් මිලට අදාළ මිල සූත‍්‍රය පිළිබඳ ඉදිරිපත්වී ඇති විවේචන සම්බන්ධයෙන් ද අදහස් දැක්වූ ජනාධිපතිතුමා කියා සිටියේ මිල සූත‍්‍රය තවදුරටත් පවත්වාගෙන යනවා ද, නැතහොත් දැනට වඩා මහජනතාවට හිතකර තත්ත්වයක් ඇති කිරීම වෙනුවෙන් අවශ්‍ය සංශෝධනවලට ලක් කරනවා ද යන්න පිළිබඳ ඉදිරි අය වැය යෝජනා අනුව පියවර ගන්නා බවයි.රට තුළ සිදුවන සංවර්ධන වැඩපිළිවෙළ පිළිබඳව ද අදහස් දැක්වූ ජනාධිපතිතුමා වාරි ක්ෂේත‍්‍රයේ උන්නතිය වෙනුවෙන් සිදුකෙරෙන වැව් ප‍්‍රතිසංස්කරණය කිරීමේ දැවැන්ත වැඩසටහන පිළිබඳව ද මාධ්‍ය ආයතන දැනුවත් කළේය.අද වී සඳහා ඉහළ මිලක් ලැබෙන අතර ඒ පිළිබඳ මාධ්‍ය ආයතනවලින් නිසි ප‍්‍රචාරයක් නොලැබෙන බව ද සඳහන් කළ ජනාධිපතිතුමා වී මිළ ඉහළ ගියද සහල් මිල ඉහළ යාමට ඉඩ නොතබා පාරිභෝගිකයාට සහන සලසමින් කටයුතු කිරීමට රජය වගබලාගෙන තිබෙන බව ද කියා සිටියේය.උතුරේ සිංහල ජනතාව පදිංචි කරවන බවට පසුගිය දිනවල මුලතිව් ප‍්‍රදේශයේ ගෙනගිය උද්ඝෝෂණය පිළිබඳව ද අදහස් දැක්වූ ජනාධිපතිතුමා සඳහන් කළේ ප‍්‍රතිපත්තියක් ලෙස ඕනෑම ජන කොටසකට රටේ ඕනෑම තැනක ජීවත්වීමට අයිතියක් තිබෙන බවයි.පළාත් භේදයෙන් තොරව සියලු ජනතාව සංහිඳියාවෙන් සහ සමඟියෙන් ජීවත්වන රටක් අපේක්ෂාව වන නමුත්, අර්බුද ඇතිවන අයුරින් ජනාවාස ඇතිකිරීමක් රජයේ මැදිහත්වීමෙන් සිදුවී නොමැති අතර, ඉදිරියට ද එලෙස සිදු නොකරන බව ප‍්‍රකාශ කළ ජනාධිපතිතුමා රජයට ඉදිරිපත් කර ඇති එම සියලු චෝදනා ප‍්‍රතික්ෂේප කරන බව ද කියා සිටියේ ය.ශ‍්‍රී ලංකා-සිංගප්පූරු වෙළෙඳ ගිවිසුම සම්බන්ධයෙන් ඉදිරිපත්ව ඇති චෝදනා පිළිබඳව ද අදහස් දැක්වූ ජනාධිපතිතුමා ඒ පිළිබඳ විශේෂ විමර්ශනයක් සිදුකිරීමට තමා විශේෂඥ කමිටුවක් පත්කර තිබෙන අතර එම පරික්ෂණ කටයුතු අද ඉතා සාර්ථකව සිදුවන බවත් ඒ සඳහා තම අදහස් ඉදිරිපත් කිරීමට ඕනෑම අයෙකුට අවස්ථාව පවතින බවත් කියා සිටියේ ය.එම කමිටු වාර්තාව මඟින් මෙම ගිවිසුමෙන් රටට අහිතකර තත්ත්වයක් ඇතිකරවන බවට නිර්දේශ ඉදිරිපත් කළහොත් එම අහිතකර තත්ත්වයන් ඉවත් කිරීමේ වගකීම තමා භාරගන්නා බව ප‍්‍රකාශ කළ ජනාධිපතිතුමා යම් බරපතළ තත්ත්වයක් වාර්තා වුවහොත් ඒ සඳහා ද අවශ්‍ය පියවර ගන්නා බව සඳහන් කළේ ය.PMDඑමෙන්ම තිරසර සංවර්ධන වැඩපිළිවෙළේ ප‍්‍රගතිය පිළිබඳව ද අදහස් දැක්වූ ජනාධිපතිතුමා රටේ වන ඝනත්වය ඉහළ නංවාගැනීම ඇතුළු පරිසර සංරක්ෂණය වෙනුවෙන් රජය ගෙනයන වැඩපිළිවෙළ පිළිබඳව සහ ඒ සඳහා ජනතාව එක්කර ගැනීමේ ප‍්‍රචාරාත්මක වැඩපිළිවෙළකට සහය ලබාදෙන ලෙස මාධ්‍ය ආයතන වෙතින් ඉල්ලා සිටියේය.නියෝජ්‍ය අමාත්‍ය ලසන්ත අලගියවන්න, ආරක්ෂක අමාත්‍යාංශයේ ලේකම් කපිල වෛද්‍යරත්න යන මහත්වරුන් ඇතුළු පිරිසක් ද මීට එක්ව සිටියහ. ",
    "URL": "https://sinhala.news.lk//news/world-2/item/30841-2018-09-14-13-59-04",
    "Category": "president_parliament_prime_minister"
}