{
    "Source": "https://sinhala.news.lk",
    "Timestamp": " නොවැම්බර් 08, 2015",
    "Headline": "මාදුළුවාවේ සෝභිත හිමිපාණන්ගේ අපවත්වීම ජාතියේම සංවේගයට හේතුවක්- ජනපති",
    "News Content": "අතිපුජ්‍ය මාදුළුවාවේ සෝභිත නායක හිමිපාණන් වහන්සේගේ අපවත්වීම පිළිබඳ පුවත මුළු මහත් ජාතියෙහිම සංවේගයට හේතුවක් බව ජනාධිපති මෛත්‍රීපාල සිරිසේන මහතා ශෝක පණිවුඩයක් නිකුත් කරමින් සඳහන් කරයි.\nඑහි වැඩිදුරටත් මෙසේ සඳහන් වේ.‘බෞද්ධ ජනතාවගේ පමණක් නොව සියලු ආගමිකයින්ගේ හා ලක්වැසි සියලු ජාතීන්ගේ ගෞරව බහුමානයට ලක් වූ උන්වහන්සේ ශී‍්‍ර ලංකාවේ සමාජ හා ශාසනික උන්නතිය, ආගමික සහජීවනය පිළිබදව මෙන්ම ප‍්‍රජාතන්ත‍්‍රවාදයේ ගුණාංග රට තුළ තහවුරු කිරීම උදෙසා අප‍්‍රතිහත ධෛර්යකින් යුක්තව පෙනී සිටි අභීත යතිවරයාණන් වහන්සේ නමක් ලෙස සමස්ත ශී‍්‍ර ලංකාවාසී ජනතාවගේ ගෞරවය දිනා සිටියහ.රටෙහි පැවතී අහිතකර දේශපාලන ප‍්‍රවාහයන් නිවැරදි මගට යොමු කිරීම සඳහා උන්වහන්සේ තුළ වු අධිෂ්ඨානය මෑත ඉතිහාසයේ ශී‍්‍ර ලංකාවේ ප‍්‍රජාතන්ත‍්‍රවාදය ශක්තිමත් කිරීම සදහා වූ පොදුජන කි‍්‍රයාවලියට තීරණාත්මක මගපෙන්වීමක් හා උත්තේජනයක් විය. එම බලපෑම මගේ නායකත්වයෙන් යහපාලන රජයක් බිහි කරමින් රට නිවැරදි දිශාන්තියකට ගෙන යාම සඳහා අප වෙත ලබාදුන් ඉමහත් ධෛර්යයක් සැපයීය.පසුගිය දශක කිහිපයක සිට මගේ දේශපාලන ජීවිතයට උන්වහන්සේගෙන් ලැබුණු අවවාද අනුශාසනා රටේ යහපත වෙනුවෙන් පෙනී සිටීම සඳහා මා වෙත ශක්තියක් ලබාදුන් අතර උන්වහන්සේ පැතූ සමාජ සාධාරණත්වය ඉදිරියටද පවත්වාගෙන යාමට එය පහන් ටැඹක් සේ අප වෙත මගපෙන්වනු ඇතැයි දැඩි ලෙස විශ්වාස කරමි.සමාජයේ දේශපාලන ආගමික හා සංස්කෘතික පරිවර්තනයන් උදෙසා අතිපූජ්‍ය සෝභිත නායක මාහිමියන් වහන්සේගේ කැපවීම මෙයට දශක හතරක් පමණ වූ අතීතයකට දිව යන දීර්ඝ කි‍්‍රයාවලියකි.ශී‍්‍ර ලංකාවේ අමද්‍යප ව්‍යාපාරයේ තීරණාත්මක කාර්යභාරයක් ඉටු කරමින්ද පසුගිය යුගයේ වර්ධනය වෙමින් පැවති සංස්කෘතික හා ආර්ථික සෝදා පාළුවට එරෙහිව මහාචාර්ය සරත්චන්ද්‍රයන් සමඟ සමාජ සංවාදයක් ඇති කළේ ද උන්වහන්සේ විසිනි.එමෙන්ම මේ රටේ නව දේශපාලන සංස්කෘතියක් පිළිඳව කතිකාවතකට පුරෝගාමී වූ සංඝපීතෘවරයාණන් වහන්සේ නමක් ලෙසින්ද ආගමික හා ජාතික සිංහිදියාව උදෙසා පෙනී සිටි ප‍්‍රමුඛ නායකයෙකු වශයෙන්ද දැවැන්ත මුද්‍රාවක් ශ‍්‍රි ලාංකීය සමාජය තුළ සනිටුහන් කළ උන්වහන්සේ ප‍්‍රජාතන්ත‍්‍රවාදී සමාජයක් සඳහා මෑත කාලීනව රට තුළ සිදු කළ අරගලය අසම සම වන බව මාගේ විශ්වාසයයි.මාදුළුවාවේ සෝභිත නායක හිමිපාණන් වහන්සේ පැතූ සමාජ සාධාරණත්වයෙන් යුත් සංවර්ධිත ශී‍්‍ර ලංකාවක් නිර්මාණය කිරීම අපගේ පරම වගකීමක් බව විශ්වාස කරන මා මුළුමහත් ලක්වැසි ජනතාව සමඟ උන්වහන්සේට නිවන් සුව ප‍්‍රාර්ථනා කරන්නේ එම අරමුණ සාක්ෂාත් කර ගැනීම සඳහා අප වෙත ලබාදුන් අවවාද අනුශාසනා පිළිබඳව යළි යළිත් මෙනෙහි කරමින් ඒ සඳහා වන කැපවීම සපථ කරමිනි.‘ ",
    "URL": "https://sinhala.news.lk//news/world-2/item/14485-2015-11-08-17-53-30",
    "Category": "president_parliament_prime_minister"
}