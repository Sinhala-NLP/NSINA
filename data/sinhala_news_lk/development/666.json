{
    "Source": "https://sinhala.news.lk",
    "Timestamp": " ජූනි 23, 2015",
    "Headline": "ජාතික නිවාස දින ජාතික උත්සවය අගමැති ප්‍රධානත්වයෙන්",
    "News Content": "ජාතික නිවාස දින ජාතික උත්සවය \"සහභාගිත්ව නිවාස සංවර්ධනය\" වන තේමාවෙන් අද (23) අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් තිස්සමහාරාම දෙබරවැව පොදු ක්‍රීඩාංගණයේ දී සහ තංගල්ල නගර ශාලාවේ දී පැවැත්වේ.\n ඒ අනුව පෙරවරු 9.00ට තිස්සමහාරාම දෙබරවැව පොදු ක්‍රීඩාංගණයේ දී ජාතික නිවාස දින සමුළුව ආරම්භ වේ. දෙවැනි වැඩසටහන පස්වරු 2.30ට තංගල්ල නගර ශාලාවේ දී පැවැත්වේ. මෙම අවස්ථාවන්ට සමඟාමී ව ජාතික නිවාස දිනය නිමිත්තෙන් දිවයින පුරා වැඩමුළු හා සම්මන්ත්‍රණ පැවැත්වීමට නියමිත අතර වර්තමානයේ ක්‍රියාත්මක වන නිවාස 50,000 වැඩසටහන යටතේ නිවාසලාභීන්ට මූල්‍ය ප්‍රතිපාදන ප්‍රදානය කිරීම ද සිදු කෙරේ. නාගරික අඩු පහසුකම් ප්‍රවර්ධන වැඩසටහන යටතේ වැසිකිළි පහසුකම් නොමැති දරුපවුල් වෙත අලුතින් වැසිකිළි 200ක් ඉදිකිරීමේ වැඩසටහනක් ද ක්‍රියාත්මක කෙරේ. ඒ අනුව හම්බන්තොට නගර සභා කලාපය තුළ පවුල් 100ක්, තංගල්ල නගර සභා කලාපය තුළ පවුල් 100ක් වශයෙන් තෝරාගෙන ඇත. ඒ යටතේ එක් පවුලකට රුපියල් 25,000ක මුදලක් ලබාදීම සිදු කෙරේ. මෙම වැඩසටහන දින 14ක් තුළ දී අවසන් කිරීමට ද සැලසුම් කොට ඇත. DB ",
    "URL": "https://sinhala.news.lk//news/world-3/item/12065-2015-06-22-10-27-30",
    "Category": "development"
}