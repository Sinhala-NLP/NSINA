{
    "Source": "https://sinhala.news.lk",
    "Timestamp": " නොවැම්බර් 11, 2016",
    "Headline": "මාතර කුඩා ව්‍යාපාර සංවර්ධන අංශයෙන් මනාළියන් දැක්මක්",
    "News Content": "ජාතික ප්‍රතිපත්ති හා ආර්ථික කටයුතු අමාත්‍යංශයේ මාතර දිස්ත්‍රික් කුඩා ව්‍යාපාර සංවර්ධන අංශය මගින් වාර්ෂිකව සංවිධානය කරනු ලබන මනාළියන් එළිදැක්වීමේ උත්සවය මාතර දිස්ත්‍රික් ලේකම් ප්‍රදීප් රත්නායක මහතාගේ ප්‍රධානත්වයෙන් මාතර - වල්ගම සරසි උත්සව ශාලාවේ දී පැවැත්විණි.\nමාතර දිස්ත්‍රික්කයේ සියලුම ප්‍රාදේශිය ලේකම් කොට්ඨාස ආවරණය වන පරිදි තෝරාගත් සිසුවියන් පිරිසක්  තලල්ල වෘත්තීය පුහුණු මධ්‍යස්ථානයේ සහයෝගය ඇතිව මනාළියන් හැඩගැන්වීම හා රූපලාවන්‍ය කටයුතු පිළිබඳව දින තුනක තාක්ෂණික පුහුණුවක් ලබා දී ඔවුන්ගේ හැකියාව හා දක්ෂතාව මැන බැලීම සඳහා ඔවුන් අතින් හැඩගැන් වූ මනාළියන් එළිදැක්වීම සිදු කෙරිණි. මෙහි දී තරඟ ඉසව් හතරක් යටතේ මනාළියන් එළිදැක්විණි. උඩරට ,පහතරට, බටහිර හා පිටත්ව යාමේ මනාළිය තරඟ අංශය මේ අතර වේ. 2016 වසරේ සිසුවියන් 32 දෙදෙනෙකු මෙම පාඨමාලාව සාර්ථකව අවසන් කළ අතර මනාළියන් එළිදැක්වීමේ තරඟයේ දී එම සිසුවියන් සහ මාතර දිස්ත්‍රික් කුඩා ව්‍යාපාර සංවර්ධන අංශය යටතේ පිහිටුවා ඇති බ්‍රයිඩ් ඇන්ඩ් ස්ටයිල් සංගමයේ සාමාජිකාවන් ද ඇතුළව 43 දෙනෙකු ඉදිරිපත් වූහ. එයින් ප්‍රථම ස්ථාන 06 ක් දෙවන ස්ථාන 06 ක් හා තෙවන ස්ථාන 06 ක් වශයෙන් 18 දෙනෙකු ජයග්‍රහණ ලබාගත්හ. ඔවුන්ට වටිනා ත්‍යාග හා සහතික පත්‍ර පිරිනැමිණි. සහභාගි වූ සියලු දෙනාට ද ත්‍යාග හා සහතික ප්‍රදානය කෙරිණි.  කුඩා ව්‍යාපාර සංවර්ධන අංශයේ අධ්‍යක්ෂ සුධීර ජයරත්න මහතාගේ සංකල්පයක් අනුව මාතර දිස්ත්‍රික් කුඩා ව්‍යාපාර සංවර්ධන අංශයේ සහකාර අධ්‍යක්ෂ පී.කේ.පතිරණ මහතාගේ පූර්ණ අධීක්ෂණය හා මගපෙන්වීම යටතේ මෙම වැඩසටහන ක්‍රියාවට නැංවෙන බව මෙම වඩසටහනේ සංවිධායක ව්‍යවසායකත්ව පුහුණු නිලධාරී කේ.ඒ.සී.දිල්රුක්ෂි මහත්මිය පැවසුවා ය. AP/DMU-Matara ",
    "URL": "https://sinhala.news.lk//news/world-3/item/20283-2016-11-11-04-29-29",
    "Category": "development"
}