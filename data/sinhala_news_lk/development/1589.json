{
    "Source": "https://sinhala.news.lk",
    "Timestamp": " ජූනි 01, 2014",
    "Headline": "අනුරාධපුර නගර සංවර්ධනය හා අලංකරණය පිළිබඳ සාකච්ඡාවක්",
    "News Content": "නගර සංවර්ධනය පිළිබඳ දේශපාලන අධිකාරියත් රාජ්‍ය නිලධාරීන් හා මහජනතාවත් නිසි වැටහීමක් හා අවබෝධයක් නොමැතිකම නිසා විවිධ මතිමතාන්තර හා විවේචන මතු කළත් කොළඹ නගරයට නොදෙවෙනි ආකාරයට ඓතිහාසික අනුරාධපුර නගරය සංවර්ධනය කිරීමට නාගරික සංවර්ධන අමාත්‍යාංශය තීරණය කර ඇති බව ආර්ථික සංවර්ධන නියෝජ්‍ය අමාත්‍ය එස්.එම්. චන්ද්‍රසේන මහතා පැවසීය.\nඅමාත්‍යවරයා මේ බව පැවසුවේ පසුගියදා උතුරු මැද පළාත් සභා ශ‍්‍රවණාගාරයේ පැවති අනුරාධපුර නගර සංවර්ධනය හා නගර අලංකරණය පිළිබඳ සාකච්ඡාවට එක්වෙමිනි.මේ වන විට නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ උපදෙස් පරිදි රුපියල් කෝටි ගණනක වියදමෙන් නගරය අලංකරණය කෙරෙමින් පවතී. කූඹිච්චන්කුලම වැව හා අවට ප‍්‍රදේශයේ සංවර්ධන කටයුතු මෙන්ම නගරයේ වට රවුම් 22ක් ද නවීකරණය වෙමින් පවතින බව පැවසූ අමාත්‍යවරයා අද දින දේශපාලන අධිකාරියත් උසස් රාජ්‍ය නිලධාරීන් හා නගරයේ ස්වේච්ඡා සමිති සංවිධාන නියෝජිතයන් මෙහි කැඳවා අනුරාධපුර නගර නිර්මාණය පිළිබඳ දැනුවත් කිරීමට කටයුතු කළ බව සඳහන් කළේය.තවදුරටත් අදහස් දැක්වූ අමාත්‍යවරයා, ශ‍්‍රී ලංකාවේ පළමු රාජධානිය මෙන්ම අග නගරය ද වූ අනුරාධපුරය 1957දී එස්.ඩබ්ලිව්.ආර්.ඩී. බණ්ඩාරනායක රාජ්‍ය පාලන යුගයේදී ආසියාවේ සැලසුම් සහගතම නගර නිර්මාණය බවට පත්වූ බව පැවසීය. උතුම් ජය ශ‍්‍රී මහා බෝ සමිඳුන් ප‍්‍රමුඛ අටමස්ථානය ද මිහින්තලේ තන්තිරිමලේ ප‍්‍රමුඛ ඓතිහාසික සිද්ධස්ථානයන් ද පිහිටි ඉපැරණි අනුරාධපුර රාජධානිය හා ඓතිහාසික අනුරාධපුර නගරය සංවර්ධනයට අනුරාධපුර නගරයේ දේශපාලන අධිකාරියත් උතුරු මැද පළාත් සභාව, මහ නගර සභාව, ප‍්‍රාදේශීය සභා රාජ්‍ය නිලධාරීන් හා නගරවාසීන්ගේ සහයෝගය ද අත්‍යවශ්‍ය බවත් අන්‍යෝන්‍ය අවබෝධය තුළින් පවතින ගැටලු හා ප‍්‍රශ්න විසඳා ගත යුතු බවත් අමාත්‍යවරයා පැවසීය.උතුරු මැද පළාත් ප‍්‍රධාන අමාත්‍ය එස්.එම්. රංජිත් සමරකෝන්, පාර්ලිමේන්තු මන්ත‍්‍රී ශෙහාන් සේමසිංහ, පළාත් සභා අමාත්‍ය එච්.බී. සේමසිංහ, අනුරාධපුර මහ නගරාධිපති එච්.පී. සෝමදාස, පළාත් ප‍්‍රධාන ලේකම් එච්.එම්.ආර්.බී. හේරත්, ප‍්‍රධාන අමාත්‍යාංශ ලේකම් ආනන්ද කුලරත්න, ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන, බි‍්‍රගේඩියර් අතුල ආරියරත්න, නාගරික සංවර්ධන අධිකාරියේ පළාත් අධ්‍යක්‍ෂ සමන් දිසානායක, වාණිජ මණ්ඩලයේ අධ්‍යක්‍ෂ ජනරාල් පී.බී. දිසානායක යන මහතුවරු මේ අවස්ථාවට සහභාගී වී සිටියහ.NDH/UW_ku ",
    "URL": "https://sinhala.news.lk//news/world-3/item/1618-2014-06-01-06-51-14",
    "Category": "development"
}