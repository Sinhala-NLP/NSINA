{
    "Source": "https://sinhala.news.lk",
    "Timestamp": " ජූලි 03, 2016",
    "Headline": "මහනුවරට ගැමි නිවාස කමිටු 3,196ක්",
    "News Content": "ග්‍රාමීය මට්ටමේ  නිවාස  ගැටලු හදුනාගනිමින්  ඒවාට  කඩිනමින් විසදුම් ලබාදීමේ අරමුණින්   කුඩා ගම්මාන මට්ටමින් ගැමි නිවාස කමිටු පිහිටුවීමට කටයුතු කරන බව නිවාස හා ඉදිකිරීම් අමාත්‍ය සජිත් ප්‍රේමදාස මහතා පවසයි. නිවාස ප්‍රශ්නයෙන් පීඩාවිදින  පුද්ගලයන්ගෙන් ගැමි නිවාස කමිටුව සමන්විත වන  අතර  ග්‍රාමීය මට්ටමේ නිවාස අවශ්‍යතා හදුනා  ගැනීම හා ප්‍රමුඛතාවය ලබාදිය යුතු පවුල් හදුනාගැනීම මෙම කමිටුවේ විශේෂ වගකීමක් වේ. \nමෙම ගැමි නිවාස  කමිටුව මගින් හදුනාගත් නිවාස අවශ්‍යතාවයන් සදහා කඩිනමින් විසදුම් ලබාදීමට කටයුතු කරන බවත්  පැවසු අමාත්‍යවරයා මෙම ගැමි නිවාස කමිටු  කිසිදු දේශපාලන පක්ෂ පාට භේදයකින් තොරව ක්‍රියාත්මක විය යුතු බවද පෙන්වාදෙන ලදී.   2025 වන විට නිවාස ප්‍රශ්නයෙන් පීඩාවිදින  සියළු දෙනාට   නිවසක් ලබාදීමේ ඉලක්කය කරා ලගාවෙන බවත් අමාත්‍යවරයා පවසන ලදී.  සැමට සෙවන ව්‍යාපෘතිය යටතේ මහනුවර දිස්ත්‍රික්කයේ  අඩු ආදායම්ලාභි පවුල්  1,017ක්  වෙනුවෙන්   රුපියල් මිලියන 173න් වටිනා ණය චෙක්පත්  ප්‍රදානය කිරිමේ  උත්සවයකට සහභාගි වෙමින්  අමාත්‍යවරයා මෙම අදහස් පලකළේය. පාර්ලිමේන්තුවේ අමාත්‍යවරයෙකු  වශයෙන් තමාට හිමිවන වාහන, ඉන්ධන, ඇතුලු විවිධ වියදම් වෙනුවෙන් හිමිවන  රුපියල් 360,000ක මුදල  මාසිකව   නිවාස නොමැති අසරණ පවුල් වෙනුවෙන් නිවාස ඉදිකිරීම වෙනුවෙන්  අරඹා ඇති  සෙවන අරමුදලට බැර කරන බවද  අමාත්‍යවරයා වැඩිදුරටත් පැවසීය.  AP/DMU-Kandy      ",
    "URL": "https://sinhala.news.lk//news/world-3/item/18460-3-196",
    "Category": "development"
}