{
    "Source": "https://sinhala.news.lk",
    "Timestamp": " පෙබරවාරි 21, 2017",
    "Headline": "මහනුවර ඩෙංගු අවදානම ඉහළට",
    "News Content": "මෙම වර්ෂයේ  ජනවාරි මාසය තුළ මහනුවර දිස්ත්‍රික්කයෙන්  ඩෙංගු රෝගීන් බවට සැක කරන  පුද්ගලයින්  269ක් වාර්තාවී ඇති බවත්  එය පසුගිය දෙසැම්බර් මාසයට සාපෙක්ෂව  විශාල වැඩිවීමක් බවත්  මහනුවර දිස්ත්‍රික් සෞඛ්‍ය සේවා අධ්‍යක්ෂ  වෛද්‍ය ඒ.එම්.එස් වීරබණ්ඩාර මහතා සඳහන් කළ දිස්ත්‍රික් මාධ්‍ය ඒකකය සඳහන් කරයි.\nවාර්තා වු  රෝගීන් සංඛ්‍යාව වැඩි වුවත්  2017  වසරේ මේ දක්වා  එකදු මරණයක් හෝ වාර්තා නොවුයේ  මහනුවර මහ රෝහලේ සායනික  කටයුතුවල උසස් බව සහ ප්‍රතිකාර සම්බන්ධයෙන්  රෝගීන්  නිසි පරිදි දැනුවත්ව  සිටි නිසා බවද ඔහු වැඩිදුරටත් පවසයි. අධ්‍යක්ෂවරයා  මෙම  අදහස් පළ කළේ ඊයේ (19) මහනුවර දිස්ත්‍රික් ලේකම් කාර්යාලයේදී   මාසික ඩෙංගු මර්දනය   සම්බන්ධයෙන් පැවති  ප්‍රගති සමාලෝචන රුස්වීමට සහභාගි වෙමිනි. මහනුවර දිස්ත්‍රික්කයට   නව  ධුමායන යන්ත්‍ර 35ක්  ලැබී ඇති බවත් ඩෙංගු ව්‍යාප්තිය පාලනය සදහා  මෙම නව යන්ත්‍ර විශාල උපකාරයක් බවත්  පැවසු අධ්‍යක්ෂවරයා  කැලි කසල අක්‍රමවත්ව බැහැර කරන  නාගරික  ප්‍රදේශ ආශ්‍රිතව ඩෙංගු රෝග ව්‍යාප්තිය  බහුලව සිදුවන බවද පැවසීය. එබැවින්   කැලි කසල ප්‍රශ්නයට කඩිනමින් විසදුම් සොයාගත යුතුව ඇති බවත් ඔහු වැඩිදුරටත් පෙන්වා දෙන ලදී. ඉකුත් වසරේ ඩෙංගු රෝගය වැලදීමෙන්  මහනුවර දිස්ත්‍රික්කයේ  පුද්ගල මරණ දහයක් වාර්තා වී තිබේ. මෙම වසරේදී   කුණ්ඩසාල කොට්ඨාසයෙන් වැඩිම රොගීන් සංඛ්‍යාවක් වාර්තාවී ඇති අතර  උඩපලාත ගම්පොල,  යටිනුවර  හා හාරිස්පත්තුව  සෞඛ්‍ය වෛද්‍ය නිලධාරි  කොට්ඨාස  ඩෙංගු අධි අවදානම් කලාප වශයෙන්   හදුනාගෙන ඇති බවත් ඔහු අධ්‍යක්ෂ වරයා පැවසීය.        කොළඹ, ගම්පහ හා කළුතර  දිස්ත්‍රික්කය හැරුණු විට වැඩිම ඩෙංගු  රෝගීන් ප්‍රමාණයක් වාර්තා වන්නේ මහනුවර දිස්ත්‍රික්කයෙන් බැවින්   මහනුවර  දිස්ත්‍රික්කයේ ඩෙංගු  මර්දනය  පිළිබදව වැඩි අවදානයක් යොමු කළ යුතුව ඇති බවත්  අධ්‍යක්ෂවරයා පෙන්වා දෙන ලදී. මෙම  රැස්වීම  මධ්‍යම පළාත් ප්‍රධාන අමාත්‍ය සරත් ඒකනායක මහතාගේ ප්‍රධානත්වයෙන්  පැවැති අතර   මහනුවර දිස්ත්‍රික් ලේකම්  එච්.එම්.පී හිටිසේකර   මහතා  ඇතුළු  මහනුවර දිස්ත්‍රික්  සෞඛ්‍ය සේවා  නිලධාරින්,   මහජන සෞඛ්‍ය පරික්ෂකවරුන්,  ප්‍රාදේශීය ලේකම්වරුන් ඇතුළු  රාජ්‍ය නිලධාරින් රැසක් සහභාගි වුහ. ",
    "URL": "https://sinhala.news.lk//news/world-3/item/21818-2017-02-21-06-53-58",
    "Category": "development"
}