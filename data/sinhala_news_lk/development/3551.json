{
    "Source": "https://sinhala.news.lk",
    "Timestamp": " අගෝස්තු 13, 2015",
    "Headline": "ජාතික විදුලිබල සම්ප්‍රේෂණ පද්ධති සංවර්ධනය සඳහා ජපානයෙන් රුපියල් මිලියන 26873ක්",
    "News Content": "ශ්‍රී ලංකාවේ විදුලිබල අවශ්‍යතාව පසුගිය දශකය තුළ වාර්ෂිකව 5% -7%අතර අගයකින් ඉහළ ගොස් ඇති අතර මෙරට ආර්ථික සංවර්ධනය හේතුවෙන් මෙම තත්ත්වය ඉදිරියටත් අඛණ්ඩව පවතිනු ඇත. මීට අමතරව, මෙරට වාර්ෂික විදුලිබල ඉල්ලුමද 4% - 6%ක් අගයකින් ඉහළයමින් පවතින බව ඇස්තමේන්තු කර ඇත. මෙම තත්ත්වය යටතේ විදුලිබල උත්පාදනය ඉහළ නැංවීමට කටයුතු කෙරෙන අතර ම මෙරට සමස්ත ජනතාවට බාධාවකින් තොරව, ගුණාත්මක බවින් යුත් විදුලිබල සැපයුමක් ලබාදීම සඳහා විදුලිබල සම්ප්‍රේෂණ හා බෙදාහැරීමේ ජාලය ශක්තිමත් කිරීම අත්‍යවශ්‍ය සාධකයක් වී ඇත.\nමෙම පසුබිම හා පදනම්ව ජපන් රජය සමඟ සිදුකරන ලද ද්විපාර්ශවික සාකච්ඡාවන් හි ප්‍රතිඵලයක් ලෙස ජාතික විදුලිබල සම්ප්‍රේෂණ හා බෙදාහැරීමේ ජාල සංවර්ධනය සහ කාර්යක්ෂමතාව ඉහළ නැංවීමේ ව්‍යාපෘතිය ක්‍රියාත්මක කිරීම සඳහා ජපාන ජාත්‍යන්තර සහයෝගිතා ආයතනය වෙතින් ජපන් යෙන් මිලියන 24,930 (ආසන්න වශයෙන් රුපියල් මිලියන 26,873)ක ණය මුදලක් ලබාදීමට ජපාන රජය එකඟ වී ඇත.මහ කොළඹ හා ඒ ආශ්‍රිත ප්‍රදේශයන් හි ස්ථානගත ජාතික විදුලිබල සම්ප්‍රේෂණ හා බෙදාහැරීමේ ජාලයෙ හි ධාරිතාව ඉහළ නැංවීම මෙන්ම වඩා විශ්වාසනීය හා කාර්යක්ෂම වූ විදුලිබල සැපයුමක් ලබාදීම උදෙසා විදුලි උපපොළවල් සහ විදුලිය බෙදාහැරීමේ රැහැන් ඉදිකිරීම සහ වැඩිදියුණු කිරීමද මෙම ව්‍යාපෘතිය මඟින් සිදුකිරීමට නියමිතය.ශ්‍රී ලංකා රජය වෙනුවෙන්, මුදල් අමාත්‍යාංශයේ හා මහාභාණ්ඩාගාරයේ ලේකම් ආචාර්ය ආර්. එච්. එස්. සමරතුංග මහතා සහ ජපන් රජය වෙනුවෙන් ජයිකා ආයතනයේ ප්‍රධාන නියෝජිත කියෝෂි ආමඩා මහතා විසින් මෙම ව්‍යාපෘතියට අදාළ ගිවිසුමට පෙරේදා (11) මුදල් අමාත්‍යාංශයේදී අත්සන් තබන ලදී.NDH ",
    "URL": "https://sinhala.news.lk//news/world-3/item/12896-26873",
    "Category": "development"
}