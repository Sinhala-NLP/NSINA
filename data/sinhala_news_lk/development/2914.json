{
    "Source": "https://sinhala.news.lk",
    "Timestamp": " නොවැම්බර් 05, 2014",
    "Headline": "ශ්‍රී ලංකාවේ කොරියානු මහ කොමසාරිස් යාපනයේ සංචාරයක",
    "News Content": "ශ්‍රී ලංකාවේ කොරියානු මහ කොමසාරිස් ෂාංවෝන් ෂාම් මහතා ඊයේ (04) යාපනයේ සංචාරයක නිරත විය. එම සංචාරයේදී ෂාම් මහතා යාපනය දිස්ත්‍රික් ලේකම් කාර්යාලයේදී යාපනය දිස්ත්‍රික් ලේකම් අරුමයිනායගම් සුන්දරම් මහතා හමු විය.\nඑම හමුවේදී යාපනයේ වත්මන් තත්වය හා කොරියාවේ සහය යටතේ යාපනයේ ක්‍රියාත්මක කෙරෙන කාර්මික හා වාණිජ කර්මාන්ත පිළිබඳව සාකච්ඡා කළ බව අරුමයිනායගම් සුන්දරම් මහතා ප්‍රකාශ කළේය. උතුරේ සංවර්ධනය සඳහා කොරියාවේ සහය ඉදිරියටත් ලබා දෙන අතර දැනට කොරියාවේ සහයෙන් ක්‍රියාත්මක කෙරෙන තාක්ෂණික පුහුණු පාඨමාලා ඉදිරියේදීත් උතුරු නැගෙනහිර ජනතාවට ලබා දීමට සූදානම් බවත් ෂාම් මහතා පැවසූ බව  සුන්දරම් මහතා තවදුරටත් කියා සිටියේය. ශ්‍රී ලංකාවේ ජනතාව සිය සංවර්ධන අරමුණු ඉටු කර ගැනීම සඳහා දැඩි කැපවීමකින් කටයුතු කරන බව තමන් අත්දුටු බව ෂාම් මහතා එම හමුවේදී ප්‍රකාශ කළ බව සුන්දරම් මහතා පැවසීය. SDF  ",
    "URL": "https://sinhala.news.lk//news/world-3/item/7028-2014-11-05-11-23-16",
    "Category": "development"
}