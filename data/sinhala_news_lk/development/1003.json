{
    "Source": "https://sinhala.news.lk",
    "Timestamp": " දෙසැම්බර් 17, 2014",
    "Headline": "පරාක්‍රම සමුද්‍රයේ වාන් දොරටු අරියි",
    "News Content": "පොලොන්නරුව පරාක්‍රම සමුද්‍රයේ ජල මට්ටම අද උදෑසන වන විට අක්කර අඩි 110,000 ඉක්මවා යාමෙන් පසු ජලාශයේ වාන් දොරටු දහය අඟල් 6 බැගින් ඉහළට ඔසවා අතිරේක ජලය පිටතට මුදා හැරීමට පියවර ගත් බව පොලොන්නරුව කලාප වාරිමාර්ග අධ්‍යක්ෂක ආර්.එම්.පී. කරුණාරත්න මහතා රජයේ නිල පුවත් වෙබ් අඩවියට පැවසීය.\nපරාක්‍රම සමුද්‍රය වාරි ඉංජිනේරු රොෂාන් ජයසිංහ මහතා ප්‍රකාශ කළේ ජලාශයෙන් මේ වන විට තත්පරයට ඝන අඩි 750ක ජල ප්‍රමාණයක් පිටතට මුදා හැරෙන බවයි. මේ වන විට දිස්ත්‍රික්කයට ඇද හැළෙන අධික වර්ෂාවත් සමග දිස්ත්‍රික්කයේ වැව් රාශියක ජල මට්ටම් ඉහළ යමින් පවතී. කෙසේ වෙතත් මේ වන විටද කිසිදු ආපදා තත්ත්වයක් වාර්තා නොවන බව දිස්ත්‍රික් ආපදා කළමනාකරණ සහකාර අධ්‍යක්ෂ උපුල් නානායක්කාර මහතා පැවසූ බව පොලොන්නරුව දිස්ත්‍රික් අප මාධ්‍ය ඒකකය පවසයි.MAP/WK_dmu_polonnaruwa ",
    "URL": "https://sinhala.news.lk//news/world-3/item/8581-2014-12-17-10-25-39",
    "Category": "development"
}