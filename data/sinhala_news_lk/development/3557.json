{
    "Source": "https://sinhala.news.lk",
    "Timestamp": " අප්‍රේල් 01, 2015",
    "Headline": "උතුරු මැද ජංගම ප‍්‍රජා සත්කාරක සේවා වැඩසටහනක්",
    "News Content": "උතුරු මැද පළාත් සභාවේ සමාජ සේවා අමාත්‍යංශය විසින් මෙහෙය වූ ජංගම ප‍්‍රජා සත්කාරක සේවා වැඩසටහනක් විලච්චිය පේමඩුව සංස්කෘතික මධ්‍යස්ථානයේදී පසුගියදා පැවැති අතර මෙහිදී ප‍්‍රදේශයේ පාසල් දරුවන්ට පාසල් උපකරණ මෙන්ම විශේෂ අවශ්‍යතා සහිත ජනතාවට රෝද පුටු, කිහිලිකරු ආදිය බෙදා දීම උතුරු මැද පළාත් ප‍්‍රධාන අමාත්‍ය පේෂල ජයරත්න බණ්ඩාර මහතාගේ ප්‍රධානත්වයෙන් සිදු කෙරිණි.\n උතුරු මැද පළාත් සෞඛ්‍ය සේවා අධ්‍යක්ෂ කාර්යාලයේ මෙහෙයවීමෙන් වකුගඩු රෝගී සායනයක් ද පැවති අතර ප‍්‍රදේශයේ වකුගඩු රෝගීන් විශාල පිරිසක් මේ සායනය සඳහා පැමිණ සිටියහ. පාසැල් දරුවන්ගේ අධ්‍යාපන අවශ්‍යතා සඳහා අවශ්‍ය පාසල් උපකරණ බෙදා දීම තුළින් දරුවන්ගේ හෙට දවස ඵලදායී වීමට අත්වැලක් වන මෙවන් සත්කාර තුළින් නිසි ඵල නෙළා ගන්නා ලෙස උතුරු මැද ප්‍රධාන අමාත්‍යවරයා අවධාරණය කළේය. වැඩිදුරටත් අදහස් දැක්වූ ඒ මහතා, සාමාන්‍ය මහජනතාව අතර විවිධ අවශ්‍යතා සහිත පිරිස් හඳුනාගෙන රෝද පුටු, ත්‍රෛසිකල්, කිහිලිකරු ආදිය ලබා දීම සඳහා පළාත් සභාව වියදම් දරන්නේ ජනතා සුබසිද්ධිය වෙනුවෙන් බවත් මේ ප‍්‍රදානයන් තුළින් දිරිමත්ව උනන්දුවෙන් උත්සහයෙන් ජීවත ගොඩ නගා ගැනීමට අදිටන් කරගන්නා ලෙසත් ප්‍රකාශ කළේය .  උතුරු මැද පළාත පුරා ශීඝ‍්‍රයෙන් පැතිර යන වකුගඩු රෝග නිවාරණය වෙනුවෙන් පළාත් සෞඛ්‍ය අංශය විශාල මුදල් ප‍්‍රමාණයක් වැය කරමින් රෝගීන්ගේ යහපත වෙනුවෙන් වැඩසටහන් රාශියක් දියත් කර ඇත. ප‍්‍රාදේශීය හා ග‍්‍රාමීය රෝහල් පද්ධතිය වැඩිදියුණු කරමින් ගම් ප‍්‍රදේශ තුළින් නිරෝගිමත් ජනතාවක් බිහි කිරීම සඳහා කටයුතු කරන පළාත් සෞඛ්‍ය සේවාව තුළින් ජනතාවට උපරිම සේවාවක් සැලසීමට කටයුතු කරන බව ද ප‍්‍රධාන අමාත්‍යවරයා පැවසීය. මෙම අවස්ථාවට උතුරු මැද පළාතේ සෞඛ්‍ය දේශීය වෛද්‍ය හා සමාජ සුබසාධන අමාත්‍ය කේ. එච් නන්දසේන මහතා ඇතුළු සමාජ සේවා සහ සෞඛ්‍ය ආයතනවල නිලධාරීහු පිරිසක් සහභාගී වූහ. NDH ",
    "URL": "https://sinhala.news.lk//news/world-3/item/10412-2015-04-01-04-51-16",
    "Category": "development"
}