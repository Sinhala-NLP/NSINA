{
    "Source": "https://sinhala.news.lk",
    "Timestamp": " පෙබරවාරි 22, 2018",
    "Headline": "ජනවාරි මාසයේ දී උද්ධමනය පහලට",
    "News Content": "ජනලේඛන හා සංඛ්‍යාලේඛන දෙපාර්තමේන්තුව විසින් ගණනය කරනු ලබන ජාතික පාරිභෝගික මිල දර්ශකයෙහි විචලනය මගින් මනිනු ලබන උද්ධමනය, ලක්ෂ්‍යමය පදනම මත 2017 දෙසැම්බර් මාසයේ පැවැති 7.3%ට සාපේක්ෂව 2018 ජනවාරි මාසයේ දී 5.4%ක් දක්වා පහළ ගොස් ඇත.\n 2017 ජනවාරි මාසයේ දී පැවැති ඉහළ පදනම් අගය මෙන්ම 2018 ජනවාරි මාසයේ දී ආහාර මිල ගණන්වල සිදු වූ මාසික පහළ යාම හේතූවී ඇතැයි ශ්‍රී ලංකා මහ බැංකුව නිවේදනයක් නිකුත් කරමින් සඳහන් කරයි. වාර්ෂික සාමාන්‍ය පදනම මත මනිනු ලබන ජාතික පාරිභෝගික මිල දර්ශකයෙහි වෙනස 2017 දෙසැම්බර් මාසයේ දී වාර්තා වූ 7.7%හි සිට 2018 ජනවාරි මාසයේ දී 7.6%ක් දක්වා පහළ ගොස් ඇත. වාර්ෂික සාමාන්‍ය මූලික උද්ධමනය 2017 දෙසැම්බර් මාසයේ දී වාර්තා වූ 4.9%හි සිට 2018 ජනවාරි මාසයේ දී 4.5%ක් දක්වා පහළ ගොස් ඇත.  ",
    "URL": "https://sinhala.news.lk//reviews/item/27581-2018-02-22-03-43-23",
    "Category": "reviews"
}