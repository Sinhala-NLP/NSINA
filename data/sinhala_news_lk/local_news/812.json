{
    "Source": "https://sinhala.news.lk",
    "Timestamp": " නොවැම්බර් 09, 2017",
    "Headline": "ආණ්ඩුක්‍රම ව්‍යවස්ථා මෙහෙයුම් අතුරු කමිටු වාර්තාව - අදහස් දැක්වීම අය වැයෙන් පසුවත්",
    "News Content": "ආණ්ඩුක්‍රම ව්‍යවස්ථා මෙහෙයුම් අතුරු කමිටු වාර්තාව පිළිබඳ අදහස් දැක්වීමට අය වැයෙන් පසුවත් මන්ත්‍රීවරුනට අවස්ථාව සැලසීමට කතානායක පියවර ගනී.\nආණ්ඩුක්‍රම ව්‍යවස්ථා සම්පාදක මණ්ඩලය වෙත ඉදිරිපත් ව ඇති මෙහෙයුම් කමිටු අතුරු වාර්තාව පිළිබඳ මැති ඇමතිවරුන්ට අදහස් දැක්වීම සඳහා මුලින් වෙන්කර තිබූ දින තුනට අමතරව පසුගියදා තවත් දින දෙකක් වෙන්කිරීමට කතානායකවරයා තීරණය කළේ ඒ පිළිබඳව මන්ත්‍රීවරුන් තුළ තිබූ විශාල උනන්දුව හේතුවෙනි.ඊයේ වන විට වනවිට පස්වන දිනටත් ඒ පිළිබඳව සාකච්ඡාවට ගැනුණු අතර පස්වරු 6.30 ට පාර්ලිමේන්තුව කල්තබන අවස්ථාවේ තවදුරටත් අදහස් දැක්වීමට මන්ත්‍රීවරු ඉදිරිපත්ව සිටියහ. මේ පිළිබඳ ව අවධානය යොමු කළ කතානායක කරු ජයසූරිය මහතා අග්‍රාමාත්‍යවරයා සහ සභානායකවරයා සමඟ ද සාකච්ඡා කර සභාවේ අදහස් විමසීමෙන් පසුව තීරණය කළේ අයවැය විවාදයෙන් පසුව සෙසු මන්ත්‍රීවරුන්ටද ව්‍යවස්ථා මෙහෙයුම් අතුරු කමිටු වාර්තාව පිලිබඳ අදහස් පළ කිරීමට තවත් දිනයක් වෙන් කිරීමටයි. ",
    "URL": "https://sinhala.news.lk//news/sri-lanka/item/25908-2017-11-09-02-30-49",
    "Category": "local_news"
}