{
    "Source": "https://sinhala.news.lk",
    "Timestamp": " අප්‍රේල් 29, 2015",
    "Headline": "අද තවත් සහන කණ්ඩායමක් නේපාලයට",
    "News Content": "පසුගිය දා නේපාලයේ ඇති වූ භූ කම්පනය හේතුවෙන් විපතට පත් වූවන්ට සහන සැලසීම සඳහා මේ වන විට යුද හමුදාවට අයත් පිරිස් නේපාලය වෙත ගොස් ඇති අතර අද (29) දිනයේ ද යුද සහ නාවික හමුදාවට අයත් 104පිරිසක් පස්වරු 12.30ට පමණ නේපාලයේ කත්මන්ඩු නුවර බලා පිටත් ව යාමට නියමිත බව යුද හමුදා මාධ්‍ය ප්‍රකාශක බ්‍රිෙග්ඩියර් ජයනාත් ජයවීර මහතා රජයේ නිල පුවත් වෙබ් අඩවිය වෙත පැවසීය.\n ඒ අනුව ශ්‍රී ලංකා යුද හමුදාවට අයත් 89ක පිරිසක් සහ යුද හමුදා වෛද්‍යවරු 04දෙනෙකු සහ නාවික හමුදාවේ එක් නිලධාරියෙකු සහ සෙසු නිලධාරීන් 10දෙනෙකු ද අද දිවයිනෙන් පිටත් ව යාමට නියමිතය. මෙම සහන කණ්ඩායම සමඟ කිලෝ ග්‍රෑම් 12,500ක ඖෂධ, අත්‍යාවශ්‍ය ආහාර ද්‍රව්‍ය මෙන් ම මේ වන විට නේපාලයේ සහන කටයුතුවල නියැලි සිටින භට පිරිසක් සඳහා අවශ්‍ය ද්‍රව්‍ය තොගයක් ද රැගෙන යනු ඇත. මීට අමතර ව සතොස ආයතනය විසින් කිලෝ ග්‍රෑම් 20,000ක වියළි ආහාර ද්‍රව්‍ය තොගයක් ද මේ සමඟ නේපාලය වෙත යවනු ඇත. DB ",
    "URL": "https://sinhala.news.lk//news/sri-lanka/item/10958-2015-04-29-03-31-26",
    "Category": "local_news"
}