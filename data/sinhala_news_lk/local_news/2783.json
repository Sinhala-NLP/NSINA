{
    "Source": "https://sinhala.news.lk",
    "Timestamp": " සැප්තැම්බර් 04, 2014",
    "Headline": "තැපැල් ඡන්ද සලකුණු අද හෙට",
    "News Content": "2014 ඌව පළාත් සභා මැතිවරණයට අදාළ ව තැපැල් ඡන්ද සලකුණු කිරීම අද (04) සහ හෙට (05) දිනවල මැතිවරණ මහ ලේකම් කාර්යාලයේ සහ දිස්ත්‍රික් මැතිවරණ ලේකම් කාර්යාලවලදී සිදු කෙරේ.\n මෙම දින දෙක තුළ දී ඡන්දය ප්‍රකාශ කිරීමට නොහැකි වූ තැපෑලෙන් ඡන්දය දීමට සුදුසුකම් ලැබූවන් සඳහා ස්වකීය ඡන්දය ප්‍රකාශ කිරීමට සැප්තැම්බර් 11දා කාර්යාල වේලාව තුළ දී දිස්ත්‍රික් මැතිවරණ කාර්යාලවලදී මෙන් ම මැතිවරණ මහලේකම් කාර්යාලයේ දී  පහසුකම් සැලසීමට ද නියමිතය. තැපැල් ඡන්ද සලකුණු කිරීම සඳහා ජාතික හැදුනුම්පත හෝ වලංගු හැදුනුම්පත් වශයෙන් මැතිවරණ දෙපාර්තමේන්තුව විසින් ප්‍රකාශයට පත් කර ඇති හැඳුනුම්පතක් ඉදිරිපත් කිරීම අනිවාර්යය වේ.  මෙම තැපැල් ඡන්ද සලකුණු කිරීමේ කටයුතු නිරීක්ෂණය කිරීම සඳහා තේරීම්භාර නිලධාරීන් විසින් යොදවන නිල නිරීක්ෂකයන්ට අමතර ව තරග කරන දේශපාලන පක්ෂ හෝ ස්වාධීන කණ්ඩායම් නියෝජිතයන් සහ ඒ සඳහා අවසරලත් නිරීක්ෂණ සංවිධානවල නිරීක්ෂකයන් ස්වකීය නියෝජිතයන් ලෙස සහභාගි කරවිය හැකිය. DB       ",
    "URL": "https://sinhala.news.lk//news/sri-lanka/item/4742-2014-09-03-10-51-16",
    "Category": "local_news"
}