{
    "Source": "https://sinhala.news.lk",
    "Timestamp": " නොවැම්බර් 02, 2016",
    "Headline": "ඖෂධ මිල අඩු කිරීම ඓතිහාසික වෙනසක් -  ඇමැති රාජිත",
    "News Content": "අත්‍යවශ්‍ය ඖෂධ 48ක් සඳහා මිල පාලන ක්‍රමයක් ගෙන ඒමට ලැබීමට ඓතිහාසික වෙනසක් බවත් මෙහි දෙවැනි අදියර වශයෙන් ඉදිරියේ පිළිකා නාශක ඖෂධ ඇතුළු අධික මිලකින් යුක්ත ඖෂධ වර්ග රැසක් ද මිල පාලන ක්‍රමයට යටත් කිරීමට කටයුතු කරන බව කැබිනට් මාධ්‍ය ප්‍රකාශක, සෞඛ්‍ය, පෝෂණ හා දේශීය වෛද්‍ය අමාත්‍ය, වෛද්‍ය රාජිත සේනාරත්න මහතා පැවසීය.\n ඒ මහතා මේ බව ප්‍රකාශ කළේ අද (02) රජයේ ප්‍රවෘත්ති දෙපාර්තමේන්තුවේ පැවැති ප්‍රවෘත්ති සාකච්ඡාවකට සහභාගි වෙමිනි. සිගරට් මිල වැඩිවීමට සමාන්තරව බීඩි මිල වැඩි නොවීම සම්බන්ධයෙන් ද මෙහිදී මාධ්‍යවේදීන් කළ ප්‍රශ්න කිරීම් සඳහා පිළිතුරු ලබාදෙමින් අමාත්‍යවරයා ප්‍රකාශ කර සිටියේ සිගරට් මිල වැඩිවීම මෙන් ම බීඩි මිලද වැඩි කොට ඇති බවයි.  එමෙන් ම සිගරට් මිල වැඩිකිරීම හේතුකොට ගෙන බීඩි භාවිතය වැඩිවීමක් සිදු නොවන බවත් සෑම බදු වැඩිකිරීමකදී ම 4% - 5%ත් අතර ප්‍රමාණයක සිගරට් භාවිතය අඩු වී ඇතැයි ලෝක සෞඛ්‍ය සංවිධානය විසින් කළ සමීක්ෂණ හරහා අනාවරණය වී ඇතැයි ද පෙන්වාදුන් අමාත්‍යවරයා සිගරට් නිෂ්පාදනය සඳහා යොදාගන්නා අමුද්‍රව්‍යයන් හි පිළිකාකාරක 22ක් අඩංගු වන බවත් බීඩි සඳහා භාවිත කරන ඖෂධවල පිළිකා කරක 04ක් අඩංගු වන බවත් පෙන්වා දුන්නේය. එමෙන් ම මහජන සෞඛ්‍ය පරීක්ෂකවරු මාර්ගයෙන් වෙළෙඳසැල්වලින් සිගරට් අළෙවි නොකරන ලෙස ඉල්ලීම් කෙරෙන දැවැන්ත දැනුවත් කිරීමේ වැඩසටහනක් ක්‍රියාත්මක වන බවත් අමාත්‍යවරයා වැඩිදුරටත් කීය.    ",
    "URL": "https://sinhala.news.lk//news/sri-lanka/item/20146-2016-11-02-09-49-27",
    "Category": "local_news"
}