{
    "Source": "https://sinhala.news.lk",
    "Timestamp": " ජූනි 24, 2014",
    "Headline": "තැපැල් දෙපාර්තමේන්තුවට සම්මානයක්",
    "News Content": "2014 ලෝක තැපැල් කුසලතා ප්‍රදානය සඳහා ශ්‍රී ලංකා තැපැල් දෙපාර්තමේන්තුව ඉදිරිපත් කළ පරිගණක වැඩසටහනකට සම්මානයක් හිමිව ඇත. මෙම සම්මාන උළෙල ජර්මනියේ බර්ලින් නුවර පැවැත්විණි.\n තැපැල් දෙපාර්තමේන්තුවේ තැපැල් ජාලගත කිරීමේ ව්‍යාපෘතිය යටතේ නිර්මාණය කර ඇති මෙම පරිගණක වැඩසටහන හරහා ඕනෑම පුද්ගලයෙකුට ජංගම දූරකතනයක් ඔස්සේ තමාට ආසන්නව පිහිටි ප්‍රධාන තැපැල් කාර්යාලයකින්, උප තැපැල් කාර්යාලයකින් තැපැල් සේවාවන් ලබා ගැනීම හැකිවන ආකාරයෙන් නිර්මාණය කොට තිබේ.  තේමාවන් අටක් යටතේ තෝරාගත් රටවල් 46ක් යටතේ මේ තැපැල් කුසලතා තරගාවලිය සඳහා නිර්මාණ ඉදිරිපත් කෙරිණ. මෙහිදී ග්‍රාමීය මට්ටමින් තැපෑල සමඟ ගනුදෙනු කරන ජනතාවට වඩාත් හොඳ සේවාවක් සලසා දීමේ තේමාව යටතේ ශ්‍රී ලංකාව තරග කළ අතර ජර්මනිය සහ ස්විට්සර්ලන්තය අනෙක් තරගකරුවන් දෙදෙනා විය. මෙහිදී ජර්මනියට පළමු ස්ථානය, ශ්‍රී ලංකාවට දෙවැනි ස්ථානය, ස්විට්සර්ලන්තයට තෙවැනි ස්ථානයද හිමිවිය.  DB ",
    "URL": "https://sinhala.news.lk//news/sri-lanka/item/2221-2014-06-24-08-02-58",
    "Category": "local_news"
}