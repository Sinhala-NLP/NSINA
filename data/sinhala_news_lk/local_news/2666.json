{
    "Source": "https://sinhala.news.lk",
    "Timestamp": " ජූලි 26, 2016",
    "Headline": "රජයට විරුද්ධව ගෙන යන ක්‍රියාමාර්ග ජනපති ප්‍රතික්ෂේප කළා- ඇමැති මහින්ද සමරසිංහ",
    "News Content": "රජයේ ප්‍රධානියා ලෙස රජයට විරුද්ධව ගෙන යන ක්‍රියාමාර්ග ප්‍රතික්ෂේප කරන බව ජනාධිපති මෛත්‍රීපාල සිරිසේන මහතා ප්‍රකාශ කළ බව නිපුණතා සංවර්ධන සහ වෘත්තීය පුහුණු අමාත්‍ය මහින්ද සමරසිංහ මහතා පැවසීය.\nජාතික පුවත්පතක මුල් පිටුවේ පළ වී තිබුණු ප්‍රවෘත්තියක් සම්බන්ධයෙන් මාධ්‍ය දැනුවත් කරමින් අමාත්‍යවරයා  මේ බව ප්‍රකාශ කළේ අද (26) රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකදීය.ජනාධිපතිවරයා සම්බන්ධයෙන් ප්‍රවෘත්තියක් පළ කරන විට ඒ  පිළිබඳ පුවත්පත් කර්තෘවරුන්ට එම පුවත සම්බන්ධයෙන් කරුණු තහවුරු කර ගැනීම සිදු කළ හැකි බව පෙන්වා දුන් අමාත්‍යවරයා රජයට විරුද්ධව සංවිධානය කරන පාද යාත්‍රා හෙළා දකින බව ද සඳහන් කළේය.පසුගිය රජයට වඩා වර්තමාන රජයට විශාල වශයෙන් ජාත්‍යන්තර සහයෝගයක් ලබා දී තිබෙන බවත් ලෝක ආර්ථිකයේ පසුබෑමක් සිදු වුවද මෙරට ආර්ථිකය ශක්තිමත් බවත් අමාත්‍යවරයා පෙන්වා දුන්නේය. ",
    "URL": "https://sinhala.news.lk//news/sri-lanka/item/18775-2016-07-26-18-11-16",
    "Category": "local_news"
}