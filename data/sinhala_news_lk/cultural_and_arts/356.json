{
    "Source": "https://sinhala.news.lk",
    "Timestamp": " අප්‍රේල් 05, 2017",
    "Headline": "ජ්‍යෙෂ්ඨ මාධ්‍යවේදී ඇස්. පියසේන මහතා අභාවප්‍රාප්ත වෙයි",
    "News Content": "ප්‍රවීණ හා ජ්‍යෙෂ්ඨ මාධ්‍යවේදී  ඇස්. පියසේන මහතා අද (05) උදේ අභාවප්‍රාප්ත විය.\nඋදෑසන ආහාර ගනිමින් සිටියේදී හදිසියේ ඇති වූ හෘදයා බාධයක් හේතුවෙන් රෝහල වෙත ගෙන යන අතරතුරදී ඒ මහතා මිය ගොස් ඇත. මිය යන විට 94 වැනි වියේ පසු වූ පියසේන මහතා සිය ජීවිතයේ අවසන් දින කිහිපය තෙක්ම ලේඛන කටයුතුවල යෙදෙමින් ජාතික පුවත්පත් දෙකකට සතිපතා තීරු ලිපි රචනා කළේය. මාධ්‍යවේදියෙකු, පාර්ලිමේන්තු කතා පරිවර්තකයෙකු , ගුවන්විදුලි වැඩසටහන් නිෂ්පාදකවරයෙකු ලෙස කටයුතු කර ඇති ඒ මහතා ජේ.ආර්.ජයවර්ධන ජනාධිපතිවරයාගේ මාධ්‍ය ලේකම් වශයෙන් ද මධුරාසියේ නියෝජ්‍ය ශ්‍රී ලංකා මහකොමසාරිස් ලෙස ද සේවය කොට ඇත.ඒ මහතා ප්‍රවීණ ග්‍රන්ථ කර්තෘවරයෙක් ද විය.පියසේන මහතාගේ දේහය හෙට (06) පෙරවරුවේ සිට බොරැල්ල ජයත්න අවමංගල ශාලාවේ තැම්පත් කොට තිබෙන අතර අවසන් කටයුතු 07 වැනි සිකුරාදා පස්වරුවේ බොරැල්ල කනත්තේදී සිදු කෙරෙන බව ඒ මහතාගේ දෙටු පුතු සුගීෂ්වර සේනාධීර මහතා www.news.lk වෙත පැවසීය. ",
    "URL": "https://sinhala.news.lk//news/entertainment/item/22434-2017-04-05-10-07-51",
    "Category": "cultural_and_arts"
}