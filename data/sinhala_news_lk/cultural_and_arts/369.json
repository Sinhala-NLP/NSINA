{
    "Source": "https://sinhala.news.lk",
    "Timestamp": " අප්‍රේල් 23, 2016",
    "Headline": "නව අවුරුදු ජන ක්‍රීඩා උළෙල අද",
    "News Content": "සාම්ප්‍රදායික ජන ක්‍රීඩාවන් සහ චාරිත්‍ර වාරිත්‍ර ඉස්මතු වන අයුරින් නව අවුරුදු ජන ක්‍රීඩා උළෙලක් අද ( 23) කුරුණෑගල මාලිගාපිටිය ක්‍රීඩාංගනයේදී පැවැත්වීමට කටයුතු සංවිධානය කර ඇත.\nඅභ්‍යන්තර කටයුතු, වයඹ සංවර්ධන හා සංස්කෘතික අමාත්‍යංශයට අනුබද්ධ ආයතන වන වයඹ පළාත් සභාව, ආගමන විගමන දෙපාර්තමේන්තුව, පුද්ගලයින් ලියාපදිංචි කිරීමේ දෙපාර්තමේන්තුව, සංස්කෘතික කටයුතු දෙපාර්තමේන්තුව, ජාතික කෞතුකාගාර දෙපාර්තමේන්තුව යන ආයතනසමඟ ඒකාබද්ධව වයඹ පළාත් සභාව මෙම උත්සවය සංවිධානය කරයි.නව වසර හා සබැඳි ක්‍රීඩාවන් හා හර පද්ධතීන් ආරක්ෂා කර මතු පරපුරටත් දායද කිරීමේ අරමුණින් මෙම සාම්ප්‍රදායික ජන ක්‍රීඩාවන්ට ප්‍රමුඛත්වයක් ලබා දීම මෙහි ඇති විශේෂත්වයකි.නෑගම් ඒමේ චාරිත්‍රයෙන් මෙදින පෙරවරු 6.00 ට ආරම්භ වන මෙම ජන ක්‍රීඩා උළෙලට සංගීත හා නර්තන ප්‍රසංගයක්ද ඇතුළත් වන අතර එය රාත්‍රි 10.00 දක්වා පැවැත්විමට නියමිත ය. ",
    "URL": "https://sinhala.news.lk//news/entertainment/item/17270-2016-04-19-06-03-53",
    "Category": "cultural_and_arts"
}