{
    "Source": "https://sinhala.news.lk",
    "Timestamp": " මැයි 24, 2014",
    "Headline": "සාර්ක් චිත්‍රපට උළෙල 2014 - අද වෘතාන්ත චිත්‍රපට 4ක්",
    "News Content": "සාර්ක් සංස්කෘතික මධ්‍යස්ථානය සිව්වන වරටත් සංවිධානය කරන සාර්ක් චිත‍්‍රපට උළෙලේ අද (24) වෘතාන්ත චිත්‍රපට 4ක් ප්‍රදර්ශනය කිරීමට නියමිතව ඇත. \n ඒ අනුව අද පෙරවරු 11.00ට ශ්‍රී ලාංකික චිත්‍රපටයක් වන \"සැමීගේ කතාව\", පස්වරු 1.15ට භූතාන චිත්‍රපටයක් වන \"My Teacher, My World\", පස්වරු 3.15ට මාලදිවයින් චිත්‍රපටයක් වන \"Dhilakani\" හා පස්වරු 6.30ට ඉන්දියානු චිත්‍රපටයක් වන\"Kanyaka Talkies\" තිරගත කෙරේ.  ඊයේ (23) පකිස්තානු කෙටි චිත්‍රපටයක් වන \"Our Jacob\", ශ්‍රී ලාංකීය කෙටි චිත්‍රපට වන \"Cynical Legacies\" සහ \"Bathalangunduwa\", \"Main hoom Shaid Afridi\"  පකිස්තානු වෘත්තාංත චිත්‍රපටයද ප්‍රදර්ශනය කෙරුණි.  චිත්‍රපට උළෙල හෙට (25) දක්වා ශ‍්‍රී ලංකා ජාතික චිත‍්‍රපට සංස්ථාවේ සිනමා ශාලාවේ දී පැවැත්වීමට කටයුතු යොදා ඇත. මෙම චිත‍්‍රපට උළෙල සඳහා දකුණු ආසියානු කලාපීය සාමාජික රාජ්‍යයන් වන ඇෆ්ගනිස්ථානය, බංගලාදේශය, භූතානය, ඉන්දියාව, මාලදිවයින්, පාකිස්ථානය හා ශ‍්‍රී ලංකාව ආදී රටවල චිත්‍රපට තෝරාගෙන ඇත. සාර්ක් චිත‍්‍රපට උළෙල සඳහා වෘතාන්ත හා කෙටි චිත‍්‍රපට ප‍්‍රදර්ශනය සඳහා ඉදිරිපත් කෙරෙන අතර සියලු චිත‍්‍රපට දර්ශන මහජනතාවට නොමිලේ නැරඹීමේ අවස්ථාව හිමිවේ. මෙම උළෙලේදී දකුණු ආසියානු රටවල හොඳම චිත‍්‍රපට නැරඹීමට චිත‍්‍රපට ලෝලීන්ට ලැබෙන අද්විතීය අවස්ථාවක් වන අතර චිත‍්‍රපට කලා මාධ්‍යයේ නියැළී සිටින සහ ඒ පිළිබඳ උනන්දුවක් දක්වන සියලු දෙනාටම මෙම චිත‍්‍රපට උළෙල නැරඹීමට පැමිණෙන ලෙස සංවිධායක මණ්ඩලය ඉල්ලා සිටියි. DB ",
    "URL": "https://sinhala.news.lk//news/entertainment/item/1407-2014-4",
    "Category": "cultural_and_arts"
}