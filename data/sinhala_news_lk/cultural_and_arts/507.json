{
    "Source": "https://sinhala.news.lk",
    "Timestamp": " සැප්තැම්බර් 30, 2014",
    "Headline": "“පෑළවිය - 2014” වැඩිහිටි ප්‍රණාම උළෙල",
    "News Content": "ඔක්තෝබර් 01ට යෙදී ඇති ලෝක වැඩිහිටි දිනය වෙනුවෙන් කොලොන්නාව ප්‍රාදේශීය ලේකම් බලප්‍රදේශයේ වෙසෙන ජ්‍යෙෂ්ඨ පුරවැසියන්  600 දෙනෙකු සඳහා උපහාර පිරිනැමීමේ අරමුණින් සංවිධානය කරනු ලබන “පෑළවිය - 2014” වැඩිහිටි ප්‍රණාම උළෙල ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාගේ ප්‍රධානත්වයෙන් හෙට (01) පෙ.ව. 8.00ට කොටිකාවත්ත සණස ශාලාවේදී පැවැත්වේ.\nතමන්ගේ තරුණ කාලය රට දැය වෙනුවෙන්, තම දරුවන් වෙනුවෙන් කැපකොට මේ වන විට විශ්‍රාමික ව කාලය ගතකරන ජ්‍යෙෂ්ඨ පුරවැසියන් වෙනුවෙන් මෙදින උපහාර ප්‍රදානය කිරීම සිදුකෙරේ. එමෙන් ම ජ්‍යෙෂ්ඨ පුරවැසියන්ගේ මානසික සංවර්ධනය ඇති කිරීමේ අරමුණින්, විද්වත් දේශන, රසවින්දනාත්මක වැඩසටහන් ඇතුළු වැඩසටහන් ගණනාවක් ම මෙදින සංවිධානය කර ඇත. මෙම උපහාර උළෙල තෙවන වරටත් සංවිධානය කරනු ලබන්නේ කොළොන්නාව පංචායුධ පදනම විසිනි.මෙම අවස්ථාවට කොළොන්නාව පංචායුධ පදනමේ සභාපති හා කොටිකාවත්ත මුල්ලේරියාව ප්‍රාදේශීය සභා මන්ත්‍රී හේමසිරි අමරසිංහ, ශ්‍රී ජයවර්ධනපුර විශ්වවිද්‍යාලයේ මහාචාර්ය ඥානදාස පෙරේරා යන මහත්වරුන් සහ ජ්‍යෙෂ්ඨ පුරවැසියන් ඇතුළු විශාල පිරිසක් සහභාගී වීමට නියමිතය.NDH ",
    "URL": "https://sinhala.news.lk//news/entertainment/item/5664-2014",
    "Category": "cultural_and_arts"
}