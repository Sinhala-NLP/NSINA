{
    "Source": "https://sinhala.news.lk",
    "Timestamp": " දෙසැම්බර් 17, 2015",
    "Headline": "අමරදේව නමින් සංගීත අසපුවක්",
    "News Content": "පණ්ඩිත් අමරදේවයන් විසින් තමාගේ නමින් සංගීත ආශ‍්‍රමයක් ගොඩනැඟීමට ඇති අවශ්‍යතාවය පාර්ලිමේන්තු ප්‍රතිසංස්කරණ සහ ජනමාධ්‍ය අමාත්‍ය ගයන්ත කරුණාතිලක මහතා වෙත ප‍්‍රකාශ කරනු ලැබීමෙන් පසුව අමරදේවයන්ගේ නමින් අසපුවක් ගොඩනැඟීම යථාර්තයක් කර දීමට කටයුතු කරන බව අමාත්‍යවරයා පවසයි.\nපණ්ඩිත් අමරදේවයන්ගේ 88 වෙනි ජන්ම දිනය දා හිමිදිරියේම ඔහුගේ සුවදුක් බැලීමට ජනමාධ්‍ය අමාත්‍ය ගයන්ත කරුණාතිලක මහතා අමරදේවයන්ගේ නිවසට ගොස් සුභ පැතුම් එක් කළ අතර, එහිදී අමාත්‍යවරයා මේ පිළිබඳව සාකච්ඡා කළේය. ඇමතිවරයාගේ පූර්ණ මැදිහත් වීම මත අමරදේව අසපුව ඉදිකිරීමේ මූලික කටයුතු ආරම්භ කරමින් පණ්ඩිත් අමරදේවයන් සංගීත අසපුව ඉදිකිරීම පිළිබඳව කරුණු දැනගැනීමට ජනමාධ්‍ය ඇමතිවරයා ප‍්‍රමුඛ පිරිසක් ඊයේ පෙරවරුවේ (16) පණ්ඩිත් අමරදේවයන් හමු වී වැඩිදුරටත් සාකච්ඡා කළේය. මේ වන විට කොළඹ අවටින් මේ සඳහා අවශ්‍ය ඉඩමක් සොයා ගැනීමේ කටයුතු ආරම්භ කර ඇති බව ගයන්ත ඇමතිවරයා මෙහිදී අමරදේවයන් වෙත දැන්වීය. බොහෝ දෙනෙකුට මේ පිළිබඳව පැවසූවත් එය ඵලක් නොවූ බවත්, ගයන්ත අමාත්‍යවරයාට කියූ සැනින් ඒ සඳහා මැදිහත් වීම ඉතා අගය කරන බව ද අමරදේවයන් මෙහිදී ප්‍රකාශ කළේය. මෙම හමුවීම සඳහා නියෝජ්‍ය ඇමති කරු පරණවිතාන, අමාත්‍ය ලේකම් වජිර නාරම්පනාව, රූපවාහිනි සංස්ථාවේ සභාපති රවී ජයවර්ධන, අධ්‍යක්ෂ ජනරාල් සුනිල්ශාන්ත මහත්වරු සහභාගී වූහ. ",
    "URL": "https://sinhala.news.lk//news/entertainment/item/15329-2015-12-17-04-47-36",
    "Category": "cultural_and_arts"
}