{
    "Source": "https://sinhala.news.lk",
    "Timestamp": " ජනවාරි 19, 2021",
    "Headline": "සංවේදී ප්‍රදේශයක නව ඉදිකිරීමක් සිදු කරයි නම් පරිසර අමාත්‍යංශයේ අවසරය ලබා ගතයුතුයි",
    "News Content": "සංවේදී ප්‍රදේශයක නව ඉදිකිරීමක් සිදු කරයි නම් පරිසර අමාත්‍යංශයේ අවසරය ලබා ගතයුතු බවත් එහෙත් සිංහරාජය හරහා යන ලංකාගම නෙළුව මාර්ගය පැරණි මාර්ගයක් සංවර්ධනය කිරීමක් පමණක් බව පරිසර අමාත්‍ය මහින්ද අමරවීර මහතා අද(19) පාර්ලිමේන්තුවේ දී අවධාරණය කළේය.\nසිංහරාජය හරහා ඉදිවන ලංකාගම නෙළුව මාර්ගය අළුතෙන් ඉදිකිරීමක් නොවන අතර පවත්නා මාර්ගය වැඩිදියුණු කිරීමක් බව පෙන්වා දුන් අමාත්‍යවරයා පවත්නා මාර්ගයක් සංවර්ධනය කිරීම සඳහා පාරිසරික වාර්තාවක් අවශ්‍ය නොවන බවද පෙන්වා දුන්නේය. පාර්ලිමේන්තු මන්ත්‍රී හර්ෂද සිල්වා මහතා ඉදිරිපත් කළ වාචික ප්‍රශ්නයකට පිළිතුරු දෙමින් අමාත්‍යවරයා මේ බව සඳහන් කළේය.සිංහරාජ වනාන්තරය හරහා මීටර් 1035ක ප්‍රමාණයක් ස්ථාන 03කින් වනාන්තරය තුළින් ගමන් කරන බවත් එම කිසිදු ස්ථානයකදී මාර්ගය පුළුල් කිරීමක් හෝ වනාන්තරයේ ගස් ඉවත් වීමක් සිදු නොවන බව අමාත්‍යවරයා අවධාරණය කළේය.ලංකාගම ග්‍රාමයේ වෙසෙන පවුල් එකසිය ගණනකගේ ප්‍රශ්නය විසඳා එම ජනතාවගේ ගැටළුවට පිළියමක් ලබා දුන් බවද අමාත්‍යවරයා කීය.මෙහිදී මාර්ග සංවර්ධන අමාත්‍යවරයා වශයෙන් ජොන්ස්ටන් ප්‍රනාන්දු අමාත්‍යවරයා පැවසුවේ පාර්ලිමේන්තු මන්ත්‍රී හර්ෂද සිල්වා මහතා මේ සම්බන්ධයෙන් පාර්ලිමේන්තුව නොමග යවන බවයි.  ",
    "URL": "https://sinhala.news.lk//news/political-current-affairs/item/41875-2021-01-19-08-38-31",
    "Category": "political_current_affairs"
}