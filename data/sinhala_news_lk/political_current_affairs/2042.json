{
    "Source": "https://sinhala.news.lk",
    "Timestamp": " මැයි 03, 2017",
    "Headline": "ජාතික පුස්තකාලයේ 27 වන සංවත්සර සැමරුම හෙට",
    "News Content": "\"ශ්‍රී ලංකාවේ පුස්තකාල සංවර්ධනය සඳහා තිරසාර ජාල පද්ධතියක් ගොඩනැගීම\" (Building Sustainable Network for the Development of Libraries in Sri Lanka) තේමාව යටතේ ශ්‍රී ලංකා ජාතික පුස්තකාලයේ 27වන සංවත්සර උත්සවයේ සමාරම්භක උත්සවය  හෙට (04) පෙරවරු 9.00ට ජාතික පුස්තකාල හා ප්‍රලේඛන සේවා මණ්ඩල පරිශ්‍රයේ දී පැවැත්වේ.\nඅධ්‍යාපන අමාත්‍ය අකිල විරාජ් කාරියවසම් මහතා සහ  අධ්‍යාපන රාජ්‍ය අමාත්‍ය වී.රාධක්‍රිෂ්ණන් මහතාගේ ප්‍රධානත්වයෙන් මෙම උත්සවය පැවැත්වේ. සංවත්සර උත්සවය හා  සමගාමීව වැඩසටහන් රැසක් ක්‍රියාත්මක වන අතර දිවයිනේ තෝරාගත් දුෂ්කර හා ග්‍රාමීය ප්‍රදේශවල පුස්තකාල (පාසල්/මහජන) සඳහා රු.15,000/-ක වටිනාකමින් යුත් පොත් කට්ටල 100ක් පරිත්‍යාග කිරීම ද සිදු වේ. ජාතික පුස්තකාල හා ප්‍රලේඛන සේවා මණ්ඩලයේ ප්‍රකාශන ආධාර ව්‍යාපෘතිය යටතේ මුද්‍රණ අනුග්‍රහය ලද ලේඛක/ලේඛිකාවන් වෙනුවෙන් චෙක්පත් ප්‍රදානය කිරීම ද සිදු වන අතර විද්වත් දේශනවලින් කිහිපයක් ද පැවැත්වේ. ",
    "URL": "https://sinhala.news.lk//news/political-current-affairs/item/22797-27",
    "Category": "political_current_affairs"
}