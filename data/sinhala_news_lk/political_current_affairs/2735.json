{
    "Source": "https://sinhala.news.lk",
    "Timestamp": " පෙබරවාරි 24, 2020",
    "Headline": "ජාත්‍යන්තර වරාය දෙකක් සහ ජාත්‍යන්තර ගුවන්තොටුපළ දෙකක් යා කෙරෙන ආසියාවේ එකම අධිවේගී මාර්ගය දක්ෂිණ අධිවේගී මාර්ගයයි",
    "News Content": "ජාත්‍යන්තර වරාය දෙකක් සහ ජාත්‍යන්තර ගුවන්තොටුපළ දෙකක් යා කෙරෙන ආසියාවේ එකම අධිවේගී මාර්ගය දක්ෂිණ අධිවේගී මාර්ගය බව මාර්ග සහ මහාමාර්ග හා නාවික කටයුතු අමාත්‍ය ජොන්ස්ටන් ප්‍රනාන්දු මහතා පැවසීය.\nඅමාත්‍යවරයා මේ බව පැවසුවේ දක්ෂිණ අධිවේගී මාර්ගය මාතර හම්බන්තොට දිගුව ජනතා අයිතියට පත් කිරීමට ඊයේ (24) පැවති උත්සවයට එක්වෙමිණි.මෙහිදී වැඩිදුරටත් අදහස් දැක් වූ අමාත්‍යවරයා පැවසුවේ කොළඹ සිට කි.මි 222 ක් වන මෙම අධිවේගි මාර්ගය ඉදිකිරීම ලංකා ඉතිහාසයේ රන් අකුරෙන් ලියවෙන දවසක් බවයි. ශ්‍රී ලංකාවේ එක්වර ඉදිකළ එකම සහ දීර්ගතම අධිවේගී මාර්ගය මෙම අධිවේගී මාර්ගය බව පැවසූ අමාත්‍යවරයා මෙම මාර්ගයේ සියළුම තාක්ෂණික කටයුතු සැළසුම් කිරීම , ශක්‍යතා අධ්‍යයන වාර්තාව සකස් කිරීම , පාරිසරික අධ්‍යයන වාර්තාව සකස්කිරීම ආදී සියළු කටයුතු දේශීය ඉංජිනේරු වරුන් විසින් ජාත්‍යන්තර ප්‍රමිතියට අනුව නිමකිරීමද විශේෂත්වයක් බව සඳහන් කළේය.ලෝකයේ කිසිදු ඉංජිනේරු පිරිසකට නොදෙවිණි අයුරින් මෙය ඉදිකිරීම පිළිබඳ ජනාධිපතිවරයාද සිය ස්තුතිය පළ කර සිටියේය. සමස්ත කුලුණු මතින් දිවෙන දීර්ගතම අධිවේගී මාර්ගය දක්ෂණ අධිවේගී මාර්ගයයි. එහි දිග කි.මීටර් 11.87කි. ශ්‍රී ලංකාවේ දීර්ගතම ගුවන් පාලම ඇත්තේද දක්ෂිණ අධිවේගී මාර්ගයට වන අතර එය දිගින් කි.මී 05කි. තවද හම්බන්තොට ප්‍රදේශයේ වනඅලින්ට සිදුවන හානිය අවම කිරීම සඳහා ගුවන් පාලම් 02ක්ද ඉදිකර ඇත.අදියර 04 ක් යටතේ මාතර- බෙලිඅත්ත , බෙලිඅත්ත - බරවකුඹුක, බරවකුඹුක - අන්දරවැව හා අන්දරවැව - මත්තල කොටස් ඉදිකෙරිණු අතර ඊට වැය වූ මුදල රුපියල් බිලියන 267කි. under pass 54ක් ,over pass 15ක්, පාලම් 14 උඩින් යන බෝක්කු 141ක් සහ අධිවේගී මාර්ගයේ අන්තර් හුවමාරු මධ්‍යස්ථාන 08ක් ඇත.දක්ෂිණ අධිවේගි මාර්ගයේ දැනට භාවිත මාතර ගොඩගම පිවිසුම මින් ඉදිරියට භාවිත නොකෙරෙන අතර පාලටුව නව පිවිසුම ඊට එක් වෙයි. මාතර සිට හම්බන්තොට දක්වා කොටස අපරැක්ක, බෙලිඅත්ත, කසාගල, අගුණු කොළ පැලැස්ස, බරවාකුඹුක සහ සූරියවැව යන අන්තර් හුවමාරු 06 කින් සමන්විත වේ. අන්තර් හුවමාරු මාධ්‍යස්ථාන 9ක් සහිතව 2015 වසර වන විට සියළු සැළසුම් අවසන් කර තිබුණද පසුගිය යහපාලන ආණ්ඩුව රාජපක්ෂ පවුලෙන් පළි ගැනීම සඳහා අග්‍රාමාත්‍ය මහින්ද රාජපක්ෂ මහතාගේ නිවසට වඩාත් ළඟින් පැවති අන්තර් හුවමාරුව ඉවත් කිරීමට කටයුතු කර තිබූ බව පැවසූ අමාත්‍යවරයා ගැසට් නිවේදනයකින් එය යළි ඇතුළත් කිරීමට කටයුතු කරන බවද පැවසීය.නව කොටස රථ වාහන ධාවනයට එක්වීමෙන් කොළඹ සිට කතරගමට පැය තුන හමාරකදී ළගා විය හැකිය. මෙම අධිවේගී මාර්ගය නිසා දවස් දෙකක් පමණ ගත වන ගමනක් පැය 02කින් පමණ යා හැකි බව පැවසූ අමාත්‍යවරයා යහපාලන රජය මෙම මාර්ගය බලෙන් විවෘත කරන්න හැදුවත් ජනතාව ඊට ඉඩ ලබා නොදුන් බවද පැවසීය.ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ, අමාත්‍ය චමල් රාජපක්ෂ, ජොන්ස්ටන් ප්‍රනාන්දු යන මහත්වරු ඇතුළු අමාත්‍යවරු, නාමල් රාජපක්ෂ, ඩී.වී. චානක යන මහත්වරු ඇතුළු පාර්ලිමේන්තු මන්ත්‍රීවරු ද, රාජ්‍ය නිලධාරිහූ ඇතුළු විශාල පිරිසක් මේ අවස්ථාවට එක්ව සිටියහ.අමාත්‍ය චමල් රාජපක්ෂ, ජොන්ස්ටන් ප්‍රනාන්දු යන මහත්වරු ඇතුළු අමාත්‍යවරු, නාමල් රාජපක්ෂ, ඩී.වී. චානක යන මහත්වරු ඇතුළු පාර්ලිමේන්තු මන්ත්‍රීවරු ද, රාජ්‍ය නිලධාරිහූ ඇතුළු විශාල පිරිසක් මේ අවස්ථාවට එක්ව සිටියහ.      ",
    "URL": "https://sinhala.news.lk//news/political-current-affairs/item/37109-2020-02-24-05-42-00",
    "Category": "political_current_affairs"
}