{
    "Source": "https://sinhala.news.lk",
    "Timestamp": " සැප්තැම්බර් 10, 2020",
    "Headline": "කෙටි කාලයක් තුළ ජනතාවට සහන රැසක් සැළසීමට රජයට හැකියාව ලැබුණා- අමාත්‍ය එස්.එම් චන්ද්‍රසේන",
    "News Content": "බලයට පත් වී කෙටි කාළයක් තුළදී සාර්ථක ගමනක රජය ගමන් කරමින් සිටින බවත් කොරෝනා වසංගතය නිසා ආර්ථිකය පසුබෑමකට ලක් වී ඇති මොහොතක කෙටි කාලයක් තුළ ජනතාවට සහන රැසක් සැළසීමට හැකියාව ලැබුණු බවත් ඉඩම් අමාත්‍ය එස්.එම් චන්ද්‍රසේන මහතා පවසයි.\nවරාය හා ගුවන්තොටුපල සංවර්ධන බදු පනත යටතේ නියෝග හයක් සහ රේගු ආඥාපනත යටතේ යෝජනා හයක් අද (10) පාර්ලිමේන්තුවේ දී විවාදයට ගැණුනු අතර මෙම විවාදයට එක්වෙමින් අමාත්‍යවරයා මේ බව සඳහන් කළේය. පසුගිය රජය සමයේ ක්‍රියාත්මක නිවාස වැඩපිළිවෙළ ඉතා අසාර්ථක බවත් අනුරාධපුරය වැනි දිස්ත්‍රික්ක වල අද එම නිවාස වල් බිහි වී තිබෙන බව පැවසූ අමාත්‍යවරයා, ජනාධිපති ගෝඨාභය රාජපක්ෂ මහතාගේ නව නිවාස වැඩපිළිවෙළ යටතේ සෑම ග්‍රාමසේවා වසකටම නිවසක් ලබා දීමේ වැඩපිළිවෙළක් ක්‍රියාත්මක බවත් සඳහන් කළේය. බදු සහන ලබා දීම, නොමිලේ පොහොර ලබා දීම සහ අඩු ආදායම්ලාභී පවුල් වල දරුවන්ට රැකියා ලබා දීම වැනි වැඩසටහන් මේ වන විට ක්‍රියාත්මක වන බවත් විශ්‍රාම වැටුපක් හෝ ලබා ගත නොහැකි,දිළිඳ පවුල් ලක්ෂයක තරුණ තරුණියන්ට මෙම රැකියා ලක්ෂය ලබා දෙන බවත් අමාත්‍යවරයා කීය.අනවශ්‍ය ලෙස පිටරටින් සහල් ආනයනය නොකර වී කිලෝවක් රුපියල් 50ක සහතික මිළට ගන්න රජය තීරණය කළ බවත් එම ක්‍රමවේදය ගොවිජනතාවට විශාල ශක්තියක් වූ බවත් අමාත්‍යවරයා සඳහන් කළේය. මේ රටේ වගා කළ හැකි කිසිවක් පිටරටින් ආනයනය කරන්නේ නැති ප්‍රතිපත්තියක වත්මන් රජය සිටින බවත් තවත් අතිරේක භෝග වර්ග 15කට සහතික මිළක් ලබා දුන් බවත් පැවසූ අමාත්‍යවරයා අද බඩ ඉරිඟු කිලෝවක් රුපියල් 90කට අළෙවිකරගත හැකි බව පෙන්වා දුන්නේය.   ",
    "URL": "https://sinhala.news.lk//news/political-current-affairs/item/39722-2020-09-10-08-37-32",
    "Category": "political_current_affairs"
}