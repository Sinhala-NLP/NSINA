{
    "Source": "https://sinhala.news.lk",
    "Timestamp": " දෙසැම්බර් 31, 2019",
    "Headline": "ශ්‍රී ලංකන් විකුණන්නේ නෑ- පාඩුව අවම කර ආයතනය දියුණු කරනවා- අමාත්‍ය ප්‍රසන්න රණතුංග",
    "News Content": "ශ්‍රී ලංකන් ගුවන් සමාගම කිසිසේත් විකුණා නොදමන බවත්, පාඩුව අවම කර ආයතනය දියුණු කිරීමට කටයුතු කරන බවත් කාර්මික අපනයන, ආයෝජන ප්‍රවර්ධන, සංචාරක හා සිවිල් ගුවන් සේවා අමාත්‍ය ප්‍රසන්න රණතුංග මහතා අවධාරණය කරයි.\nඔහු පෙන්වා දෙන්නේ පසුගිය යහපාලන ආණ්ඩු සමයේ දි ශ්‍රී ලංකන් ගුවන් සමාගම ස්වභාවික මරණයකට ලක් කර එය ඈවර කිරිමට උත්සාහ කළ බවයි. වත්මන් ආණ්ඩුව බලයට පත්විමත් සමග එය අත්හිට වු බව රණතුංග මහතා කීවේය.කටුනායක ශ්‍රිලංකන් ගුවන් සමාගම් පරිශ්‍රයේ නිරීක්ෂණ චාරිකාවකට එක්වෙමින් ඇමතිවරයා මේ බව සදහන් කළේ ය.ඇමතිවරයා සහ ආයතනයේ විධායක නිළධාරින් වෘත්තිය සමිති නියෝජිතයින් අතර විශේෂ සාක්ච්ඡාවක් ද මෙහි දි පැවැත්විණ. මෙහි දි අනාවරණය වූයේ ශ්‍රී ලංකන් ගුවන් සමාගම 2005 සිට 2015 දක්වා මහින්ද රාජපක්ෂ රජය සමයේ ලැබු පාඩුව රුපියල් බිලියන 76 ක් බවයි. කෙසේ වෙතත් 2015 – 2019 යහපාලන ආණ්ඩු කාලය තුළ ශ්‍රී ලංකන් ගුවන් සමාගම ලැබූ පාඩුව රුපියල් බිලියන 115 ක් බව ආයතනයේ මුදල් වාර්තා අනුව තහවුරු වන්නේ යැයි ඇමතිවරයා මෙහි දි පෙන්වා දුන්නේ ය. ශ්‍රී ලංකන් ගුවන් සමාගම 2015 වසරේ දි රුපියල් බිලියන 16 ක්, 2016 දි රුපියල් බිලියන 12ක්, 2017 වර්ෂයේ දි රුපියල් බිලියන 28 ක්, 2018 වර්ෂයේ දි රුපියල් බිලියන 17 ක් පාඩු ලබා ඇති අතර 2019 වසරේ එම සමාගම ලැබු පාඩුව රුපියල් බිලියන 40 ක් බව ද මෙහි දි අනාවරණය විය.මහින්ද රාජපක්ෂ මහතාගේ පාලන කාලය තුල දි ශ්‍රී ලංකන් ගුවන් සමාගම ලාබ ලබන ආයතනයක් බවට පත් කිරීම සදහා සැලැස්මක් ක්‍රියාත්මක වුවද පසුගිය වසර 05 ක කාලය තුළ ඒ සදහා කිසිදු වැඩපිළිවෙලක් හෝ සැලැස්මක් ක්‍රියාත්මක නොවු බව වෘත්තිය සමිති නායකයෝ මෙහිදි පෙන්වා දුන්හ. මෙම සැලැස්ම ක්‍රියාත්මක වු 2014 වසරේ, ඊට කලින් වසරේ (2013) බිලියන 32 ක් වු ශ්‍රී ලංකන් ගුවන් සමාගමේ පාඩුව රුපියල් බිලියන 16 ක් දක්වා අඩු කරගෙන තිබුණි. මහින්ද රාජපක්ෂ මහතා ජනාධිපතිවරයා සමයේ ඔහුගේ භාවිතයට අධි සුඛෝපභෝගි ගුවන් යානා අභ්‍යන්තර කට්ටලයක් ගෙන ආ බවට පසුගිය රජය කළ ප්‍රචාරයද පට්ටල් බොරුවක් බව වෘත්තීය සමිති නියෝජිතයෝ මෙහි දි පෙන්වා දුන්හ. මහින්ද රාජපක්ෂ ආණ්ඩු සමයේ මිල දී ගත් ගුවන් යානා වෙනුවෙන් අදාල සමාගම එය නොමිලේ ලබා දී තිබුණි. එම ගුවන් යානා මිලදි ගැනීමේ ගිවිසුම අවලංගු කිරීම සදහා එම සමාගම පැවති රජයට කොන්දේසි තුනක් පනවා තිබූ අතර ඉන් පලමු කොන්දේසිය වුයේ ඇමරිකානු ඩොලර් බිලියන 110 ක වන්දියක් ගෙවීමයි. එවකට අළුත් ගුවන් යානයක මිල වූයේ ද ඇමරිකානු ඩොලර් බිලියන 138 කි. පසුගිය ආණ්ඩුව එකග වූ තවත් කොන්දේසියක් වූයේ පෘතුගාල් ගුවන් සේවය නිරන්තරයෙන් භාවිතා කළ ගුවන් ගමන් සදහා නුසුදුසු තත්ත්වයේ පැවති ගුවන් යානයක් මාසිකව ඩොලර් මිලියන 585,000 කට කුලියට ගැනීමයි. එම ගුවන් යානය මගී ප්‍රවාහනය සදහා කිසිසේත් නුසුදුසු බවත්, ශ්‍රී ලංකන් සමාගමේ ප්‍රතිරුපය බිද වැටීමට එය ඉහවල් වූ බවත් වෘත්තිය සමිති නියෝජිතයෝ මෙහිදි ඇමතිවරයාට පෙන්වා දුන්හ.ශ්‍රී ලංකන් ගුවන් සමාගමේ ප්‍රධාන විධායක නිලධාරී විපුල ගුණරත්න මහතා මෙහිදි ඇමතිවරයාට පෙන්වා දුන්නේ මෙම ගුවන්යානයේ නවීකරණ කටයුතු දැන් ආරම්භ වී ඇති බවයි. නිරීක්ෂ චාරිකාවේ දි එම ගුවන්යානයද නිරීක්ෂණය කළ ඇමතිවරයා එහි නවීකරණ කටයුතු කඩිනම් කරන ලෙස උපදෙස් දුන්නේය.මෙම ආයතන ලාභ ලබන ආයතන බවට පත් කීරීම සදහා පහලම සේවකයාගේ සිටි ඉහලම සේවකයා දක්වා වූ අයගේ අදහස් හා යෝජනා ඉතා වැදගත් බව පෙන්වා දුන් ප්‍රසන්න රණතුංග ඇමතිවරයා ඒ සදහා ඉදිරිපත් වන්නැ‘යි සේවකයන්ගෙන් ඉල්ලා සිටියේ ය. පැවති රජය අනුගමනය කළ විවිධ ප්‍රතිපත්ති හේතුවෙන් මෙම සමාගම කඩා වැටි ඇති බව පැවසූ රණතුංග මහතා එය ගොඩ ගැනීමට රජයට මෙන්ම සේවකයින්ටද උවමනාවක් තිබිය යුතු බව ද කීවේය.ගෝඨාභය රාජපක්ෂ මැතිතුමාගේ රජය කිසිසේත් ජාතික සම්පත් විකුණා දැමිමට සුදානම් නොබැති බැවින් ආයතනයේ අනාගය පිළිබදව සැක සංකා මතු කර නොගන්නා ලෙස ඉල්ලා සිටි ඇමතිවරයා මේ වසර තුළ ශ්‍රී ලංකන් ගුවන් සමාගම ලබන පාඩුව අවම කොට ඉදිරි වසර 05 තුළ එය මෙරට ලාභ ලබන ආයතනයක් බවට පත් කිරීම සදහා කැප වන්නැ‘යි සියලුම සේවක සේවිකාවන්ගෙන් ඉල්ලා සිටින බව ද කීවේ ය. වත්මන් රජය බලයට පත් වූයේ පසුගිය රජය කළ වැරදි කිය කියා ඉන්නට නොවන බවත් ඒවා නිවැරදි කර රට ගොඩ නැගීමට බවත් ඇමතිවරයා මෙහි දි අවධාරණය කළේය.ශ්‍රී ලංකන් ගුවන් සමාගමේ කාර්ගෝ අංශය සහ කේටරින් අංශය ද ඇමතිවරයාගේ නිරීක්ෂණයට ලක් විය. ඇමතිවරයා සමග සංචාරක හා සිවිල් ගුවන් සේවා අමාත්‍යාංශ ලේකම් මරීනා මොහොමඩ්, ගුවන් තොටුපළ හා ගුවන් සේවා සමාගමේ උප සභාපති රජීව් සූරියආරච්චි, ශ්‍රී ලංකන් ගුවන් සමාගමේ ප්‍රධාන විධායක විපුල ගුණතිලක යන මහත්ම මහත්මීන් ඇතුළු අමාත්‍යංශයේ සහ අදාළ ආයතනවල ආයතන වල ඉහළ නිළධාරින් සහ වෘත්තීය සමිති නියෝජිතයින් මෙම නිරීක්ෂණ චාරිකාවට එක් ව සිටිය හ. ",
    "URL": "https://sinhala.news.lk//news/political-current-affairs/item/36275-2019-12-31-00-53-35",
    "Category": "political_current_affairs"
}