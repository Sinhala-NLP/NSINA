{
    "Source": "https://sinhala.news.lk",
    "Timestamp": " ජනවාරි 18, 2023",
    "Headline": "ආනයන සීමා සම්බන්ධයෙන් අනම්‍ය ප්‍රතිපත්තයක් අනුගමනය කිරීමට රජය සූදානම්",
    "News Content": "ආනයන අපනයන පාලනය සම්බන්ධයෙන් රජය ගත් තීන්දු තීරණවල ප්‍රතිඵල මෙරට ජනතාවට, නිෂ්පාදකයන්ට සේම අපනයනකරුවන්ට ද ධනාත්මක ලෙස දැනෙමින් පවතින බව මුදල් රාජ්‍ය ඇමැති ආචාර්ය රංජිත් සියඹලාපිටිය මහතා පාර්ලිමේන්තුවේ දී ඊයේ (17) පැවසීය.\nආනයන සීමා සම්බන්ධයෙන් අනම්‍ය ප්‍රතිපත්තයක් අනුගමනය කිරීමට රජය සූදානම් නොමැති බව හෙතෙම කීවේය.ආනයන අපනයන සීමා සම්බන්ධයෙන් නිකුත් කළ ගැසට් නිවේදන සහ නියෝග කිහිපයකට අනුමැතිය ලබා ගැනීමේ යෝජනාව ඉදිරිපත් කරමින් රාජ්‍ය ඇමැතිවරයා මේ බව සඳහන් කළේය.2022 වසරේ අගෝස්තු මස 23 වැනි දින භාණ්ඩ 1464ක ආනයනය සීමා කිරීමට රජය කටයුතු කළ අතර මේ වන විට අවස්ථා තුනක දී එම සීමා ඉවත් කරමින් භාණ්ඩ 708ක, 62ක සහ 10ක ආනයන සීමා ඉවත් කිරීමට රජය කටයුතු කළ අතර ඒ සියලු පාර්ශ්වවල එකඟතා මත බව ඒ මහතා පැවසීය.රාජ්‍ය මුදල් ඇමැතිවරයා වැඩිදුරටත් මෙසේද කියා සිටියේය.මුදල් අමාත්‍යාංශය, ආනයන අපනයන පාලක දෙපාර්තමේන්තුව ඇතුළු වග කිවයුතු ආයතන අභියාචනා ජාලයක් බවට පත් වෙමින් ඉදිරිපත් වූ සියලු යෝජනා මහබැංකුවේ ආර්ථික පර්යේෂණ දෙපාර්තමේන්තුව වෙත යොමු කරමින් අදාළ තීන්දු තීරණ ගත්තා. ඒ අනුව තව දුරටත් ආනයන සීමා පවතින්නේ භාණ්ඩ 684ක පමණයි. මෙම භාණ්ඩ ආයනය සීමා ක්‍රියාත්මක කළ මුල් මාස තුන තුළ පමණක් රජයට ඉතිරි වූ විදේශ විනිමය ප්‍රමාණය ඇ.ඩො. මිලියන 1211ක්.අතිරික්ත රබර් ප්‍රමාණයක් ආනයනය සම්බන්ධයෙන් ගත් පියවර හේතුවෙන් ද සැලකිය යුතු වාසයක් අත්පත් කර ගැනීමට හැකි වුණා. 2021 වසරේ දෙසැම්බර් මාසයේ දී රබර් මෙට්‍රික් ටොන් 22,000ක් ආනයනය කර තිබූ අතර සීමා පැනවීමෙන් පසු 2022 දෙසැම්බර් මාසය තුළ ආනයනය කර තිබූ රබර් ප්‍රමාණය මෙට්‍රික් ටොන් 1,548 දක්වා අඩු වුණා. එය 93%ක පහළ යාමක්. එහි ප්‍රතිඵලය දේශීය රබර් වගාකරුවා වෙත සැලකිය යුතු මිලක් ලැබීම සහ අපනයන 39%කින් ඉහළ යාමක්. එබැවින් අත්‍යවශ්‍ය සේවා වෙනුවෙන් ආනයන අපනයන සීමාවන් ඉවත් කිරීමේ තීන්දු තීරණ වෙනස් කිරීමට රජය ඕනෑම අවස්ථාවක සූදානම් ''යැයි ද රාජ්‍ය අමාත්‍යවරයා පැවසීය  ",
    "URL": "https://sinhala.news.lk//news/political-current-affairs/item/51427-2023-01-18-04-08-44",
    "Category": "political_current_affairs"
}