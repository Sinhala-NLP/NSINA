{
    "Source": "https://sinhala.news.lk",
    "Timestamp": " සැප්තැම්බර් 07, 2020",
    "Headline": "මැදිරිගිරිය මූලික රෝහල ''A ශ්‍රේණියේ'' රෝහලක් බවට පත් කිරීමට අවශ්‍ය උපරිම මැදිහත්වීම සිදු කරනවා -රාජ්‍ය අමාත්‍ය රොෂාන් රණසිංහ",
    "News Content": "මැදිරිගිරිය ප්‍රදේශයේ ජනතාවගේ සෞඛ්‍ය පහසුකම් පිළිබඳව සලකා බලා ඔවුන්ගේ ඉල්ලීම මත මැදිරිගිරිය මූලික රෝහල මධ්‍යම රජය යටතට පත්කොට'' A ශ්‍රේණියේ''රෝහලක් බවට පත් කිරීමට අවශ්‍ය උපරිම මැදිහත්වීම සිදු කිරීමට අපේක්ෂා කරන බව ඉඩම් කළමනාකරණ කටයුතු රාජ්‍ය ව්‍යාපාර ඉඩම් හා දේපල සංවර්ධන රාජ්‍ය අමාත්‍ය රොෂාන් රණසිංහ මහතා පැවසුවේය.\nඔහු මේ බව පැවසුවේ සැප්තැම්බර් 5 මැදිරිගිරිය මූලික රෝහලේ නිරීක්ෂණ චාරිකාවකට එක්වෙමිනි.1971 වර්ෂයේ ආරම්භ කොට ඇති මෙම මැදිරිගිරිය මූලික රෝහල තුළ  ඇති අඩුපාඩු සහ තාක්ෂණයෙන් බලාත්මක විය යුතු ආකාරය මෙහිදී රාජ්‍ය අමාත්‍යවරයාගේ නිරීක්ෂණයට ලක්වූ අතර රෝහල් වෛද්‍ය අධිකාරි ජේ.එම්.එස්. අනුරසිරි ජයසිංහ මහතා ප්‍රමුඛ රෝහල් කාර්ය මණ්ඩලය සමඟද අමාත්‍යවරයා විශේෂ  සාකච්ඡාවක්ද සිදු කළේය.එහිදී  රෝහල තුළ අක්ෂි ඒකකයක් නොමැති වීම සහ ඒ සදහා රසායනාගාර පහසුකම් නොමැතිවීම, දැඩි සත්කාර ඒකකයක් නොමැතිවීම, කාර්ය මණ්ඩල හිගය හා උපකරණ හිගය, පල්දෝරු පද්ධතියක් නොමැති වීම, සායනික, විකිරණවේදී, භෞතචිකිත්සක ආදි කාර්යන් සදහා ගොඩනැගිලි පහසුකම් හිගකම සහ නිල නිවාස හිගය ආදි අඩුපාඩු රැසක් පිළිබද අවදාරණය කළේය.මෙම අඩුපාඩුකම් සදහා වාර්තාවක් ලබාගෙන දිස්ත්‍රික් සංවර්ධන කමිටුව හරහා සෞඛ්‍ය අමාත්‍යතුමිය මගින් ජනාධිපතිතුමන් වෙත ඉදිරිපත් කරමින් කඩිනමින් විසදුම් ලබා දීමට කටයුතු කරන බවට රෝහල් කාර්ය මණ්ඩලය වෙත රාජ්‍ය අමාත්‍ය රොෂාන් රණසිංහ මහතා මෙහිදී  ප්‍රකාශ කළේය.මෙම අවස්ථාවට ශ්‍රී ලංකා උඩරට අමරපුර මහා නිකායේ ජ්‍යේෂ්ඨ කාරක සංඝ සභික ,පොළොන්නරුව දිස්ත්‍රික් ප්‍රධාන සංඝනායක , මැදිරිගිරිය බෞද්ධ මධ්‍යස්ථානාධිපති පූජ්‍යපාද මැදිරිගිරියේ අස්සජි නාහිමිපාණන් වහන්සේ ද වැඩමවා වදාළහ.  ",
    "URL": "https://sinhala.news.lk//news/political-current-affairs/item/39659-a",
    "Category": "political_current_affairs"
}