{
    "Source": "https://sinhala.news.lk",
    "Timestamp": " නොවැම්බර් 04, 2017",
    "Headline": "සමස්ත ලංකා පාසල් කර්ණාටක සංගීත තරගවල අවසන් තරග අද",
    "News Content": "ප්‍රථමවරට මෙරටදී පැවැත්වෙන සමස්ත ලංකා පාසල් කර්ණාටක සංගීත තරඟාවලියේ අවසන් වටයේ තරග අද (4) ත්‍රිකුණාමලයේදී පැවැත්වෙන බව අධ්‍යාපන අමාත්‍යාංශය සඳහන් කරයි.\nඒ අනුව මෙම තරග අද සහ (05) දෙදින තුළ ත්‍රිකුණාමලය  - අභය පුර විදුහල සහ සිංහල මහා විදුහල, රාජකීය විද්‍යාලෝක විදුහල යන විදුහල්වලදී පැවැත්වීමට කටයුතු යොදා ඇත. අධ්‍යාපන අමාත්‍යාංශයෙන් වාර්ෂිකව පවත්වනු ලබන සමස්ත ලංකා පාසල් සංගීත / බටහිර සංගීත / නර්තන / චිත්‍ර කලා/ නාට්‍ය හා රංග කලාව යන තරඟාවලියට අමතර වශයෙන් 2017 වසර සිට කර්ණාටක සංගීත තරඟයක් ද පැවැත්වීමට පියවරගෙන තිබේ. දරුවන් සතු සුවිශේෂී දක්ෂතා ඔප්නැංවීම වෙනුවෙන් අධ්‍යාපන අමාත්‍ය අකිල විරාජ් කාරියවසම් මහතාගේ මගපෙන්වීම යටතේ මෙවැනි විශේෂ තරගාවලි සංවිධානය කිරීමට අධ්‍යාපන අමාත්‍යාංශය පියවර ගෙන ඇත. මේ තුළින් වි⁣ශේෂයෙන්ම දමිළ සහ මුස්ලිම් දරු දැරියන්ට ඔවුන් හදාරණ සංගීත විෂයය පිළිබඳ ශිල්පීය කුසලතා සංවර්ධනය කර ගැනීමට අවස්ථාව හිමිවේ. ඒ තුළින් සිදුවන ගුණාත්මක රසාඥතා හැකියා වර්ධනය සහ  නිර්මාණාත්මක කුසලතාව වර්ධනය තුලින් පෞරුෂයීය ගුණාංග සංවර්ධනය කිරීම අපේක්ෂාව වන අතර, මෙම තරගයෙන් ජයග්‍රහණය ලබන සිසුන්ට උසස් අධ්‍යාපන අවස්ථාවන් සඳහා ද  ප්‍රමුඛතාවන් හිමිවීම විශේෂත්වයකි. ",
    "URL": "https://sinhala.news.lk//news/political-current-affairs/item/25825-2017-11-04-03-57-08",
    "Category": "political_current_affairs"
}