{
    "Source": "https://sinhala.news.lk",
    "Timestamp": " අගෝස්තු 04, 2016",
    "Headline": "මද්‍යසාර භාවිතය පුද්ගලයකුගේ ආයුෂ අඩුවීමට බලපානවා - වෛද්‍ය චිත්‍රමාලා ද සිල්වා",
    "News Content": "මද්‍යසාර භාවිතය පුද්ගලයකුගේ ආයුෂ අඩුවීමට බලපාන ප්‍රධාන සාධකයක් වී තිබෙන බව සෞඛ්‍ය අමාත්‍යාංශයේ, මානසික සෞඛ්‍ය අංශයේ අධ්‍යක්ෂ විශේෂඥ වෛද්‍ය චිත්‍රමාලා ද සිල්වා මහත්මිය පෙන්වා දෙයි.\nමද්‍යසාර පාලනය පිළිබඳ ජාතික ප්‍රතිපත්තිය එළිදැක්වීම පිළිබඳව ඊයේ (03) පැවැති මාධ්‍ය හමුවට එක්වෙමින් රජයේ ප්‍රවෘත්ති දෙපාර්තමේන්තුවේ දී වෛද්‍ය චිත්‍රමාලා ද සිල්වා මහත්මිය මේ බව සඳහන් කළාය. මද්‍යසාර භාවිතය හේතුවෙන් දිළිඳුබව ඇති වීම, කාන්තාවන් හිංසනයට ලක්වීම, සියදිවි නසාගැනීම, ආදී කරුණු සඳහා හේතුවන බව ද වෛද්‍ය චිත්‍රමාලා ද සිල්වා මහත්මිය පැවසුවාය.මේ සම්බන්ධයෙන් කථිකාවක් ඇති කළ යුතුයි.මද්‍යසාර භාවිතය වැඩියි. 2012 සමීක්ෂණයට අනුව සියයට 39.6%ක්. කාන්තාවන් සියයට 2.4%ක්. කාන්තාවන්ගේ මද්‍යසාර සඳහා ඇබ්බැහිවීමේ ප්‍රවණතාවක් තිබෙනවා. විශේෂයෙන් මහදිසි අනතුරුවලට මද්‍යසාර භාවිතය හේතු වෙනවා. අනතුරුවලින් පහෙන් එකක් මද්‍යසාර භාවිතය නිසා සිදුවන අනතුරු බව ද වෛද්‍ය චිත්‍රමාලා ද සිල්වා මහත්මිය පැවසුවාය. ",
    "URL": "https://sinhala.news.lk//news/political-current-affairs/item/18893-2016-08-04-04-21-48",
    "Category": "political_current_affairs"
}