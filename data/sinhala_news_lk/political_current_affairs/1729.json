{
    "Source": "https://sinhala.news.lk",
    "Timestamp": " පෙබරවාරි 01, 2022",
    "Headline": "   වයස අවුරුදු 18ට වැඩි සියලු පුරවැසියන් සඳහා අවස්ථා 04ක දී ඡන්ද හිමි නාම ලේඛණයට සිය නම් ඇතුළත් කිරීමට මෙම වසරේ සිට අවස්ථාව",
    "News Content": "වයස අවුරුදු 18ට වැඩි සියලු පුරවැසියන් සඳහා අවස්ථා 04කදී ඡන්ද හිමි නාම ලේඛණයට සිය නම් ඇතුළත් කිරීමට මෙම වසරේ සිට අවස්ථාව හිමිවන බවත්, ඒ අනුව මෙම වසරේ පෙබරවාරි 01 දිනට වයස අවුරුදු 18 සම්පූර්ණ වනඅයගේ ලියාපදිංචිය සිදුවන බවත්, මීට අමතරව පෙබරවාරි 01 දා සිට මැයි 31 දක්වා මාස 04ක කාලය තුළ වයස අවුරුදු 18 සම්පූර්ණ වන තරුණ තරුණියන්ට සිය ඡන්දය ඡන්ද හිමි නාමලේඛණයට ඇතුළත් කිරීමට හැකියාව ඇතිබවත්,මැතිවරණ කොමසාරිස් ජනරාල් එම්.කේ. සමන් ශ්‍රී රත්නායක මහතා පවසයි.\nමෙම වසරේ වයස අවුරුදු 18 සම්පූර්ණ වූ යොවුන් ඡන්ද මාර්ගගත ක්‍රමය යටතේ ලියාපදිංචි කිරීම සම්බන්ධයෙන් පාසල් සිසුන් දැනුම්වත් කිරීම සඳහා මැතිවරණ කොමිසම විසින් පෙබරවාරි 01 (අද) නුගේගොඩ ‘සක්යා”පෞද්ගලික අධ්‍යාපන ආයතන ශ්‍රවණාගාර පරිශ්‍රයේ පැවති වැඩමුළුවකට එක්වීමෙන් පසු මාධ්‍යයට අදහස් දක්වමින් ඒ මහතා මේ බව පැවසීය.එමෙන්ම ජූනි මාසයේ සිට සැප්තැම්බර් දක්වා වයස 18 සම්පූර්ණ වන අයගේ ඡන්දය ලියාපදිංචි කිරීම සැප්තැම්බර් 31 වන විට සිදු කරන බවත් මේ අනුව මැතිවරණයක් ප්‍රකාශයට පත්වූ අවස්ථාවේදී මැතිවරණයේ වලංගු ඡන්ද හිමි නාමලේඛණයට වර්ෂ 04කට වරක් සහතික කරන ලද ඡන්ද හිමි නාමලේඛණයේ පරිපූරක ලැයිස්තු ප්‍රධාන ලැයිස්තුවට ඇතුලත් කරන බවත්, සමන් ශ්‍රී රත්නායක මහතා පැවසීය.අණ්ඩු ක්‍රම ව්‍යවස්ථාවට අනුව 18 වැනි විය සම්පූර්ණ වූ සියලු දෙනාට හැකි ඉක්මනින් ඡන්දය ලබාදීමේ බලය හිමිකර දීමට මෙමගින් අපේක්ෂා කරන බවද සමන් ශ්‍රී රත්නායක මහතා වැඩිදුරටත් පැවසීය. මෙම වසරේ සිට ග්‍රාම නිලධාරී කාර්යාල වෙත නොගොස් මාර්ගගත ක්‍රමය යටතේ ඡන්දය ලියාපදිංචි කිරීමට වයස අවුරුදු 18 සම්පූර්ණ වූ අයට සිය නිල වෙබ් අඩවිය මගින් අවස්ථාව ලබාදී ඇති බවත්, ස්මාට් දුරකතනය මගින් ඡන්දය ලියාපදිංචි කිරීමට ඒ අනුව හැකියාව ලැබෙන බවත්, මැතිවරණ කොමසාරිස් ජනරාල්වරයා පැවසීය. මීට අමතරව ඡන්ද හිමි නාමලේඛණය සම්බන්ධයෙන්ද අදහස් දැක්වූ ඒ මහතා මෙවරද පවතින කොවිඩ් 19 තත්වය හේතුවෙන් ග්‍රම නිලධාරිවරුන් විසින් ගෙයින් ගෙට ගොස් ඡන්ද හිමි නාමලේඛණ ලබා දීම සිදු නොකරන බවත්, ඒ වෙනුවට ERආකෘති පත්‍රයක් ලබාදීම සිදු කෙරෙන බවත්, ඒ අනුව මාර්ගගත ක්‍රමවේදය යටතේ මෙම ආකෘතියට තොරතුරු ලබාදීමට හැකියාව තිබෙන බවත්, පැවසීය.  ",
    "URL": "https://sinhala.news.lk//news/political-current-affairs/item/47262-18-04",
    "Category": "political_current_affairs"
}