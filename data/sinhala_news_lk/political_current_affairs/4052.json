{
    "Source": "https://sinhala.news.lk",
    "Timestamp": " ඔක්තෝබර් 13, 2020",
    "Headline": "අනුරාධපුර ඔයාමඩුව ගම්මානයේ ඖෂධ ගම්මානයක්",
    "News Content": "පසුගියදා අනුරාධපුර ඔයාමඩුව දැයට කිරුළ භූමියේ ඉදිකිරීමට යෝජිත ඖෂධ ගම්මානයේ නිරීක්ෂණ චාරිකාවක ඖෂධ නිෂ්පාදනය, සැපයීම හානියාමනය රාජ්‍ය අමාත්‍ය මහාචාර්ය චන්න ජයසුමන මහතා ඇතුළු රාජ්‍ය නිලධාරීන් විශාල පිරිසක් සහභාගි විය.\nරටට අවශ්‍ය ඖෂධ මෙරට නිෂ්පාදනය කිරීමේ දැඩි අවශ්‍යතාවයක් 70 දශකයේදී මතුවීමත් සමග එය 20 වන දශකය දක්වා කෙමෙන් කෙමෙන් ව්‍යාප්තව පැවතුණි. එහි ප්‍රතිපලයක් ලෙස දේශීය ඖෂධ නිෂ්පාදනය මෙරට ආරම්භ වන්නේ රාජ්‍ය ඖෂධ නිෂ්පාදන නීතිගත සංස්ථාවත් සමගය (SPMC). දේශීය ඖෂධ නිෂ්පාදනයේ පුරෝගාමියා ලෙස රාජ්‍ය ඖෂධ නිෂ්පාදන නීතිගත සංස්ථාව කටයුතු කළද එයින් මෙරට ඖෂධ අවශ්‍යතාව සපුරාලිය හැකි වන්නේ 20% ක් පමණ ප්‍රතිශතයකි. ඒ තුළින් මෙරට වාර්ෂිකව රුපියල් මිලියන 65 ක මුදලක් මෙරට ඉතිරි කරගත හැකි විය. එය එසේ වුවද මෙරට දේශීය ඖෂධ නිෂ්පාදනයේ ප්‍රගතියක් නම් නොවේ.මෙවැනි වකවානුවක් තුළ පාරම්පරික ඖෂධ නිෂ්පදනය, බෙදාහැරීම සෞඛ්‍ය අමාත්‍යාංශයට පැවරුණද, වෙනම රාජ්‍ය අමාත්‍යාංශයක් ලෙස ඖෂධ නිෂ්පාදනය, සැපයීමහා නියාමනය අමාත්‍යාංශය බිහිකිරීම ඉතාමත් කාලෝචිත ක්‍රියාවකි. වරින්වර රට තුළ රෝහල්වල ඖෂධ හිඟයක් වාර්තාවීම දැකිය හැකි වන අතර, මෙම ගැටලුවට තිරසාර විසඳුමක් සැපයීම මෙම අමාත්‍යංශයට පැවරී ඇති වගකීමයි.ඒ වෙනුවෙන් රාජ්‍ය දායකත්වය මෙන්ම පෞද්ගලික අංශයේද දායකත්වය ලබා ගැනීමටත් මෙරට නව රජයේ වැඩපිළිවෙල වී ඇත. මෙරටට අවශ්‍ය ඖෂධ නිෂ්පාදනයේදී රාජ්‍ය මෙන්ම පෞද්ගලික අංශයේද සහයෝගය ලබා ගැනීම නව රාජ්‍ය අමාත්‍යාංශයේ වැඩපිළිවෙල වී තිබේ.පසුගිය සතියේ පෞද්ගලික අංශයේ දායකත්වයෙන් මෙරටට අවශ්‍ය සේලයින් නිෂ්පාදන කටයුතු මහනුවර පල්ලේකැලේ පිහිටි කර්මාන්තපුරයේදී ආරම්භ විය. රටට අවශ්‍ය සේලයින් නිෂ්පාදනයෙන් 100% ක් මෙහි නිෂ්පාදනය කරන අතර, අතිරික්තය අපනයනය කිරීමට සැළසුම් කර ඇත. මේ වන විට ජෛව තාක්ෂණික ඉන්සියුලින් නිෂ්පාදන කම්හලක් හා මෙරට පිහිටි විශාලම පෞද්ගලික ඖෂධ කම්හල හෝමාගම පිටිපන ශ්‍රි ලංකා නැනෝ තාක්ෂණික උද්‍යානයේ පිහිටුවීම තවත් එක් පියවරකි.අතිගරු ජනාධිපතිතුමන්ගේ අදහසකට අනුව වසර 4 ක් ඇතුළත ශ්‍රි ලංකාවට අවශ්‍ය බටහිර ඖෂධවලින් මෙරට ස්වයංපෝෂණය කිරීමේ වැඩපිළිවෙලක් අපි ආරම්භ කරලා තියෙනවා. ඒ වෙනුවෙන් දේශීය ආයෝජකයින් සඳහා කර්මාන්ත පුරයක් නිර්මාණය කිරීමට “2012 දැයට කිරුළ” භූමියේ ඇති කිරීමට එකඟතාවයක් පළ වී තිබෙනවා. විශේෂයෙන්ම අතිගරු ජනාධිපතිතුමන්ගේ කාර්ය සාධන බලකාය මෙහෙයවන බැසිල් රාජපක්ෂ මැතිතුමන්ගේ ආශිර්වාදය පිට මේ වන විට මෙම ඉඩම් ලබා ගන්න පුළුවන් වී තිබෙනවා.අද දිනයේදී සියලුම රාජ්‍ය ආයතනවල නිලධාරීන් මෙම ස්ථානයට පැමිණ සිටිනවා. මේ වන විට කර්මාන්තශාලා ඉදිකිරීමට දේශීය ආයෝජකයින් 10 දෙනෙකු ඉදිරිපත් වීතිබෙනවා. දැනට අප රටට අවශ්‍ය ඖෂධවලින් 85 % ක් ගෙන්වන්නේ පිටරටවලින්. ඉදිරියේදී අපි බලාපොරොත්තු වන්නේ මෙය වෙනස් කරන්න. මෙම ඔයාමඩුව ඖෂධ ගම්මානයේ අප රටට අවශ්‍ය ප්‍රතිජීවක ඖෂද, වේදනා නාශක ඖෂධ, ඒ එක්කම පිළිකා රෝග සඳහා අවශ්‍ය ඖෂධ ස්නායු ආබාධ සඳහා අවශ්‍ය ඖෂධ නිෂ්පාදනය කිරීමට බලාපොරොත්තු වෙනවා. මූලික වශයෙන් නිෂ්පාදනය කරන මෙම ඖෂධවල අතිරික්තය පිටරටට අපනයනය කිරීමටද බලාපොරොත්තු වෙනවා. මෙම ස්ථානයේ දේශීය නිෂ්පාදකයින් අප්‍රිකානු කළාපීය රටවල් සමඟ කිට්ටු සම්බන්ධතාවයක් තිබෙනවා. ඒ නිසා එම කාර්ය කරන්න අපට හරි පහසුයි.වසරකට රුපියල් මිලියන 130 ක් ඖෂධ වෙනුවෙන් වැය වෙනවා. ඔයාමඩුවෙන් ඖෂධ ගම්මානයෙන් රුපියල් බිලියන 35 ක් 40 ක් ඉතිරි කර ගන්න අපි බලාපොරොත්තු වෙනවා. යයි ඖෂධ නිෂ්පාදනය, සැපයීම හා නියාමනය රාජ්‍ය අමාත්‍ය මහාචාර්ය චන්න ජයසුමන මහතා මෙහිදී පවසන ලදී.තවදුරටත් අදහස් දැක්වූ රාජ්‍ය අමාත්‍යවරයා මෙම වැඩසටහන අප්‍රමාදව ඇති කිරීමට කටයුතු කරන ලෙසත්, මෙහි සිටින රාජ්‍ය නිලධාරීන් විශාල පිරිසක් මෙම ප්‍රදේශයේ නිසා මෙම කාර්ය තමන්ගේ පෞද්ගලික කාර්යක් ලෙස සලකා කටයුතු කරන ලෙස අමාත්‍යවරයා ඉල්ලා සිටින ලදී.කර්මාන්තශාලා ඉදිකිරීමේදී මෙහි භෞතික සැලැස්ම බලා කර්මාන්තශාලා ආරම්භ කරන ලෙසත්, දැනට පවතින පරිසරයට කිසිම හානියක් නොකරන ලෙසත්, අමාත්‍යවරයා නිලධාරීන්ට පවසන ලදී.මෙම අවස්ථාවට ඖෂධ නිෂ්පාදනය,සැපයීම් හා නියාමනය රාජ්‍ය අමාත්‍යාංශයේ ලේකම් කේ.ආර්.උඩුවාවල, එම අමාත්‍යාංශයේ අතිරේක ලේකම් රාජිකා ගංකේවල, වැලිවිට ප්‍රාදේශීය ලේකම් මංජරී සී චන්ද්‍රස, ජාතික ජලසම්පාදන මණ්ඩලයේ ඉංජිනේරු එස්.රත්නායක, පරිසර අධිකාරියේ ජ්‍යෙෂ්ඨ පරිපාලන නිලධාරී එස්.එම්.ජී.සුභසිංහ මහතා, ප්‍රධාන ඉංජිනේරු කුලරත්නසිරි ඇතුළු රාජ්‍ය නිලධාරීන් විශාල පිරිසක් සහභාගි විය.  ",
    "URL": "https://sinhala.news.lk//news/political-current-affairs/item/40329-2020-10-13-06-08-38",
    "Category": "political_current_affairs"
}