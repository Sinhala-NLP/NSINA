{
    "Source": "https://sinhala.news.lk",
    "Timestamp": " ජනවාරි 18, 2023",
    "Headline": "මැතිවරණ පැවැත්වීමේ බලය තිබෙන්නේ මැතිවරණ කොමිසමටයි - ආණ්ඩුවට ඊට බාධා කිරීමට කිසිදු වුවමනාවක් නෑ - අධිකරණ අමාත්‍ය",
    "News Content": "මැතිවරණ වියදම් නියාමන පනත් කෙටුම්පත දෙවැනිවර කියවීමේ විවාදය මාසයකින් කල් දැමීමට තීරණය කළේ,අමාත්‍යාංශයීය උපදේශක කාරක සභාවේදී ගත් තීරණයකට අනුව බව අධිකරණ, බන්ධනාගාර කටයුතු පිළිබඳ අමාත්‍ය විජේදාස රාජපක්ෂ මහතා අද(18) පාර්ලිමේන්තුවේදී පැවසීය.\nජනාධිපතිවරයා හෝ අගමැතිවරයා මේ සම්බන්ධයෙන් තමාට කිසිදු දෝෂාරෝපණයක් නොකළ බවද අධිකරණ අමාත්‍යවරයා මෙහිදී අවධාරණය කළේය.මැතිවරණ වියදම් නියාමන පනත් කෙටුම්පත පිළිබඳ විවාදය මසකින් කල් දැමීම සම්බන්ධයෙන් විපක්ෂයේ ප්‍රධාන සංවිධායක ලක්ෂ්මන් කිරිඇල්ල මහතා යොමුකළ ප්‍රශ්නයකට පිළිතුරු දෙමින් අධිකරණ අමාත්‍යවරයා මේ බව පැවසීය.21 වන ආණ්ඩු ක්‍රම ව්‍යවස්ථා සංශෝධනය මගින් මැතිවරණ පැවැත්වීමේ බලය මැතිවරණ කොමිසමට පවරා ඇති බවත් , ආණ්ඩුවට ඒ සඳහා බාධා කිරීමේ කිසිදු වුවමනාවක් නොමැති බවද අධිකරණ අමාත්‍යවරයා වැඩිදුරටත් පැවසීය.මෙම තීරණය ගනු ලැබුවේ ඊයේ (17 ) දිනයේ අධිකරණ, බන්ධනාගාර කටයුතු සහ ව්‍යවස්ථා ප්‍රතිසංස්කරණ පිළිබඳ අමාත්‍යාංශයීය උපදේශක කාරක සභාව රැස්වූ අවස්ථාවේදී පැමිණ සිටි මන්ත්‍රීවරුන් විසින් කරන ලද ඉල්ලීම් සැළකිල්ලට ගනිමිනි. එම අමාත්‍යංශ උපදේශක කාරක සභාවට මැතිවරණ කොමිෂන් සභාවේ සභාපති වරයාද, පැමිණ සිටි බවත් එම අවස්ථාවේදී මේ සම්බන්ධයෙන් මැතිවරණ කොමසාරිස් වරයාගෙන්ද විමසූ බව හෙතෙම පැවසීය.විපක්ෂය එක පැත්තකින් කියනවා, අපිට ඡන්ද ඕනෙ කියලා. ඒත් පිටිපස්සෙන් ඇවිත් කියනවා ඡන්දෙ කල් දාල දෙන්න කියලා. මේ දූෂිත ඩබල් ඇක්ටින් දේශපාලනය නතර කරන්න ඔිනහරිනම් විපක්ෂය මේ පනතට අත් දෙකම උස්සන්න ඕන. මේ පනත ගේන්නේ පාර්ලිමේන්තුව ඇතුළු වෙනත් මහජන නියෝජිතයෝ හොරකම් වංචා දූෂණ කරන එක නතර කරන්න.ආණ්ඩුව මේක ගෙනෙන කොට විරුද්ධ පක්ෂය ඊට එපා කියන්නේ විරුද්ධ පක්ෂය කියන්නේ මේ දූෂිත දේශපාලන ක්‍රමය අවශ්‍යයි කියලා.ඊයේ පැවති උපදේශක කාරක සභාව රැස් වූයේ බිස්නස් කමිටියේදී වාර්තා කරල තිබුණ.මේ මැතිවරණයට අදාළ වෙන් නැත්නම් මෙම පනත ගේනවාට කැමතියි කියලා.ඒ පදනම මත තමයි උපදේශක කාරක සභාව පැවැත් වූයේ.21වන සංශෝධනය ගෙන එද්දිත් විපක්ෂය අපට ඊට ලොකු සහයක් දැක්වූවා. මෙය රටේ ඉල්ලීමක් .මෙය වසර 15ක් තිස්සේ කෙටුම්පත් කළ පනතක්. එතුමන්ලාට බයක් තිබේ නම් මාසයකට වුවත් කල් දාන්න පුළුවන් බව මමම කිව්වා.නමුත් හෙට ඇජෙන්ඩා එකේ තිබෙන නිසා ආපහු ඒක ගත්තොත් නරකද කියලා ඒ සම්බන්ධයෙන් සාකච්ඡා කිරීමට එකඟ වුණා. සාකච්ඡා කිරීමට කිසිදු බාධාවක් නැහැ යැයි ද අමාත්‍යවරයා පැවසීය.  ",
    "URL": "https://sinhala.news.lk//news/political-current-affairs/item/51429-2023-01-18-04-54-55",
    "Category": "political_current_affairs"
}