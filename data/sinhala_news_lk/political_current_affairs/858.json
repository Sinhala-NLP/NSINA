{
    "Source": "https://sinhala.news.lk",
    "Timestamp": " පෙබරවාරි 03, 2020",
    "Headline": "ජනාධිපති සහ අගමැති සමග චීන රජය පවතින කිට්ටු සම්බන්ධතාවය නිසා ශ්‍රී ලාංකික සිසුන් ලංකාවට ගෙනඒමට හැකි වුණා",
    "News Content": "ජනාධිපතිතුමා සහ අගමැතිතුමා චීන රජයත් සමග පවතින කිට්ටු සම්බන්ධතාවය හේතුවෙන් චීනයේ වූහාන් ප්‍රාන්තයේ ඉගෙනුම ලබමින් සිටි ශ්‍රී ලාංකික සිසුන් ශ්‍රී ලංකාවට ගෙනඒමට හැකිවූ බවත්, එම කිසිදු සිසුවෙකු කොරෝනා වෛරසයට ගොදුරු වී ඇති බවට මෙතෙක් වාර්තා වී නොමැති බව සෞඛ්‍ය හා දේශීය වෛද්‍ය සේවා, කාන්තා හා ළමා කටයුතු සහ සමාජ ආරක්ෂණ අමාත්‍ය පවිත්‍රා වන්නිආරච්ච් මහත්මිය පවසයි.\n කොරෝනා වෛරසයට ගොදුරුව ඇති චීනයේ වූහාන් ප්‍රාන්තයේ ඉගෙනුම ලබමින් සිටි ශ්‍රී ලාංකික සිසුන්  මත්තල ගුවන් තොටුපොලින් ශ්‍රී ලංකාවට පැමිණි අතර, එම සිසුන් නිරෝධායන කටයුතුවලින් පසු දියතලාව හමුදා රෝහල වෙත ගෙනාම සදහා ගුවන් හමුදාව සහ යුධ හමුදාව එක්ව සිදු කරන ලද ක්‍රියාන්විතය පිළිබදව මාධ්‍ය දැනුවත් කිරීම සදහා විශේෂ මාධ්‍ය හමුවක් සෞඛ්‍ය අමාත්‍යාංශයේ ශ්‍රවණාගාරයේ දී පැවැත්විනි. මෙහිදී අදහස් දැක් වූ සෞඛ්‍ය අමාත්‍යවරිය - \"කොරෝනා වෛරසය මෙරට පැතිරීම පාලනය සදහා ගරු ජනාධිපතිතුමාගේ සිට සියලු දෙනා කණ්ඩායමක් විදිහට කටයුතු කරන නිසා ඒ අභියෝගය ජයගැනීමට අපට හැකිවෙලා තිබෙනවා. ගරු ජනාධිපතිතුමාගේ සහ ගරු අගමැතිතුමාගේ චීන රජයත් සමග පවතින කිට්ටු සම්බන්ධතාවය නිසා හතරවන රාජ්‍ය විදිහට වූවාන් වලට ඇතුල් වී අපට පුළුවන් වුනා වූවාන් ප්‍රාන්තයේ සිටි සිසුන් ලංකාවට ගෙනඒමට. එහි ගුවන් තොටුපොලට සියලුම ගුවන් යානා පැමිණීම නවතා තිබිය දී අපට හැකිවුනා මේ අවස්ථාව ලබාගැනීමට. ඒ සදහා සහයෝගය දුන් සියලු දෙනාටම ස්තූතිය පුද කරනවා. වුහාන් ගුවන්තොටපොල වසා දැමුවේ ඒ හරහා මේ රෝගය පැතිරීමට ඉඩකඩ තිබූ බැවින්. ශ්‍රී ලංකා ගුවන් සමාගම වෙනුවෙන් එම කටයුත්තට නිර්භයව ඉදිරිපත් වුන 16 දෙනෙකුගෙන් යුත් කාර්ය මණ්ඩලයට, ඔවුන්ට ආරක්ෂිත සෞඛ්‍ය උපදෙස් හා පුහුණුවීම් ලබාදුන් සෞඛ්‍ය අමාත්‍යාංශයෙ කාර්ය මණ්ඩලවටත්, ගුවන් හමුදාවේ හා යුද්ධ හමුදාවේ සියලුම නිලධාරීන්ටත් අප ස්තූතිවන්ත වෙනවා. අපේ ජාතියට රටට තියෙන මේ ගුවන් සමාගම මිට කළීන් පිරිස් විකුණන්න හැදුවා. එහෙම වුණා නම් අද අපි මෙම කටයුත්තේ දී මහත් අපහසුතාවයට පත් වෙනවා. ගුවන් හමුදාවේ හා යුධ හමුදාවේ පිරිස් කොරෝනා වෛරසයේ අංශු මාත්‍රයක් වත් මේ මව්බිමට නොඑන සේ ගත් ක්‍රියාමාර්ගයට ස්තූතිය පුද කරනවා. සියළු ආකරයෙන් නිරෝදාන කටයුතු සිදු කිරීමට අවශ්‍ය පියවර ගෙන තිබුනා.” සෞඛ්‍ය අමාත්‍යතුමිය (02) පෙරවරුවේ දියතලාව හමුදා කදවුරේ ප්‍රධානීන් සහ වෛද්‍යවරුන් සමග දුරකථනයෙන් සාකච්ඡා කළ බවත්, චීනයේ වූහාන් සිට මෙරටට රැගෙන එන ලද දරුවන්ගේ සෞඛ්‍ය තත්ත්වය පිළිබද සොයාබැලීමේ දී මේ වනවිට කිසිවෙක් කොරෝනා වෛරසයට ගොදුරු වී ඇති බවට වාර්තා වී නොමැති බවත්, ඔවුන්ට අවශ්‍ය සියලු පහසුකම් ලබාදීමට කටයුතු කර ඇති බවත්, දියතලාව හමුදා කදවුරේ හමුදා ප්‍රධානීන් දන්වා සිටි බව ද පැවැසීය. මෙම අවස්ථාවට සෞඛ්‍ය ලේකම් භද්‍රානි ජයවර්ධන මහත්මිය, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා, යුධ හමුදා මාධ්‍ය ප්‍රකාශක බිගේඩියර් චන්දන වික්‍රමසිංහ මහතා, ගුවන් හමුදා මාධ්‍ය අධ්‍යක්ෂ ගිහාන් සෙනෙවිරත්න මහතා, රජයේ ප්‍රවෘත්ති අධ්‍යක්ෂ නාලක කළුවැව මහතා ඇතුලු පිරිසක් එක්ව සිටියහ.   ",
    "URL": "https://sinhala.news.lk//news/political-current-affairs/item/36759-2020-02-02-23-46-45",
    "Category": "political_current_affairs"
}