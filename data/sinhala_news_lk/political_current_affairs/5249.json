{
    "Source": "https://sinhala.news.lk",
    "Timestamp": " දෙසැම්බර් 30, 2019",
    "Headline": "ඩෙංගු රෝගීන් වෙනුවෙන් සෑම ප්‍රධාන රෝහලකටම වෙනම වෛද්‍යවරුන් පත් කිරීමට යයි",
    "News Content": "ඩෙංගු රෝගීන්ගේ ලේ පරීක්ෂණ යන්ත්‍ර ලබා දීමට හා ඒ වෙනුවෙන් වෙනම වෛද්‍යවරයෙකු පත් කිරීමට සෞඛ්‍ය අමාත්‍යාංශය පියවර ගෙන ඇත.\nමේ අනුව ඩෙංගු රෝගීන් බහුලව වාර්තා වී ඇති මීගමුව රෝහලට දැනටමත් එවැනි යන්ත්‍රයක් ලබා දී ඇතැයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා පවසයි.ඩෙංගු රෝගය වැළඳී තිබේදැයි සොයා ගැනීම සඳහා ඉක්මනින්ම රෝගීයාගේ සම්පූර්ණ රුධිර පරීන්ෂණයක් (Full Blood Count) සිදු කළ යුතුය. එහෙත් රජයේ බොහෝ රෝහල්වල ඒ සඳහා පහසුකම් නොමැති වීම හේතුවෙන් රෝගීන්ගේ භාරකරුවන්ට පිටස්තර රසායනාගාරවලින් අධික මුදලක් ගෙවා මෙම පරීක්ෂණ කර ගැනීමට සිදු වී තිබේ. රජය මේ තත්ත්වය අවබෝධ කරගෙන සෑම ප්‍රධාන රෝහලකටම මෙම යන්ත්‍ර ලබා දෙන බවත් විනාඩි 20ක් වැනි සුළු කාලයක් තුළ ඒ මගින් පරීක්ෂණවල ප්‍රතිඵල ලබා ගත හැකි බවත් සෞඛ්‍ය ප්‍රවර්ධන කාර්යාංශයේ අද (30) පැවති මාධ්‍ය හමුවකදී ඒ මහතා පැවසීය.එසේම රජයේ සේවකයින්ගේ සෞඛ්‍ය තත්ත්වය පරීක්ෂා කෙරෙන වෛද්‍ය මණ්ඩල මගින් කෙරෙන වෛද්‍ය පරීක්ෂණ ප්‍රමාදයකින් තොරව සිදු කිරීමට හැකි වන පරිදි ඒ සඳහාද ප්‍රධාන රෝහල්වල වෙනම වෛද්‍යවරයෙකු පත් කිරීමටද සෞඛ්‍ය, පෝෂණ හා දේශිය වෛද්‍ය අමාත්‍යාංශය තීරණය කොට ඇති බවද සෞඛ්‍ය සේවා අධ්‍යක්ෂ ජනරාල්වරයා තවදුරටත් කීය.තවද සෞඛ්‍ය අංශයේ ප්‍රවර්ධන කටයුතු සඳහා ලැබෙන විදේශ ආධාර මින් ඉදිරියට අත්‍යවශ්‍ය ව්‍යාපෘති සඳහා පමණක් යෙදවීමට අමාත්‍යාංශය තීරණය කොට තිබෙන බවද ඒ මහතා සඳහන් කළේය.සෞඛ්‍ය ප්‍රවර්ධන කාර්යාංශයේ අධ්‍යක්ෂ විශේෂඥ වෛද්‍ය ලක්ෂ්මන් ගම්ලත් මහතා ඇතුළු විශේෂඥ වෛද්‍යවරුන් ගණනාවක්ද මෙම මාධ්‍ය හමුවට සහභාගී වූහ. ",
    "URL": "https://sinhala.news.lk//news/political-current-affairs/item/36273-2019-12-30-16-55-49",
    "Category": "political_current_affairs"
}