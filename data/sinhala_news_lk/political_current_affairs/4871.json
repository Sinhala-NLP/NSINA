{
    "Source": "https://sinhala.news.lk",
    "Timestamp": " පෙබරවාරි 18, 2020",
    "Headline": "බන්ධනාගාර ගත රැදවියන් 5000 ක් පුහුණු ශ්‍රමිකයින් ලෙස ශ්‍රම බලකායට - නියමු ව්‍යාපෘතිය ඇරඹේ",
    "News Content": "විවිධ හේතුන් මත බන්ධනාගාර ගත වූ රැඳවියන් දෙස නව දෘෂ්ඨිකෝණයකින් බැලිය යුතු බවත් ඔවුන් බන්ධනාගාර තුළ රඳවා ගත යුත්තේ කූඩු කර දඩුවම් ලබා දීමට නොව පුනරුත්ථාපනය කර හොඳ පුරවැසියෙක් ලෙස සමාජයට යොමු කිරීමට බව අධිකරණ මානව හිමිකම් හා නීති ප්‍රතිසංස්කරණ අමාත්‍ය නීතිඥ නිමල් සිරිපාල ද සිල්වා මහතා අද(18) වැලිකඩ බන්ධනාගාර පරිශ්‍රයේ පැවති උත්සවය කට එක්වෙමින් පැවසීය.\n අමාත්‍යවරයා මේ බව පැවසුවේ බන්ධනාගාර ගත රැදවියන් 5000 ක් පුහුණු ශ්‍රමිකයින් ලෙස බල ගන්වා නිපුණතාවයෙන් යුතු පරිපූර්ණ ශ්‍රම බලකායක් නිර්මාණය කිරීමේ ව්‍යාපෘතියේ සමාරම්භක අවස්ථාවට එක්වෙමිණි.දීර්ගකාලීනව බන්ධනාගාර ගත වී සිට එළියට යන පුද්ගලයා සමාජගත කිරීම සඳහා ශක්තිමත් වැඩපිළිවෙලක් අවශ්‍ය බවත් එසේ නිසි ක්‍රමවේදයක් නොමැතිව ඔවුන් නිදහස් කිරීම තුළින් ඔවුන් නැවත නැවත සිරගත වීමේ හැකියාවක් පවතින බවත් සඳහන් කල අමාත්‍යවරයා අද දිනයේ ආරම්භ කළ මෙම නියමු ව්‍යාපෘතිය දීර්ඝකාලීනව ඉදිරියට ගෙන යාමට බලාපොරොත්තු වන බවද සඳහන් කළේය. හිටපු ඇවන්ගාඩ් මැරිටයිම් සමාගමේ සභාපති මේජර් නිෂ්ෂංඛ සේනාධිපති මහතාගේ සංකල්පයකට අනුව මෙම බන්ධනාගාර ගත රැදවියන් 5000 ක් පුහුණු ශ්‍රමිකයින් ලෙස බලගන්වන මෙම ව්‍යාපෘතිය ක්‍රියාත්මක කර ඇති අතර ඒ සඳහා මූල්‍ය ප්‍රතිපාදන ලබා දී ඇත්තේද ඒ මහතා විසිනි. පසුගිය රජය විසින් අධිකරණ ශාලා ගොඩනැගීම මිස සිරකරුවන්ගේ සුභසාධනය වෙනුවෙන් කිසිදු මුදලක් වෙන් කර නොතිබූ බවද ජනාධිපති ගෝඨාභය රාජපක්ෂ මහතාගේ සෞභාග්‍යයේ දැක්ම ප්‍රතිපත්ති ප්‍රකාශය අනුව යමින් මෙතෙක් කල් කිසිදු අවධානයකට ලක් නොවූ බන්ධනාගාර පිළිබඳ අවධානය යොමු කර අවශ්‍ය පහසුකම් සැලසූ බවද අමාත්‍යවරයා වැඩිදුරටත් පැවසිය.මෙම අවස්ථාවට කුඩා හා මධ්‍ය පරිමාණ ව්‍යාපාර සහ ව්‍යවසාය සංවර්ධන අමාත්‍ය විමල් වීරවංශ, පාර්ලිමේන්තු මන්ත්‍රි නාමල් රාජපක්ෂ , කාන්තා හා ළමා කටයුතු සහ සමාජ ආරක්ෂණ සෞඛ්‍ය දේශිය වෛද්‍ය ඇමතිනි පවිත්‍රා වන්නි ආරච්චි,සංචාරක රාජ්‍ය අමාත්‍ය අරුන්දික ප්‍රනාන්දු, බස්නාහිර පළාත් ආණ්ඩුකාර වෛද්‍ය සීතා අරඹේපොළ ,ආරක්ෂක ලේකම් විශ්‍රාමික මේජර් ජනරාල් කමල් ගුණරත්න ,මාර්ෂල් ඔෆ් ද එයාර් පෝස් රොෂාන් ගුණතිලක, අද්මිරාල් ජයනාත් කොළඹගේ අධිකරණ මානව හිමිකම් හා නීති ප්‍රතිසංස්කරණ අමාත්‍යාංශයේ ලේකම් ජේ.ජේ.රත්නසිරි, බන්ධනාගාර කොමසාරිස් ජනරාල් ටී.එම්.ජේ.ඩබ්ලිව්.තෙන්නකෝන්, බන්ධනාගාර කොමසාරිස් චන්දන ඒකනායක, යන මහත්වරුන් ඇතුළු බන්ධනාගාර රැදවියන් ඇතුළු පිරිසක් එක්ව සිටියහ         ",
    "URL": "https://sinhala.news.lk//news/political-current-affairs/item/37011-2020-02-18-14-55-41",
    "Category": "political_current_affairs"
}