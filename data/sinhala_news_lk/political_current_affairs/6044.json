{
    "Source": "https://sinhala.news.lk",
    "Timestamp": " පෙබරවාරි 01, 2020",
    "Headline": "වුහාන් නගරයේ සිටි සිසුන් නැවතත් මෙරටට ගෙන්වා ගැනීමට හැකි වීම අප රට ලැබූ විශාල ජයග්‍රහණයක්- සෞඛ්‍ය අමාත්‍ය පවිත්‍රා වන්නිආරච්චි",
    "News Content": "වුහාන් නගරයේ සිටි සිසුන් නැවතත් මෙරටට ගෙන්වා ගැනීමට හැකි වීම අප රට ලැබූ විශාල ජයග්‍රහණයක් බවත් එසේ කොටු වී සිටි දරුවන් තම රටට රැගෙන ආ සිවුවන රාජ්‍යය බවට අප රට පත්වන බවත් සෞඛ්‍ය හා දේශීය වෛද්‍ය අමාත්‍ය පවිත්‍රා වන්නිආරච්චි මහත්මිය අද(01) සඳහන් කළාය.\nඅමාත්‍ය පවිත්‍රා වන්නිආරච්චි මහත්මිය මේ බව පැවසුවේ, කොරෝනා වෛරසයේ බලපෑම හේතුවෙන් වුහාන් හී සිට ශ්‍රී ලංකාවට රැගෙන ආ ශ්‍රී ලාංකික සිසුන් සම්බන්ධයෙන් ගෙන ඇති පියවර දැනුවත් කිරීමේ විශේෂ මාධ්‍ය හමුව ට එක්වෙමිණි.එම ගුවන්යානයේ සිටි ශ්‍රී ලංකා ගුවන් සමාගමේ ගුවන් නියමුවන් ඇතුළු කාර්යමණ්ඩලයේ 16 දෙනාට මෙන්ම එම මෙහෙයුමට සම්බන්ද වී කටයුතු කළ සියලු දෙනාටම ස්තුතිය පුදකර සිටින බව පැවසූ අමාත්‍යවරිය, ඔවුන් සියලු දෙනාට ජාතියේ ප්‍රණාමය හිමි වන බවද සඳහන් කළාය. අපේ රටේ ප්‍රධාන ගුවන් සමාගම ලෙස මේ සඳහා කැපවීමෙන් ඉදිරිපත් වීම පිළිබඳව ද ශ්‍රී ලන්කන් ගුවන් සමාගමටද අමාත්‍යවරිය තම ස්තුතිය ප්‍රකාශ කළාය.සෞඛ්‍ය අමාත්‍යංශයේ නිරෝධායන ඒකකය සහ ශ්‍රී ලංකා යුධ සහ ගුවන් හමුදාව ද මෙහිදී අවශ්‍ය සහය ලබා දුන් අතර එම දරුවන් හරහා කිසිදු විෂබීජයක් ඇතුළු නොවන ලෙස එම කටයුතු සිදු කල බවද අමාත්‍යවරිය වැඩිදුරටත් සඳහන් කළාය. එමෙන් ම චීනය සෑම අවස්ථාවකම ශ්‍රී ලංකාවට සහාය ලබාදුන් රටක් බවත් මෙවැනි අවස්ථාවක චීනය කොන් කිරීමට කටයුතු කරන්නේ නම් එය අනුමත කළ නොහැකි ක්‍රියාවක් බවත් චීනය මේ වෙනුවෙන් ලබාදුන් සහයෝගයට ස්තූතිය පළ කරන බවත් අමාත්‍යවරිය සඳහන් කළාය. මෙම අවස්ථාවට සෞඛ්‍ය සේවා අධ්‍යක්ෂ ජනරාල් අනිල් ජාසිංහ , රජයේ ප්‍රවෘත්ති අධ්‍යක්ෂ ජනරාල් නාලක කලුවැව යන මහත්වරු සහ යුද සහ ගුවන් හමුදා මාධ්‍ය ප්‍රකාශකවරු එක්ව සිටියහ. ",
    "URL": "https://sinhala.news.lk//news/political-current-affairs/item/36747-2020-02-01-14-13-15",
    "Category": "political_current_affairs"
}