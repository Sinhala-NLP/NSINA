{
    "Source": "https://sinhala.news.lk",
    "Timestamp": " ජූලි 23, 2020",
    "Headline": "කළුතර සහ හෝමාගම රෝහල් ශික්ෂණ රෝහල් ලෙස උසස් කෙරේ",
    "News Content": "කළුතර මහ රෝහල සහ හෝමාගම මූලික රෝහල ශික්ෂණ රෝහල් වශයෙන් උසස් කිරීමට ඊයේ (22) කැබිනට් රැස්වීමේදී සෞඛ්‍ය සහ දේශීය වෛද්‍යසේවා ඇමතිනිය ඉදිරිපත් කළ යෝජනාව අමාත්‍ය මණ්ඩලය විසින් අනුමත කර ඇතැයි සම කැබිනට් මාධ්‍ය ප්‍රකාශක,අමාත්‍ය ආචාර්ය බන්දුල ගුණවර්ධන මහතා පවසයි.\nමොරටුව විශ්ව විද්‍යාලයේ වෛද්‍ය පීථයක් ස්ථාපනය කිරීම සදහා මේ වන විට සැලසුම් කරමින් පවතින අතර, එහි අධ්‍යයන කටයුතු කඩිනමින් ආරම්භ කිරීමට අපේක්ෂා කෙරේ.ඒ අනූව යෝජිත වෛද්‍ය පීථයේ මහාචාර්ය ඒකකය කළුතර මහ රෝහල තුළ පිහිටුවීමට හැකි වන පරිදි සහ අදාල සායනික පුහුණුව හෝමාගම මූලික රෝහල තුළදී ලබාදීමට හැකි වන පරිදි කළුතර මහ රෝහල සහ හෝමාගම මූලික රෝහල ශික්ෂණ රෝහල් වශයෙන් උසස් කිරීමට අපේක්ෂිතය.මහරගම රෝහල කෝවිඩ් වසංගත සමයේ කෝවිඩ් ආසාදිතයින්ට ප්‍රතිකාර කිරීම සදහා යොදාගත් රෝහලක් වශයෙන් යොදාගත් බව සිහිපත් කළ අමාත්‍ය බන්දුල ගුණවර්ධන මහතා වැඩිදුරටත් පැවසුවේ, කළුතර සහ මහරගම යන රෝහල් 02ම ජාතික රෝහල් බවට පත්කිරීමට කටයුතු කරන බවයි.අමාත්‍යවරයා මේ බව පැවසුවේ අද (23) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී අදහස් දක්වමිනි. ",
    "URL": "https://sinhala.news.lk//news/political-current-affairs/item/38991-2020-07-23-07-56-46",
    "Category": "political_current_affairs"
}