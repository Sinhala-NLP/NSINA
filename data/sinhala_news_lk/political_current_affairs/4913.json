{
    "Source": "https://sinhala.news.lk",
    "Timestamp": " නොවැම්බර් 14, 2019",
    "Headline": "ජනාධිපතිවරණ රාජකාරියට ලංගම බස් රථ යෙදවෙයි- දුර සේවා ඇරඹේ",
    "News Content": "ජනාධිපතිවරණයෙහි මැතිවරණ රාජකාරි සඳහා ලංගම බස් රථ 1366 හා ජනාධිපතිවරණ රාජකාරියේ යෙදෙන පොලිස් නිලධාරීන් ප්‍රවාහනයට බස් රථ 210 පමණ ධාවනය සඳහා යෙදවීමට කටයුතු කර ඇති බව ශ්‍රී ලංකා ගමනාගමන මණ්ඩලයේ ප්‍රධාන මෙහෙයුම් අධිකාරි නිහාල් හිඳැල්ලආරච්චි මහතා රජයේ නිල පුවත් වෙබ් අඩවිය කළ විමසීමක දී පැවසීය.\nඑසේම ඡන්දය ප්‍රකාශ කිරීම සඳහා තම ගම්බිම් බලා යන මගී ජනතාවගේ අවශ්‍යතාව උදෙසා නියමිත මගී ගමන් වාරයන්ට අමතරව පිටකොටුව මධ්‍යම බස් නැවතුම්පොළ සිට විශේෂ දුර ගමන් සේවාවක් ද ක්‍රියාත්මක වන බව ඒ මහතා මෙහිදී කීය.ඒ අනුව අද දිනයේ (14) ක්‍රියාත්මක විශේෂ දුර ගමන් වාර සඳහා බස් රථ 21 ක්ද හෙට දිනයේ (15) බස් රථ 118 පමණ ධාවනයේ යෙදවීමට සැලසුම් කර ඇත.ශ්‍රී ලංකා ගමනාගමන මණ්ඩලයේ සියලුම රියදුරු හා රියදුරු සහායකවරුන්ගේ නිවාඩු මෙම දිනයන්හි අවලංගු කර සේවයේ යෙදවීමට කටයුතු කර ඇති අතර මගී ජනතාව වෙනුවෙන් අවශ්‍ය සේවාවන් නිසි පරිදි සැලැස්වීමට ලංගම ප්‍රාදේශිය කාර්යාල කළමනාකරුවන් වෙත අවශ්‍ය උපදෙස් ලබා දී ඇති බව ඒ මහතා මෙහිදී වැඩි දුරටත් සඳහන් කළේය. ",
    "URL": "https://sinhala.news.lk//news/political-current-affairs/item/35686-2019-11-14-06-42-22",
    "Category": "political_current_affairs"
}