{
    "Source": "https://sinhala.news.lk",
    "Timestamp": " දෙසැම්බර් 15, 2021",
    "Headline": "පොළොන්නරුව සොළොස්මස්ථාන පූජා භූමිය ප්‍රතිසංස්කරණයට පියවර - ත්‍රිවිධ හමුදා සාමාජිකයන්ගේ සහය",
    "News Content": "පොළොන්නරු සොළොස්මස්ථාන පූජා භූමියේ සිදුකරන ඉදිකිරීම් සහ ප්‍රතිසංස්කරණ කටයුතු සඳහා ත්‍රිවිධ හමුදා සාමාජිකයන්ගේ සහය ලබාදෙන ලෙස මහා සංඝරත්නය කළ ඉල්ලීමට අනුව ඉදිරියේ පැවැත්වෙන අමාත්‍ය මණ්ඩල රැස්වීමට ඒ සම්බන්ධයෙන් කැබිනට් පත්‍රිකාවක් ඉදිරිපත් කරන බව අමාත්‍ය චමල් රාජපක්ෂ මහතා පැවසීය.\nඑමෙන්ම ත්‍රිවිධ හමුදාවද දැනුවත් කිරිමේ කටයුතු කරන බවත් හැකි ඉක්මනින් ඊට අවශ්‍ය හමුදා සහය ලබා දෙන බවත් අමාත්‍යවරයා පැවසීය. පොළොන්නරු සොළොස්මස්ථාන සංවර්ධන කටයුතු කඩිනම්ව සිදු කිරීම පිළිබඳ සාකච්ඡාවක් අග්‍රාමාත්‍යතුමාගේ ප්‍රධානත්වයෙන් 09 දින අරලියගහ මන්දිරයේදී පැවැත්විණි. ජනාධිපති මහින්ද රාජපක්‌ෂ මහතා විසින් පසුගිය කාලයේ ආරම්භ කරන ලද පොළොන්නරුව සොළොස්මස්ථාන පූජා භූමි සංවර්ධන කටයුතු පසුගිය යහපාලන කාලයේ දී අතරමග නවත්වා ඇත.වර්තමාන රජය විසින් නැවත බුද්ධශාසන ආගමික හා සංස්කෘතික කටයුතු පිළිබඳ අමාත්‍යාංශයේ අධික්ෂණය යටතේ පුජා භුමිය සංවර්ධන කටයුතු කිරිමට පියවර ගන්නා ලදී.සොළොස්මස්ථාන පූජා භූමිය ආලෝකමත් කිරීමට අවශ්‍ය පියවර කඩිනමින් ගැනීමටත් , ඒ සඳහා විදුලි බිල මධ්‍යම සංස්කෘතික අරමුදලින් ගෙවිමට ආගමික හා සංස්කෘතික කටයුතු අමාත්‍යාංශ ලේකම්  මහාචාර්ය කපිල ගුණවර්ධන මහතා එකඟතාව පල කරන ලදී.දෙස් විදෙස් සංචාරකයන්ට සහ වන්දනාකරුවන්ට පූජා භූමිය තුළ පහසුවෙන් ගමන් කිරීමට හැකි වන ලෙස පූජා භූමිය ඇතුළත මාර්ග කාපට් අතුරා සංවර්ධනය කිරීම මහාමාර්ග අමාත්‍යාංශයේ ලේකම් ආර්.ඩබ්ලිව්.ආර්. පේමසිරි මහතා එකගතාවය ඵල කරන ලදී.මනම්පිටියේ වැලි ගොඩදැමීමෙන් පොළොන්නරුව දිස්ත්‍රික් ලේකම් යටතේ ඇති අරමුදලට ලැබෙන ආදායමෙන් කොටසක් පූජා භූමි සංවර්ධනයට යොදා ගැනීම පොළොන්නරු දිස්ත්‍රික් ලේකම් ඩබ්.ඒ. ධර්මසිරි මහතා එකගතාවය ඵල කරන ලදී.ඉදිරි වසර 05 සඳහා ඉන්දියාවෙන් ඇමෙරිකානු ඩොලර් මිලියන 15ක මුදලක් ශ්‍රී ලංකාවේ පූජා භූමි සංවර්ධනයට ලැබෙන බැවින් එම මුදලින් යම් කොටසක් සොළොස්මස්ථාන පූජා භූමි සංවර්ධන කටයුතුසඳහා යෙදවීමට එකඟ විය.පොළොන්නරු දිස්ත්‍රික්කයෙන් ජනාධිපති කෙනෙක් පත්වෙලත් පසුගිය යහපාලන කාලවකවානුව තුල මේ පිළිබද කටයුතු නොකළ බවත් පෝය දිනයන්හි දී විශාල පිරිසක් සොළොස්මස්ථාන නැරඹිම සදහා පැමිණෙන අතර ඔවුන්ගේ ආරක්ෂාව,සනීපාරක්ෂාව,ප්‍රවාහන පහසුකම් කඩිනමින් ඉටුකර දෙන ලෙස රාජ්‍ය අමාත්‍ය රොෂාන් රණසිංහ මහතා එහිදී වැඩි දුරටත් පැවසීය.මෙම අවස්ථාව සඳහා ශ්‍යාමෝපාලි වංශික සියම් මහා මහා නිකායේ අස්ගිරි පාර්ශ්වයේ අනුනායක මහනුවර ඓතිහාසික ගෙඩිගේ රජමහා විහාරාධිපති පොළොන්නරුව සොළොස්මස්ථානාධිපති පූජ්‍ය වෙඬරුවේ ශ්‍රී උපාලි නාහිමිපාණන් වහන්සේ,ගල්විහාර භාරකාර පූජ්‍ය කන්දකැටිය අත්ථදස්සි ස්වාමීන් වහන්සේලාගේ අනුශාසකත්වයෙන් අග්‍රාමාත්‍ය මහින්ද රාජපක්ෂ මහතා ප්‍රධානත්වයෙන් වාරිමාර්ග අමාත්‍ය චමල් රාජපක්ෂ මහතා, සංස්කෘතික කටයුතු රාජ්‍ය අමාත්‍ය විදුර වික්‍රමනායක මහතා, මහවැලි රාජ්‍ය අමාත්‍ය සිරිපාල ගම්ලත් මහතා , අමරකීර්ති අතුකෝරල මහතා, පොළොන්නරුව මහ නගර සභාවේ නගරාධිපති චානක සිදත් රණසිංහ මහතා, අග්‍රාමාත්‍ය ලේකම් ගාමිණී සෙනරත් මහතා ,බුද්ධශාසන සංස්කෘතික සහ ආගමික කටයුතු අමාත්‍යංශයේ ලේකම්,පළාත් සභා හා පළාත් පාලන ලේකම් ඩබ්.එම්.එම්.බී වීරසේකර මහතා පොළොන්නරුව දිස්ත්‍රික් ලේකම් බෞද්ධ කටයුතු කොමසාරිස් ජනරාල්,ජාතික භෞතික සැලසුම් සැලසුම් දෙපාර්තමේන්තුව අධ්‍යක්ෂක, මාර්ග සංවර්ධන අධිකාරියේ අධ්‍යක්ෂක,සිවිල් ආරක්ෂක දෙපාර්තමේන්තුවේ අධ්‍යක්ෂ ,ත්‍රිවිධ හමුදා නිලධාරින් , ලංකා විදුලිබල විදුලිබල මණ්ඩලයේ සභාපති,හා රාජ්‍ය නිලධාරීන් මේ සාකච්ඡාව සඳහා සහභාගි විය . ",
    "URL": "https://sinhala.news.lk//news/political-current-affairs/item/46662-2021-12-14-23-34-40",
    "Category": "political_current_affairs"
}