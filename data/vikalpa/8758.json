{
    "Source": "www.vikalpa.org",
    "Timestamp": "September 11, 2013",
    "Headline": "සුනිලා සුනිල ගඟ",
    "News Content": "රෑ වුණ අහස තරු නිහඬව ඔහෙ බලාගෙන\nසොබමන් සුනිල් මිණි නිල් සඳ බැස ගොසින\nනපුරින් අඳුර බර වුණු රැය පෙර සේ කරබාන\nවිලිකුන් සුරත් පල සේ ඇය සුනිලාන\n– \nඅගක් මුලක් නැති යුග පැටලුන රටක\nහඬක් නඟපු හඬ නපුරක් වුණ රටක\nමලක් සුවඳ මිනිසත් බව මුසු කලෙක\nමැණික් ගලක් එලියක් දුනි ඝණ රැයක\n– \nරජුන් රුපුන් දඩ කෙලියේ කැලෑවේ\nමුවන් දිවිය රැක හැංගුන වෙලාවේ\nමවුන් දුකින් වැළපුන මිහි තලාවේ\nඔවුන් ඉතින් රැකගත් මව ගියා වේ\n– \nසොඳුරු හඬක යට මොර දෙන අරගලය\nඅඳුරු කලෙක විය මොහොතක උරගලය\nනිසරු බිමක කගපත ගෑ කරගලය\nගැඹුරු හදක හඬ පඨිතය මනහරය\n– \nසුනිලා සුනිල ගඟ යුක්තිය වෙත ගැලුව\nමහිලා කමට වැඩියෙන් ළය මිනිසත්ව\nමෙහිලා තබන සටහන් වේ ද්‍රෝහින්ව\nසුනිලා ඔබට සුභ ගමනක් එක්සත්ව\nඋදය ආර්. තෙන්නකෝන් | Udaya R Tennakooon\n2013 සැප්තැම්බර් මස 11 වැනිදා ",
    "URL": "https://www.vikalpa.org/article/17631",
    "Category": "N/A"
}