{
    "Source": "www.vikalpa.org",
    "Timestamp": "April 17, 2012",
    "Headline": "මානව හිමිකම් නාමයෙන් කාදිනල්ට එරෙහිව ආණ්ඩුවේ පැත්ත ගැනීම",
    "News Content": "\nවහල් මෙහෙය නිත්‍යානුකූලව තිබූ අවධියේදී වහලා සැලකුණේ මනුෂ්‍යයකු ලෙස නොව වහල් හිමියාගේ දේපළක් ලෙසය. තමාට අයත් වහලාගේ හෝ වහලියගේ ශරීරය කැමැති ආකාරයට පාවිච්චි කිරීමට හෝ අපයෝජනය කිරීමට වහල් හිමියාට පරම අයිතිවාසිකමක් පැවතුණු අතර එයට අභියෝග කිරීමට කිසිවෙකුට නොහැකි විය.\nසියලූ මනුෂ්‍යයන් සමාන අයිතිවාසිකම් ඇති විෂයයන් වශයෙන් පිළිගැනීමත් සමඟම වහල් මෙහෙයට අභියෝග එල්ල විය. වහල් මෙහෙය නීති විරෝධී වීමත් සමඟම තම ශරීරය පිළිබඳ අවසාන වශයෙන් තීරණය කිරීම මනුෂ්‍යයකු සතු අයිතිවාසිකමක් බව පිළිගැනුණි.\nවිශ්ව සම්මතව පිළිගනු ලබන සහ ලෝකයේ සෑම රාජ්‍යයක් විසින්ම පාහේ එකඟ ව අත්සන් කර ඇති මානව අයිතිවාසිකම් පිළිබඳ සම්මුතීන් මඟින් එම අයිතිවාසිකම තහවුරු කෙරුණි. ස්ත‍්‍රියක් ද මනුෂ්‍යයකු බැවින් සියලූ මනුෂ්‍යයන්ට හිමිවිය යුතු එම අයිතිවාසිකම ස්ත‍්‍රියටද හිමිවිය යුතුය. ඒ අනුව තම කුස තුළ රෝපණය වූ කලලය පැවැත්විය යුතුද හෝ නැතිනම් නැවැත්විය යුතුද යන්න තීරණය කිරීමේ අයිතියද ස්ත‍්‍රියට තිබිය යුත්තේ එය ඇයගේ ශරීරය පිළිබඳ අයිතිවාසිකමක් බැවිනි.\nඑහෙත් බොහෝ රටවල වර්තමානය දක්වා පැවැතෙන සමහර නීති එකී මානව අයිතිවාසිකම් ප‍්‍රමිතීන් සමඟ ගැටුමක් ඇතිවේ. එවැනි අවස්ථාවල පිළිගත් සම්ප‍්‍රදාය සහ ජාත්‍යන්තර නීතිය මගින් අනු දැන ඇති ක‍්‍රමවේදය වන්නේ සාර්වත‍්‍රික මානව අයිතිවාසිකම් ප‍්‍රමිතීන්ට අනුකූල වන ලෙස යල් පැන ගිය සහ ගර්හිත දේශීය නීති සංශෝධනය කොට යාවත්කාලීන කිරීමයි.\nගබ්සාව හෙවත් ස්ත‍්‍රියකගේ ගර්භයෙහි රෝපණය වූ කලලයක් ඉවත් කිරීම ලංකාවේ ක‍්‍රියාත්මක වන අපරාධ නීතිය අනුව දඬුවම් ලැබිය හැකි වරදකි. මනුෂ්‍යයකු වශයෙන් ස්ත‍්‍රියට තම ශරීරය සඳහා ඇති අයිතිවාසිකම ආරක්ෂා කිරීම සඳහා ඇයගේ ප‍්‍රජනක සහ ලිංගික සෞඛ්‍ය ප‍්‍රවර්ධනය වෙනුවෙන් කටයුතු කළ යුතුය. ඒ සඳහා උපත් පාලන ක‍්‍රම පිළිබද අවබෝධය වර්ධනය කිරීම, ගුණාත්මක වශයෙන් ඉහළ උපත් පාලන උපකරණ පහසු මිලට සුලබව ලබා ගැනීමට අවකාශ සැලසීම මෙන්ම උපත් පාලනය මගින් උපතක් වළක්වා ගැනීමට නොහැකිවූ අවස්ථාවක සෞඛ්‍යාරක්ෂිතව ගබ්සාවක් සිදුකර ගැනීම සඳහා ගබ්සාව අපරාධහරණය කිරීමද අවශ්‍යය.\nආණ්ඩුව එතරම් දුර නොගියද සීමිත අවස්ථාවන්හිදී වත් ගබ්සාව නීතිගත කිරීම සඳහා දණ්ඩ නීති සංග‍්‍රහයට සංශෝධන ගෙන ඒමට කටයුතු කරමින් සිටී. අපි ආණ්ඩුවේ එම පියවර අගය කරමු.\nලංකාවේ කතෝලික සභාවේ ප‍්‍රධානියා වන කොළඹ අගරදගුරු තැන්පත් කාදිනල් මැල්කම් රංජිත් මෙම සංශෝධනය අකුළා ගන්නා ලෙස ආණ්ඩුවට බල කොට ඇත. මෙම වෑයම පිටුපස සිටින්නේ බටහිර ගැති ජාත්‍යන්තර සංවිධාන බවත්, ඔවුන්ගේ වෑයම ක‍්‍රමානුකූලව මෙම සංශෝධන රිංගවා පසුව ගබ්සාව සම්පූර්ණයෙන්ම නීතිගත කිරීම බවත් මැල්කම් රංජිත් කාදිනල් වරයා කියා ඇත. ඔහුට අනුව නූපන් දරුවාගේ අයිතිවාසිකම රැකීමට සහ හඬක් නැති නූපන් දරුවන් වෙනුවෙන් හඩ නැගීමට ඔහු ඉදිරිපත් වී ඇත.\nකාදිනල් වරයාට තම මතය දැරීමට අයිතිය අපි පිළිගනිමු. එමෙන්ම සමාජයේ පවතින පසුගාමී අදහස් සහ අගතීන් වලට එරෙහිව මානව අයිතිවාසිකම් ආරක්ෂා කර ගැනීම සඳහා ගෙන යන සටනේ එක් පියවරක් ලෙස කාදිනල්වරයාගේ එම ස්ථාවරයට එරෙහිව ආණ්ඩුවේ සංශෝධනවලට සහාය පළ කිරීමට අපි නොපැකිලව ඉදිරියට එමු.\n-සමබිම-\nලංකාවේ අපරාධ සම්බන්ධ හරයාත්මක නීතිය වන දණ්ඩ නීති සංග‍්‍රහයේ 303 වැනි වගන්තිය මගින් දක්වා ඇති ආකාරයට යම් දරුවකු බිහි කරන්නාවූ ස්ත‍්‍රියගේ ජීවිතයට සිදුවන හානියක් නිසා නොවන අන් කිසිදු අවස්ථාවකදී ගබ්සාවක් නීත්‍යානුකූල නොවේ. මෙහිදී අදාළ දරුවා බිහිකරනු ලැබීමේදී ස්ත‍්‍රියට ඇතිවිය හැකි සෞඛ්‍යමය අගතිදායක තත්ත්වයන් කෙරෙහි අවධානය යොමු කර තිබෙන බව පැහැදිළිය. කෙසේ වුවත් යම් දරුවකු බිහිකිරීම මගින් ස්ත‍්‍රියකට හානිදායක තත්ත්වයක් ඇතිවීමට ඉඩ පවතින්නේ සෞඛ්‍යමය සන්දර්භයක් තුළ පමණක්ද යන ගැටළුව මෙහිදී උද්ගත වේ.\nයම් ස්ත‍්‍රියක් දූෂණයට ලක්වීමෙන් පසුව පිළිසිදගන්නා කලලයක් ඉවත් කරන්නේද, අනේකවිධ සමාජ අපවාද හා දුෂ්කරතා මධ්‍යයේ දරුවා හදා වඩා ගන්නේද යන තීරණය ගැනීමේ අයිතිය අදාළ ස්ත‍්‍රියට නොමැති වීම නිසා මෙම ගැටළු සහගත තත්ත්වය ඇතිවී තිබේ. එබැවින් මෙම තත්ත්වය යම්තාක් දුරකට හෝ සමනය කිරීම සදහා ළමා සංවර්ධන හා කාන්තා කටයුතු පිළිබ`ද අමාත්‍යංශයේ මැදිහත් වීමෙන් ගෙන ඒමට සැරසෙන ගබ්සාව සම්බන්ධ නව නීති හරහා මේ සම්බන්ධ ප‍්‍රධාන කාරණා 03 ක් ආමන්ත‍්‍රණය කෙරේ.\n· සමීපතම ලේ ඥාතියෙකු මගින් පිළිසිද ගැනීමක් සිදුවූ අවස්ථාවලදී\n· අවුරුදු 18 ට අඩු දැරියක් දූෂණයට ලක්ව පිළිසිද ගැනීමක් සිදුවූ අවස්ථාවලදී\n· ජාන විකෘතිතා හේතුවෙන් ආබාධිත දරුවකු පිළිසි`දගත් අවස්ථාවලදී\nමෙම කාරණා සළකා බැලීමේදී යම් ආකාරයකින් ස්ත‍්‍රියට තමා දරුවා දරා සිටීම පිළිබද තීරණයක් ගැනීමට ලබා දෙනු ලබන සීමාවේ යම් කොන්දේසි සහිත පුළුල් කිරීමක් ඇති කිරීමට උත්සාහ දරා ඇති බව පෙනේ. ලේ ඥාතියෙකු සමග ඇතිවන ලිංගික සම්බන්ධයකින් ඇතිවන දරුවන් බොහෝවිට ආවේණික ප‍්‍රවේණිගත සෞඛ්‍ය දුබලතාවලින් පෙළීමට ඉඩ ඇති බැවින් එම ලිහිල් කිරීම වෛද්‍ය විද්‍යාත්මක පදනමක් සහිතව කළ එකක් වන අතර පසුකාලීන අනිටු ප‍්‍රතිවිපාක රැුසක් වළකන්නක් ද වනු ඇත.\nස්ත‍්‍රී දූෂණය දණ්ඩ නීති සංග‍්‍රහයේ 364 වගන්තිය යටතේ වරදක් ලෙස දක්වා එයට ද`ඩුවම් නියම කරනු ලැබුවද ස්ත‍්‍රී දූෂණයේ වින්දිතයා ප‍්‍රතෂ්ඨාපනය කිරීම සම්බන්ධයෙන් පැවැති ප‍්‍රතිපාදන කිසිසේත් ප‍්‍රමාණවත් නොවීය. දූෂණයට ලක්වන කාන්තාවට ඒ සම්බන්ධ නීතිය ක‍්‍රියාත්මක කරනු ලැබීමෙන් පසු පවා ඇය දූෂණයට ලක්වීමට පෙර පැවැති ජීවන තත්ත්වය අත්පත් කර ගැනීමට අප සමාජයේ කිසිදු ඉඩක් නොමැත. දූෂණයෙන් පසුව ගැබ් ගැනීමක්ද ඇතිවූ විට තත්ත්වය තවත් සංකීර්ණ වේ. එවන් අවස්ථාවක නීතියට පිටින් නොගොස් කටයුතු කරන්නට තීරණය කරන්නේ නම් අනේකවිධ අපහසුතා මධ්‍යයේ තමන් නොකළ වරදකට, බොහෝවිට කාගේදැයි හරිහැටි නොදන්නා දරුවකුද කරපින්නාගෙන ජීවිත කාලයම දුකසේ ජීවත්වීමට සිදුවනු ඇත. ඉදින් ප‍්‍රායෝගික තත්ත්වය තුළ එවන් අවස්ථාවලදී බොහෝවිට සිදුවන්නේ නීතියට පිටින් ගොස් ගබ්සාවක් හරහා හෝ ගෞරවය රැකගැනීමට අදාළ වින්දිතයන් පෙළඹීමය. එවිට නිසි ප‍්‍රමිතියකින් තොරව, සුදුසුකම් ලත් වෛද්‍යාධාර නොමැති පරිසරයක් තුළ හොර රහසේ අදාළ සේවාව ලබා ගැනීමට උත්සාහ දැරීම නිසා අදාළ ස්ත‍්‍රියගේ ජීවිතයට හානි සිදුවීමේ අවස්ථාවද වැඩිය. මෙම නව සංශෝධනය හරහා වයස අවුරුදු 18 ට අඩු දැරියන් දූෂණයට ලක්වීම තුළිින් පිළිසිද ගනු ලබන කලලයන් ගබ්සා කරනු ලැබීම නීත්‍යානුකූල කිරීම තුළින් ඉහත ගැටළුවට යම්තාක් දුරකට විසදුමක් ලැබුණද එය ප‍්‍රමාණවත් බවක් නොපෙනේ. දරුවකු බිහිකිරීමට සුදුසු අවම වයස ලෙස වයස 18 වෛද්‍යවරුන් නිර්දේශ කළද වයස 18 සපිරුණා කියා දූෂණයෙන් පිළිසි`දි දරුවකු හේතුවෙන් මවකට මුහුණදීමට සිදුවන දුෂ්කරතා හා සමාජ ගැටළුවල අඩුවක් සිදු නොවේ. තමාගේ අකමැත්තෙන් තමාගේ සිරුර තුළ රෝපණය කැරුණු කලලය ඉවතට ඇද දැමීම සම්බන්ධයෙන් තීරණයක් ගැනීමට ස්ත‍්‍රියකට අයිතියක් පැවතිය යුතුය යන ස්ත‍්‍රීවාදී තර්කය එවන් පදනමක් තුළ සාධාරණීකරණය කළ හැකිය.\nආබාධිත දරුවන් සම්බන්ධ තත්ත්වය බොහෝ අවස්ථාවල විවාදයට භාජනය වී ඇත. ආබාධ සහිත පුද්ගලයන් සමාජයේ උසස් නිලතල, තානාන්තරවලට පත්වූ අවස්ථාවන් පිළිබදව උදාහරණ පවත්නා බැවින් ආබාධිත කලලයන් ගබ්සා කිරීමට එරෙහිව බොහෝ දෙනා ගෙන එන තර්කයන්ට යම් සාධාරණ පදනමක් ලැබේ. කෙසේ වුවද තමාගේ ජීවන අභියෝග සමග තනිව ගැටීමේ හැකියාවක් නොමැති ආබාධ වලින් පෙළෙන්නන් කලල අවධියේදීම හ`දුනාගෙන එම කලල ඉවත් කිරීම තුළින් එම ආබාධ සහිත දරුවන්ගේ දෙමාපියන් මෙන්ම, එම දරුවන්ද තම ජීවිත කාලය තුළ මුහුණ දෙන අනේකවිධ දුෂ්කරතා මගහැරී යනු ඇත.\nඑබැවින් මෙම නීතිය ගෙන ඒම තුළින් බලාපොරොත්තු වන්නේ අසරණ තත්ත්වයට පත්වූවන්ට යම්කිසි ආකාරයක සහනයක් සැළසීමට බව පැහැදිළිය. අනාරක්ෂිත වෛද්‍ය පහසුකම් මධ්‍යයේ ජීවිතය පවා අවදානමකට ලක් කරගනිමින් ගෞරවය වෙනුවෙන් ලොවට හොරෙන් කළු කඬේ මිලට ගබ්සා සිදුකරගන්නා සංස්කෘතිය මේ හරහා වෙනස් කිරීමට හැකියාව ලැබේ. එවිට අනිසි ගබ්සාකරණය හරහා ඇතිවන අතුරු ආබාධ සම්බන්ධ බියද මගහැරී යනු ඇත. මේ සම්බන්ධව පෙර පැවැති නීතියේ අරමුණ වූයේද ස්ත‍්‍රියගේ ජීවිතය ආරක්ෂා කිරීමය. එමෙන්ම මෙම නීතිය මගින්ද තමා නොකළ වරදකට ජීවිතය පුරා වන්දි ගෙවීමට ස්ත‍්‍රියකට සිදුවන අවාසනාවන්ත තත්ත්වය වැළැක්වීම මගින් යම් ආකාරයකට ස්ත‍්‍රියගේ ජීවිතය ආරක්ෂා කිරීමක්ද සිදුවන බවට තර්ක කළ හැකිය.\nමේ සම්බන්ධයෙන් අදහස ඉදිරිපත් වූ සැණින් විරෝධය දක්වන බොහෝ දෙනා මරණීය ලෙස ආබාධිත වූ හෝ අවජාතක හෝ දරුවකු සමග ලොවට මුහුණදීමට කාන්තාවකට පවත්නා දුෂ්කරතාවය අමතක කරති. එවන් දරුවන් බිහිවූ පසු ඔවුන්ගේ සම්බන්ධයෙන් ගතයුතු ක‍්‍රියාමාර්ගයක්ද යෝජනා නොකරති. දරුවන් මහමග දමායාම, ගංගා, ඇළදොළ, ළිං-පොකුණු වලට දැමීම වැනි අවාසනාවන්ත තත්ත්වයන් ඇතිවන්නේ මෙහි ප‍්‍රතිඵලයක් වශයෙනි. එබැවින් මේ සම්බන්ධයෙන් සාම්ප‍්‍රදායික දෘෂ්ටියෙන් මදක් බැහැර වී නම්‍යශීලී චින්තනයක් ඇතිකරගැනීම සමාජ ප‍්‍රශ්න ගණනාවක් නිරාකරණය කැරළීමෙහිලා මහෝපකාරී වනු ඇත.\nකාංචන බණ්ඩාර අතාවුද\n  ගබ්සා නීතිය ලිහිල් කරන්න කතා කරන්නේ බටහිර ගැත්තන් \n අගරදගුරු මැල්කම් කාදිනල් රංජිත් හිමිපාණන්\nඉදිරියේදී සිදුකිරීමට යෝජනා කර තිබෙන ගබ්සා නීති ලිහිල් කිරීම සම්බන්ධයෙන් කතෝලික රදගුරු සංගමය 2012.03.30 වැනිදා ප‍්‍රවෘත්ති සාකච්ඡාවක් කැදවමින් තම ස්ථාවරය පැහැදිලි කළ අතර මෙය ක‍්‍රියාත්මක කිරීම වහා අත්හිටුවන ලෙස ජනාධිපති මහින්ද රාජපක්ෂ මහතා වෙත ඉල්ලීමක්ද ඉදිරිපත් කරන ලදී. අගරදගුරු මැල්කම් කාදිනල් රංජිත් හිමිපාණන් මාධ්‍ය අමතමින් ප‍්‍රකාශ කළේ ළමා සංවර්ධන හා කාන්තා කටයුතු අමාත්‍යංශය විසින් ගබ්සා නීති ලිහිල් කිරීම ස`දහා හ`දුන්වා දෙන්නට බලාපොරොත්තු වන සංශෝධනයන් පිළිබදව කතෝලික පල්ලිය දැඩි විරෝධය පළ කරන බවයි. සෑම ජීවිතයක්ම දෙවියන් දුන් දායාදයක් වන බවත්, ජීවත් වීමට ඇති අයිතිය උල්ලංඝනය කිරීම සියලූ ආගමික ඉගැන්වීම් වලට පටහැණි වන බවත්, එය ශ‍්‍රී ලංකාවේ සංස්කෘතියට කිසිසේත් නොගැලපෙන්නක් බවත් එතුමා තවදුරටත් ප‍්‍රකාශ කළේය. ජීවිතය ආරම්භ වන්නේ ගැබ් ගත් අවස්ථාවේ සිටම බවත්, තමාව ආරක්ෂා කරගැනීීම සදහා හඩක් නැගීමට අපොහොසත් එම ජීවය ආරක්ෂා කිරීම සියල්ලන්ගේම වගකීම වන බවද එතුමා සදහන් කළේය. බටහිර ගැති ආකල්ප දරන්නාවූ අන්තර්ජාතික සංවිධාන කිහිපයක් විසින් ගබ්සාව වළක්වන නීතිරීති ලිහිල් කිරීම සම්බන්ධයෙන් රජයට බලපෑම් කරන බව දැක්වූ අගරදගුරුතුමා ගබ්සාව සම්පූර්ණයෙන්ම නීතිගත කිරීම සදහා වන පළමු පියවර මෙය බවද දැක්වීය. ආබාධ සහිත දරුවකුට වුවද ජීවත් වීමට අයිතියක් ඇති බවත්, ඔවුන්ටද සමාජය ලද දායාදයක් සේ වටිනාකමක් ලබාදිය යුතු බවත් සෑම දරුවකු සතුවම සැගවුණු දක්ෂතාවයන් පවත්නා බවත්, ඔවුන් ආබාධිතද නැත්ද යන්න ඔවුන්ගේ දක්ෂතා වලට බලනොපාන බවත් කාදිනල්වරයා තවදුරටත් සදහන් කළේය. ගබ්සාවට ලක්කිරීම හේතුවෙන් අනාගත ව`දභාවය, අඩුබර දරු උපත් වැනි අතුරු ආබාධ ඇතිවීමේ අවධානමක් පවතිනවා සේම අතිවිශාල මානසික විෂාදියක් ඇතිකරලීමටද හේතුවක් වන බව දැක්වූ කාදිනල් වරයා, ඉහත සංශෝධනයේ ගබ්සාවට ඉඩ දිය යුතු අවස්ථා ලෙස දක්වා ඇති දූෂණයට ලක්වීම, ව්‍යභිචාරය යන කරුණු සම්බන්ධයෙන් ප‍්‍රකාශ කළේ කිසිවෙකු කළ වරදකට නූපන් අහිංසක දරුවකුට දඩුවම් දීම අසාධාරණ බවයි.\n www.dailynews.lk වෙබ් අඩවියට දිස්නා මුදලිගේ ලියූ වාර්තාවක් ඇසුරිනි.\nගබ්සාව පිළිබඳ නම්‍යශීලි සමාජ දෘෂ්ටියක් අවශ්‍යයි\nළමා සංවර්ධන සහ කාන්තා කටයුතු පිළිබඳ අමාත්‍ය තිස්ස කරල්ලියද්ද\nගබ්සා නීති ලිහිල් කිරීම පිළිබඳව ඔබේ ස්ථාවරය කුමක්ද?\nගබ්සාව ප‍්‍රධාන ධාරාවේ සමාජ ප‍්‍රශ්නයක් වශයෙන් මා දකිනවා. අප මේ ප‍්‍රශ්නය දෙස බැලිය යුත්තේ මනා ලෙස දැනුවත්වීමෙන් පසුව සංවේදී මුහුණුවරකින්. එබැවින් මේ කාරණය පිළිබඳව වඩා තර්කානුකූලව සිතා බලා විශේෂයෙන්ම ව්‍යභිචාරය හා ගර්භගත ආබාධිත තත්ත්වයන් සම්බන්ධ ගබ්සා නීති ලිහිල් කරන්න සහයෝගය දක්වන්නැයි මා පාර්ලිමේන්තුවෙන් ඉල්ලා සිටියා.\nව්‍යභිචාරය හා ගර්භගත ආබාධිත තත්ත්වයන් වශයෙන් ඔබ හදුන්වන්නේ කුමක්ද?\nව්‍යභිචාරය යනුවෙන් අදහස් වෙන්නේ ලේ ඥාතීන් අතර ඇතිවන ලිංගික සබඳතාවයන්. උදාහරණයක් වශයෙන් පියා සහ දියණිය අතර, සහෝදරයා හා සහෝදරිය අතර ඇතිවන ලිංගික සබඳතාවයන් ව්‍යභිචාරය වශයෙන් හඳුන්වනවා. ව්‍යභිචාරයේ ප‍්‍රතිඵලයක් වශයෙන් බිහිවන දරුවෙකු ආබාධිත තත්ත්වයට පත්විය හැකියි. ගර්භගත‘ ආබාධිතතාවය වශයෙන් හඳුන්වන්නේ විවිධ හේතුන් නිසා දරුගැබ තුළදීම ඇතිවිය හැකි විවිධ සංකීර්ණතාවයන්. මෙවැනි දරු උපත් හේතුවෙන් බොහෝ අය පීඩාවට පත්වෙලා තිබෙනවා. එය ආර්ථික හා සමාජ ප‍්‍රශ්න බොහොමයකට මූලාරම්භයක්.\nඔබේ ඉල්ලීමට පාර්ලිමේන්තුවෙන් ලැබුණු ප‍්‍රතිචාරය කුමක්ද?\nඒ සඳහා ලැබුණේ මිශ‍්‍ර ප‍්‍රතිචාරයක්. කෙසේ වුවත් මේ පිළිබඳව විවාදය තවදුරටත් පවතිනවා. මේ පිළිබඳව අධ්‍යනය කරන්න කමිටුවක් පත්කරලා තියෙනවා. අධිකරණ අමාත්‍යංශයේ, සෞඛ්‍ය අමාත්‍යංශයේ සහ ළමා සංවර්ධන හා කාන්තා කටයුතු අමාත්‍යංශයේ නියෝජිතයන් පසුගිය සතියේ මේ පිළිබදව සාකච්ඡා පැවැත්වූවා. හැකි ඉක්මනින් සුභදායක එකඟතාවයකට එන්න අපි බලාපොරොත්තු වෙනවා.\nව්‍යභිචාරය හා ගර්භගත ආබාධිතභාවය පිළිබඳව ගබ්සා නීති ලිහිල් කිරීම පමණක් ප‍්‍රමාණවත් යැයි ඔබ සිතනවාද?\nගබ්සාව නීතිගත කළ යුතු නැහැ. නමුත් සමාජ සුබසාධන අරමුණින් යුතුව මෙම නීති වලට යම් යම් සංශෝධන එක්කළ යුතු බව මා සිතනවා.\nගබ්සා සිදුකරගන්නා පිරිසෙන් 80%ක් විවාහක කාන්තාවන් බවයි වාර්තා වෙන්නේ. මේ තත්ත්වය පිළිබඳ ඔබේ අදහස කුමක්ද?\nපිළිතුර- ඔව්. එය ඇත්ත විය හැකියි. කෙසේ වෙතත් ශ‍්‍රී ලංකාව තුළ උපත් පාලන ක‍්‍රමවේද ඉතා ජනප‍්‍රියයි, ඒ වගේම සහන මිලට ලබා ගන්නත් පුළුවන්. පවුල් සැලසුම් පිළිබඳව වගකීම ඇත්තේ සමාජයටමයි. ඔවුන්ගේ පවුල් නිසි පරිදි පාලනය කර ගැනීමට ජනතාව විනයවත් විය යුතුයි.\nලිංගික අතවර වලට ලක්වීම තුළින් කාන්තාවන් ගැබ්ගත් අවස්ථා වාර්තා වෙනවා. ලිංගික අතවර වලින් සිදුවන ගැබ්ගැනීම් සම්බන්ධයෙන් ගබ්සා නීති ලිහිල් කළ යුතු බව ඔබ නොසිතන්නේද?\nඅපේ අමාත්‍යංශය අතවරයන්ට ලක්වූ කාන්තාවන්ට සාධාරණත්වය ඉටුකිරීමට සහයෝගය දක්වනවා. නමුත් ගබ්සාව නීතිගත කිරීම සමාජයට ලබාදෙන වැරදි පූර්වාදර්ශයක් විය හැකියි.\nමෙම නව නීති සංශෝධනයට අනුමැතිය ලබාගෙන ක‍්‍රියාත්මක කරන්නට ඔබ බලාපොරොත්තු වන්නේ කොපමණ කාලයකින්ද?\nඑය තවම සාකච්ඡා මට්ටමේ තිබෙන්නෙ. එයට හැකි ඉක්මනින් අනුමැතිය ලබා ගැනීමට මම බලාපොරොත්තු වෙනවා.\nසන්ඬේ ඔබ්සර්වර් පුවත්පතට අනුරාධා කෝදාගොඩ විසින් කළ සම්මුඛ සාකච්ඡාවක් ඇසුරිනි. \nඋපුටාගැනීම – www.samabima.org",
    "URL": "https://www.vikalpa.org/article/10231",
    "Category": "N/A"
}