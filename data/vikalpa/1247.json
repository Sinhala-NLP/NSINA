{
    "Source": "www.vikalpa.org",
    "Timestamp": "January 18, 2021",
    "Headline": "කළු ජනේරුවක් හා අහසක් අහිමි මිනිසෙක්",
    "News Content": "ලංකාවේ ප්‍රජාතන්ත්‍රවාදය, මාධ්‍ය නිදහස ඉල්ලා වීථි බසිමින් විශාල ක්‍රියාකාරීත්වයක නිරත වූ මාධ්‍යවේදීන් බොහෝ දෙනෙකුට සිදු වූයේ, පාලකයින්ගේ මර්දනය හමුවේ, සිය ආරක්ෂාව පතා සිය රටින් පිටුවහල් වීමටය. එම බොහෝ දෙනා අතරින් කිහිප දෙනෙක් පමණක් අද ද රටින් බැහැරව සිට වුව ද ලංකාවේ ප්‍රජාතන්ත්‍රවාදය, මාධ්‍ය නිදහස වෙනුවෙන් සිය පෑන මෙහෙයවනු ලබන්නේ යහපත් සමාජයක් පිළිබදව තමන් තුල වන නොසිදෙන අපේක්ෂාව නිසා ය. එවන් මිනිසුන් කිහිපදෙනා අතර සිටින සනත් බාලසූරිය 2013 ජනවාරීයේදී ‘කළු ජනේරුවක් හා අහසක් අහිමි මිනිසෙක්‘ නමින් කවියක් ලියා එව්වේ රාජපක්ෂ ආණ්ඩුව සමයේ සිදුකල, මර්දනයේ තරම කියා පාමිනි. එම කවිය 2013 ජනවාරියේදී, ‘විකල්ප’ වෙබි අඩවිය තුළ පළකල අතර වසර 8කට පසුව, 2021 ජනවාරියේදී ද එය නැවත පළ කරනුලබන්නේ එහි ඇති හරයාත්මක ගුණය නිසාවෙනි.\nඋදුරාගත්ත සොයුරන්\nසඟවාගත්ත මිතුරන්\nඉඳුල් බත් වෙනුවෙන්\nපාවාදුන්න බැලයන්\nඑලවා සටන් සගයන්\nඋදුරා පෑන් පින්සල්\nඋගුල්ලා අබිමන්\nහීලෑකළ හපුටු කතුවන්\nපොළුගසා හිස්\nපළා මද කා හදවත්\nමැටියෙන් අඹාගත්\nපිළිම මැද වැජඹෙනා මැරයන්\nදත් නැති උසාවිත්\nලැජ්ජා නැති පොලීසිත්\nඅතර කොඳු ඇති සගයන්\nදරා දිරිගෙන තාම අසිපත්\nඔව් වසර හතරක්\nකළු ජනේරුම හතරක් !\nඅතක් ඔසවා කෑ ගසන්නට\nඅහසක් අහිමි මිනිසෙක්මි\nමම්……….\nඉදින් සොයුරනි\n‘කළු ජනේරුව’ කියන වදන ම\nඇතැම්විට මා බියෙන් සසලයි.\n‘‘කළුනං අල්ලලා\nඅපුල්ලාපියව් ඔය ජනේරුව සුදුවෙන්ඩ……!’’\nසිය ඇපිල්ලූම් ඇනියට\nකොයිවෙලේ අණදෙයිද\nමහරජාණන්\nසනත් බාලසූරිය | Sanath Balasooriya\nජනවාරි 2013",
    "URL": "https://www.vikalpa.org/article/39594",
    "Category": "N/A"
}