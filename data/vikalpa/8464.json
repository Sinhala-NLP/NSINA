{
    "Source": "www.vikalpa.org",
    "Timestamp": "November 25, 2013",
    "Headline": "පුරවැසි බවද ප්‍රශ්නය",
    "News Content": "අම්මගෙ මළගමට\nඑන්නට නොහැකි වුණු පුතෙකුට\nවසර හතකට පසු\nඇගෙ සොහොන්කොත අතගා\nකඳුළු බිඳුවක සීතල\nවිඳින්නටවත් ඉඩ නැති\nඅම්මගේ රටක් මෙය. \nපුරවැසි බවද ප්‍රශ්නය\nසෙනඟ විතරක් සිටිනා\nපුරවැසියකුදු නැති රටකට?\nපුරවැසියන්ගෙ අත්බැඳ\nහෙලුකොට්ටෙන් තබා\nවෙඩි තියන රටකට\nඅම්මගෙ සොහොන් කොත ළඟ\nකිරි සුවඳ ඇහිඳින\nකවි‍යෙකුද ප්‍රශ්නය\nඅම්මගෙ රටක් මෙය.\nපුරවැසියන් ඇවිත්\nවතුර ඉල්ලනකොට\nඋණ්ඩ ගිල්ලන රටකට\nපුරවැසි බවද ප්‍රශ්නය?\nආඩම්බරය හැර\nඅන් කිසිදු හසරක් නැති\nහීනෙනුත් හිනැහෙන\nඑක තාත්තෙකු මිස\nහිනාවෙන්නට හැකි\nඑකදු අම්මකු නැති\nඅම්මගෙ රටක් මෙය. \n\nමංජුල වෙඩිවර්ධන | Manjula Wediwardhana\n2013 නොවැම්බර් 25",
    "URL": "https://www.vikalpa.org/article/18694",
    "Category": "N/A"
}