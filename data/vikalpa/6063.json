{
    "Source": "www.vikalpa.org",
    "Timestamp": "November 16, 2015",
    "Headline": "පැරිස් ප්‍රහාරය ගැන නිමල් සිරිපාල උම්බෑ කියයි",
    "News Content": "පැරිසියෙහි සමාන්‍ය ජනයා මතට එල්ල කරන ලද ඉස්ලාමීය අන්තවාදි ප්‍රහාරය ගැන ලොවපුරා ශෝඛවන අතරවාරයෙහි ශ්‍රී ලංකාවේ ජේෂ්ඨ ඇමැතිවරයකු උඩ පනිමින් ඒ ගැන සතුට වන බව ජනමාධ්‍ය වාර්තා අනුව පෙනි යයි.\nබදුල්ල ඇල්ල ප්‍රදේශයේ පැවැති රුස්වීමක දී ශ්‍රී ලංකා නිදහස් පක්ෂයේ ජේෂ්ඨ උප සභාපතිවරයා වන ඇමැති සිරිපාල කර ඇති කතාවක දළ අදහස මෙසේ ය:\n‘‘ප්‍රංශය අපට යහ පාලනය සහ ප්‍රජාතන්ත්‍රවාදය ගැන උගන්වන්න ආව. ඔවුන් අපට කිව්වා ලංකාවේ ත්‍රස්තවාදය තියෙන්නේ සහජීවයනයක් නැති නිසාත් සුලුතර ජනයාගේ ප්‍රශ්ණ නොවිසදන නිසාත්ය කියා. මං දැන් ප්‍රංශයෙන් අහන්න කැමැතියි පැරිසියේ මිනිස්සු 150 මරාදාපු ප්‍රහාරයත් සිදු වුනේ යහ පාලනයක් නැති නිසා ද කියළා? ”\n‘‘ප්‍රංශයට, එංගලන්තයට සහ ඇමෙරිකාවට ත්‍රස්තවාදය පරද්දන්න බැහැ. ඔවුන් මල් තියා ලංකාවට වදින්න ඕනෑ. අපෙන් ඉගෙන ගන්න කියන්න”\nමෙරට ඇති වු ත්‍රස්තවාදය සහ ඉස්ලාමීය අන්තවාදී ත්‍රස්තවාදය අතර වෙනස තේරුම් ගැනීමට බැරි මේ මෝඩ ඇමැතියා සමස්ත ශ්‍රී ලංකාවටම අපහාසයකි.\nදේශපාලනයේ දී සිංහල – බෞද්ධකම විකුණාගෙන කන සිරිපාල වැනි රාජපක්ෂවාදී දේශපාලනඥයින්ගේ කුඩු හමට යටින් ඇත්තේ ග්‍රෝත්‍රික පළිගැනීමේ ආසාව බව මෙම ප්‍රකාශයෙන් පෙනේ. ඔහුගේ ප්‍රකාශය පැරිස්හිදී මිය ගිය ජනයාට කරන ලද අවමානයකි. ඔහු මෙම ප්‍රකාශය කරන්නට ඇත්තේ වේදිකාව උඩ උඩ පනිමින් හරිම සතුටකින් විය යුතු ය. \nශ්‍රි ලංකාවේ දෙමළ අරගලය ගොඩ නැගුනේ 1956, 1965, 1977 සහ 1987 දී පොරෙන්දු වූ පරිදි දෙමළ ජනයාගේ ප්‍රශ්ණ වලට දේශපාලන විසදුමක් දීමට අසමත් වූ නිසා බව සිරිපාලගේ වත්මන් නායකයා වන ජනාධිපති සිරිසේන පවා පිළිගන්නා කරුණකි. එය පිළිනොගත්තේ සිරිපාලගේ හිටපු නායකයා වූ රාජපක්ෂ පමණ ය. සිරිපාලගේ මේ ප්‍රකාශයෙන් පෙනේන්නේ ඔහු තවමත් යන්නේ රාජපක්ෂ පිටුපස බවයි. \nදෙමළ අරගලයේ ඉල්ලීම වූයේ තමන් තමන් විසින්ම පාලනය කර ගන්නා දේශපාලන ක්‍රමයකි.\nඅද ඉස්ලාමීය අන්තවාදීන් ලොව පුරා තිරශ්චීන ප්‍රහාරයන් එල්ල කරන්නේ ලෝකයේ පැවැතිය යුතු එකම ආගම සහ ඇදහිල්ල අන්තවාදී ඉස්ලාමය විය යුතුය යන මතවාදය උඩ ය. පැරිසියේ සාමාන්‍ය ජනයා මත එල්ල වූ ප්‍රහාරය එවැනි ප්‍රහාර මාලාවක එකක් පමණි. \nඉස්ලාමීය අන්තවාදී ත්‍රස්තවාදය පැන නැග ඇත්තේ මැද පෙරදිග නොවිසදුණූ දේශපාලන ප්‍රශ්ණ ගණනාවක් ද පාදක කර ගෙන ය. මෙකී ඉස්ලාමීය අන්තවාදයට බටහිර ප්‍රජාතන්ත්‍රවාදය නයාට අඳුකොළ වැනි ය. මන්ද යත් ඉස්ලාමීය අන්තවාදයේ පාලන ක්‍රමය සහමුලින්ම ත්‍රස්තවාදී අඥාදායක එකක් වන නිසා ය. \nඑසේ තිබියදීත් බටහිර රටවල ඉපදී හැදී වැඩුනු මුස්ලිම් තරුණයින් ඉස්ලාමීය ත්‍රස්තවාදය කරා ඇදී යන්නේ මෙම රටවල පවත්නා විශම සැළකීම නිසා බවට පුලුල් සාකච්ජාවක් අද ගොඩ නැගී තිබේ. \nමෙයට වසරකට පෙර මෙම ත්‍රස්තවාදී කල්ලියම විසින් පැරිස් නුවර චාලි හබ්දෝ පුවත් පතට ප්‍රහාරයක් එල්ල කර ජනමාධ්‍යවේදීන් ඇතුලු 18 දෙනෙකු මරා දැමීමෙන් පසු එරට ඇති වූ සාකච්ජාවෙහි එවැනි හරයක් තිබුණි.\nශ්‍රි ලංකාවේ දෙමළ අරගලය සාකච්ජා මාර්ගයෙන් විසදීම පිණිස සාකච්ජා කිරීමට මහින්ද රාජපක්ෂගේ නියෝජිතියා ලෙස ස්විස්ටර්ලන්තයට පැමිණයේත් මේ නිමල් සිරිපාලම නේද? ශ්‍රී ලංකාවේ දෙමළ අරගලයට දේශපාලන හේතුවක් නොවී නම් නිමල් සිරිපාල සකච්ජා කිරීම සඳහා ස්විස්ටලන්තයට ආවේ චොකලට් කන්න ද?\nඊටත් වඩා ශ්‍රී ලංකාවේ යුද්ධයේ අවසන් කාල පර්ච්ජේදයෙහි විශාල වශයෙන් අතුරුදහන්වීම් ද යුද අපරාධ ද සිදුව ඇති බවට සිරිපාලගේ නායකයා වන රාජපක්ෂ විසින් ම පත් කරන ලද කොමිසන් සභා දෙකකින් ම පිළිගෙන තිබිය දී ලෝකය යුද්ධ කරන හැටි ශ්‍රී ලංකාවෙන් ඉගෙන යත යුතු යැයි මේ ඇමැතියා කියන්නේ ඔල්මාදයෙන් ද? \nශ්‍රී ලංකාව යුද්ධ කරන හැටි 1988 – 1990 දකුනේ සිංහල ජනයා ද 2006 – 2009 කාලයේ උතුරෙහි දෙමළ ජනයා ද දනිති. ශ්‍රී ලංකාවෙන් යුද්ධ කරන හැටි නොව යුද්ධ නොකළ යුතු සැටි ඉගෙන ගත යුතු බව දැන් ලෝකයා දනී. පිට පිටම හතර වතාවක් ජිනීවාහි මානව හිමිකම් කවුන්සිලයේ දී ශ්‍රී ලංකාව සම්බන්ද යෝජනා වලින් කියැවුනේ එයයි.\nපැරස් නගරයේ ජනයා ජීවිතය විදින සුන්දර සිකුරාදා සැන්දෑවකදී ම්ලේච්ජ ප්‍රහායකින් මිනිසුන් 150 දෙනෙකු ඝාතනය කොට තවත් 350ක් තුවාල කොට තිබිය දී මෙවැනි ඔලොගු කතාවක් කියන ඇමැතියකුගේ මනස කොතරම් විකෘති වී තිබිය යුතු ද? \nපැරිස් නගරයේ සිදුවූ මිනිස් ජනඝාතන සම්බන්ධයෙන් මෙළෙස සිරිපාල සතුටු වන අන්දමින් පෙන්නුම් කරන්නේ ශ්‍රී ලංකාවේ යුද්ධය විසින් විනාශ කරන ලද මිනිස් වටිනාකම් සමාජයේ ඉහළම යැයි කියා ගන්නා ඇමැතියන් අතර ද තිබෙන හැටි ය‍. \nමෙවැනි ඇමැතියන් සමඟ යා හැක්කේ යහ පාලනයට නොව යම පාලනයට යන කියමන මෙවැනි ප්‍රකාශ මගින් සනාථ කරයි.\nසුනන්ද දේශප්‍රිය | Sunanda Deshapriya",
    "URL": "https://www.vikalpa.org/article/25356",
    "Category": "N/A"
}