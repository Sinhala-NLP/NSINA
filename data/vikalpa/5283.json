{
    "Source": "www.vikalpa.org",
    "Timestamp": "June 25, 2016",
    "Headline": "පොකුරු බෝම්බ (Cluster Bomb)",
    "News Content": "පොකුරු ගැහී හැංගුනෙ නෑ ජීවිත යට ගුලි වී\nඅකුරු සොයා බියෙන් බිඳෙන යුද අහසක් නොවිණී\nකපුරු සුවඳ පැතිරී ගිය ශාන්තියක් තිබිණී\nනපුරු නොවී පොකුරු පොකුරු ගිනි බිඳ නෑ සතුනී\nකදුරු මලින් රොන් ගෙන බැඳි මී මැසි පැණි කැලකි\nරුදුරු අණක් නැති තෙරුවන් සිල් ගත් යුද රැයකි\nසතුරු සිතක් නැති උතුරක කිසිවකු මිය නොයෙති\nබුරුතු පිටින් මැරුවේ නැත උන් නින්දක වෙසෙති\nපොකුරු කියා නම් බට බැඳ ගහන්නේ ඇයි බෝම්බ\nමිතුරු අපේ උත්තරයට දැම්මෙ නිකං කෝම්බ\nදුරුතු මහෙන් ඉපදී ඇති සාමය ගත් නෑම්බ\nපතුරු ගසා හාරනව ද යුක්තිය නැති කෝම්බ\nමදුරු මැසි වගේ මැරුව ද නො මිනිස් ලෙස මිනිසුන්\nගොහොරු බිමක කොටු උනා ද දිවි ඉල්ලූ මිනිසුන්\nවඳුරු පරපුරෙන් ආවේ මානූශීය මිනිසුන්\nසොඳුරු යුද්ධයකි කෙරුවේ කිරිබත් කෑ මිනිසුන්\nඋදය ආර්. තෙන්නකෝන්",
    "URL": "https://www.vikalpa.org/article/27517",
    "Category": "N/A"
}