{
    "Source": "www.vikalpa.org",
    "Timestamp": "May 18, 2016",
    "Headline": "යුක්තියට පණ දෙන්න ඉන්නවද මිනිස්සු",
    "News Content": "වෙඩි හඬට තැතිගත් මුවන් සේ\nඈතට දුව යයි\nයුද්ධයෙන් පළා ගිය යුක්තිය\nකාලයට නැගගත් අතීතය\nකම්පනය දිය කර පිටු ගණන වැඩි කරයි\nඊයේ නැඟූ හඬ සැකයෙන් අද බලයි\nඇත්තටම දැන්\nයුක්තිය අවැසි කාටදැයි\nයුක්තියම විමසයි\nකළු නිල් තීන්තෙන්\nරතු යටි ඉරිවලින්\nසත්‍යයේ පැති පෙන්වමින්\nරචනාව ලියවෙයි\nදික්වෙන අතීතේ වසරින් වසර\nඑකම හෝඩිය විසින් දළුලන\nඉදිකළ ඉතිහාස රූපක\nනැණ පමණට ද\nවිශ්වාස දහමට ද\nමත් කළ උමතුව ද\nප්‍රමාදව තැවෙන්නේ\nනිමාවක් නැති යුක්තියේ නිමැවුම\nබොඳ කළ අහස වන්නියට\nජය පැන් සිහ නාද කොළඹට\nද්වීමාන ස්මර්ණ කැටයම\nයුක්තියේ කඳුළු බර පින්සල\nහෙමින් බැස යයි හැමදාම හිරු මඩළ\nකාලයෙන් වැහේවිද නොඋසුලන අපරාධ\nගිනිගත්ත හදවතේ කරඹ මල් සුදුපාට\nකටු ඇනී වැටෙන්නේ ගැලූ ලේ කඳුළු කැට\nසමතලා කළ බිමේ හුදෙකලා මිනිස්සූ\nබිම හෙලා ජය ගත්ත සාමයේ මිනිස්සූ\nපෙර කළා සේ යළිත් රවට්ටන මිනිස්සූ\nයුක්තියට පණ දෙන්න ඉන්නවද මිනිස්සු\n\nමෙල්ස් මාකැස්චේ | Mels Macasche",
    "URL": "https://www.vikalpa.org/article/27157",
    "Category": "N/A"
}