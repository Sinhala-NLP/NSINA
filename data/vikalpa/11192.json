{
    "Source": "www.vikalpa.org",
    "Timestamp": "July 4, 2011",
    "Headline": "රාමුකළ මතකයේ දරුවෝ",
    "News Content": "නින්දා සැත පියවරුණේ හදමසදෝ ඉරන්නේ\nපපුව පැලී මව්වරුනේ මව්කිරිදෝ ගලන්නේ\nනෑර කැටුව ආ දරුවන් සිහිනෙකදෝ දකින්නේ\nරාමු කෙරූ මතකක පමණද යළි මුණගැසෙන්නේ\n⋆ ⋆ ⋆\nඅවසාන වතාවට පිය දෙනෙත වසන්නට\nවරම් නැති මළ ගෙයක\nපියෙකු සැතපෙන දෙනක\nරාමු වී රැඳෙන්නට උරුම වූ\nපුතනුවෙකි \nවසර පහකට ඉහත\nහදවතේ රාමු වූ පුතු සිනා වත රැගෙන\nනිහඬවම හතර රියනට ඇදුණු\nඅකම්පිත ගුණ දැරූ\nපියතුමෙකි \nරාමුවට නොගැලපෙන දස දහස් දනන් හිස්\nගෙලෙන් සිඳ වීසි කර\nදහම් පඬුරක් ලෙසින් රාමු කළ\nහතර කොන ලේ පෙරෙන\n‛පින් බිමකි’ \nසදාකාලික නින්ද වෙත ඇදෙන\nමව්වරුන් පියවරුන් පපුතුරක\nරාමු වී සැතපීම පමණක් ම උරුම වූ\nපිටුවහලකට යැවූ\nදරු කැලකි\n⋆ ⋆ ⋆\nහලනා ලෙයෙහි ජාතිය ජම්ම නොතැකුව\nහැලූ ලෙයට යුක්තිය සොයා වෙහෙසුණ\nදරු පරපුරක උරුමය මෙලෙස ලියැවෙන\nකාරණාව බුදු පරපුරද රජවුණ? \nසනත් බාලසූරිය \nජුනි 2011 ",
    "URL": "https://www.vikalpa.org/article/7134",
    "Category": "N/A"
}