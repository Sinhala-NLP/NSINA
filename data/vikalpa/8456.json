{
    "Source": "www.vikalpa.org",
    "Timestamp": "November 25, 2013",
    "Headline": "ජෙයපාලන්, අපිට සමාවෙයන් ලොකු අයියේ !",
    "News Content": "බඩට ගහන්න එපායැයි කියූ\nසෝමපාලගේ\nපමණක් නොව අඹු දරැවන්ගේත්\nබඩ​ට මරණීය පහර\nමෙයයි කලියුගයේ ධාර්මිෂ්ඨ බව\nමෙයයි සාතන්ගේ බණ දෙසන කළ\n\nසිහල මහතුනි වැරදියට වටහා නොගන්න. උක්ත කවි පදය උපුටා ගත්තේ ඔබගේ මහා කවිවර “ආයුරක්ඛන්තු ආවඩා ලියූ” රත්නශ්‍රී විජේසිංහ ගෙන් නොවේ. මේ දිනවල ඊනියා දේශප්‍රේමීන්ට ‘නැමැත්තෙකු’ වී ඇති නැති නම් “දෙමළ සිනමා නලුවෙකු වී ඇති” තවත් අයෙකුට “ඩයස්පෝරාකරයෙකු” වී ඇති දෙමළ කවියේ විශිෂ්ඨතම සලකුණ වන වීඅයිඑස් ජෙයපාලන්ගේ නමක්නේරෝරැ පුල්ලිවේලි කව්‍ය සංග්‍රහයෙනි.\nමිලේච්ඡ්යන්ගේ පාලනය සමයක අන්තෝජටා බහිජ​ටා සංහිදියා යුගයක සිය මෑණියන්ගේ සොහෙන් කොත දැකගැනීමට ඒ අසල හිද ඇය සමග මොහොතක් සමාධි ගතවන්නට, තමන් ඉපැදුණු සුදු වැලි පොලොව මත මොහොතක හිද අතීත ස්මරණක යෙ​දෙන්නට පැමිණි පුතෙකු සගයෙකු ඊනියා දේශප්‍රේමයේ නාමයෙන් අත්අඩංගුවට ගෙන අදට දින තුනකට ආසන්න වී ඇත. අත්අඩංගුවට ගත්තා පමණක් නොව ඔහු ආගන්තුකයෙකු කිරීමේ කොන්තතරාත්තුව කොළඹ මහාභි මානී මාධ්‍ය විසින් බාරගෙන තිබේ.\nදෙමළ වර්ග සංහාර ඝාතකයන්ට රණවිරුවන් යැයි කියා දකුණේ පිරිස් මල්මාල් පැලැන්දූව ද එදා 1980 වැඩි වර්ජනයේදී එම ඝාතකයන් ගේ උණ්ඩයකට ගොදුරු වූ සෝමපාල නැමති සිංහල කම්කරුවා වෙනුවෙන් සහ කම්කරු පන්තිය වෙත එල්ලවන සිංහල ආණ්ඩුවෙන් බලපෑමට එරෙහිව සිය කවිය මෙහෙයවූ ඒ ජෙයපාලන්ව මෙදා අත්අඩංගුවට ගෙන මානසික වද හිංසා පැමිණවිමින් සිටිමේ ඉතිහාස ගත වරදට වන්දිය සුලුපටු නොවනු ඇත.\nසංජීව පුෂ්පකුමාරගේ ඉගිල්ලෙන මාලුවෝ වැනි “ගේම්” ඝනයේ සිනමා පට වෙනුවෙන් මාරගෙන මැරෙනවායැයි කී අපේ ​කොළඹ කලා කව වල සහෝදරවරු ජෙයපාලන්ව අත්අඩංගුවට ගෙන දවස් තුනකට ආසන්න වී ඇතත් තවමත් ඔහුවන් සිටින්නේ නොදුටු ලෙසිනි.\nජෙයපාලන් අත්අඩංගුවට ගත් පසුදා රාත්‍රියේ මම මගේ කවිකාර මිත්‍රයන් කීපදෙනෙක් වෙත කථාකර කල හැකි යමක් තිබේ නම් කරමු කියා යෝජනා කලෙමි. අහෝ කරුමයක මහත.. ලැබුණු සෑම පිලිතුරකම සමාන සාධක විය.\n\nඅපි දන්නේ නෑ හරියට මොකද්ද වෙලා තියෙන්නේ කියලා ?\nතවත් පිරිස් ඇසුවෙන වීසා ප්‍රශ්ණයක් නේද?\nඔව් වීසා ප්‍රශ්ණයක් තමයි. මිනිමරු ආණ්ඩුවලට කෑම කන විදිහත් ප්‍රශ්ණක් කර හිරේ විලංගුවෙන් දැමිය හැකිය. ප්‍රශ්ණය වීසා වුවත් එයට ප්‍රති ප්‍රශ්ණයද එහිම අඩංගුය. ජෙයපාලන්ට තමන්ගේ උපන් භූමියට පැමිණීමට සංචාරක වීසා ගන්නට සිදුවූයේ ඇයි ?\nසිය ජීවිතය බේරා ගැනීමට සිය උපන් දේශයෙන් පලායාමට සිදුවීම මානවයෙකු මුහුණ දෙන අති බිහිසුණුම අත්දැකීමක් වන අතර එම ජීවිත කාලය පුරාම ක්ෂිතිමය අත්දැකීමක් ද වෙයි.\nපෑසී කහ ගැහුණු\nතුරුලතා අතරින්\nරත්තරන් අත්තටු ගසා පියාඹන\nසමනළයෙකු සේම ලෙළ දිදී\nපරඩලා පර්ච් පත පතිත වෙයි\nතණ මතට,\nඅලුත් සරණාගතයෙකු ලෙසින්…\nමේ මහා මිහිතලයේ\nජීවිකය හිමි නැතිව\nපහසුකම් අහුලමින් හඹා යන\nමිනිස් පාරඩලාවන් වී – අපි\nපොළව මත පොරබදමු…..\nකෝ අපිට මව්බිමක්…\nපසුගිය 9 වැනිදා ජෙයපාලන නැවත පැමිණියේ ඒ මව්බිම සොයා ගෙනය. නමුත් ඔහුට ඔහුගේ වැලි පොලව මත රිසි සේ සරන්නට ඉඩ ලැබුණේ නැත. ඒ වෙනුවට මේ මොහොත වනවිට ​​ආගමන විගමන අසුරවන් විගඩමක් නටමින් ඔහු කාමරයකට රදවා ගෙන සිටිනවා ඇත. නැතිනම් ඔහුව කිනම් මොහොතක රටින් පිටුවහල් කරනවා ඇත.\nදෙමළ වර්ගය නසා පොඩි උනුත් පොලොවේ ගසා උතුරට ගෙන ආවා යැයි කියා සිංහල ස්වෝත්තමවාදීන් කෑමොර දෙන අන්තෝජට බහිජටා වසන්තයේ තරම ජෙයපාලන් නම විශ්ෂට මිනිසාට තමන්ගේ දේශයේ නිදහසේ සැරිසැරීමට ​නොදීම තුළම මොනවට පැහැදිලි වෙයි.\nදෙමළ කවීන්ට සිංහල පාලකයන් කෙතරම් බියද කියා කියතොත් ඔහු පුදු​​වෛයි රත්නතුරෙයි අතුරුදහන්කර ඔහුට ජීවත්වීමට තීබූ අයිතිය අහිමිකර ඇත. අද දිනයේදී ජෙයාලන් පිටුවහල් කරනු සිට මව්බිමෙන් පිටුවහල් කරනු ඇත.\nමෙයයි කලියුගයේ ධාර්මිෂ්ඨ බව රෙද්ද පල්ලෙන් ​​බේරෙන – මේ යුගයේ සාතන්ගේ බණ දෙසනා කරති.\nමංජුල වෙඩිවර්ධන සහෝදරයා වන්නිපොස් වෙබි අඩවියට පවසා තිබූ වාක්‍යය බොහෝ දෑ පවසයි.\n“ජෙයපාලන් දන්නැති රටක සිංහල කවියෙක් වීම තරම් ලැජ්ජාවක් සහ වේදනාවක් තව කොහෙන්ද?”\n\nජෙයපාලන්, අපිට සමාවෙයන් ලොකු අයියේ !!!\n\nපසන් ​ජයතිලක | Pasan Jayathilake",
    "URL": "https://www.vikalpa.org/article/18689",
    "Category": "N/A"
}