{
    "Source": "www.vikalpa.org",
    "Timestamp": "July 20, 2009",
    "Headline": "මොණරාගල දිස්ත්‍රික්කයේ කුඹුරු 60% නියඟයෙන් විනාශයි",
    "News Content": "මාස කිහිපයක් තිස්සේ මොණරාගල දිස්ත්‍රික්කයේ වැල්ලවාය ඇතුළු තදාසන්න ප්‍රදේශ වලට බලපා ඇති දැඩි නියඟය හේතුවෙන් මේ වන විට වගා කළ කඹුරු වලින් 60% පමණ විනාශ වී ඇති බව ප්‍රදේශවාසීහූ පවසති. ප්‍රමාණවත් ලෙස ජලය නොලැබීම නිසා මෙම තත්ත්වය උද්ගතව ඇති අතර මාස් කන්නයේ බලාපොරොත්තු තරම් වැසි නොලැබීම ද එක් හේතුවක් වී ඇතැයි ගොවීන් කියා සිටිති. විකල්ප ප්‍රාදේශීය මාධ්‍යවේදියෙකු ප්‍රදේශයේ කළ සොයාබැලීමකදී වැල්ලවාය ගොවිජනසේවා බල ප්‍රදේ‛ශයට අයත් කුඹුරු අක්කර 2066 කින් වැඩි කොටසක් නියඟයෙන් විනාශ වී ගොස් ඇති බව් දැනගන්නට හැකිවිය.\nමේ වන විට වැල්ලවාය මහ වාරිමාර්ගයට අයත් කුඹුරුකොළබොරේ වෙල්යාය, මලපේ වෙල්යාය, මැදවෙල වෙල්යාය, කාමරංකවෙල, කුරුගම යාය ආදි වෙල්යායවල් විනාශයවී ගොස් තිබේ. මෙම වෙල් යායවල්වලින් ඉකුත් කන්නයේ ලබාගත් අස්වැන්නෙන් දහයෙන් එකක ප්‍රමාණයවත් මෙවර ලබාගත නොහැකිව ඇති අතර ණය වී මෙන් පොලියට පවා මුදල් ලබාගෙන ගොවි තැන් කළ බොහෝ පිරිසක් මේ නිසා බරපතල අසිරුතාවයට ලක්ව සිටිති.\nමේ සම්බන්ධයෙන් විකල්ප වේබ් අඩවිය වෙනුවෙන් වැල්ලවාය ප්‍රදේශයේ යාලබොවේ කුඹුරු යායවල් කිහිපයක් පිරික්සීමට ගිය ගමනේදී අපි ආර්.එම්. පුංචිබණ්ඩා ගොවි මහතාගෙන් මේ පිළිබඳව විමසා සිටියා. ‛‛මුලින් හෙඳට කුඹුරු හැදුනා එත් කුඹුරු පැහෙන වෙලාවේදී වතුර නැතිවුනා. මේ කුඹුරු වලට ස්තීරවම නොකඩවා ජලය ලැබෙන වැඩපිලිවෙලක් නැහැ. වැහි වතුර ගැන බලාපොරොත්තුවෙන් තමයි අපි කුඹුරු වැඩකලේ. මේ සැරේ වියදම් කලත් වි මළු හතරකට පහකට වඩා ගන්න නැහැ. මේ කුඹුරුවලට ඉහලින් තියෙන කෝන්පැලෑන ප්‍රදේශයේ අමුණක් ඉදිකර ජලය ගැනිමට කිසියම් වැඩ පිලිවෙලක් සකස් කළ යුතුයි. මගේ වගේම මේ වෙල්යායේ හැම කෙනෙක්ම මේ සැරේ අසරණ වුනා’’\nඅපි මේ පිළිබදව වැල්ලවාය ගොවිජන සේවා ප්‍රාදේශිය කාර්යාලයේ නිළධාරී සරත් බන්දුල මහතා ගෙන් විමසා සිටියා.\n‛‛ මේ සැරේ දැඩි නියඟය නිසා වැල්ලවාය ප්‍රදේශයේ ගොවින් ජල හිඟයකට මුහුණ පෑවා. ප්‍රදේශයේ 60% පමණ කුඹුරු ඉඩෝරයෙන් විනාශ වී තිබෙනවා. ජලය ඇති යම් යම් වාරි මාර්ග ව්‍යාපාර වල අපි අර පරිස්සමින් ජලය බෙදාහැරීමට අවශ්‍ය කටයුතු කළා. එත් අමතර ජලය සැපයිමේ ක්‍රියාමාර්ගයක් ගැනිම අසීරුයි. \nදඹේගොඩ ජිනදාස ",
    "URL": "https://www.vikalpa.org/article/1106",
    "Category": "N/A"
}