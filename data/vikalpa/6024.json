{
    "Source": "www.vikalpa.org",
    "Timestamp": "November 29, 2015",
    "Headline": "මියැදුනු නොවැම්බරය",
    "News Content": "ඒ…..\nමියැදුනු එවුනගේ මාසයයි\nමරණු ලැබු උන්ගේද මාසයයි\nඋතුරේද දකුණේද, නැගෙනහිර බටහිරද\nවෙනසක් නොමැතිවම\nමරණු ලැබු එවුනගේ මාසයයි……\nඇණ ගසා මළවුන්ද\nෂෙල් වැදී මළවුන්ද\nඋණ්ඩයෙන් මළවුන්ද\nගෙල සිඳී හලවුන්ද\nමවකගේ දුකට වෙද වෙනසක්……..?\nමියගියේ කුස දැරූ ජීවයයි\nගැලූයේ කිරි කෙරූ රුධිරයයි\nඉල්මහේ මොරගසන\nමහ වැස්ස කියන්නේ\nළය පැලූනු මවුනගේ ශෝකයයි……….\nසිහිවටන, ගුණවැයුම්, සැමරුම් නොමැති පුතු\nනිදන්නට සිව්රියන්, සොහොන්බිම් අහිමි පුතු…..\nගලාගිය ලෙයෙහි වෙද වෙනසක්…..?\nහිරු සඳුත් පැතිරෙන්නෙ සමවමයි…\nදිවි රැකුණු හුස්ම එක අහසෙමයි….\nඉල්මහේ හඬනගා\nබැඳි පවුරු කඩාගත්\nමහා වැව් කියන්නේ……\nඔවුනගේ සුසුම්වල ශක්තියයි…..\nකුමාරි කුමාරගමගේ | Kumari Kumaragamage",
    "URL": "https://www.vikalpa.org/article/25494",
    "Category": "N/A"
}