{
    "Source": "www.vikalpa.org",
    "Timestamp": "April 18, 2015",
    "Headline": "මාර්කේස්ගේ සමුගැන්ම හෙවත් ‘ගොළු සවාරිය’",
    "News Content": "[ෆර්මිනා, ඔහු හුදෙකලා වී එක් වසක් නිහඬව ගෙවෙයි…]\nපොතක් අරගෙන ඇසක් අද්දර පසක් කරගත් නුවානය\nහිතක් පිළිගෙන අතක් පිරිමැද පෙමක් සිපගත් සුයාමය\nඇපත් නැති වී හිඳින විටෙකදි ඇවිත් සුව කළ තුවාලය\nෆර්මිනා, ඔහු එන පොරොන්දුව දී ගියා ගොළු සවාරිය\nඉන්ද්‍රජාලික සිහිනයක් යට මන්දහාසය සත්‍යයයි\nමන්ද්‍ර ස්වර ගෙන දුගී හදවත පොහොසතෙක් කළ ප්‍රේමයයි\nචන්ද්‍ර මණ්ඩල පීරුවත් හමු නොවන සුදු වත සාමයයි\nෆර්මිනා, ඔහු කලාවක හුදෙකලා වීමට කාලයයි\nවසංගත වෙත ගොදුරු වූ හැටි ලෝක පූජිත යුග දෑත්\nවසන් කරනට කිසිත් නොසිතුව මේ ඇඟිලි පහ නැත ඈත්\nකතන්දරයක් කියාදෙන්නට සහෝදර රතු නෙතු මෑත්\nෆර්මිනා, ඔහු ෆිදෙල් අසබඩ සිනහවනු ඇත අද රෑත්\nආශාව අවසර පතයි මැහැලියක තරුණිය වී හැඩයි\nභාෂාව වයසට නොයයි දුක් අකුරු කියවා දුර බලයි\nආකාස කොළඹත් තැවෙයි මේ නික්මයාමට සමු නොදෙයි\nෆර්මිනා, ඔහු ලෝකයක් බඳු සරල පපුවක සාරයයි!\nකසුන් මහේන්ද්‍ර හීනටිගල | Kasun Mahendra Heenatigala",
    "URL": "https://www.vikalpa.org/article/23728",
    "Category": "N/A"
}