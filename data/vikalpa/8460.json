{
    "Source": "www.vikalpa.org",
    "Timestamp": "November 19, 2013",
    "Headline": "ජයේ හෙවත් නිදි නැති නදියක කටහඬ",
    "News Content": "රැයෙන් දවාලට වන අපමණ නින්දා\nඇහෙන්නට ලොවට වීණා තත සින්දා\nදැයෙන් සමු අරන් යන්නට බැරි හින්දා\nබියෙන් මුදාලන හඬකට පද බැන්දා\nඑකට පියාපත් විහිදුව විහඟුන්නේ\nදෙකට නැවී රජවාසල පිළිකන්නේ\nදෙමළ රුහිරු බී කුරහන් රොටි කන්නේ\nඅපට නුඹ ම මිස වෙන කවුරුද ඉන්නේ \nඋතුර නැගෙනහිර මළගෙදරක් වැන්නේ\nඋතුර උතුර කඳුළැලි සුළි කැරකෙන්නේ\nඋතුර දකුණ අමතක වුණු කෙසරුන්නේ\nවතුර පොදක් වත් කොහොමද ඉල්ලන්නේ \nඑහෙව් රටක ඇස් අරවන හඬක් ඇතී\nදෙඇස් ඇරුණු කල රැය වුවත් නිදි නැතී\nපහත් කෙරුණු අත් එසවෙන දිනක් වෙතී\nදහස් දස දහස් ගණනින් රොද බඳිතී \nඅචපල ස්වර අතර අචපල පද ඇතිරූ\nකටහඬ අතට අරගෙන ලෙලවන සොයුරූ\nරජුනට එරෙහි සටනට බිජුවට වැපිරූ\nරජරට උපන් රජු නුඹ මිස වෙන කවුරූ\nසාදු හදවතින් නැඟ එන අනුරාව\nනෑසු දෙසවනින් ඉන්නට හැකිවාද\nදෑත ඔසවමින් නුඹ අඬගැසුවාම\nඈත දුරක හිටියත් අපි නුඹ ගාව \nරැයේ මොන හඳක් නැඟුණත් වෙඩි වදිනා\nපයේ හැපෙන තරමට අඳුරම ගලනා\nබියේ නොඉඳ අත්මිදුමට ගී ගයනා\nජයේ නුඹම පමණෙකි, ඔව් නුඹ පමණා \nමංජුල වෙඩිවර්ධන \n2013 නොවැම්බර් 16 ",
    "URL": "https://www.vikalpa.org/article/18611",
    "Category": "N/A"
}