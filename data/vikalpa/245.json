{
    "Source": "www.vikalpa.org",
    "Timestamp": "February 27, 2023",
    "Headline": "රනිල්ගේ ඒකාධිපති වියරුව පරාජය කිරීමට ‍ප්‍රජාතන්ත්‍රවාදී බලවේග එක්වෙමු! ",
    "News Content": "සියලුම වර්ගයේ ඒකාධිපතියන් සහ ෆැසිස්ට්වාදීන් සිතන්නේ එකම ආකාරයකිනි. ඒ ආයුධ බලයෙන්, පොලිස් සහ හමුදා බලයෙන් ජනතාව යටපත් කළ හැකි බවත්, බිය ගැන්වීම තුළින් සහ මරා දැමීම් තුළින් ඔවුන්ගේ ආධිපත්‍ය පවත්වා ගත හැකි බවත්ය. මෙය අද අලුතින් ඇති වූ දෙයක් නොව, ලෝක ඉතිහාසය පුරා ජනතාවගේ අයිතීන් යටපත් කළ ඒකාධිපතියන් හෝ ෆැසිස්ට්වාදීන් ක්‍රියාත්මක වූ ආකාරයයි. \nනමුත් මෙතෙක් ලෝක ඉතිහාසය තුළ, ලෝකයේ කිසිම තැනක සම්පූර්ණයෙන් ජනතාව යටපත්කර, සම්පූර්ණයෙන් ජනතාව බිය ගන්වා තම පාලනයන් සදාකල් කරගත් කිසිම ඒකාධිපතියකු හෝ ෆැසිස්ට්වාදියකු සිට නැත. සෑම ෆැසිස්ට්වාදියකු මෙන්ම ඒකාධිපතියකු ද අවසානයේදී ජනතා නැගිටීම් ඉදිරියේ විනාශ වී ගිය බවට ලෝක ඉතිහාසය තුළ ඕනෑවටත් වඩා උදාහරණ තිබේ.\nඑවැනි ඒකාධිපතියන් පැන්නීමේදී සමහර රටවල ජනතාව ඔවුන් අල්ලා ලාම්පු කනුවල එල්ලූ අවස්ථා එමටය. ෆැසිස්ට්වාදයේ පෙරගමන්කරු වූ මුසෝලීනිට ජනතාව දුන් දඬුවම මෙන්ම, ඒකාධිපති සදාම් හුසේන් වැන්නන්ට ජනතාව දුන් දඬුවම් ඒකාධිපති වියරුවෙන් පෙලෙන රනිල්ලාට පාඩම් විය යුතුය.\nජන වරමක් නැතිව ජනාධිපති බවට පත්ව ඇති ඒකාධිපතියකු අද ලංකාවේ ක්‍රියාත්මක වන ආකාරය පෙන්නුම් කරන්නේ ඉදිරි කාලය තුළ ලංකා ජනතාවට අසීරු තත්ත්වයන් තුළ මෙම ඒකාධිපති වියරුව පරාජය කිරීමට සිදුවන බවයි.\n \nජනාධිපතිවරයා “මම දේශපාලනය කරන්නෙ නෑ” එසේ නැත්නම් පාර්ලිමේන්තුවේදී ජනතා නියෝජිතයකු ට “කට වහපන්, ඔහොම ඉඳ ගනින්” කියන්නේ නම් ඔහු පෙන්නුම් කරන්නේ ඒකාධිපති වියරුවකින් හිස ඉදිමී ඇති මිනිසෙකුගේ තත්ත්වයයි. \nමෙවැන්නකුට ජනාධිපති යයි ඇමතීම සැබෑ ජනාධිපතිවරයෙකුට කරන අපහාසයකි.\n \nව්‍යවස්ථානුකූලව ඡන්දයක් පැවැත්විය යුතු අවස්ථාවක එය කල් දමමින්, කල් දැමීමට හේතු නිර්මාණය කරමින්, ඒ මදිවාට පාර්ලිමේන්තුව තුලදී “කල් දාන්ඩ ඡන්දයක් කොහෙද තිබුණෙ” කියමින් ඔහු හැසිරෙන්නේ ජනතාවගේ පරමාධිපත්‍යය විහිළුවක් බවට පත් කිරීමට පමණක් නොව රටේ ජනතාව, රටේ ජනතා නියෝජිතයන් තඹ දොයිතුවකට ගණන් නොගන්නා මහන්තත්වයකින් හිස උදුම්මාගෙනය. \nමෙම පුද්ගලයාට ආවඩන ‘ලිබරල්’ යයි කියාගන්නා කොටස් කරන්නේ “මොහු ධනේශ්වර විප්ලවය කරනවා. රට වැටී ඇති අමාරුවෙන් ගොඩ ගන්නට හැකි එකම පුද්ගලයා මොහුය” ආදී ස්තෝත්‍ර ගායනා කිරීමයි. ඒකාධිපති වියරුවකින් පමණක් නොව මොහු වැඩවසම් මහන්තත්වයකින්ද හිස පුරවාගත් පසුගාමී ප්‍රතිගාමියකු බව රට මෙතරම් අගාදයකට වැටී ඇති මොහොතේ වැඩකට නැති ‘ජනරජ පෙරහරක්’ පවත්වමින් කල රාජකීය විගඩමින් පෙන්නුම් කරයි.\nඇත්තෙන්ම රට විනාශයට ඇද දැමූ මෙවැන්නන්ට එය තවත් විනාශයට ඇද දමනවා හැරුණු කොට කළ හැකි යමක් නොමැත. කළ යුතු වන්නේ මෙවැන්නන් පළවාහැර ජනතා පරමාධිපත්‍යයට ගැලපෙන ජනතාවට ගරු කරන පාලකයින් පත්කර ගැනීමයි.\nමා මීට ප්‍රථමයෙන් ලියූ ලිපියක “එක්ව ගැලවෙමු ද වෙන්ව නැසෙමුද” යන හිසින් ලියනු ලැබුවේ අද ලංකාව පත්වී ඇති මේ තත්ත්වයෙන් ගොඩ යාමට නම් ‍ප්‍රජාතන්ත්‍රවාදී සියලු බලවේගයන් එකට එක්විය යුතු බවයි. එදා එම ලිපිය මා ලියූ අවස්ථාවේදී තිබුණාටත් වඩා අද තත්වය භයානකය. \nඇත්තෙන්ම අද ඒ තත්වය තීරණාත්මක ස්ථානයකට ළං වී ඇත.\n \nඒකාධිපති වියරුවෙන් පෙළෙන ජනාධිපතිවරයා හැසිරෙන ආකාරය සහ ඔහුගේ සමච්චල් සහගත වචන මෙන්ම උඩඟු ලෙස අනෙකුත් දේශපාලන බලවේග සහ ජනතාව දෙස බලන සහ ක්‍රියාත්මක වන ආකාරය පෙන්නුම් කරන්නේ, මෙම වියරුව විශාල විනාශයක් කරා රට ගෙන යෑමට හොඳටම ඉඩ ඇති බවයි. \nඇත්තෙන්ම ඒකාධිපති වියරුවකින් පෙළෙන බව දැන් පැහැදිලිවම පෙනෙන්නට තිබෙන වික්‍රමසිංහ, පසුගාමී දූෂිත රාජපක්ෂ කල්ලිය සමග සන්ධාන ගතවී ඇත්තේ මොන යම් තත්ත්වයකින් හෝ ඔවුන්ගේ හොර-මැරකම් එලිදරව් නොකර වැරදිකරුවන් නීතිය ඉදිරියට ගෙන ඒම වළක්වා ගනිමින් රට තවදුරටත් ඒ අඳුරේම පවත්වා ගැනීමේ අරමුණ ඇතිවයි. \nරටෙහි මිනිසුන් මරා දැමීම මොවුනට අලුත් දේවල් නොවේ. එය රනිල්ට හොඳට හුරුය. එය රාජපක්ෂ කල්ලියට ද හොඳට ම හුරුය. එසේනම් අද මෙම කූඨ සන්ධානය සැරසෙන්නේ තවත් වරක් රට ලේ ගංගාවල්වල ගිල්ල වීමටයි. එය වලක්වා ගැනීමේ වගකීම ඇත්තේ ප්‍රගතිශීලී සහ ප්‍රජාතන්ත්‍රවාදී බලවේග සහ මිනිසුන් අතය. මේ මොහොතේ එම වගකීම මග හැරීම සිය දිවි නසා ගැනීමක් හා සමාන වනු ඇත.\nප්‍රශ්නය වී ඇත්තේ තවමත් ‍ප්‍රජාතන්ත්‍රවාදී දේශපාලන බලවේගයන් මෙම ඒකාධිපති වියරුවට එරෙහිව පෙනී සිටින්නේ තනි තනි ඒකක වශයෙන් විමයි. එක දිනක සමගි ජන බලවේගය ද. තවත් දිනක ජාතික ජන බලවේගය ද, තවත් දිනක අනෙකුත් ප්‍රජාතන්ත්‍රවාදී බලවේග ද වෙන්ව යමින් උද්ඝෝෂණ සහ අරගල කරමින් සිටිති. මෙසේ වෙන් වෙන්ව යන තත්ත්වය ඇත්ත වශයෙන්ම සේවය කරන්නේ මෙම ඒකාධිපති වියරුවෙන් පෙළෙන පසුගාමී බලවේගයන්ටය. \nඒ එසේ වෙන්ව ගමන් කරන ඔවුන් එක එකා ගෙන පහරදීම මර්ධනය කිරීම ඔවුනට පහසු නිසාය. ඇත්ත වශයෙන්ම අද විය යුතුව තිබෙන්නේ සියලුම ප්‍රජාතන්ත්‍රවාදී බලවේගයන්, සියලුම ප්‍රජාතන්ත්‍රවාදී පක්ෂ, සියලුම ප්‍රජාතන්ත්‍රවාදී පුද්ගලයන් එක සන්ධානයකට එමින් එකම අරමුණකින් මෙම ඒකාධිපති වියරුව පැරදවීම සඳහා එක්ව ගමන් කිරීමයි. තනි තනිව ගමන් කළ හොත් ඔවුන් තනි තනිව වැනසී යාමේ අනතුරක් ඇති බව අප තේරුම් ගත යුතුය. \nඒකාධිපති බලවේගයන්ට හෝ ෆැසිස්ට්වාදී බලවේගයන්ට එරෙහිව තනි තනි සටන්කර ලොව කිසිම තැනක ජයග්‍රහණය කළ ප්‍රජාතන්ත්‍රවාදී ව්‍යාපාරයක් නොමැත. එවැනි ඒකාධිපති, වියරු පාලකයන් පරාජය කළ සෑම තැනකම එය සිදුවී ඇත්තේ සියලුම ප්‍රජාතන්ත්‍රවාදී සහ ප්‍රගතිශීලී බලවේගයන් එක මිටකට, එකට එක් වීමෙන් කරන සටන් තුළින් පමණි. \nඅපට ලෝකයෙන් ඉගෙන ගැනීමට බොහෝ දේ තිබේ. පසුගිය වකවානුවේ චෙක් රාජ්‍යයේ සියලු ප්‍රජාතන්ත්‍රවාදී බලවේගයන් එකට එක් වී ජාතිවාදී, පසුගාමී බලවේග පරාජය කරනු ලැබීය. ඒ සඳහා රටේ සිවිල් සමාජ බලවේග, සියලුම ‍ප්‍රජාතන්ත්‍රවාදී දේශපාලන පක්ෂවලට එකට එක් වන ලෙස එකට එක් වී ප්‍රතිගාමීත්වය ට එරෙහිව සටන් වදින ලෙස බල කළහ. තනිව සටන් කළේ නම් ඔවුන් කිසිවකු ජය නොගන්නා බව පැහැදිලිය. ඉරානයේ සිවිල් සමාජය සියළු මර්දනයන්ට මුහුණ දෙමින් මාස ගනනක් තිස්සේ ආගමික ෆැසිස්ට්වාදයට මුහුණ ‌දෙමින් ප්‍රජාතන්ත්‍රවාදය උදෙසා සටන් වදී. මෙවැනි අරගල ලෝකය පුරා ඇත. අප ඒවායින් ඉගෙනගත යුතුය.\n \nඊයේ(26) ජාතික ජන බලවේගය කළ උද්ඝෝෂණයට තහනම් නියෝග පනවා, පොලීසිය විසින් ප්‍රහාරයන් එල්ල කළේය. දින ගණනකට උඩ දී වසන්ත මුදලිගේ ඇතුළු කණ්ඩායමක් අත්අඩංගුවට ගනු ලැබූවේ ද එවැනි උද්ඝෝෂණයක් අවස්ථාවේ දී ය. සමගි ජන බලවේගයේ උද්ඝෝෂණයට අත් වූ ඉරණම එයමය. \nමෙසේ රට පුරා විවිධ තැන්වල තනි තනිවම උද්ඝෝෂණවල යෙදෙන කොටස් අත්අඩංගුවට ගැනීමත්, ඔවුන් කඩාකප්පල්කාරීන්, ත්‍රස්තවාදීන් ලෙස හංවඩු ගැසීම ඒවාට නායකත්වය දෙන පුද්ගලයින් සිරගත කිරීම හෝ මරා දැමීම දිගින් දිගටම සිදුවනු නොඅනුමානය. එසේනම් දැන්වත් රටෙහි සිවිල් සමාජ බලවේග මෙන්ම ප්‍රජාතන්ත්‍රවාදී දේශපාලන බලවේග, පක්ෂ සහ ප්‍රගතිශීලී දේශපාලන බලවේග ද, එමෙන්ම ප්‍රගතිශීලී පුද්ගලයින් එකට එක්වීම අත්‍යාවශ්‍යය දෙයකි. වෙනස්කම් ඇතත් මූලික අරමුණින් සහයෝගයෙන් එක්වීම අත්‍යාවශ්‍යය. සහයෝගීතාවය දැක්වීම යනු ජනතාව අතර සෙනෙහස දැක්වීමේ ක්‍රමවේදයයි.\nරටෙහි ව්‍යවස්ථාව උල්ලංඝනය කරන විධායකය, තමන් විවිධාකාරයෙන් ව්‍යවස්ථාව උල්ලංඝනය කිරීම ප්‍රශ්නයක් කර නොගන්නා අතර, රටේ ජනතාවගේ ප්‍රශ්න ගැන කතා කරන ජනතාව මත යොමුකරන පීඩනයට විරුද්ධව පෙනී සිටින බලවේගයන් සහ පුද්ගලයන් නීති විරෝධී ආකාරයකින් හැසිරෙන්නේ යයි කියනු ඇත. එසේ කියමින් ඔවුන්ට තහංචි පමුණුවනු ඇත. \nඇත්ත තත්වය නම් රටේ ව්‍යවස්ථාව උල්ලංඝනය කරන ආණ්ඩුවට ‘එරෙහි වීම’ නීති විරෝධී ක්‍රියාවක් නොවීමයි. ආණ්ඩුව ක්‍රියාත්මක වන්නේ ජනතා පරමාධිපත්‍ය ගැන කිසිම තැකීමකින් නොවේ නම්, ජනතාව සහ ජනතා නියෝජිතයින්ට සමච්ඡල් කරන, උද්දච්ච ආකාරයක ආණ්ඩුවක් පවතී නම් එයට එරෙහිවීමත්, එයට එරෙහිව සටන් වැදීම කිසිම ආකාරයකින් නීති විරෝධී දෙයක් නොවේ. ආණ්ඩුව නීති විරෝධී ක්‍රියාවක යෙදෙන්නේ නම් එය ජනතාව අමාරුවේ දමන්නේ නම්, එයට එරෙහි වීම ජනතාව සතු අයිතිය කි. එමෙන්ම වගකීමකි.\nදැන් විය යුත්තේ සියලුම ප්‍රජාතන්ත්‍රවාදී බලවේග එකට එක් වී මෙම ඒකාධිපති වියරුව පරාජය කිරීම සඳහා එක්ව සටන් වැදීමයි. ජාතික ජන බලවේගය, සමගි ජන බලවේගය, දෙමළ සන්ධානය, පෙරටුගාමී පක්ෂය සහ මුස්ලිම් පක්ෂ මෙන්ම අනෙකුත් සියලුම ප්‍රජාතන්ත්‍රවාදී බලවේගයන් එක මිටකට එක්වී මෙම ප්‍රතිගාමීන් පරාද කිරීමට එක්ව සටන් වැදිය යුතුය.\nඑක්ව ගැලවෙමු ද ? වෙන්ව වැනසෙමු ද? යන්න වෙන කවදාටත් වඩා තීව්රව අද අප ඉදිරියේ ඇත.\nඑක්ව සටන් වදිමු. ඒකාධිපති වියරුව පරදවමු.\n‍\nරංජිත් හේනායකආරච්චි | Ranjith Henayaka Arachchi ",
    "URL": "https://www.vikalpa.org/article/42148",
    "Category": "N/A"
}