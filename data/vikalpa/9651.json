{
    "Source": "www.vikalpa.org",
    "Timestamp": "December 21, 2012",
    "Headline": "මොන තරම් සැපයක් ද සැබෑවක් වේ නම්",
    "News Content": "මායා වරුන්ගේ මායාව\nසැබෑවක් වේ නම්\nමොන තරම් සැපයක් ද\nභේදයක් නැතිව\nඑකට නින්දට යන්න\nකළුවර විසින් දක්කන\nඉර ගිලෙන බටහිර\nපසු දා අරන් පෙරමුණ\nදනී මතුවන පෙර දිගින් නව ඉර\nඑන්නට හිතුණෙ නැති නම්\nගිල්වන්න අඳුරෙ හැකි නම්\nනපුර පරදා ලබන ජය නම්\nවේය නිර්වානෙ ලබන මනරම්\nඇති වී පැවත නැති වීම\nඅලුතින් යමක් එක් වීම\nකියන්නට හදන පාඩම\nනිමා කළ හැකි ද හැමටම\nමැරී මැරී වමාරන\nඅසමාන බරවා ජීවිත\nකුසට අහරක් නැතුව\nශාපයෙන් වැළලෙන\nකොල්ල කා ගත් මහා\nනිදන් ධන සාගරය\nබෙදා ගන්නට සිතක් නැති\nලෝකය කුමට දකිනා මේ දෑස\nහැකිනම් හැමට යන්නට\nචාරිකාවකි නොඑන්නට\nදුකක් නොමැතිව විඳින්නට\nමරණය සමානව ලබන්නට\nසැබෑවක් වේ නම්\nමොන තරම් සැපයක් ද\nභේදයක් නැතිව\nඑකට නින්දට යන්න\nඋදය ආර්. තෙන්නකෝන්",
    "URL": "https://www.vikalpa.org/article/13626",
    "Category": "N/A"
}