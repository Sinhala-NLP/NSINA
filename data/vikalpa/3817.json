{
    "Source": "www.vikalpa.org",
    "Timestamp": "December 6, 2017",
    "Headline": "#RTIsl | LankaEnews අවහිර කිරීම – තොරතුර පණතින් වසා ගැනීමේ නිර්ලජ්ජිත උත්සහයක",
    "News Content": "රාජපක්ෂ ආණ්ඩුව සමයේ එල්ල කළ තර්ජන හේතුවෙන් ලංකාවෙන් පිටත සිට ක්‍රියාත්මක කරන ලංකා ඊ නිව්ස් වෙබ් අඩවිය ට ලංකාව තුළ පිවිසීම සියලුම අන්තර්ජාල සේවා ආයතන(ISPs) තුළින් අවහිර කිරීම සම්බන්ධයෙන් තොරතුරු ඉල්ලා සිටි විට ශ්‍රී ලංකා විදුලි සංදේශ නියාමන කොමිෂන් සභාව පවසා සිටින්නේ ‘…තොරතුරු හෙළිදරව් කිරීම රාජ්‍ය ආරක්ෂාවට හෝ ජාතික ආරක්ෂාවට අගතිදායක වීමේ හේතුව මත එම තොරතුරු ලබා දීමට නොහැකි බව දන්වමි‘ යනුවෙනි.\n\nතොරතුරු පනත \nවිදුලි සංදේශ නියාමන කොමිෂන් සභාව විසින් ඉහත සිය තීන්දුව එවා තිබෙන්නේ විකල්ප වෙබ් අඩවියේ කර්තෘ සම්පත් සමරකෝන් විසින් පසුගිය 2017 නොවැම්බර් 9වන දින ලංකා ඊ නිව්ස් වෙබ් අඩවිය වාරණය කිරීමට හේතු වූ කරුණු විමසමින් ‘2016 අංක 12 දරණ තොරතරු දැනගැනීමේ අයිතිවාසිකම පිළිබද පනතට‘ අනුව තොරතුරු ඉල්ලා අයදුම්පතක් නිකුත් කිරීමෙන් පසුවය. \nජාතික ආරක්ෂාව සහ රාජ්‍ය ආරක්ෂාව\nතොරතුරු පනතේ 5(1) (ආ) (i) වන උපවගන්තියට අනුව, ලංකා ඊ නිව්ස් වාරණය කිරීමට හේතුව සදහන් කළ නොහැකි බව විදුලි සංදේශ නියාමන කොමිෂන් සභාව පවසන්නේ, තොරතුරු දැනගැනීමේ අයිතිවාසිකම පිළිබද පනතේ 5(1) (ආ) (i) වන උපවගන්තිය පදනම් කර ගෙනය. එහි මෙසේ සදහන් වෙයි. \n‘රාජ්‍ය ආරක්ෂාවට හෝ එහි භෞමික අඛන්ඩතාවයට හෝ ජාතික ආරක්ෂාවට බරපතල ලෙස අගතිදායක වන අවස්ථාවක, (මේ පනත යටතේ ඒ තොරතුරුවලට ප්‍රවේශවීම ප්‍රතික්ෂේප කළ හැකිය)\nකොමිෂන් සභාවේ අගතිය\nතොරතුරු ඉල්ලුම් පත්‍රය මගින් ඉල්ලා ඇති තොරතුරු වල පළමු වැන්න වන්නේ, \n‘2016 අංක 12 දරණ තොරතුරු දැනගැනීමේ පනතට අනුව ලංකා ඊ නිව්ස් වෙබ් අඩවිය( www.lankaenews.com) ට ලංකාව තුළ පිවිසීමට අවහිර වීමක් ඊයේ(10 නොවැම්බර්) දිනය තුළ අපට අත්විදීමට සිදුවිය. එම අවහිර කිරීම විදුලි සංදේශන නියාමන කොමිෂන් සභාව විසින් සිදු කළාද?\nනමුත් මේ සරළ ප්‍රශ්නයට පිළිතුරු දීම විදුලි සංදේශන නියාමන කොමිෂන් සභාව විසින් හිතාමතාම මගහැර තිබේ. එය පැහැදිලිවම පුරවැසියාගේ තොරතුරු දැනගැනීමේ අයිතිය ට හිතාමතාම සිදුකල අගතියකි. එසේම ‍කොමිසම විසින් ඔවුන්ගේ ප්‍රධාන අරමුණක් ලෙස දක්වා ඇති,\n‘නියාමන ක්‍රියාදාමය හැඩගැස්වීමත්, පොදු යහපත සුරැකීමත්, වර්ධනය වන තරගකාරී වෙළදපොළ තුළ අභියෝගයන්ට ප්‍රතිචාර දැක්වීම තුළින් විදුලි සංදේශ කර්මාන්තයේ තිරසාර සංවර්ධනය ප්‍රවර්ධනය කිරීමත්ය’ \nඑබැවින් විදුලි සංදේශන නියාමන ක්‍රියාදාමය හසුරුවන ප්‍රධාන නිල ආයතනය වන විදුලි සංදේශ නියාමන කොමිෂන් සභාව ට වෙබ් අඩවියක් වාරණය කලේ ද? නැතිද? යන්න නීතියට අනුව විමසු විට සෘජුව පිළිතුරක් දීමට නොහැක්කේ ඇයි? \nමහජන මුදලින් නඩත්තු වන පොදු අධිකාරියක් ලෙස නීතියට අනුව ක්‍රියා කළ යුතුය. නීතියට අනුව ක්‍රියාකලා නම් වාරණය කලාද? නැතිද? යන්නටවත් පිළතුරු දෙන්නට නොහැක්කේ ඇයි? (නමුත් ඔවුන් ලබා දී ඇති ප්‍රකාශය අනුව කුමක් කලේද යන්න වත්මන් ලෝකයේ පුරවැසියන්ට අවබෝධවීම එතරම් දුෂ්කර වන්නේ නැත.)\nඑයින් ඉස්මතුවන අනෙක් කරුණ නම් කිසිදු නීතිමය පටිපාටියකින් තොරව 2015 ජනවාරියට පෙර පැවති රාජපක්ෂ පාලනය විසින් ලංකා ඊ නිව්ස් ඇතුලු වෙබ් අඩවි 5ක් මෙරට වාරණය කලේද? එයට සමාන අයුරකින් ‘යහාපාලනය’ ද මේ වාරණය සිදු කර ඇති බව නොවේද? \nඑසේ වූ විට ‍විදුලි සංදේශ කොමිසම විසින් යෝජනා කරන ‘පොදු යහපත’ සුරැකෙන්නේ කෙසේද? එසේත් නැතිනම් 2015ට පෙර මෙන් තවමත් විදුලි සංදේශ නියාමන කොමිසම පාලනය වන්නේ පාලකයාගේ හෝ ඔහුගේ කුලී කරුවන්ගේ වුවමනා එපාකම් මතද යන්න ප්‍රශ්න කර සිටිය යුතුය.\n\nනීතිය සහ විදුලි සංදේශ කොමිසම\nලංකා ඊ නිව්ස් වාරණය කිරීමට හේතු විමසන විට එය දීමට නොහැක්කේ රාජ්‍ය ආරක්ෂාවට හෝ ජාතික ආරක්ෂාවට අගතිදායක වීමේ හේතුව මත යැයි ඔවුන් පවසයි.\nඉන් මතුවන ප්‍රධාන කාරණා දෙකක් වෙයි.\nඑක,\nඅපට දැන ගන්නට ලැබෙන පරිදි(යහපාලනයේ ඇමතිවරුත් පවසන පරිදි) කිසිදු අධිකරණ ක්‍රියාවලියකට නොගොස් ලංකා ඊ නිව්ස් වාරණය කර ඇති බව පැවසෙයි. එසේ තිබිය දී, තොරතුරු නොදීම ජාතික ආරක්ෂාවට අගතියක වන බව විදුලි සංදේශ නියාමන කොමිසම තිරණය කරන්නේ කෙසේද?\nදෙක,\n2016 අංක 12 දරණ තොරතුරු දැනගැනීමේ අයිතිවාසිකම පිළිබද පනත තුළ කිසිදු ස්ථානයක ‘ජාතික ආරක්ෂාව’, ‘රාජ්‍ය ආරක්ෂාව’ ‘භෞමික අඛන්ඩතාවය’ වැනි කරුණු පිළිබද පැහැදිලි කිරීමක් කර නැත. තව දුරටත් කිවහොත් ‘පොදු අධිකාරිය’, ‘රාජ්‍ය නොවන සංවිධාන’ ආදී කරුණු පිලිබද අර්ථනිරූපන ලබා දී තිබුනත් ඉහත දැක්වූ කරුණු කිසිවකට අර්ථනිරූපන පනතේ දක්වා නැත. \nඑවැනි අවස්ථාවක දී විදුලි සංදේශ නියාමන කොමිසම, ඉල්ලා ඇති තොරතුරු ලබා නොදීමට එම ජාතික ආරක්ෂාව වැනි කරුණු ගෙන හැර දැක්වීම තුළම විවෘත ආණ්ඩුකරණයක්, ප්‍රකාශනයේ නිදහස සහ තොරතුරු දැනගැනීමට ඇති අයිතිය ද ඉතාමත් නග්න ලෙස තර්ජනයට ලක් කරයි. \nනූතන ශිෂ්ට ලෝකය තුළ කිසියම් ප්‍රකාශනයක් අවහිර කිරීම හෝ වාරණය කිරීම කරනු ලබන හේතුව මහජනයාට දැනගන්නට සැලැස්වීම විවෘත ආණ්ඩුකරණයක ප්‍රධාන ලක්ෂණයකි. \nයම් ප්‍රකාශනයන් වාරණය කිරීමට හේතුව වසන් කරමින්, එයට ජාතික ආරක්ෂාව වැනි උභතෝකෝටිකයකින් වසා ගැනීමට දැගලීම තරම් ඛේදනීය තත්ත්වයක් තවත් නැති තරම්ය. අනෙක තොරතුරු පනත සම්මත වී එහි ප්‍රතිඵල ලබා ගනිමින් ඇති වකවානුවක එහි ඇතැම් කරුණුවලට මුවාවී තම නිරුවත වසා ගැනීමට දැගළීම ගැන විදුලි සංදේශ නියාමන කොමිෂන් සභාවත්, එයට උපදෙස් දෙන ගෝත්‍රික ඔලුගෙඩිත් නැවත කල්පනා කල යුතුය. එසේ නොවුන හොත් යහපාලනයත්, එහි ඩිජිටල් මාධ්‍ය ප්‍රතිපත්තිත් වැටෙනුයේ රාජපක්ෂලාගේම මඩ ගොහොරුවට බවද අමතක නොකල යුතුයි. \nලංකා ඊ නිව්ස් අවහිර කලේ කවුදැයි දැන් පැහැදිලිය.\nපසුගිය නොවැම්බර් මුළ සිට අවහිර වී තිබූ ලංකා ඊ නිව්ස් වෙබ් අඩවිය වාරණය කලාද? එසේත් නැතිනම් වෙනයම් දෝෂයක්ද යන්න සමාජයේ කතා බහට ලක්වුණි. නමුත් මේ තොරතුරු ඉල්ලීමෙන් පසු ලැබුණු පැහැදිලි කිරීම අනුව ලංකා ඊ නිව්ස් වෙබ් අඩවිය සෘජුවම ලංකාව තුළ වාරණය කර ඇත්තේ ‘පොදු යහපත’, ‘විදුලි සංදේශ කර්මාන්තයේ තිරසාර සංවර්ධනය ප්‍රවර්ධනය කිරීම’… සදහා පිහිටුවා තිබෙන බව කියන, එසේම වර්තමාන ජනාධිපති මෛත්‍රිපාල සිරිසේන ජනාධිපතිවරයාගේ සහෝදරයාගේ යටතේ පාලනය වන ශ්‍රි ලංකා විදුලි සංදේශණ නියාමන කොමිෂන් සභාව විසින් බව දැන් තහවරු වී අවසන්ය. \nඅවහිර කිරීමට විරෝධය\nලංකා ඊ නිව්ස් අවහිර කිරීම ගැන පසුගිය නොවැම්බර් මාසය තුළ ලංකාවේ මාධ්‍ය සංවිධාන වන නිදහස් මාධ්‍ය ව්‍යාපාරය, ශ්‍රී ලංකා වෘත්තීය ජනමාධ්‍යවේදීන්ගේ සංගමය, අන්තර්ජාල මාධ්‍ය ක්‍රියාකාරීත්වය, ශ්‍රී ලංකා තරුණ ජනමාධ්‍යවේදීන්ගේ සංගමය ඇතුලු මාධ්‍ය සංවිධානත්, විකල්ප ප්‍රතිපත්ති කෙන්ද්‍රයත් සිය විරෝධය දක්වමින් මාධ්‍ය නිවේදන නිකුත් කලේය. \nවිශේෂයෙන් විකල්ප ප්‍රතිපත්ති කේන්ද්‍රය පවසා සිටියේ,\n‘විධායක නියෝගයකින් හෝ ශී‍්‍ර ලංකා විදුලි සංදේශ නියාමන කොමිෂන් සභාවේ එකපාක්‍ෂික තීරණයකින් හෝ ලංකා ඊ නිව්ස් වෙබ් අඩවිය අවහිර කිරීම සිදු කොට ඇත්තේ නිසි කියාදාමය අනුගමනය කිරීමකින් නොවන බවත් සම්පුරණයෙන්ම නිතීයෙන් පරිබාහිර සවභාවයකින් වන බවත් විකල්ප ප‍්‍රතිපත්ති කේන්ද්‍රය සැලකිල්ලට ගනී.’ \nයනුවෙනි. \nඑසේම නිදහස් මාධ්‍ය ව්‍යාපාරයත්, අනතර්ජාල මාධ්‍ය ක්‍රියාකාරීත්වයත් පවසා සිටියේ කිසිදු නීතිමය තත්ත්වයන් නොසලකා ගත් මෙම තීන්දුවෙන් හානි වන්නේ මාධ්‍ය නිදහසටත් සේම ප්‍රකාශනයේ නිදහසටත් බව අවධාරණය කලේය. \n‘වාරණය වැනි පසුගාමී ක්‍රියාවන් වත්මන් ඩිජිටල් ලෝකය තුළ පිළිනොගැනෙන තත්ත්වයක් තුළ වත්මන් යහපාලන ආණ්ඩුව එවැනි උත්සහයන් ගන්නේ නම් ඉන් සිදුවන්නේ ප්‍රකාශනයේ නිදහසට බාධා කිරීම පමණක් නොව ඩිජිටල්, නිදහස් අන්තර්ජාල සමාජය ඉදිරියේ පසුගාමී පාලනයක් බවට පත්වීමත් පමණි‘ \nයනුවෙන් අන්තර්ජාල මාධ්‍ය ක්‍රියාකාරීත්වය(IMA) නිකුත් කළ මාධ්‍ය නිවේදනයේ දැක්වෙයි.\nඅභියාචනයක්.!\nවිදුලි සංදේශ නියාමන කොමිසම් සභාවේ ඉහත තීන්දුව පිළිබදව මෙම වෙබ් අඩවියේ කර්තෘ සම්පත් සමරකෝන් විසින් විදුලි සංදේශ නියාමන කොමිසම් සභාව වෙත අභියාචනයක් කිරීමට නියමිතය. ",
    "URL": "https://www.vikalpa.org/article/31644",
    "Category": "N/A"
}