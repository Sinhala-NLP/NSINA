{
    "Source": "www.vikalpa.org",
    "Timestamp": "January 2, 2015",
    "Headline": "ලේ ගලන්නේ මගේ හීනෙනි….. !",
    "News Content": "නාට්‍යය – ධවල භීෂණ\nමුල් රංගාවතරණය – විසිවැනි සියවසේ අටවැනි දසකය අග.\nනව රැඟුම – විසි එක්වැනි සියවසේ දෙවැනි දසකය මැද (පාසල් දර්ශනයකි.)\nජවනිකාව – අත්අඩංගුවට පත් අරගලයට සම්බන්ධ තරුණියක මිලිටරියේ සමූහ දූෂණයට ලක්වී ආපසු සිරකුටියට තල්ලුකර දැමෙයි. වැරහැලි ඇඳුමින් සහ කඩමාලු ගතින් විසි වෙමින් එන ඇය වේදිකාව මැද ඇදවැටෙන්නීය.\nතුෂ්නිම්භූත ප්‍රේක්ෂකාගාරයේ සිටි පාසල් සිසුවෙක් හඬනඟා විමසයි – ”රිදුණද?”\n-ධවල භීෂණ නිෂ්පාදක ධර්මසිරි බණ්ඩාරනායක සහෝදරයාගේ ප්‍රකාශයකිනි.\nරිදුණා පුතේ හොඳටම\nදූෂණය කරනකොට නොව\nඅහනකොට උඹ\n”රිදුනද?”\nඔව් වසර විසි ගණනක්\nදැකුම් දන ගන වෙතින් සහසක්\nනෑසුණු පැනය නැඟුණේ උඹෙනි.\nකොයිතරම් හුරුබුහුටි දරුවෙක්ද උඹ\nනවලොවට ගැලපෙනා දිරිමත්?\nගෑනු සීයක් යෙහෙන් වනසා\nපාටි දැමු සඳ කාම සෙන්පති\nගමික කත කෙලෙසා නිදැල්ලේ\nසරන විට රජගම සභාපති\nරජගෙදර අල්මාරි පුරවා\nඅඩුක් වෙනකොට ඩොලියො පණ ඇති\nඋතුරුකුරුවේ කෑම්ප් පුරහා\nදෝරෙ යනකොට සාප ලේ වැකි\nකුමන අරුමද උඹේ ගැටවර\nහිසෙහි පිපිරුම මෙවන් පැනපොඩි?\nරිදුනෙ නෑ පුත,\nකෙලෙසනා විට පේලි හැදිලා\nබොහෝ බලගතු සෙනඟ මිලිටරි\nගැලුවෙ මානෙල් මලෙහි සුවඳයි\nමත් බමර මුව කමල් පිරි’තිරි\nරිදුණු නොරිදුණු බවක් සිහිවෙද\nඇනුණු විට උඹෙ පැනය ළමැදෙහි?\nලේ ගලන්නේ මගේ හීනෙනි,\nදැක උඹේ ලොව\nදසක දෙකකට මෙහාපැත්තේ\nඋදා වූ හැටි\nසාක්කියකට\nනො මළ අපවත්\nතබාගෙන මෙහි!\nසනත් බාලසූරිය | Sanath Balasooriya",
    "URL": "https://www.vikalpa.org/article/22732",
    "Category": "N/A"
}