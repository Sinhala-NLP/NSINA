{
    "Source": "www.vikalpa.org",
    "Timestamp": "March 1, 2010",
    "Headline": "වෙල්ලෛ රෝජා පූ හෙවත් මගේ සිංහල පෙම්වතිය",
    "News Content": "සුදු රෝස මල ඔබද\nගෙන්දගම් පොලවක\nමල් පෝච්චියක කුස ජනිත වුණ \nසිංහල මලක අසිරිය\nදැනේ මට පෙත්තෙන් පෙත්ත\nපිනි විසුළ \nළමා සාරියකි ඔබ\nරැලි නැගුණ \nමකරන්ද නඟනතර\nනටුව මත කටු මවමි \nකටු නැතුව\nමේ කටුක ලොව\nකොහොම දිනන්නද \nරෝස මල\nමම ඔබට සොෆී යැයි අමතමි \nහිසෙහි වන නට්සිවාදී වැස්ම ගලවමි\nජර්මානු සුවඳකින් සරසමි\nසුදු රෝස පත්‍රිකාවක\nජීවිතය තවරමි \nගිලටීනයට හැකිය\nසිඳලන්න\nමල\nනටුවෙන් \nආත්මය ? \nමියුනික් සරසවිය\nඅවසන් නොවූ කවිය\nලියන්නට ඔව් ඔබට පිළිවන්ද\nඅවකාශයේ සැරිසරන \nසුදු රෝස ආත්මය \nසිප වැළඳ\nඑසේ නම්\nභෞතිකවාදයේ හැව අතැර\nසබත ගැන සපථ කර\nමට හැකිය ඔබ සමඟ\nමඩු පල්ලි යන්නට \nඉදින් සුදු රෝස මල මම ඔබට\nසොෆී යැයි අමතමි \nදෙමළ කඳුළක තෙත\nදැනෙනවානම් නෙතඟට\nදෙමළ අකුරක හැඩය\nදැනෙනවානම් ඇඟලි තුඩකට\nඑන්න තම්බපන්නිය මත\nඑ ඇඟලි තුඩගින් ලියන්නට\nමියුනික්හි අවසන් නොකළ\nජීවිතයෙ නිබන්ධය \nසටහන \nසුදු රෝස පත්‍රිකාල වූ කලී අවිහිංසාවාදී වූත්, නාට්සි විරෝධී වූත් ව්‍යාපාරයකි. ජර්මනියේ මියුනිච් සරසවියෙහි ජර්මන් ජාතික දර්ශනය පිළිබඳ මහාචාර්යවරයකු සහ එහි ශිෂ්‍ය ශිෂ්‍යාවන්ගේ ප්‍රයත්නයක් වූ මෙම ව්‍යාපාරය නාට්සි මර්ධන යන්ත්‍රය විසින් සාහසික ලෙස සහමුලින්ම විනාශ කරන ලදී. \nමියුනිච් සරසවියේ ශිෂ්‍යාවක වූ සොෆී මග්දලේනා ෂොල් එහි ප්‍රබල ක්‍රියාකාරිණියක වූ අතර 1943 පෙබරවාරි 22 දා රාජ්‍ය ද්‍රෝහී චෝදනා යටතේ ඇය ගිලටීනගත කොට ඝාතනය කරන ලදී. \nමංජුල වෙඩිවර්ධන",
    "URL": "https://www.vikalpa.org/article/2098",
    "Category": "N/A"
}