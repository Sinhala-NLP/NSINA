{
    "Source": "www.vikalpa.org",
    "Timestamp": "December 23, 2015",
    "Headline": "රාජපක්ෂ දේශපාලනය‘ මිනීමරුවන්’ සමඟ නිදිවැදීමද?",
    "News Content": "හිටපු ජනාධිපති රාජපක්ෂ ඊයේ(දෙසැ 22දා) වැලිකඩ හිර ගෙදරට ගියේ ය. ඒ දඩුවම් විදීමට නොවේ. ජනමාධ්‍යවේදී ප්‍රගීත් එක්නැලිගොඩ පැහැර ගෙන ගොස් ඝාතනය කිරීම සම්බන්ධයෙන් සැක පිට බන්ධානාගාර ගත කොට සිටින යුදහමුදා නිලධාරීන්ට නීති උපදෙස් දීමට ය. ඔහු එම පිරිස් හදුන්වන ලද්දේ දේශපාලන සිරකරුවන් ලෙසය! \nජනමාධ්‍ය වාර්තාවන්ට අනුව යුද හමුදාවට සම්බන්ධ පුද්ගලයින් විසින් පැහැර ගන්නා ලද ප්‍රගීත් පසුව ඝාතනය කරන ලද්දේ ද එකී යුද හමුදා පිරිස් විසිනි.\nප්‍රගීත් පහැර ගන්නා ලද්දේ මෙයට වසර පහකට පෙරය. එදා සිට මෙදා තෙක් මෙරට ජනමාධ්‍ය සංවිධාන මෙන්ම සන්ධ්‍යා එක්නැළිගොඩ සහ ඇගේ දරුවන් ද ප්‍රගීත් සොයා දෙන ලෙස බල කැරෙන අඛණ්ඩ උද්ඝෝෂණයක යෙදී සිටියෝ ය. සන්ධ්‍යා සහ දරු දෙදෙනා ජනාධිපතිව සිටි රාජපක්ෂට මෙන්ම ඔහුගේ ඇඹේනිය වූ ශිරන්ති රාජපක්ෂට ද අතුරුදහන් වූ සිය සැමියා සහ පියා ගැන ලියුම් ලියූහ.\nඑනමුත් රාජපක්ෂ හෝ ඇඹේනිය හෝ පස් වසරක්පුරා ප්‍රගීත් එනතුරු බලා සිටි ඒ දරුපවුල බලන්නට එක දවසක් හෝ ගියේ නැත.\nජනවාරි විප්ලවයෙන් පසු ප්‍රගීත් පැහැර ගැනීම ගැන යළි ඇරඹි පරීක්ෂනයට යුද හමුදා පිරිස් කොටු වූහ. මේ තිරශ්චීන ක්‍රියාව සම්බන්ධයෙන් ඇති තරම් තොරතුරු මේ වන විට ජනමාධ්‍ය මගින් හෙළිදරව් කර තිබේ. \nරාජපක්ෂ එකී අපරාධයේ සැකකාර යුද හමුදා පිරිස්හි නීතිවේදියකු බවට අද පත් වූයේ එම හෙළිදරව් කිරීම් ද දැන දැන ය. \nරාජපක්ෂගේ වැලිකඩ සංචාරය හා සම්පාත වන සේ ජාතිවාදී රැළක් ද පුවත්පත් සාකච්ජාවක් පවත්වා ආවඩා කියා තිබේ. මේ සියළු දේශපාලන භුතයින්ට අවශ්‍ය වී ඇත්තේ ප්‍රගීත් ඝාතනය වසන් කිරීමටත් මිනීමරුවන් වුවත් යුද හමුදා පිරිස්වලට දඩුවම් නොකළ යුතු බවටත් ජාතිවාදී උමතුවක් ඇති කිරීමට ය.\nරාජපක්ෂගේ දේශපාලන වහලුන් මේ දිනවල යෙදී සිටින්නේ ද අමු ජාතිවාදය වැපිරීමේ දුෂ්ඨ කෛරාටිකකම්හිය.\nරාජපක්ෂ මෙම වැලිකඩ සංචාරය මගින් පෙන්නුම් කර ඇත්තේ ඔහු ආරක්ෂා කරන්නේ ජනමාධ්‍යවේදීන් හෝ විපතට පත් මහාජනයා හෝ වින්දිතයින් හෝ නොව මිනීමරු සැකකරුවන් බවය.\nපුහුල් හොරා කරින් දැනේ! \nරාජපක්ෂ කියන්නේ ප්‍රගීත් ප්‍රංශයේ සිටින බව ඇමැතිවරයකු කී බවය. පැහැර ගෙන මරා දැමූ බවට සාක්ෂි ලැබි ඇති ජනමාධ්‍යවේදියකු ගැන කියන මෙවැනි සාහසික කතා වලට අපේ ගම්වල කියන්නේ කටේ හොරි දාපන් කියා ය. \nපටු දේශපාලන වාසි කතා රාජපක්ෂ හුරතල් කරන යහපාලන ආණ්ඩුවේ ලොක්කන් කුමන තරාතිරමක වුවත් මෙවැනි අපරාධ කතාවල සහායකයින් බවට පත් වනු ඇත. එපමණක් නොව රාජපක්ෂගේ දේශපාලන සැළැස්ම වන ජාතිවාදයෙන් රට ගිනි තියා හෝ බලය අල්ලා ගැනීමේ බියකරු සිහිනයේ ද සහායකයින් බවට දැන හෝ නොදැන පත් වනවා ඇත.\nවසීම් තාජුඩීන් ඝාතන පරීක්ෂණය ද යහ පාලන ආණ්ඩුවේ ලොක්කකු විසින් පමා කරමින් තිබෙන්නේ යැයි මතයක් දැන් සමාජ ගත වෙමින් තිබේ. අලුත්ම පුවතකින් කියැවෙන්නේ තාජුඩීන් ඝාතන පරීක්ෂණය රාජපක්ෂවාදී සරත් සිල්වාගේ හිතවතකුට පැවරීමට යන බවයි. \nස්වකීය දේශපාලන බලය රැක ගැනීම පිණිස රාජපක්ෂගේ ජාතිවාදය හෝ පිහිටවනු ඇතැයි සිතා සිටින කවර හෝ දේශපාලනඥයකු සිටින්නේ නම් ඔවුන්ද ඒ ගින්න සමඟම දැවී යාමට ඉඩ තිබේ.\nඅතනැර සර්පයා යන ගැමි වදන සිහිකර දූෂණයට සහ භීෂණයට නිසි දඩුවම් දීමෙන් තොරව රාජපක්ෂ හුරතල් කිරීමෙන් යහපාලනය පෙරට ගෙන යා නොහැක. රාජපක්ෂ විරෝධී දේශපාලනය වෙනුවෙන් දිවිදුන් ප්‍රගීත් එක්නැළිගොඩ සහෝදරයාට කළ හැකි උපහාරය ද එයම වනු ඇත.\nසුනන්ද දේශප්‍රිය | Sunanda Deshapriya ",
    "URL": "https://www.vikalpa.org/article/25686",
    "Category": "N/A"
}