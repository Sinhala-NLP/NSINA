{
    "Source": "www.vikalpa.org",
    "Timestamp": "September 20, 2011",
    "Headline": "සප්ත ස්වප්න [අජිත් සී හේරත්]",
    "News Content": "පළමු සිහිනය -ඔබ මා නුදුටුවෙහිය\nදුරවබෝධී ලක්ෂ්‍යයක සිට\nමම පහළටම ඇද වැටෙමින් සිටියෙමි.\nනගරයේ වීදී යටකර බොර පැහැති සැඩදිය ගලා යයි.\nජලතලය මත ඇද වැටීමට\nමොහොතකට පෙර\nසුන්බුන් අතර පාවෙන\nතොටිල්ලක් තුළ බිළි‍‍ඳෙකුව අවදි වූයෙමි.\nඇඳිවත් දෙදණ තෙක් ඔසවාගෙන\nමඩදියේ ඇවිදින මා හැඳින සිනහසී අතවනන\nමිනිසුන්ද ගැහැණුන්ද පසුකර පාව ගියෙමි.\nතොටිල්ල කුණු කාණුවක සිර වී පෙරළුණෙන්\nතෙතබරිතව සීතලෙන් වෙවුලමින්\nමම ඉන් ඉවතට බඩ ගා\nඔබ පසුපස ඇදී ආවෙමි.\nඔබ මා නුදුටුවෙහිය!\nඑක්වරම කිසිවෙකු විසින් මා ඔසවා\nදියකඳ වෙත වීසි කෙරිණ.\nමම යළිත් අවකාශයේ පහලට රූටා වැටෙමින් සිටියෙමි.\nබිම පතිතවීමට මොහොතකට පෙර\nමා යළිත් අවදිවනු ඇති බවට\nඑවර මා තුළ හැඟීමක් විය.\nදෙවන සිහිනය -මා ලද ශාපය ඔබගේ හාදුව විසින් නිමා වූයේ නැත.\nවර්ෂාව නොනැවතී ඇද හැළිණ\nඔබ කවුළුවෙන් ඉවත බලා සිටියාය.\nකවුළු වීදුරුව මත රැඳි\nඔබගේ සුසුම් හුමාලය මිහිදුමක් වී\nඈත නකල්ස් කඳු වැටි බොඳ කෙරිණ.\nක්ලෝරෆෝම් මතින්\nමා දෑස නිදිබරව පිය‍වෙන විට\nඔබ නෙතින් වට කඳුළක් විසින් මා අවදි විය.\nපැරපීන් ඉටිතැටිය මත අප්‍රාණිකව වැතිරී\nමම ඔබ දෙස බලාසිටියෙමි.\nමා ඔසවාගත් ඔබ\nඑකම වරක් පමණක් මා සිප\nකවුළුව විවර කර\nමා එළියට වීසිකර\nවිද්‍යාගාරයෙන් නික්මී ගියාය.\nයළි කිසි දිනෙක ඔබ පාසල් පැමිණියේ නැත.\nමා‍ ලද ශාපය ඔබගේ හාදුව විසින් නිමා වූයේ හෝ\nබිම ඇදවැටීමට පෙර මා අවදි වූයේ හෝ නැත.\nතෙවන සිහිනය- කිසිදා තරණය කළ නොහෙන පාලම\nඔවුහු ඔබ සියළු දෙන දෑත් පිටිතල හයා බැඳ\nපාලම මත නිරුවතින් දණගැස්වූහ.\nඔබ ගලවාගනු වස්\nඔබ විසින් පාවා නොදී වැළලුණ\nඅවසාන රයිපලය සොයමින්\nමම මහපොළොව වියරුවෙන් පහුරුගෑවෙමි.\nමට එය සොයාගත ‍ නොහැකි විය\nපහළ ගංදියේ\nමළකඳන් පාවෙමින් තිබිණි\nමේ පාලම පසුකරන හැම වරෙකම\nමා ද ළය සිදුරුව ගංදියට ඇද වැටෙයි.\nතාමත් ඇද වැටෙමින් සිටිමි.\nසිව්වන සිහිනය- ඒ නිල් අහස සහ වළාකුළු දුටුවෙමි.\nරැඳවුම් කඳවුරේ වැල්දොඩම්ගාල යට\nදිරාගිය සිල්පර කොටයක් මත වාඩි වී\nපලා යාමේ මගක් ගැන සිතූවෙමි.\nමහපොළොව කැණ උමගක් හාරා\nකඳු සතක් එපිට මහවන මැදින් මතු වී\nවෙනත් නිල් අහසක් සහ සුදු වළාකුළු දකින්නට\nහැකි බව ඔබ හෙමින් මා සවනට මිමිණීය.\nකඳවුරේ පොදු නාන ලිඳ පාළුවී\nජල තලය නිසල වූ දහවලක\nබැම්ම මත වාඩි වී\nළිං පත්ළ දෙස බැලූ මට\nඒ උමග හමු විය\nපත්ළක් නොමැති ළිංකුහරය තුළ\nඒ නිල් අහස සහ වළාකුළු දුටුවෙමි.\nපොළවේ එහා කෙළවර සිට\nමගේ දෑසින් ඔබ මදෙස බලා සිටියෙහිය!\nරැඳවියන්ගේ බාල්දි දුසිමකින්\nජල තලය කැළතී නිල් අහස, වළාකුළු සහ ඔබ\nඅතුරුදන්වන්නට පළමුව\nලිඳ තුළින් පලා යාමට සිතුවෙමි.\nමම යලිත් පත්ලක් නොමැති භූ කුහරය\nතුළින් නිල් අහස වෙත ඇද වැටෙමින් සිටියෙමි.\nපස්වන සිහිනය-නිල් ටාර්පෝලීන් චිතකය\nනිල්පැහැ ටාර්පෝලින් කුඩාරම\nසමග තොටිල්ල ගිනිගෙන දැවෙද්දී\nඔබ ඉන් පිටතට බඩ ගා ආවෙහිය!\nසිඟිති අතපය පිළිස්සී තිබූ මුත්\nආයාසයෙන් ඉවතට ඇදී යාමට\nතැත් දරන ඔබ දෙස\nමම අකර්මණ්‍යයව බලා සිටියෙමි.\nඅප දෑස් එකිනෙක මොහොතකට ගැටුණු මුත්\nඔබ මා දුටුවේදැයි නොදනිමි.\nපාෂාණීභූත මා පසුකර බඩ ගා ඇදී ගිය ඔබ\nඅගලකට ඇද වැටී\nසෙසු මළ කඳන් සහ දුමාරය අතර\nඅතුරුදන් විය.\nජීවිතය සොයා සැඟව ගත් අගලම\nඔබගේ සූසානය බවට පත් කළ\nබුල්ඩෝසර ඈතට ඇදී යද්දී\nඒ සිඟිති අත යම්තමින් වැලි කඳු අතර දිස්විණ.\n\nසයවන සිහිනය-මා පමා වූයෙන් මට ඔබ සදහටම මග හැරිණි.\nශෝකී නොසන්සුන් බවකින් අවදි වූයෙමි\nඒ පමා වීදැයි වේලාසනින්දැයි\nසිතාගත නොහැකිය\nතාමත් අන්ධකාරය බැවිනි.\nකිසිවෙකු මා මුණගැසෙනු වස්\nයම් තැනක බලා සිටින බවට\nඉඳහිට මා පෙ‍ලෙන හැඟීම\nයළිත් හදිසියේම මතු විය.\nඑහෙත් කවුරුන්ද කොතැනකදීදැයි අවිනිශ්චිතය.\nඇතැම් විට ඒ ඔබ විය හැකිය.\nඑළැඹීමට නියමිත දින සියල්ල\nසිහි කැඳවීමේ සටහන්ද සමගම\nඉරා උදුරා දමා තිබූ බැවින්\nකැලැන්ඩරයේ ශේෂව ඇත්තේ\nගෙවී ගිය දින මාස පමණකි.\nA9 අවසාන මුරපොල ‍පසුකර\nමායිම හරහා ඇවිද ගිය නමුත්\nඔබ දක්නට නොවීය.\nමා පමා වූයෙන් ඔබ නික්ම ගියේදැයි නොදනිමි.\nඔබ නැති වන්නියේ\nනටබුන් නිවසක දොරකඩ වාඩී වී\nනිවාගත් දුම්වැටියේ ඔබේ අඩ අතැතිව බලා සිටියෙමි.\nසත්වන සිහිනය-අතීතය කැබැළිතිව විසිරී පාවිණි.\nසෝදිසි මෙහෙයුම නිමා කර\nසොල්දාදුවන් නික්ම ගිය පසු\nකාමරයේ නෂ්ටාවශේෂ මැද\nඔවුන් විසින් ඉරා දමන ලද\nඅපගේ අවසාන සමූහ ඡායාරූපයේ\nකැබැලි විසිරී තිබිණි.\nකාලය විසින් අවපැහැගැන්වු\nඒ කඩදාසි කැබැළි මත\nනොදන්නා ඉරණම් කරා\nවෙන්ව යාමට මොහොතකට පෙර\nඅප එක්ව ගත කළ අවසාන නිමේෂයේ\nමදහස තවමත් රැඳී තිබිණි.\nඒ කැබැළි එකින් එක අහුලා\nජනෙල් ගැට්ට මත තබා\nයළි එය එකට ඇලවීමට තැත්කළෙමි\nඑහෙත් කොහේදෝ සිට පැමිණි සුළඟක්\nඑක්වරම ඒවා ඩැහැගනු ලැබිණි.\nසරත් සමයේ ගිලිහුණ අවසාන තුරුපත් සමග\nඒවා එකිනෙකින් ඈතටම විසිරිණ.\nඅපි ඒ සුළඟේ කඩදාසි කැබැළි බවට පත්ව\nපහළටම පාව යමින් සිටියෙමු.\nආවර්ජනය\nඅලසව යහන මත වැතිරී අසන\nහිමිදිරි කුරුලුහඬ පවා සිහිනයකි‍‍‍‍‍‍‍‍‍‍‍‍‍‍‍.\nඊළඟ සිහිනයේ දී ඇසෙන\nමරණීය විලාපයකින් බිඳ වැටෙන.\nසිහිනයෙන් සිහිනයට\nමා හඹා එන\nමවිසින් ලුහුබැ‍ඳෙන\nමා වෙතින් පලා යන\nමුණගැසීමට මොහොතක් තබා මග හැරෙන\nයළිදු වෙනත් රූපයක් තුළ මතුවන\nඔබ කවුරුන්ද\nවරෙක පසු කර ආ සියළු මංපෙත්\nකඳු සිඛර සහ මිටියාවත් හරහා\nඑකිනෙකා ලුහුබඳින\nඑකිනෙකාගෙන් පලා යන\nඅප කවුරුන්ද?\nඑකම ආත්මයක් තුළ රූපාන්තරණයන් දහසක්..\nඑකම රූපයක් තුළ ආත්මයන් දහසක්.\nමේ සියල්ලෙන් පසුවත්\nමට මා ඔබෙන් වෙන් කර හඳුනා ගත නොහැකිය,\nඔබ ඔවුන්ගෙන් වෙන් කර හඳුනාගත නොහැකිවාක් මෙනි.\nසියළු විශ්වීය පදාර්ථයන්ගේ\nමූලරූපය ඔබය.\nමා එහි පිළිබිඹුව පමණෙකි.\nදෙවන රළ පහරෙන්\nමළකඳන් සයුරටම දියකර අසිප‍ත් පිරිසුදු කෙරිණ.\nමළවුන් සහ නොමළවුන් අතර වෙනස හැරෙන්නට\nඅන් සියල්ල සෝදා හැරිණි.\nවළ දමන ලද රාත්‍රීන් සන් කරනුයේ\nනටබුන් නිවෙස්වල වෙඩි වලින් සිදුරු වූ දොර පියන් වලටය.\nනිදි වරා දුටු සිහිනයන් දැන්\nපැරණි දිනපොතක සටහනක් පමණි‍.\nඅතීරණයේ එක් මංසලකදී\nනොගත් මංපෙත්\nකාලයේ මී දුමින් වැසී යයි.\nඔබගේ දෙණ බහාලූ ලාබ මිනී පෙට්ටිය\nමඩවගුරක් මැද හුදෙකලා වූ මුත්\nඝාතකයාගේ රන්මුවා දෝළාව කරින් ගෙන\nපෙරහැරේ යනවුන් දිටිමි.\nරූපාන්තරණය දුරවබෝධී වූයේත් යුක්තියුක්ත වූයේත්\nඅනුයාත අවධීන්ගේ ආසන්න සමරූපිතාව විසිනි.\nපැරපීන් ඉටිතැටිය මත තම ආත්මය ඇණගසා\nඑහි ළය පලා හදවත ඉවතට ගත් මැඩියෙකු\nවැගිරෙන රුහිරු සිය දිගු දිවෙන් රස විඳියි‍.\n‘මේ නුඹලාගේ විමුක්තිය උදෙසා\nමා වැගිරවීමට කලින් සිතා සිටි මාගේම රුධිරයයි.’\nඉතින්නම් කිසිවෙකු සාගින්නෙන් නොමියෙනු ඇත\nපාරිලෙය්‍ය වනයේ වස්සාන සීතල\nවිසින් පසක් කරදුන් පරම සත්‍යයම\nගෙත්සෙමණ කඳු මුදුනේ ශෝකී අන්ධකාරය\nතුළින් මතු වූ අවසාන යාඥාවේ දෝංකාරය නොවිණිද?\nබොලීවියාවේ පාළු පාසල් ගොඩනැගිල්ලක් තුළ හෝ\nබොරැල්ල කනත්තේ ආදාහනාගාරය තුළ හෝ\nනන්දිකඩාල් කලපුවේ ලේ වැකි වැල්ල මත වුව හෝ\nඅත්විඳි මරණීය හුදෙකලාවේ ශාන්ත භාවය වූකලී\nමිනිස් වර්ගයාට සිය පාපී ඔලොගුවද කරින්ගෙන\nකිසිදිනෙක ළඟාවිය නොහැකි විශ්වයේ ඈත කෙලවරක\nරැඳීගත් අචේතනික නිශ්චලත්වයමය.\nසමාප්තිය\nනිදහස විඳිය හැක්කේ\nඑය පිළිබඳ සිහිනයේ\nකිසිදා අවදි නොවන\nසදාකාලික සිරකරුවෙකු වීමෙනි.\nපිළිගැනීමට අකැමැති මුත්\nමාගේ යථාර්ථය යනු මා‍ගේ සිහිනයන්ය.\nදැන් අමතකව ඇති මුත්ඒ කලක් අප එක්ව දුටු සිහිනයන්ය.\nඑය සිහිනයක් නම්\nබිම පතිතවීමට පෙර නිමේෂය තුළවත්\nඑය තුළ ජීවත් වන්නට ආශාකරමි‍‍.\nඑය ජීවිතය නම්\nසම්මුතියේ උදෑසනක් වෙත\nයටහත්ව දෑත් ඔසවා අවදිවනු වෙනුවට\nමම කාලය හෝ අවකාශය අර්ථ විරහිත\nමාගේ සිහින තුළම ඇද වැටෙමින් සැරිසරමි\nකිසි දිනෙක අවදි නොවී මිය යමි",
    "URL": "https://www.vikalpa.org/article/7842",
    "Category": "N/A"
}