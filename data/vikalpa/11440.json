{
    "Source": "www.vikalpa.org",
    "Timestamp": "March 11, 2011",
    "Headline": "උතුමාණෙනි…..! ඔබ නැති කල….",
    "News Content": "ඉස්පිරිතාලේ බෙහෙත් නැත්නම් සෞඛ්‍ය ඇමතිට නියෝග කරලා බෙහෙත් ගෙන්නලා කොහොමහරි රෝගී ජනතාව සුවපත්කර ගොඩ දාන්නේ ඔබ ය. රාත්තිරියේ ඉස්පිරිතාලේ ඇරල තියන්ඩ මෛත්‍රිට කලින් හිතලා ඒ ගැන රටට ම කීවේ ඔබ ය. \nපහුගිය දොහේ ගංවතුරින් යටවෙච්ච මිනිසුන්ව බේරගන්න අවශ්‍ය සියලුම පියවර ගන්න කියලා අමරෙ ට කිව්වෙත් ඔබ ය. එම විපතින් මිනිසුන් ගලවා ගන්නට ඔබ උග්‍ර අරගලයක යෙදුනු හැටි අපට මතක ය. ඔබ උපදෙස් නොදුන්නා නම් තවමත් හුදී ජනයා නිරාහාරව ගස් උඩ ය. සතුන් ලොවෙත් නැත. යට වුණු තැන්වලට බෝට්ටු යවා බල්ලන් පූසන් මිනිසුන් යනාදීන් බේරාගෙන වියලි සලාකේ දී උන්ව ෂේප් කරන්න උදේ හවා නොබලා මහන්සි වී කටයුතු කළෙත් ඔබ ය. රජයේ චක්කරලේකන උඩ බුදියන් හටපු මීයන් කැරපොත්තන් ආදීන් පන්නා දමා එම චක්කරලේකනවලට ගින්දර තබා විනාශ කර, පන්නපු උන්ට ප්‍රායෝගික පුහුනුවීම්වල යෙදෙන්නැයි උපදෙස් දී ත්‍රිවිද හමුදාව ලවා ගිලෙමින් සිටි ජනයා බේරාගත්තෙත් ඔබයි. \nඅඩුවකට තිබුණු බිත්තර, පොල් හා කුකුලු මස් ආදිය ඉන්දියාවෙන් ගෙන එන්නට හුදී ජන පහන් සංවේගය උදෙසා ජොනී මාමාට උපදෙස් ලබා දුන්නෙත් ඔබයි. ඉහළ යන බඩුමිල අඩුකරන්නට යැයි සිතා හමුදාව ලවා ලාබෙට එළවලු විකුනන්න ඉහමොල රත්වෙනකම් කල්පනා කෙරුවෙත් ඔබයි. කෝප්රල්ලා සාජන්ලා මේජර්ලා යනාදී බේදයකින් තොරව වැටකොලු, පතෝල, තක්කලි, වට්ටක්කා විකුනන්න සොල්දාදුවන්ව පාරට දාන්න චින්තනමය හමුදා තීන්දුව ගත්තෙත් ඔබයි. රුපියල් 30 ගානේ පොල් දෙන්නට තීරණය කර පෝලිමේ යවා ඒවා ගන්න ජනතාව උනන්දු කළෙත් ඔබයි. \nලෝකේ වටේ හිටපු නාහෙට නාහන ක්‍රීකටර්ස්ලට අරුන් මුන්ට ඒලියන්තා ලවා බෙහෙත්කරලා කොදු අතපය හොඳ කෙරුවෙත් ඔබයි. සනා වාස් අපේ පිලට රිංගවන්න දතකෑවෙත් ඔබයි. සංගා ඇතුළු සිංහ පැටවුන් ලවා කුසලානය කොහොම හරි දිනා ගන්න උන් කුලප්පු කරන්නෙත් ඔබයි. \nඑකී නොකී මෙකී සියලු සබ්බ සකලමනාවම ඔබගේ උපදෙස් මත, ඔබේ අදහස් මත, ඔබේ සිතැඟියාවට අනුව මේ මිහි මඩල මත සිදුවෙමින් පවතී. මේ මාතෘ භූමිය චින්තන විප්ලවයකට සැරසෙමින් තිබේ. ඒ නිසා දිසාපතිවරු, උප දිසාපතිවරු, ප්‍රාදේශීය ලේකම්වරු, සභාපතිවරු, ඇමති ලේකම්වරු ඇතුළු සියළු රජයේ නිලදරුවන්, ජ්‍යෙෂ්ඨ/කනිෂ්ඨ ඇමතිවරු, නියෝජ්‍ය ඇමතිවරු සහ මන්ත්‍රවරු ඇතුළු සියලු ජනහිතකාමී නියෝජිතයින් ඔබ උපදෙස් නොදුන්නොත් කිසිදු වැඩක් කිරීමට පෙළඹෙන්නේ නැත. ඔබගේ ආධිපත්‍ය සතර දිග්බාගයේ පැතිරෙමින් පවතී. ඔබගේ ඒ ගමනට ආශිර්වාද කරන ප්‍රබලම මානව හිතවාදි අවිඥ්ඥානිකයා වන්නේ ලංකාවේ ප්‍රධාන ධාරාවේ යැයි කියා ගන්නා ජනසන්නිවේදන මාධ්‍යයන් ය. \nඒ වාගේම, පීඩාවට පත් වූ අලි, කොටි, වලස්සු, වඳුරෝ, රිලවෝ, බකමූනෝ, හෝතඹයි, මුගටි, කළවැද්දෝ සහ මයිනෝ, ගිරවෝ, සැළලිහිනියෝ ඇතුළු නානාවිධ කුරුලු ප්‍රබේදයන්ගෙන් ද සමන්විත සමස්ත සත්ත්ව හා කුරුලු ගහනයටම බෙහෙත් හේත් කරනු ලබන්නේත්, ඔවුනට ආහාරපාන ආදියෙන් සංග්‍රහ කරන්නේත් ඔබතුමා බව පුවත්පතක ප්‍රවාත්තියක් දැකීමෙන් අද මට පසක් විය. \nදිනමිණ, දිවයින, සහ ලක්බිම යනාදී ජතික පුවත්පත් 2011 මාර්තු 10 වැනි දින පළකරන ලද පුවතකින් ඒ බව මට වැටහිනි. එහි වාර්තා වූ ශීර්ෂපාඨ කිහිපයක් මෙසේ දැක්විය හැකිය. \n– ජනපති නියමයෙන් රාජාට පෝෂ්‍යජනක ආහාර (ලක්බිම, පි. 3) \n– ‛‛මිල්ලන්ගොඩ රාජා’’ ආහාර ගැනීමේ අපහසුවෙන් – ජනපති උපදෙසින් විශේෂ ආහාර (දිනමිණ, පි. 3) \n– …..මිල්ලන්ගොඩ රාජා නැමති හස්තියාට වහාම ශක්තිජනක ආහාර ලබාදෙන ලෙස ජනාධිපතිතුමා විසින් කරන ලද නියමයක් අනුව……..(දිවයින, පි. 1)\nඉහත දැක්වෙන ලක්බිම පුවත් සම්පූර්ණයෙන් මෙසේ ය.\n\nමෙම ඇතා ශ්‍රී ලාංකිකයින්ට මිල කළ නොහැකි බව සැබෑ ය. මෙම ඇත් රජු දළදා කරඬුව වැඩමවීමේ භාග්‍ය ලද්දෙකි. ආසියාවේ දිගම දළ ඇතාය. මෙම ප්‍රවෘත්ති තුන පරිශීලනය කිරීමේදී මේ බව උගත හැකිය. එමෙන්ම තවත් වැදගත් තොරතුරු රාශියක්ද මෙම පුවත් අභ්‍යන්තරයේ ගැබ් වී ඇති බව පෙන්වාදෙනු කැමැත්තෙමි. \n‛‛ලක්බිම’’ පවසන පරිදි ඇතාට ශක්තිජනක ආහාර ලබා දෙන්නැයි අයිතිකරුවන් කෙලින්ම ජනාධිපතිතුමන් වෙත දන්වා ඇත. ඊට පසුව ජනාධිපති වනජීවී ඇමතිට දන්වා ඇත. ඊට පසු ඇමති මෙම ආහාර පළාත් සභා මන්ත්‍රී ආනන්ද මිල්ලේගොඩට ලබාදී ඇත\n.\n‛‛දිනමිණ’’ වාර්තාකර ඇති පරිදි මෙම ඇතාව වනජීවී දෙපාර්තමේන්තුව විසින් පරීක්‍ෂාකර ඒ බව ඔවුන් ජනාධිපතිතුමාට වාර්තාකිරිමෙන් අනතුරුව ජනාධිපතිතුමා නැවත එම දෙපාර්තමේන්තුවට නියෝගකර ඇත්තේ මෙම හස්තියාට දෛනිකව පෝෂණීය ආහාර ලබාදෙන ලෙසයි. මෙම පුවතේම පසුව සඳහන් වෙන්නේ මේ හස්තියා දුර්වල වී ඇති බව සබරගමු පළාත්සභා මන්ත්‍රී ආනන්ද මිල්ලගොඩ මහතා ජනාධිපතිතුමාට ප්‍රකාශ කිරීමෙන් පසු වනජීවී දෙපාර්තමේන්තුවේ පශු වෛද්‍යවරුන් ඇතාගේ තත්ත්වය පිළිබඳව ජනාධිපතිතුමාට වාර්තාවක් ඉදිරිපත්කර ඇති බවයි. ඉන් පසුව ජනාධිපතිතුමා මෙම හස්තියාට පෝෂණීය ආහාර ලබාදෙන මෙන් වනජීවී දෙපාර්තමේන්තුවට නියෝග කර ඇත. ඊට පසුව වනජීවී හා ගොවිජනසේවා ඇමති එස්. එම්. චන්ද්‍රසේන මහතා මිල්ලන්ගොඩ ඇති ගාලට පැමිණ ඇතාගේ සෞඛ්‍ය තත්ත්වය සොයාබලා ඇත.\nමිල්ලන්ගොඩ හස්තියාගේ රෝගාබාධය සහ ඔහුට අවශ්‍ය ප්‍රතිකර්මය පිළිබඳව ජනමාධ්‍ය වාර්තාකරණය පුදුමාකාර විකෘතියකි.\nසමස්තයක් ලෙස එම වාර්තාකරණය මෙසේ ය:- \nලක්බිම \nඇතා ලෙඩ වී ඇත—-අයිතිකරුවන් ජනාධිපතිට දන්වයි— ජනාධිපති ඇමතිට දන්වයි — ඇමති කෑම (බෙහෙත්) දෙයි \nදිනමිණ \nඇතා ලෙඩ වෙයි—-අයිතිකරු ජනපතිට සැල කරයි—– වනජීවී එකේ වෛද්‍යවරු පරීක්‍ෂාකර ජනාධිපතිට වාර්තාවක් දෙයි—– ජනාධිපතිතුමා ආහාර නියම කර ඒවා ලබාදිමට වනජීවී එකට නියෝග කරයි ——- පසුව ඇමති ඇත්ගාලට විත් ඇතාගේ සෞඛ්‍ය තත්වය පරීක්‍ෂා කරයි \nමේ සමස්තයම පට්ට විකෘතියකි. සතෙක් ලෙඩ උණාම උගේ අයිතිකරු හෝ ආදරය කරන හෝ ගරු කරන පුද්ගලයෙක් පළමුව සිදු කළ යුත්තේ පශු වෛද්‍යවරයෙකු මාර්ගයෙන් ඔහුට අවශ්‍ය බෙහෙත් හේත් කිරීමය. ජනාධිපතිතුමා වෛද්‍යවරයෙකු නොවන නිසා ඔහු හමුවීමෙන් ඵලක් නැත. නමුත්, පුවත්පත් වාර්තාවලින් පෙන්වා දෙන්නේ වෛද්‍යවරුන්ගේ වාර්තාවට අනුව පොෂ්‍යදායි ආහාර ඇතාට අවශ්‍ය බව තීරණය කරනු ලබන්නේ සහ නියමකරනු ලබන්නේ ජනපති විසින් බවයි. මේ ඇතා ජාතික වස්තුවක් වන නිසා වනජීවී දෙපාර්තමේන්තුව ලහි ලහියේ ඔහුට බෙහෙත් හේත් කළ යුතුය. ඒ සඳහා පශු වෛද්‍යවරුන් යෙදවිය යුතය. ඔවුන්ගේ අනුමැතියට අනුව දෙපාර්තමේන්තුවේ විය හියදමින් බෙහෙත් ලබාදිය යුතුය. මෙතනට විධායක, ව්‍යවස්ථාදායක හා අධිකරණ බලයක් අවශ්‍ය නැත. ජනාධිපතිට කීමවත්, ඇමතිට කීමවත්, නියෝජ්‍ය ඇමතිට කීමවත් අවශ්‍ය නැත. අවශ්‍ය වන්නේ ඇතාට බෙහෙත් කර සුව කිරීම පමණි. තමන්ට රිසි සේ ඇතෙකුට බෙහෙත් කරන්නටවත් නොහැකි නම් ඒ වනජීවී දෙපාර්තමේන්තුවෙන් ඇති ඵලේ කුමක්ද? \nමෙහි ඇත්ත කතන්දරය නම් ‛‛මාධ්‍යානුසාරයෙන් ජනතාගතකෙරුණු නාටකයක්’’ ය යන්නයි. \nඅහෝ උතුමාණෙනි….! ඔබ නැති කල…..! \nඑච්. ජේ. සම්පත් ",
    "URL": "https://www.vikalpa.org/article/5948",
    "Category": "N/A"
}