{
    "Source": "www.vikalpa.org",
    "Timestamp": "February 28, 2014",
    "Headline": "මැරුනාලු ගෝපි, මැරුවාලු ගෝපි",
    "News Content": "මිනිහෙක් මැරෙන කං බලා සිට\nලියන්නට තටමන කවියකැයි\nනො සිතන්න සොහොයුර\n– \nඋපමා රූපක අලංකාරික\nඔප දැමූ අකුරුවල කවියන්ගේ කවියක් යැයි\nනොසිතන්න සොහොයුර\n– \nඋපදුනොත් මැරෙනවා\nසත්‍යකි ලොව දහම කියා කරබාගෙන\nඉන්නටත් පුළුවන්\n– \nදන්නා කියන හිතවතුන් ඥාතීන්\nමැරෙන්නට පුළුවන්\nඔවුන් ගැන මොකවත් නොලියන්න පුළුවන්\n– \nසුළු දෙයක් සිදු උනත් දෙමෙළෙකුට\nකිපෙන්නේ ඇයි මෙලෙස\nනුඹලා චෝදනා කරන්නට පුළුවන්\n– \nසමාවෙන්න ආයෙත් හිත තැලුනොත්\nදෙමෙළෙකුගේ මරණයක් ගැන\nමතත් කර කියන කවියක හැඩ ගත් වැකිවලට\n– \n2007 අප්‍රේල්\nචෛත්‍ය පාරේ චෛත්‍ය අභියස\nටී අයිඩී(TID) හිරගෙය\nහිරු නොදකින බිංගෙය\nබ්‍රොයිලර් කුකුල්ලු වගේ\nටියුබ් ලයිට්වලින් හම සුදුවෙන\nහිරිහැර වධ බලාපොරොත්තුවක\nමැරී නොමැරෙන අනේක මොහොතක\nගෙන යති කූඩුවෙන් බූස්සට\nතහවුරු උනත් නැතුවත්\nරැඳවුම් නියෝග අත්සන අරන් ඇවිදින්\nආරක්ෂක ලේකම්ගෙන්\nත්‍රස්තවාදී පණතට අනුව\n– \nගෝපීදාස් ගෙනාවා කුදලා\nඅල්ලාගෙන කටුනායකින්\nරතු කුරුසෙන් ද ආවා\nඑම්බසියෙන් ද ආවා\nපුරවැසි එංගලන්තෙන්\n– \nඅපි හිතුවා වැරදියි\nඑයා නම් ඉක්මනට පිට වෙයි\n– \nකෙමනකට අසුවුණ මෝරෙක්\nටීඅයිඩී කාරයන්නට\nගන්න පුළුවන් හැමදේම\nඅත යටින් අරගෙන\nතද කර උන්ගෙ නීතීය\nඋන්ටම ඕන විදිහට\n– \nලෙඩ උණා ආ හැටියේ\nබෙහෙත් ලැබුනේ උන්ගේ කැමැත්තට\nදාහේ කොළ එලියට\nඅදිනකං හිටියෝය සමහරු\n– \nඅප්‍රෙල් 12\nඅපි ගියා බූස්සට\nත්‍රස්තවාදී වීසා ගසාගෙන\nගෝපිත් ආවේ\nමාස තුනකුත් පසුකර\n–\n\nජූනි 26\nඅපි ගියා කොළඹට\nකොළඹින් වැලිකඩට\nමැගසින් සීආර්පී(CRP) මැදුරට\nබසය පුරවාගෙන\nතුවක්කුද මානා\nදෑතට දැමූ මාංචුවලට\n– \nබූස්සේ එකට හිටි\nදකිනෙමු අපි ඉඳහිට\nඅලුත්කඩේ\nපාතාල උසාවිය ඇතුල වැලිකඩ\n– \nවරක් දෙවරක් දුටුවා\nගෝපිත් ඇවිත්\nබූස්සේ මායිම පැනලා\n– \n2014 පෙබරවාරි\nමම කොම්පියුටරය අභියස\nහෙඩිමකින් දුටිමි නුඹගේ මරණය\n– \nසැනසිල්ලක් නොදෙන\nවරින්වර පොරවකින් පපුවට කොටන\nමතකයන් ඇයි මෙහෙම අවුස්සන\n– \n2009- 2014 කාලය\nඅහන්නට ලැබෙන්නැති\nවැඩිම තරමින් දෙවරක්\nඑහෙත් නොදනී නුඹ හිටිය වග තවමත්\n– \nඉක්මනින් යයි කියා හිතුවත්\nතේරෙන්න ගතවුනා කාලයක්\nඒත් උඹ ගෙනෙහින්\nඅරගෙන මිනී මරුවන්\n– \n2014 පෙබරවාරි 26\nප්‍රවෘත්ති එක එක මානයෙන්\nපෙරල පෙරලා\nකපා කෙටුවත්\n– \nහිරගෙදරක තරම\nහිරකරුවෝ දනිති\nනිලදරුවන්ගෙ තරම\nහිරකරුවෝ දනිති\nවිනිසුරුවන්ගේ තරම\nහිරකරුවෝ දනිති\nවෙද මහතුන්ගේ තරම\nහිරකරුවෝ දනිති\n– \nඋන්ගෙනුත් දෙමළ කොටි\nසිරකරුවන්ගේ තරම\nහොඳටම දනිති\n– \nගෝපි නුඹ මැරුවාද\nමැරුනාද මරුවෝ දනිති\nනීතියත් යුක්තියත් දනිති\nඇසුත් කටුත් ආත්මයත්\nමුකවාඩමකින් බැඳපු\n– \nදෙමළෙකු ද කොටියෙකු ද බැවින්\nමිනිස් අඩකි පවක් නොකළෙන්\nගෝපි නුඹ ද තවත් සිරුරකි\nදහසක් මළ කඳන් අතරින්\n– \nඋදය ආර්. තෙන්නකෝන් | Udaya R. Thennakoon",
    "URL": "https://www.vikalpa.org/article/19755",
    "Category": "N/A"
}