{
    "Source": "www.vikalpa.org",
    "Timestamp": "September 15, 2010",
    "Headline": "“රණවිරු මල්ලියෙකු ලව්වා  හොයා ගත හැකි යි හොඳ එව්වා”",
    "News Content": "විනෝද ගමනක් යමු \nහිසින් තොර වී ගියත් තල් තුරු\nකඳින් නැවි නැවි නිරතුරු\nමඟ බලති ඔබ – අප එන තුරු\nදකින්නට උතුරු සිරි විසිතුරු \nමන්ද තව පමා වී මෙ තැන\nයන්න දැන් හොඳ යි යාපනේ ගමන\nයා වෙලා උතුර සහ දකුණ\nහරි විනෝද යි මේ ගමන \n‛ඒ නයින් ’ දෙපස සිරි විඳ විඳ\nසුරු විරු සටන් සිහි කර කර\nඅලිමංකඩින් පැන ඒ පිටට\nයමු නාහෙන් ඇඬූ පෙදෙසට \nපොත්ගුල, ලන්දේසි කොටුව\nනරඹා නල්ලූර් දෙවොල\nහූල්ලා බලා සරු කෙත් වතු\nඇවිදිමු නො බලා ම මුහුණු \nනොදන්නා බැවින් අණ්ඩර දෙමළ\nකතා බෑ එහි නුවරුන් සමඟ\nවෙන දා වගේ අපි අපි ම\nකතා බහ කරමු උන් වෙනුවට \nරණවිරු මල්ලියෙකු ලව්වා\nහොයා ගත හැකි යි හොඳ එව්වා\nහවස් යාමේ ඉතින් ‛සෙට්’ වී\nනාමු අපි ‛කැෂුරිනා’ වෙරළේ\n\nප්‍රදීප් සාරංග කුමාර ලියු ‛නොසොඳුරු පෙදෙසක’ කවි පොතෙන් උපුටා ගන්නා ලදි. ",
    "URL": "https://www.vikalpa.org/article/4257",
    "Category": "N/A"
}