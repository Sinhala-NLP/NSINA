{
    "Source": "www.vikalpa.org",
    "Timestamp": "February 25, 2013",
    "Headline": "බාල චන්ද්‍ර මෙනෙහි කළ ධර්මපාල ජාතකය",
    "News Content": "මහ රජ\nඑකල්හි සිරිලක\nඋතුරු බිම් කොටුකර\nපැවැතියේ ඔබගේ යුද්ධය යි\n………………….. \nඔබ විසින් ජය ගත්\nනසා විධවංශනය කළ\nදෙමළාව ශුද්ධ කළ භූමිය යි\n………………….. \nඅප අත ඇතැති\nඔබගේම ගැත්තකු ගෙන ඇති\nපසුව අප හට දී ඇති\nපිංතූර බල මැනව\n………………….. \nදොළොස් හැවිරිදි\nප්‍රභා කොටි නායකගෙ පුත්\nබාල පුත් බාල චන්ද්‍රන්\n………………….. \nපපුව පසාරු කර ගෙන\nහිල්කර ගිනි හීය කා ගෙන\nබිම වැටී නිදියන\nබාල චන්ද්‍රන් නොවේ දැයි බල මැන\n………………….. \nනැත නැත\nමෙය පිළි ගත නො හැක\nඅප කළේ මානුෂික මෙහෙයුමකි\nයටත් වූ කිසිවකුට\nභාර වූ හතුරෙකුට\nයුධ ධර්මයෙන් එපිටට\nනොකළාහ අනිටු දෑ කිසිවිට\n………………….. \nඑබැවින් මේ නිදන දරුවා\nබාල චන්ද්‍රන් විය නොහැක\nපපුව සිදුරු කළ\nසැකසූ ව්‍යාජ පිංතූර විය හැක\n………………….. \nඅප කළේ මානුෂික මෙහෙයුමකි\nමේ අලුත් රූපය ඇත්තකි\nපංච සීලය රකින සෙබලුන්\nරැක ඇත සතුරන්ගෙ වුව දරුවන්\n………………….. \nබන්කරයේම රැකගෙන\nබිස්කට් වතුර දී ගෙන\nසරමක් පොරවාන\nසිටිනා අයුරු බල මැන\n………………….. \nඒ අපේ මෙහෙයුමයි\nඅප දම්පල් පරපුරයි\nනපුරක් කිසිවකුට නොකරයි\nඅකාලේ කිසිවකු මිය නොයයි\n………………….. \nමේ බාල චන්ද්‍රන්\nඅපට කවුරුත් දරුවන්\nඅනක් ලැබ සෙබලුන්\nනසනු නැත මේ සොඳුරු කුමරුන්\nඋදය ආර්. තෙන්නකෝන් | Udaya R. Thennakoon",
    "URL": "https://www.vikalpa.org/article/14614",
    "Category": "N/A"
}