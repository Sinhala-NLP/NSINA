{
    "Source": "www.vikalpa.org",
    "Timestamp": "July 24, 2014",
    "Headline": "කාටදැයි කියන්නේ",
    "News Content": "කාටදැයි කියන්නේ\nයළි එපා කිය කිය\nකියන්නේ කාටද\nඒක මළ ජූලිය\nසහෝදර හිත් ඇති සිංහල\nමිනිස්කම් බෙදාගත් ජාතිය\nඅත වනා කට පුරා\nකෑ ගසා කියන්නේ කාටද\nහිටු කියනකො හිටින\nනට කියනකොට නටන\nමිහිහෙකුගෙ හදවතට කොකා ගස්සන\nකැති පොරෝ මන්න ගෙන\nජාතීයට පන පොවන\nමිනිසතුන්ටද කියන්නේ\nසිංහල බෞද්ධ වියගසෙහි බැඳ ඇති\nඇස් නැති\nකන් නැති\nහිත් නැති\nඒ අපූරු පූර්වජයාටද\nආණ්ඩුවටද රජයට ද\nඑහිම නිදන් වූ\nමර්ධන මෙවලමටද\nකියන්නේ කෑ ගසා\nයළි එපා යළි එපා කිය කියමින්\nමුනින් හැරවූ කළයකි\nමර්ධනය හිංසනය\nතර්ජනය ඝාතනය\nනීතිගත කොළඹ ආණ්ඩුව\nඋන්නැහේලටදැයි කියන්නේ\nජූලියක් තව එපා\nඑහෙම නැතිනම්\nබැට කෑව උන්ටමද\nඅපි මේ කියන්නේ\nජූලියක් යළි එපා\nආදරයක් ඇති හිත්\nඅතලොස්සක්\nදුක වේදනාවේ කොටසක්\nබෙදා ගන්නට\nහරි හමන් බසක් නැති\nඅවිශ්වාසයම දළු ලන\nසතර දිග ලංකා දීපයම\nමේ පිටුවහල් ලෝකයම\nජූලියක් එපා යැයි\nකාට කියන්න ද\nඅපි අපිට කියන්නෙමු\nහදවතේ පුංචි සතුටක\nකළ යුතු එකම දෙය වත්\nඅවසාන අරගලය නොවුවත්\nකවුළුවක් ඇරගන්න\nඅතීතේ දොර වහගන්න\nලෝකයේ ලස්සන දකින්නට\nපුංචිම පුංචි පණිවිඩයක\nමිනිස්කම ලියන්නට\nයලි එපා කියමින් අපිටම කියා ගත්තත්\nඅපි නොවන ඔවුන්ටයි\nමේ කියන්නේ ජූලියේ මතකය\nඋදය ආර්. තෙන්නකෝන්",
    "URL": "https://www.vikalpa.org/article/21261",
    "Category": "N/A"
}