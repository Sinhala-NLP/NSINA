{
    "Source": "www.vikalpa.org",
    "Timestamp": "November 13, 2009",
    "Headline": "අහිමි මහ පොලොව",
    "News Content": "නුඹ අහිමි වීමේ සිහිනය\nසිහිනයක් නොවන වග හැඟෙන විට\nඅකුණු සැරයක් වෙලී සියොලඟම\nදවා අළුවෙන ලෙසක් දැනී යයි \nකවුලුවෙන් දුර බලමි\nසුධාවල හිම විසුල මහ යාය\nහිරු සමඟ දිලිසෙමින් දඟ කරයි\nසුමුදු හිම පියලි මත\nනේක හැඩතල මවන ලපටි හිරු \nමේ තරම් අසිරියක් කියවන්න\nමා දෑස් බෑ කියන්නේ මන්ද \nතඹ පාට බොරළු මත පතිත වුන\nරත්තරං හිරු එළිය\nමා දෑස අවදි කර – වෙර ගෙනා අතීතය\nපොද වැස්ස මැද දුවන හැමවිටම\nදැනුණු දුහුවිලි සුවඳ – මහ මතක\nනහර වැල් තුළට වැද කොනිත්තා\nඅතරමං වූ බවක් කියාදෙයි \nහදිසියෙන් අතු අගට මල් දෙමින\nකෙල්ලන් ට පාට මුදු සළු දෙමින\nහිම මතින් වසන්තය උදාවෙයි\nමේ තරම් අසිරියක් විඳින්නට\nමගේ සිත බෑ කියන්නේ මන්ද \nලා හරිත වෙල් යාය අග පිපුන\nබකිනි මල් සොයා ගිය කෙලි රෑන\nරන් පාට කරල් කපනා දිනෙක\nකැපුනු පොඩි ඇඟිල්ලක් රිදි මතක\nමේ වසන්තය මගේ නොවන බව\nකියා දී සිතම අඩපණ කරයි \nකුරුල්ලෙක් උනොත් මං මේ දැන්ම\nතටු සලා ආ නොහැක නුඹ ලඟට\nදනිමි මම – නුඹ නොමැත පෙර ලෙසට\nනැගෙන්නට මගේ පොඩි පැටවුන් ට \nමගේ යැයි මා සිතූ මිනිසුන් ම\nමගේ මව් බිම මරා දැමු අරුම \nසුභද්‍රා ජයසුන්දර\n2009 11 ",
    "URL": "https://www.vikalpa.org/article/1552",
    "Category": "N/A"
}