{
    "Source": "www.vikalpa.org",
    "Timestamp": "February 10, 2012",
    "Headline": "අම්මේ, අදත් හිම වැටුනා",
    "News Content": "\nනොකියාම රෑ පුරා ඝන සැරේටම\nඅම්මේ,\nඅදත් හිම වැටී තිබුණා\nහීතලෙන් හීතල ඇවිත්\nජිනීවා විලත් ගිල ගත්තා.\nමා ඉන්නේ ජිනීවා යැයි\nකී දවසක\nඔය දහස්විල් රටනේද හිච්චි,\nඇසූ සැටි මතකයට ආවා.\nමොන්ට් බොලාන්ක් පාලම දිගේ\nහිම සුළං මුහුණට වැදුණා\nකම්මුල් ගල් ගැසුනා\nලුනු රසය අරං එන\nමුහුදු හුළගේ සනීපය මැවුනා\nඅත්මෙස් නැති ඇඟිළි ගල් ගැසුණා\nපාවහන් වසාගෙන හිම ඇවිත් දෙපා හිරි වැටුනා.\nපා මේස් හරි පයට තෝරා දුන් අක්කා\nමල්ලියේ එන්නේ කවදාද? කියා\nලඟදී දවසක\nඅම්මා වගේම ඇහුවා. \nඇයිදැයි නොදැන හනිහනිකෙටම ඇවිදින\nමිනිස් රූ කා අතර විල් තෙරේ දිගේ\nමං තනිවෙලා හිටියා.\nසිනහවෙන, නම දොඩන මිනිසුන් අතර\nපොඩ්ඩි අතින්ගෙන\nගාලු පාරේ ඇවිද යනු පෙණුනා. \nහිම මිදී අයිස් වී\nපාර මත දිලිසෙමින් තිබුනා\nනොසිතාම නොදැනම එකවරම\nඅම්මේ කියවුණා.\nඇත්තමයි අම්මේ,\nහීනියට අම්මා කියනවා ඇහුණා\nහිච්වි පුතා, බලාගෙන අඩිය තියන්න\nමේ වැටෙන වෙලාවක් නෙමෙයි\nමට එතකොට\nඉස්කෝලෙ ඇරී\nහැමදාම අම්මා ගෙනා\nසත දහයක නාරම් බික් මතක් වුනා.\nඒ නාරම් බික් අරගෙනම\nබොන්සුවා කියාගන\nමම ප්‍රංශ පන්තියේ වාඩි වුනා.\nසු.දේ\nජිනීවා\n07.02.2012",
    "URL": "https://www.vikalpa.org/article/9288",
    "Category": "N/A"
}