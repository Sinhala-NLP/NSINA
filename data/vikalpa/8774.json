{
    "Source": "www.vikalpa.org",
    "Timestamp": "September 10, 2013",
    "Headline": "සුනිලා",
    "News Content": "කටහඬේ සොඳුරු පියපත් බිඳුණාද\nහදවතේ අඳුර විතරක් රැඳුණාද\nමඳහසේ සුවඳ අරගෙන ඇදුණාද\nනිදහසේ තනිව ඉන්නට හිතුණාද\n– \nකැවුඩියන් කරව් නඟනා පිළිරාව\nයුග සවන් පෙලයි, පවසන්නද කාට\nඔය හඬින් ගලන් එනකොට අනුරාග\nඉර වුණත් දණින් වැටෙනව හඳ ගාව\n– \nදෑස් හීන් කර කොපුළත සුලි එක්කා\nරහස් ලිහන මනුසත්කම අපි දැක්කා\nරාත්‍රිය දිගයි, එළඹෙද උදනැක්කා\nකාන්සිය ඇවිත් හීනෙට තනි රැක්කා\n– \nනෙතු පියන් වැසී නෑ, ඔය තවම ඇරී\nයන ගමන් මඳක් බලනට හැකිද හැරී\nකඳුළකින් හුස්ම ගන්නට මොකද බැරී\nපෙනහලුත් බෙදා දුන් විට සහෝදරී \n– \n‘මරා‘ ගන්න කොට ගණඳුරු වනන්තරේ\nදරා ඉන්න බැරි අතකය සඳුන් හරේ\nකතා කරනකොට සටනට නිරන්තරේ\nපියා විදාගෙන එනවද හෙමින් සැරේ\n– \nනිදන් නැති නදිය නිදි අපි ගං තීරේ\nපැතුම් දරා හිටියද හදවත පෑරේ\nඉතින් කොහේ යන්නෙද දැන් නොම තේරේ\nඋදුම්බරා හිනැහෙන්නැති සංසාරේ\nමංජුල වෙඩිවර්ධන | Manjula Wediwardhana\n2013 සැප්තැම්බර් 09",
    "URL": "https://www.vikalpa.org/article/17613",
    "Category": "N/A"
}