{
    "Source": "www.vikalpa.org",
    "Timestamp": "October 18, 2008",
    "Headline": "ආණ්ඩුක්‍රම ව්‍යවස්ථාවක්",
    "News Content": "ශ්‍රී ලංකා ජන රජය , ප්‍රජාතන්ත්‍රවාදී, සමාජවාදී යන අර්ථ ශූන්‍ය තත්ත්වයෙන් මිදී ඝාතනවාදී, බෝම්බවාදී ජන රජයක් වන්නේ ය. \nශ්‍රී ලංකාවේ පරමාධිපත්‍යය රාජ පක්‍ෂපාතීත්වය ඇති සියලු ඥාති මිත්‍රාදීන් වෙත පිහිටා ඇත්තේ ය.\nඑය අන්සතු කළ නොහැක්කේ ය. \nඅතිගරු උතුමාණන් ගේ වචනය ම නීතිය බවට පත් වන්නේ ය. මුවින් ගිලිහෙන හැම වචනයක් ම නීතියක් බවට සම්මත කිරීම ව්‍යවස්ථාදායකයේ කාර්ය භාරය වන්නේය. \nප්‍රජාතන්ත්‍රවාදය වෙනුවට ප්‍රජාචන්ත්‍රවාදයත්, ස්වෛරීභාවය වෙනුවට සුවයිරීභාවය හෙවත් වෛර සහිත බව මෙයින් ස්ථාපිත කරනු ලබන්නේය. \nජනාධිපතිවරයා කැමැතිතාක්කල් මහජනයා විසින් ඔහු ඡන්දයෙන් තෝරා ගනු ලැබිය යුත්තේය. \nවිධායකය \nඅතිගරු ජනාධිපති තුමා විධායකය වන්නේය. ව්‍යවස්ථාදායකය ද, අධිකරණයද එතුමා යටතේම පැවතිය යුතු අතර ජාතියේ මුර බල්ලන් දෙදෙනකු සේ ක්‍රියා කළ යුතු වන්නේය. ව්‍යවස්ථාදායකය බුරන්නටත්, අධිකරණය සපා කන්නටත් වෙන වෙනම ක්‍රියාත්මක විය යුත්තේය. \nජනාධිපති තෝරා ගැනීම පහසුවීම පිණිස හැම හන්දියකම ඔහුගේ පිළිම, යෝධ පුවරු ගොඩ නැගීම ඉදිකිරීම් අමාත්‍යාංශයේ ප්‍රමුඛ කාර්යය විය යුතුය. \nආ.ක්‍ර. ව්‍යවස්ථා සභාව \nරජයේ ඉහළ තනතුරුවලට පුද්ගලයන් පත් කිරීම ව්‍යවස්ථා සභාවෙන් කළ යුතුය. ඊට පෙර ජනාධිපතිගෙන් අදාළ නාම ලේඛනය ලබාගත යුතුය. \nඅමාත්‍ය මණ්ඩලය \nආණ්ඩුවේ ඡන්ද ගණන වැඩිපුර තබා ගැනීම සඳහා පමණක් ඇමති මණ්ඩලයක් පත්කර ගත යුතුය. \nමුදල් අමාත්‍යාංශය සක්විති රණසිංහටත්, සෞඛ්‍ය අමාත්‍යාංශය කැලුම් වීරසිංහටත්, වාරිමාර්ග දොළුකන්දේ හාමුදුරුවන්ටත්, රජයේ වාහන විකිණීමේ දෙපාර්තමේන්තුවක් ඇතිකොට එය එල්ලාවල හාමුදුරුවන්ටත් පැවරිය යුතුය.\nසෙසු සියලු අමාත්‍යාංශවල කටයුතු පමණක් පවුලේ සාමාජිකයන් අතර බෙදී යා යුතුය. \nආ.ක්‍ර. ව්‍යවස්ථා සංශෝධන \nආණ්ඩුක්‍රම ව්‍යවස්ථා සංශෝධන රූපවාහිනියෙන් තුන් වරක් කියවා පාර්ලිමේන්තුවෙන් සම්මත කළ යුතුය. ආණ්ඩු පක්ෂයේ පමණක් නොපැමිණෙන මන්ත්‍රීන්ගේ ඡන්ද පැමිණ සිටින මන්ත්‍රීන්ට දැමිය හැකිය. ඡන්ද මදිනම් අනෙක් පක්ෂ වලින් මිලට ගැනීම සඳහා වහා පරිපූරක, ඇස්තමේන්තුවක් ඉදිරිපත් කළ යුතුය. \nමැතිවරණ කොමිෂන් සභාව \nසියලු මැතිවරණ ආචාර්ය මර්වින් ගේ අධීක්‍ෂණය යටතේ පැවැත්විය යුතුය. ඡන්ද දායකයා ගෙදර සිටිය දීම ඡන්දය දමා ගැනීමේ පහසු ක්‍රමයක් වර්ධනය කළ යුතුය. අපේක්‍ෂකයාගේ වත්කම් ප්‍රකාශ කළ යුතුය යන නීතිය මෙතෙක් අසාර්ථක වී ඇති හෙයින් එය මුළුමනින් ඉවත් කළ යුතුය. \nඅධිකරණය \nඅධිකරණ නායක තනතුරට පිට රටකින් කෙනකු පත් කළ යුතුය. මුලදී පක්‍ෂපාත වී පසුව විරුද්ධව තීන්දු දෙන නිසාය. ‛ගෙදර යන ගමන් ’ වෙනත් කාර්යයන්හි යෙදෙමින් , ඉංග්‍රීසියෙන් බුද්ධාගම දේශනා කළ හැකි කෙනෙකුට වැඩි ප්‍රමුඛතාව දිය යුතුය. \nවිගණකාධීපති \nමැති ඇමතිවරු සම්බන්ධ වන ගිණුම් හැර අන් සියලුම විගණන කටයුතු කිරීමේ පූර්ණ බලතල ඇත්තේය. ආණ්ඩුව අප කීර්තියට ලක්විය හැකි ගනු දෙනු සඟවා තැබීමේ පළ පුරුද්ද ඇති අයකු විය යුතුය. \nමහජන ආරක්‍ෂාව \nමහජන ආරක්‍ෂාව සඳහා තත්කාලයේ බලපවත්වන නීති සහ හදිසි අවස්ථා රෙගුලාසි සෑදීමේ බලය පවුලේ අයට පැවරෙන්නේය . \nමානව අයිතිවාසිකම් ත්‍රස්තවාදය වැළැක්වීමේ නීතිය යටතේ තහනම් විෂයයක් බවට පත් වන්නේය. මානව අයිතිවාසිකම් ගැන ක්‍රියා කරන සංවිධාන සහ පුද්ගලයන් බිය ගැන්වීමේ අංශයක් ක්‍රියාත්මක කළ යුතුය. \nමැති ඇමතිවරුන්ගේ ආරක්ෂාවට වෙඩි නොවදින වාහන ද මහජන ආරක්ෂාවට සුදු වෑන් රථ ද ගෙන්වීම සඳහා ඕනෑම මොහොතක විසර්ජන පනත් ඉදිරිපත් කළ හැකි ය. \nමානව අයිතිවාසිකම් උල්ලංඝනය පිළිබඳ නඩු කියන නීතිඥයන්ට හා දූෂණ එලිදරවු කරන අයට එරෙහිව බෝම්බ ගැසීමේ බලතල සම්පූර්ණයෙන් ආරක්ෂක අංශයට පැවරේ. \nඅතුරුදහන් කිරීම් සහ ඝාතන නීති්‍යානුකූල ක්‍රියා බවට පොලිසියත්, අධිකරණයත් සැලකිය යුතුය. \nඋපලේඛනය \nපළාත් සභා සම්බන්ධ සංවෘත ලැයිස්තුවේ පහත සඳහන් විෂයයන් පළාත් සභා ලැයිස්තුවට ඇතුළත් කරනු ලැබේ. \n1 අතුරුදහන් කිරීමේ රජයේ කොන්ත්‍රාත්\n2 ඝාතන කිරීමේ රජයේ කොන්ත්‍රාත් \nසිද්ධි රස්තු\n15.10.2008 නව නගර ශාලා\nරැස්වීමේ දී.\nනීතිඥ එස්.ජී. පුංචිහේවා ",
    "URL": "https://www.vikalpa.org/article/617",
    "Category": "N/A"
}