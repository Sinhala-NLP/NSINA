{
    "Source": "www.vikalpa.org",
    "Timestamp": "May 22, 2015",
    "Headline": "‘සත්‍ය’ මෙය නම් නිත්‍යා  රිද්දගත් අහස යට  අවසාන වශයෙනුත්  මරණයම සැනසුමද ‘විත්‍යා’",
    "News Content": "‘ප්‍රේමා’ගෙ නුවනගින් වැටි කඳුළු මාවතේ\nබලා සිටි හිස් පමණි, අවතාර යාවුණේ\n‘කුසුමා’ගෙ මුව අගින් වේදනා පාවුණේ\nඅයියණ්ඩි පෙම තිබුණි, හිතුමතේ ජීවිතේ \nළඟින් හුන් සබඳකම් – සහෝදර සුසුම් කැන්\nඉදිරිපිට නිරුවතින් වෙඩි කෑව ‘ප්‍රියා’ වී\nසෙබළ බල මුළු අසල ලිඟු පවුරු බිඳ හෙළා\nතුඟු සුසුම් පාවී ද වයිකාලෙ සුළං වී \nපාරන්න හාරන්න හිත් සොහොන් පිරෙද්දී\n‘සාරණ්‍යා’ දුවණියේ කාත් කවුරුත් ඒ ද\nහූරන්න කාරන්න දකුණු ඇස් කැවෙද්දී\nආරණ්‍ය අද්දරත් ශ්වේත මල් පීදේ ද \nඅඟුරු කොට අඳුරු කළ නිජබිමක\nඉඳුරාම ගිනි පුලිඟු නොතිබේ ද\nපඳුරු ගානට නැතත් අකුරු තුන හතරකට\nසොඳුරු හීනෙක සුවඳ නොදැනේද\nලාලසා සල සලා හිනාවිය යුතු ම නෙතු\nකඳුළු අහුරක් උඩදි මියැදේ ද\nඉතිහාසෙ කඩාගෙන පුරුෂ නිමිතිම ඇදී\n‘පිරිමිකම’ කොහේදැයි විමසා ද …\nඉද්ද ගසනට නොහැකි\nයුද්ධ දිවියක් මැද්දෙ\n‘සත්‍ය’ මෙය නම් නිත්‍යා\nරිද්දගත් අහස යට\nඅවසාන වශයෙනුත්\nමරණයම සැනසුමද ‘විත්‍යා’\nකසුන් මහේන්ද්‍ර හීනටිගල ",
    "URL": "https://www.vikalpa.org/article/23969",
    "Category": "N/A"
}