{
    "Source": "www.vikalpa.org",
    "Timestamp": "October 29, 2007",
    "Headline": "හඬා වැටෙනව අම්මල දරුවන් එනතුරා….",
    "News Content": "\nහඬා වැටෙනව මව්වරු\nඋතුරෙත් දකුණෙත් නැගෙනහිරෙත්\nනැති සොවින් තම දරුවන්\nබලාන ඉන්නව දෑස් අයාන\nඋන් එන තුරු\nකවුරුන්ද රැගෙන ගියේ\nනුඹේ ඇකයෙන් උන්ව\nකෙතරම් කඳුළු තිබුනත්\nහඬන්නට\nඋන් නැවත එනතුරා…\nනොඑන බව උන්\nකෙසේ නම් කියන්නද\nනුඹ අම්මා නොවෙද උන් වැදු\nනුඹේ කඳුලට\nනැත කිසිදු වටිනාකමක්\nඅම්මේ…\nඒදා මෙන්ම අදත්\nනැතිව කිසිදු වෙනසක්\nඅතුරුදන් වෙන්නෙ දරුවන්\nමව්නගේ ඇකයෙන්..\nවිප්ලවයෙ නාමයෙන්\nජාතියේ නාමයෙන්\nනුඹේ කඳුලට\nනැත කිසිදු වටිනාකමක්\nඅම්මේ…\nහඬනවා තව තවත් අම්මල\nනැති සොවින් දරුවන්\nඒත් ඒ හඬ\nනොඇසෙයි කිසිවකුට…\nඅතුරුදන් වේවි තව තවත්\nදරුවන්\nඉදිවේවි තව තවත්\nස්මාරක\nනොඇසෙයි කිසිවකුට\nනුඹලා හඬන හඬ\nඅම්මේ…\nඒ ස්මාරක අසල\nඅතුරුදන් වේවි\nතව තවත් දරුවන්… \nරසික මනෝබුද්ධි\nඅතුරුදන්වුවන්ගෙ පවුල් එකතුව සංවිධානය හා ඩාබිදු සංවිධානය මගින් ඔක්තෝබර් 27 වන දින සීදූව රද්දොලුව මංසන්දියේ පිහිටි අතුරුදන්වූවන්ගේ ස්මාරකය ඉදිරිපිටදී සැමරුම් උත්සවයක් පවත්වන ලදි.මෙම සැමරුම් උළෙල සෑම වසරකම ඔක්තෝබර් 27 වන දින මෙම ස්මාරකය අසල පැවැත්වේ.මෙවර එය පැවැත්වූයේ 17 වෙනි වතාවටයි.ඉහත විඩියෝ පටයෙන් දැක්වෙන්නේ එම සැමරුමේදී අතුරුදන්වූ සිය දරුවන්ගේ ස්මාරකය අසල හඩාවැටෙන මවවරුන් ගේ දර්ශනයි.මෙම සැමරුමෙන් පසුව උතුරෙත්,දකුණෙ හා නැගෙනහිර සිදුවන සියලු අතුරුදහන්කරවී‍ම් වලට එරෙහිව ඒකාබද්ධ වැඩපිළිවෙලක් ගොඩනගමු යන තේමාව යටතේ සම්මන්ත්‍රණයක් ද පැවැත්වූවා.මානව හිමිකම් පිළිබදව ක්‍රියාකරන සිවිල් සංවිධාන රැසක නියෝජිතයන් මෙම රැස්වීමට සහභාගී වූහ. ",
    "URL": "https://www.vikalpa.org/article/247",
    "Category": "N/A"
}