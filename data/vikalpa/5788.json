{
    "Source": "www.vikalpa.org",
    "Timestamp": "February 1, 2016",
    "Headline": "පිරිමියකුට විවාහ දෙකක්: ආණ්ඩුවේ දිනමිණ ඕපාදුප විකුණයි",
    "News Content": "ශ්‍රී ලංකාවේ භාවිත එක භාෂාවකින් හෝ නිවැරදිව ලිපියක් ලියා ගැනීමට නොහැකි කර්තෘ මණ්ඩල අධ්‍යක්ෂවරයකු ඉන්නා ලේක්හවුසියේ දිනපතා පුවත්පත වන දිනමිණ සිය අලෙවිය ඉහළ දමා ගැනීම පිණිස දැන් ඕපාදූප විකිණීමට පටන් ගෙන තිබේ.\nමෙම ඕපාදූප බොහෝ විට ලිංගික රසයක් ඇති කරන ඒවා ය.\nබොලිවුඩ් ඕපාදූප වලට අමතරව අද දිනමිණ වෙබ් අඩවිය වාර්තා කරන්නේ ඉරිත්‍රියාවෙහි සෑම පුරුෂයකුම ස්ත්‍රීන් දෙදෙනෙකු විවාහ කර නොගන්නේ නම් ජිවිතාන්තය දක්වා සිර ගත කරන බවට අන්තර් ජාල බොරුකාරයින් විසින් පතුරුවා යැවූ කතාවයි,\n\nදිනමිණ වෙබ් අඩවියේ පුවත මෙසේ කියයි: \n‘‘කාන්තාවන් දෙදෙනකු විවාහ කර නොගන්නා රටවැසියන්ට ජීවිතාන්තය දක්වා සිරදඬුවම් හිමි කෙරෙන නීතියක් අප්‍රිකානු රාජ්‍යයක් වන එරිත්‍රියාව විසින් පනවා ඇත. මේ නව නීතියේ සම්පූර්ණ පිටපතක් සමාජ වෙබ් අඩවි මගින් පසුගිය 21 වැනි බ්‍රහස්පතින්දා ප්‍රකාශයට පත් කර ඇත.\nඅරාබි බසින් ප්‍රකාශයට පත් කර ඇති මේ ආඥා පනත අනුව දෙවන විවාහයක් කරගැනීමෙන් තම සැමියා වළක්වන බිරින්දන්ට ද ජීවිතාන්තය දක්වා සිරදඬුවම් හිමිවනු ඇත. මේ නව නීතිය මෙලෙස ප්‍රකාශ වී ඇත්තේ එම රට හා ඉතියෝපියාව අතර පැවැත්වෙන සිවිල් යුද්ධයේ ප්‍රහාර නිසා සොල්දාදුවන් විශාල පිරිසක් මිය යාම නිසා එරිත්‍රියා පිරිමින්ගේ හිඟයක් පවතින අවස්ථාවේදීය.\nප්‍රකාශයට පත් වී ඇති එම නීතිය මේ වගන්තිවලින් සමන්විත වේ. “බහු විවාහ පිළිබඳ දෙවියන් වහන්සේගේ නීතිය පදනම් කරගෙන රටේ මිනිසුන්ගේ හිඟයක් ඇතිවී තිබෙන වාතාවරණය සලකා බලමින් එරිත්‍රියානු ආගමික කටයුතු දෙපාර්තමේන්තු‍ව විසින් පහත සඳහන් තීරණ ගෙන ඇත. පළමුව සෑම මිනිසෙකු විසින්ම අවම වශයෙන් කාන්තාවන් දෙදෙනෙකු විවාහ කරගත යුතු අතර එලෙස කිරීම ප්‍රතික්ෂේප කරන්නෙකුට බරපතළ වැඩ සහිතව ජීවිතාන්තය දක්වා සිරදඬුවම් නියම වනු ඇත. වෙනත් කාන්තාවක් විවාහ කරගැනීමෙන් තම සැමියා වළක්වන සෑම බිරියකටම ජීවිතාන්තය දක්වා සිරදඬුවමක් හිමි වේ. මේ ව්‍යවස්ථාව එරටේ උසස්තම ආගමික හා ව්‍යවස්ථාපිත නීතිය වන මහාමුට්ටි නීති සංග්‍රහයේ කොටසක් බවට ද පත්කර ඇත.’’\nඇත්ත ලෙස බොරුවක් ලිවීමේ කලාව දිනමිණ අපූරුවට ප්‍රගුණ කර තිබේ. එක් බොරුවක් වැසිමට තව බොරු ලිපි ගණනාවක් එය උපුටා දක්වයි.\nමෙය හරියටම පසුගිය ජනාධිපතිවරණ සමයේ දී පොදු අපේක්ෂක මෛත්‍රීපාල සිරිසේන මහතාගේ සහ එවකට විපක්ෂ නායක රනිල් වික්‍රමසිංහ මහතාගේ අත්සන් ව්‍යාජ ලෙස භාවිත කරමින් තිස්ස අත්තනායක විසින් ඉදිරිපත් කරන ලද ලියවිල්ල ඇත්තක් යැයි පිළිගැනිමක් වැන්න.\nමෙම පුවත අමූලික බොරුවක් බව ඉරිත්‍රියානු ආණ්ඩුවේ තොරතුරු අමාත්‍යාංශය විසින් කරන ලද ප්‍රකාශය බීබීසී ලෝක සේවය විසින් මේ වන විට දෙවරක්ම පුවත් වශයෙන් ප්‍රකාශයට පත් කර තිබේ. The polygamy hoax that spread from Iraq to Eritrea නමින් දින දෙකකට පෙර එම වාර්තාව මෙතැනින් කියවිය හැකි ය. http://www.bbc.com/news/blogs-trending-35430909\nEritrea ‘appalled’ by hoax forced polygamy story නම් අනෙක් වාර්තාව මෙහි කියැවිය හැකි ය.[“Even a madman in [the Eritrean capital] Asmara would know that this story was not true,” an Eritrean official told the BBC.]\nඅන්තර් ජාලයෙහි විශ්වසනීය වෙබ් පුවත් අඩවි කරා ගොස් මෙම පුවතෙහි හරි වැරුද්ද බැලිමටවත් දිනමිණ උනන්දු වි නැත.\nමෙම ව්‍යාජ වාර්තාව සිංහල මුහුණු පොත්කරුවන් විසින් ප්‍රචාරය කරමින් තිබෙන්නේ දැනට සතියක පමණ කාලයක සිට ය. දැන් පෙනෙන විදිහට දිනමිණ ද මුහුණු පොතේ ඕපාදූප යළි පළ කරන කඩමාල්ලකි.\nමෙවැනි ආයතනයක පුවත්පත් හි අගමැති වික්‍රමසිංහගේ මුහුණට කලු කොඩියක් දැමිම අරුමයක් ද?\nඅහෝ යහපාලන මාධ්‍ය පාලනය!\nසුනන්ද දේශප්‍රිය | Sunanda Deshapriya ",
    "URL": "https://www.vikalpa.org/article/26087",
    "Category": "N/A"
}