{
    "Source": "www.vikalpa.org",
    "Timestamp": "May 21, 2019",
    "Headline": "සිහිපත් කරන අතර තුර, අමතක නොකරමු! | #MAY18sl ශ්‍රී ලංකාව",
    "News Content": "iMage: VIKALPA[2018 May 18 – Mullivaikkal]\nවෙසක් උත්සවය සමරන මැයි 18 වන දා, බෞද්ධයන්ගේ අති පූජනීය දිනයයි. එනම්, බුදුරජාණන් වහන්සේගේ උපත, බුද්ධත්වය සහ පරිනිර්වාණය සිහිපත් කෙරෙන දිනයයි. \nසති දෙකකට පෙර යෙදුණු මොහොමඩ් නබි තුමන්ට දේව වාක්‍යය දේශනා කළ දිනයෙන් (එනම් මැයි 5) ශුද්ධ වූ රාමසාන් මාසය ඇරඹුණා. \nඊට සති දෙකකට පෙර (අප්‍රේල් 21), ජේසුස් වහන්සේගේ උත්ථානය අනුස්මරණය කෙරෙන, ක්‍රිස්තියානි භක්තිකයන්ගේ ප්‍රධානතම ශුද්ධ වූ ආගමික උත්සවය යෙදී තිබුණා. \nමේ ගෙවුණු මාසය තුළ තිබූ ආගමික විභවය අතිශයින් ප්‍රබලයි. සිතාගත නොහැකි තරමට ප්‍රබලයි. \n අවුරුදු දහස් ගණනකට පෙර, තම තමන් පසක් කරගත් මාර්ගයට අවතීර්ණ වීමට ශත්කිය සහ ධෛර්යය තිබූ, තරුණයන් තිදෙනෙකු හැටියට අපි බුදුන්, මොහොමඩ් තුමන් සහ ජේසුස් වහන්සේ ගැන සිහිපත් කරමු. මේ මිනිසුන් තිදෙනාගේ තෝරාගැනීම්, ඔවුන්ගේ ඉගැන්වීම් මත පදනම්ව ජිවත්වීමට, ආදරය කිරීමට සහ සමාව දීමට තෝරාගත් බිලියන ගණනක් මනුෂ්‍යයන්ගේ ජීවිතත්, ඔවුන්ගේ නාමයෙන් ද්වේෂකිරීම, රිදවීම සහ විනාශ කිරීම තෝරාගත් තවත් දහස් ගණනකගේ ජීවිතත් තීරණය කරනු ලැබ ඇත. \nශ්‍රී ලංකාව නැමැති කුඩා දිවයින, මේ වන විට මෙකී ආගම් ත්‍රිත්වයේ විභවය සිය දේශ සීමා තුළ රදවා ගැනීමේ අරගලයක නිරතව සිටියි. පසුගිය මාසයේදී පාස්කුවෙන් ඇරඹි, රාමසාන් පසුකරමින් වෙසක් සැමරුම වෙත පිය නැගූ රට, ක්‍රිස්තියානි, මුස්ලිම් සහ බෞද්ධ යන ප්‍රජාවන් එකිනෙකා අතර ප්‍රචණ්ඩත්වය, ක්‍රෝධය, සහ භීතිය රජයන සමාජයක් කරා පසුබැස ඇත. \nමෙයින් ඇති කරන කම්පාව දරා ගත නොහැක්කකි. \nකෙසේ වෙතත් අද දවසේ ශ්‍රී ලංකාව සම්බන්ධයෙන් හද කම්පා කරවන කාරණය වන්නේ, ලෝකයේ ආගම් තුනක සැමරුම් යෙදී ඇති මාසයක් තුළ මේ ආගම් වලට අයත් ජනයා අවිශ්වාසයෙන් සහ භීතියෙන් එකිනෙකා වෙතින් ඈත්වීම පමණක් නොවේ. වඩා හද සසල කරවන දේ වන්නේ, ඛේදවාචකයේ එක් පදාසයක් මේ මොහොතේ අපට අමතක වී තිබීමයි. ශ්‍රි ලංකාව ලෝක ආගම් හතරක් නියෝජනය කරනවා සේම, ප්‍රධාන ජාතිකත්ව හතරකට අයත් ජනයා ජිවත්වන රටක් ද වෙයි. වෙසක් උත්සවය යෙදුණු මැයි 18 වනදා අප සියළු දෙනාම පෙළූ විනාශකාරි සිවිල් යුද්ධයේ අවසානය සටහන් කරන දිනය ද යෙදුණි. ඒ යුද්ධයේදී ඉසිලිය නොහෙන මහා පිරිපතක් අත්වින්දේ අපේ රටේ දෙමළ ප්‍රජාවයි.\nහැමවිටම, ඛේදවාචකය වන්නේ මතු පිටින් පෙනෙන ප්‍රචණ්ඩත්වය හෝ අප සිහිපත් කරන ප්‍රචණ්ඩත්වය නොවේ. අප අමතක කරන්නට තෝරාගෙන සිටින ප්‍රචණ්ඩත්වය ද ඛේදවාචකයකි. \nඑබැවින් අද අපි නිමේෂයක් නැවතී අමතක නොකිරීමට මතක් කරගමු. \nවෙසක් උත්සවය සිහි කරන විට, සිවිල් යුද්ධයේ නිමාව අමතක නොකරමු. \nයුද්ධයේ නිමාව සිහි කරන විට, එය නිමා වූයේ කෙසේදැයි යන්න අමතක නොකරමු. අප තවමත් විසදුම් සොයන්නට නොපෙළඹුණු ප්‍රචණ්ඩත්වය සහ අයුක්තීන් අමතක නොකරමු. \nමේ සියල්ල සිහිපත් කරන්නට සිහි කරන මොහොතේ තමන්ගේ නැති වූ ආදරණීයයන්ව ප්‍රසිද්ධියේ ස්මරණය කරන්නට අවසර නැති මිනිසුන් අපේ රටේ සිටින බව අමතක නොකරමු. මෙය කෙතරම්ම වේදනාබර දෙයක්දැයි යන්න අමතක නොකරමු. \nයුද්ධයේ නිමාව සිහි කරන විට, එය කෙතරම් ඉක්මනින් ආපසු පැන නැගිය හැකිද යන්න අමතක නොකරමු. \nසිවිල් යුද්ධය ආරම්භ වෙද්දී අත්දුටු කම්පනය හමුවේ, ළමා වියේදී අප අත්විදි බිය සහ ව්‍යාකූල බව සිහිපත් කරන විට, අපි අපේ දෙමව්පියන් දෙස බලා සිටි ආකාරයටම අපේ දරුවන්ද අද අප දෙස බලා සිටින බව අමතක නොකරමු. මේ මොහොතේ අප හැසිරෙන ආකාරය අපේ දරුවන්ට ඔවුන්ගේ ජිවිත කාලය පුරාම මතක සිටිනු ඇති බව අමතක නොකරමු. \nඅපි ලහි ලහියේ අපේ තාප්ප ඉහළට බැද, ආරක්ෂක කැමරා සවි කිරීමට සිතන විට, වෛරයෙන් ආරක්ෂා විය හැක්කේ මිනිසුන් අතර විශ්වාසය ගොඩ නැංවීම තුළින් පමණක් බව අමතක නොකරමු. අපේ ඉලක්කය විය යුත්තේ තාප්ප කඩා දමා ආරක්ෂක කැමරා ඉවත් කිරීම බව අමතක නොකරමු. මේ අරමුණ වෙනුවෙන් වෙහෙසෙන්නට අමතක නොකරමු. \nආවේක්ෂණ කැමරා සහ ආරක්ෂක සේවය යනු අප එකිනෙකාගෙන් වෙන්ව කොටු වීමට යොමු කරවන ලාභදායී ව්‍යාපාරයක් බව අමතක නොකරමු. වැදගත් දේ මතින් හදිසියෙන් කළ යුතු දේ තෝරා ගැනීමට අමතක නොකරමු. \nඑසේම ඇතැම් ව්‍යාපාර වර්ජනය කිරීමත් මිනිසුන්ගේ ජිවන මාර්ග විනාශ කිරීමත් පෞද්ගලික ලාභ ප්‍රයෝජන මගින් මෙහෙයවනු ලැබ සිදු වෙන බව සිහිපත් කරමු. මේවාට ජනතාව උසි ගන්වන පිරිස ලාභ උපයන්නේ කෙසේද යන්න අමතක නොකරමු. \nඅපේ මාධ්‍ය හරහා ප්‍රචාරය වෙන බොහෝ ප්‍රවෘත්ති, ප්‍රවෘත්ති නොව හුදු දේශපාලන ප්‍රචාරණය පමණක් බව අමතක නොකරමු. මේ මාධ්‍ය ආයතනවල දේශපාලන න්‍යාය පත්‍ර සහ ව්‍යාපාරික අභිලාශයන් මොනවාද යන්න නිරන්තරයෙන් සිහිපත් කරමු. \nඑසේම, අප වෙත සත්‍යය ගෙන එන්නට ගත් උත්සහය වෙනුවෙන් ඝාතනයට ලක් වූ ජනමාධ්‍යවේදින්ව අමතක නොකරමු. \nඅපේ දේශපාලඥයන් නිරන්තරයෙන්ම අපව පාවා දෙමින් අප අතර බෙදීම් ඇති කරන බව අපට හැමවිටම අමතක වෙන බව පෙනේ. ඔවුන් නැවත නැවතත් අපව පාවිච්චි කරමින් පාවා දෙන බව මතක තියා ගනිමු. මෙය හැමවිටම මතක කියා ගමු. \nඅවසාන වශයෙන්,\nඅප අන්‍ය ආගමිකයන් භක්තියෙන් සිහිපත් කරන විට ඔවුන්ද අප ගැන සිහිපත් කරනවා ඇතිය යන්න අමතක නොකරමු. \nවෙනෙකෙකුගේ අරමුණක් වෙනුවෙන් විනාශ වී ගිය මිනිසුන්ව සිහිපත් කරන විට, අපේ නාමයෙන් ද ජීවිත විනාශ වීමට ඉඩ ඇති බව සිහිපත් කරමු. අපේ නම් වල පවිත්‍රතාව රැකගැනීමට අමතක නොකරමු. කිසිදු ඝාතනයකට, වෛරයකට, හිංසාවකට අපේ නම එක් නොකළ යුතු බව සිහිපත් කරමු.\nඅපි මෙහි ආවේ කෙසේද යන්න කිසි දවසක අමතක නොකරමු. අනෙකාත් අප සමග මේ ගමනෙහි නිමග්නව සිටින බව සිහිපත් කරන්නට අමතක නොකරමු. අප ඔවුන්ගේ ජිවිත අපේ දෑත් මත තබා ගෙන සිටින විට, ඔවුන්ද අපව ඔවුන්ගේ දෑත් මත තබා ගෙන සිටින බව කිසිදාක අමතක නොකරමු. යම් කිසි දවසක, අපව ඔවුන්ට මතක තිබීම අපට අවශ්‍ය විය හැකි බව අමතක නොකරමු.\nරුවන්ති ද චිකේරා | Ruwanthie de Chickera\n[සිංහල පරිවර්තනය- නදී කම්මැල්ලවීර]",
    "URL": "https://www.vikalpa.org/article/34909",
    "Category": "N/A"
}