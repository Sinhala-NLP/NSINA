{
    "Source": "www.vikalpa.org",
    "Timestamp": "January 20, 2008",
    "Headline": "තිරුකෝණමලෛ සඳ",
    "News Content": "සදුර්ෂන්\nරාජන්ගෙ පොඩි කොල්ලා\nහැමදා ම හවසට\nදෑසින් අහස අල්ලා\nහඳට අඩගහනවා\nඅත් පොඩි හොල්ල හොල්ලා \n‛‛නිලා නිලා ඕඩි වා\nනිල්ලාමල් ඕඩි වා\nමලෛ මීදු ඒරි වා\nමල්ලිහෛ පූ කොන්ඩු වා’’ \nඔන්න එතකොට\nකෝනේෂ්වරන් දෙවොල මුදුනට\nඅත තියාගෙන\nසඳ නැගී එනවා\nතිරුකෝණමලෛ අහසට \nදුරුතු සීතල දවසක\nරැයට සඳ අමතකව\nඅහසේ දමා ගොස් තිබුණා\nහිරු කබ කඩන මොහොතේ\nපිච්ච මල් නෙතු බරට\nරේණු අතරින් කඳුළු සැලුවා \nයන එන මං නැතුව\nචයිනා බේ පතුළට\nනැංගුරම් ලෑ සඳවත\nතුහින එක එක එකතු කෙරුවා\nතිරුකෝණමලෛ එක් මංසලක\nරුහිරු බිඳු තැවරුණ\nපිච්ච මලකින් සුවඳ ගැලුවා \nකුරුලු කූජන නෑසෙන\nතිරුකෝණමලෛ උදෑසන\nගෙමිදුලට බට පුතු හට\nසඳුගෙ අසරණ දෙ නෙත පෙනුණා\nළ හිරු කිරණට නොපෙනෙන\nසුමුදු අතැඟිලි තුඩගින\nපුතුගෙ හිස මත සෙමෙර සැලුණා \nඒ දුරුත්තේ සිට\nහිරු වැඩ ඇරෙන හවසට\nපුංචි දෑසක් අහස අල්ලා\nසඳට අඬගහනවා\nසිඟිති අත් පොඩි හොල්ල හොල්ලා \nමංජුල වෙඩිවර්ධන ",
    "URL": "https://www.vikalpa.org/article/390",
    "Category": "N/A"
}