{
    "Source": "www.vikalpa.org",
    "Timestamp": "March 6, 2021",
    "Headline": "මියන්මාරය තවත් වීරවරියක් මිහිදන් කරයි: “අපේ ස්ත්‍රීන්ගේ ලේ රතුය”",
    "News Content": "දහඅට හැවිරිදි මා කියල් සින් Ma Kyal Sin පසුගිය බදාදා මිලිටරි ආණ්ඩුවට ප්‍රතිවිරුද්ධකම් පෑමේ උද්ඝෝෂනයට ගියේ ඇයගේ හිස සිඹ පියා තිළිණ කළ ආශීරවාද වදන් සිත් පුරවාගෙන සතුටු සිතෙනි. ඇය මියන්මාරයේ දෙවන විශාලතම නගරය වන මන්ඩලේහි ජීවත් විය.\nපසුගිය නොවැම්බරයේ පැවති මැතිවරණ දිනයෙහි මා කියල් සින් ඇයගේ පියා සමඟ ඡන්දය ප්‍රකාශ කළ වර්ණ ගැන්වූ සිය දබරැඟිළි ඹසවූ ජායාරූපයක් ඇයගේ ඉන්සටර්ග්‍රෑම් පිටුවට එක්කර තිබුණි. මැතිවරණයෙන් ප්‍රජාතන්ත්‍රවාදය සඳහා වන ජාතික ලීගය මහ ජයක් ලැබුවේ මිලිටරිය බිය ගන්වමිනි.\n“මගේ ජීවිතයේ පළමු වතාවට මම පුරවැසියෙකු ලෙස මගේ වගකීම භාර ගත්තා … හදවතින්ම එක ඡන්දයක්” යැයි කියල් සින් සිය ෆේස්බුක්හි ලියූවේ තීන්ත ගෑ සිය ඇඟිල්ල සිප ගන්නා පින්තූරයක් පළ කරමිනි.\nමා කියල් සින් නැටුමටත් මිරිස් රසැති කෑමටත්, රතුම රතු ලිප්ස්ටික් වලටත් ඇළුම් කළාය. අමතරව ඇයගේ ලැදියාවක් වූවේ තායි ක්වන් දෝ නම් බුරුම සටන් ක්‍රමයටය. ඇය සටන් ක්‍රම පුහුණුකාරියක්ද විය.\nනව යොවුන් වියේ සිටි ඇය වියයුතු පරිදිම විනෝදනාමී විය. සිය ෆේස්බුක් පිටුවෙහි ඇය තමාගේ හැඩකාර සෙල්ෆි ජායාරුපද සිය නර්ථනයන්ද දැමුවාය. උපන්දින සාදයන්හි ජායාරූප පෙළ ගැස්වුවාය. ඇය ලස්සන ඇදුම්වලටද ඇලුම් කළාය.\nඑමෙන්ම ඇයට සමාජ සාධාරණය සහ යුක්තිය ගැන හැගීමක් ද තිබුණි.\nඑමෙන්ම ඇගේ පියා සමඟ ඇයගේ සමීප සම්බන්ධතාවය විදහා දක්වන ඡයාරූපද එහි වෙයි. පසුගිය මාසයේ මුදු මොළොක් මොහොතක ඇයගේ පියා ඇගේ මැණික් කටුව වටා නිර්භීතකම සංකේතවත් කරන රතු පීත්ත පටියක් බැද ඇති බව එක් ඡායාරූපයකින් පෙනේ. \n“මට මේ ගැන වෙන කියන්න දෙයක් නැහැ – ස්තූතියි තාත්තේ!” යැයි කියල් සින් “මියන්මාරයට යුක්තිය” යන හැෂ් ටැගය සමඟ එම ඡයාරූපයට ලියා තිබුණි.\nඉන්ස්ටග්‍රෑම් සමාජ ජාල අඩවියහෙි ඇය පෙනී සිටියේ ඒන්ජල් නොහොත් සුර දූතිකාව යන නමිනි. ඇය දැන් නිදහසේ සුරදූතිකාවකි.\niMage by: https://twitter.com/matthewfsmith/status/1367241092039639054\nඇය නිදහස් ජීවිතයක් පතන මියන්මාර තරුණ ජනයාගෙන් අයකු විය. මැතිවරණයෙන් සිය නායිකාව වූ අවූන් සාං සුකී ලද මහ ජය යුද්ධ ටැංකි මගින් චප්ප කළ විට එය පිළිගැනීමට මේ තරුණ පරම්පරාව සූදානම් වූයේ නැත.\nමියන්මාරයේ පුරුෂාධිපත්‍යවාදී දේශපාලන සහ සංස්කෘතික බැදීම් නොසළකා ප්‍රතිවිරුද්ධකම් පෑමේ පෙරමුණු බලඇණියක් බවට තරුණ ස්ත්‍රීහු පත් වූහ. විරෝධතා උද්ඝෝෂන අතරතුර හමුදා ප්‍රහාරයන්ගෙන් තුවාල වන සිය සහෝදර සහෝදරියන්ට ප්‍රථමාධාර දීමට සූදානමින් වෛද්‍ය ශිෂ්‍යාවෝ පා ගමන්වලට එක්වූහ.\nමියන්මාරය කොතරම් පුරුෂ මූලික සම්ප්‍රදායන්ගෙන් සිරගතව ඇත්ද යත් ස්ත්‍රියකගේ සහ පුරුෂයකුගේ ඉණෙන් පහළට අදින ඇදුම් එකට සේදීම සළකන්නේ වරදක් ලෙසය. එසේ කළහොත් පුරුෂයාට අපලය. මේ නිසාම විරෝධතාවයන්ට එක් විය නොහැකි වැඩිහිටි ස්ත්‍රීහු පාරවල්වල, මිලිටරි සහ පොලිස් හමුදා බිය ගැන්වීමට සිය ලුන්ගි සහ සරොම් පාරවලට ඉහළින් එල්ලා තිබෙනු මේ දිනවල දැකිය හැකිය. \nතත්මදෝව යැයි නම් කැරෙන මිලිටරියේ ඉහළ තනතුරුවල කිසිදු ස්ත්‍රියක නැත. එසේ වෙතත් නොවැම්බර් මැතිවරණයෙහි ප්‍රජාතන්ත්‍රවාදය සඳහා ජාතික ලීගයේ අපේක්ෂක ලැයිස්තුවල සියයට විස්සක් වූයේ ස්ත්‍රීන්ය.\nමිලිටරිය එනම් තත්මදෝව දැනටමත් ස්ත්‍රී විරෝධය අවුළුවන්නට ජාතිකවාදී පසුගාමිත්වය යොදා ගනිමින් සිටි. “මේ පෙළපාලි යන ගැහැණු හරියට ඇදුම් අදින්නවත් දන්නේ නැහැ” යැයි එහි ප්‍රධානියා කියයි. ඉන් මේ ඒකාධිපතියා අදහස් කරන්නේ ගැහැණුන් දිග කලිසම් නොඇදිය යුතු බවයි. \nකොතැනත් වර්ගවාදීහු ස්ත්‍රීන් පාලනය කිරීමට පසුගාමී සංස්කෘතික මෙවළම් යොදා ගනිති.\nතත්මදෝව එරට මිලිටරි පාලනයකට යට කිරීම නිසා වැඩිම පහර වදින සමාජ කණ්ඩායමක් වන්නේ ස්ත්‍රීන්ය. ඊට හේතුව නම් පසුගිය දස වසර පුරා පැවැති ප්‍රජාතන්ත්‍රවාදී අවකාශය ස්ත්‍රීන්ට ආරථික සමාජ සහ දේශපාලන නිදහස ලබා ගැනීමට උපකාරී වූ නිසාය. දැන් මිලිටරි ඒකාධිපතිත්වය එම සියලු අවස්ථා තර්ජනයට ලක් කරයි.\nමිලිටරි පාලනය පැරදවීම තමන්ගේ ද කාර්යයක් බව එරට ස්ත්‍රීහු ජීවිතයෙන්ම ඉගෙන ගෙන සිටිති. විශේෂයෙන්ම යෞවනියෝ සිය නිදහස, යකඩ සපත්තුවට පැගී යෑමට ඉඩ නොදීමට අධිශ්ඨාන කරගෙන සිටිති. \nසිය දහස් ගණනින් ස්ත්‍රීහු එරට දෛනික පාගමන් සඳහා එක්රැස් වෙති. ඒ අතර ගුරුවරියන්, ඇඟලුම් සේවිකාවන් සහ වෛද්‍ය සේවකාවන්ගේ වෘත්තීය සමිති ඉදිරියෙන්ම සිටිති. \nමෙළෙස වීදි අරක්ගත් සිය සගයින් සමඟ මා කියල් සින් දිනක් නෑර එක්වූයේ ඒ හැගීමෙනි. ඔවුන් නිරායුධ එනමුත් අදම්‍ය අධිශ්ඨානයකින් පණ පෙවුණු බලවේගයක් වේ.\nඒ ඉරණම් සහගත බදාදා මා කියල් සින් සිය ටී ෂර්ටයේ පසුපස “අපට ප්‍රජාතන්ත්‍රවාදය අවශ්‍යයි. මියන්මාරයට යුක්තිය. අපේ ඡන්දවලට ගරු කරන්න” යන පාඨය ස්ටෙප්ලර් කර ගෙන තිබුණි. ජේත්තුකාර ටී ෂර්ට්වලට කැමැති වූ ඇයගේ ඒ ටී ෂර්ටයේ ඉදිරිපස වුයේ Everything will be all Right! “ හැම දෙයක්ම හරියාවි” යන පාඨයයි. දැන් ඒ පාඨය ප්‍රතිවිරුද්ධකම් පෑමේ පොදු උද්යෝග පාඨයකි.\nඑදින ඇයට යළි සිය පියා දක්නට යෑමට ලැබුණේ නැත.\nවිරෝධතාකරුවන් සහ විරෝධතාකාරියන් තිස් අටදෙනෙකුට මරණය උරුම කළ මියන්මාරයේ කලු බදාදා නමින් හැදින්වෙන පසුගිය 03දා හමුදාව හිසට වෙඩි පහර දෙකක් ද පපුවට එක් වෙඩිල්ලක්ද තබා මා කියල් සින් මරා දැමුවේය. සැනෙන් ඇයගේ මරණය සමාජ මාධ්‍ය දෝංකාරයක බවට පත්විය. ඇය විරුද්ධකම්පෑමේ අධිශ්ඨානයේ යෞවන ප්‍රතිමූර්තියක් බවට පත් විය.\nඇයගේ මරණයෙන් පසු ඇය සමඟ ප්‍රතිවිරුද්ධකම් පෑමේ යෙදී සිටි තරුණියක් මෙසේ කීවාය. “මියන්මාරයේ ස්ත්‍රීන්ගේ ලේ රතුපාටයි.”\nපසුදා පැවැති ඇයගේ අවමංගල්‍ය උත්සවය දහස් ගණනින් පිරී ගියේය. \nමේ සතියේ උද්ඝෝෂණයකට යාමට පෙර, මා කියල් සින් ඇයගේ රුධිර වර්ගය සිය ෆේස්බුක් පිටුවේ ලියුවාය. ඇගේ දුරකථන අංකයද එහි දක්වා තමාට යම් කරදරයක් සිදු සිදුවුවහොත් සිය අවයව පරිත්‍යාග කිරීම පිනිස ලබා ගන්නා ලෙස ලියුවාය.\n“මා මිය ගියහොත් මට (මගේ අවයව) පරිත්‍යාග කළ හැකිය. යමෙකුට හදිසි උපකාර අවශ්‍ය නම්, එය මගේ මරණයට හේතු වුවද මගේ අවයව ලබා දිය හැකිය” යනුවෙන් ඇය එහි ලියුවේය.\nවිරුද්ධකම්පෑම යකඩින් සහ බෝමබ දුමාරයෙන් යටපත් කිරීමට තත්මදෝව දත්මිටි කන බව හැම දෙනෙක්ම දැනසිටියේය. “විප්ලයවය යනු අනෙකා මැරීමට නොව තමා මියයන්නට සූදානම් පිරිමින්ගේ සහ ගැහැණුන්ගේ ව්‍යායාමයකි” යැයි ලීවේ චේ ගුවේරාය.\nඋද්ඝෝෂණය අතරතුර කියල් සින්ගේ අවසන් මොහොත ඇයගේ මිතුරියන්ගේ ජංගම දුරකථනයන්හි සටහන් විය. හමුදා වෙඩි තැබීම් මැද ඇය පාර දිගේ බඩගාගෙන කඳුළු ගෑස් පිපිරුම් මධ්‍යයේ ආවරණයක් සොයා යන අයුරුය.\nවෙඩි තබා ඝාතනය කිරීමට මොහොතකට පෙර, කඩකොලු වූ ජීන්ස් යුගලයකින් සැරසී සිටි කියල් සින් සිය සහෝදර සාමකාමී විරෝධතාකරුවන් දිරිමත් කරනු ජංගම දුරකතන වීඩියෝවන්හි දැක්වේ. ආරක්ෂක අංශ විසින් එල්ල කරන ලද කඳුළු ගෑස් ප්‍රහාරයන් මැද කියල් සින් සිය සගයින්ගේ දෑස් පිරිසිදු කිරීම සඳහා වතුර බෙදයි. තවත් විරෝධතාකරුවෙකු විසින් පටිගත කරන ලද වීඩියෝවක ඇය කෑගසයි: “අපේ ජනතාවගේ ලේ හැලෙන්න දෙන්න බැහැ!”\nඇය සොයා පැන්නූ මිලිටරිය පේනමානයේ සිට ඇයගේ පපුව පසා කරමින් වෙඩිල්ලත් තිබ්බේය. “ඇය මගේ ජීවිතයේ මෙතෙක් දැක ඇති නිර්භීත කෙල්ල” යැයි කියල් සින්ගේ අවසාන ඡායාරූප කිහිපයක් ගත් කළ කෝ ලූ මාව් පුවත්පත් වාර්තාකරුවන්ට කීවේය.\n\nඇගේ නමේ අර්ථය බුරුම බසින් “පිරිසිදු තාරකාව” ය. එනිසාම මේ විනෝදකාමී කෙල්ල සිය ටී-ෂර්ටයට යටින්, තරු හැඩැති පෙන්ඩනයක් පැළඳ සිටියේය. “ඔබ තරුවක් දුටුවහොත් මතක තබා ගන්න, අන්න ඒ මම තමයි” කිය කිමට ඇය පුරුදුව සිටිාය් මරණය අවට සැරිසරණ බව දැන සිටි නිසාය. \nඇයද ඇතුළව තරුණ තරුණියන් 38 දෙනෙකු ඝාතනය කළ බදාදා ට පසුදා උදෑසන යළි විදි අරක් ගත් තරුණ ජනයා “හැමදේම හරියාවි” යැයි උදයෝග පාඨ රැගෙන විත් තිබූණි. \nබ්‍රහස්පතින්දා උදෑසන ඇය වෙනුවෙන් ශෝකයට පත් පිරිස් මියන්මාර ජනප්‍රිය විප්ලවවාදී ආදර ගීතයක් වන, “ලෝක අවසානය තෙක් අපි අමතක නොකරමු” යන්න ගායනා කළේ මල් කළඹ සහ මල් වඩම් දරාගෙන ඇගේ මෘත දේහයට කදුලු සහ අධිශ්ඨානය මුසු ආචාරය දක්වමිනි. \nඒ ගීයේ පද කිහිපයකින් කියල් සින්ට සුව නින්දක් සහ ජය පතමු.\nසදාකාලිකත්වය ලස්සනයට සීතලයි\nසුරදූතිකාවන් මහලු වේදැයි නොදනිම්\nඔබේ දෑසෙහි මා ගිලීයයි\nමං සයුරක අතරමංය\nඔබ දන්නවා මට හැම දෙයක්ම ඔබම බව\nකිසිදා බිය නොවන්න\nසියල්ල අළු පැහැයට හැරෙන විට\nඑපා, බිය ‍වෙන්න එපා\nමට ඕනෑ ඔබේ ආදරය පමණමයි\nදෙන්න මට ඔබේ සියලු වේදනාවන්\nලෝකාවසානයම තෙක්\nපහළටත් ආපස්සටත්\nකාලාවසානයම තෙක්\nකාවද මාව නවත්වන්නේ\nඔවුන් උත්සාහ කළදෙන්\nඅඳුරු දවස්\nඅඳුරුතම රාත්‍රීන්\nමං නතරවන්නේ නැහැ\nමැරෙන කං\nමගේ ආදරිය\nලොව නතරවනු තුරු\nමා ඔබ අමතක කරන්නේ නැහැ\nමගේ ආදරිය.\nදැන් ඒ හඩ නින්නාද වන්නට හරින්න.\nමා කියල් සන්, ලෝකාවසානය වනතුරු ඔබ නිදහසේ සුරදූතිකාවකි. නිදහස සඳහා දිවි පුදන නමක් ඇති නමක් නැති සුවසහක් විරුවන් සහ විරවරියන් සමඟ ලස්සනට සීතල සදාකාලිතත්වයේ සැතපෙන්න.\nසොයුරිය, සොහොනේ අළු මට දෙන්න.\nමගේ පණ ඔබ ගන්න! \nසුනන්ද දේශප්‍රිය | Sunanda Deshapriya",
    "URL": "https://www.vikalpa.org/article/39914",
    "Category": "N/A"
}