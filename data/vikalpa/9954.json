{
    "Source": "www.vikalpa.org",
    "Timestamp": "August 18, 2012",
    "Headline": "රුසියාවේ පුසි රයට් ගායිකාවන් ට වසර දෙකක සිර දඬුවම්",
    "News Content": "\nකඩාකප්පල්කාරී ක්‍රියාවන්හි නිරත වීමේ චෝදනාවලට වැරදිකරුවන් බව තීන්දු කෙරුණු රුසියාවේ පුසි රයට් වේග රිද්ම සංගීත කණ්ඩායමේ නදේශා තොලොකොනිකෝවා, මාරියා අලෙක්හීනා, යෙකතෙරිනා සමුත්සෙවි ගායිකාවන් තිදෙනාට අවුරුදු දෙක බැගින් සිර දඬුවම් නියම විය.\nපසුගිය පෙබරවාරි මාසයේ මොස්කව් අගනුවර ප්‍රධාන දේවස්ථානයේ දී පුසි රයට් ගායිකාවන් තිදෙනා ජනාධිපති පූතින්ට එරෙහිව ගීයක් ගායනා කිරීමෙන් අනතුරුව ඔවුන් සිරභාරයේ පසු වූ අතර මෙය රුසියාවේ මෑත ඉතිහාසයේ මහජන අවධානය තදින් යොමු වූ නඩු විභාගයක් ලෙස ජාත්‍යන්තර වාර්තා සදහන් කරයි.\nමෙම නඩුව විභාග කළ මරීනා සිරෝවා විනිසුරුවරිය ප්‍රකාශකර සිටියේ පුසි රයට් ගායිකාවන් තිදෙනා දේශපාලන සහ ආගමික වෛරයෙන් අපරාධයක් කර ඇති බවත්, ඔවුන් සමස්ත රුසියානු සමාජයට සහ ආගම් අදහන්නන්ට අගෞරව කර ඇති බව අධිකරණය වැඩිදුරටත් ප්‍රකාශ කළ බවට වාර්තා විය. \nකෙසේ නමුත් මෙම පුසි රයටි ගායිකාවන් තිදෙනා අත්අඩංගුවට ගත් පසු විවිධ රටවල බොහෝ පිරිස් මෙන්ම ඇම්නෙස්ටි ඉන්ටර්නැෂනල් ඇතුලු ජාත්‍යන්තර මානව හිමිකම් සංවිධානද ඔවුන් නිදහස් කිරීමට තවමත් ප්‍රජාතන්ත්‍රවාදයට සහ මානව හිමිකම් සදහා නැඹුරැවක් නොදක්වන පුටින් රජයට බලකරමින් විරෝධතා ව්‍යාපාරයන් සංවිධානය කර තිබිණි.\nමේ ඔවුන් රැසියාව තුළ ගැයූ විරෝධාකල්ප ගිතයක්..(පරිවර්තනය – සුනන්ද දේශප්‍රිය | රුසියාව හොළවන ගෑනු තුන් දෙනා – ලිපියෙන්)\nදේව මතාවෙනි, කන්‍ය මරියතුමියෙනි, පූටින් පළවා හරින්න, පළවා හරින්න, පළවා හරින්න.\nකලූ ලෝගු, රන්මුවා උපපටි, හැම බැතිමතෙක්ම තදබදයෙන් වැද වැටෙයි,\nනිදහසේ අවතාර ඇත්තේ දෙව්ලොවයි,\nසමරිසියෝ දම්වැල් දමා සයිබිරියාවට,\nරහස් ඔත්තු සේවයේ ලොක්කා එහි සාන්තුවරයා වී\nවිරෝධකරුවෝ රංචු පිටින් සිර ගෙදරට යවත්.\n…..\nශුද්ධ වූ අසූචි, දෙවියන්ගේ අසූචි, ශුද්ධ වූ අසූචි, අසූචි, අසූචි\nසාන්ත මරියාවනි, ස්ත්‍රීවාදිනියක් වෙනු මැනව\nපල්ලිය ඒකාධිපතියන්ට මල්මාලා දමයි\nකුරුසය වැඩමවන්නේ සුඛොපභෝගී රථ වලිනි\nඔන්න ඔබේ පාසැලටත් පූජක දේශකයෙක් එන්න යනවා\nගිහින් එයාට මුදල් පුදන්න\nප්‍රධාන පූජක අදහන්නේ පූටින්\nපමා නොවී දෙවියන් ඇදහුවොත් යහපත්.\nමරියා දේව මෑණියෙනි,\nඔබ අපේ නම් පූටින් පළවා හරින්න, පළවා හරින්න, පළවා හරින්න.",
    "URL": "https://www.vikalpa.org/article/12092",
    "Category": "N/A"
}