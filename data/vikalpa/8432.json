{
    "Source": "www.vikalpa.org",
    "Timestamp": "December 6, 2013",
    "Headline": "නෙල්සන් මැන්ඩෙලා…| ඔබට සුභ ගමන් යුග පුරුෂයාණෙනි.!",
    "News Content": "දකුණු අප්‍රිකානු නිදහස් සටනේ පුරෝගාමියා වූ නෙල්සන් මැන්ඩෙලා අභාවප්‍රාප්ත විය. මිය යන විට 95 වියේ පසු වූ (1918 ජූලි 18 වැනිදා උපත ලැබූ) මැන්ඩෙලා, ප්‍රජාතන්ත්‍රවාදීව තෝරා පත් කර ගැනුන දකුණු අප්‍රිකාවේ පළමු ජනාධිපතිවරයා විය. ඒ සිය ජීවිතයේ තුනෙන් එකක් පමණ වර්ණභේදවාදී පාලනයක් යටතේ ගත කිරීමට බල කරනු ලැබීමෙන් පසු, බන්ධනාගාරයෙන් නිදහස් වී වසර හතරකට පසුව ය. \nලෝකය යහපත් ලෙස වෙනස් කිරීම වෙනුවෙන් සිය ජීවිතයම කැපකල, දකුණු අප්‍රිකානු කළු ජාතික සලකුණ ලෙස ලොවට නොමැකෙන ලෙස සටහන් තැබූ දේශපාලන පිටියේ නෙල්සන් මැන්ඩෙලා නැමැති යුග පුරුෂයා ලොවෙන් සදහටම සමුගෙන ඇත.\nනෙල්සන් මැන්ඩෙලා පිළිබදව, ඔහු ජීවත්ව සිටියදී, ලයනල් බෝපගේ විසින් ලියූ පහත කවිය 2013 ජූනි මස ‍ෙ‘විකල්ප‘ වෙබ් අඩවියේ පළ වූ අතර නැවතත් මේ මොහොතේ අප එය නැවත පළතරන්නේ නෙල්සන් මැන්ඩෙලා නැමැති යුග පුරුෂයා ට ගෞරවයක් ලෙසය.\nසදාතන පැතුමක් ය, මැන්ඩෙලා\nකවි පෙළේ සිංහළ පරිවර්තනය – ගාමිණී වියන්ගොඩ\nලයනල් බෝපගේ\nඕස්ටේ‍්‍රලියාවේ මෙල්බන් නුවරදී\n2013 ජූනි 25 වන දා\n—————————–\nසදාතන පැතුමක් ය, මැන්ඩෙලා\nමෙලොවින් ඔබ සමුගනී ද විගසින්?\nසමහර විට,\nනොවිය හැක ඇතැම් විට.\nඒත් ඔබේ එළිය නිවන්නට\nනුපුලූවන අඳුරට\nහැම හදකම අපේ ඔබ වෙසෙන නිසා\nඅපව සාඩම්බර කළ.\nසිරකරුවෙකු, රටක නායකයෙකු\nහඩක් නැති සුවහසකගේ රාජදූතයෙකු ලෙස\nඔබ අප අතැ’ර යන්නේ අභිමානයෙන්.\nවිසිහත් වසක් කූඩු කළ වහලෙක්,\nබරපතල වැඩ ඇතිව ගල් කැඩූ.\nඒත්,\nකිසිවෙකුට බැහැ බිඳින්නට\nඔබේ අභිමානය සහ මිනිස්කම.\nඒ වෙනුවට,\nකැඩුවෙහි ය ඔබ වර්ණ භේදය සදහටම\nපිට කොන්දක් ඇතිව සෘජුව සිටගෙන\nඔබේ ඉරණමේ අධිපතිව !\nඔබේ ආත්මයේ සෙන්පතිව!!\nඔබ මෙන්ම මා ද\nහිංසා, පීඩා, ප‍්‍රයෝග පරයමින්\nදශකයක් ගෙව්වා තනියෙන්ම,\nදඟගේක.\nයටත් නොවෙමින් හිස කෙලින් තබාගෙන\nඅපේක්ෂා සහ ප‍්‍රාර්ථනාවන් ගෙන් පිරිපුන් ව\nමානව ප‍්‍රජාවේ\nවඩා යහපත් හෙටක් සහ යුක්තිය ගැන\nසිහින මවමින.\nසුරකිමින් ඔබේ පරමාදර්ශ\nඅධිකාරයේ සිට සුසිරිතටත්\nඅවි බලේ සිට සුසංවාදයටත්\nවිතැන් විය ඔබ.\nඒත්,\nනිදහසේ සහ අභිමානයේ ඉමට\nඔබේ ජනයා කැන්දන\nසාමයේ අරගලය අත නොහැර.\nපිවිස සුසිරිතෙන් අධිකාරයට\nනසා අපේ පුරුෂාර්ථ\nකඳුළ සහ උදහසින් පිරි දේශයක් තනන්නට\nමගේ සගයන් තතනනු දකින සඳ\nමගේ දිවියම නාස්තියක් දැ යි\nසිතෙයි සමහර විටෙක.\nපැතිරේ අන්ධකාරයේ වළාකුළු\nභීතියේ ඝන මීදුම්\nමගේ දේශය වසා.\nවිනාශයේ සහ භීතියේ\nකාලයක ඇවෑමෙන්\nහදා ඇත වර්ණභේදවාදයේ දේශයක්්.\nයහපත් හෙටක් ගැන දෑස් දැල්වූ\nමහා පුරුෂයෙකු වූ ඔබ\nවැනසුවෙහි ය වර්ණභේදවාදය\nඔබේ දේශයේ.\nපැතුම් දේශයක් කෙළෙහි ය\nඔබේ ජනයාට.\nඒත්,\nඔබ නැති දකුණු අප‍්‍රිකාවක\nඔබේ සගයන් වේ ද සත්‍යවාදීන්\nඔබේ පරමාදර්ශයන් හට?\nඅපෙන් මතු පරම්පරාවෝ සුදුස්සෝ විය යුත්තෝය\nවඩා යහපත් විනීත හෙටකට.\nනූපන් ලොව ද අනුප‍්‍රාණ කරවන\nඔබේ පරමාදර්ශ මතුවට ද දිදුළන නිසාවෙන්\nඔබේ නාමය නොමැකේවා ය යන්න\nවෙයි මගේ ආශාව, වෙයි මගේ පැතුම.\nසූරාකෑමෙන් සහ අසාධාරණයෙන්\nඅපව ගෙන යන්නට\nනිදහසේ සහ යුක්තියේ මාවතට,\nකොපමණ නම් මැන්ඩෙලාවන්\nඕනෑ වේ ද ලෝකයාට?\nමැන්ඩෙලා, අපේ මැන්ඩෙලා\nසදා වැජඹේ මතකයේ ඔබ!\nඔබේ පරමාදර්ශය කිසිදා හැර නොදමත්වා යන්න\nසදාතන පැතුමය, අපේ ජීවිතයේ!!\n#\nඔබට සුභ ගමන් යුග පුරුෂයානෙනි.!!!",
    "URL": "https://www.vikalpa.org/article/18822",
    "Category": "N/A"
}