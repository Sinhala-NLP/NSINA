{
    "Source": "www.vikalpa.org",
    "Timestamp": "June 3, 2010",
    "Headline": "මහලේකම් කාර්යාලය දුම්රියපළ විකසිත වූවාය……. අපේ පැත්තේ ඒවා තාම චාටර්ය – එළ ‛අයිෆා’",
    "News Content": "මහලේකම් කාර්යාල දුම්රිය ස්ථානය දීප්තිමත් වී විකසිත වූවාය. ඒ ‛‛අයිෆා’’ උත්සවයට පින්සිදු වන්නට ය. ඉතාමත් කෙටි කලකින් හා වැඩි උද්යෝගයකින් මේ කර්තව්‍ය සිදු කිරීමට ආණ්ඩුවට හැකියාවක් ලැබිණි. එහි හාත්පස සුන්දරත්වයෙන් පිරිලා ය. දෙපැත්තේ බැමි ලා නිල්, මැද නිල් හා තද නිල් පාටින් වර්ණ ගල්වාලා ය. කොන්ක්‍රීට් දැමු බිම හැඩ ගැන් වී ඇත. දුම්රිය ස්ථානය ආරම්බයේ සිට අවසානය දක්වා දෙපස බිත්තීන්ට යාබදව සිත් මන බඳනා විදුලි ලාම්පු ය. දැන් දැන් මේ දුම්රිය ස්ථානයට අඩිය තැබීමටත් ලෝබය. ඒ තරම් සුන්දරය. පිරිසිදුය. ආසාවේ බැරිය. මේ ඉස්ටේසමේ එක් බැම්මක් දෙකට පලා එහා පැත්තේ ලොකු හෝටලේට යන්න ඇහැකි දොරටුවක් සකසා ඇත. එය දිලිසෙන බට දාලා වීදුරු දාලා නියම වහලයකුත් දාලා මරු නිමාවකට ඉතා ඉක්මනින් සකස් කරන ලද්දකි. දේශපාලකයෝ හා නිලධාරීන් අපේ රටේ වැඩ කොරති. ඒක මේකෙන් ඔප්පු වේ. කොටුවයි මහලේකම් එකයි අතර කොළ පාට වතුර තිබූ ගඳ ගහන ඇලටත් මොකක්දෝ කරලාය. දැන් වතුර කොළපාට නොවේ. වෙන මොකක්ද පාටක් ය. වතුරත් එතරම් ගඳ නැත. දැක්කාම පනින්නට සිත් දෙයි. \nඅනේ අපේ පැත්තේ ඒවා……. \nබොන්නට වතුර ටිකක් නැත. කැලෑවෙන් වටකර වනාන්තර සිරි ගනී. බියකරුය. පාන්දර කෝච්චියට පැමිණෙන්නේ හිතේ චකිතයකින්ය. රෑට කෝච්චියෙන් ආවාමත් ඒ බයම ය. නයි පොළොංගු ගහයි කියා බයේ බැරිය. ඉලුක් මාන පිරිලාය. හාත්පස පරිසරය හරක් පට්ටියකට මරුය. සමහර හරක් අයිති කාරයින් එතනින් ලවල්ල කපාගෙන ලෑන් මාස්ටරයකින් අරන් යනවා මා දැක ඇත. ඒ තරමටම හරක් කෑම මේසෙට ය. ඉඳ ගන්නට ඇත්තේ අඩු බංකු සංඛ්‍යාවකි. ඒවායින් වැඩි කොටසක් කැඩිලාය. මෙහි ලස්සනක් නම් කොහෙත්ම නැත. පරණ දැන්වීම් පුවරු කැතේ බැරිය. වැසිකිලි කැසිකිලි පහසුකම් ඇති මුත් ඒවාට යමට බැරිය. ඒ නිසා සෑම දා උදේට මූත්‍රා කිරීමට පිරිමි මගීන් අපේ ඉස්ටේසම එහා පැත්තේ ඇති කැලෑ පෙදෙසට යනවා මා නිතරම දැක ඇත. මාත් දවසක් දෙකක් එහි ගොස් චූ දමා ඇත. එතනත් ගඳේ බැරිය. මල් පෝච්චි ඇතැත් මල් ගස් එහි නැත. නෑ නෑ එකක් දෙකක් තිබුනා මතකය. බල්ලෝ දෙන්නෙක් හෝ තුන්දෙනෙක් අපේ ඉස්ටේසමේ පදිංචි වී ඇත. ඔවුන්ගෙන් එකෙක් එක දවසක් මට ගෙරෙව්වේ ය. රූට උන් පුටු වල නිදා ගනී. උදේට මයිල් හා බලු මැක්කන්ගෙන් ඉස්ටේසම පිරිලාය. එන සුවඳ ජාඩි සුවඳට සමානය. පේ ඉස්ටේසම අතුගානනවා මම දැක නැ. හැබැයි ඩස්පින් එකක් එහි ඇත. සුද්දාගේ කාලේ ඉඳලාම මේවා නවීකරණය වූයේ නැති බව කෝච්චියේ යන මාමා කෙනෙක් කිව්වා දැං මට මතකය. \nකටුනායක ඉදන් මහලේකම් දක්වා දුම්රිය සේවකයෝ ඕසෙට වැඩ ය. නමුත් කුණු පිරිලාය. තැන් තැන්වල හොඳය. හොඳ තැන්වලට වඩා කැත තැන් වැඩිය. එය මට අද උදේ කෝච්චියෙන් එන විට තේරුණේ ය. සුද්ද පවිත්‍ර කිරීමේ උද්යෝගය හා පිරිස වැඩි වූවාට සෙතක් සිදු වී නැත්දෝයි මට සිතිනි. විසිල් විතරයි බල්ටි නැතුවාක් මෙනි. ගරු ගාම්බීර ලෙස ඉන්දියානුවන්ව රැවටීමට ගත් උත්සාහය වතුරට කැපූ ඉනි සේ වූවාද? යන්න සැක සහිතය. \nකෙසේ හෝ ‛‛අයිෆා’’ සඳහා කොළඹ නගර අලංකරණය සඳහා රුපියල් මිලියන 25ක් විය පැහැදම් කර අවසන්ය. ඒ කොළඹ නගර සභාවේ ප්‍රධාන පරිපාලන නිලධාරි ඕමාර් කාමිල් මහතාගේ තේජසය (ලක්බිම, පි. 7, 2010 ජුනි 3). නමුත් අද උදේත් මහලේකම් හා කොටුව දුම්රිය පොළවල් දෙක අතර ඇති ලොකු බෝක්කුවට මෙහා පැත්තේත් ලොකු කුණු ගොඩක් ඇති බව කෝච්චියෙන් ආපු මට දැක ගත හැකි විය.\nඅනේ දෙවියනේ……\nඅපේ පැත්තේ ඉස්ටේසනුත් මහලේකම් වගේ හදා දෙන්න වගකිව යුත්තන්ගේ ඔලු වලට මොනවා හරි කර දෙත්වා… පිං අයිතිවෙයි. \nලබන අවුරුද්දේ අයිෆා එහේ තියමුද…නැතිනම් හැමදාම, හැමතැනම අයිෆා තියමුද….අයිෆා…. ",
    "URL": "https://www.vikalpa.org/article/3012",
    "Category": "N/A"
}