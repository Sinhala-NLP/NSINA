{
    "Source": "www.vikalpa.org",
    "Timestamp": "January 30, 2021",
    "Headline": "ජනාධිපති කොමිසමේ නිර්දේශ සහ රාජපක්ෂලාගේ හිරවිල්ල: මෙතැනින් කොතැනටද?",
    "News Content": "හිටපු ශ්‍රේෂ්ඨාධිකරණ විනිසුරු උපාලි අබේරත්නගේ සභාපතිත්වයෙන් සම්පාදනය කරන ලද ‘දේශපාලන පළිගැනීම් විමර්ශන කොමිසමේ’ නිර්දේශ ක්‍රියාත්මක කිරීමට අනුමැතිය ඉල්ලා ගෝඨාභය රාජපක්ෂ අමාත්‍ය මණ්ඩල පත්‍රිකාවක් ඉදිරිපත් කර තිබේ.\nමෙම කොමිසම සිය වාර්තාවට ලියා ඇති පසුබිම දේශපාලන පත්‍රිකාවකින් වෙනස් වන්නේ නැති තරම්ය. එය ගැන වෙනම ලිවිය යුතුය.\nකොමිසමේ නිර්දේශ ශ්‍රී ලංකාවේ මේතාක් නොවූවිරූ පරිදි නීතියේ අධිපත්‍යට තර්ජනයක් එල්ල කරයි. මන්ද යත් එය විසින් දැනට අධිකරණය හමුවෙහි ඇති නඩු 79ක් ඉවත් කරන සේ නිර්දේශ කර ඇති නිසාය. එපමණක් නොව මෙම නඩුවල චූදිතයින් නිදහස් කර වන්දි ගෙවීමට නිර්දේශ කරනවාට අමතරව එම නඩු පැවැරීමට කටයුතු කළ පොලිස් නිලධාරීන්ට නඩු පැවැරීමටද කොමිසම යෝජනා කර තිබේ.\nමෙම සියළුම නඩු අධිකරණය හමුවට ඉදිරිපත්ව ඇත්තේ නීතිපති දෙපාර්තමේන්තුව විසින් පොලිස් විමර්ශනයන් අධ්‍යනය කර සාධාරණ නඩු නිමිත්තක් ඇති නිසාය. දැන් උපාලි අබේරත්න කොමිසම නිර්දේශ කරන්නේ එවැනි නඩු 79ක් ඉවත් කර ගැනීමටය. හරියට පිල්ලෙයාන්ට පවරා තිබූ නඩුව ඉවත් කරගත් ආකාරයටය. ඇත්ත වශයෙන්ම නම් එම නඩුවද ඉවත් කරගත යුතුයැයි එය නිර්දේශ කර තිබේ.\nමෙම නඩු බොහෝමයක් පවරන ලද්දේ වර්ථමාන අගවිනිසුරු ජයන්ත ජයසූරිය නීතිපතිව සිටියදී ඔහු යටතේ පවැති නීතිපති දෙපාර්තමේන්තුව විසිනි. එම නඩු පැවරිමේ අවසන් වගකීම පැවරෙන්නේ නීතිපති දෙපාර්ථමේන්තුවේ ප්‍රධානීන්ටය.\nසමහර නඩු පිළිබද තීන්දු දීමට මෙම පළිගැනීම් කොමිසම උපයෝගී කරගෙන ඇත්තේ පුවත්පත් වාර්තාවන්ය. එම වාර්තා ලියා ඇත්තේ කිසිදු මාධ්‍ය ආචාර ධර්මයක් නොසළකා තුට්ටු දෙකේ ලියන්නන් විසිනි. \nවිපක්ෂ දේශපාලන පක්ෂ හයක නායකයින්ද ඇතුළුව දේශපාලනඥයින් සහ ජේෂ්ඨ නීතිවේදීන් 18දෙනෙකු කොමිසම විසින් වැරදිකරුවන් යැයි නිර්දේශ කර තිබේ. ඒ ඔවුන් දූෂණ විරෝධී කමිටුව සහ දූෂණ විරෝධී ලේකම් කාර්යාලයෙහි සාමාජිකයින්ව සිටීම නිසාය. \nවරදකරුවන් කිරීමට ඉදිරිපත් කර ඇති හේතු ස්වාධීන අධිකරණයක් හමුවේ සානාථ කළ නොහැකි වනු ඇතැයි නීති අංශ පවසති.\nඑසේ නමුත් එම නිර්දේශ අනුව මෙම චෝදනා ඉදිරිපත් වන්නේ තවත් ජනාධිපති කොමිසමකට මිස ශ්‍රේෂ්ඨාධිකරණයට නොවේ. එළෙස පත් කැරෙන කොමිසමට ඕනෑම උපරිමාධිකරණයක එක් විනිසුරුවරයෙක්/වරියක් හෝ ගණනාවක් පත් කළ හැකිය. එම තනි විනිසුරුවරයා/වරිය පත් කැරෙන්නේ ජනාධිපතිවරයාගේ තනි අභිමතය පරිදිය.\nශ්‍රී ලංකාව වනාහී තමන් රාජ්‍ය නායකයින් බේරීමට හෝ ඔවුන් කැමැති පරිදි නඩු තීන්දු දුන් හෝ දීමට සූදානම්ව සිටි බව කියන අගවිනිසුරුවරුන් සිටින රටක් බව අප අමතක නොකළ යුතුය.\nඑවැනි විශේෂ ජනාධිපති කොමිසමක තීන්දු වෙනත් මෙරට වෙනත් කිසිදු අධිකරණයක අභියාචනයකට ලක්කළ නොහැකිය.\nඑවැනි විශේෂ ජනාධිපති කොමිසමට, සාක්ෂි ආඥා පනතේ හෝ වෙනත් ලිඛිත නීතියක විධිවිධාන කිසිවක් නොසළකා සිවිල් හෝ අපරාධ නඩු විභාගවලදී කවර හෝ අන් අධිකරණයක දී පිළිගත නොහැකි ලිඛිත හෝ වාචික හෝ සාක්‍ෂි පිළිගැනීමට අයිතිය තිබේ. එමෙන්ම එම සාක්ෂිකරුවන්ට මුක්තියක්ද හිමිය.\nඑවැනි කොමිසමකින් යුක්තිය බලාපොරොත්තු විය හැකිද නොහැකිද යන්න තේරුම් ගැනීම අමාරු නැත. \nඑවැනි කොමිසමක් විසින් වැරදිකරුවන් බවට තීරණය කරන පුද්ගලයිනගේ ප්‍රජා අයිතිය, එනම් ජන්දය දීමේ අයිතියේ සිට කවර හෝ මැතිවරණයකට ඉදිරිපත්වීමේ අයිතිය අහෝසි කිරීමට නිර්දේශ කළ හැකිය. එම කාලය වසර හතක් බවත් එම තීරණය ක්‍රියාවට නැගිය හැක්කේ පාර්ලිමේන්තුවේ තුනෙන් දෙකක ජන්ද බලයෙන් බව 1978 ව්‍යවස්ථාවෙහි දැක්වේ. \nමෙම ප්‍රජාතන්ත්‍ර විරෝධී නීතිය සම්මත කරන ලද්දේ 1978 පෙබරවාරි 10දා එනම් ජේ.ආර්.ජයවර්ධනගේ ව්‍යවස්ථාව සම්මත කිරීමටත් මාස පහකට පෙරය. ඊට හේතුව වූයේ එවකට විපක්ෂ නායිකාව වූ සිරිමා බණ්ඩාරනායකගේ ප්‍රජා අයිතිය අහෝසි කිරීමට ජේ.ආර්. ජයවර්ධනට තිබූ හදිසියයි.\nඑනයින් දැන් ගෝඨාභය රාජපක්ෂ හැරී ඇත්තේ ජේ.ආර්.ජයවර්ධන කරාය. ඔහු ඊටත් එහා යාමට සූදානමක් පෙන්වයි. මන්ද යත් රනිල් වික්‍රමසිංහ, ආර්. සම්පන්දන්, රවු‍ෆ් හකීම්, අනුර කුමාර දිසානායක, පාඨලී චම්පික රණවක, සරත් ෆොන්සේකා යන දේශපාලන පක්ෂ නායකයින් මෙන්ම ජයම්පතී වික්‍රමරත්න සහ ජේ.සී. වැළිඅමුණ වැනි ජේෂඨ නීතිවේදීන්ද, ශානි අබේසේකර වැනි අතිදක්ෂ පොලිස් නිලධාරීයකුද ඇතුලත් 18 දෙනෙකුගේ ප්‍රජා අයිතිය අහෝසි කිරීමට මෙම කොමිසම මගින් කර ඇති නිර්දේශය ඔහු ඉදිරියට ගෙන යමින් සිටින නිසාය.\nමෙම පියවර සාර්ථක කර ගැනීමට ඔහුට හැකිවුවහොත් එය මෙරට ‍ප්‍රජාතන්ත්‍රවාදය වළදමා, නීතියක් නැති යුද්ධ ආණ්ඩුවක් පිහිටුවීම හා සමාන වනු ඇත. මන්ද යත් එය අතිශය දුෂ්ඨ, ප්‍රජාතන්ත්‍ර විරෝධී පියවරක් වනවා පමණක් නොව, ඒවැනි දුර්දාන්ත පියවරකට එරෙහිව නැගී එනු ඇති මහජන විරෝධතා යටපත් කිරීමට දරුණු මර්දනයක් හැර අන් ක්‍රමයක් නැතිවිය හැකි නිසාත්ය.\nඅනෙත් අතට අද මෙරට නීතියේ ආධිපත්‍ය පිරිහී ඇති භයානක මට්ටම ගැන සළකා බලන විට ඒවැනි භයානක මර්දනයක් සිදුවීමට හොඳටම ඉඩ ඇති බව අප තේරුම්ගත යුතුය.\nඅරුමයකට මෙන් මෙම පැමිණිල්ල ද, සාක්ෂිය ද, ඉදිරිපත් කරන ලද්දේ එවකට එකී දූෂණ විරෝධී කමිටුව සහ දූෂණ විරෝධී ලේකම් කාර්යාලය පිහිටුවීමේ තීන්දුව ගත් අමාත්‍ය මණ්ඩලයේ ඇමැතිවරයකු වූ විජේදාස රාජපක්ෂ විසිනි. එම තීරණය ගනු ලැබුණේ ජනාධිපති සිරිසේන නායකත්වය ඉසුලූ ඇමැති මණ්ඩල රැස්වීමකදීය. මෙම යාන්ත්‍රණය පිහිටුවීම වරදක් නම් ඊට අත ඉස්සූ විජයදාස රාජපක්ෂ ඊට වැරදිකරුවෙක් නොවන්නේද?\nඑපමණක් නොව විජේදාස රාජපක්ෂ 2018 ඔක්තෝම්බර් මාසයේ දී සිරිසේන විසින් කරන ලද ව්‍යවස්ථා කුමන්ත්‍රණයේ සහායකයකු බවට පත්වි ඇමැතිකමක්ද ලබා ගත්තේය. කුමන්ත්‍රණයෙන් පසු පිහිටුවන ලද ආණ්ඩුවද ඇමැති මණ්ඩළය නීති විරෝධී බව ශ්‍රේෂ්ඨාධිකරණය ඒකමතිකව තීරණය කළේය. එවැනි නීති විරෝධී කුමන්ත්‍රණ ආණ්ඩුවක ඇමැතිවරයකු වශයෙන් සේවය කිරීමත් මහජන දේපල අයුතු ලෙස පරිහරණය කිරීමත් සම්බන්ධයෙන් විජේදාස රාජපක්ෂ වැරදිකරුවකු නොවන්නේද?\nජේ.ආර්. ජයවර්ධනගේ් පළිගැනීමේ දේශපාලන සම්ප්‍රදාය ශ්‍රී ලංකාව විනාශ මුඛයට ඇද දැම්මේය. 1980 වැඩ වර්ජනය මර්දන කර ලක්ෂයක් කම්කරු ජනයාගේ රැකියා උදුරා ගත්තේය. 1982 කළගෙඩි ලාම්පු ජනමත විචාරණය මගින් 1977 බලයට පත් පාර්ලිමේන්තුව තවත් වසර පහකට දීර්ඝ කර ගැනීම මගින් ඔහු ප්‍රජාතන්ත්‍රවාදී අවකාශය වසා දැම්මේය. \n1983 දී දෙමළ විරෝධී කලු ජූලියට ඉඩ දී දෙමළ තරුණ පරම්පරාවක්ම ආයුධ අතට ගන්නා තැනට පෙළබෙව්වේය. කලු ජූලියට සම්බන්ධයැයි බොරු චෝදනා කොට තහනම් කිරීම මගින් ප්‍රජාතන්ත්‍ර‍වාදී දේශපාලන ප්‍රවාහයට පැමිණ සිටි ජනතා විමුක්ති පෙරමුණ යටිබිම් දේශපාලනයකට තල්ලු කරන ලද්දේ ජේ.ආර්. ජයවර්ධන දැනුවත්වමය.\nයම් දිනෙක රාජපක්ෂ නොවන දේශපාලන ව්‍යාපාරයක් අතට බලය ලැබී මෙම පළිගැනීමේ විශේෂ ජනාධිපති කොමිෂන් සභා වෙත 2018 ව්‍යවස්ථා කුමන්ත්‍රණයේ සහායකයින් වූ සිරිසේනගේ සිට විජේදාස රාජපක්ෂලා දක්වා කැදවුවහොත් කුමක් සිදුවනු ඇතිද? මේ සන්තෑසියමය.\n1977 දී ජේ.ආර්. ජයවර්ධනට වාසිදායක සාධක ගණනාවක්ද තිබුණි. ඔහුට පාර්ලිමේන්තුවේ 5/6ක බලයක් තිබුණි. විපක්ෂය ඉතා දුර්වල විය. අන්තර් ජාතික මානව හිමිකම් ව්‍යාපාරයක් නොතිබූ තරම්ය. ඔහු රට ආර්ථික වශයෙන් විවෘත කර බටහිර බලවේග සමග හාද විය. ඔහු බලයට පැමිණයේම ආර්ථික වශයෙන් විවෘත කිරීමටය.\nඅද ගෝඨාභය රාජපක්ෂ මුහුණ දෙන්නේ වාසිදායක සාධක වලට නොව එන්න එන්නම දරුණු වන අවාසිදායක සාධක වලටය. \nකොවිඩ් වසංගතයේ විපාක සමාජීය මෙන්ම ආර්ථික වශයෙන්ද බිය ජනකය. දේශපාලන ක්ෂේත්‍රයෙහි ඔහු විසින් බලයට ඒම පිනිස අවුලවා ශක්තිමත් කළ අන්තවාදී බෞද්ධ බලවේග ඔහුගේ පාලනයෙන් ගිලිහී ගොසිනි. කොළඹ වරායේ නැගෙනහිර ජැටිය ගෝඨාබයගේ බලය පිළිබද ගල උඩ සටනක් බවට පත්වෙමින් තිබේ.\nබලහත්කාර අදාහන පිළිවෙත විසින් මුස්ලිම් සමාජයම උග්‍ර වේදනාවකට සහ කණස්සල්ලකට පත්ව සිටී. මෑත ඉතිහාසයේ ප්‍රථම වතාවට දෙමළ දේශපාලන පක්ෂ යුද සමයේ සිදුකරන ලද අයිතීන් කෙළසීම් වලට එරෙහිව එක් පෙරමුණකට පැමිණ සිටිති. දෙමළ අනුස්මරණයන් මර්දනය කිරීම මගින් දෙමළ ජන ආත්මය යළි තුවාල කර තිබේ. \nඅද සමාජයේ නොනැවත දේශපාලන හාස්‍යට ලක්වන වරිතයක් බවට “හිට්ලර්” කබාය අන්දවන ලද ගෝඨාබය රාජපක්ෂ පත්ව තිබීමත්, “ස’ ෆේල්” යන පාඨය ජනගතව තිබීමත් මේ සියලු අර්බුද සංකේතවත් කරයි.\nඑපමණක්ම ද නොවේ. පශ්චාත් යුද්ධ ශ්‍රී ලංකාව මුහුණ දෙන එක්සත් ජතීන්ගේ සංවිධානයේ බරපතලතම වාර්ථාවට ද ශ්‍රී ලංකාව අද මුහුණ දී සිටී. මානව හිමිකම් කොමසාරිස්වරිය යෝජනා කරන්නේ යුද සමයේ කරන ලැදැයි කියන යුද අපරාධ සම්බන්ධයෙන් අන්තර් ජාතික පරීක්ෂනයක් හැර අන් මඟක් නැති බවයි. එම වාර්තාව විසින් රාජපක්ෂලා කොතෙක් සසළ කර ඇත්ද යත් ඊට එරෙහිව වෙඩිමුර සහ වීරවංශ පෙළපාලි සංවිධානය කරනු වෙනුවට මේ තාක් කියමින් සිටින්නේ ශ්‍රී ලංකාවේ සහ මානව හිමිකම් කවුන්සිලයේ ශ්‍රී ලංකාව පිළිබද ක්‍රියාකාරී කණ්ඩායමේ සමදායකත්වයෙන් එළඹෙන 46වන සැසිවාරයට යෝජනාවක් ඉදිරිපත් කිරීම ගැනය!\nසමහර විට රාජපක්ෂලා අපේක්ෂා කරනු ඇත්තේ මහ කොමසාරිස්වරියගේ යෝජනා කල්දැමිය හැකි යෝජනාවක් ගෙන ඒමට විය හැකිය. එය සිදුවීමට ඉඩක් නැත. පසුගිය මාර්තුවෙහිදී මානව හිමිකම් කවුන්සිලයේ යෝජනාවන්ගෙන් ඉවත් වී රතිිඥ්ඤා දැමූ ගෝඨාබය ආණ්ඩුවට රෙදි ඇදගෙන නව යෝජනාවකට එකඟ විය නොහැක. \nතවද ඉන්දියාව 13වන සංශෝධනය යටතේ පළාත් සභා මැතිවරණය පවත්වන ලෙස අවසාන නිවේදනයක් දී ඇති අතර පළාත් සභා අහෝසි කළ යුතු බවට ඔහුගේ මහජන ආරක්ෂක ඇමැති ප්‍රමුඛ අන්තවාදී බලවේග අවසාන නිවේදනයක් දී තිබේ.\nමේ සියලු සාධක පෙන්වන්නේ ගෝඨාබය රාජපක්ෂ හිරවී සිටින හිරවිල්ලය. එවැනි සමාජ දේශපාලන ආර්ථික තත්වයක් යටතේ විපක්ෂ දේශපාලන පක්ෂ හයක නායකයින්ගේ ප්‍රජා අයිතිය අහෝසි කිරීම කරා රාපක්ෂලා ගමන් කරන්නේ නම් එය සිදු විය හැක්කේ ශ්‍රී ලංකාව දරුණු සමාජ දේශපාලන අගාධයකට ඇද දමමින් මහජනයාගේ ප්‍රජාතන්ත්‍රවාදී අයිතීන් වළපල්ලට යවමින් බව තේරුම් ගැනීම අමාරු නැත. \nඒකාධිපතියකුට පැවැතිය හැක්කේ මර්දනය උග්‍ර කිරීමෙන් පමණි. මර්දනය ලිහිල් කිරීමට පටන් ගන්නා විට ඒකාධිපතියාගේ අවසානය අහසේ ද පොළවේ ද ලියැවෙන්නට පටන් ගනී. \nඇස් ඇර ගෙන ඉන්න. හෙණ පුපුරන්න පුලුවන්! \n(පසුගිය සතියේ ලියූ පරිදි 20වන සංශෝධනය අනුව මානව හිමිකම් කොමිසමට සහ පොලිස් කොමිසමට කරන ලද පත්වීම් ගැන ඉදිරි සතියක ලියමි)\nසුනන්ද දේශප්‍රිය | Sunanda Deshapriya",
    "URL": "https://www.vikalpa.org/article/39665",
    "Category": "N/A"
}