{
    "Source": "www.vikalpa.org",
    "Timestamp": "December 4, 2007",
    "Headline": "දෙසැම්බර් 02 දා කතන්දර කිහිපයක්….",
    "News Content": "මුරලි බූස්සට….??\n2007 දෙසැම්බර් 02 දා මෙරට ඉතිහාසයේ නොමැකෙන දවසකි. මුත්තයියා මුරලිදරන් එදින ලෝක වාර්තාවක් සම කළේය. ඉන්පසුදා ඔහු එම වාර්තාව බිද දැමුවේය. ‍\nදැන් කවුරුත් කතා කරන්නේ මුරලි ගැනය. ඔහුගේ ලෝක වාර්තාව ගැනය. ඒ කතා කරන කවුරුත් මුරලිට සුබ පතති. සමහරු තෑගි දෙති. පෝස්ටර් ද ගසති. සිංහල, දෙමළ, මුස්ලිම් වෙනසක් නැත. \nහැබෑටම මුරලි ක්‍රිතට් නොගැසුවා නම් දෙසැම්බර් 02 දා ඔහුගේ ඉරණම කුමක් වෙන්නට ඉඩ තිබුණේද?\nඑදා ඔහු කොළඹ ආවා නම් අතරමගදී පොලීසිය ඔහුගෙන් දහසක් ප්‍රශ්න අසනු නිසැකය. අවසානයේ රදවාගැනීමේ නියෝග යටතේ ඔහු බූස්සේ යැවීමට වුව ඉඩ තිබුණි.\nඑය එසේ වී නම් මුරලි ගැන කවුරුත් කතා කතා නොකරනු ඇත. පෝස්ටර් ගැන කවර කතාද?\nඉතින් ආදරණීය දෙමළ අම්මේ, ආදරණීය දෙමළ තාත්තේ, ඔබේ දරුවා මතු යම් දිනෙක මේ රටේ පාරක ගමන් කළ යුතු නම් ඔහුට දුස්රාව පුරුදු කරන්න.\nකළු අග්ගල ප්‍රකාශනය\nබදුල්ලේ සිට කොළඹ බලා එන රාත්‍රී බස් ථය කළු අග්ගල පොලිස් මුරපොළේ නතර කරන විට වේලාව රාත්‍රී 3.00 පසු වී තිබුණි.\n”බහින්න..බහින්න..බෑග් මලු අරගෙන ඔක්කොම බහින්න…”\n‍පොලිස් භටයෙක් පා පුවරුවේ සිට හඩ නැගීය. වියපත් උදවිය හා ආරක්ෂක අංශවල සේවයේ නියුතු වූවන් හැර සාමාන්‍ය මගීන් බසයෙන් බැස පෝලිමට එක්වීම සාමාන්‍ය සම්ප්‍රදායයි.\nහමුදාවේ සේවය කරන බැවින් මගේ මිතුරාට බසයෙන් බැසීමට අවශ්‍ය නොවීය. (මට මේ කතාව කීවේ ඔහුය) මිතුරාගේ අසුනට ඉදිරිපස අසුනේ වාඩිගෙන සිටියේ වියපත් මුස්ලිම් ජාතික මගියෙකි. අසනීප බවක්ද පෙනෙන්නට තිබුණි. එනිසා ඔහුද බසයෙන් නොබැස බසය තුළම රැදී සිටියේය. තවත් එබදු සිංහල මගින් දෙදෙනෙක්ද එසේ රැදී සිටියහ.\nමගී පරීක්ෂණය සිදුවෙන අතර තවත් පොලිස් නිලධාරියෙක් බස් රියට ගොඩ වැදුණි. බසයෙහි අසුන්ගෙන සිටි සියලු දෙනා වෙත ගමන් කර සැක හැරගත් එම නිලධාරියා අවසානයෙහි නැවතුණේ මුස්ලිම් මගියා අසලය.\n”මුස්ලිම් නේද?”\n”ඔව් සර්”\n”මුස්ලිම් නං දෙමළ නේද කතා කරන්නෙ? බහිනව, බහිනවා..”\nවටපිට බැලූ වියපත් මුස්ලිම් මගියා හෙමින් හෙමින් බසයෙන් බැස පෝලිමට එක් විය.\nදෙමළ වීම පමණක් නොව, දෙමළ භාෂාව දැනගෙන සිටීමද ශ්‍රී ලංකාවේ ජාතික ආරක්ෂාවට තර්ජනයක් බව කළු අග්ගලදී එසේ ප්‍රකාශයට පත් විය.\nරාළහාමිගේ ඊළාම් පෝලිම\n120 ලංගම බස් රථයක් වැල්ලවත්ත රෙදිමෝල අසල පොලිස් මුරපොළේ සුපුරුදු ලෙස නතර කෙරුණි. \nමගීන් බසයෙන් බැසීමට පෙර දොරටුව වෙත පැමිණි පොලිස් භටයෙක් කෑ ගසන්නට විය.\n”සියලු දෙනාම බස් එකෙන් බැහැලා පෝලිං දෙකක් හැදෙන්ඩ…”\nසාමාන්‍යයෙන් පෝලිං දෙක හැදෙන්නේ ස්ත්‍රී සහ පුරුෂ යනුවෙනි. එහෙත් මෙහිදී තත්ත්වය වෙනස් විය. \n”සිංහල අය එක පෝලිමකට යන්ඩ..දෙමළ මුස්ලිම් අය අනෙක් පෝලිමට යන්ඩ..”\nබසයේ එකම දෙමළ මගියෙකු හෝ සිටියේ නැත. එනිසා සිංහල හා මුස්ලිම් අය පෝලිං දෙකකට බෙදී වෙන්ව ගියහ. \nප්‍රභාකරන් දෙමළ ඊළමක් ඉල්ලන්නේ උතුරු හා නැගෙනහිර පළාත්වලටය. රාළහාමි ලෝස් නැතුවම වැල්ලවත්තේ ඊළම දුන්නේය. ප්‍රශ්නය මෙයයි, ඉල්ලුවේ දෙමළ ඊළමකි. රාළහාමි දුන්නේ මුස්ලිම් ඊළමකි. \nතවත් කියැවීමත්….\nඔබට සිංහල , දෙමළ භාෂා දෙකම කියවිය හැකි නම් 2007 දෙසැම්බර් 03 වැනිදා පළවූ සිංහල හා දෙමළ දිනපතා පුවත්පත් සියල්ල කියවා බලන්න. ශ්‍රී ලංකාව දැනටමත් බෙදා වෙන් කර ඇති බව තේරුම්ගැනීමට වෙනත් කිසිදු කියවීමක් අව්‍ශ්‍ය නැත.\nසීමා",
    "URL": "https://www.vikalpa.org/article/289",
    "Category": "N/A"
}