{
    "Source": "www.vikalpa.org",
    "Timestamp": "April 25, 2019",
    "Headline": "ආණ්ඩුක‍්‍රම ව්‍යවස්ථා සභාවට පොලිස්පතිවරයා ඉවත් කළ හැකිද?",
    "News Content": "ජනාධිපතිවරයාව ඝාතනය කිරීමේ සැලැස්මට පොලිස්පතිවරයාද වගකිව යුතු බවත් දැන් පොලිස්පතිවරයා ජනාධිපතිවරයාගේ පාලනයේ සිටින බැවින් (පොලිසිය ආරක්‍ෂක අමාත්‍යංශය යටතේ පවතින බැවින්) පොලිස්පතිවරයා ඉවත් නොකරන්නේ ඇයි? යන ප‍්‍රශ්නයට ජනාධිපතිවරයාගේ හා මහින්ද රාජපක්‍ෂ මහතාගේ පාර්ශවය ප‍්‍රකාශ කරන්නේ පොලිස්පතිවරයා ඉවත් කිරීමේ බලය ආණ්ඩුක‍්‍රම ව්‍යවස්ථා සභාවට ඇති බවත් ඔවුන් එම කාර්යය සිදු නොකරන බවත්ය. මෙය ඉතා සාවද්‍ය අදහසකි. මෙම විග‍්‍රහයේ අරමුණ වන්නේ පොලිස්පතිවරයා ඉවත් කිරීම පිළිබද නීතිමය තත්වය පැහැදිලි කිරීමය.\nආණ්ඩුක‍්‍රම ව්‍යවස්ථා සභාවට පොලිස්පති ඉවත් කළ හැකිද?\nආණ්ඩුක‍්‍රම ව්‍යවස්ථාවට අනුව ව්‍යවස්ථාදායක සභාවට පොලිස්පති වරයා පමණක් නොව වෙනත් කිසිදු නිලධාරියකු ඉවත් කිරීමේ හැකියාවක් නොමැත. ජනාධිපතිවරයා විසින් පොලිස්පතිවරයා ලෙස යෝජනා කරනු ලබන නම් සදහා ආණ්ඩුක‍්‍රම ව්‍යවස්ථා සභාවේ අනුමැතිය ලබාදීමක් සිදු කරන නමුත් ඉවත් කිරීම සම්බන්ධව කිසිදු බලයක් ව්‍යවස්ථාව මගින් සලසා නොමැත. 19 වන ආණ්ඩුක‍්‍රම ව්‍යවස්ථා සංශෝධනය මඟින්ද මෙම තත්වයේ වෙනසක් සිදුකර නොමැත.\nපොලිස්පතිවරයා ඉවත් කරන්නේ කෙසේද?\nපොලිස්පතිවරයාව හා නීතිපතිවරයාව ඉවත් කිරීම සම්බන්ධයෙන් අදාළ වන්නේ 2002 අංක 5 දරණ නිළධාරීන් ඉවත් කිරීම (කාර්පටිපාටිය) පනත අනුවය.එකී පනත අනුව නීතිපතිවරයා හෝ පොලිස්පතිවරයාව ඉවත් කර හැක්කේ පනතේ 2 වන වගන්තියේ දක්වන හේතුවක් නිසා පමණි. එවැනි හේතුවක් මත පොලිස්පතිවරයා ඉවත් කිරීම ආකාරයන් දෙකකට කළ හැකිය.\nපළමුවන ආකාරය\nපනතේ 3වන වගන්තියේ දක්වන හේතූන් අතරින් අ/ආ/ඇ හා ඊ යන වගන්ති යටතේ ජනාධිපතිවරයාට සෑහීමටකට පත්විය හැකි හේතු පවතින්නේ නම් පොලිස්පතිවරයාව ඉවත් කිරීමේ බලය ජනාධිපතිවරයාට ඇත.\nඑම වැරදි වන්නේ\nදෙවන ආකාරය\nපහත සදහන් හේතූන් මත පොලිස්පති වරයාව ඉවත් කිරීමට අවශ්‍ය වන්නේ නම් :\nඒ සදහා පහත ක‍්‍රියාමාර්ග ගත යුතුය.\nමෙම පනතේ දෙවන ක‍්‍රමය යටතේ පොලිස්පතිවරයාව ඉවත් කිරීමට අවශ්‍ය වන්නේ නම් ජනාධිපතිවරයාගේ හෝ මහින්ද රාජපක්‍ෂ මහතාගේ පාර්ෂවයේ මන්ත‍්‍රීවරයකුට එවැනි යෝජනාවක් ගෙන ආ හැකිය. නමුත් කිසිදු මන්ත‍්‍රීවරයකු එවැනි යෝජනාවක් මෙතෙක් ගෙන ආවේ නැත. එවැනි සූදානමක්ද නැත.\nපොලිස්පතිවරගේ සේවය අත් හිටුවීම (Interdiction)\nසේවය අත් හිටුවීම යනු සේවයෙන් ඉවත් කිරීමක් නොවේ. රජයේ සේවකයකුගේ සේවය අත් හිටුවීම සම්බන්ධයෙන් අදාළ වන්නේ ආයතන සංග‍්‍රහයයි. ඒ අනුව නීතිය හා සාමය පිලිබඳ අමාත්‍යවරයා ලෙස කටයුතු කල රංජිත් මද්දුම බණ්ඩාර මහතා මාස කිහිපයකට පෙර පොලිස්පතිවරයාගේ ක‍්‍රියාකලාපය පිළිබදව පරීක්‍ෂා කිරීම සදහා එකී අමාත්‍යංශයේ අතිරේක ලේකම්වරියගේ ප‍්‍රධානත්වයෙන් යුතු කමිටුවක් පත්කර පරීක්‍ෂණ සිදුකරමින් පැවති අතර ජනාධිපතිවරයාගේ ඔක්තෝබර් 26 වනදා ක‍්‍රියාකලාපය නිසා එම ක‍්‍රියාවලිය නවතින ලදී.\nදැන් පොලිසිය භාර අමාත්‍යවරයා ලෙස ජනාධිපතිවරයාට සාධාරණ හේතුවක් පවතී නම් එකී හේතු පදනම් කරගෙන පොලිස්පතිවරයාගේ සේවය අත්හිටුවිය හැකිය නැතහොත් පොලිස්පතිවරයා ජනාධිපති ඝාතන කුමන්ත්‍රණය යටතේ අත් අඩංගුවට ගතහොත් එකී වරද ඇප දිය නොහැකි වරදක් වන බැවින් ආයතන සංග‍්‍රහයට අනුව පොලිස්පතිවරයාගේ සේවය අත්හිටුවීමේ බලය විෂය භාර අමාත්‍යවරයා ලෙස ජනාධිපතිවරයාට ඇත.\n \nනීතිඥ ජගත් ලියන ආරච්චි | Jagath Liyana Arachchi",
    "URL": "https://www.vikalpa.org/article/34712",
    "Category": "N/A"
}