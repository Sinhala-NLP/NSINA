{
    "Source": "www.vikalpa.org",
    "Timestamp": "July 19, 2010",
    "Headline": "වීරවංශ තොවිලය සහ පණිවිඩය",
    "News Content": "පුරවැසි මාධ්‍යවේදියකුගේ සටහන් – සුනන්ද දේශප්‍රිය \nතොවිලය අවසන් ය. අමාත්‍ය විමල් වීරවංශ මහතා පැය 60ක මරාගෙන මැරෙන\n(උපවාස) ප්‍රහාරයකින් පසු රාත්‍රී භෝජනය පිණිස ගිලන් රථයකින් යුද හමුදා\nරෝහලට සැපත් විය. මාරාගෙන මැරෙන උපවාසයෙන් සිදුවන්නට නියමිත\nතමාගේ මරණයට වගකිව යුත්තේ කව්රුන්ද යන්න පවා ඔහු රූපවාහිනී\nනාලිකාවන්ට දුන් අවසාන කැමැති පත්‍රයෙහි සදහන් කලේ ය. එය අපූරු\nඅවසාන කැමැති පත්‍රයකි. එහි සදහන් වුයේ “මාගේ මරණයට වගකිව යුත්තේ\nජනාධිපතිවරයා නොව එක්සත් ජාතීන්ගේ මහ ලේකම්වරයා ය” කියා ය. එහි\nඅපූරුව නම් එයට ජනාධිපතිවරයා ඈදා තිබීම යි. වීරවංශ මහතාගේ ස්වාධීන\nතිරණයක් මත ආරම්භ කළ බව කී මෙම මරාගෙන මැරෙන උපවාසයට\nජනාධිපතිවරයා වග නොකිය යුතු බව ලොවට කීමට කීමට වීරවංශ මහතා\nතීරණය කළේ ඇයි? එය ව්‍යංගයෙන් “ජනාධිපතිවරයා වගකිය යුතුයි නමුත් මා\nවගකීම ගන්නවා ” යැයි කියනවා වැනි ය. කෙසේ වෙතත් අන්තිමේ දී\nජනාධිපතිවරයා වගකීම බාර ගත්තේ ය. ජනාධිපතිවරයාට වුව සිය උපවාසය\nනතර කිරීමට ඉඩ නොදෙන බවට දෙතුන් පැයකට පෙර ප්‍රසිද්ධ කළ සිය උදාන\nවාක්‍යය පසෙක ලා එතුමාණන් දුන් වතුර විදුරුව පානය කළ වීරවංශ මහතා සිය\nමරාගෙන මැරෙන ප්‍රහාරය අවසන් කළෝ ය. බැං කී මූන්ගේ කමිටුව හෝ වීරවංශ\nහෝ මිය ගියේ නැත. \nවීරවංශගේ උද්ඝෝෂනය සහ ක්‍රියාව රාජපක්ෂවාදීන්ගේ පවා විවේචනයට ලක්\nවිය. ජිනීවා හි හිටපු ශ්‍රී ලංකා තානාපති දයාන් ජයතිලක කීවේ එ.ජා.\nමහලේකම්ගේ විශේෂඥ කමිටුව ශ්‍රී ලංකාවේ සෛවරීභාවය කෙළෙසීමක් නොවන\nබවත් මෙවැනි උද්ඝෝෂණ වලින් ශ්‍රී ලංකාවට සුගතියක් අත් නොවන බවත් ය. \nගලවා ගැනීමේ මෙහෙවරට ගිය ජනාධිපතිවරයා හැර ශ්‍රී ලංකා නිදහස් පක්ෂයේ\nප්‍රධානීහු වීරවංශට සෙත් පැතීමට ගියේ නැත. අමාත්‍යවරයකු සහ\nජනාධිපතිවරයාගේ ‛‛ලොකු පුතා” ලෙස හඳුන්වනු ලබන වීරවංශගේ කලහකාරී\nඋද්ඝෝෂනය විසින් අපහසුතාවයට පත් වූයේ බෑං කී මූන් නොව රාජපක්ෂ ය.\nමෙම උද්ඝෝෂණය නිසා බැං කී මූන් ගේ ශ්‍රී ලංකාව සම්බන්ධ ස්ථාවරය නිවැරදි\nයැයි කල්පනා කරන රටවල් ප්‍රමාණය වැඩි විය. එ.ජා. සංවිධානයට විරුද්ධ මෙම\nකළහකාරී උද්ඝෝෂනය වාර්තා කළ සියලුම අන්තර් ජාතික ජනමාධ්‍ය වීරවංශගේ\nසටන දුටුවේ සීමාව ඉක්මවූ ආණ්ඩුවේ අනුබලය ලබන දේශපාලන වාසි තකා\nකැරෙන පටු ව්‍යාපෘතියක් ලෙස ය. රාජ්‍ය තාන්ත්‍රික ප්‍රශ්ණ මහ පාරේ විසඳීමට\nගිය වීරවංශ සටන එහෙම පිටින්ම පරාජය විය. පළමු පණිවිඩය එයයි. \nවීරවංශ උපවාසය ශ්‍රී ලංකාවේ ජනයා රැවටීමට නැටූ තොවිලයක් බව දවස්\nදෙකකින් පසු මරාගෙන මැරෙන සටන අවසන් වීම විසින් පෙන්නුම් කළේ ය.\nඋණ හැදුන මිනිස්සුත් ඔයිට වඩා දවස් නොකා ඉන්නා බව වීරවංශ ගැන හොදින්\nදන්නා ජවිපෙ පා.ම. විජිත හේරත් කීවේ ය. එක් නාහෙට නාහන අන්තර් ජාල\nදිනපොත්කරුවකු උපවාස ජායාරූපයක වීරවංශ ගේ හිස අසළ තිබූ ලෙමන් පප්\nපැකට්ටුව රතු රවුමකින් වටකර ලෙමන් පප් මෑන් යයි නමක් දුන්නේ ය. තවක්\nඑවැනි නිර්මාණාත්මක බොලග්කරුවකු බැනරයේ අහොසි වචනයේ “අහෝ”\nයන්න පමණක් පෙනෙනෙ සේ සෑදූ වීරවංශ උපවාස ජායාරූපයක් අන්තර්\nජාලයට එක් කළේ ය. විසංවාදී සිංහල වෙබ් දිනපොත්කරුවන් වීරවංශ උපවාසය\nතලු මරමින් බයිට් කළහ. සන්ඩේ ලීඩර් කර්තෘ පෙඩරිකා ජෑන්ස් මරාගෙන\n(නො)මැරෙන ප්‍රහාරයට පසු වීරවංශ හැදින්වුයේ මහා රුවටිලිකාරයා ලෙස ය. යුද\nහමුදා පොලීසියේ මූලාශ්‍ර උපුටා දක්වමින් ලංකා නිවිස් වෙබ් අඩවිය කීයේ වීරවංශ\nමාරක උපවාසය අතරතුර සුළු ආහාර ගෙන ඇති බව ය. \nනොකා නොබී උපවාසයකින් ඉක්මනින් මිය යාමට නම් හොඳ ශරීර සෞඛ්‍යයෙන්\nයුතු මානවයකු ජලය සහ ලුනු පානය නතර කළ යුතු ය. 1973 දී පමණ කොළඹ\nමැගසින් බන්ධනාගාරයට පත්ව ආ නපුරු පාලකයකුට එරෙහිව විජේවීර ද\nඇතුලුව අප දෙදහසක් පමණ උපවාසයක යෙදුනෙමු. ඉතිරි වූ තිබූ පාන් කුඩු කර\nතේ හැන්දක් පමණ දවසකට කමින් ලුනු මිශ්‍ර ජලය පානය කළ අපි බොහෝ\nදෙනෙකු දවස් හයක් ම අසාධ්‍ය තත්ත්වයකට ලඟා නොවී දවසැරියෙමු. ජීවිත\nපූජාව මගින් ඇමෙරිකානු අධිරාජ්‍යවාදී ආක්‍රමණයට විරෝධය දැක් වූ\nවියට්නාමයේ ක්වාන් ඩක් හිමි කළේ සිය සිරුරට ගිනි තබා ගැනීම ය. ඉන්දීය\nහමුදාවට එරෙහිව සිය ජීවිතය පූජා කළ යාපනයේ තීලීපන් කලේ දින 10කට පසු\nඋපවාසය තීරණාත්මක අවස්ථාවෙහි ජලය පානය කිරීම නතර කිරීම ය.\nඋපවාසයට දින11ක් පිරුණු 1987 සැප්තැම්බර් 26 දා ඔහු මිය ගියේ ය.\n\nසීනි සහිත ලෙමන් පප් කමින් ජලය පානය කරන්නේ නම් දෙතුන් සතියකට වඩා\nලෙහෙසියෙන් ම මරාගෙන නොමැරෙන ප්‍රහාරයක යෙදිය හැකි ය. වීරවංශ මහතා\nඇත්ත වශයෙන්ම නම් යෙදුනේ මරාගෙන මැරෙන ප්‍රහාරයක නොවේ.\nදේශපාලන ප්‍රහාරයක ය. මරාගෙන (නො)මැරෙන උපවාස කතාව වීරවංශ මහතා\nහැඩකාර පෙනීම පිනිස හමීඩියා සාප්පුවෙන් මිලට ගන්නා වටිනා කමීස සහ හිස\nගල්වන ජෙල් මෙන් තවත් කැපී පෙනීමේ විෂුවල් එකක් පමණක් බවට පත් විය.\nනමුත් එහි සංකේතාත්මක දේශපාලන අරුත ඊට වඩා දුර දිග යයි. දෙවන\nපණිවිඩය එය යි. \nජනාධිපති රාජපක්ෂ සිය මරණයට වගකිය යුතු නැතැයි වීරවංශ මහතා කී නමුත්\nඔහුගේ උද්ඝෝෂනයට ආරක්ෂ ලේකම් ගෝඨාභය රාජපක්ෂගේ සහයෝගය\nලැබූණි. උද්ඝෝෂණකරුවන් පාලනය කිරීමට උත්සාහ කළ ඉහළ පොලිස්\nනිලධාරීන්ට බැණ වැදී ඔවුන් එතැනට එවන ලද පොලිස්පතිවරයා ඉවත් කරන\nබවට ආරක්ෂ ලේකම් කල තර්ජනය අඩංගු ලංකා ටෘත් වෙබ් අඩවිය ප්‍රසිද්ධ කළ\nහඩ පටිය ව්‍යාජයකැයි ආණ්ඩුව කීවේ නැත. වක්‍ර ලෙස එම හඬ පටය පිළිගැනීම\nමඟින් ආණ්ඩුව පොලීසියට දුන් සංකේතාත්මක පණිවිඩය ඉතා පැහැදිළි ය. එනම්\nවීරවංශ යනාදීන් විසින් සංවිධානය කරන මේ අන්දමේ කිසිදු උද්ඝෝෂනයට\nපොලීසිය විරුද්ධ නොවිය යුතු බව යි. නියෝජ්‍ය පොලිස් අධිකාරීවරයකුට පවා\nඇගිලි උලූක්කු කර තර්ජනය කිරීමේ බලයක් මේ වීරවංශවාදී උද්ඝෝෂකන්යිනට\nතිබුණි. පොලීසිය නැට්ට හකුලාගෙන පසු බැස ගියේ ය. \nඑපමණක් නොවේ. කළක් ශ්‍රී ලංකාවේ නීතියේ පාලනය වෙනුවෙන් පෙනී සිටි\nඅධිකාරයක් වූ අමාත්‍ය නීති මහාචාර්‍ය ජී.එල්. පීරිස් කියා සිටියේ වීරවංශ\nමහතාගේ උද්ඝෝෂනය ශ්‍රී ලංකාවේ ප්‍රජානත්ත්‍රවාදයට අනුකූල බැවින් එය\nවැළැක්වීමට නීතියෙන් ඉඩක් නැති බව යි. අධි ආරක්ෂිත කලාපයක එක්සත්\nජාතීන්ගේ සංවිධානයේ ප්‍රධාන කාර්යාලය ඉදිරිපිට වේදිකාවක් ඉදි කිරීම සහ\nඑ.ජා. මහ ලේකම් විසින් ශ්‍රී ලංකාව සම්බන්ධයෙන් පත්කළ උපදේශක කමිටුව\nඉවත් කරගන්නා තුරු කිසිවකුට එ.ජා. කාර්‍යාලයෙන් පිට වීමට නොදෙන බව\nකියා සිටීම සහ එම කාර්‍යාලය ඉදිරිපිට තොවිලයක් නැටවීම මහාචාර්‍ය පීරිස්ට\nඅනුව නීතියට අනුකූළ ය. \nනිරායුධව පා ගමනේ යෙදෙනෙ සරසවි සිසුන්ට එළව එළවා පොලීසිය පහර\nදෙන විට, සාමකාමී උපවාසයේ යෙදෙන භික්ෂුන් පොලීසිය පැමිණ බලයෙන්\nපැහැරගෙන යන විට, ජෙනරල් සරත් පොන්සේකා නිදහස් කරන සේ ඉල්ලා\nඋද්ඝෝෂනයේ යෙදෙන පිරිස් වලට ඇමැති – මැරවර පිරිස් ලවා පහර දෙන විට\nජී.එල්. පීරිස් මහතාගේ ප්‍රජාතන්ත්‍රවාදී ක්‍රමය තිබුණේ නැති බව අපි හැම දනිමු. \nතොවිලයක් නොවේ. රාජපක්ෂ පාලනයේ බලවතකුගේ කවර හෝ\nදෙපාර්ථමේන්තුවක් ඉදිරිපිට දුම්මල පාරක් අල්ලා එක නැට්ටේ දෙහි ගෙඩි තුනක්\nකැපීමටවත් ඉඩක් දෙනු ඇත් ද? වීරවංශ තොවිලයේ එක් පණිවිඩයක් එයයි. එනම්\nආණ්ඩුවේ බලවතුන්ට එක් රටේ ඕනෑම තැනක ඕනෑම තොවිලයක් නැටීමට ඉඩ\nතිබෙන බව යි. \nතොවිලයෙන් පටන් ගෙන නටපු නැටුමකුත් නැති බේරේ පලුවකුත් නැතිව මළ\nජූලියක් සේ කෙළවර වුණ වීරවංශ නාඩගම එක්සත් ජාතීන්ගේ සංවිධානයේ මහ\nලේකම් බිය වැද්දවීමට ලියූ තිර රචනයක් නොවේ. එය තනිකරම දේශීය\nදේශපාලන වාසි තකා කරන ලද ඇන්දවීමකි. මන්ද යත් මෙවැනි නැටුමක් නටා\nඅන්තර් ජාතික රාජ්‍ය තාන්ත්‍රික ජයග්‍රහණයන් දිනා ගැනීමට නොහැකි නිසා ය.\nඑබැවින් දැන් දහ අට සන්නියට උපවාස සන්නිය නමින් හිනා කන අඩව්වක් එක්\nකළ හැකි ය. \nඅවාඩා වේවා… ",
    "URL": "https://www.vikalpa.org/article/3506",
    "Category": "N/A"
}