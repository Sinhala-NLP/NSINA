{
    "Source": "www.vikalpa.org",
    "Timestamp": "April 10, 2014",
    "Headline": "බලසේනාවල ගඳ",
    "News Content": "බොදුබල සේනා නම් ෆැසිස්ට් කල්ලිය විසින් නැවතත් සිය මුග්ද ව්‍යාපෘතිය ආරම්භ කර තිබේ. ජිනීවාවල ලංකාව සම්බන්ධයෙන් වන යෝජනාව පිළිබදව සාකච්ඡා යන කාල සීමාව තුළ නිහඩ කර සිටි මෙම කල්ලිය, විල්පත්තුව ආශ්‍රිතව පදිංචි වී ඇති මුස්ලිම්වරැන් සහ ඊයේ(10) ජාතික බලසේනා නම් සංවිධානයක් මෙහෙය වූ මාධ්‍ය සාකච්ඡාවකට කඩා වැදි නැවතත් සුපුරැදු ෆැසිස්ට් බව පෙන්නුවේය. හැමදාමත් මෙන් පොලිසිය බල සේනාවේ බලහත්කාරයට ඉඩ දී බලා සිටියේ ය.\nපසුව ජාතික බලසේනා නම් සංවිධානයේ මාධ්‍ය සාකච්ඡාව කැදවු වටරැක විජිත හිමියන්ට තර්ජනය කරමින් විජිත හිමියන් ලවා සමාව ගැනීමේ ප්‍රකාශයක් සිදු කර ගැනීමටද මේ ඥාණසාර නැමති හිමියන්(?) ප්‍රමුඛ බොදුබල සේනාව පියවර ගත්තේය. කෙසේ නමුත් “සිවුරට මුවා වෙමින් අසත්‍යය ප්‍රචාරය කරමින් සිටින බවට” බොදු බල සේනා නියෝජිතයන් වටරැක විජිත හිමියන්ට චෝදනා කළ අතර පැමිණ සිටි මුස්ලිම් පූජකවරැන්ට ද බැණ වදිමින්, ඔවුන් ද පළවා හැර, සිය මුස්ලිම් විරෝධය නැවතත් ප්‍රකාශ කලේ ඥානසාර හිමියන්(?) ද සිවුරට මුවාවී ගෙනය. \nවටරැක විජිත හිමියන් ද පොලිස් ආරක්ෂාව මැද පිටව ගිය අතර පසුව බීබීසී යට ප්‍රකාශයක් කරමින් කියා සිට ඇත්තේ, \n“ උදේ පැවැත්වුන මාධ්‍ය හමුවට කඩා වැදුණ එම කණ්ඩායම මාව යට කර ගෙන පහර දුන්නා. ඔවුන් මගේ වටිනා ලිපි ගොනු රැසක්ම පැහැර ගෙන ගියා. ඔවුන් මට අසභ්‍ය වචනයෙන් බැන වැදුනා. ඔවුන් බීමත්වයි හිටියේ. අරක්කු ගඳ දැනුණා.”\n යනුවෙනි. මේ සම්බන්ධයෙන් බොදු බල සේනාවේ ඥාණසාර හිමියන්(?)පවසා ඇත්තේ \n“වටරැක හිමියන් සම්බන්ධයෙන් වහාම පරීක්ෂණයක් පවත්වන මෙන් රජයෙන් ඉල්ලීමක් කිරීමට අවශ්‍යයි. උන්වහන්සේ දිගින් දිගටම සත්‍යය විකෘති කරමින්, මුස්ලිම් පල්ලිවල ලගිමින් ශාසනයට සහ භික්ෂූන් වහන්සේට නිගරු වෙන ආකාරයේ බොරු ප්‍රචාර ගෙන යමින් සිටින පුද්ගලයෙක්”\nබවය. \nතත්ත්වය කෙසේ වුවද ඥාණසාර සාදු(?) ද සිවුරක් ඇද සිටිමින් ම බීමත්ව රිය පදවා, මිනිසුන් පවා යටකරගෙන පළා යමින් සිටිමින්, පසුව අධිකරණයට ද ඉදිරිපත් කර සිටි අයෙක් බව පසුගියදා කතා බහක් ඇති විය. \nමෙවැනිම අකාරයේ සිදුවීම් මෙම කල්ලිය විසින් සිදු කරනා විට ‘බොදු බල බයිලා නොහොත් සාදු ජන රාව‘ නමින් පද පෙලක් උදය ආර් තෙන්නකෝන් ලීවේ 2013 අප්‍රේල්ය. මේ 2014 අප්‍රේල්ය. එය පහත යළිත් සටහන් කරමු.\nදුනු ඊතල කැති තුවක්කු අතට ගනිල්ලා\nසිවුරු දාපු හමුදාවක් බඳව ගනිල්ලා\nඅපි සිංහල වං‍‍ශේ බව හිතට ගනිල්ලා\nබුද්ධාගම රැක ගන්නට බිලි දීපල්ලා\nසාදු සාදු සාදු මහන කරමු සාදු\nසාදු සාදු සාදු වැඩම කරමු සාදු\nසිංහල දීපේ සිංහල එකම බසයි මේක\nබුදුන් ඉපදුනත් දඹදිව දහම රකිනු සේක\nදෙවියන් හට භාර කරල බුදුන් ගියපු සේක\nඉතිරි හරිය සිංහලයට ලියා දුන්නු සේක\nසාදු සාදු සාදු මරමු කොටමු සාදු\nසාදු සාදු සාදු අපි අපි වෙමු සාදු\nඅභිධම් වින සූත්‍ර බණ දියකර හරිමු\nපත අට ගෙන හිඳ බිඳ බිඳ ඉන් වෙඩි තියමු\nසිහල නොවන සිඟාලයින් තොලොංචි කරමු\nසක්වල ගල මුදුනට නැග කිරිබත් උයමු\nසාදු සාදු සාදු උතුර දකුණ සාදු\nසාදු සාදු සාදු සිංහල රට සාදු\nමියන්මාර සඟ පුත් බොදු බල සේනා බල\nදිරි සවි ලැබ රජ පහසින් සිඳ රුපුගේ ගෙළ\nසතර අතින් කහ කනේරු මල් පාවඩ එල\nරටට මල්වඩම වඩමනු හැටි සිහලුනි බල\nසාදු සාදු සාදු අපි සිංහල සාදු\nසාදු සාදු සාදු රට සිංහල සාදු",
    "URL": "https://www.vikalpa.org/article/20214",
    "Category": "N/A"
}