{
    "Source": "www.vikalpa.org",
    "Timestamp": "November 15, 2009",
    "Headline": "අත්තම්මා",
    "News Content": "(අත්තම්ම ඉස්සරහ ඉටිපන්දමක් පත්තුකරගන්න බැරිවෙච්ච පළමුවැනි අවුරුද්ද මේක) \nඉල්මහේ සීතලේ අවදිව\nකල්පනා කරමි රෑ මැදියම\nකල්පයක් තරම් දිගු මතකය\nනිල් අහස පළලටම නිසල ය \nමළවුන්ගෙ මාසයේ රුධිරය\nකළපුවක මෙනි හරිම සසල ය\nමළගෙයක හැඬුම්බර කටහඬ\nනළ මුදුව ගලා ඒ කුටියට \nගල්කිස්ස සුසානේ සැතපෙන\nඅත්තම්ම නෙතේ වූ කඳුළක\nසද්දන්ත සෙනේහේ සිසිලත\nනිස්සද්ද මගේ ළය කළඹන \nවිඩාබර කතෝලික කුරුසිය\nසදාදර ඇගේ හිස අබියස\nකතා කර පුතේ යැයි අමතන\nඇගේ නෙත මගේ නෙත සනහන \nඅන්තෝනි පල්ලියේ සියොළඟ\nපින්තාරු කළ නොහෙන සුරුවම\nකන්තාරු ගීතිකා තටු ගෙන\nනින්නාද නඟාගෙන පියඹන \nකැරලි කෙහෙරැලි නැගුණු මගෙ හිස\nඇඟිලි තුඩු හොවා තඩි විමසන\nසරැලි නග නගා කවි කිය කිය\nකෙවිලියක විලාසෙන් හිනැහුණ \nපැල්පත් ම කිව නො හෙන නිවසේ\nපොල් පත් ය සෙවෙනි කර තිබුණේ\nඉල් මහේ වස්සාන වතුරේ\nහිල් තුළිනි ඈ නින්ද පෙඟුණේ \nගොප් කොළින් සැරසුණා මඟ දිග\nලොප් වුණා මගේ කල දවස ම\nදුක්වෙලා පළක් නැති අඳුරට\nරොක් වුණා මගේ කවි සපුව ම \nරොටියක් ඔබේ අතින් වළඳන්න\nගුටියක් කකා හිත ම සනසන්න\nඉටිපන්දමක් රෑගෙන පැමිණෙන්න\nකෙටි මඟක් තිබේදැයි කියපන්න \nමංජුල වෙඩිවර්ධන\nඉල් 15-2009 ",
    "URL": "https://www.vikalpa.org/article/1559",
    "Category": "N/A"
}