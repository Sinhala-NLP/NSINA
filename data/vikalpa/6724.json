{
    "Source": "www.vikalpa.org",
    "Timestamp": "April 13, 2015",
    "Headline": "මගේ අවුරුදු",
    "News Content": "අවුලකින් අවුලකට යන ගමන්\nකවුළුවෙන් හිස දමා බලන විට\nකට! කට! කියූවත් රට මැද\nමට පේන්නෙම\nඅතුරුදන් දරුන් ගැන\nපණිවිඩය විමසනා කොවුලන් ය\nඒ තාල – ඒ රාග – ඒ ගීත\nනිවී සැනසිල්ල ගැන කිසිවිටෙක නොදොඩයි.\nඒ පාට – ඒ පාර – ඒ සාර\nහිතේ ළතැවිල්ල ගැන නිරතුරුව මුමුණයි.\nමේ ඇහෙන්නේ ‘අවුරුද්ද එන ලකුණු බව’\nමගේ සුළැඟිලි අතර ගිලීගෙන ඔබ කියයි.\nකෙල්ලෙ පිස්සුද හැටිද ?\nමේ ඇහෙන්නේ ‘ උන් අදත් නොආ බව ‘ කියාගෙන\nකෙවිලියන් මෙහි ගෙනා අවනඩුවෙ කොටසකුයි.\n‘තවම උත්තර නැතුව මක්ක කරනවද යැයි’\nඋන් උඹට – මට බනින ආදරේ ප්‍රශ්නෙකුයි!\n‘හිටියෙත් පැටව් දෙන්නයි – දැන් ඉන්නෙ මං විතරයි’\nඑහෙව් අහසක උතුරවන්නට කිරි කොහෙන්දැයි උන් අසයි\nලෙයින් කිරි දී කෙට්ටු පපුවෙන් මට්ටු වෙන්නට ඇස් වසයි\nඔට්ටු වෙන්නට හෙටත් හැකි යැයි අනේ උන් කළු තටු ගසයි.\nමල් වෙඩිලි නොව ෂෙල් විදිලි ගැන\nදනීදැයි තරහින් අසයි\nතුන් හුලස් වෙනුවට හිතේ – දුම් තවම නැඟෙන වග\nපෙනේදැයි එබෙමින් අසයි\nකෙල්ලෙ දැන් පැහැදිලිද…?\nරතු පැහැති මලක් සිඹ\nඋන් තවම සොයන්නේ\nකිරි සුවඳ – පුත් කුසුම විතරමයි!\nකසුන් මහේන්ද්‍ර හීනටිගල | Kasun Mahendra Henatigala",
    "URL": "https://www.vikalpa.org/article/23691",
    "Category": "N/A"
}