{
    "Source": "www.vikalpa.org",
    "Timestamp": "May 30, 2015",
    "Headline": "සොඳුරු හීනයක්",
    "News Content": "\nඅඩ නින්ද\nසුව නින්ද\nවෙනු පිණිස\nදුටිමි මහ රැය\nසොඳුරු හීනයක්\nහෙළි පෙහෙළි කළ\nනැවදැළි හේනක\nඅස්වැද්දුවෙමි\nරතු රෝස වගාවක්\nඒ වන ලැහැබ මැද\nදඬු වැට බැඳ\nමායිම ලකුණු කර\nගසක් උඩ තැනුවෙමි\nඅටිටාලයක්\nරෝස පැළ දළු ලා\nකැකුලු පීදී\nඅමුතුම තාලයක හේනක්\nවැඩක් නැති\nපලක් නැති\nබව කියන හේනක්\nඑහෙත් ලස්සන\nවිවිධ දෑ තරට\nහිරු එලිය මුසු කර\nආදරය බෙදා දෙන\nබව නොතේරෙන\nකුතුහලය උතුරන\nපෙර නොදුටු හේනක්\nවඳුරන් රිලවුන්\nදඬු වැටට නගිමින්\nකරන විපරම්\nඅට්ටාලයේ මම\nඋදෑසන දුටිමි\nඌරන් මීයන්\nඉත්තෑ කබල්ලෑවන් අතර\nහූ කියන නරියන්\nනිදන රෝස සුවඳට\nඉව කරති සඳ එළියට\nසතුට ඉහවහ ගිය\nසමනල මී මැසි\nඉගිල එන කුරුල්ලන්\nලැගුම් ගෙන නිදහසින්\nඅලියෙකුට පාගා තලන්නට\nවඳුරෙකුට බරු ගසා කන්නට\nලං උනොත් කළ ‍නොහැකි\nකටු අතු මත පිපුණු\nසුවඳට වසඟ වුණු\nකැලෑවේ හේනක්\nකඩා ගෙන මලක්\nපඹයාට දුනිමි මම\nකඩාගෙන මල්\nඒ දෙස බලා උන්\nවඳුරන්ට දුනිමි මම\nකන්නට නොවුනත්\nසුවඳට හැඟුම්විත්\nවඳුරන් ද පෙරළා\nදිගු කළාහුය එ මල\nසිය අසල් වැසියාට\nදැනුන බව ඔවුනොවුනට\nදැනුනෙමි බලා උන් මට\nබැස අට්ටාලයෙන් පහළට\nමුදා හැර මම ගියෙමි දඬු වැට\nඋදය ආර්. තෙන්නකෝන්",
    "URL": "https://www.vikalpa.org/article/24027",
    "Category": "N/A"
}