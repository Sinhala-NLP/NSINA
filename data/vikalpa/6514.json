{
    "Source": "www.vikalpa.org",
    "Timestamp": "June 15, 2015",
    "Headline": "අලුත්ගම ‘කලු ජූනියක්’ කර අවුරුද්දයි!",
    "News Content": "දර්ගාවට ඇදිරි නීතිය දැමුවේ පසුගිය වසරේ(2014) ජූනියේ අද(15) වැනි දිනක සවස ය. රාත්‍රිය උදා වෙත්ම දර්ගා නගරයේත්, අලුත්ගම, බේරැවල නගරවලත් ගැටුම් හටගත්තේය. ඒ ඇදිරි නීතිය දමා තිබියදී ය. ඒ ගැටුම වර්ධනය වී දෙහිවල ෆාමසියක් ද කලහකාරීන්ගේ පහරදීම්වලට ලක්විය.\nඉන්පසු තත්ත්වය උණුසුම් වූයේත් ඇදිරි නීතිය දමා තිබිය දී ය. මුස්ලිම්වරැන්ට අයත් දේපල විශාල වශයෙන් ගිණිබත් වුයේත් ඇදිරි නීතිය දමා තිබිය දීය.\nකෙසේ නමුතු මෙහි එකම වග උත්තරකරුවා වන බොදු බල සේනාව සම්බන්ධයෙන් වහාම නීතියට අනුව ගත යුතු වැඩ පිළිවෙල එවකට පැවති රාජපක්ෂ පාලනය විසින් ගත්තෙ නැත. එපමණක් ද නොව එහිදී පොලීසිය හැසුරුණු ආකාරය පිළිබදව ද වචනයක් හෝ කීමෙන් වැළකීමට එවකට සිටි රාජපක්ෂ පාලනය පරෙස්සම් විය. රාජපක්ෂලාගේ ‘පරෙස්සමේ තක්කඩිකම‘ හදුනාගත් පුරවැසියන් විසින් රාජපක්ෂලා පසුගිය ජනවාරි 8 වෙනිදා පරාජය කලේය.\nකෙසේ නමුත් ගිණිගත් දර්ගාවේ ගින්න තවමත් නිවී යැයි කල්පනා කල නොහේ. එහි ජනයාට යුක්තිය සහ සාධාරණත්වය ඉටු විය යුතුය. හැම දාම මෙන් වසරක් ගත වුවද සෑම ව්‍යසනයකින්ම පසුව සේම මෙයත් සිදුනොකරන සේයක් පෙනේනට තිබේ.\nනමුත්, එදවස විපක්ෂ නායක, අද අගමැති රනිල් වික්‍රමසිංහ මෙසේ කීවේය. (අප වෙබ් අඩවිය විසින් බීබීසීය උපුටු දක්වමින් මෙසේ සටහන් කළේය.)\nඅලුත්ගම මැරයන් අපි හඳුනනවා – රනිල්\nසිරිකොත ප්‍රහාරය ඇතුළු වෙනත් බොහෝ ගැටුම්වලට සහභාගි වූ මැරයන් අලුත්ගම සහ බේරුවල ගැටුම්වලටත් සම්බන්ධ වූ බව විපක්ෂ නායක රනිල් වික්‍රමසිංහ පවසයි.\nප්‍රහාරවලට පැමිණි පිරිස් මේ වන විට හඳුනා ගෙන ඇති බව පැවසූ විපක්ෂනායකවරයා මින් ඉදිරියට මෙවැනි ක්‍රියා සිදුවීමට ඉඩ නොතබන බවයි ගැටුම් වලින් පීඩාවට පත් ජනතාව ඉදිරියේ අවධාරණය කර සිටියේ, ගැටුම්වලින් හානියට පත් බේරුවල සහ අලුත්ගම ප්‍රදේශවල සංචාරයක නිරත වූ අවස්ථාවේ විපක්ෂ නායකවරයා ඒ බව කියා සිටියේය.\nහානියට පත් නගර යළි ගොඩනැගීමට පෙර ගැටුම්වලට සහභාගී වූ හා ගැටුම් මෙහෙයවූ පුද්ගලයන්ට දඬුවම් ලබා දිය යුතු බව ප්‍රදේශවාසීහු විපක්ෂනායකවරයා ඉදිරියේ ප්‍රකාශ කළ බව මාධ්‍යවේදී රත්න ශ්‍රී ගමගේ සංදේශයට කියා සිටියේය.\nඅලුත්ගම සහ බේරුවල පැවති ගැටුම් සහ පාලිත තෙවරප්පෙරුම මන්ත්‍රීවරයාට එල්ල කරන ලද ප්‍රහාරය සම්බන්ධයෙන් තමන් පාර්ලිමේන්තුවේ දී විශේෂ ප්‍රකාශයක් කරන බවත් විපක්ෂනායකවරයා එහිදී වැඩිදුරටත් කියා සිටියේය.@bbc\nදැන්\nදර්ගා නගරයේ ඇති කළ ව්‍යසනය පිළිබදව එසේ කීව් එවකට විපක්ෂනායකවරයා දැන් ලංකාවේ අගමැතිවරයාය. \nවසරක් ගත වී තිබේ.\n\nඑම බිහිසුණූ රාත්‍රිය උදාවීමට පෙර බොදුබල සේනාවේ තක්කඩියන් එම ප්‍රදේශයට ගොස් කළ තර්ජනයන් මුලු ලොවම දුටුවෝය. පසුව ඇදිරි නීතිය දමා තිබිය දී, හමුදාව සහ පොලීසිය ද බලා සිටියදී මුස්ලිම්වරුන්ගේ ගෙවල් දොරවල් ගිණි තබමින්, ඔවුන්ට පහර දෙමින් ජීවිත කිහිපයක් බිලි ගත් හැටිත් දැන් ලෝකයට වසන් කිරීමට නොහැකිය. \nඑබැවින් එදවස විපක්ෂනායක අද අගමැති රනිල් වික්‍රමසිංහ මහතාණෙනි, ඔබ හදුනනවා කිව් ඒ මැරයන් දැන් වත් නීතිය හමුවට පමුණුවා යහපාලනය ක්‍රියාවෙන් තහවරු කිරීම ඔබ හමුවේ ඇති වගකීමකි. \nදර්ගා ව්‍යසනයෙන් වසරක් ඉක්ම යන මොහොතේ හෝ ඔබට එය කළ නොහැකි වුවහොත් ජාතික සමගිය, ආගමික සහජීවනය වැනි වචන සමග හෙට ඔබ පුරවැසියන් හමුවට යන විට දෙවරක් සිතන්න. මක්නිසාද යත්, අවසානයේ රටේ අනාගතය තීන්දු කරන්නේ සක්‍රීය පුරවැසියන් නිසාය. ",
    "URL": "https://www.vikalpa.org/article/24133",
    "Category": "N/A"
}