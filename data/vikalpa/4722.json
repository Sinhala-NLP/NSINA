{
    "Source": "www.vikalpa.org",
    "Timestamp": "December 29, 2016",
    "Headline": "“ජනතාවට ඒත්තු ගන්වන්න ඔබ ඇත්තෙන්ම ‘යහපාලනය වෙනුවෙන්’ කියන එක.” – එම්. ඒ. සුමන්දිරන්(TNA)",
    "News Content": "[දෙමළ ජාතික සන්ධාන මන්ත‍්‍රී එම්. ඒ. සුමන්දිරන් මහතා පාර්ලිමේන්තුවේදී කළ කතාවේ (අවසාන කොටස) සිංහල පරිවර්තනය ‘යහපාලනය ලංකා‘ අනුග‍්‍රහයෙනි]\nපළමු කොටස සදහා පිවිසෙන්න\nගරු එම්. ඒ. සුමන්දිරන්:\nතව එක දෙයක් තියෙනවා. ආණ්ඩුක‍්‍රව ව්‍යවස්ථා සභාව විදිහට අද උදේ අපි රැස්වුණු අවස්ථාවේ, ශ‍්‍රී ලංකා මුස්ලිම් කොන්ග‍්‍රස් නායක රවුෆ් හකීම් මහතා, රට පුරා පැතිරෙමින් තිබෙන ‘අතිථි භීතිකාවක්’ හෙවත් සුළු ජාතිකයන් සහ සුළු ජන කණ්ඩායම් ගැන නිර්මාණය කරගෙන තියෙන භීතිකාවක් ගැන සඳහන් කළා. මේක ඉතා බරපතල කාරණයක්. අපි මේ වසරේ අවසාන වරට රැස්වෙන අද දවසේ, රටේ ඇති වෙමින් තිබෙන ප‍්‍රවණතා වගයක් ගැන මං විශේෂයෙන් සඳහන් කරන්න ඕනේ. අපි ඔක්කොම දන්නවා සිදුවෙමින් තියෙන්නේ මොකක්ද කියලා. මේ ප‍්‍රවණතාව නතර කරන්න, එක්කෝ අපිට හැකියාවක් නැහැ, එහෙම නැත්නම් අපිට උවමනාවක් නැහැ. උතුරු පළාත් සභාවෙන් සම්මත කර ගත්තා යැයි කියන යෝජනාවක් ගැන ගරු දිනේෂ් ගුණවර්ධන මැතිතුමා කිව්වා. ගරු අධිකරණ ඇමතිතුමාත් ඒ ගැන මේ සභාවේදී පසුගිය දවසක සඳහන් කළා. ඒ දෙන්නාගේම ප‍්‍රකාශ නිවැරදි කරන්න මට ඕනේ. උතුරු පළාතේ බෞද්ධ විහාර ගොඩනගන්න බැහැ කියලා උතුරු පළාත් සභාව යෝජනාවක් සම්මත කරගෙන නැහැ. යමෙක් එහෙම කියනවා නං, ඒක බොරුවක්, ඒ වගේම දුෂ්ට චේතනාවෙන් කියන දෙයක්. උතුරු පළාත් සභාව සම්මත කරගෙන තියෙන එකම යෝජනාවෙන් කියැවෙන්නේ, කිසිම ආගමික ආයතනයක්, බෞද්ධ වෙන්න පුළුවන්, හින්දු වෙන්න පුළුවන්, මුස්ලිම් වෙන්න පුළුවන්, ක‍්‍රිස්තියානි වෙන්න පුළුවන්, අනවසරයෙන් ඉදි කළ යුතු නැති බවයි. ඔය කියන සම්මත කර ගත් යෝජනාවෙන් කියන්නේ එච්චරයි. ඒක නිසා, ගිනි අවුළුවන කතා මේ සභාවේ කරන්න කලින් කෙනෙක් පරිස්සම් විය යුතුයි කියලා මං හිතනවා. \nදිනේෂ් ගුණවර්ධන මහතා:\nතමුන්නාන්සේ කියන විදිහට අපිට බෝ ගසකට වඳින්නත් බැහැ.\nවිජේදාස රාජපක්ෂ මහතා:\nසර්, මේ කියන කාරණය මේ රටේ හැම පත්තරයකම වගේ ප‍්‍රධාන සිරස්තලවල තිබුණා. හැම ටෙලිවිෂන් නාලිකාවකම ප‍්‍රකාශයට පත්කෙරුණා. ඒත්, උතුරු පළාතේ මහ ඇමතිවරයාගෙන්වත්, උතුරු පළාත් සභාවේ වෙන කිසි මන්ත‍්‍රීවරයෙකුගෙන්වත් එය ප‍්‍රතික්ෂේප කරලා ප‍්‍රකාශයක් අපිට අහන්න ලැබුණේ නැහැ. එහෙම තියෙද්දී, එම කතාව බොරුවක් නං, ඒකට මං හරි, වෙනත් අය හරි වගකියන්න ඕනේද?\nඑම්. ඒ. සුමන්දිරන් මහතා:\nමහ ඇමතිවරයා කළ ප‍්‍රකාශය අද පුවත්පත්වල තියෙනවා. ඔහු කියනවා, වර්තමාන අධිකරණ ඇමතිතුමා ඔහුගේ හොඳ මිත‍්‍රයෙක් සහ ඔහුව හොඳින් දන්න හඳුනන කෙනෙක් කියලා. ඊළඟට මහ ඇමතිවරයා මෙහෙම කියනවා: ‘‘ගරු අධිකරණ ඇමතිතුමාට පුළුවන් කමක් තිබුණා, මට කෝල් එකක් දීලා මේක මගෙන් අහන්න.’’ මේ රටේ මාධ්‍ය විසින් සිදු කරන්නේ මොකක්ද කියන එක ඔබතුමන්ලා දන්නවා. මේ වගේ ගිනි අවුළුවන්න මාධ්‍ය කරන කාර්ය භාරයත් ඔබ දන්නවා. ඒක නිසා කෙනෙක් ඒ ගැන හුඟාක් පරිස්සම් වෙන්න ඕනේ. \nසරත් අමුණුගම මහතා: \nමෙය ප‍්‍රතික්ෂේප කරමින් උතුරු පළාත් සභා මහ ඇමතිවරයා ප‍්‍රකාශයක් නිකුත් කළා නම් ඒක මාධ්‍යයේ ප‍්‍රචාරය කරන්න තිබුණා. \nඑම්. ඒ. සුමන්දිරන් මහතා:\nමං කියන්නේ මේකයි.. (බාධා කිරීම්) නැහැ, නැහැ.. මාධ්‍ය හැම වෙලාවෙම ඒක කරනවා. මාධ්‍යයේ පළවෙන වාර්තා ප‍්‍රතික්ෂේප කරලා නිවේදන නිකුත් කරන්න ගියොත්, අපිට දිනපතාම ඒක කරන්න වේවි. ඒක නිසා මං ඉල්ලා සිටින්නේ, යම් ප‍්‍රකාශයක් කිරීමට පෙර.. \nකෙහෙලිය රඹුක්වැල්ල මහතා:\nකොහොම හරි, අනවසර ඉදිකිරීම් ඇත්තේ නැහැනේ..\nඇම්. ඒ. සුමන්දිරන් මහතා:\nකොහොම හරි, ඒ කාරණය මං දැං පැහැදිළි කළා. මං කියන වචනය භාර ගන්න. ඒක නිසා මීට පස්සේ ඒ වගේ ගිනි තියන කතා කියන්න එපා. \nදිනේෂ් ගුණවර්ධන මහතා:\nඔබලා දෙන්නා අතරෙත් එකඟත්වයක් නැහැ. \nඑම්. ඒ. සුමන්දිරන් මහතා: \nනැහැ, නැහැ.. අපි මුළුමණින්ම එකඟයි. අපි අයිති වෙන්නේ එකම පක්ෂයකට. මේ කාරණය සම්බන්ධයෙනුත් අපි එකඟයි. ඒ යෝජනාව වෙනුවෙන් මං පෙනී ඉන්නවා. මං හිතන්නේ නැහැ රටේ වෙන කිසි පළාතක වුණත් අනවසර ඉදි කිරීම් කරන්න ඉඩ දෙන්න ඕනේ කියලා. බෞද්ධ වේවා, ක‍්‍රිස්තියානි වේවා, හින්දු හෝ මුස්ලිම් වේවා එහෙම ඉඩ දිය යුතු නැහැ. හැම කෙනෙක්ම රටේ පවතින නීතියට හිස නමන්න ඕනේ. (බාධා කිරීම්) මං කතා කරන්නේ ඉදි කිරීම් ගැන.\nදිනේෂ් ගුණවර්ධන මහතා:\nතමන් කැමති කෙනෙකුට තමන්ට වඳින්න පුදන්න පුළුවන්.\nඑම්. ඒ. සුමන්දිරන් මහතා:\nමං කියන්නේ නැහැ එහෙම බැහැ කියලා. (බාධා කිරීම්) මේ අද උදෙත් ඔබ එහෙම කරන්න උත්සාහ කළා. \nදිනේෂ් ගුණවර්ධන මහතා:\nකෙනෙකුට බුද්ධ ප‍්‍රතිමාවක් තියන්න පුළුවන්..\nඑම් ඒ සුමන්දිරන් මහතා: \nමං මේ කතා කරන්නේ පන්සල් සහ පූජා ස්ථාන ඉදි කිරීම් සම්බන්ධව. \nසර්, බුද්ධාගම සම්බන්ධයෙන් වුණත්, අපි කියන දේවල් වැරදි විදිහට රටට ඉදිරිපත් නොකිරීමට කෙනෙක් පරිස්සම් වෙන්න ඕනේ. අපි බුද්ධාගමට ගරු කරනවා. අපි හිතනවා, මේ රටේ බහුතරයක් වන බෞද්ධ ජනතාවට මේ රටේ නිසි ස්ථානය තියෙන්න ඕනේ කියලා. ඒකට අපි විරුද්ධ නැහැ. දැන් අපි අළුත් ආණ්ඩුක‍්‍රම ව්‍යවස්ථාවක් සකස් කර ගන්න යන වෙලාවේ, බුද්ධාගමට ප‍්‍රමුඛ ස්ථානය ලබා දීම පිළිබඳ කාරණය නැවතත් ඉස්මත්තට ඇවිල්ලා තියෙනවා. මෙහිදී හුඟාක් පරිස්සම් වෙන්න ඕනේ. ඔබ කරන්නේ, උවමනාවෙන්ම රටේ ප‍්‍රශ්නයක් ඇති කරන්නයි. අවුලක් ඇති කරන්නයි. තමන් කියන කරන දේවල් ගැන කෙනෙක් පරිස්සම් වෙන්න ඕනේ. අපි උත්සාහ කරන්නේ ඒකට. ඒකයි අපි එක දිගටම කියන්නේ, බුද්ධාගමට යම් කිසි වැදගත් ස්ථානයක්, ප‍්‍රමුඛ ස්ථානයක් දෙනවට අපේ විරුද්ධත්වයක් නැහැ කියලා. මං නියෝජනය කරන පළාතේ බොහොමයක් දෙනා නෙවෙයි, සියල්ලන්ම පවා බෞද්ධයන් නොවන තත්වයක් තුළත්, මං ලෑස්තියි ඒ කතාව කෙලින්ම කියන්න. අපි ඒක දිගටම කරනවා. සර්, නීතිය ඉදිරියේ සියල්ලන් සමානයි කියන එකත්, ප‍්‍රතිපත්තියක්. මං හිතන්නේ අපි ඔක්කොම ඒකට එකඟයි. යමකට විශේෂ ස්ථානයක් පිරිනැමීම කියන එකෙන් අදහස් වෙන්නේ නැහැ, අදහස් විය යුතුත් නැහැ, අනිත් අය දෙවැනි තැනට පත්වෙන්න ඕනේ කියලා. මේ රටේ ජීවත් වෙන හැම පුරවැසියෙක්ම එක සමානයි. ඒක පැහැදිළිව තේරුම් ගන්න ඕනේ, පැහැදිළිව ලියා තියෙන්න ඕනේ. ඒක කරන්නයි අපි උත්සාහ කරන්නේ. ඒ එක්කම, බහුතර ජනතාව තුළ බියක් තියෙනවා නං ඒක පහ කරන්න අපි බලනවා. ඒ වගේම, සංඛ්‍යත්මකව සුළුතරයක් වෙන වෙනත් ජන කොටස්වලටත් සහතිකයක් තියෙන්න ඕනේ, ගණනින් පුංචි වුණත් ඒගොල්ලන්ටත් තැනක් තියෙනවා කියන එක ගැන. ඒගොල්ලෝ දෙවැනි පංතියේ පුරවැසියන් නොවෙනවා කියන එක ගැන. ඒකත් සහතික වෙන්න ඕනේ. (බාධා කිරීම්). කරුණාකරලා මට බාධා කරන්න එපා. \nමූලාසනාරූඪ මන්ත‍්‍රීතුමා:\nතව විනාඩි හතරයි තියෙන්නේ. \nඑම්. ඒ. සුමන්දිරන් මහතා:\nහරි. ඒක නිසා, අළුත් ව්‍යවස්ථාවක් සම්පාදනය කරගන්න අපි පටන් අරං තියෙන මේ දුෂ්කර ගමනේදී, අපි එකට වැඩ කරන්න ඕනේ. පාර්ලිමේන්තුව නියෝජනය කරන සෑම පක්ෂයක්ම ආණ්ඩුක‍්‍රම ව්‍යවස්ථා සභාව තුළත් නියෝජනය වීම සහ පාර්ලිමේන්තු මෙහෙයුම් කමිටුව තුළ නියෝජනය වීම යහපත් දෙයක්. ඒක ඓතිහාසික ජයග‍්‍රහණයක්. මෙහෙයුම් කමිටුව 40 වතාවකට වඩා- මං හිතන්නේ 46 වතාවක් විතර- රැස් වෙලා මේ කරුණු සාකච්ඡා කරලා තියෙනවා කියන එකෙන් අදහස් වෙන්නේ, ඉතා සාධනීය ලක්ෂණයක්. ඒක නිසා, තව ඉදිරියට යද්දී මේ අවස්ථාව නැති කර නොගන්න පරිස්සම් වෙන්න ඕනේ. \nඅළුත් ආණ්ඩුක‍්‍රම ව්‍යවස්ථාවක් ගැන කතා කරද්දී නොයෙක් දෙනා ‘ජනමත විචාරණයක්’ ගැන බය වෙලා කියලා මට පේනවා. දැන් අපි මේක පැහැදිළිව කියලා තියෙනවා. මගේ නායකයා මේ සභාවෙදීත්, ආණ්ඩුක‍්‍රම ව්‍යවස්ථා සභාවෙදීත් කියලා තියෙන දේ මං නැවතත් මතක් කර දෙන්න ඕනේ. ඔහු මෙහෙම කිව්වා: ‘‘මේ රටේ සියළුම ජනතාව අනුමත කරන අළුත් ව්‍යවස්ථාවක් අපිට ඕනේ. ඒකට අනිවාර්යයෙන් ඇතුළත් වෙන්න ඕනේ මේ රටේ ජීවත් වෙන බහුතර ජනතාව. රටක ව්‍යවස්ථාවක් පවතින්න පුළුවන් කමක් නැහැ ඒක රටේ බහුතර ජනතාව බාරගන්නේ නැත්නම්.’’ ඒක නිසා අපි කරන්න හදන්නේ, මේ රටේ බහුතරයක් ජනතාවට අවශ්‍ය නැති දෙයක් නෙවෙයි. ඒත් ඒ එක්කලාම අපේ විස්වාසයක් තියෙනවා මේ රටේ ජීවත් වෙන බහුතර ජනතාවත් සාධාරණ ජනතාවක් කියලා. සමානාත්මතාව කියන මූලික මිනිස් සාරධර්මයට ගරු කරන ජනතාවක් කියලා. සමානාත්මතාව මත පදනම් වෙච්ච පුරවැසි භාවයට ගරු කරන ජනතාවක් කියලා. අන්න ඒ පණිවිඩය මේ රටේ බහුතර ජනතාව අතරට ගෙන යා යුතුයි. ඒත් බහුතර ජනතාව නියෝජනය කරන මන්ත‍්‍රීවරුන් එම පණිවිඩය බහුතර ජනතාව අතරට ගෙන ගොස් අපි කළ යුතුව තියෙන හරි දේ මේකයි කියලා ඒ ජනතාවට කියන්න බය වෙන එක ගැන මට තියෙන්නේ කණගාටුවක්. ඉච්ඡා භංගත්වයක්. මේකට බය වෙලා, එක දිගටම කියමින් හිටියොත්, ‘ජනමත විචාරණයකට ගියොත් අපි පරදිනවා’ කියලා, අපි ඒ ජනමත විචාරණය පරදින්නේ දූෂණය නිසාම මිසක් වෙන කිසි දෙයක් නිසා නෙවෙයි. අළුත් ආණ්ඩුක‍්‍රම ව්‍යවස්ථාවේ අඩංගු කිසි දෙයක් නිසා නෙවෙයි. ඒක නිසා මුලින්ම තමන්ගේ කඳවුර හරිගස්ස ගන්න. දූෂණය පිළිබඳ තියෙන අදහස් ගැන සැලකිලිමත් වෙන්න. විනිවිද පෙනෙන විදිහට වැඩ කරන්න. ජනතාව ඉදිරියට යන්න. ජනතාවට ඒත්තු ගන්වන්න ඔබ ඇත්තෙන්ම ‘යහපාලනය වෙනුවෙන්’ කියන එක. කරුණාකරලා ජනතාවට කියන්න, මේ රටේ ජීවත් වෙන සංඛ්‍යාත්මක සුළු ජාතීනුත් හිතනවා නං මේක අපේ රට කියලා, අපි තවදුරටත් දෙවැනි පංතියේ පුරවැසියෝ නෙවෙයි කියලා, අපිටත් මේ රට ගැන සමාන කැක්කුමක් තියෙනවා කියලා- ඒ සියලූ ජනතාව සමග ඉදිරියට ගමන් කිරීම තමයි නිවැරදි දේ කියලා ජනතාවට කියලා දෙන්න. රටේ එක්සත් භාවය ඇති කර ගන්න ඒක අත්‍යාවශ්‍යයි. \nඉතිං, මේ කතාව අවසන් කරමින් මට කියන්න තියෙන්නේ මේකයි. අපේ ඉදිරි ගමනේදී, මූලික සමාජ ගිවිසුම වන ආණ්ඩුක‍්‍රම ව්‍යවස්ථාව අළුතෙන් හදාගෙන සමෘද්ධිමත් සහ නව යුගයක් 2017 දී අපි දකිමු.\nඔබට ස්තුතියි.",
    "URL": "https://www.vikalpa.org/article/29093",
    "Category": "N/A"
}