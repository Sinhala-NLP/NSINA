{
    "Source": "www.vikalpa.org",
    "Timestamp": "January 1, 2012",
    "Headline": "නියඟලා කවි | ඉදින් තේවාට 2011 වසර උදා වූයේ නැත.",
    "News Content": "\nඋවන පුස්තකේ සයිබර ගුවන පිට\nසරන විහඟුනේ දෙනයන කෙවෙන විට\nකෙවෙණි අගින් පිසහැර දමා වැලි කැට\nබලනු යාපනෙන් ගිළිහුණ සොඳුරු පිට \nවැඩට ගියත් හිමිදිරියෙම තැපෑලේ\nගමන පමයි අකුරට වැඩ කලාවේ\nවෙහෙස නොවුණ සටනට වැලි තලාවේ\nඋවන පොතිනි පිටු බලයක් ගෙනාවේ \nරුහිරු ගලන පෙති විහිදුණ මලක් ළඟ\nසපථ කරන්නට හැඟුමන් කොතෙක් වෙද\nමලට පැහැය ලැබ දුන් මව් බිම නැමද\nඋවන පොතට එක්කෙරුවා මල් සුවඳ \nවිඩාබර නොවුණ දෑසක් ලද හින්දා\nකුඩා සන්දියෙම වෙරළට පෙම් බැන්දා\n‛අඩා වර ළඟට වර’ ළඟට ම කැන්දා\nකුඩාතනෛ ඉස්මත්තෙම ගිනි බින්දා \nසීතම්බර සළු පට පිළි හෙවනැල්ලේ\nආන්නදයක් ඇති දෙයියොත් හෙළුවැල්ලේ\nවිලි සංගයක් නැති සින්නක්කර වැල්ලේ\nසඟමිත් තෙරණියොත් ඉකිබිඳ වැළපිල්ලේ \nවැලිකඳුත් ගිළින නැඩ ගිනි මකරුන්ට\nඉඳුමිණක් හැකිද වෙන් කර හඳුනන්ට\nමව්බිමත් සමඟ රමණය කළවුන්ට\nමව් වුණත්’කයක් පමණෙකි හැමිනෙන්ට \nපියඹලා පැමිණි ගිජු ලිහිණියන් කැළ\nබිම හෙළා පයිනි පෑගුව නමුදු මල\nඉවසලා ම ඇස් දෙක රතුවුණු වෙරළ\nනියඟලා පිපෙනු, නවතන්නද කෙළෙස? \nමංජුල වෙඩිවර්ධන[Manjula Wediwardhana] \n————————————————————————————————————————————–\nසටහන \nවෘත්තීමය වශයෙන් යාපනය වඩමාරච්චි’තැපැල් හලේ සේවකයකු වූ කෙතීෂ්වරන් තේවරාජා,’තමා උපන් පරිසරයට බෙහෙවින් ආදරය කළ පරිසරවේදියකු විය. දේශපාලන අනුග්‍රහය මත, කුඩාතනෙන වෙරළේ, මූදුවැල්ල මංකොල්ලකමින් සිදුකෙරුණු පාරිසරික සංහාරයට එරෙහිව පෙරමුණේ සටන්’කළ ඔහු ඒ පිළිබඳව ප්‍රාදේශීය බලධාරීන් දැනුවත් කිරීමෙන් නො නැවතී, ‛‛ෆේස්බුක්’’ අන්තර්ජාල සමාජ වෙබ් අඩවිය හරහා නො බිය ව, ඊට එරෙහි මතයක් සමාජගත කිරීමෙහි ලා උත්සුක විය.’තර්ජන හා බිය වැද්දවීම් හමුවේ, උකටලී නො වූ තේවා, කුඩාතනෛ වෙරළ’තීරය ඡායාරූපයට නගා, එය අන්තර්ජාල මිත්‍ර සංහතිය අතර පතුරුවාහරින ලද්දේ ‛’කුඩා’තනෙන වෙරළේ සම්පත් සංහාරය’ මැයෙනි. ඒ 2010 වසරේ අවසාන දිනයයි. එදින ම රාත්‍රියේ ඔහුගේ නිවසට කඩා වැදුණු ‛වැලි හොරු’ පරිගණකය පිරික්සා, අනතුරුව ඔහු’කුඩාතනෛ වැල්ලට රැගෙන ගිය හ. ඉදින් තේවාට 2011 වසර උදා වූයේ නැත. \n2011 වසරේ කේතිස්වරන් පිළිබදව විකල්ප පුරවැසි වෙබ් අඩවියේ පෙර සටහන් – 2011 ලබද්දී සයිබාවේ නිදහසටත් වෙඩි තබති.",
    "URL": "https://www.vikalpa.org/article/8726",
    "Category": "N/A"
}