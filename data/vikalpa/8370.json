{
    "Source": "www.vikalpa.org",
    "Timestamp": "December 13, 2013",
    "Headline": "ජනාධිපති රාජපක්ෂ වෙත නෙල්සන් මැන්ඩෙලාගෙන්",
    "News Content": "ප්‍රිය මහින්ද රාජපක්ෂ,\nමෙම ලිපිය ලිවීම ආරම්භ කිරීමට පෙර මා එක් කරුණක් කියන්නට කැමැති යි. එනම් අපට මුණ ගැසී කතා කිරිමට නොලැබීම ගැන මා කණගාටු වන බවයි. ඔබ ඉතා දුෂ්කර යුද්ධයක පැටලී සිටි නිසා සමහර විට ඔබට මා ඔත්පල වීමට පෙර හමුවීමට එන්නට අවස්ථාවක් නැති වන්නට ඇති.\nඔබේ ලස්සන රටෙහි ජීවත්වන සියළු ජනයා කෙරෙහි මා පළමුවෙන්ම ස්තුති වන්ත විය යුතු යි. ඒ අපේ දේශය වර්ගවාදයේ සාපයට යටත්ව තිබූ මෑත අතීතයේ දී ඔබේ රටෙහි ජනයා සහ නායක නායිකාවන් පැගී සිටි අපේ ජනයාගේ නිදහස වෙනුවෙන් දෙන ලද අදම්‍ය සහාය නිසා ය. ඔබේ රටේ ජනාධිපතිනියක වූ චන්ද්‍රිකා කුමාරතුංග හමු වූ අවස්ථාවන්හි දී මම මේ බව ඇයට ද කියා සිටියෙමි.\nඅපේ දෙරටම විවිධ තත්වයන් යටතේ නමුත් යුද්ධයේ සාපයෙන් පීඩා විඳ ඇත්තෙමු. යුද්ධය සමහර විට සාධාරණය. සමහර විට අසාධාරණය. ඒ කෙසේ වෙතත් යුද්ධයක අවසානය විසින් ඉතිරි කරන ප්‍රශ්න බොහෝ සමාන ය. මන්ද යත් යුද්ධය යනු සංහාරය නිසා ය. අපේ දකුණු අප්‍රිකාව, නිදහස් ප්‍රජාතන්ත්‍රවාදී පාලනයක් දිනා ගත්තේ දීර්ඝ කාලීන පීඩාකාරී වර්ගවාදී පාලනයක් සහ සන්නද්ධ ප්‍රතිවිරෝධය පෑමක් පසුබිමෙහි ඇතිව ය. එසේ නමුත් ආමානුෂික වර්ගවාදී පාලනය අවසන් වීමෙන් පසු එම පිළිවෙත සහ එම පිළිවෙත ගෙන ගියාවූ වර්ගවාදී රජය සමඟ මාරාන්තික අරගලයක නිරත වී සිටි අපේ අරමුණ බවට පත් වූයේ සාමය සහ ප්‍රජාතන්ත්‍රවාදය ගොඩ නැගීම යි. යුද්ධයකට වඩා එය බොහෝ සෙයින් වෙනස් ය.\nඔබේම කලාපයේ ඉතිහාසය දෙස බැලූ විට හමුවන අශෝක අධිරාජ්‍යයා ද එවැනි වෙනසක් ඇති කිරීමට සමත් විය. ඔහු යුද්ධයේ දේශපාලන සළුපිළි උනා තබා ධර්මාශෝක බවට පත් විය. සාමය සහ මානව නිදහස ඇති කිරිමට නම් යුද්ධයේ දේශපාලනයෙන් ඉවත්වීම අත්‍යවශය ය. දකුණු අප්‍රිකාවේ එක් පාඩමක් එය යි.\nඑමෙන්ම අපේ නිදහස සඳහා අන්තර්ජාතික දේශපාලන බලපෑම් මහෝපකාරී වූ බව ද සඳහන් කළ යුතු ය. මා ඔබට කීමට කැමැති මගේ වැදගත්ම අත්දැකීමක් නම් අන්තර්ජාතික දේශපාලන බලපෑම් රටක හොදට මෙන්ම නරකට ද තීරණාත්මක ලෙස බල පෑ හැකි බවයි. එහි බලපෑම වැළැක්විය නොහැක.\nඑසේ නමුත් රටක අනාගතය රඳා පවතින්නේ දේශීය බලවේග මත බව අපේ අරගලය අපට සනාථ කළේ ය. දකුණු අප්‍රිකාවේදී අන්තර්ජාතික සහ ජාතික බලවේග ක්‍රියාත්මක වූයේ එකම කඹයක වෙළු දෙකක් මෙන් ය.\nඅප රට තුළ නිදහස සඳහා ප්‍රබල ව්‍යාපාරයක් නොවූයේ නම් එවැනි අන්තර්ජාතික දේශපාලන බලපෑමක් ඇති වන්නේවත් ඇති වුවත් ඉන් වැඩක් වන්නේවත් නැත. ඔබට අප වැනි අන්තර්ජාතික කණ්ඩායම් වලින් සහාය ලබා ගත හැක්කේ කෙලෙසකදැයි කල්පනා කර බලන්න.\nමා මෙසේ දේශපාලන සාකච්ජාවකට යොමු වන්නේ විශේෂයෙන්ම එක් කරුණක් නිසා ය. එනම් ඔබ සහ ඔබගේ ආණ්ඩුව අපේ දකුනු අප්‍රිකාවේ අත්දැකීමක් වන සත්‍ය සෙවීමේ සහ ප්‍රති-සන්ධානයේ කොමිසම ගැන උනන්දු වන බව ඇසන්නට ලැබීම යි. එය සතුටට කරුණකි. මෑත පැවැති පොදු රාජ්‍ය මණ්ඩළ රැස්වීමේ දී ශ්‍රී ලංකාවේ නොවිසදී පවත්නා යුද්ධයට අදාළ මිනිස් අයිතිවාසිකම් විසදීම පිණිස දකුණූ අප්‍රිකානු අත්දැකීමෙන් ඉගෙන ගැනීමට ඔබ සතු කැමැත්ත ප්‍රකාශ වීම ඉතා අගනේ ය.\nමා සමඟ එක්ව දකුණු අප්‍රිකාවේ නිදහස උදෙසා සටන් කළ බිෂොප් ඩෙස්මන්ඩ් ටූ ටූ වැනි මගේ කාලයේ යහපත් මිනිසුන් ඔබේ රට මුහුණ දී සිටින කණගාටුදායක තත්ත්වය ගැන අවස්ථා ගණනාවකදීම පැහැදිළි කිරිම් කර තිබුණි. 2007 වසරේ දී මා, ග්‍රාෂියා මචෙල් සහ බිෂොප් ඩෙස්මන්ඩ් ටූ ටූ එක්ව වයෝවෘර්ධයන්ගේ එකමුතුව (The Elders) ඇති කළේ ද ලොව මුහුණ දී සිටින උග්‍රතම ප්‍රශ්ණ විසදනු පිණිස සහාය වීමට ය. ඊට මානව හිමිකම් ආරක්ෂකයින් ලෙස ලොව පිළිගත් කොෆි අන්නන්, මේරි රොබින්සන් වැනි නායක නායිකාවෝ කණ්ඩායමක් එකතු වූහ. ඒ අවස්ථාවේ මම මෙසේ කීවෙමි ”ගත යුතු කවර හෝ පියවරක් ගනු පිණිස මෙම කණ්ඩායමට නිදහසේ සහ එඩිතරව කතා කළ හැකි ය; ප්‍රසිද්ධියේ හෝ අප්‍රසිද්ධියේ ක්‍රියාත්මක විය හැකි ය. එමගින් අප එක්ව බිය ඇති තැන ධෛර්ය ඇති කරනු පිණිස ද, ගැටුම් ඇති තැන එකඟතා ඇති කරනු පිණිස ද, අපේක්ෂා භංගත්වය ඇති තැන බලාපොරොත්තු දැල්වීම පිණිස ද කටයුතු කරමු.”\nඅප තිදෙනා විසින් මූලිකත්වය ගන්නා ලද මෙම වයෝවෘද්ධයින්ගේ එකමුතුවෙහි සභාපතිත්වය 2007 සිට 2013 දක්වාම දරන ලදදේ මා මුලින් සඳහන් කළ බිෂොප් ටූ ටූ ය. ඔහු නිදහස ලද අපේ දේශය යළි වනචාරී යුද්ධය කරා ඇද වැටීම නතර කරනු පිණිස මහඟු සේවයක් කළ මිනිසෙකි.\nබොහෝ දෙනෙකු විසින් මාගේ අනුප්‍රප්තිකයා වනු ඇතැයි විශ්වාශ කළ දකුණු අප්‍රිකානු කොමියුනිස්ට් පක්ෂයේ නායක ක්‍රිස් හානි, සුදු ජාතික වර්ගවාදීන් විසින් 1993 දී ඝාතනය කරන ලද අවස්ථාවෙහි ටූ ටූ රඟ පෑ භූමිකාව ඉතිහාසීය වශයෙන් අද්විතීය වේ. සිය නායකයාගේ මරණයෙන් උද්වේගයට පත් 120,000 තරම් ජනකායක් සුදු ජාතික විරෝධී ගැටුම් ඇති කිරීමට පොදිකමින් සිටියහ. ඔහුගේ අවමංගල්‍ය උළෙලෙහි දී බිෂොප් ටූ ටූ තමා සමඟ එක්ව උද්යෝග පාඨ කීමට එම ජනයා පොළඹවා ගත්හ: ”අප නිදහස ලබනවාමයි” , ”අප හැමෝම” , ”කලු සහ සුදු හැමෝම එකට”. එම සපථ කිරීම විසින් ගැටුම් සඳහා තිබූ ආවේගය සාමාකාමි මාවතට හැරවුණි.\nඔබ අවශය නම් ජීවිත කාලය පුරාම රටෙහි නායකයා වී සිටිය හැකි පරිදි රටෙහි ව්‍යවස්ථාව 18වන සංශෝධනය මගින් වෙනස් කර ගැනීම පුදුමයට කරුණකි. ඔබට දකුණු අප්‍රිකාවෙන් ඉගෙන ගැනීමට හැකි තවත් දෙයක් නම් එය යි. මා ජනාධිපති ධූරය එක් වරක් පමණක් දරා ඉවත් වූයේ අනෙක් නායකයින්ට ඉඩ සැළසෙන පරිදි ය. 2013 වසරෙහි දී වයෝවෘද්ධයින්ගේ එකමුතුවෙහි සභාපතිකමින් ඉවත් වෙමින් බිෂොප් ටූ ටූ කියා සිටියේ ‘‘වයෝවෘද්ධයින් ලෙස අප ජීවිත කාලයම සභාපති වී සිටීමේ සංකල්පයට විරුද්ධ විය යුතු ය. අපූරු සය වසරකට පසු මට ද දැන් ඉවත් වීමට කාලය පැමිණ තිබේ” කියා ය.\nප්‍රිය මහින්ද රාජපක්ෂ, මා ගැන ඔබේ ගරුත්වයට ස්තුති කරමි. එම ගරු කිරීම අර්ථවත් කර ගනු පිණිස දැන් ඔබ ගමන් කරන්නේ අප විසින් දක්වන ලද මාවතෙහි ද කියා කරුණාකර හොදින් විමසා බලන්න.\nමගේ මරණයෙන් පසු මා සුරැවමක් බවට පත් කර ගෙන සෑම වරදකාරී පාලනයකටම මාගේ නාමය සහ රූපය ගෑවීමට ඇති ඉඩ මා බිය පත් කරයි. නිදහසින් පසු අපට වඩා සහමුලින්ම වෙනස්ව ප්‍රචණ්ඩ මාවතකට ගමන් ගත් සිම්බාබ්වේ හි ජිවිත කාලයම ජනාධිපති වී සිටීමට කැස කවන රොබට් මුගාබේගේ අතිජාත මිතුරකු වන ඔබට අපෙන් ඉගෙන ගැනීමට ඇත්තේ කුමක් ද? තවත් එවැනිම සිත් කළඹවන ආරංචියක් නම් අප්‍රිකාවේ පසුගාමීම රාජ‍්‍යක් වන ස්වාසිලන්තයේ රජු සහ ඔබ අතර ඇති ඇයි හොදයියයි. ඔබ යන්නේ මුගාබේ සහ ස්වාසිලන්ත ඒකාධිකාරී රජු පිටුපස නම් අපට ඔබට දිය හැකි දෙයක් නැත.\nඔබට දකුණු අප්‍රිකාවෙන් ඉගෙන ගැනීමට හෝ මාගේ පසුකාලින දේශපාලනයෙන් ඉගෙන ගැනීමට යමක් ඇත්නම් ඒ වනාහී යුද්ධ දේශපාලනය සහ සාම දේශපාලනය අතර ඇති වෙනස තේරුම් ගැනීම බව මා සඳහන් කරන්නේ ඒ නිසා ය. සාම දේශපාලනය පදනම් වන්නේ බලහත්කාරය හෝ යුදකරණය මත නොව යුක්තිය සහ සාධාරණය පෙරටු කර ගත් ප්‍රජාතන්ත්‍රවාදී පැවැත්මක් මත ය.\nඉහත කී වයෝචෘද්ධයින්ගේ එකමුතුව සහ බිෂොප් ටූ ටූ 2013 වසරෙහි මානව හිමිකම් කවුන්සිලය හමුවෙහි ඔබේ රට ගැන කියා ඇති දේ මට ද කියවන්නට ලැබුණි:\n“යුද්ධාවසානයෙන් සිව් වසරක් ගත වී ඇතත් ශ්‍රී ලංකාවෙහි යුද්ධ සමයෙහි සිදු වූ අපරාධ ගැන පිළිගත හැකි දේශීය පරීක්ෂණයක් සිදුව නැත. එමෙන්ම ශ්‍රි ලංකාණ්ඩුවේ ම යාන්ත්‍රණය වූ උගත් පාඩම් සහ ප්‍රති සන්ධාන කොමිසමෙහි නිර්දේශයන් ක්‍රියාවට නැංවෙන තත්ත්වයක් ද නැත. යුද හමුදාව විසින් යුද හමුදාවේම අපරාධ චෝදනා විභාගයට ලක් කිරීම ද නියම ක්‍රියාවලිය නොවේ. අගවිනිසුරුවරිය වූ ශිරානි බන්ඩාරනායක දෝශාභියෝගයක් මගින් ඉවත් කිරීම කණසල්ලට කැරුණකි.”\nමා ආරම්භක සාමාජිකයකු වූ එකී වයෝවෘද්ධයින්ගේ එකමුතුව ද ශ්‍රී ලංකාව සම්බන්ධයෙන් ජිනීවා මානව හිමිකම් කවුන්සිලයෙහි දී සම්මත වූ යෝජනා දෙකටම සහයෝගය ලබා දුන් බව ද අවසාන වශයෙන් ඔබට සඳහන් කළ යුතු ය. අප එසේ කළේ ශ්‍රී ලංකාවට විරුද්ධ නිසා නොව එහි ජනයාගේ මානව අයිතීන් සම්බන්ධයෙන් අප දක්වන සැළකිල්ල නිසා ය.\nඑසේ නමුත් දැන් ඔබ යන ගමන අනුව මා අයත් වනු ඇත්තේ ශ්‍රී ලංකාව විනාශ කිරීමට කැස කවන ජාත්‍යන්තර කුමංත්‍රණයකට නොවේ දැයි මම විපිලිසර වෙමි. \nකරුණාකර යළි ඔබේ ගමන් මඟ ගැන විමසා බලන්න‍.!\nමෙයට හිතවත්,\nනෙල්සන් මැන්ඩෙලා\n* Image : President Mahinda Rajapaksa who is currently in South Africa paid his last respects to the remains of former South African President late Nelson Mandela at the Union Buildings in Pretoria last afternoon. External Affairs Minister Prof. G.L. Peiris is also in the picture. Photo courtesy: Government of South Africa – See more at: http://www.dailynews.lk/local/president-mahinda-rajapaksa-paid-his-last-respects-remains-former-president-late-nelson#sthash.xq1au2YU.dpuf | dailynews.lk\nනෙල්සන් මැන්ඩෙලා විසින් ලියන්නට ඉඩ තිබූ ලිපියක් ලියා එවූයේ සුනන්ද දේශප්‍රිය විසිනි.",
    "URL": "https://www.vikalpa.org/article/18903",
    "Category": "N/A"
}