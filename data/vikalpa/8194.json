{
    "Source": "www.vikalpa.org",
    "Timestamp": "February 14, 2014",
    "Headline": "වඩු කුරුළු කැදැල්ල",
    "News Content": "මගේ කවුළුව කුඩා\nඔබේ ලෝකෙට වඩා\nඑන්න එළියට කඩා\nඉන්න එමි වෙර වඩා\n– \nවඩු කුරුළු කැදැල්ලකි\nකිනිත්තක එල්ලෙන\nකණමැදිරි පහනකි\nකුඩා එළියක් ගෙනෙන\n– \nහඳක් පායන රැයක\nලොවෙහි හැඩ අනන්තෙට\nදකින්නට ඉගිල ඈතට\nමනින්නට මට කියා දී නැත\n– \nසුළං පහරට බියව\nතෙමෙන මුර කුටියකි\nතටු බැන්ද කූඩුවකි\nකතන්දර කියා දී\n– \nනැඟෙන හඬ වරෙක අවටින්\nබිඳෙන රළ සැක අරන් ඇවිදින්\nකුදු ගැසී හැකිලෙමින් සිටිමින්\nමගේ ලෝකය ඔබේ ලෝකෙන්\n– \nදෑස පිස දා බලා\nදිවා රෑ ඉඟි කළා\nනැණස අවදිව ගියා\nඉගිල්ලෙන්නට කියා\n– \nනිදහසක් මට අවැසිය\nමගේ කවුළුව බිඳ හැර\nඉගිල යන්නට\nගිහින් එන්නට\nඉසව් මංපෙත් සොයාගන්නට\nඋදය ආර්. තෙන්නකෝන්| Udaya R. Thennakoon",
    "URL": "https://www.vikalpa.org/article/19563",
    "Category": "N/A"
}