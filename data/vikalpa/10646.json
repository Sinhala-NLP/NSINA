{
    "Source": "www.vikalpa.org",
    "Timestamp": "January 26, 2012",
    "Headline": "කළු ජනේරුව",
    "News Content": "කළු ජනේරුව \nඑදා ඒ මළ ගෙදර\nකැරකොප්පුවක් සේ පාළු ය,\nනිදි වැරූ සුසුමකට රැගෙන ආ\nඅවසාන කිරි කහට උගුරත්, ඇල් ව’තිබිණ.\nපමා වී පණ බේරා ගත් කුහුඹුවකු\nජීවිතය ඉල්ලා හූල්ලමින් සිටියේ ය. \nමම ඇල් වතුර තණ බිස්ස මත විසි කොට\nහිස් වීදුරුව හිස් අසුනක රඳවා\nවලාකුළු දෙස නො බලා\nබිම බලා ගතිමි. \nතණ පත්‍ර අග්ගිසි මත\nනිදි කිරා වැටෙමින් සිටියේ\nඅත මිටි මෙළවා, ඉහළ ලෙළවූ බැවින්\nවැහි වලාකුළු විසින් පැහැරගනු ලද්දාවූ\nදම් පාට තරුවක\nඇඟිලි අතරින් ගිළිහුණ\nකදෝපැණි නටඹුන් ය. \nහිටිවනම කොල්ලුපිටියට ඇද හැළුණ\nධාරාණිපාත හිම වැස්සෙහි\nඋදෑසන ශේෂය\nඅරලිය මුදුන් මත්තෙහි දිදුළ\nසුදු පාට පමණෙකි. \nඋදෑසන පැමිණෙන බව\nහිරුට දන්වා නො තිබුණු බව\nගල්කිස්ස පොලිසියට ලැබුණු පැමිණිල්ල\nලියා අවසන් වන විට\nහවස් වන ලකුණු පළවිණි. \nඑහෙත් සැනෙකින් රාත්‍රිය උදා විය.\nසන්ධ්‍යාවටත් කළියෙනි. \nඉදින්, අතීතය මුද්‍රණාලයට වැද\nසිරුරට ගිනි තබා ගත්තෙන්\nඋසාවිය පාළු විය. \n’‛ජනවාරි මාසෙත් ඉවරයි’’\nඇය වලාකුළකට ගලකින් ගැසුවා ය.\nමගේ සිතුවිලි බිම වැටිණ. \nසමස්ථ අවුරුද්ද යනු\nජනේරුවට පර්යාය පදයක් බව\nමම සෙමින් කී විට\nඇය සිනහසුනා ය. \nවලාකුළු ගලන්නට ඉඩ දී\nමම ඇයට මෙසේ කීවෙමි.\n‛‛ජීවිතය ම උදුරා ගැණුනු අවකාශයක\nඉතිරව පවතින්නේ සැමරුම් පමණකි.’’ \nමංජුල වෙඩිවර්ධන[Manjula Wediwardhana]\n2012 ජනේරු 25 ",
    "URL": "https://www.vikalpa.org/article/9100",
    "Category": "N/A"
}