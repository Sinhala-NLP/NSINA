{
    "Source": "www.vikalpa.org",
    "Timestamp": "September 10, 2009",
    "Headline": "ආයාචනයක්",
    "News Content": "(එතෙර දිවයිනකට ගොස් තම දරුවන් රැක ගත් හෙළ බසින් ගුරුළු ගෝමීන් ලියූ පොත් කියවන පහත රට සිංහල කවියකු එතෙර මෙතෙර සියළුම සිංහල බොදු ජනතාවගේ පහන් සංවේදය පිණිස ලියූ කවියකි)\nවිසූ කල රට නිවස උණුසුම ගත රඳවමිනේ\nසිහිතල ලොව මා වට ඇත අත් පා මා වෙවිලන්නේ\nඋණුසුම සොයමින් සිටි දින හිමිදිරි යේ සුව අරණේ\nඔබ රුව දුටුවෙමි පුතුනේ ගං දිය මැද වන අරණේ\nමුදවා නුඹ යුදයෙන් අප සරණක් දුන් පෙර දිනයේ\nසතුටක් නුඹ සිත ගැවසුණු පුවතකි මා අද දන්නේ\nකිම නුඹ අද ගංවතුරක තනියම අද හිමිදිරියේ\nමුදවා ගෙන ආ සරණය කෙළෙස අද දියවන්නේ\nරැක ගෙන මරු යුදයෙන් පෙර මා දරුවන් මෙහි රැකුණේ\nඒ සැනසුම දිය විය අද දැකුමෙන් නුඹ රුව පුතුනේ\nඇයි නුඹ කිම හිමිදිරියේ තනියම අද ලතවන්නේ\nබස නොලැබී ලද පාපය ලැබුවෙද මා පුතනුවනේ\nදැය රකිනා නිරිඳුනි කිම ඔබ නෙත් යුග අද වැසුනේ\nතෙරුවන් වැඳ නෙත් බැබලූ හදවත කිම නොම සැලුණේ\nඅරලිය රැඳි මහ මැදුරක දිවි පෙත ඔබ බැබලෙන්නේ\nමැතිඳුණි කිම සිරකර අද අප දරුවන් වන අරණේ\nකුමන මා පියන් ගුණ රුව ලැබුණේ ද\nකුමන බසක් නුඹ මුව හෙට රඳනේ ද\nඅමන පැන කුමට අප දරුවන් නොවෙ ද\nකුමන පවට තිසරණ නෙත් වැසුණේ ද\n(මෙම කවියට පාදක වූයේ ශ්‍රී ලංකාවේ උතුරේ,කොටි ත‍්‍රස්තයන්ගෙන් මුදා ගත් මිනිසුන්, ගැහැණුන් සහ දරුවන් ප‍්‍රජාත‍්‍රන්තවාදී ලංකාණ්ඩුව සිර කොට තබා ඇති කඳවුරක සිටින දරුවකු, ගංවතුර රැඳී ඇති සිය කූඩාරම අසල තනිවම ශෝකයෙන් රැඳී සිටිනාකාරය දුටු ඡයාරූපයක් දැකීමෙනි)\nසුනිල් ගෝවින්නගේ\nපසු සටහනක්\nමෙසේ ලංකාණ්ඩුව, සිර ගත කොට ඇති දරුවන් සහ සෙස්සන්නට අදාළ මෙම කවිය කියවන ඇතැම් සිංහල බෞද්ධයන් උරණවන්නේ නම් නැතහොත් මා ද කොටි ත‍්‍රස්තයන්ට සහයෝගය දෙන, කොටි ආධාර ලබන්නෙකු යැයි වචන සහ ගල් මුගුරු ගසන්නට සිතක් උපදී නමි එවැන්නන්ට මෙත් පැතීම හැරුණු කොට වෙන කරන්නට දෙයක් නැත.\nඑහෙත් එසේ උරණවන්නන්ට කිව හැකි තවත් දෙයක් ඇත. එනමි දැනට මහා සිංහල ලේඛකයා ලෙස නමි කොට ඇති ,මා සිතන අන්දමට සිංහලය බෞද්ධයන් තුළ ජාතිවාදී හැඟීමි මතුකරන්නට සමත් වෙන, වහසි බස් පුවත්පත්වලින් ද බෙදා හරින, ගුණදාස අමරසේකර කවියා වසර ගණනාවකට පෙර මා ලියා තබන මෙම කවියට සමාන මානව ප‍්‍රතිචාරයක් දක්වා තිබීම ය. එනමි, 1971 කාලයේ දී ,ඔහු ලංන්ඩනයේ විසූ සමයේ, ජ. වි. පෙ. කැරැල්ලේ දී මිය ගිය තරුණයකු සිය මවට එවා තිබූ, ඔහු සතු අන්තිම වස්තුව වූ, මුද්ද, ඔරලෝසුව, පෑන සහ ඇදුම් පොදියක් තුරුලු කරගෙන පොලීසියක් ඉදිරිපිට වැලපෙන මවකගේ රූපයක් ලංන්ඩන් නුවර පුවත් පතක දැක කමිපා වී ලියූ කවියකි.\nමගේ මතකයට අනුව අමරසේකර කවියා දින පොතේ ලියූ නමින් ලියූ එම කවිය අවසාන කරන්නේ මෙසේ ය:\n“මම කවියෙකි\nහදැති සසල\nලොසත සියලු දුක වළඳන\nඑ දුක ලෙවට කියනු විනා\nනොමැත මසතු අන් යුතුකම”",
    "URL": "https://www.vikalpa.org/article/1346",
    "Category": "N/A"
}