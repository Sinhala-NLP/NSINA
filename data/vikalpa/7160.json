{
    "Source": "www.vikalpa.org",
    "Timestamp": "December 9, 2014",
    "Headline": "පුළුවන්ද කුරුල්ලෙක් හුරුල්ලෙක් වගේ බැදුමට ගන්න?",
    "News Content": "‘‘…..මාව බිම පෙරළගෙන පයින් ගැහීම මට දරාගන්න පුළුවනි. ඒත් මට පහර දෙන මිනිස්සුන්ට මා එක්ක එක ම වේදිකාවෙ ගී ගැයූ දිවුල්ගනේ ශක්තිය දෙනව කියලා සිහිවෙන එක මට දරාගන්න අමාරුයි……’’ (‘වියරුවට එරෙහි වීදියේ විරෝධයේ’ දී ආණ්ඩුවේ මැරයන් ගේ ප‍්‍රහාරයට ලක් වූ සංස්කෘතික කි‍්‍රයාධර ජයතිලක බණ්ඩාර සහෝදරයා)\nවියරුවට එරෙහි වී විරෝදය වීදියට ගැලූවාම\nවියරුවම තමයි මේ දෝරෙ යන පොළු මුගුරු හමුදාව\nපරෙවියනි කුරවියනි නොසිට ගුවනත, පොළොවෙ පයලෑව\nකැඩුණු තටු පිරිමදින සෙනඟ හිඟ නෑ, වීදියේ තාම \nකුදුගැහුණු ආත්මෙට නිල් අහස දරන්නට බැරිබැවින\nවිලිවැහෙන තටු කපා හිලව්වට සාටකේ ගෙල ලෑව\nරංගනේ ගොන්කවඩි, රත්තරන් කූඩුවල සෙළුවැලිව\nගායනේ කියාදුන් පදවැල්ය, බිතක්කන රජගෙදර\nලජ්ජාව උගස්දුන් කලට සළු උණා මහ තැන්වලට\nකජ්ජක්ද කියන එක? කියාදුන් පද තාල තාලමට\nබිජ්ජක්ද මොන හූණු ආත්මය? බණ්ඩියට බඩජහර\nසජ්ජායනේ ඉතින් නවතින්නෙ පාචනේ උනදාට\nකුරුල්ලෙක් කියන්නේ ගගන සරණා කෙනෙකි නිදහසේ\nජීවිතය ගයන්නෙකි නොබා රිසි රිසි ව සිය අබිමතේ\nඅබිමතේ වැඩෙන්නේ කුරුලූ ඇසකිනි, දකින ජීවිතේ\nපරෙවියෙක් කුරවියෙක් කියන්නේ ආත්මෙකි ගුවනතේ\nපුළුවන්ද තලා හොට කුරුල්ලෙක් ගයන එක නවතන්න\nපුළුවන්ද කපා තටු පියහැඹුම සදහට ම වළකන්න\nපුළුවන්ද තබා වෙඩි කුරුළු සනුහරේ මුලිනුපුටන්න\nපුළුවන්ද කුරුල්ලෙක් හුරුල්ලෙක් වගේ බැදුමට ගන්න?\nජයේ, ජය ගීය නම් නෑසෙනා මානයක දුර තමයි\nමඟට හලනා තරම් කඩු කිනිසි ගල්මුල් ද අපමණයි\nඒත් නවතිනු කෝම? සැනසීම නම් ගමන පමණමැයි\nනෑසෙනා දුර දිනෙක ඇසෙන මානෙට පැමිණ අඬගසයි!\nසනත් බාලසූරිය | Sanath Balasooriya",
    "URL": "https://www.vikalpa.org/article/22526",
    "Category": "N/A"
}