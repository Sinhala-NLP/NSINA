{
    "Source": "www.vikalpa.org",
    "Timestamp": "December 1, 2015",
    "Headline": "හෙට දින මා ගල් ගසා මරා දමනු ඇත…",
    "News Content": "හෙට දින මා ගල් ගසා මරා දමනු ඇත…\nලය මඩල පැලී යාදෝ උන් භීතියෙන්\nහිර කරනු ඇත මා\nකාන්තාරයේ වැලි කදු අතර…\nමැරීයනු ඇතැයි මා එකවර,\nභීතියෙන් උන්\nතබාගනු ඇත කුඩා ගල් කැබලිති\nඋන් අසල……\nදැන් ඉතින්…\nගසාපල්ලා තොප අතැති ගලද මා වෙත\nඅවසර ලද සැනින්…..\nතොපේ සදාචාරයේ සළුපිළියෙන්\nරැකගත නොවූ හෙයින්….\nනොහෙලපල්ලා කඳුලක් සුසුමක්\nතොපේ (මගේ) දේශයට බරක් වූ ගැහැණියක්\nපමණක්ම වූ හෙයින්……\nදිව්රුවා තමයි මමම\nදෙවියන් ඉදිරියේ, සිව් වරක්\nබිය මා දෙවියන්ට පමණක්ම වන හෙයින්….\nතොපි මක් කරන්නද….?\nදෙවියන්ට බොරු කියා\nහැරී එන්නේ කුමට\nදෙවියන් නැති දෙවොලකට…….??\nසිටියා තමයි මං\nතොප හැම ඉදිරියේ\nපැතූ ලෙසට…..\nසදාචාරයේ, සංස්කෘතියේ, ආගමේ, විවාහයේ, පේ‍්‍රමයේ\nපිළි දවටා……\nඑනමුත් නිරුවත්ව…..\nඇසුවේද කිසිවෙක්\nදුටුවේද කිසිවෙක්\nදැනුනේද කිසිවෙකුට\n……….\nමා ළයෙහි ගිනිදැල්\nමා නෙතෙහි කදුලැල්\nමා මුවෙහි සුසුම් වැල්\n?????????\nඉතින්,\nදීපල්ලා පළමු ගල ගසන්නට\nතෝරා සුදුස්සා\nතොප අතරින්ම…….\nසිතින්වත් ගැහැණියක ඇඳිවත නොගැලවූ\nමතින්වත් ගැහැණියට පීඩා නොකෙරූ\nහඬනා දරැවන්ට සැබවින් පියෙකු වූ\nඋස් මිටිකම් අනුව\nකිසිවෙකු නොපෙලූ\n………..\n……………..\nදිව්රන්නම් දෙවියන් ඉදිරියේ\nසැත්තෑවර සත්වරක් වුවද….\nනොකියමි බොරැ\nදෙවියන් ඉදිරියේ\nදන්නා හෙයින්\nදෙවියන් පමණක්ම\nතොපි නොදන්නා,\nතොපිට නොඇසෙනා,\nතොපිට නොපෙනෙනා\nසත්‍යය…….\nබිහිරන්ව\nඅන්ධව\nගොළුව\nකොරව\nගියාවේ\nතොපේ ලෝකයම!\nගැහැණිය වහල්කොට\nමේ සූදුව තවත් කෙලින්නට\nතොපිට\nනොහැකිවන ලෙසට\n……….\nකුමාරි කුමාරගමගේ | Kumari Kumaragamage",
    "URL": "https://www.vikalpa.org/article/25509",
    "Category": "N/A"
}