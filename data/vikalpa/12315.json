{
    "Source": "www.vikalpa.org",
    "Timestamp": "May 5, 2010",
    "Headline": "හැම දා ‛‛බංගේ’’ පරක්කුයි – හැමදාම එහෙම නෑ.., දුම්රිය බලධාරීන්",
    "News Content": "‛‛බංගේ’’ යනු පුත්තලමේ සිට ගල්කිස්ස දක්වා දෛනිකව ධාවනය වන කාර්යාලීය දුම්රියයි. මෙම දුම්රියෙන් කෙළඹ රාජකාරි සඳහා ගමන්කරන මගීන් සංඛ්‍යාව අති විශාලය. රජයේ සහ පෞදිගලික රැකියා සඳහා පමණක් නොව අධ්‍යාපන කටයුතු සඳහා ද දිනපතා ගමන් කරණ මගීන්ගෙන් මෙම දුම්රිය සෑම උදෑසනකම පිරී ඉතිරී යයි. \nමෙම දුම්රිය පෙ. ව. 8. 18 ට කොළඹ කොටුවට ලඟා විය යුතු අතර කොල්ලුපිටියට 8. 28ට ගඟා විය යුතුය. මීට මාස දෙක තුනකට පෙර මෙම කාල වේලාවන්ට හෝ ඊට ආසන්න වේලාවන්ට දුම්රිය ධාවනය කිරීම සඳහා දුම්රිය රියැදුරන් කටයුතු කරණු ලැබුහ. නමුත්, අප දන්නා පරිදි මීට පෙර සිටි රියැදුරන් වෙනත් මාර්ග වෙත මාරුවීම් ලබා ඇත (එම රියැදුරන්ගේ නම් පවා අප දන්නා මුත් ඔවුන්ගේ ආරක්ෂාව සඳහා එම නම් සඳහන් නොකරමි). මෙම රියැදුරන් දුම්රිය ධාවනය කරණ විට ‛‛බංගේ’’ මගීන් වේලාවටම නැතැත් බැනුම් නොඅසා කාර්යාලය වෙත පැමිණියහ. සිසු සිසුවියන් වේලාවටම හෝ තම තමන්ගේ අධ්‍යාපනික ආයතන වෙත ලඟා වූහ. නමුත් දැන් තත්වය සම්පූර්ණයෙන්ම වෙනස්ව ගොස්ය. ඒ වත්මන් රියැදුරු මහතුන්ගේ ආනුබාවයෙනි. \nදැන් ‛‛බංගේ’’ සෑම දිනකම පරක්කුය. මාසයකට දවස් දෙක තුනක් පරක්කුවීමට ඉඩ ඇති බව අප ප්‍රායෝගිකව දන්නා කරුණකි. ඒ ඉඳ හිට හරකුන් හෝ මිනිසුන් කෝච්චියට අඩ තබන නිසාවෙන් හෝ මාර්ග අලුත් වැඩියාවකදී ය. සමහරක් දිනවල දුම්රිය කැඩෙනු ලැබේ. නමුත් සෑම දිනකම මෙම අහඹු සිදුවීම් සිදුවන්නේ නැත. නිශ්චිත වේලාවන් මෙම මාර්ගයේ දුම්රිය ගමන් සඳහා ලබා දී ඇත්තේ එම වේලාවන්ට ගමන් කළ හැකි නිසා බව අප අමුතුවෙන් කිව යුතු කාරණයක් නොවේ. එසේ නොහැකි නම් අදාල වේලාවන් සංශෝධනය කළ යුතු වෙයි. නමුත් එවැන්නක්ද සිදු වී නොමැත. එනම්, අදාල වේලාවන්ට දුම්රිය ධාවනය කිරීමට හැකි විය යුතුය. සමහර රියැදුරන්ට මෙම වේලාවන්ට දුම්රිය ධාවනය කිරීමට හැකි අතර සමහර රියැදුරන්ට එසේ සිදු කිරීමට නොහැකිය. එසේ සිදුවන්නේ කෙසේද? දවසින් දවස දුම්රිය බලවේග කට්ටල වෙනස් කරන්නේ ද? නැතහොත් මාර්ගය දික් වන්නේ ද? බර වැඩි වන්නේ ද? මෙම කිසිවක් සිදු වන්නේ ද නැත. එසේ නම් සෑම දිනකම ‛‛බංගේ’’ පරක්කුවීමේ රහස කුමක්ද? යන්න පිළිබඳව නවක ප්‍රවාහන ඇමතිවයා මෙන්ම දුම්රිය බලධාරීන් විසින් ද සොයා ගත යුතුය. \n ‛‛බංගෙන්’’ වැඩට එන බොහෝ දෙනෙකුගේ අවුරුද්දටම හිමි කෙටි නිවාඩු සංඛ්‍යව ඉතාමත් කෙටි කාලයකදී අවසන් වන බව මගින් බොහෝ සංඛ්‍යාවක් ප්‍රකාශකර ඇත. පෞද්ගලික ආයතනයන්හී වැඩ කරන බොහෝ දෙනෙකුටම තම රැකියාව අහිමි වීමේ දැඩි අවධානමක් පවතී. අධ්‍යාපනය හදාරන සිසු සිදුවියන්ට කිසි දිනක දවසේ මුල් පාඩම සඳහා සහභාගී වීමට හැකි නොවීම ඔවුන්ගේ වරදක් නිසා සිදු වන්නක් නොවේ. මේ දිනවල නම් මෙම දුම්රිය විනාඩි 30ක් පමණ පරක්කු වී ගානක්වත් නැතිව ඔහේ ගමන් කරයි. මගීන්ද මේ සියල්ල සතුටින් භුක්ති විඳිමින් නිසොල්මන්ව සිටිනු දක්නට ලැබේ. වෙනත් මාර්ගයක (නුවර මාර්ගය වැනි) මෙවැනි අකටයුත්තක් සිදු වූයේ නම්, දුම්රිය මගී නැගිටීමක් නොවරදවාම රටවැසියාට මාධ්‍ය තුළින් දැක ගැනීමේ භාග්‍ය උදා වන්නේ ය. නමුත් පුත්තලම් මාර්ගයේ ගමන් කරන මගීන්ගේ දැඩි උදාසීන හා ඔතෑනි ගතිය නිසා මෙවැනි මගි නැගීටීමක් පෙනෙන තෙක් මානයක හෝ නොමැති බව අකමැත්තෙන් වුව සඳහන් කළ යුතු ය. \nනමුත්, මෙම සියල්ල ඔහේ සිදුවෙච්චාවේ යනුවෙන් බලා සිට අත පිහදා ගැනීම අපට තවදුරටත් සිදුකළ හැකි නොවේ. මේ සඳහා වගකිව යුතු දේශපාලන බලවේග වහා ක්‍රියාත්මක වී ඉස්තිරසාර විසඳුම් යෙදිය යුතුය. ඒ සඳහා අප බලපෑම් සිදු කළ යුතුය. මගීන් වන අප සංවිධානය වී ශක්තිමත් මගී එකමුතුවක් නිර්මාණය කල යුත ය. මෙම ගැටළුවට ඉක්මන් විසඳාුමක් ලබා නොදුන හොත් දැඩි ක්‍රියාමාර්ගයකට\nඅවතීර්න වීමේ දැඩි අවශ්‍යතාවයක් පවතින බව පෙන්නුම් කරනු ලැබේ. මේ සඳහා එකතුවන මෙන් මගීන්ගෙන්ද ඉල්ලීමක් කිරීමට කැමැත්තෙමි. \nමේ සම්බන්ධයෙන් අතිරේක දුම්රිය සාමාන්‍යාධිකාරී (මෙහෙයුම්) ජී.ආර්.පී. චන්ද්‍රතිලක මහතාගෙන් ‛‛විකල්ප’’ සිදු කළ විමසීමකදී ඔහු ප්‍රකාශකර සිටියේ ‛‛මෙවැනි ප්‍රශ්නයක් ඇති මුත් ඒ සඳහා බලපා ඇත්තේ දුම්රිය තාක්ක්‍ෂනික ශිල්පීන්ගේ අකුරට වැඩ කිරීමේ සිදුවීම හා පුත්තලමේ සිට හලාවත දක්වා දුම්රිය මාර්ගයේ පවතින දැඩි අබලන් තත්වය බවයි. මෙම දුම්රිය පමනක් නොව අනෙකුත් දුම්රියන්ද පසුගිය දිනවල පරක්කු වී ධාවනය වූ බව ඒ මහතා ප්‍රකාශ කරන ලදී.’’ නමුත් වැඩිදුර විස්තර දුම්රිය ගමනාගමන අධිකාරී නාලක බණ්ඩාර මහතාගෙන් විමසන ලෙෂ ඔහු ප්‍රකාශ කලේය. ‛‛විකල්ප’’ මේ සම්බන්ධයෙන් ඔහුගෙන් විමසීමක් කරන ලදී. \n‛‛අප්‍රේ්ල් මුල සිට අවසානය දක්වා දුම්රිය තාක්ක්‍ෂණික ශිල්පීන් අකුරට වැඩ කිරීමේ වෘත්තීය ක්‍රියාමාර්ගයක් ගෙන ගියා. මේ නිසා සෑම දුම්රියක්ම පාහේ පරක්කු වී ධාවනය කෙරුනා. අපිට හැකි සෑම පියවරක්ම ගෙන දුම්රිය වේලාවට ධාවනය කිරීමට කටයුතු කරනවා. අදත් (මැයි 5) හුණුපිටිය හරියෙදී මහළු පුද්ගලයෙක් මේ ට්‍රේන් එකට හැප්පුනා. අවට හිටපු අය මේ පුද්ගලයාව බාර ගත් නිසා විනාඩි කිහිපයකින් දුම්රිය ධාවනය කිරිමට හැකි වුණා. නමුත්, දුම්රියේ අවසාන පෙට්ටිවල සිටින මගීන් මේ ගැන දන්නේ නෑ. දුම්රිය පරක්කුවෙනවා කියල විතරක් ඒ අය කියනවා ඒක හරි අසාධාරණයි. මාස ගනනක් තිස්සේ නම් කොහෙත්ම මේ දුම්රිය පරක්කු වෙන්නේ නැහැ’’ ",
    "URL": "https://www.vikalpa.org/article/2598",
    "Category": "N/A"
}