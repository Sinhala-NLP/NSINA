{
    "Source": "www.vikalpa.org",
    "Timestamp": "May 16, 2013",
    "Headline": "සරොජිනී අම්මා",
    "News Content": "\nඅම්මාවරුන්ගේ දිනයක් ආවා ය\nමව්වරුනට දරු උණුසුම දැනුනා ය\nඅම්මා මතක් වී මා සිත හැඩුවා ය\nසරස්වතී අම්මා සිහි වූවා ය\nවයස හැත්තෑ පහයි\nඋපන්දිනේ දන්නේ නෑ\nදරුවන්ගේ නම් මතකයි\nපින්තූර මුකුත් නෑ\nස්විස්ටර්ලන්තයට ඇවිත් අව්රුදු තුනයි \nයාපනයේ ගම්මානෙක උන්නාය\nගොවිතැන් බතින් දුෂ්කර දිවි ගෙවුවාය\nදරුවන් පස් දෙනෙක් මෙලොවට දුන්නාය\nඅම්මා සරස්වති දෙමළය වයසකය\nයුද්දේ භයංකාරයි\nගමින් ගම ගෙයින් ගෙට ගිනි බිදුනි\nදරුවෝ එකා එකා රට හැර ගියහ\nලොකු පුතා කැනඩාවේ\nදෙවැනියා ප‍්‍රංශයේ\nපුරුෂයි තවත් පුතෙක් ජර්මනියේ\nඑක්කෙනෙක් නොර්වේ, බාලයා ස්විස්ටර්ලන්තයේ\nමං සරෝජිනී අම්මා බලන්න ගියේ අනාථ කඳවුරේ සහායිකාවගේ ඉල්ලීම නිසා.‘‘ඔබ ලංකාවෙනෙ. මං බාරයේ ලංකාවේ අම්ම කෙනෙක් ඉන්නවා. කතා කරන්නවත් කව්රුවත් නැහැ. දවසම ඉන්නේ ඇගේ කාමරේ. මව්වරුන්ගේ දවස එනවනේ. බැරිද ඇවිල්ල පොඞ්ඩක් කතා කරල යන්න? හැබැයි ඇය ඉන්නේ ඔබ ඉන්න ජිනීවා වල නොවෙයි, අනාථ ජිනීවාවල’’\nදරුවන් ලොකු මහත් කර පිට රට යැවුවාය\nබිරිදන් සොයා කරකාරෙට දුන්නාය\nඉද හිට එවූ චොකලට් රස වින්දාය\nගේ දොර ඉඩ කඩම් උකසට ගෙවුනාය\nදරුවන් ලෝක ප‍්‍රජාවේ කොටස්කාරයෝ\nජර්මන්, ප‍්‍රංශ, ඉංගිරිසි, නොර්වීජියන් බස් දොඩන.\nඒත් අම්මා ඉන්නේ ජිනීවා අනාථ කදවුරක\nඅඩි අටක් පළල අඩි 10ක් දිග පුංචි කාමරයක.\nඅන්තර් ජාතික වූ දරුවෝ දැන් දෙමළ අම්මාට ගෙදරට ගන්න කැමැති නෑ.\nසරස්වතී අම්මා ඉන්නෙ අසනීපයෙන්. \nඅනාථ කඳවුර රට රටින් ආ ජනයගෙන් පිරිලා.\nපවුල් 20කට එක කුස්සියයි. වැසිකිළියක් හවුලේ.\nපැල්පත් නොවන පැල්පත්, සත් මහල් කොන්ක‍්‍රීට් කැලයක. ඇයගේ දේශපාලන රුකවරණ ඉල්ලීම ප‍්‍රතික්ෂේප වෙලා, ඉන්නේ තාවකාලික අවසර පත‍්‍රයෙන්. ජීවත්වෙන්න ලැබෙන්නේ සොච්චමයි.\nසතියේ දිනය හෝ කවදා දැයි නොදනී\nදරුවන් එනු නැතැයි වත කඳළින් පෙඟුනී\nදෙන දේ මිසක් රස අහරක් නොවුනී\nගෙන ආවේ ඇයි ද යන්නේ කවද ද පුතුනී?\nකඳවුරේ දෙමළ දන්නා එක කෙනෙක්වත් නෑ.\nසරෝජිනී අම්මා දෙමළ හැර අන් බසක් දන්නේත් නෑ.\nඋයාගෙන කන්න හයි හත්තියකුත් නෑ.\nකාමරය බැලූ බැල්මටම හඩු ගඳයි.\nඅප ගිය විගස ඇය එළියට ආවාය\nමුහුණේ සිනහවක් විකසිත වූවාය\nමගේ පුතත් මේ වගෙමයි කීවාය\nඅහස බලා දෙවි පිහිටයි මැතිරීය\nඇයට දෙමළ බසින් කතා කරන්නවත් කෙනෙක් නෑ.\nදහස් ගණනින් විමුක්ති ධජ පතාක රැගෙන\nදෙමළ අරගලයේ කාහළ නාද නැංවෙන\nමේ ජිනීවා පුරවරයේම\nඒ දෙමළ අම්මා දෙමළෙන් වචනයක් අසන්නටවත් කියන්නටවත් නැතිව\nමේ මව්වරුන්ගේ දවසේත් බැලූ අත බලා ගෙන\nඉන්න ඇති.\nමම මගේ ඇස් දෙකෙන්ම දැක්කා, මගේ කන් දෙකෙන්ම ඒ කතාව ඇහුවා\nඔන්න ඔහොමයි අම්මා කෙනෙක් දවසරින්නේ දරුවන් ‘සීතල යුරෝපයේ සැප විදින‘ අතර.\nසිංහලද දෙමළද කියා නෑ වෙනසක් ඩයස්පෝරාව කියන්නේ ආත්මාර්ථයේ ජායාවටයි\nදෑසට පෙනෙන හැම හිම කැටයක් තුළම\nමට පෙනෙනවා අම්මා හිච්චි කියන\nඅම්මා සමඟ එක පැදුරේ නිදන\nසිහිනය පෙනෙයි මා සතුටින් තියන\nකඳවුර සීතලෙන් ගල් කර පතිත හිම\nඅම්මේ සරස්වතී, කීවද ඔබට කිසිත්? \nහිච්චි පුතා\n12.05.2013 ",
    "URL": "https://www.vikalpa.org/article/15788",
    "Category": "N/A"
}