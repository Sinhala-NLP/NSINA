{
    "Source": "www.vikalpa.org",
    "Timestamp": "June 23, 2017",
    "Headline": "ඥාණසාර ජාතකය! සාදූ! සාදූ! සාදූ!",
    "News Content": "ඒකල්හි යහපාලනයේ ධජය පෙරටු කර බලයට පැමිණි සිරිසේනයෝද විජේදාසයෝද වික්‍රමසිංහයෝද යනාදීහු රාජ්‍ය විචාරණ සමයෙහි; ආශ්චයයන්හි කෙළ පැමිණි ගලබොඩඅත්තේ ඥනසාර නම් තෙරණමක් බුදු සරණ වෙනුවට අබ සරණ දේශනා පවත්වමින් රටට කළඹවන්නේ මේ වගත් හුදී ජන පහන් සංවේගය පිනිස ලියා දක්වම්හ.\nඉර්දි බලයෙන් පොලිස් බලයද බණ දේශනාවන්ගෙන් රාජ්‍ය කරවන්නෝද යටපත් කළ හැකි ඥනසාර ආශ්චර්යෙන් ගිනි කණ වැටුනු සිරිසේනයෝද වික්‍රමසිංහයෝද විජේදාසයෝද එකත්පස්ව එහිමියනට දොහොත් මුදුන් දී අනුසාසනා ලබන කල්හි,\nඑහිමියෝ අධිකරණ ශාලා තුළට කඩා පැන මහත් කළබලයක් ඇති කරමින් අධර්ම දේශණාවක් පවත්වන්නේ විනිසුරු තොමෝ අධිකරණට අපහාස නොකරන සේ බැගැපත් වූ බවත්, ඒ අප සගයකු වූ ප්‍රගීත් එක්නැළිගොඩ පැහැර ගැනීම සහ ඝාතනය අරභයා පැවැත්නා නඩු විභාගය කඩාකල්පල් කිරීමේ මහඟු කාරිය පිනිස බවත් නොලියා සිටිය නොහැක්කේමය. \nඒ මොහොතේම එහිමියන්ගේ අගසව් හිමිවරු බන්ධනාගාර බස් රථ රෝද අවහිර කර මහ මඟ සයන භාවනාවේ යෙදුණු යෙදී සිටි බවත් එකී භාවනාවන්ට අවහිර වන සේ අසළින් ගමන් ගන්නා සන්ධ්‍යා එක්නැළිගොඩ නම් වු අඟනක් දැක තුං නොදකින් යැයි ද ශ්‍රී මුඛයෙන් කෙළ පිඩක් සේ අපහාසකින් පින් වැඩූ බවත් ශ්‍රද්ධාවෙන් යුතුව දක්වම්හ.\nඑහිමියන්ගේ ආනුභාවය කොපමණ ද යත් මේ කිසිදු ක්‍රියාවක් නිසා හෝ එහිමියන්ට කිසිදු වරදක් සිදු නොවූ අතර යහතින් සුවෙන් වැජඹෙන බවත් පසවනක් ප්‍රීතියෙන් යුතුව සිරසේනයන්ට සහ වික්‍රමසිංහයන්ට සැළකර සිටිම්හ.\nතවද කිව යුත්තක් වෙයි. එකල්හිම වචනයෙන් හෝ වරදක් නොකරන්නාවූ අප විමල් වීරවංශ මංත්‍රීවරයාණෝ දූෂණ චෝදනා ලබා අධිකරණයට ඉදිරිපත් කල්හි අවසිහියෙන් කෑ ගැසූ ඒ මහතානන්ගේ අතවැසියකු එවෙලේම සිරගත කරනු ලදුව වහාම දඩුවම්ද නියම කරනු ලැබුණේ අධිකරණයට අපහාස කළැයි කියමින් බවත් හුදී ජනයාගේ සංවේගය පිනිස ලියා තබම්හ.\nඊළඟ වතාවෙහි ඝෝෂාකරවනු පිනිස එහිමියන් කැඳවා ගන්නට හැකිදැයි වංශයෝ විමසා සිටියෝ ඒ එහිමියන්ගේ ඉර්දි බලයෙන් ආශ්චර්ය ඇති කරනු රිසියෙන් යැයි දැනමුත්තෝ වදාළහ.\nතවත් වතාවෙක එහිමියෝ අන් ජනයාගේ රැස්වීමකට කඩා පැන මුසල්මාන යතිවරයකුට නොසෑහෙන ලෙස වාග් ප්‍රහාර දේශනාවක් මුදා හළ සේක. \nආණ්ඩුවේ බත්බැලකම කරන මුසල්මාන ඇමැති ගණයා කොතෙක් වෙතත් කටක් හැර එහිමියනට වචනයක් කීමට ආණ්ඩුවක් නොතිබුණ බව මුළු මුළුවල ජනයා පශ්චාත්තාප වූ නමුත් එහිමියෝ සිය ආශ්චර්ය පා විසිර වෙනතක අබ සරණ සේවය පිනිස වැඩියෝය.\nඅනතුරුව තවදුරටත් සිය ආශ්චර්යය පාන්නේ එහිමියෝ අලුත්ගම නම් දනව්වෙහි චිරාත් කාලයක් වාසය කළ මුසල්මානයන් අබ සරණ යැවූහ. ගිනි බිදුණි. ගිනි තැබුණි. අහස ඒකාලෝක විය. ගේ දොර වැනසුනි. ආශ්චර්යයක්ම වූවෝය. එහිමියන්ට වරදක් නොවූහ. \nඉන් අනතුරුව සිරිසේනයෝද විජේදාසයෝද එහිමියන් කැඳවා ඔබ හිමියන්ගේ ආශ්චර්ය කෙසේ දැයි අනුසාසනා ලබා ගනු රටටම රූප පෙට්ටියෙන් ද පෙන්වූයේ අන් පෘතග්ජනයාට ද ආදර්ශයක් වනු පිනිසය. \nයළිත් එහිමියනට කොළම්පුර අධිකරණයට එන්නැයි ධර්මානුකූලව දන්වනු ලදුව එහිමියනට ආශ්චර්යාත්මක ලෙස අසනීපයක් වැළදුණි. අසනීප බවට එවූ කරදාසිය ව්‍යජයක් වුවත් ඍර්දි බලය නිසා වරදක් සිදු නොවු බවත් තුඩින්තුඩ පැතිර යත්දී,\nතමන්ට මරණ තර්ජන ඇතැයි අධිකරණයට නෑවිත්ම දිවයිනෙහි ගිනි අවුලවනු පිනිස තමන්ට අවශ්‍ය එක් දිනක් පමණකැයි හනුමා මාධ්‍යක් හරහා තර්ජනක්ද ලියා දැක්වූ අතර, \nඅස්ගිරිය නම් ශ්‍රී ලංකා බුදුදහමේ එක් මුදුන් මල්කඩක් වන නිකාය මේ ආශ්චර්යයන් ගැන සතුටට පත්ව වැරදි ඇතත් ඥනසාරයෝ අත්අඩං ගුවට නොගත යුතුයැයිද එසේ වුවහොත් මහත් විපතක් ඇති වනු ඇතැයිද බය හිතෙන සංදේශයක් එවූහ.\nඥනසාර හිමියන් වැනිම අයකු රහමෙර පානය කොට බුදුන්ට දෙව්දත් දමා ගැසූ අසැබි වචනයෙන් සතර දිග්බාගය ගඳ ගස්වනු දුටුවෙමියි නාහට නාහන අබිත්ත කොලුවකු ඇසූ කළ ඔය අන්තර් ජාල පජාල බුදුන්ගේ කාලයේ තිබුණාදැයි වදාළ අතරවාරයේම,\nතවද එකී අස්ගිරිය නම් නිකාය මහානායක තෙර, ඥානසාර විවේචනය කළ නිසා තමන්ට නොනමින් බැණ වැදී ඇතැයි සිතූ කටකාර අමැත්තකු වන සුදු බංඩා වහාම දණ ගසා සමාව භාජනය කළ බවත් ජනයාට දැන්වූවෝය.\nනීතියේ පාලනය ගැනම කටමැත දොඩන සිරිසේනයෝද වික්‍රමසිංහයෝද මුවින් නොබා කල් බලත්දී,\nඅවසානයේදී අධිකරණයටම ගොස් ඉර්දි බලය පෙන්වමියැයි අධිෂ්ඨාන කොට අප මහා ඥනසාර හිමිපානෝ එහි යත්ම ඇප ලබා දෙන බවට බත්බැල සේවකයෝ වන්දනා කළ සේක. අධිකරණ භුමියෙන් රැස් විහිදුණූ බවත් අහස නීලංකාර වූ බවත් තුඩින් තුඩ පැතිර ගියෝ ය. එසැණින්ම එහිමියෝ යළි පොලිස් කරුණාව ලබා අත් අඩංගුවට ද ඇප නිදහසට වහා හිමිකම් ලබත්දී,\nවිනිසුරාණෝ මහත් වික්ෂිප්තියට පත්ව මේ මොන නීතියක්දැයි විමසන්නේ යහපාලන පොලිස් නිලදරුවෝ නැසු කන්ව ඇප දෙන්නැයිම කියා සිටියෝය. යහ පාලනය කොතරම් මුල්බැස තිබුණේද යත් විනිසුරාණෝ මෙලෙසද විමසුවේ යැයි අන්තර් ජාලකරුවකු බිය නැතිව ලියා දැක්වූයේ, සාමාන්‍ය සැකකරුවන් වෙනුවෙන් පොලිසිය මේ ආකාරයට ක්‍රියා නොකරන්නේ මන්දැයි විමසා පොලිසියේ ක්‍රියා පිළිවෙත කෙරෙහි අප්‍රසාදය පළ කළ බවත්ය. \nමේ වනාහී දසවසරක් නඩු නැතිව දමිළ තරුණයන් සිරගත කරගෙන ඇති සිරිසේන – වික්‍රමසිංහ ධර්මදීපයේයැයි කියූ ජනයාට රාජ්‍ය නොවන සංවිධානකරුවෝයැයි සිරිසේනයෝද විජේදාසයෝද තර්ජනය කළහ. \nමේ වනාහී කිතුණු මුස්ලිම් යනාදී ගණනින් සුලුතර ආගමික කොටස් නිරන්තරයෙන් බියට පත් කැරෙන සිරිසේන – වික්‍රමසිංහ ධර්මවීපයේයැයි කියූ මාධ්‍යකරුවනට ගාලු පුරයේ බල්ටි පැටියකු රෑප පෙට්ටියේ බැණ වැදුණහ.\nඥනසාරයන්ගේ ඉර්දි බල ආශ්චර්යය සිරි ලංකාවෙහි බලපවත්වන බැවින් එහිමියනගේ නීතියකට හෝ වරදක් නොවන වගට වග බලා ගැනීමට විජේදාසයෝ ශපත කර ඇතැයි පත් ඉරුකරුවෝ ලියූහ.\nඑරට කරවන සිරිසේන – වික්‍රමසිංහ දෙබෑයෝ ඥනසාර යනාදී අනේක හිමිවරුනට දොහොත් මුදුන් දී වන්දනා මාන කරන්නේ දැන් දැන් මේ සිරි ලංකාවෙහි ඒ අනුභාවයෙන් සතර මහා දෙව්ලොව පහළ වන පෙර නිමිති පෙනී නොපෙනී යති.\nදෙබෑයන්ගේ සාදූ සාදූ හඩින් යහපාලනය පාදූර්භූත වන්නට ආසන්න බව උදේ හවා ස්ත්‍රෝත්‍ර ගායක රාජ්‍ය කුලී ලියන්නෝ ගායනා කරත්දි අප මහා ඥණසාර හිමිපාණෝ ඒ රැස්වළල්ල මැද උලුක්කරගත් සිය මැද ගිල්ල අන්‍ය සහ දුශ්ශිල ජනයාට පෙන්වමින් ඊළඟ ආශ්චර්යයට පැන් වඩමින් සිටින බවත්,\nමෙකල්හිම ඥනසාරයන්ගේ බුරුම දේශයේ අතිජාත මිතුරු දේශකයා වූ විරතු නම් මැරවර හිමියකු බුදුදහම කෙළෙසන්නේ යැයි වසරකට දේශනා පැවැත්වීම තහනම් කිරීමට බුරුම දේශයෙහි මහනාහිමිවරු තීරණය කළ බවත් හුදී ජන පහන් සංවේගය පිනිස ලියා තබම්හ.\nඒ අතර වාරයේ නව ව්‍යවස්ථාව නව ව්‍යවස්ථාව යැයි කියමින් මෙරට ගැලීලීයෝවරු සාදු හඬ උස්වම නැගූ බවත් නොලියා සිටිය නොහැක්කේමය.\nසාදූ සාදූ සාදූ!\nසුනන්ද දේශප්‍රිය | Sunanda Deshapriya ",
    "URL": "https://www.vikalpa.org/article/30689",
    "Category": "N/A"
}