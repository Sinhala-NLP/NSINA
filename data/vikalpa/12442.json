{
    "Source": "www.vikalpa.org",
    "Timestamp": "April 2, 2010",
    "Headline": "‛‛පැහැර ගන්නකු නැතිව අතුරුදහන්වේ. ඝාතකයකු නැතිව වෙඩි වදී.’’ ප්‍රගීත් සොයාගැනීමේ සම්මන්ත්‍රණයේ දී එස්. ජී. පුංචිහේවාගේ විවරණය.",
    "News Content": "‛‛දයාව වශයෙන් හදුනා ගත යුත්තේ ජාතිවාදීන්ගේ ද්වේශයයි. අධ්‍යාපනය වශයෙන් ලැබෙන්නේ බැලමෙහෙවර කිරීමේ පුරුදුය.\nයුක්තිය යනු අච්චු අකුරුවලට කියන තවත් නමකි. ඉහළ අධිකරණ තීන්දුවක් යනු රොබෝවරුන්ගේ වචන සමූහයකි.\nදේශපාලනය යනු 1948 සිට පුරවන ලද ජාතික වැසිකිළිවළකි.’’ \nඅතුරුදහන්කරන ලද මාධ්‍යවේදී ප්‍රගීත් එක්නැළිගොඩ සොයා ගැනීම සදහා වූ සම්මන්ත්‍රණයක් පසුගිය 31 වන දා කොළඹ ජාතික පුස්තකාල ශ්‍රවණාගාරයේදී පැවැත්විය. එහිදී රටේ වත්මන් තත්වය පිළිබදව විගයක් කරමින් අදහස් දැක්වූ නීතිඥ එස්. ජී. පුංචිහේවා මහතා ඉහත ප්‍රකාශය කරමින් මෙසේ අදහස් දක්වා සිටියේය. \nමෙම සම්මන්ත්‍රණය සංවිධානය කලේ මාධ්‍ය සංවිධාන එකමුතුව සහ නිදහස උදෙසා පුරවැසියො යන සංවිධාන එක්වයි. \n ‛‛පෑන අත දරා ජීවත්වීමේ අයිතිය සුරකිමු’’ යන තේමාව ඔස්සේ එම සම්මන්ත්‍රණය පැවැත්වුනු අතර රටේ දේශපාලන තත්ත්වය පිළිබදව අදහස් දැක්වූ නිතිඥ එස්. ජී. පුංචිහේවා මහතා කළ කතාව මෙසේය. \nඉස්සර එක් කලෙක පල් හොරු දෙදෙනෙක් හිටියා. ඔවුන් හැමදාම රාත්‍රී කාලයේ හොරකමේ ගියා. දවල්ට කැලේ ගහක් යට නිදා ගන්නවා. ගමේ හොරකම් වැඩි වන බව මිනිස්සුන්ට තේරුනාම මිනිස්සු ටිකක් රැකවල් කොට බලාගෙන හිටියා. දවසක් හොරකමේ ගිහිල්ලා එද්දි මිනිස්සු මේ දෙන්නා අල්ලගෙන හොඳටම අතින් පයින් ගැහුවා.\u000b\u000bආපහු ගිහිල්ලා ගහයට නිදාගෙන පහුවෙනිදා උදේ මේ ගොල්ලො මෙහෙම කියනවා ‛‛අනේ හරි අමාරුයි ඇඟට, මේක මේ විදිහට කරලා නම් හරියන්නේ නැහැ. හුගාක් ඇඟට අමාරු රස්සාවක් මේක’’ මෙසේ දින කීපයක්ම ගෙවී ගියා. ඒ දින කීපයේම ඔවුන් දෙදෙනා කතා කළේ හොරකම දැන් ඒ මෙහෙම කරන්න බැහැ. දැන් මේක ටිකක් අපි වෙනස් කරන්න ඕන කියලා. ඊට පසු දිනත් මොවුන් දෙදෙනා හොඳටම ගුටි කා පැමිණි දෙදෙනා මෙසේ කතා කතාබහ කළේය.\n‛‛හොරකම් කරන එක දැන් මේ විදිහට කරන්න බෑ. දැන් මේක ටිකක් වෙනස් කරන්න ඕන’’ කියලා කතා කරලා මේ දෙන්නා එදත් හොරකමේ ගියා. එදත් මේ දෙදෙනා හොදටම ගුටි කෑවා. එදත් ඔව්න් හෛම කතා කලා. \n‛‛ දැන් නම් මේක කරන්නම බෑ. දුක් දීලා ඇඟට මේ වැඩේ කරගෙන යන්නත් බෑ.’’\n‛‛දැන් කාලෙත් වෙනස්වෙලා, ගෝලියකරණය වගේ නොයෙක් සමාජක්‍රමත් ඇවිල්ලා ඒ නිසා ඒකට අපිත් හැඩ ගැහිලා අපිත් වෙනස් වෙන්න ඕන’’\n‛‛ඔව් ඔව් දැන් වෙස්ට් මිනිස්ටර් පාලන ක්‍රමය ඇවිල්ලා තියෙන්නේ.’’\u000b‛‛ඒ ක්‍රමයටත් ගැලපෙන විදිහට තමයි අපේ රස්සාව හරිගස්ස ගන්න ඕන’’\nඑක් කෙනෙක් මෙහෙම කිව්වා. ‛‛ඔව් වෙස්මිනිස්ටර් ක්‍රමයට අනුව නම් අපි තනි තනිවම මේක කරන්න ඕන’’අපි දෙන්නාම මේක කරලා හරියන්නේ නෑ. කියලා දෙන්නා කතා කරගෙන ඒ ගොල්ලො කැමති කැමති දිසාවට යන්න ගියා.\nමෙහෙම ටි කලක් ගතවුනා. \nමිනිස්සුන්ටත් මේ ගොල්ලො ගැන අමතක උනා. ඊට පස්සේ හොරකන් සිද්ධවෙන්නේ නෑ කියලා මිනිස්සු සතුටු උනා. ටික කලකට පසඅ ගමේ ගහක් යට පලක් බැඳ දෑස පියා සන්සුන්ව සිටින යෝගියකු දැක මිනිස්සු ඔහුට බොහොම ගරුසරු කරමින් ඔහු වෙත පැමිණ සුව දුක් විචාරන්නට වූහ. එවිට එම පැවිද්දා බොහෝම මිහිරි බසින් මිනිසුන් අමතා මෙසේ කීහ. ‛‛ඔබ හැම දෙනාටම ආශිර්වාද වේවා, සුබ අනාගතයක් වේවා’’ ආදී වශයෙන් කියලා ප්‍රාථනා කලහ.\u000b \u000bමිනිසුන්ටද පහන් සිත් පහළ වූන නිසා මේ පැවිදි තැනට අවශ්‍ය දන් පැන්, , වස්ත්‍ර ද ගිලන් පස ද දී වාසයට තැනක් ද සකසා දී දිනපතා උවටැන් කරන්නට විය. ටික කලක් ගත වෙද්දී එතැන සුවිසල් මන්දිරයක්ද සාදා දෙන්නට විය. අන්තිමෙීදි එතැන බොගහකුත් සහ අනිකුත් දේත සමග විශාල තාප්පයකුත් සාදවා දෙන ලදි. අන්තිමේ දී එතැන විශාල ස්ථානයක් බවට පති විය. දැන් ඒ පැවිදි තැනට යාන වාහන, උපභෝග, පරිභෝග වස්තු ආදි සියල්ලම අප්‍රමාණව විය. දැන් මේ පැවිද්දා රටේ බලවතෙකි. ඒ නිසා රටේ දේශපාලකයෝද එතුමා හමුවෙන්නට එයි. මේ අතර දිනක් බොහොම අසිරිමත් සිද්ධියක් සිදුවිය. \nදිනක් මේ පූජා භූමියට ආවා අමුත්තෙක් පිරිසක් පිරිවරාගෙන. \n\u000bඉන්පස් ඒ පූජකතුමාට වැඳ එකත් පස්ව සිටියා. මේ බලවතා දැකපු පූජකතුමාට කිසියම් අමුත්තක් දැනිලා මෙහෙම ඇසුවෙිය.\u000b\u000b‛‛මුන්නැහේ දැක පුරුදුවා වගේ මතකයක් තිබෙනවා’’ යි පැවසූ විට දේශපාලන බලවතාද මෙහෙම කීවේ ය.\u000b\u000b‛‛ඔව් මටත් එහෙමයි’’\u000b\u000bඅනතුරුව දෙදෙනා එකිනෙකාව හඳුනා ගත්හ. අතීතයේ තම රස්සාව නිසා මිනිසුන්ගෙන් ගුටි කෑ නමුත් අද දෙදෙනාම මිනිසුන්ගේ කැමැත්තෙන්ම එම රස්සාව සොයාගෙන එන අර පරණ හොරු දෙදෙනායි. අද ඉන් එකෙක් පූජකයෙකි. අනෙකා දේශපාලකයෙකි. \nපසුව මේ දෛනා ගැන රටේ රජුට ආරංචි විය. පසුව රජු මේ දෙදෙනා ගෙන්වා සම්මාන පුද කොට, ඇමතිකම් පිරිනමා රටේ රජකම රුක ගැන්මට ක්‍රි\u000b ක්‍රියාකරන ලෙස දැන්වීය. සිය පරමාර්ථය ඉටුවන බැවින් දෙදෙනාම එකහෙළා රජබස පිළිගත් හ. එහෙත් ඔවුන් රජුට දන්වා සිටියේ රජකම රැක ගැන්මට රාජ උපායක් අවශ්‍ය බවය. \n‛‛ඒ කුමක් ද?’’ රජු විමසීය. ප්‍රබන්ධ කිරීම අවශ්‍ය බවය.\u000b\u000b\u000b\u000b‛‛කුමක්ද ප්‍රබන්ධ කළ යුත්තේ?’’ \n\u000b‛‛රජද, වැසියාද අමුතුවෙන් ප්‍රබන්ධ කළ යුතුය. ප්‍රබන්ධ කිරීමට කවුරු සමත් වෙත්ද?’’\u000b‛‛ලේඛකයන්. කලාකරුවන්, නළු නිළියන්, උගතුන්, පූජකයන්, ක්‍රීඩකයන් විසින් මෙය කළ හැකි වේ. එහෙත් ඒ රටේ සැබෑ කලාකරුවකු, දක්‍ෂයකු සොයා ගැනීම අපහසුය. සිටින අතළොස්සක් දෙනා ඊට කැමති නොවූහ.\u000b\u000bපසුව කර්මාන්ත කාරයන් පිරිසක් ‛‛අපිට මේ වැඩේ කළ හැකියි’’ කියමින් ඉදිරිපත් වූහ. කවර කර්මාන්තය කරන්නෝද? ඔවුහු මැටි කර්මාන්ත කරුවෝය. ය. මේ මැටි කර්මාන්ත කරුවන් විවිධ නම්වලින් හඳුන්වා දෙන ලදී. මාධ්‍යවේදීන්, කලාකරුවන්, නළු නිළියන් ආදී වශයෙන්.\u000b\u000bඔවුන්ට පැවරුණේ ‛‛සිටින ජනතාව මැටි බවට පත්කොට එම මැටියෙන් ඡන්ද දායකයන් ඇඹීම ය.’’\u000b\u000bඑනම් රජුට වුවමනා ඡන්ද දායකයන් ප්‍රබන්ධ කිරීමය. මෙසේ වැසියන් තමන්ට කැමති ආකාරයට ප්‍රබන්ධ කිරීමත් සමඟ රජු ද අමුතුවෙන් ප්‍රබන්ධ කිරීම ඉබේම සිදුවේ. රජ මේ තරම් ශ්‍රේෂ්ඨ යයි ගායනා වේ. වැසියා මෙසේ විය යුතු යයි කියැවේ.\u000b\u000bමේ ප්‍රබන්ධය හඳුනාගත් අය මෙසේ කියති. \n‛ඔය සැබෑ රජු නොවේ. ව්‍යාජ රජෙකි. හොරුන්ගේ රජෙකි!’ එවිට එසේ කියන අය අතුරුදහන් වෙයි.\nකීප දෙනෙක් එසේ අතුරුදහන් වූවන් ගැන හඬ නගති.\u000b\u000bඑවිට මැටි කර්මාන්ත කරුවෝ මෙසේ බෙරිහන් දෙති.\u000b\u000b‛‛අපේ රජතුමා උතුම්ය. අපරාජිතය. අතුරුදහන් වූ අය සිය කැමැත්තෙන් එසේ කොට රජතුමාගේ කීර්ති නාමයට හානි කරති. ඔවුහු දේශ ද්‍රෝහියෝය. විදේශ කුමන්ත්‍රණ කරුවන්ගේ හවුල් කරුවෝය.\nඑවිට මැටියෙන් තැනුණු වැසියෝ මෙසේ කියති.\u000b\u000b‛‛එසේය. කිසිවකු අතුරුදහන් වී නැත. එතුමාද පවුලේ අයද පව් නොකරති. එතුමා අපට පාරවල්, පාලම්, ගොඩනැගිලි හදා දෙයි’’ මෙසේ ප්‍රබන්ධ කලාව දියුණු වීම නිසා පහත සඳහන් නිර්මාණ බිහිවේ.\u000b\u000b\nහොරකම අතුරුදහන් විය යුතුවා වෙනුවට\u000bඑය එළිදරව් කරන්නා අතුරුදහන් වේ.\nපහර දෙන්නකු නැතිව තුවාල සිදුවේ.\n\u000bපැහැර ගන්නකු නැතිව අතුරුදහන්වේ.\n\u000bඝාතකයකු නැතිව වෙඩි වදී.\nගිණි තැබීමක් සිදු වූ විට ගිණි පෙට්ටිය අත්අඩංගුවට ගනී. \n්අපට ඇත්තේ ඔවුන් කියනා දේ විශ්වාස කිරීම පමණී.\nඔවුන් කියනා බොරුව සත්‍යය යැයි පිළිගැනීමේ නිදහස පමණී. වෙන බසක් අසන්නට දෙසවන් නැත. වෙන දෙයක් දෙසන්නට කටක් නැත. වෙන රුවක් දකින්නට ඇසක් නැත. \nසැබෑ මාධ්‍ය නිදහස ඇත්තේ මැටි කර්මාන්ත කරුවන්ට ය. එම රටේ අප අනුභව කල යුත්තේ අපේම ශරීරයයි. ශරීරය පවත්වා ගත යුත්තේ පාලකයන් දෙන ලෙඩ රෝග වලිනි. සිතීමේ නිදහස යනු පාලකයින් ඉඩ දෙන ප්‍රමාණයයි. \nදයාව වශයෙන් හදුනා ගත යුත්තේ ජාතිවාදීන්ගේ ද්වේශයයි.\nඅධ්‍යාපනය වශයෙන් ලැබෙන්නේ බැලමෙහෙවර කිරීමේ පුරුදුය.\nයුක්තිය යනු අච්චු අකුරුවලට කියන තවත් නමකි.\nඉහළ අධිකරණ තීන්දුවක් යනු රොබෝවරුන්ගේ වචන සමූහයකි.\n\u000bදේශපාලනය යනු 1948 සිට පුරවන ලද ජාතික වැසිකිළි වළකි.\n\u000b\u000bඅප පාලකයන් වශයෙන් තෝරා ගෙන ඇති පුද්ගලයෝ කවුරුද?\u000b\nබලයට ඒමටත් පෙර මිනී මැරුවාහුය.\nබලය ලැබූ පසු එය පවත්වා ගැන්මටත් මිනී මැරුවාහු වෙති.\nමොවුන්ගේ සුදු ඇඳුම්වල ලේ පැල්ලම් සේදීමට\u000bඅධිකරණයේ සිට නාන කාමරය දක්වා ගැත්තෝ, හැත්තෝ, බුරුත්තෝ අපමණ සිටිති.\u000b\n\u000bමෙවන් රටක එක්නැලිගොඩ වැනි කෙනකු අතුරුදහන් වීම ගැන කිය හැක්කේ අත්අඩංගුවේ සිටි පකිස්ථානු කිවි, ෆයිස් අහමඩ් ෆයිස් ගේ ‛‛අතුරුදහන් වූ ලේ සොයා’’ යන කවියයි.\u000b \nමේ ඒ කවිය යි. \n\u000bහැම තැනම සොයා බැලීමි. එහෙත් කිසිම තැනක ලේ සලකුණක් නැත.\nඝාතකයාගේ දෑත් පිරිසිදුය. ඔහුගේ නියපොතු දිලිසෙයි.\nහැම ඝාතකයකුගේම ඇඳුම්වල එක පැල්ලමකුදු නැත.\n\u000bලේ වැකුණු තැනක් තබා රතු පැහැයක් වත් නැත.\n\u000bපිහි මුවහතේද, කඩු මූණෙහිද ලේ ගෑවී වත් නැත.\n\u000bබිම පැහැදිලිය,\nසීලිම සුදුය.\n\u000bලකුණක් පවා නැතිව අතුරුදහන් වූ රුධිරය \u000bලිඛිත ඉතිහාසයේ කොටසක් නොවීය.\nකවුරු මට එය පෙන්වා දෙත්ද?\nඑම ලේ වැගිරුණේ අධිරාජයාගේ\u000bසේවය පිණිස නොවේ.\nඊට ගෞරවයකුදු ලැබී නැත.\u000bඑය බිලි පූජා උළෙලකදී වැගිරුණේ නොවේ.\nපාප මුක්තිය උදෙසා බඳුනක එකතු කොට\u000bපූජ්‍ය ස්ථානයක තැබුණේද නොවේ.\n\u000bයුද බිමෙහිදී ගැලුවේ ද නැත.\n\u000bජය පතාකයක අකුරු අඳින්නටවත් නොගැහුණේය.\n\u000b\u000bඑහෙත් එම රුධිරය සිය කතාව\u000bඅසනු ලැබීමට දෙන හඬ තවමත්\u000bකිසිවකුට ඇසී නැත.\n\u000bකවරකුට හෝ අසන්නට වෙලාවක් කොයින්ද?\nඊට වුවමනාවක් ද නැත.\n\u000bමෙසේ අනාථ වූ රුධිරය තවමත් හඬ නගයි.\n\u000bඑහෙත් ඇසූ දුටුවෙක් නැත.\n\u000bනඩුවක් ද නැත්තේය.\n\u000b\u000bවැගිරුණු තැන් පටන් දූවිලි මේ ලේ උරා ගනී.\n\u000bපසුව එය අළු බවට පත්වී\u000bසළකුණක් පවා නැතිව\u000bදූවිල්ලටම දිරාපත් විණි.\n\u000b\u000bමෙම සම්මන්ත්‍රණයේ අනිකුත් අදහස් ඇතුලු විඩියෝ පටය සදහා..\n",
    "URL": "https://www.vikalpa.org/article/2260",
    "Category": "N/A"
}