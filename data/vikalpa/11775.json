{
    "Source": "www.vikalpa.org",
    "Timestamp": "October 15, 2010",
    "Headline": "තාප්ප ලවා කතාකරවීම තහනම්….",
    "News Content": " \nකතාකරන මිනිස්සු – මේ රාජ්ජයට අරහං\nලියන කියන මිනිස්සු – මේ රාජ්ජයට අරහං\nබේරගත්ත රට උංගෙන් – වනසන්නට එන දැං\nකතාකරන තාප්ප – මේ රාජ්ජයේ තහනං \nකුඩා අකුරු ‛ටී ෆයිව් සික්ස්’ බුලට් වගේ\nලොකු ලොකු ඒවා හරියට ‛ආටි’ වගේ\nකැරකෙන්නේ හිසවට ගිනි බෝල වගේ\nකතාකරන තාප්ප ‛මිග්’ රොකට් වගේ \nඒ නිසා තහනම්ය\nකතාකරවන්ඩ මේ රාජ්ජේ තාප්ප. \nපොළු ගසා තරුණ හිස්\nනැඟුණු දකුණෙයි, උතුරෙයි\nරැකගත්ත සුකොමල රාජ්ජේ\nමැටිපිඩක් වගේමයි\nතාම හරි තෙතයි – මෙලෙකයි\nවාතයක, කැස්සක සැරට වුව\nවැගිරිලා දියවෙලා යා හැකියි. \nඑහෙව් එකේ\nකතාකරන්ඩ ගත්තාම තාප්පත්\nගිනිබෝල අකුරෙන්\nදෙදරන්නෙ නැද්ද පාදමේ ඉඳන්? \nඒ නිසා මෙතුවක් පටන්\nතාප්ප ලවා කතාකරවීම තහනම්….. \nසනත් බාලසූරිය ",
    "URL": "https://www.vikalpa.org/article/4589",
    "Category": "N/A"
}