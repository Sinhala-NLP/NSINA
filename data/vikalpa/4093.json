{
    "Source": "www.vikalpa.org",
    "Timestamp": "August 30, 2017",
    "Headline": "හොරකම් කළ ආත්ම",
    "News Content": "බලහත්කාරයෙන් අතුරුදන් කළවුන් සිහිපත් කරන ජාත්‍යන්තර දිනය අදයි. \nරටේ තැනින් තැන පහනක් දැල්වෙනු ඇත. හොරා ගත් ආත්මවල හැඩය මෙන්ම රටාව ගැන සිහිපත් කෙරෙනු ඇත. \nඑසේම, ලොව පුරාද තැනින් තැන අතුරුදන් වූවන් සිහිපත් කරනු ඇත. ජීවත් වීමට ඇති මූලික අයිතිය අහිමි කරමින් ඔවුන්ගේ ශරීර මෙන්ම ආත්ම ද කිසිදිනක නොදකින දෑ බවට පත්කරනු ලැබූ බරපතළ පරිපාලනයන් විසින් දායාද කරනු ලැබූ නීරස අත්දැකීම් ගැන සිහිපත් කරනු ඇත. \nබලහතකාරයෙන් අතුරුදන් කළ පුද්ගලයින්ගේ සංඛ්‍යාවට අනුව, ලෝකයේ බොහෝ රටවල් පරයා ඉදිරියෙන් සිටින ශ්‍රී ලංකාව ලෝකය හමුවේ තබා ඇති ඛේදනීය තත්ත්වය කෙබඳුද යන්න කිසිවෙකුට අමුතුවෙන් පැහැදිළි කළ යුතු නැත. \nඅහිමිවීම හේතුවෙන් ගැඹුරට විහිදී යන වේදනාව ගැන සියල්ලන්ටම අවබෝධයක් තිබේ. ඒ තුළ මනුෂ්‍යත්වය යාන්ත්‍රික මෙවළමක් බවට පත් වී තිබේ. අපට ප්‍රතික්ෂේප කළ නොහැකි ඇත්ත කුමක්ද?\n\nදහස් ගණනින් වැළලුනු රටක; \nමිනියක් සොයා එම මළ කඳට අවසන් ගරුත්වය ලබා දීමට ඉඩක් නොලද රටක;\nතම අතුරුදන් වූ ඥාතියා සොයා බුදුන් සහ දෙවියන් යැදීම පමණක් කිරීමට ඉතුරු කළ රටක;\nබුදුන් සහ දෙවියන් අභිමුඛව යැදීමේ අවසානය මානසික ව්‍යාකූලතාවයෙන් අවසන් වූ රටක;\nනිදහස වෙනුවට භීතිය පැළ පදියම් කළ රටක;\nමනුෂ්‍යත්වය වූ කලී අලංකෘත වාග්මාලාවන් විසින් සත්‍ය යටපත් කරනු ලැබූවන් විසින් නිර්මාණය කරනු ලැබූ හුදු මෙවලමක්ද යන්න මතුවන ප්‍රධාන ගැටලුවකි.\nරටක් ලෙස සහ ජන කණඩායමක් ලෙස අපි විසින් සෑම විටම අමතක කිරීමට වෙර දරණු ලබන මූලික කාරණයකි. \nඑනම්, වේදනාව වූ කලී සෑම අයෙකුටම පොදු කාරණයක් යන්නය. ජාති භේද, වර්ග භේද හෝ වෙනත් විශේෂණයන් වේදනාවට නැත. වේදනාවේ සංවේදනය වේදනාවම වේ. වේදනාවේ විශේෂණය වේදනාවම වේ. \nඅනෙකාගේ අයිතීන් උල්ලංඝනය කරන්නන් පමණක් නොව අනෙකාගේ අයිතීන් ගැන වහරන ඇතැමුන්ද මෙම මූලික කාරණය තම වාසියට මිස පොදු ජන අභිනවය වෙනුවෙන් සහ මනුෂ්‍යත්වයේ උන්නතිය වෙනුවෙන් භාවිතා නොකරති. \nමවා ගනු ලබන සේයාරුවක් දෑතෙහි තබා දිවි ඇතිතුරා තම නැති වූ සගයා හෝ ඥාතියා සොයා උහුල්ලන ලක්ෂ සංඛ්‍යාත මිනිසුන්ගේ දෑස් වලට උනනු ලැබූ කඳුනු වලින් තෙත් වූ මහපොළවක් ඇති රටක අතුරුදන්කිරීමේ ඇති පාපයේ ගැඹුර අමුතුවෙන් පැහැදිලි කළ යුතු නැත. එය බොහෝ දෙනෙකුගේ ජීවන අත්දැකීම වේ.\nසමාජය හමුවේ සිදු වූ බරපතළ අපරාධයක් යළිත් සිදු නොවීමේ මූලික කාර්යය වෙනුවෙන් කටයුතු කිරීම සියල්ලටම පැවරී ඇති මූලික වගකීමකි. එය නිසි පරිදි ඉටුවීමට නම් සත්‍යය වසන් කළ නොහැකිය. \nකළ යුත්තේ සත්‍යය හමුවේ එකාවන්ව පොදු අදහසක් මූලික කරගනිමින් නැගී සිටීමට අවැසි අවකාශය සකස් කිරීමය. එම පොදු එකඟතාව බිඳී විසිරෙන තරමට යුක්තියට ඇති ඉඩ අපෙන් ඈත්වනු ඇත. එවිට, අයුක්තිය රජයන සමාජ භීතිය විවිද හැඩයන්ගෙන් සමාජය පුරා සැරිසරා තම සුපුරුදු දඩයම කරනු ඇත. \nදස දහස් ගණනින් අතුරුදන් කොට ඔවුන්ගේ ආත්ම හොරකම් කරනු ලැබූ රටක වෙසෙන අපට කීමට ඒ හැර වෙනත් දෙයක් තිබේද? \nනිලන්ත ඉලංගමුව | Nilantha Ilangamuwa ",
    "URL": "https://www.vikalpa.org/article/31121",
    "Category": "N/A"
}