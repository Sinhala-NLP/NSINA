{
    "Source": "www.vikalpa.org",
    "Timestamp": "June 28, 2020",
    "Headline": "ආයුධ සන්නද්ධ අරගලය පිළිබඳව අන්තරාවලෝකනය කිරීම සහ ද්‍රෝහි පට්ටම",
    "News Content": "ආයුධ සන්නද්ධ අරගලය ට පෙර කාලවල දී පටන්ම තම ජාතිකවාදී ආස්ථානය හා එකඟ නොවුණු දමිළ දේශපාලකයන්වත්, ලංකාවේ අනෙකුත් ජාතික දේශපාලන පක්ෂවල සාමාජිකයන් වූ අයව ත් ද්‍රෝහීන් ලෙස හැඳින්වීම දමිළ ජාතිකවාදීන් විසින් සිදුකරන ලදී. තමන්ව අවිහිංසාවාදීන් ලෙස හඳුන්වාගත් ද්‍රෝහීන් ලෙස යම් යම් පිරිස් හුවාදක්වමින් ඔවුන්ට එරෙහිව වෛරය තීව්‍ර කරන ආකාරයේ දේශපාලන වාතාවරණයක් ඇතිකිරීම සම්බන්ධයෙන් දෙමළ ජාතික සන්ධාන සාමාජිකයන්ට ද බරපතල වගකීමක් ඇත. මොවුහු ආරම්භ කළ ද්‍රෝහී න්‍යාය ඉන්පසුව පැමිණි විමුක්ති කොටි ඇතුළු ආයුධ සන්නද්ධ කණ්ඩායම් ද අනුගමනය කළහ.\nයුද්ධය පවතින විට ආයුධ සන්නද්ධ අරගලයේ දුෂ්කරතා සහ වෙනස්කොට සැලකීම් ප්‍රශ්න කළ යාපන සරසවියේ කථිකාචාර්ය රාජනී තිරාණගම එම විශ්ව  විද්‍යාල ශිෂ්‍යයන් වූ කිවිඳි සෙල්වි, ජෝර්ජ් මනෝහරන් වැනි අය ද ඇතුළත්ව බොහෝ අය ද සමග ඝාතනය ට ලක්විය. දමිළ නිදහස් සන්ධානයේ නායකයන් වූ අමිර්තලිංගම්, යෝගේෂ්වරන්, තංගදුරෛ, සරෝජිනී යෝගේෂ්වරන් වැන්නෝ ද අවි දරා සටන් කිරීම ට ප්‍රතිවිරුද්ධව නමුත් වෙනත් මඟක් ගනිමින් නිදහස සඳහා වූ විසඳුමක් පිණිස වන සිය උත්සාහයන්වල නිරත වෙමින් සිටියදී ඝාතනය ට ලක්විය.\nවාමාංශික මතවාදය නියෝජනය කරමින් දේශපාලන උත්සාහයන්වල නිරත වුණු පුද්ගලයන් දැඩි තර්ජනවලට ලක්කරන ලදී. ඔවුන්ගේ පක්ෂවලට ද උතුරු – නැගෙනහිර දේශපාලන ක්‍රියාකාරකම්වල නිරත වීමට ඉඩ නොලැබුණි. ආයුධ සන්නද්ධ අරගලය ට පිටත ආස්ථානයක සිට යමෙකු දේශපාලනය කරන්නේ නම් පවා තමුන් දමිළ ජනතාවගේ එකම නියෝජනය බව පිළිගත් විට පමණක් අදාළ දේශපාලනයේ නියැලීමට ඉඩහසර සලසන ආකාරයේ වටපිටාවකි විමුක්ති කොටි සංවිධානය ඇති කර තිබුණේ.\nඅහිංසාව පදනම් කොටගත් ආස්ථානයක සිටිමින් ආයුධ සන්නද්ධ අරගලය සදාචාරාත්මක නොවන බැව් කියා එය සම්පූර්ණයෙන්ම ප්‍රතික්ෂේප කරන්නෝ, ආයුධ සන්නද්ධ අරගලය තමන් පිළිකුල් කළ ද සංවිධානයන් විසින් එය බලෙන් තමන් වෙත ආරෝපණය කළ බව කියන්නෝ, ආයුධ සන්නද්ධ අරගලය ස්ව-විනාශක තත්ත්වය ට පත්වන්නට පෙර වූ කාලසීමාවේ සිදුකළ ආයුධධාරී ක්‍රියාකාරකම්වල ට සහයෝගය දක්වන්නෝ, 1987 දී ඉන්දු – ලංකා ගිවිසුම අත්සන් කරන්නට පෙර වූ කාලසීමාවේ සිදුකළ ආයුධ සන්නද්ධ ක්‍රියාකාරකම්වල ට සහයෝගය දක්වන්නෝ, ආයුධ සන්නද්ධ අරගලයේ හොඳ සහ නරක ගැන වෙන් වෙන්ව විශ්ලේෂණය කරමින්, ඒ මත පදනම්ව ආයුධ සන්නද්ධ අරගලය පිළිබඳව විවේචන මධ්‍යයේ පවා ඊට සහයෝගය පළකරන පුද්ගලයන් ආදී ලෙස, ආයුධ සන්නද්ධ අරගලය ට සහයෝගය පළ කරන අය සහ එය ප්‍රතික්ෂේප කරන අය යනාකාරයේ විවිධ පාර්ශ්ව දෙමළ සමාජය තුළ සිටී. ආයුධ සන්නද්ධ අරගලය පිළිනොගන්නා පුද්ගලයන්ව ද්‍රෝහීන් ලෙසත්, දෙමළ ජනතාවගේ හතුරන් ලෙසත්, රජයට ගැතිකම් කරන්නවුන් ලෙසත්, ඔත්තුකරුවන් ලෙසත්,ඔවුන් දෙමළ ජනතාවට අයත් නොවන බවත්, එසේත් නැත්නම් ඔවුන් දමිළ ජාතිකවාදය පෙරටු කොටගත් දේශපාලන පක්ෂවල නොහැකි බවත්   හඳුන්වන්නේ ද මෙවැනි බහු මතධාරී ප්‍රජාවක කොටස්කරුවන් වීම, අප අතර සිටින සමහරු තුළ ඇති ඉතා භයංකර මානසිකත්වය විදහා දක්වයි.",
    "URL": "https://www.vikalpa.org/article/37890",
    "Category": "N/A"
}