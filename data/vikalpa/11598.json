{
    "Source": "www.vikalpa.org",
    "Timestamp": "February 3, 2011",
    "Headline": "හීනයකට පුළුවන්  උණ්ඩයක් වුණත් නවත්තන්ට…..",
    "News Content": "\n\n“මාතෘකාවක් නැති මාතෘ භූමිය” \nදෙමළ ඔලු ගෙඩි වලට\nසෙල්ලමට වෙඩි තියන\nසොල්දාදුවෝ තරුණ\nසියුමැලි ද ඔය අවිය. \nසූදුවට ඉඩ විවර\nකෲර යුද බිම් අගල\nබූරු කුට්ටම අසල\nබූරු ගසනා නිබඳ. \nබැඳ දැමූවට දෙ ඇස\nවිවර කෙරෙනා දෙ ඇස්\nදස දහස් ගණනෙකි ය. \nබැඳ දැමුවට දෙ අත\nමිටි මෙළවෙනා දෙ අත්\nදස දහස් ගණනෙකි ය. \nනිරුවතින් වෙඩි වදින\nවැදී මව් බිම සිඹින\nමිනිස් මුවෙකින් නැගෙන\nඅවසාන පැතුම තුළ\nනිරුවතිනි යුධ ඇඳුම. \nදෙමළ ඔලු ගෙඩිවලට\nසෙල්ලමට වෙඩි තියන\nසොල්දාදුවෝ තරුණ\nසියුමැලි ද ඔය අවිය.” \n( මංජුලගෙ කවි පොතෙන්) \nමංජුල වෙඩිවර්ධනගේ “මාතෘකාවක් නැති මාතෘ භූමිය හෙවත් දෙමළ කවි” පොත ජනවාරි 30 වෙනි දා කොළඹ දි එළි දැක්වුවා. වැඩේ සංවිධානය කරලා තිබුණෙ බූන්දි වෙබ් අඩවිය. සැලකිය යුතු පිරිසක් වැඩේට ඇවිත් හිටිය එක අගය කළ යුතුයි. මෙහිදි “ප්‍රවණතාමය කලාකරුවගේ දිශානතිය” ගැන දර්ශන මෙදිස් අදහස් දක්වද්දි සුමිත් චාමින්ද “කවියේ දේශපාලන නිමේෂය” පිළිබඳව කතා කළා. \nකොහෙන් හරි පොත කියවන්න පටන් ගන්න කියලා මංජුල අපිට ආරාධනා කරනවා. හැබැයි මේ කොහෙන් කියෙව්වත් ඒ හැම තැනම දකින්න හම්බ වෙන්නෙ දෙමළ සමාජය ගැන පශ්චාත්තාප වෙන මංජුලව. ඇත්තටම ඒ කෑගහන්නෙ මංජුලගෙ හෘදය සාක්ෂියද නැත්නම් අපේ හෘදය සාක්ෂියද කියලා අනන්තවත් අපට හිතෙන්න ගන්නවා. \nපොත එළි දක්වන දවසේ නදීක ගුරුගේත්, නයෝමි ගුණසිරිත්, චින්තක ගීතදේවත් මාතෘකාවක් නැති මාතෘ භූමියෙ දෙමළ කවි වලට ගෙනාපු ගීතවත් බව නිසා ඒ කවි තව තවත් තදින් හදවතේ මුද්‍රණය වුණා. \nතුවක්කුවට පුළුවන්\nහීනයක් වුණත් හිනස්සන්ට\nහීනයකට පුළුවන්\nඋණ්ඩයක් වුණත් නවත්තන්ට…..\n(මංජුලගෙ කවි පොතෙන්) ",
    "URL": "https://www.vikalpa.org/article/5505",
    "Category": "N/A"
}