{
    "Source": "www.vikalpa.org",
    "Timestamp": "December 18, 2009",
    "Headline": "තාත්තා සහ හිම",
    "News Content": "(ජීවිතේ පළමු වතාවට හිම දැක්කෙ තාත්තගෙ උපන් දිනේ දවසෙ) \nතාත්තා කියා දුන් කතාවක\nහිම මිදී තිබුණා.. \nරතු සොල්දාදුවෙක්\nහිම මතින් දණ ගගා ඇදුණා\nවෙඩි වැදුණ කකුළකින්\nසුසුදු හිම කැටිති මත\nරතු පාට මග ළකුණු ඇඳුණා\nවේදනාවෙන් සැළෙන\nතාත්තගෙ කටහඬට\nපොඩි වුණත් මගේ හිත රිදුණා.. \nහිම තැණුව සම බිමෙක\nඔහු සමඟ හිම කෙළින අතරතුර\nඉස්ට්‍රයික්කාර අපෙ තාත්තා\nසයිබීරියාවට යැවූ කරදහිය තැපෑලෙන් ලැබුණා\nමිටි මෙළවෙලා තිබුණ වම් අතේ නො තනියට\nපොඩි අතක් පටැලවී තිබුණා.. \nස්ටෙප්ස් තැනිතලාවට වඩා දිග බඩගින්න\nහිම වගේ හිතේ ගල් ගැසුණා\nපොඩි හිතට දරන්න ම\nබැරි වෙනා මොහොතකුත් තිබුණා\nතාත්තගෙ හිම මිදුණ ඇස් අතර දහිරියට\nහිම බෝලෙකට පයින් වැදුණා.. \nඒත් අපි හිම අතර රැඳුණා\nඅපෙ කකුල් දණ ළඟට එරුණා.. \nබොයිලේරුවෙන් නැඟුණු දුම් රොදක\nසීනි නැති කහට සුව පිරුණා\nකහට සුවඳින් ඇරුණ\nකහට නැති ඇස් දෙකට\nකවි ලියන මග ළකුණු පෙනුණා.. \nඉර්තු අතරින් බොහෝ දුර ඇවිද\nගණ නිලට කැරලි කෙහෙරැලි ගහණ\nඒ හිසේ හිම පියලි මිදුණා\nඒත් ඒ කටහඬේ පන්නරය දිළුණා\nඒ හඬින් කතාවක් ඇසුණා.. \nකතාවේ හිම මිදී තිබුණා. \nමංජුල වෙඩිවර්ධන\n2009 දෙසැම්බර් 17 ",
    "URL": "https://www.vikalpa.org/article/1650",
    "Category": "N/A"
}