{
    "Source": "www.vikalpa.org",
    "Timestamp": "March 18, 2015",
    "Headline": "“සාරණ්‍යා”",
    "News Content": "ආරංචියක් එනකොට\nඋතුරු හිස පලාගෙන පහළට\nවාවගත්තේ කොහොම නොඅසමි.\nආරණ්‍යයක් වෙනකොට\nගැටුම් මැද්දෙත් ගෙයි ළය\nබාරගත් ඒ කඳුළු අහුලමි.\nසියල්ලන් මැකී ගිය මාවතේ නතර වී\nහදක් ඇති සඳෙන් පමණක් අසමි.\n“සාරණ්‍යා” සාමය සොයා ඉගිලුණිද…\nනෑදෑයන්ගෙ තුරුළටම පැන ගියෙද…?\n‘සමූහය’ යන වදන ගෙන\nඕන ලෙසකින් ලෙයින් පෙරළන්න\nවට්ටන්න – රිද්දන්න – අඹරන්න\nසෙබළුන්ට අමුතුවෙන් කිව යුතු ද…\nඅනෙකාට තලන්නේ කොතැනටද\n‘ඉතිහාසෙ’ කියන්නේ එතැනටද …?\nනැවුම් අත්ලේ සිහින පතුලතට\nසුසුම් සුවඳක් දැනුණු අකුරකට\nඋතුම් කුසුමක් වෙන්න සිතු මුවට\nකලින් පරවී යාම ඉවසම් ද…\nඅඳුර ගෙනෙනා කරුණු දරුණුම ද\nනපුරකට කොයි තරම් ආයුෂ ද…?\nමනස කැළඹුණු තරම අණසකට\nමොහොතකට නොවේ ‘ජීවිතයකට’\nහිඩැස යනු ඉගෙනගත් මතකයට\nතලා ගමි – පලා ගමි – හෙළ පපුව.\n‘කනකරායන්කුලම්’ දොරටුවෙන් වැටෙන ‘සඳ’\nඅතින් අල්ලන් එන්න සිසුවියක් නොමැත හෙට\nමලණුවන් – මළ නුවන් ගෙදර එක්කන් එන්ට\nනෙත් අගින් හෙළු බැලුම් උහුලන්නෙ කොතැනින් ද..?\nඇස් වැසූ රෙදි කඩින් මිදෙන්නට කැමති නම්\nමිත්තණිය දෙස බලා හිඳිනු මැන\nසිත් නැසූ සෙබළුන්ට ගසන්නට කැමති නම්\nඅත් වලින් ‘ලියූ පොත’ තබනු මැන…\nසාරාසංඛ්‍ය කල්ප ලක්ෂය දිනෙකි!\nසාරණ්‍යා, මේ රිදුම සංසාරයකි!\n\nකසුන් මහේන්ද්‍ර හීනටිගල | Kasun Mahendra Heenatigala\n##\n(16 හැවිරිදි ‘සෙල්වරාසා සාරණ්‍යා’ කනකරායන්කුලම් මහා විද්‍යාලයේ දීප්තිමත් ශිෂ්‍යාවකි. සමූහ අතවරයට ලක්ව මිය ගිය මේ දෙමළ දැරිය ගැන පොලිසිය තව දුරටත් මුනිවත රකිමින් සිටී. පොලිස් නිලධාරීන් තර්ජනාත්මකව සාරණ්‍යාගේ මිත්තණියට පවසා ඇත්තේ, මිනිපිරිය සමූහ අතවරයකට ලක් වී නැති බවත්, ඒ බව ප්‍රසිද්ධියේ ප්‍රකාශ කරන ලෙසත් ය. එහෙත් කිලිනොච්චි මූලික රෝහලේ දී සාරණ්‍යාට ප්‍රතිකාර කරන ලද වෛද්‍යවරයා පොලිස් කොස්තාපල්වරයකු ද ඉදිරිපිට ඇයට පවසා ඇත්තේ, මිය ගිය ශිෂ්‍යාවගේ ලිංගේන්ද්‍රිය ආශ්‍රිතව සිදුවී ඇති තුවාලවලින් පෙන්නුම් කෙරෙන පරිදි තිදෙනෙකුට නොඅඩු පිරිසක් විසින් ඇය සමූහ අතවරයකට ලක්කොට ඇති බව ය….)",
    "URL": "https://www.vikalpa.org/article/23563",
    "Category": "N/A"
}