{
    "Source": "www.vikalpa.org",
    "Timestamp": "January 16, 2014",
    "Headline": "ඒ පොඩි පුතුගේ විසල් ප්‍රේමය",
    "News Content": "\n‘මට තව එක දවසක් තාත්ත හම්බ වුණොත් මං කියනව\n‘තාත්තෙ මං ඔයාට ගොඩක් ආදරෙයි’ කියලා.\nඅයිෆලය තරම් උස මිනිහෙක්ට පුළුවන්ද සැඟවෙන්න අතීතය මකාගෙන\nවලාකුළු සිතුම් පොදි ඇවිත් හිස හැපෙනකොට මරු කියවනා හඳකි හිනාවෙන\nහිස කෙස්ස සිඳ දැමුව දෙව්දත්තරුන් පැමි‍ණ හිස සොයන විට ඔහුට පමාවෙන\nහිත රිදෙන කවි ලියන රාහුල පුතෙක් හිඳී ආදරෙයි කියන්නට බලාගෙන\nඑකම මොහොතක් තියෙයි අතට ගෙන බලන්නට සංසාරෙ කොණක් ගෙන ලිහාගෙන\nබන්දේසියක තියා ආදරය ගෙන යන්න කවුරුවත් නෑ දෑත විදාගෙන\nඅනාගතයට යන්න සිහිනෙකට බැරි ඇයිද පුතු දෑස ඔවුනොවුන් කතාවෙන\nජීවිතෙයි කියන්නේ අතීතය විතරමද මේ මොහොත කවුරු හරි හොරාගෙන\nහිස හැරුණු අත ඇදෙන සුළඟ වුව පුතු අසල නතරවන විට සිහිල දරාගෙන\nප්‍රශ්වාසෙ සේ කොතෙක් සුසුම් පිටවී ඇද්ද සිය දහස් ගව් ඈත ගෙවාගෙන\nපෙනහලුත් කැමති ඇති අලුත් හුස්මක් ගන්න හදවතෙහි පියාපත් මවාගෙන\nඕසෝන් වියනෙහිම එවන් හුස්මක් නැද්ද රිදුම්දෙන ළය මඬල නිවාලන.\nවිරිත් ගිළිහුණ කවක අරුත් නොරඳනු බැරිද හද ගැඹුරු ගිගිම් හඬ නඟාලන\nපිරිත් මිමිණෙනු ඇසෙන දවල් දවසක වුණත් හිරුත් නැතිවෙන්න හිත හදාගෙන\n ‘සිරිත් මල් දම’ ගොතන රටක් නැති වුණු පුතුට මවක් ඇත ජීවිතය හොයා යන\n‘හරිත්’ ගහ කොළ අතර සියල් මල් ඔබට ම ය නවතින්න වසන්තය දිනාගෙන\n\nමංජුල වෙඩිවර්ධන | MANJULA WEDIWARDENA\n2014 ජනවාරි 12",
    "URL": "https://www.vikalpa.org/article/19231",
    "Category": "N/A"
}