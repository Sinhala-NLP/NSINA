{
    "Source": "www.vikalpa.org",
    "Timestamp": "June 20, 2019",
    "Headline": "#WorldRefugeeDay ‘ලංකාවට පැමිණ සිටින සරණගාත ප්‍රජාව ප්‍රතික්ෂේප කරන එක ගැන අපි ලැජ්ජා විය යුතුයි, ඔවුන් අපි සුහද සිතින් පිළිගෙන ඔවුන්ට අවශ්‍ය සියලු උපාකරයන් කිරීම අපේ වගකීමක්’ [VIDEO]",
    "News Content": "”……ඒ වගේම අපි උතුරේ දැක්ක විශේෂ දෙයක් තමයි, සරණාගතයන් සම්බන්ධයෙන් සමහර අය කීප දෙනෙක් විරුද්ධ උනත් හුගක් දේශපාලනඥයන්, සිවිල් සමාජ නායකයන්, ආගමික නායකයන් පැහැදිලිවම කිව්වා, ඒගොල්ලොත් උතුරේ දෙමළ සමාජයේත් හුගක් අය අවතැන් වෙච්ච අය, සරණාගතයන් වෙච්ච අය, ඒ විදිහට ඉදලා අත්දැකීම් තියන අය, ඒ අය කිව්වා ඒ අයට වුවමනාවක් තියනවා කියලා, පිටරටවලින් ලංකාවට ආපු සරණාගතයන්ට උදව් වෙන්න. විශේෂයෙන්ම ඒගොල්ලන්ට අවශ්‍ය නවාතැන් සහ වෙනත් පහසුකම් ලබා දෙන්න. ඒක ඒ අයගෙන් බොහොම පැහැදිලිව ප්‍රකාශ උනා. ඒ අනුව, තමයි සමහර අය කිව්වේ අපේ ගෙවල්වලට උනත් එවන්න. අපේ ගෙවල්වල ඒ අයව තියාගෙන ඉන්නං කියලා. පළවෙනි වරට එක පවුලක් යාපනේට ගියාම යාපනයේ ඉන්න උතුරු පළාතේ ආණ්ඩුකාරවරයා සහ මූළස්ථාන පොලිස් පරීක්ෂකවරයා ඒකට විරුද්ධ වෙලා, ඒ පවුලට ඊලග දවසේම කොළඹ එන්න සිද්ධ උනා.” \nයැයි, ලංකාවට පැමිණ සිටින සරණාගතයන් පිළිබදව ‘විකල්ප’ සමග සාකච්ඡාවකට එක්වෙමින්, මානව හිමිකම් ක්‍රියාකාරි රුකී ප්‍රනාන්දු පැවසීය. මේ වන විට රටවල් 15කින් පමණ සරණාගතයන් 1691ක පිරිසක් ආරක්ෂාව පතා ලංකාවට පැමිණ සිටින බවත්, ඔවුන් මේ වන විට විවිද අපහසුතා මධ්‍යයේ ජීවත්වන බවත් පැවසීය. ‘අවුරුදු කීපයකට පස්සේ සරණාගත භාවය ලැබුණු අය වෙනත් රටවල් වලට යන්න බලාපොරොත්තු වෙනවා, ලංකාවේ මේගොල්ලො ඉන්නේ තාවකාලිකව, ලංකාවේ ඔවුන් තියාගන්න වගකිමක් නැහැ. නමුත් ලංකාවට නීත්‍යානුකූල වගේම සාදාචාරාත්මක වගකීමක් තියනවා පවුල් කිහිපයකට හරි ලංකාවේ ඉන්න අවස්ථාව ලබා දෙන්න දිගු කාලීනව..’ රුකී ප්‍රනාන්දු වැඩිදුරටත් සදහන් කලේය. \nRuki Fernando‘පාස්කු ඉරිදා ප්‍රහාරයෙන් පස්සේ මේ අයට හුගක් ප්‍රශ්ණ ඇති උනා. පොදුවේ සරණාගතයන් ගැන තියෙන්නේ වැරදි අවබෝධයක්, උදා. ලංකාවට ඇවිල්ලා ඉන්න සරණාගතයන්ගෙන් බහුතරයක් මුස්ලිම් අය. අහමදී මුස්ලිම් ප්‍රජාව. අහමදී මුස්ලිම් කියන්නේ, මුස්ලිම් බහුතරයක් ඉන්න පාකිස්ථානය වගේ රටකින් කොන්කරලා, පහරදීම්වලට ලක්කරලා, නීත්‍යානුකූලව ප්‍රතික්ෂේප කරපු ප්‍රජාවක්. ඒ මුස්ලිම් බහුතරයෙන් බේරෙන්න තමයි ඒගොල්ලෝ මෙහේ ඇවිල්ලා තියෙන්නේ. ක්‍රිස්තියානි ප්‍රජාවත් එහෙමයි. මුස්ලිම් බහුතර රටවල්වලින් මරණ තර්ජන, ප්‍රහාරවලට ලක්වෙච්ච ක්‍රිස්තියානි ප්‍රජාවක් තමයි මෙහාට ඇවිල්ලා තියෙන්නේ. ලංකාවේ හුගක් අය මේ ගොල්ලන්ව දකින්නේ මුස්ලිම් ත්‍රස්ථවාදීණ් විදිහට. මේක වැරදි අවබෝධයක්. වැරදි ආකල්පයක්. මේ වැරදි අවබෝධය නැති කරන්න, ලංකාවේ දේශලානඥයින්, මාධ්‍ය, සිවිල් සමාජය උත්සහ අරගන තිබෙනවා මදි.’\nඅද(20) එක්සත් ජාතීන්ගේ සරණාගතයන් පිළිබද වූ දිනයයි! තමන්ගේ රටේ තමන්ට ආරක්ෂාවක් නැති නිසා ලංකාවට පැමිණ සිටින මේ සරණාගතයන් ජීවිත පිළිබදව සම්පූර්ණ විත්රයක් සදහා පහත වීඩියෝව බලන්න. සම්පූර්ණයෙන් නොබලා, සංවාද කිරීම අනතුරුදායක විය හැකිය. ",
    "URL": "https://www.vikalpa.org/article/35168",
    "Category": "N/A"
}