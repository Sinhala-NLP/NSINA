{
    "Source": "www.vikalpa.org",
    "Timestamp": "March 13, 2012",
    "Headline": "දැන් කොහෙද රංජිනී",
    "News Content": "\nමරාගෙන මැරෙන්නට\nඔත්තු බැලුවලු රංජිනී\nබම්බලපිටියෙ හන්දියෙ\nකරක් ගැහුවලු රංජිනී\n………………………………\nඇත්තම ඇත්ත කතාවත්\nගොතාගෙන ආපු වතාවක්\nකොළඹ වැඩකට ආමුත්\nනැතැයි කිව නොහැකි උමතුවකුත්\n………………………………\nත්‍රස්තවාදය නඩු පොතේ\nනියමයක් නැති දින පොතේ\nකාත් කවුරුත් නැති රටේ\nරංජිනී යයි බූස්සේ\n………………………………\nබූස්සේ පොලිසියට කටකාර\nමහත්තුරු දමන දැළ නෙකවාර\nඅක් බඹරු කෙස් ගෙනෙන හැඩකාර\nහිනාවෙන් වසඟය වෙලුණු සැකකාර\n………………………………\nහැමදාම ලෙඩවෙයි\nරෝගය උමතුවම නම් නොවෙයි\nඑක එක ලෙඩ කියයි\nබෙහෙත් ගන්නට එයි\n……………………………… \nදොස්තර ද පොලිස් වෙස්ගති\nලෙඩ නොව වරද විමසති\nදෙන්නේ එකම මරු පෙති\nමකබෑවියානු හිත ඇති\n………………………………\nකැඩුණු බස යොදා ඔහුට ද බනී\nදෙන බෙහෙත් දැවිල්ලම ගනී\nඒ උනත් ඔහු ද ජොලික් ගනී\nලඟ ඉඳන් බොහෝ වේලා ගනී\n………………………………\nදැන දැන එන බව රංජිනී\nකොල්ලෝ ද හැමදාම ලෙඩගනී\nඇස්වලින් බොහෝ දෑ හුවමාරුකර ගනී\nරෝගී හැමෝටමබෙහෙත වේ රංජිනී\n……………………………… \nරැඳවියන් බලන්නට දිනයක්\nබලන්නට නොඑති ඈ කිසිවෙක්\nනැත රැඳී දුකක සේයාවක්\nකියති සමහරු රංජිනී පිස්සියක්\n………………………………\nඅපි එකට ගෙනාවා බස් එකේ කොළඹට\nඋසාවි නංවා වෙන වෙනම හිරගෙට\nමතක් වී අතීතය නැඟුනත් කවියකට\nරංජිනී කොහේ දැයි නොදනී කියන්නට\n……………………………… \nඋදය ආර්. තෙන්නකෝන්[Udaya R Thennakoon]\n\n[රංජනී, 2007 වසරේ දී ත්‍රස්තවාදය වැලක්වීමේ පණත යටතේ, ත්‍රස්වාදී විමර්ශන ඒකකය බාරයේ රඳවා තබා අනතුරුව බූස්ස රැඳවුම් කඳවුරේ ද බොහෝ කාලයක් චෝදනා රහිත ත්‍රස්ත සැකකාරියක ලෙස ද ඉන් අනතුරුව වැලිකඩ බන්ධනාගාරයේ ද සිරගතව විසූබව දනිමි. එහෙත් ඉන් අනතුරුව ඇය නිදහස් වූවා ද නැතිනම් තවමත් සිරගතව සිටින්නේද යන්න නොදනී.]\n",
    "URL": "https://www.vikalpa.org/article/9747",
    "Category": "N/A"
}