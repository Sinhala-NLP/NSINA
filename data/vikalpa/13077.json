{
    "Source": "www.vikalpa.org",
    "Timestamp": "August 23, 2009",
    "Headline": "සීතාම්බර",
    "News Content": "නො අසා ඉන්න\nයුද බිමෙහි වෙඩි වැදී\nපුතුන් මිය ගිය ගණන\nවන්දි අරගෙන ඔන්න ඔහෙ ඉන්න\nඅපහසුවේවි\nසේනාධිපතීන් ට \nද්‍රෝහීන් යැයි කීවා ද\nමහත්වරුනි ඔබටත් කීර්තිමත් !\nනෑසුනා මෙන් ඉන්න\nඑපා නඩු පවරන්න\nකරදරවේවි\nපරිපාලකයින් ට \nබිංදු නවයක් ම බිලියනයක අගට !\nයුද වියදම් අධිකයි තමයි\nවැය වුනේ කොහොමද ?\nඒත් ප්‍රශ්න නොකරන්න\nදුක හිතෙයි\nඉහල නිලධාරීන් ට \nමුදාගත් ජීවිත\nතාම කඳවුරුවල හිර කරගෙන\nමුදාගන්නට\nතව කවුරුවත් එන්න ඕනැද\nසද්ද කරන්න එපා\nබරපතලයි ඔය වගෙ ප්‍රශ්ණ\nසසල වේවි බියෙන්\nසංවේදී පාර්ලිමේන්තුව \nඑපා විමසන්න\nමළ මිනී ගැන\nතැන තැන හම්බවෙන\nපැහැර ගන්නව තමයි ඉඳහිට\nනොදන්න ව වගෙ ඉන්න\nබිඳේවි නරපති ඇමති කිත්\nදිනෙන් දින වැඩි වෙන \nබඩගිනිද ? පොඩ්ඩක් ඉවසන්න\nපොදුයි මුළු ලෝකෙටම\nවිරැකියාව මේ දවස්වල\nහඬ නූස්සා ගෙවල් ඇතුලෙ ම ඉන්න\nලැජ්ජා හිතේවි\nසබකෝල ආණ්ඩුවට \nනිහඬව ම ඉන්න\nනොපෙනුනා සේ ඉන්න\nනෑසුන කණින් ඉන්න.\nසීතාම්බර සළු ඇන්ද\nරජුන් නිරුවත් කෙරුව\nපුංචි ළමයෙක්\nනොදන්වා හෙට ඇවිත්\nඇහැරවන තෙක් ඉන්න. \nමහේෂ් මුණසිංහ\n2009 08 ",
    "URL": "https://www.vikalpa.org/article/1241",
    "Category": "N/A"
}