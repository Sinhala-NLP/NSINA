{
    "Source": "www.vikalpa.org",
    "Timestamp": "September 8, 2009",
    "Headline": "ඉතිහාස පාඩම",
    "News Content": "ජාතික ඇඳුම\nජැන්ඩියට ඇන්ද\nරණසිංහ සර්\nඋස්සං සරම කොණකින් – පපුව දික් කරමින්\nඩෙස් බංකු වල හැපෙමින් – වේවැල් අසිපත වනමින්\nඉගැන්වූ\nඉතිහාස පාඩම\nමට මතකය\nමයිල් කෙළින් වී\nපුටුවෙන් ද පස්ස ඉස්සුණු\nඉතිහාස පාඩම\nමට මතකය \nකපා කොටා පිළිමලුන් – ලේ බේරෙන අසිපතින්\nනොසලකා දරුවන් මහල්ලන් – වනසා ගම් පිටින්\nඅල්ලං ඇවිත්, ඇතුන් ලවා පාගවා ද්‍රෝහීන්\nදික් විජය කර ඇත දෙරණ ම\nබලකොටු බැඳ\nගම්වල උස් තැන් වල \nවැසියෝ ප්‍රීතියෙන් ඉපිලේ\nමහන්තත්ව ය අඬබෙර ගහන\nනගර වල තැන් තැන් වල\nසංදර්ශනය ජය පැන් බොන, නොනවතින \nරජු නිදොස්ය\nකේවට්ටයෝ පෙරට එති රකින්න ට\nවැරැද්දක් කළොත් ගෝලයෝ ය බාලයෝ ය\nවැසියෝ වීදි වල රැස් වී ඇත\nඋද්ඝෝෂණය ට\nඑරෙහිව\nදිනෙන් දින වැඩිවෙන\nරජුගේ කීර්තිය නසන්නන් ට \nබන්දවා වෙහෙර, රටේ අට කොණ\nපූජා කොට ඇත් පැටව් දේවාලෙ ට\nවාත්තු කොට රන් රිදී – ඔබ්බවා මිණි දියමන්ති\nනිමවා ඔටුන්නක් අසිපතක්\nරට දිනූ මහරජු ට \nරණසිංහ සර් දැං නැත – ඉතිහාසයට ගොස් ඇත\nඔක්කොම දේවල් දන්න\nරණසිංහ සර් වත් දන්නැති\nඅත්දැකීමක් මට දැං ඇත. \nමහේෂ් මුණසිංහ\n2009 09 ",
    "URL": "https://www.vikalpa.org/article/1325",
    "Category": "N/A"
}