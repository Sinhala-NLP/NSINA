{"Source": "Lankatruth", "Timestamp": "May 23, 2023", "Headline": "හයිඩ්‍රාමනී වැනි මහා පරිමාණ තවත් ඇඟලුම් කම්හල් වැසියාමේ අනතුරක්", "News Content": "රනිල් වික්‍රමසිංහ ප්‍රමුඛ ආණ්ඩුව අනුගමණය කරමින් සිටින ආර්ථික ක්‍රියාමාර්ග හමුවේ හයිඩ්‍රාමනී ආයතනය වැනි මහ පරිමාන තවත් ඇඟලුම් කම්හල් ඉක්මනින්ම වැසි යාමේ බරපතල අනතුරක් නිර්මාණය වී ඇත. පසුගිය අප්‍රේල් මාසය ඳසහා මහ බැංකුව නිකුත් කළ ගැනුම් කලමණාකරුවන්ගේ දර්ශකය තුළින් මේ බව අනාවරණය වේ. එම දර්ශකයට අනුව පසුගිය මාර්තු මාසයේදී නව ඇනවුම් ඒකක 55.9ක් තිබී ඇති අතර එය අප්‍රේල් මාසය වනවිට ඒකක 33.0 දක්වා ඳබිවැටී තිබේ. පසුගිය කොරෝනා වසංගත සමයේ පවා බිඳ නොවැටී ක්‍රියාත්මක කළ ඇඟලුම් කම්හල්වලට තිබූ නව ඉල්ලුම් ප්‍රමාණයන් මෙලෙස බිඳවැටෙමින් පවතී. මහ බැංකු අධිපති ආචාර්ය නන්දලාල් වීරසිංහ මූලික වී ක්‍රියාත්මක කරන මූල්‍ය ආර්ථික උපායමාර්ගය අනුව මෙරට සුළු හා මධ්‍ය පරිමාණ කර්මාන්ත විශාල වශයෙන් බිඳ වැටීමට ඉඩ හැර ආර්ථිකය හකුළවමින් සිටී. මෙම මූල්‍යවාදී න්‍යායෙන් උද්දමණය අඩු කිරීම, විදේශ විනිමය අනුපාත පහත මට්ටමකට ගෙන ඒම. සහ දේශීය පොලී අනුපාතික පහත හෙළීම යන කරුණු පමණක් මූලික කරගෙන තිබේ. මේ නිසා රටේ ජාතික නිෂ්පාදිතය නගා සිටුවීමට මේ වනවිටත් පවතින කර්මාන්ත රැකගැනීම හෝ ප්‍රමුඛතා අනුව නව නිෂ්පාදන කර්මාන්ත හඳුන්වාදීම කෙරෙහි කිසිඳු අවධානයක් යොමු නොකෙරේ. මේ නිසා බලශක්ති පිරිවැය ඉතා අධික වීම, භාණ්ඩාගාර බිල්පත් සහ බැඳුමකර නිකුත් කිරීමේදී ඉතා ඉහළ පොලී අනුපාතික තීරණය වීමට ඉඩ හැරීම තුළින් අයෝජකයන්ට ණය ලබා ගත නොහැකි වීම යන ආසන්න හේතු නිසා නිෂ්පාදන කර්මාන්තවල පිරිවැය දරාගත නොහැකි මට්ටමක පවතී. එවැනි තත්වයක් තුළ විදේශ වෙලඳපොලේ තරඟ කිරීමට නොහැකි නිසා මෙලෙස නව ඇනවුම් ප්‍රමාණයන් වේගයෙන් බිඳවැටෙමින් පවතී.", "URL": "https://lankatruth.com/si/?p=147290", "Category": "ආර්ථික පුවත්", "Parent URL": null}