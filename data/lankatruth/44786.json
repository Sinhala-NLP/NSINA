{"Source": "Lankatruth", "Timestamp": "December 3, 2017", "Headline": "නලින්දගේ ප‍්‍රශ්නයෙන් කබ්රාල් නාමල්ව බිලි දෙයි", "News Content": "ජනතා විමුක්ති පෙරමුණේ පාර්ලිමේන්තු මන්ත්‍රී, වෛද්‍ය නලින්ද ජයතිස්ස මහතා C.W.G. හම්බන්තොට 2018 (පෞද්ගලික) සමාගමේ ගිණුම් සම්බන්ධයෙන් පාර්ලිමේන්තුවේ අසා තිබූ ප‍්‍රශ්නවලට විෂය භාර ඇමති, කබීර් හෂීම් මහතා විසින් ලබා දෙන ලද පිළිතුරු සම්බන්ධයෙන් පුවත් පත් නිවේදනයක් නිකුත් කරන හිටපු මහ බැංකු අධිපතිවරයකු වූ අජිත් නිවාඩ් කබ්රාල් මහතා විසින් නාමල් රාජපක්ෂ මන්ත්‍රීවරයා ඇතුළු පිරිසක් පාවා දී තිබේ. වර්ෂ 2018දී පැවැත්වීමට නියමිතව තිබෙන පොදු රාජ්‍ය මණ්ඩලීය ක්‍රීඩා උලෙළ ලංකාවට ලබා ගැනීමේ මුවාවෙන් රුපියල් මිලියන 700ක මහජන ධනයක් අවභාවිත කර ඇති බව ඇමතිවරයාගේ පිළිතුරෙන් හෙළි වී තිබේ. රාජපක්‍ෂ පාලන සමයේ දී මෙම ක්‍රීඩා උලෙළ ලංකාවට දිනා ගැනීම සඳහා C.W.G. හම්බන්තොට 2018 (පෞද්ගලික) සමාගම යනුවෙන් වෙනම සමාගමක් පිහිටු වීය. රුපියල් මිලියන 700ක මුදල අවභාවිත කර තිබෙන්නේ මෙම සමාගම තුළින් බවද අජිත් නිවාඩ් කබ්රාල් මහ බැංකු අධිපති ධුරය දරන අතර, මෙම ක්‍රීඩා උළෙල වෙනුවෙන් ප‍්‍රබල කමිටුවක්ද පිහිටුවා තිබිණි. මූල්‍ය අවභාවිතය පිළිබඳ හෙළි වූ පසු ‘පොදු රාජ්‍ය මණ්ඩලීය ක්‍රීඩා උලෙළේ කෝටි 70 වියදම් වූයේ මෙහෙමයි’ යනුවෙන් කබ්රාල් කළ පැහැදිලි කිරීම පුවත් පත්වල වාර්තා කර තිබිණි. කබ්රාල්ගේ නිවේදනයේ නාමල් රාජපක්‍ෂ පාවා දී තිබුණේ පහත පරිදි ය. “මෙම අභියෝගාත්මක කාර්යභාරය සාර්ථකව සංවිධානය කිරීම සඳහා සංවිධායක කමිටුව ඉහළ පෙළේ පුද්ගලයන් රාශියකින් සමන්විත විය. එවකට විදේශ රැකියා සහ සුභසාධන ඇමති, වර්තමාන මහාමාර්ග රාජ්‍ය ඇමති ඩිලාන් පෙරේරා මහතා, පාර්ලිමේන්තු මන්ත්‍රී, නාමල් රාජපක්ෂ මහතා, අමාත්‍යාංශ ලේකම්වරුන් රාශියක්, ආරක්ෂක සේවයේ ප‍්‍රධානීන්, ත්‍රිවිධ හමුදාවල හමුදාපතිවරු, පොලිස්පති, ජාතික ඔලිම්පික් කමිටුවේ ප‍්‍රධානීන් ඇතුළු ඉහළ ක්‍රීඩා ක්ෂේත‍්‍රයේ නිලධාරීහු” ආදී වශයෙන් නිලධාරීන් රාශියක්ද එමගින් පාවා දී තිබේ. ක්‍රීඩා උලෙළ පැවැත්වීමේ අවස්ථාව හිමි කර ගැනීමට සාමාජික රටවල් බහුතරයකගේ ඡන්දයෙන් ජයග‍්‍රහණය කළ යුතු විය. නමුත්, එම ඡන්ද විමසීමේ දී ලංකාවට 15ක් හා ඕස්ට්‍රේලියාවට ඡන්ද 42ක් ලැබීමෙන් ලංකාව පරාජයට පත් විය. ඒ වෙනුවෙන් පිහිටුවූ C.W.G. හම්බන්තොට 2018 පෞද්ගලික සමාගම හරහා රජයේ මුදල් රුපියල් මිලියන 700ක් පමණක් නොව පෞද්ගලික අංශයෙන් ලබාගෙන තිබූ විශාල ධනස්කන්ධයක්ද අවභාවිත කර ඇති බවට අනාවරණටය වී ඇතැයි පසුගිය කාලයේ මාධ්‍ය වාර්තා පල විය. එම මුදල් වියදම් කරමින් ශ්‍රී ලංකාවට උලිම්පික් උළෙල දිනා ගැනීමසඳහා ප්‍රචාරක කටයුතු සිදුකිරීමට යැයි කියමින් විදෙස් ගතවී අජිත් නිවාඩ් කබ්රාල්, නාමල් රාජපක්ෂ, එවකට විදේශ කටයුතු අමාත්‍යාංශයේ ලේකම්ව සිටි ක්ෂෙණුකා සෙනෙවිරත්න බාල් නැටන අයුරු දැක්වෙන ඡායාරූප පෙලක්ද එකළ මාධ්‍යවල පල විය.", "URL": "https://lankatruth.com/si/?p=44786", "Category": "පුවත්", "Parent URL": null}