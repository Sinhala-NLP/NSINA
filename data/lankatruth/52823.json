{"Source": "Lankatruth", "Timestamp": "May 24, 2018", "Headline": "ජාතික ප්‍රශ්නයට විසඳුම් සෙවීමට මේ ආණ්ඩුවලට උවමනාවක් නෑ.", "News Content": "ජාතික ප්‍රශ්නයට විසඳුම් සෙවීමට නම් දේශපාලකයන්හට ඒ සඳහා අවංක අභිලාශයක් තිබිය යුතු බවත් අධිරාජ්‍යවාදී බලවේගයන් සමඟ හවුලේ සිටිමින් ඊට පූර්ණ විසඳුමක් බලාපොරොත්තු විය නොහැකි බවත් ජනතා විමුක්ති පෙරමුණේ පාර්ලිමේන්තු මන්ත්‍රී නලින්ද ජයතිස්ස මහතා පවසයි. එල්. ටී.ටී.ඊ. සංවිධානය පරාජය කිරීමෙන් වසර නවයක් ගතවී තිබුන ද ජාතීන් අතර සැබෑ විස්වාසයක් නිර්මාණය වී නැත. සංහිඳියාව උදෙසාවන රාජ්‍ය ප්‍රතිපත්ති ගැන ජනතා විමුක්ති පෙරමුණේ මතය කුමක් ද යන්න මාධ්‍යවේදියෙකු නැගූ ප්‍රෂ්ණයකට පිළිතුරු ලෙස නලින්ද ජයතිස්ස මහතා මෙම අදහස් දැක්වීය. “ජාතික ප්‍රෂ්ණයට විසඳුම් සෙවීමට නම් පාලකයන්ට අවංක දේශපාලන අභිලාශයක් තිබිය යුතුයි. විශේෂයෙන්ම එය අධිරාජ්‍යවාදීන්ගේ උවමනා එපාකම් අතර පටලවා නොගත යුතුයි. ප්‍රශ්නයේ පාර්ශවකරුවන් සමඟ කෙළින් කතා කළ යුතුයි. එහෙත් රටේ පාලකයන්ගෙන් ගත වූ අඩ සියවස පුරාම අපි එවැන්නක් දැක නැහැ. නිදහසෙන් පසුව මෙරට පාලන බලය හෙබවූ සියලු දෙනාම කළේ බෙදා වෙන්කර පාලනය කිරීමේ සුද්දාගේ ගමන් මඟ ඔස්සේ යෑමයි.” “ජිනීවා උගුලෙන් ගැලවී උතුරේ ජනතාවගේ ප්‍රශ්නය විසඳිය හැකි ආකාරය ගැන මූලික තේමා 14ක් යටතේ ජනතා විමුක්ති පෙරමුණ ආණ්ඩුවට යෝජනාවලියක් ඉදිරිපත් කළේ යුද්ධය අවසන් වී සතියක් ඇතුළතයි. උතුරු නැගෙනහිර ජනතාවට සහන සැලසීමට කාර්ය සාධක බලකායක් ඇතිකිරීම අවතැන් ජනතාව යලි පදිංචිකිරීම ඇතුලුව සහෝදර හදවත් සුවපත් කරන වැඩ පිළිවෙළක්. හැබැයි රාජපක්ෂ ආණ්ඩුව හිතාමතාම එය වැළැක්වූවා. ඉන් පසුව 2011 මැයි හා 2013 ජූනිවලදී තවත් ඉදිරිගාමී වැඩපිළිවෙළ දෙකක් ඉදිරිපත් කළා. මේ කාරණා 2015 අගෝස්තු මාසයේ දී මේ රජයට භාරදුන් කඩිනම් ප්‍රතිසංස්කරණ සඳහා යෝජනා මාලාවේත් ඇතුළත්ව තිබෙනවා. එහෙත් චන්දය කොල්ලකා ගැනීම හැරුණු විට සැබෑ සංහිදියාවකට කැපවීමට තමන්ට උවමනාවක් නැති බව මේ පාලකයනුත් දැන් හොඳින්ම පෙන්වා තිබෙනවා.” “අපි කියන්නෙ ආයුධ වෙළඳාමෙන් හා රටවල් දෙකඩ කිරීමෙන් සිය ආර්ථික පැවැත්ම තහවුරු කරගන්නා අධිරාජ්‍යවාදී බලවේග සමඟ ඩීල් දාගෙන මේ ප්‍රශ්න විසඳිය නොහැකි බවයි. ඒ වගේම එක් ජාතිවාදයක් වෙනුවට තවත් ජාතිවාදයක් ප්‍රමෝට් කිරීමෙනුත් සිදුවන්නේ විනාශයක් පමණයි. ආණ්ඩුව වගේම ඡන්දය වෙනුවෙන් ජාතිවාදය අවුලන කල්ලිත් මේ සත්‍ය තේරුම් ගන්නේ නෑ. ඇත්තටම මොවුන් එකම කාසියක දෙපැත්තක්.”", "URL": "https://lankatruth.com/si/?p=52823", "Category": "පුවත්", "Parent URL": null}