{"Source": "Lankatruth", "Timestamp": "October 5, 2021", "Headline": "වසරකදී විනිමය ප්‍රතිපත්ති 18ක්", "News Content": "පසුගිය 2020 වසරේදි ශ්‍රී ලංකාව විසින් විදේශ විනිමය සම්බන්ධයෙන් වූ ප්‍රතිපත්ති 18 වාරයක් වෙනස් කර ඇති බව ආර්ථික විශ්ලේෂක ආචාර්ය නිශාන් ද මැල් පෙන්වා දී තිබේ.  වෙරිටේ රිස්ර්ච් ආයතනයේ විධායක අධ්‍යක්ෂ ලෙස කටයුතු කරන ආචාර්ය නිශාන් ද මැල් ලංකාදීප පුවත්පතට ලබාදීතිබෙන සම්මුඛ සාකච්ඡාවකදී මේ බව හෙළිකර ඇත. බිඟුන් මේනක ගමගේ මාධ්‍යවේදියා මෙම සම්මුඛ සාකච්ඡාව ඇසුරෙන් ඔක්තෝබර් පස්වෙනිදා පුවත්පතට වෙළඳපොල අර්බුදයේ ඇතුලාන්තය යනුවෙන් අදාළ ලිපිය සම්පාදනය කර තිබේ.  එහිදී, ආචාර්ය නිශාන් ද මැල් හෙළිකර තිබෙන කරුණු කිහිපයක් මෙසේය. “එසේ ගත වූ කාලය නිරීක්ෂණය කරද්දී අපට නම් පෙනෙන්නේ ආණ්ඩුව දිගු කාලීන වැඩ සටහනක් වෙනුවෙන් ක්‍රියාකර නැති බවය. ඊට හොඳම නිදසුන නම් 2020 වසරේදි විදේශ විනිමය සම්බන්ධයෙන් රාජ්‍ය ප්‍රතිපත්ති 18 වතාවක් වෙනස් කර තිබීම ය. ඊට හේතුව වූයේ දිගු කාලීන සැලැස්මකින් තොරව තීන්දු ගැනීමය. විශ්ලේෂණයක් නැති තැන ගන්නා තීන්දු වරදී” “මේ නිසා සිදුවන්නේ විනිමය අර්බුදය තවත් උග්‍රවීමය. හිතවත් රටවලින් විනිමය හුවමාරු කර ගැනීම වැනි ක්ෂණික පියවරවලට යන්නේ ද ඒ නිසාය. එහෙත් මේවා ඉතා කෙටිකාලීන වැඩ ය.” “නිදසුනකට ඉන්දුනීසියාව වසර සීයයකදී ගෙවීමට ණය ගනිද්දී ලංකාව බන්ගලාදේශයෙන් ණය ගන්නේ මාස 6කින් නැවත පියවීමේ පොරොන්දුවෙනි. මෙය ණය ගෙවීම සම්බන්ධයෙන් විසල් වෙනසකි.”", "URL": "https://lankatruth.com/si/?p=124124", "Category": "පුවත්", "Parent URL": null}