{"Source": "Lankatruth", "Timestamp": "September 9, 2017", "Headline": "ජවිපෙ අපේක්ෂකයකු සහ ඔහුගේ සොයුරා ජනපති සොයුරුයාගේ වාහනයට යටවී මරුට", "News Content": "ජනාධිපති මෛත්‍රීපාලසිරිසේන මහතාගේ සහෝදරයෙකුවන ලාල්සිරිසේන මහතාගේ ලෑන්ඞ් කෲෂර් වර්ගයේ වාහනයට යට වී එකම පවුලේ සොයුරන් දෙදෙනකු අද (09) අළුයම මරණයට පත්ව තිබේ. ඒ.ජේ.එම්. ජයරත්න (48) සහ ඒ.ජේ.එම්. බුද්ධදාස (58) එකම පවුලේ සොයුරන් දෙදෙනකු වූ අතර බුද්ධදාස මහතා වකුගඩු රෝගියෙකි. බුද්ධදාස මහතාගේ ප්‍රතිකාර කටයුත්තක් සඳහා ගොස් නැවත හිඟුරක්ගොඩ ප්‍රදේශයදක්වා යතුරු පැදියෙන් එමින් සිටියදී අළුයම 1.30ට පමණ මෙම අනතුරට මුහුණදී තිබේ. අනතුර සිදුවී ඇත්තේ හිඟුරක්ගොඩ සිට හතුමුණ හරහා පොළොන්නරුව දක්වා වන මාර්ගයේදීය. ඒ.ජේ.එම්. ජයරත්න නැමැත්තා මෙවර පළාත්පාලන මැතිවරණයේ ජවිපෙ අපේක්ෂකයෙකු ලෙස ඉදිරිපත්වීමට සිටි බවද වාර්තා වේ. ඔහු යටිගල්පතාන දිරිය පුරවැසි සමිතියේ සභාපතිවරයාද වන අතර හිගුරක්ගොඩ පිංපාර ප්‍රදේශයේ ජවිපෙ ක්‍රියාකාරී සාමාජිකයෙකි. ප්‍රදේශවාසියෙකුපවසා සිටියේඅධික වේගයෙන් පැමිණි රථයක් යතුරු පැදිය යටකරගෙන ගිය බවත් විශාල දුරකින් දෙදෙනා පාරෙන් ඉවත වැටී සිටිය බවත්ය. අනතුරින් පසු මෝටර් රථය නොනවත්වා ධාවනය කරඇත. ජයරත්න නැමැත්තා අනතුරෙන් පසුව නැගී සිටීමට සමත් වූ බවත් පොළොන්නරුව රෝහලට ඇතුළත් කිරීමෙන් පැයකට පසුව දෙදෙනා මිය ගිය බවත් වාර්තා වේ. කෙසේ වෙතත් මේ වනවිට අනතුර සිදුකර පලාගිය මෝටර් රථය පොලිසිය විසින් අත්අඩංගුවට ගෙන ඇති අතර එය ලාල්සිරිසේන මහතාගේ වාහනය බවට තහවුරු වී ඇති බවද වාර්තා වේ. වාහනයේ රියදුරු සහ ලාල් සිරිසේන නැමති අය මේ වනවිට පොලීසියට බාරවී ඇත. මෙම අනතුර සීසීටීවී කැමරාවක සටහන් වී ඇතත් වාහනයේ අධික වේගය නිසාම සිදුවීම පැහැදිලිව දැකගැනීමට පවා නොහැකිබව වාර්තාවේ.", "URL": "https://lankatruth.com/si/?p=40552", "Category": "පුවත්", "Parent URL": null}