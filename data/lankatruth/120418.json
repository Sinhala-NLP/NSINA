{"Source": "Lankatruth", "Timestamp": "July 29, 2021", "Headline": "කොරෝනා රැල්ල හොඳටම පාලනය කළේ අපි – ජොන්ස්ටන්", "News Content": "ශ්‍රීලංකාව ලෝකයේ කොවිඩ් රැල්ල හොඳටම පාලනය කළ රටක් බව මහාමාර්ග ඇමති ජොන්ස්ටන් ප්‍රනාන්දු පවසයි. ඔහු මේ බව සඳහන් කරන්නේ පසුගියදා 27 වනදා කුරුණෑගලදී ආරම්භ කළ රට පුරා අලංකාර නගර 100ක් එකවර සංවර්ධනය කිරීමේ ජාතික වැඩසටහන ආරම්භ කිරීමේ අවස්ථාවට එක්වෙමිනි. “කොරෝනා රැල්ල හොදටම පාලනය කරපු රටවල් 10 අතුරින් එක රටක් තමයි අපේ රට. සමහරු කෝවිඩ්වලට පැකනිල් ගහන්න කියමින් අපහාස කළා. හැටනම ලක්ෂයකගේ ඡන්දයෙන් පත්වුණු ජනාධිපතිවරයාට අපහාස කළා. ඡන්දය දුන්න අයට අපහාස කරා. කෝවිඩ් වසංගතයෙන් අද අපේ රට බේරගන්න හදනකොට විපක්ෂය ඔවුනගේ වෘත්තීය සමිති නායකයෝ ගෙනල්ලා උද්ඝෝෂණ කරලා, අපේ රටේ අහිංසක මිනිස්සුන්ට කෝවිඩ් බෝ කරන්න හදනවා. විපක්ෂය අපිට කිවිවේ රට පාලනය කරන්න තේරුමක් නැහැ, කෝවිඩ් පාලනය ගැන තේරුමක් නැහැ කියලා. විපක්ෂය කියනවා මීට වැඩිය හොඳට ඔවුන් බලයේ සිටියා නම් රට පාලනය කරනවා කියලා. ඔවුන්ගේ පාලන කාලයේ දත්ත අරන් බලපුවාම ඩෙංගුවලින්ම මැරිල තියෙනවා කෝවිඩ්වලට වඩා. ඒ නිසා අපි ජනතාවට කියනවා අපි ගැන විශ්වාසය තියන්න කියලා. මේ අවස්ථාවේදී උඝෝෂණ තියන එකට කනගාටු වෙනවා. මේ උද්ඝෝෂණ කියන්න සුදුසු වෙලාව නෙවෙයි. ඔවුන්ට උද්ඝෝෂණය කරන්න අයිතිය තියනවා, අපි උද්ඝෝෂණය කරමු කෝවිඩ් වසංගතයෙන් බේරුනාට පසුව. අපි ස්ටාලින්ට ප්‍රේමදාසට කියන්නේ මේ රටේ ජනතාවගේ ජීවිතත් එක්ක සෙල්ලම් කරන්න හදන්න එපා කියලා. මේ රටේ ජනතාව බලාපොරොත්තු වෙන්නේ මේ අර්බුදයෙන් කොහොමද ගැලවිලා ආර්ථිකය හදාගන්නේ කියලා. ඒ අහිංසක ජනතාව මරු මුඛයකට ගෙනියන්න එපා කියලා අපි විපක්ෂයෙන් ඉතාමත් ගොරවයෙන් ඉල්ලනවා.” මෙම කොවිඩ් වසංගතයෙන් පසුව ගුරුවරු සමග උද්ඝෝෂණ කිරීමට කතාකරන ජොන්ස්ටන් ප්‍රනාන්දු ඇමතිවරයි පැවති මහින්ද රාජපක්ෂ පාලන සමයේ මැරයන් යොදා ගුරුවරුන්ට පහරදුන් ආකාරය දැක්වෙන ඡායාරූප පෙළක් මේ දිනවල සමාජ මාධ්‍යවල හුවමාරුවෙමින් තිබේ. මේ වනවිට කොවිඩ් – 19 වසංගතය හේතුවෙන් පුද්ගල මරණ 4,258ක් වාර්තා වී තිබෙන අතර ආසාදිතයන් 25,719 දෙනෙකු රෝහල්වල ප්‍රතිකාර ලබන අතර ඒ අනුව ලොව ප්‍රතිකාර ලබන ආසාදිතයන් වැඩිම රටවල් අතර ලංකාව පසුවන්නේ 50 වෙනි ස්ථානයේය. එමෙන්ම ලොව දෛනිකව වැඩිම ආසාදිතයන් වාර්තාවන රටවල් අතර ලංකාව 40 වන ස්ථානයේ පසුවන අතර ලොව වැඩිම ආසාදිතයන් වාර්තාවන රටවල් අතර ලංකාව 68 වන ස්ථානයේ පසුවේ. එමෙන්ම දෛනික වැඩිම මරණ වාර්තාවන රටවල් අතර ලංකාව පසුවන්නේ ලොව 24වන රට ලෙසය.", "URL": "https://lankatruth.com/si/?p=120418", "Category": "කොවිඩ් -19 (කොරෝනා ) පුවත්", "Parent URL": null}