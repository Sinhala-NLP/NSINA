{"Source": "Lankatruth", "Timestamp": "April 14, 2017", "Headline": "ඇමෙරිකාව ඇෆ්ගනිස්ථානට ම්ලේච්ඡ ප්‍රහාරයක් එල්ල කරයි", "News Content": "ලෝක ඉතිහාසයේ න්‍යෂ්ටික බෝම්බ හැරුණු විට යුද්ධයකදීභාවිතා කළ විශාලතම බෝම්බය ඇමෙරිකාව අද (14) අළුයම ඇෆ්ගනිස්ථානය වෙත හෙළා තිබේ. ඇෆ්ගනිස්ථානයේ තලෙයිබාන් ත්‍රස්ත ක්‍රියා බහුල ප්‍රදේශයක් වන නන්ගර්හාර් ප්‍රාන්තයට මෙම බෝම්බය හෙළා ඇති අතර කිලෝග්‍රෑම් 9800ක් බරැති බෝම්බයේ ඉලක්කය අයි.එස්. ත්‍රස්තවාදීන්ගේ උමං මාර්ග පද්ධයක් බව ඇමෙරිකාව පවසා තිබේ. අඩි තිහක් පමණ දිග ජී.බී.යූ.-43/බී යනුවෙන් නම්කර ඇති මෙම බෝම්බය දැවැන්ත යුද්ධෝපකරණ වලින් යුත් ගුවන් බෝම්බයක් (GBU-43/B Massive Ordnance Air Blast Bomb) වන අතර එහි අන්වර්ථ නාමය වන්නේ සියලු බෝම්බ වල මව හෙවත් (MOAB) යන්නයි. මෙම බෝම්බය බිමට පතිත වීමට පෙර පුපුරා යන ආකාරයට සකස් කර ඇති අතර විශාල ප්‍රදේශයක් සම්පූර්ණයෙන්ම විනාශයට පත්ව ඇති බව වාර්තා වේ. මෙම ප්‍රහාරයෙන් ඇෆ්ගනිස්ථාන වැසියන්ටද බරපතළ හානි සිදුවන්ට ඇති අතර මෙතෙක් ඒ පිළිබඳව නිසි තොරතුරු වාර්තා වීනොමැත. අසාද් පාලනය සිරියාවේ රසායනික අවි ප්‍රහාරයක් එල්ල කළ බවට චෝදනා කරමින් ගුවන් කඳවුරකට පහර දුන් ඇමෙරිකාව සාමාන්‍ය ජනතාවද වෙසෙන ප්‍රදේශයකට මෙවැනි දැවැන්ත ප්‍රහාරයක් එල්ල කිරීම තුළින් ඇමෙරිකාවේ ම්ලේච්ඡත්වය හෙළිවේ.", "URL": "https://lankatruth.com/si/?p=32774", "Category": "විදෙස් පුවත්", "Parent URL": null}