{"Source": "Lankatruth", "Timestamp": "June 16, 2021", "Headline": "ලෝකෙට ලොකුම පවුල දුන් පියා දෙනෙත් පියා ගනී", "News Content": "‘ලෝකයේ ලොකුම පවුල’ ලෙස සැලකුණු උතුරු ඉන්දියාවේ මිසොරාම් හි සියෝනා පවුලේ ගෘහ මූලිකයා, එසේත් නැතිනම් පියා වයස අවුරුදු 76 දී ජීවිතක්ෂයට පත්ව තිබේ. මිය යන විට මොහුට භාර්යාවන් 38 ක්, දරුවන් 89 ක් සහ මුනුබුරු මිනිබිරියන් 36 ක් සමඟ මුළු පවුලේ සාමාජිකයින් 163ක් සිටින බව වාර්තා වේ. වයස අවුරුදු 17 දී පළමු බිරිඳ සමග විවාපත් වූ සියෝනා, ඉතිරි 37 දෙනා සමග ද නීතියෙන් විවාහ වී තිබේ. ඔහුගේ ලාබාලතම බිරිඳගේ වසය අවුරුදු 37කි. මේ සියලුම දෙනා සමඟ ඔහු සිව් මහල් ගොඩනැල්ලක මිය යන තෙක්ම ජීවත් වී ඇත. බහුභාර්යා සේවනය ඉන්දියාවේ දණ්ඩ නීති සංග්‍රහය යටතේ මුස්ලිම් නොවන අයට වරදක් වන නමුත්, ක්‍රිස්තියානි ආගම අදහන ගෝත්‍රයකට අයත් වූ සියෝනා, බිරින්දෑවරුන් රැසක් සහ දරුවන් රැසක් ලබා ‘විශාල’ පවුලක් දැරීම ‘දේව කැමැත්ත’ ලෙස දුටුවේය. මෙම ක්‍රිස්තියානි ගෝත්‍රය, බහුභාර්යා සේවනය දෙවියන්ගේ කැමැත්ත ලෙස සලකයි. ‘මිසොරාම් හි බක්ට්වැන්ග් ගම්මානය ආශ්‍රිතව ජීවත් වන මෙම ආගමික කණ්ඩායමේ නිර්මාතෘවරයා ද සියෝනාගේ පියා වීම විශේෂත්වයකි. සියෝනා, සිය දැවැන්ත පවුල සමග ජීවත් වූයේ තමන්ගේ තනි ඉඩමක ය. තට්ටු 4 ක බිල්ඩිමක් ඔහුගේ නිවස බවට පත් වී තිබිණි. දීප්තිමත් දම්පාට නිවසක් වන එහි, නිදන කාමර 22 ක් තිබේ. එක් නිදන කාමරයක අඩියෙන් අඩියක පරතරයක් ඇතිව දෙදෙනෙකුට නිදාගත හැකි ඇඳන් 20 ක් පමණ තිබෙන්නේ දරුවන් ද ඔවුන්ගේ අම්මලා සමග එම කාමරවලම ජීවත් වන නිසා ය. සෑම කාමරයකම ඇති ඇඳන් ගණන අඩු වැඩි වන අතර, එය රඳා පවතින්නේ එම මවට ඉපදී සිටින දරුවන් ගණන අනුව ය. නිවසේ දැවැන්ත ශාලාවක් ද තිබෙන අතර, ආහාර පිළියෙළ කිරීම සහ යාඥා කිරීම සිදු කෙරුණේ එහි ය. දිනකට හාල් කිලෝ 25 ක්, අර්තාපල් කිලෝ 40 ක් සහ හතු කිලෝ 5 ක් බැගින් නොවැරදීම මේ නිවසේ පිළියෙළ වේ. සතියකට තුන් වරක්, කුකුළන් 30 දෙනෙකු සහ යෝධ ඌරෙකු රස මසවුළු සේ මුළුතැන්ගෙයි ඉදේ. කෑම පිසීමට දිනපතාම නියමිත වේලාවක් ඇති අතර, පැයක් ඇතුළත 160 දෙනා වෙනුවෙන් කෑම පිළියෙළ වේ. කෑමෙන් පසුව පිඟන් සහ ඉඳුල් භාජන සේදීම විනාඩි ගණනකින් අවසන් වේ. 2011 වසරේදී CNN පුවත් සේවය ”160 ක් ඇතිද?” යනුවෙන් සියෝනා ගැන ලිපියක් පළ කළේය. එහිදී ඔහු කියන්නේ ”ඉන්දියාවෙ ජනගහනය වැඩි වෙන එක මම ගණන් ගන්නෙ නෑ. දෙවියන් වහන්සේ මාව තෝරගත්තෙ ලොකු පවුලක් හදන්න” යනුවෙනි. තවත් අවස්ථාවකදී ඔහු පවසා ඇත්තේ ”මට නම් කසාද බඳින්න උවමනා වුණේ නෑ. ඒත් දෙවියන් වහන්සේ මාව තෝරගත්තා. ඒනිසා මම දිගටම කසාද බැඳගෙන බැඳගෙන ගියා..” යනුවෙනි. පිරිමින්ට බහු විවාහයට ඉඩ සලසන නිකායක් 1942 දී චනාගේ සීයා විසින් ආරම්භ කරන ඇත.", "URL": "https://lankatruth.com/si/?p=118081", "Category": "පුවත්", "Parent URL": null}