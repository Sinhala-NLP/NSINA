{"Source": "Lankatruth", "Timestamp": "May 31, 2019", "Headline": "සැඟව සිටි දඹුල්ල ප්‍රාදේශීය දේශපාලනඥයෙකු රක්ෂිත බන්ධනාගාරයට", "News Content": "මත්ද්‍රව්‍ය අලෙවිකිරීමේ චෝදනාවක් මත විමර්ශනය කිරීමට ගිය පොලිස් නිලධාරීන් කණ්ඩායමකට මිරිස් කුඩු ගසා මාස හයක කාලයක් පොලිසිය මඟ හරිමින් කට්ටි පනිමින් සිටි ප්‍රාදේශීය දේශපාලඥයෙකු හා ව්‍යාපාරිකයෙකු වන පුද්ගලයෙකු පසුගිය 30 වන දා නීතිඥයෙකු මාර්ගයෙන් දඹුල්ල මහේස්ත්‍රාත් අධිකරණය වෙත බාරවීමෙන් පසු ලබන 12 දින දක්වා රක්ෂිත බන්ධනාගාර ගත කිරීමට දඹුල්ල දිසා මහේස්ත්‍රාත් කෝසල බණ්ඩාර ඉලංගසිංහ මහතා නියෝග කළේය. මෙසේ රක්ෂිත බන්ධනාගාර ගතකරන ලද්දේ දඹුල්ල -ඉනාමලුව ප්‍රදේශයේ පදිංචි 65 හැවිරිදි හැළඹආරච්චිගේ රත්නපාල නැමති පුද්ගලයෙකි. මොහු දඹුල්ල ප්‍රාදේශීය සභාවේ හිටපු මන්ත්‍රීවරයෙකු මෙන්ම එක්සත් ජාතික පක්ෂයේ හා පසුව ශ්‍රී ලංකා නිදහස් පක්ෂයේ දේශපාලන ක්‍රියාකාරිකයෙකු ද විය. මත්ද්‍රව්‍ය චෝදනා එල්ලවන අවස්ථාවේ ඔහු හිටපු අමාත්‍ය මර්වින් සිල්වාගේ දේශපාලන සගයෙකුව සිටි බව වාර්තා වේ. සැකකරුගේ වෙළඳ සැලේ මදන මොදක ලෙස හැදින්වෙන මත් ද්‍රව්‍ය අලෙවි කරන බවට ලද තොරතුරක් මත ඉකුත් වසරේ නොවැම්බර් මස 19 දින පොලිස් උපාය දුතයින් යොදා අදාල වෙළඳ සැල වටලා තිබේ. එහිදී පොලිස් උපාය දුතයෙකුට මදන මෝදක ගුලි අලෙවි කරද්දී පොලිසියේ අනන්‍යතාවය තහවුරු කර සැකකරු අත්අඩංගුවට ගැනීමට යාමේදී සැකකරු කලහකාරී ලෙස හැසිරෙමින් මුගුරකින් පොලිස් නිලධාරීන්ට පහරදී දෙදෙනකුට තුවාල සිදුකල අතර පොලිස් නිලධාරීන් පැමිණි යතුරු පදියකටද පහරදී අලභාහනි සිදු කර තිබුණි..පසුව පොලිස් නිලධාරීන්ට මිරිස් කුඩු ගසා සැකකරු ඔහුගේ මෝටර් රථයෙන් පලාගොස් මාස හයක පමණ කාලයක් සැඟවී සිටියේය. සිගිරිය පොලිස් ස්ථානධිපති පොලිස් පරීක්ෂක රත්නායක මහතාගේ උපදෙස් මත පරීක්ෂණ සිදුකෙරේ.", "URL": "https://lankatruth.com/si/?p=74875", "Category": "පුවත්", "Parent URL": null}