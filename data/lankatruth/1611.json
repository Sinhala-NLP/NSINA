{"Source": "Lankatruth", "Timestamp": "March 2, 2012", "Headline": "උගත් පාඩම් හා ප්‍රතිසන්ධාන කොමිසම් වාර්තාවට  නවනීදන් පිල්ලේ මහත්මියගේ ප්‍රසාදය", "News Content": "එක්සත් ජාතීන්ගේ මානව හිමිකම් කවුන්සිලය මගින් උගත් පාඩම් හා ප්‍රතිසන්ධානය පිළිබඳ ජනාධිපති කොමිසන් සභා වාර්තාව හා එක්සත් ජාතීන්ගේ විද්වත් කමිටු වාර්තාව සාකච්ඡාවට ගනු ඇතැයි තමන් බලාපොරොත්තු වන බව මානව හිමිකම් පිළිබඳ එක්සත් ජාතීන්ගේ මහ කොමසාරිස් නවනීදන් පිල්ලෙයි මහත්මිය පවසයි. උගත් පාඩම් වාර්තාව මගින් වගකිව යුතු භාවය පිළිබඳ ක්‍රියාවලිය සම්පූර්ණයෙන්ම ආවරණය නොවන බව එක්සත් ජාතීන්ගේ සංවිධානයේ 19 වන මානව හිමිකම් සැසිවාරය අමතමින් ඇය සඳහන් කර ඇත. කෙසේවෙතත් උගත් පාඩම් හා ප්‍රතිසන්ධානය පිළිබඳ ජනාධිපති කොමිසම මගින් පසුගිය දෙසැම්බර් මාසයේ දී ශ්‍රී ලංකා රජය විසින් ඉදිරිපත් කළ ප්‍රකාශනය පිළිබඳව ද මෙහිදී පිල්ලෙයි මහත්මිය සිය ප්‍රසාදය පළකර තිබේ. සිය රටේ ජනතාවගේ ආරක්ෂාවට එල්ලවන තර්ජනවලින් ඔවුන් ආරක්ෂා කරගැනීම හා ජනතාවගේ අයිතීන් සුරක්ෂිත කිරීමේ වගකීම ශ්‍රී ලංකා රජය සතුවන බව ද ඇය පෙන්වා දී ඇත. ආරක්ෂක ප්‍රතිපත්තීන් ක්‍රියාවට නැංවීම හා සංවර්ධනය, ජාත්‍යන්තර මානව හිමිකම් නීතීන්ට අනුකූලව ත්‍රස්තවාදය පිටුදැකීම සඳහා ගනු ලබන ක්‍රියාමාර්ග සම්බන්ධව සිය කාර්යාලය ශ්‍රී ලංකාවට සහයෝගය ලබාදුන් බව ද නවනීදම් පිල්ලෙයි මහත්මිය වැඩිදුරටත් සඳහන් කර තිබේ.", "URL": "https://lankatruth.com/si/?p=1611", "Category": "පුවත්", "Parent URL": null}