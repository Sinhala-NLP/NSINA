{"Source": "Lankatruth", "Timestamp": "September 22, 2012", "Headline": "සන්ඩේ ලීඩර්හි ෆ්‍රෙඩ්රිකා ජෑන්ස් ඉන් ඉවතට", "News Content": "මහින්ද රාජපක්ෂ ජනාධිපතිවරයාටත් ඔහුගේ පවුලේ සාමාජිකයන්ටත් අහිතකර පුවත් පළ කරන බව සඳහන් කරමින් සන්ඩේ ලීඩර් පුවත් පතේ නව හිමිකාරිත්වය විසින් තමන්ව පුවත් පතෙන් ඉවත් කළ බව එහි හිටපු කතෘ ෆ්‍රෙඩ්රිකා ජෑන්ස් පවසන්නීය. ඇය මේ බව පැවසුවේ ඊයේ (21) BBC සිංහල සංදේශය සමග එක්වෙමිනි. එහිදී ඇය වැඩිදුරටත් පැවසූවේ “මට කිව්ව ජනාධිපතිතුමා මහින්ද රාජපක්ෂටයි එයාගේ පවුලේ කිසිඑක්කෙනෙකුටවත් විරුද්ධව පුවත් පතේ මොකක්වත් ලියන්න එපා කියලා. පර්සනල් විදිහට ගහන්න එපා කිව්වා. මගේ පැත්තෙන් කිව්ව මේ කිසිම පර්සනල් ප්‍රශ්නයක් නෙවෙයි මෙතන. අපි මාධ්‍යවේදීන් හැටියට ඉන්ඩිපෙන්ඩම් ජර්නර්ලිසම් මෙතන ප්‍රැක්ටිස් කරන්නේ. ප්‍රසිඩන්‍ට විතරක් නෙවෙයි අපි රනිල්ලටත් කොච්චර විරුද්ධව ලියලා තියෙනවාද?. මට කිව්වා ජනාධිපති වරයාගේ කාටුන් දාන්න එපා කියලා. මම කිව්වා ප්‍රසිඩන්ට් කාටුන්වලට කැමතියි. මම දන්නවා ජනාධිපතිතුමා හිනා වෙනවා ඒ කාටුන්වලට. මේක පර්සනල් දෙයක් නෙවෙයි. ඇත්ත තමයි ගොඩක් කතාකරන අය කිව්වා අර ලසන්තගෙ කාලේදී මේක ප්‍රෝ UNP පත්තරයක් කියලා. මම 1994 ඉඳන් මේ පත්තරේ පටන් ගත්ත දවසේ ඉඳන්ම මම මේ පත්තරේට ලියලා තියෙනවා. ලසන්ත ඉන්න කාලෙ ඉඳන්ම මම ප්‍රැක්ටිස් කෙරුවේ ඉන්ඩිපෙන්ඩම් ජර්නර්ලිසම්. ලසන්තගෙනුත් කිසිම අවුලක් තිබුන්නැහැ.” පුවත් පතේ පළවන ඉතා වගකීමකින් තොර නුසුදුසු පුවත් පිළිබඳ සොයාබැලීමට නව කතුවරයෙකු පත්කිරීමට තමන්ගත් පියවරට විරෝධය පළ කළ නිසා ඇය තම පුවත් පතේ කතෘ පදවියෙන් ඉවත් කිරීමට තමන්ට සිදුවූ බව එහි නව හිමිකාරිත්ව විසින්ද BBC සිංහල සංදේශයට පවසා ඇත. ශ්‍රී ලංකාවේ සුප්‍රසිද්ධ සුදුකොඩි නඩුවට අදාළ පුවත සන්ඩේ ලීඩර් පුවත් පතේ පළකරන ලද්දේද එම පුවත් පතේ හිටපු කතෘ ෆ්‍රෙඩ්රිකා ජෑන්ස් විසිනි.", "URL": "https://lankatruth.com/si/?p=4287", "Category": "පුවත්", "Parent URL": null}