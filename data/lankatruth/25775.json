{"Source": "Lankatruth", "Timestamp": "January 20, 2017", "Headline": "එමිල් කාන්තන් අත්අඩංගුවට ගන්න ඉන්ටපෝල් සහය", "News Content": "සුනාමියෙන් විපතට පත් උතුරු නැඟෙනහිර ප්‍රදේශයන්හි නිවාස නැවත ඉදිකිරීමට මහා භාණ්ඩාගාරයෙන් රාඩා ආයතනයට ලබා දුන් රුපියල් මිලියන 200ක මුදලක් සාපරාධී සාවද්‍ය පරිහරණය කිරීම සම්බන්ධයෙන් වන නඩුවෙන් චෝදනා ලැබ අධිකරණය මඟහැර සිටින දෙවන විත්තිකරු වන එල්.ටී.ටී.ඊ. සංවිධානයේ උතුරු නැඟෙනහිර මූල්‍ය කටයුතු භාරව ක්‍රියා කළ එමිල් කාන්තන් අත්අඩංගුවට ගැනීමේ වරෙන්තුව ක්‍රියාත්මක කිරීමට ජාත්‍යන්තර පොලිසියේ සහාය ලබාගන්නා බව ජ්‍යෙෂ්ඨ අතිරේක සොලිසිටර් ජනරාල් යසන්ත කෝදාගොඩ මහතා කොළඹ මහාධිකරණයට ඊයේ (19) දැන්වීය. කොළඹ මහාධිකරණ විනිසුරු විකුම් කලුආරච්චි මහතා හමුවේ මෙම නඩුව ඊයේ (19) කැඳවූ අවස්ථාවේ නඩුවේ දෙවැනි විත්තිකරු වූ එමිල් කාන්තන් නොමැතිව නඩුව ඉදිරියට විභාග කිරීම සඳහා අපරාධ නඩු විධාන සංග්‍රහ පනතේ 241 වගන්තිය ප්‍රකාරව ඉදිරි දින සාක්කි මෙහෙයවීමට කටයුතු කරන බවයි. ජ්‍යෙෂ්ඨ අතිරේක සොලිසිටර් යසන්ත කෝදාගොඩ මහතාගේ ඉල්ලීම සලකා බැලූ විනිසුරුවරයා නඩුවේ 1 – 6 දක්වා වූ සාක්කිකරුවනට ලබන මාර්තු 17 වැනිදා අධිකරණය හමුවේ පෙනී සිටින ලෙස දන්වා සිතාසි නිකුත් කිරීමට නියෝග කළ අතර සාක්කි සඳහා නඩුව කැඳවීම ද එදිනට කල් තැබුවේය. මෙම නඩුවේ සෙසු විත්තිකරුවන් වන රාඩා ආයතනයේ හිටපු සභාපති ටිරාන් අලස්, එම ආයතනයේ නිලධාරීන්ව සිටි රොහාන් සාලිය අබේසිංහ හා ජයන්ත ඩයස් සමරසිංහ යන අය කොළඹ මහාධිකරණය හමුවේ ඊයේ (19) පෙනී සිටියේය. නඩුවේ පළමු විත්තිකරු හට ඇප නියම කිරීමේදී පනවා ඇති කොන්දේසිය ප්‍රකාරව මෙම මස අවසන් දින රහස් පොලිසියේ අත්සන් කිරීමට අපහසුතාවක් ඇති බව ඔහු වෙනුවෙන් පෙනී සිටි ජනාධිපති නීතිඥ නලීන් ලද්දුවහෙට්ටි මහතා ඉදිරිපත් කළ කරුණු දැන්වීම් සලකා බැලූ විනිසුරුවරයා විත්තිකරු හට ඊළඟ මස අවසන් ඉරිදා රහස් පොලිසියේ අත්සන් කිරීම සඳහා අවසර ලබා දුනි. පසුගිය නඩු වාරයේදී අධිකරණය මඟ හැර සිටින දෙවන විත්තිකරු අත්අඩංගුවට ගැනීමට අධිකරණය මඟින් වරෙන්තුවක් නිකුත් කළ ද එය ක්‍රියාත්මක කිරීමට නොහැකි වූ බවට පොලිස් විශේෂ විමර්ශන ඒකකය වාර්තා කර ඇතැයි එම වාර්තාව අධිකරණය වෙත ඉදිරිපත් කරමින් ජ්‍යෙෂ්ඨ අතිරේක සොලිසිටර් ජනරාල් යසන්ත කෝදාගොඩ මහතා පැවසීය. දෙවැනි විත්තිකරු අත්අඩංගුවට ගැනීමට නිකුත් කළ වරෙන්තුවේ ඉංග්‍රීසි බසින් වූ පිටපත මේ වන විට ලබාගෙන ඇති බැවින් එම වරෙන්තුව ක්‍රියාත්මක කිරීමට ජාත්‍යන්තර පොලිසියේ සහාය ලබා ගන්නා බව ද යසන්ත කෝදාගොඩ මහතා විනිසුරුවරයාට වැඩිදුරටත් දන්වා සිටියේය. 2005 දෙසැම්බර් මස 01 හා 2006 පෙබරවාරි මස 8වැනි දා අතර කාලයේ දී කොළඹ දී හා කිලිනොච්චියේ දී රජය සතු රුපියල් මිලියන 200ක් සාපරාධී සාවද්‍ය පරිහරණය, ඒ සඳහා අනුබලදීම, කුමන්ත්‍රණය කිරීම ඇතුළු අධි චෝදනා හතක් මත පොදු දේපළ පනත යටතේ නීතිපතිවරයා මෙම නඩුව පවරා ඇත. ජයලංකා නිවාස ව්‍යාපෘතිය යටතේ ත්‍රිකුණාමලය හා මඩකලපුව දිස්ත්‍රික්ක වල නිවාස 800ක් ප්‍රතිසංස්කරණ කටයුතු සඳහා රාඩා ආයතනයට ලබාදුන් මුදල් මෙලෙස සාපරාධී ලෙස පරිහරණය කර ඇතැයි නීතිපතිවරයා ‍විත්තිකරුවනට එරෙහිව අධිචෝදනා නඟා ඇත.", "URL": "https://lankatruth.com/si/?p=25775", "Category": "පුවත්", "Parent URL": null}