{"Source": "Lankatruth", "Timestamp": "August 30, 2022", "Headline": "ජොන්ස්ටන් ඇතුළු තිදෙනෙකුට අධිචෝදනා භාර දෙයි", "News Content": "සමූපකාර වෙළෙඳ ඇමති ලෙස සිටිමින් රාජකාරියට පරිභාහිරව සිය සේවකයන් දේශපාලන කටයුතු සඳහා යෙදවීම තුළින් රජයට පාඩුවක් සිදු කිරීම සම්බන්ධයෙන් හිටපු අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකුට අද (30) කොළඹ මහාධිකරණ විනිසුරු ආදිත්‍ය පටබැඳිගේ හමුවේ අධිචෝදනා භාර දී තිබේ. හිටපු සමූපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු, සතොස ආයතනයේ හිටපු සභාපති එරාජ් ට්‍රියන්තා ප්‍රනාන්දු හා එම ආයතනයේ හිටපු ක්‍රියාකාරී අධ්‍යක්ෂ කාජා මොහිදීන් මොහොමඩ් ශාකිර් යන විත්තිකරුවන්ට එලෙස අධිකරණය හමුවේ අධිචෝදනා භාරදී ඇත. ඒ අනුව, විත්තිකරුවන් එක් අයෙකුට රුපියල් ලක්ෂ 50 බැගින් වූ ශරීර ඇප දෙකක් මත මුදා හැරීමට නියෝග කර ඇති විනිසුරුවරයා මෙම නඩුව විභාගය සඳහා ලබන ඔක්තෝබර් මස 21 වන දින කැඳවීමට නියෝග කර තිබේ. වර්ෂ 2012 ජනවාරි මස 01 වන දින සිට දෙසැම්බර් මස 31 අතර කාලය තුළ සමූපකාර හා අභ්‍යන්තර වෙළෙඳ අමාත්‍යවරයාව සිටිමින් රාජකාරියට පරිභාහිර ලෙස සතොස ආයතනයේ සේවකයින් පිරිසක් ඔවුන්ගේ නිල රාජකාරිවලින් ඉවත් කර දේශපාලන කටයුතුවල යෙදවීම තුළින් රජයට පාඩුවක් සිදු කළේ යැයි චෝදනා කොට අල්ලස් පනතේ දූෂණය නමැති වරද යටතේ අල්ලස් කොමිසම විසින් ජොන්ස්ටන් ප්‍රනාන්දු ඇතුළු විත්තිකරුවන් තිදෙනාට එරෙහිව මෙම නඩුව කොළඹ මහාධිකරණය හමුවේ ගොනු කර තිබිණි. පසුව එහි තාක්ෂණික දෝශ ඇතැයි පවසමින් නඩුව අල්ලස් කොමිසම විසින් ඉල්ලා අස් කරගත් අතර පසුව යළි මෙලෙස එම නඩුව එම කොමිසම විසින්ම මෙලෙස පවරා ඇත.", "URL": "https://lankatruth.com/si/?p=138698", "Category": "පුවත්", "Parent URL": null}