{"Source": "Lankatruth", "Timestamp": "May 9, 2021", "Headline": "විදේශයන්හි සිට එවන ජංගම දුරකථන පැහැරගන්නා කල්ලියක් කොටුවෙයි", "News Content": "විදෙස් රටවල සිටින ශ්‍රී ලාංකිකයන් විසින් මෙරට සිටින ඥාතීන් වෙත එවනු ලබන භාණ්ඩ පාර්සල්වල ඇති වටිනා ජංගම දුරකතන සොරාගැනීමේ ජාවාරමක නිරත වූපුද්ගලයින් 06 දෙනෙකු මීගමුව කොට්ඨාස අපරාධ විමර්ශන ඒකකය විසින් අත්අඩංගුවට ගෙන තිබේ. අත්අඩංගුවට ගත් සැකකරුවන් අතර ලොව ප්‍රධාන පෙළේ භාණ්ඩ ප්‍රවාහන සමාගමක මෙරට සේවකයින් තිදෙනෙකු ද සිටින බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසයි. මෙම ජාවාරම අනාවරණය කර ගැනීමට හැකිව ඇත්තේ පසුගියදා මෙරට සිටින පුද්ගලයෙකුට විදේශීය රටක සිටින පුද්ගලයෙකු විසින් එවන ලද ඇපල් වර්ගයේ දුරකථනයක් කටුනායක ගුවන් තොටුපොළ වෙත ලැබුණු පසු එය අතුරුදන් වු බවට කරනු ලැබූ පැමිණිල්ලක් පිළිබඳව සිදුකරනු ලැබූවිමර්ශනයකිනි. එහිදීඑම දුරකථනය ලොව ප්‍රමුඛතම කුරියර් සේවාවක් හරහාඑවා තිබු බව පැවසේ. ඒ අනුව මීගමුව කොට්ඨාස අපරාධ විමර්ශන ඒකකය විසින් ඒ සම්බන්ධයෙන් සිදුකළ පරීක්ෂණයේ දී පසුගිය ජනවාරි මස සිට මේ දක්වා මෙවැනි ඇපල් වර්ගයේ දුරකථන 19ක් පමණ සොරකම් කර ඇතැයි අනාවරණය කර ගැනීමට හැකිව තිබේ. එම දුරකථනවලින් 16ක් ඊයේ (08) දිනයේ දී සොයා ගෙන ඇති අතර, ඒ සම්බන්ධයෙන් අදාළ භාණ්ඩ ප්‍රවාහන සේවයේ සුපවයිසර්වරු දෙදෙනෙක් හා එම ආයතනයට කම්කරු සේවය ලබාදෙන තවත් සේවකයින් කිහිප දෙනෙකු අත්අඩංගුවට ගෙන ඇත. මීගමුව අධිකරණය වෙත ඉදිරිපත් කිරීමෙන් අනතුරුව හෙට (10) වන දින දක්වා රක්ෂිත බන්ධනාගාර ගත කර තිබේ. මෙම සැකකරුවන් විසින් සොරකම් කරන ලද දුරකථනවල වටිනාකම රුපියල් ලක්ෂ 30කට ආසන්න බවත් සොරකම් කරන ලද දුරකථන මහනුවර, දිවුලපිටිය, මිනුවන්ගොඩ ආදී ප්‍රදේශවල දුරකථන අලෙවි කිරීමේ ස්ථානවලට ලබා දී තිබියදී සොයා ගෙන තිබේ. කුරියර් සේවය යටතේ විදෙස් රටක සිට යම් පුද්ගලයෙකුට දුරකථනයක් එවා එය කටුනායක ගුවන් තොටුපොළේ දී අස්ථානගත ව ඇත්නම් පහත දුරකථන අංකයට දැනුම් දී ඒ පිළිබඳව සොයා බලන ලෙස පොලිසිය පවසයි. මීගමුව කොට්ඨාස අපරාධ විමර්ශන අංශ ස්ථානාධිපති – 071 402 40 42", "URL": "https://lankatruth.com/si/?p=116167", "Category": "පුවත්", "Parent URL": null}