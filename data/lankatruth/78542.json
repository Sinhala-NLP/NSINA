{"Source": "Lankatruth", "Timestamp": "August 2, 2019", "Headline": "ඇවන්ගාඩ් සභාපති සහ රක්නා ලංකා හිටපු සභාපති අත්අඩංගුවට ගැනීමට වරෙන්තු", "News Content": "ඇවන්ගාඩ් සමාඟමේ සභාපති නිශ්ශංක යාපා සේනාධිපති සහ රක්නා ලංකා සමාඟමේ හිටපු සභාපති විශ්‍රාමික යුධ හමුදා මේජර් ජනරාල් පාලිත ප්‍රනාන්දු යන අය අත්අඩංගුවට ගෙන අධිකරණයට ඉදිරිපත් කරන්නැයි කොළඹ මහාධිකරණය අද(02) නියෝග කර තිබේ. ගාලු වරායට නුදුරු මුහුදේ පාවෙන අවි ගබඩාවක් පවත්වාගෙන යාමට අවශ්‍ය කටයුතු සිදුකරදීම වෙනුවෙන් ඇවන්ගාඩ් සමාගමේ අධිපති නිශ්ශංක යාපා සේනාධිපති මහතා රුපියල් ලක්ෂ 355ක අල්ලසක් රක්නා ලංකා ආරක්ෂක සමාගමේ හිටපු සභාපති යුධ හමුදා මේජර් ජනරාල් පාලිත ප්‍රනාන්දු මහතාට ලබාදීම සම්බන්ධව අල්ලස් කොමිසම විසින් මෙම නඩුව පවරා තිබේ. විත්තිකරුවන් වන ඇවන්ගාඩ් සමාගමේ අධිපති නිශ්ශංක යාපා සේනාධිපති සහ රක්නා ලංකා ආරක්ෂක සමාගමේ හිටපු සභාපති යුධ හමුදා මේජර් ජනරාල් පාලිත ප්‍රනාන්දු යන අය අද දින අධිකරණයේ පෙනී සිට නැත. විත්තිකාර නිශ්ශංක යාපා සේනාධිපති වෙනුවෙන් පෙනී සිටි නීතීඥයන් දන්වා ඇත්තේ ඒ මහතා අසනීප තත්වයෙන් සිංගප්පූරුවේ රෝහලක ප්‍රතිකාර ලබන බැවින් මෙම නඩුව සඳහා සහභාගීවීමට නොහැකිව ඇති බවය. විත්තිකාර පාලිත ප්‍රනාන්දු මහතා වෙනත් නඩුවක් සම්බන්ධව මේ වනවිට රක්ෂිත බන්ධනාගාර ගතකර ඇති බැවින් ඔහුද අධිකරණය හමුවේ පෙනී නොසිටින බව ඔහු වෙනුවෙන් පෙනීසිටි නීතීඥවරුන් සඳහන් කර ඇත. ඒ අනුව කොළඹ මහාධිකරණ විනිසුරු ශෂී මහේන්ද්‍රන් මහතා ප්‍රකාශ කර සිටියේ විත්තිකරුවන් දෙදෙනා අධිකරණයේ පෙනී නොසිටීම හේතුවෙන් ඔවුන් අත්අඩංගුවට ගෙන අධිකරණයට ඉදිරිපත් කිරීමට වරෙන්තු නිකුත් කරන බවත් ඔවුන් වෙනුවෙන් පෙනී සිටි ඇපකරුවන් ලබන 7 වැනිදා අධිකරණය හමුවට කැඳවා නොතීසි නිකුත් කරන බවත් ය.", "URL": "https://lankatruth.com/si/?p=78542", "Category": "පුවත්", "Parent URL": null}