{"Source": "Lankatruth", "Timestamp": "October 15, 2018", "Headline": "අබලන් ගුවන් යානා දෙකක් බෙල්ජියමෙන් ලංකාවට අතඅරියි", "News Content": "පසුගිය මහින්ද රාජපක්ෂ ආණ්ඩුව සමයේ ශ්‍රී ලංකන් ගුවන් සමාගම වෙත කුලී පදනම මත ප්‍රංශයෙන් ලබාගෙන තිබූ මගී ප්‍රවාහන ගුවන් බස් (විශාල ගුවන්යානා) දෙකක් ශ්‍රී ලංකාවෙන් කුලී පදනම මත බෙල්ජියමට ලබාදී තිබී ඇත. පසුව එම ගුවන්යානා දෙක නැවත ශ්‍රී ලංකාවට භාර ගන්නා මෙන් පසුගියදා බෙල්ජියම් ගුවන් සමාගම විසින් ශ්‍රී ලංකන් ගුවන් සමාගමට දන්වා ඇති අතර එම යානා දෙකේ තත්වය පරීක්ෂා කිරීම සඳහා ශ්‍රී ලංකන් හි ඉංජිනේරුවරු දෙදෙනෙකු බෙල්ජිමට ගොස් තිබේ. යම් ගුවන් යානයක් කුලී පදනම මත වෙනත් රටක් විසින් ලබා ගත්විට එය නැවත ලබාදීමේදී එය කුලියට ගන්නා අවස්ථාවේ තිබූ තත්ව සහතිකයේ ආකාරයටම යළි සකස් කර තිබුය යුතු නමුත් එම යානා දෙක යළි මගී ප්‍රවාහන කටයුතු සඳහා භාවිතා කළ නොහැකි මට්ටමට අබලන් වී ඇති බව නිරීක්ෂණය වී ඇත. ඒ අනුව ශ්‍රී ලංකන් හි ඉංජිනේරුවරු දෙදෙනා ඒ බව සටහන් කර එම යානා තිබූ තත්වයට සකස් කර දෙන ලෙස බෙල්ජියම් ගුවන් සමාගමට දන්වා නැවත ලංකාවට පැමිණ මෙහි අදාළ අංශ වෙතද මේ බව දන්වා තිබේ. කෙසේ නමුත් A 330-200 වර්ගයේ එම අබලන් යානා දෙක පසුගිය 08වනදා අලුයම 2.30ට පමණ කටුනායක ගුවන් තොටුපොළට ගොඩ බස්සවා ගුවන් තොටුපොළෙහි ගාල් කර පැමිණි පිරිස පිටත්ව ගොස් ඇත. මෙම යානා දෙක ශ්‍රී ලංකන් ගුවන් සමාගම විසින් ප්‍රංශයට බාරදීම සඳහා යළි තිබූ තත්වයට අලුත්වැඩියා කිරීමට ශ්‍රී ලංකන් ගුවන් සමාගමට සිදුවන අතර එම යානා අලුත්වැඩියා කිරීමට යන වියදම යානා දෙකේ වටිනාකමද ඉක්මවා යන බව ශ්‍රී ලංකන් ගුවන් සමාගමේ ආරංචි මාර්ග සඳහන් කරයි.", "URL": "https://lankatruth.com/si/?p=61071", "Category": "පුවත්", "Parent URL": null}