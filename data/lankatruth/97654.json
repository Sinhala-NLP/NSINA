{"Source": "Lankatruth", "Timestamp": "October 13, 2020", "Headline": "20 ගැන ශ්‍රේෂ්ඨාධිකරණ නිගමනය", "News Content": "20වැනි සංශෝධනයට එරෙහි පෙත්සම් සලකා බැලූ 05 දෙනෙකුගෙන් යුත් ශ්‍රේෂ්ඨාධිකරණ විනිසුරු මණ්ඩලය පිටු 61කින් යුත් නඩු තීන්දුවක් ප්‍රකාශයට පත් කරමින් සිය අවසන් අදහස මෙසේ ප්‍රකාශ කරයි. විසිවැනි ව්‍යවස්ථා සංශෝධනය, අ. ව්‍යවස්ථාවේ 82(1) වගන්තියේ විධිවිධානවලට අනුකූලය ආ. ව්‍යවස්ථාවේ 82(5) වගන්තියේ විස්තර කෙරෙන විශේෂ බහුතරයකින් (2/3) සම්මත වීමට අවශ්‍යය ඇ. 3,5,14 සහ 22 යන වගන්ති වත්මන් ස්වරූපය අනුව ව්‍යවස්ථාවේ 4 වගන්තිය සමග කියවෙන 3වැනි වගන්තිය හේතුවෙන් අනනුකූල වේ. එහෙයින් එවා 83වැනි වගන්තියට අනුව ජනතමත විචාරණයකින් අනුමත කරගත යුතුව තිබේ. කෙසේ වුවද ඉදිරිපත් කිරීමට නියමිත කමිටු අවස්ථාවේ සංශෝධනවලට අනුකූලව සංශෝධනය කිරීමෙන් 3 හා 14 වගන්තිවලට අදාළ අනනුකූලභාවය ඉවත් කර ගත හැකි අතර එවිට ජනමත විචාරණයකින් අනුමත කර ගැනීමට අවශ්‍ය ‍නොවේ. ඈ. මෙම තීන්දුවේ සඳහන් වන ආකාරයට කමිටු අවස්ථාවේදී 5වැනි වගන්තිය සුදුසු පරිදි සංශෝධනය කරගනු ලැබුවහොත් 5වැනි වගන්තියට අදාළ අනනුකූලභාවය ඉවත් කර ගත හැකි අතර ජනමත විචාරණයකින් අනුමත කර ගැනීමට අවශ්‍ය නොවනු ඇත. මේ තීන්දුව ප්‍රකාශයට පත් කරන්නේ විනිසුරු මඩුල්ලේ සිටි අගවිනිසුරු ජයන්ත ජයසූරිය, බුවනෙක අලුවිහාරේ, සිසිර ජේ. ද ආබෘෘ, විජිත්කේ. ‍මලල්ගොඩ යන විනිසුරුවරුන් විසිනි. කෙසේ වුවද විනිසුරු මඩුල්ලේ ප්‍රියන්ත ජයසූරිය විනිසුරුවරයා වෙනම අදහසක් ඉදිරිපත් කරමින් ප්‍රකාශ කරනු ලැබ ඇත්තේ 20 වන සංශෝධනයේ 3,6,7,14,15, 16, 17(4), 20(3), 27, 28, 31, 32, 33, 34, 35, 36, 37, 38, 39 හා 40 වගන්තිද ජනමත විචාරණයකින් තොරව ව්‍යවස්ථාවේ 82(5) වගන්තියට අනුව විශේෂ බහුතරයකින් අනුමත කරනු ලැබිය හැකි බවයි. ‍කෙසේ නමුත්, බහුතර අදහස අනුව 3, 5, 14 සහ 22 වගන්ති දැනට පවතින අයුරින්ම සම්මත වීමට නම් 2/3 විශේෂ බහුතරයට අමතරව ජනමත විචාරණයක් අවශ්‍ය බව අවසන් තීන්දුවයි. 20ට අදාළ 3වැනි වගන්තිය අනුව 19 මගින් ඇතුළත් කරන ලද පහත කොටස ඉවත්කිරීමට යෝජනා කර තිබිණි. (අ) ආණ්ඩුක්‍රම ව්‍යවස්ථාව අනුගමනය කරන බවට ද, ආරක්ෂා කරන බවට ද වගබලා ගැනීම; (ආ) ජාතික ප්‍රතිසන්ධානය හා ඒකාබද්ධතාවය ප්‍රවර්ධනය කිරීම; (ඇ) ආණ්ඩුක්‍රම ව්‍යවස්ථා සභාවේ සහ VIIඅ ව්‍යවස්ථාවේ සඳහන් ආයතනවල නිසි ක්‍රියාකාරීත්වය පහසුකරලීම; සහ (ඈ) මැතිවරණ කොමිෂන් සභාවේ උපදෙස් මත, නිදහස් හා සාධාරණ ඡන්ද විමසීම් සහ ජනමත විචාරණ පැවැත්වීම සඳහා උචිත වාතාවරණ නිර්මාණය කිරීම තහවුරු කිරීම, වන්නේ ය. 20ට අදාළ 14වැනි වගන්තිය අනුව ජනාධිපතිවරයා විසින් පාර්ලිමේන්තුව විසුරුවා හැරීමේ ප්‍රතිඵලයක් වශයෙන් මහ මැතිවරණයක් පවත්වනු ලැබ ඇති විට ඉන් ඉක්බිතිව පාර්ලිමේන්තුව විසුරුවා හරින ලෙස යෝජනා සම්මතයෙන් පාර්ලිමේන්තුව ඉල්ලා සිටියහොත් මිස, ඒ මහ මැතිවරණය පැවැත්වූ දින සිට එක් අවුරුද්දක කාලසීමාවක් ඉකුත් වන තෙක් ජනාධිපතිවරයා විසින් පාර්ලිමේන්තුව විසුරුවා නොහැරිය යුත්තේය. * ඒ අනුව ජනවරමින් පත්වූ පාර්ලිමේන්තුව වසරක කාලයකින් විසුරුවා හැරීමේ බලය ජනාධිපතිවරයා වෙත ලබාගැනීමට ජනමත විමසුමක් අවශ්‍යය. කෙසේ වුවද සමස්ත විනිසුරු මණ්ඩලය විසින් 05වැනි වගන්තියට සහ 22වැනි වගන්තියට අදාළව ජනමත විමසුමක් අවශ්‍ය බව පිළිගෙන තිබේ. 20ට අදාළ 05වැනි වගන්තියේ මෙසේ සඳහන්ය. 35 (1) ජනාධිපතිවරයා ලෙස ධුරය දරන කවර වූ හෝ තැනැත්තකු විසින් පෞද්ගලික තත්ත්වයෙහි ලා හෝ නිල තත්ත්වයෙහි ලා හෝ කරන ලද හෝ නොකර හරින ලද කිසිවක් සම්බන්ධයෙන් ඔහුට විරුද්ධව කිසිම අධිකරණයක හෝ විනිශ්චය අධිකාරයක කිසිම නඩු කටයුත්තක් පැවරීම හෝ පවත්වාගෙන යාම නොකළ යුත්තේය. (2) කවර වූ හෝ තැනැත්තකුට විරුද්ධව නඩු පැවරීමේ දී නඩු පැවරිය හැකි කාලසීමාව නීතියෙන් නියම වී ඇති විට ඒ කාලසීමාව තුළ ඒ තැනැත්තා යම් කිසි කාලයක් ජනාධිපති ධුරය දරා ඇත්නම් එකී නඩුව පැවරිය හැකි කාලසීමාව ඉකුත් වූයේ ද යන වග නිශ්චය කිරීමේ දී ඔහු ජනාධිපති ධුරය දැරූ කාලය නොගැනිය යුත්තේය. * ඒ අනුව ජනාධිපතිවරයා විසින් දඬුවම් නොලැබීමේ මුක්තිය ආපසු ලබා ගැනීමට ජනමත විමසුමක් අවශ්‍යය. එහි 22වැනි වගන්තියේ ස‍ඳහන් වන්නේ, ‘ආණ්ඩුක්‍රම ව්‍යවස්ථාවේ 104උඋ ව්‍යවස්ථාව මෙයින් ඉවත් කරනු ලැබේ‘ යනුවෙනි. 19වැනි සංශෝධනය අනුව ව්‍යවස්ථාවට ඇතුළත් වූ එම වගන්තියේ මෙසේ සඳහන් වේ.[104උඋ. (1) කිසිදු සාධාරණ හේතුවක් නොමැතිව – (අ) යම් ඡන්ද විමසීමක් පැවැත්වීමට හෝ ජනමත විචාරණයක් පැවැත්වීමට අදාළ යම් නීතියක් බලාත්මක කිරීම සහතික කිරීම පිණිස කොමිෂන් සභාව සමඟ සහයෝගයෙන් කටයුතු කිරීමට ප්‍රතික්ෂේප කරන හෝ අපොහොසත්වන හෝ (ආ) 104ආ ව්‍යවස්ථාවේ පිළිවෙලින් (4) වන අනුව්‍යවස්ථාවේ (අ) ඡේදය හෝ (5) වන අනුව්‍යවස්ථාවේ (අ) ඡේදය යටතේ කොමිෂන් සභාව විසින් නිකුත් කරනු ලබන විධානයන් හෝ උපමාන සමග අනුකූලව කටයුතු කිරීමට අපොහොසත්වනෙ යම් රජයේ නිලධරයකු, රාජ්‍ය සංස්ථාවක හෝ වෙනත් යම් ලිඛිත නීතියක් යටතේ රජය වෙත පවරනු ලැබ ඇති යම් වෙළඳ ව්‍යාපාරයක හෝ වෙනත් ව්‍යාපාරයක සේවා නියුක්තිකයකු සහ 2007 අංක 07 දරන සමාගම් පනත යටතේ ලියාපදිංචි වී ඇති හෝ ලියාපදිංචි වී ඇති බවට සලකනු ලබන සහ ස්වකීය කොටස්වලින් සියයට පනහක් හෝ ඊට වැඩි ප්‍රතිශතයක් රජය හෝ රාජ්‍ය සමාගමක් හෝ පළාත් පාලන ආයතනයක් හෝ විසින් දරනු ලබන යම් සමාගමක් වරදකට වරදකරුවන අතර වරදකරු කිරීමේ දී රුපියල් එක් ලක්ෂයකට නොවැඩි දඩයකට හෝ අවුරුදු තුනක් නොඉක්මවන බන්ධනාගාරගත කිරීමකට හෝ එකී දඩය සහ බන්ධනාගාරගත කිරීම යන දඬුවම් දෙකටම හෝ යටත්විය යුත්තේය. (2) ආණ්ඩුක්‍රම ව්‍යවස්ථාවේ 154ග ව්‍යවස්ථාව යටතේ ස්ථාපිත සෑම මහාධිකරණයකටම (1) වන අනු ව්‍යවස්ථාවේ සඳහන් යම් කාරණයක් විභාග කොට තීරණය කිරීමට අධිකරණ බලය තිබිය යුත්තේය. * ඒ අනුව මැතිවරණ කොමිසමේ නියෝග නොසලකා හැරීමට රාජ්‍ය ආයතනවලට ඉඩ ලබාදීමට ජනමත විමසුමක් අවශ්‍යය. කෙසේ වුවද ආණ්ඩුව විසින් කමිටු අවස්ථාවේ ඉදිරිපත් කරන බවට අධිකරණයට ඉදිරිපත් කරන ලද 20වැනි සංශෝධනයට අදාළ සංශෝධන මේ දක්වා අනාවරණය වී නොමැති අතර ආණ්ඩු පක්ෂ කණ්ඩායම තුළ 20ට අදාළ ඒකමතික අදහසක් නොමැති බවද අනාවරණය වී තිබේ.  අන්තර්ජාලයේ පලවී ඇති ශ්‍රේෂ්ඨාධිකරණ තීන්දුව පහතින්… [pdf-embedder url=”https://lankatruth.com/si/wp-content/uploads/2020/10/Twentieth_Amendment_to_the_Constitution-2020-10.pdf”]", "URL": "https://lankatruth.com/si/?p=97654", "Category": "පුවත්", "Parent URL": null}