{"Source": "Lankatruth", "Timestamp": "May 10, 2019", "Headline": "ෂැංග්‍රිලා ප්‍රහාරය සිදුකළ ඝාතකයන් හඳුනාගැනීමට ඩී.එන්.ඒ. පරීක්ෂණ", "News Content": "මොහොමඩ් සහරාන්ගේ ඩී.එන්.ඒ. හඳුනාගැනීම සඳහා ඔහුගේ නැගනිය කොළඹ අධිකරණ විශේෂඥ වෛද්‍යවරයා වෙත යොමු කරන්නැයි කොටුව මහේස්ත්‍රාත් රංග දිසානායක මහතා නියෝග කර තිබේ. කොළඹ ෂැංග්‍රිලා හෝටලයේ මරාගෙන මැරෙන ප්‍රහාර දෙක මොහොමඩ් සහරාන් කාෂිම් සහ මොහොමඩ් ඉන්සාම් ඊබ්‍රහිම් යන දෙදෙනා විසින් සිදුකර ඇති බවට දැනට සිදුකරන ලද විමර්ශනවලදී තහවුරු වී තිබෙන බව අපරාධ පරීක්ෂණ දෙපාර්තමේන්තුව විසින් ඊයේ(09) අධිකරණය හමුවේ දැනුම් දී තිබේ. එහිදී අපරාධ පරීක්ෂණ දෙපාර්තමේන්තුව භාරයේ ඇති ඔවුන්ගේ හිස කොටස් උපයෝගී කරගෙන ඩී.එන්.ඒ. පරීක්ෂාවක් මගින් නිවරදිව තහවුරු කරගන්නා ලෙස මහේස්ත්‍රාත්වරයා නියෝග කර ඇත. ඒ අනුව මොහොමඩ් සහරාන්ගේ බවට සැකකෙරෙන හිස කොටස තහවුරු කර ගැනීමට ඔහුගේ නැගනිය අද(10) සහ ලබන 15 වනදා අතර කාලය තුළ කොළඹට රැගෙන එන ලෙස නියෝග කර ඇත. මොහොමඩ් ඉන්සාම්ගේ හිස කොටසේ අනන්‍යතාව තහවුරු කර ගැනීමට අත්අඩංගුවේ සිටින ඔහුගේ පියා සහ සහෝදරයින් දෙදෙනාගේ ද රුධිර සාම්පල ලබා ගැනීම සඳහා විශේෂඥ අධිකරණ වෛද්‍යවරයා වෙත ඉදිරිපත් කරන්නැයි අපරාධ පරීක්ෂණ දෙපාර්තමේන්තුව වෙත නියෝග කර ඇත. මීට අමතරව, බෝම්බ පිපිරවීම හා සම්බන්ධ බවට සැකකෙරෙන සුඛෝපබෝගි වාහන දෙකක් ඇතුළු වාහන 07ක් සම්බන්ධයෙන් රජයේ රස පරික්ෂකවරයාගේ වාර්තාවක් කැඳවන ලෙසත් අධිකරණය නියෝග කර තිබේ. එසේම අපරාධ පරීක්ෂණ දෙපාරතමේන්තුව මගින් මේ වනවිට සොයාගෙන තිබෙන මරාගෙන මැරෙන ප්‍රහාරය සිදුකරගත් සහ ඔවුන්ගේ ඥාතීන්ට අයත් රන් ආභරණ, මැණික් හා ස්වර්ණාභරණ අධිකාරයට ඉදිරිපත් කර වාර්තාවක් කැඳවන ලෙස ද කොටුව මහේස්ත්‍රාත්වරයා නියෝග කළේය.", "URL": "https://lankatruth.com/si/?p=73661", "Category": "පුවත්", "Parent URL": null}