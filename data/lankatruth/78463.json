{"Source": "Lankatruth", "Timestamp": "August 1, 2019", "Headline": "අතීත යුද්ධවලදී භාවිතය සඳහා කුරානයේ ඇති ඉගැන්වීම් අදට වලංගු නැහැ", "News Content": "කුරානයේ ඇතැම් වගන්ති වැරැදි ලෙස අර්ථකථනය කර ඇති බවත් අතීතයේ පැවැති යුද්ධවලදී සහ ඒවායේ භාවිතය සඳහා කරන ලද ඉගැන්වීම් අදට වලංගු නැතැයි ති බවත් සමස්ත ලංකා ජමියතුල්ලා උලමාවරුන්ගේ සංගමයේ සභාපති අෂ් ෂෙයික් එම්.අයි.එම් රිස්වි මුෆ්ති තුමා ඊයේ (31) කොළඹ නෙළුම් පොකුණ රඟහලේදී පැවති සාමය, සමගිය සහ සහජීවනය සඳහා වූ ජාතික සමුළුව අමතමින් අවධාරණය කළේ ය. සාමය, සමගිය සහ සහජීවනය සඳහා වූ ජාතික සමුළුවේදී රාමඤ්ඤ නිකාය වෙනුවෙන් අනුශාසනාව කළ එම නිකායේ දක්ෂිණ ලංකාවේ ප්‍රධාන සංඝ නායක ආචාර්ය ඕමල්පේ සෝභිත හිමියන් කුරානය සම්බන්ධයෙන් කරන ලද විමසීමකට පිළිතුරු දෙමින් අෂ් ෂෙයික් එම්.අයි.එම්. රිස්වි මුෆ්ති ඒ බව පැවැසීය. එහිදි ආචාර්ය ඕමල්පේ සෝභිත හිමියෝ ඉස්ලාම් බැතිමතුන්ගේ කුරානයේ තිබෙනවා යැයි කියන මතභේදාත්මක සහ ප්‍රචණ්ඩත්වය වපුරන බව කියන වගන්නි සම්බන්ධයෙන් කරුණු පහදන්නැයි සමුළුවට රැස්ව සිටි මුස්ලිම් ආගමික නායකයන්ගෙන් ඉල්ලීමක් සිදු කළහ. තමන් කුරානය විවේචනය නොකරන්නේ යැයිද බොහෝ දෙනා මේ සම්බන්ධයෙන් ප්‍රශ්න කරන්නේ යැයිද කුරානයේ ඇතුළත් බව කියන මෙම වගන්ති සම්බන්ධයෙන් පිළිතුරු දෙන්නැයිද තමන් වැරැදි නම් නිවැරැදි කරන්නැයිද ආචාර්ය ඕමල්පේ සෝභිත හිමියෝ පැවැසූහ. ඉස්ලාම් ආගමික අනුශාසනාවේදී ආචාර්ය ඕමල්පේ සෝභිත හිමියන්ගේ ප්‍රශ්නවලට පිළිතුරු දුන් අෂ් ෂෙයික් එම්.අයි.එම් රිස්වි මුෆ්ති තුමා කුරානයේ වගන්ති ඇතැම් පිරිස් තමන්ගේ පටු වුවමනා සඳහා වැරැදි ලෙස අර්ථකථනය කර ඇතැයිද අතීතයේ පැවැති යුද්ධවලදී සහ ඒවායේ භාවිතය සඳහා කරන ලද ඉගැන්වීම් අදට වලංගු නැතැයිද අෂ් ෂෙයික් එම්.අයි.එම්. රිස්වි මුෆ්ති පැවැසීය. මුස්ලිම් සමාජය, මුස්ලිම් විද්වතුන් මේ සම්බන්ධයෙන් නිවැරැදි කිරීම් කළ යුතුව ඇතැයිද වැරැදි ලෙස අර්ථකථනය කර ඇති කුරානයේ වගන්ති සම්බන්ධයෙන් සිංහල බසින් පොත පත ලියැවී ඇතැයිද මුස්ලිම් සමාජය එම පොත්පත් අනෙක් පිරිස්වලට ලබාදෙමින් මෙම වැරැදි අවබෝධ දුරුකළ යුතු යැයි ද කීවේය.", "URL": "https://lankatruth.com/si/?p=78463", "Category": "පුවත්", "Parent URL": null}