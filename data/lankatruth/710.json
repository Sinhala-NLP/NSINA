{"Source": "Lankatruth", "Timestamp": "January 2, 2012", "Headline": "පේරාදෙනියේ ශිෂ්‍ය සංගම් තහනම ඉවතට", "News Content": "ලංකා ටෲත් (Lankatruth) අනාවරණය සනාත කරමින් පේරාදෙනිය සරසවියේ සියලූම ශිෂ්‍ය සංගම් සඳහා පනවා තිබූ තාවකාලික තහනම ඉවත් කර ඇත. 31 වන දිනයේ අප විසින් (Lankatruth) අනාවරණය කර සිටියේ ශිෂ්‍ය උද්ඝෝෂණ විරෝධතා හමුවේ මෙම තාවකාලික තහනම රජය විසින් ඉවත් කරවීමට අදාල නියෝග පාලනාධිකාරිය වෙත ලබාදී ඇතිබවයි. ඒ අනුව පේරාදෙණිය විශ්වවිද්‍යාලයේ සියලූම ශිෂ්‍ය සංගම් සඳහා පනවා තිබූ තාවකාලික තහනම ඉවත් කර ඇති බව විශ්වවිද්‍යාල පාලන අධිකාරිය නිවේදනයක් නිකුත් කරමින් කියා සිටියි. පසුගිය සෙනසුරාදා දහවල් 12.00 සිට කි‍්‍රයාත්මක වන පරිදි මෙම තහනම ඉවත් කර ඇත. විශ්වවිද්‍යලයේ කිසිදු පුද්ගලයෙකුට හෝ දේපළකට හානි වන ආකාරයෙන් කටයුතු නොකිරීම සහ කිසිඳු ශිෂ්‍ය සංගමයක් විශ්වවිද්‍යාලයට සහ රටේ කි‍්‍රයාකාරීත්වයට හානි නොවන අයුරින් කටයුතු කළ යුතු බවට කොන්දේසි දෙකක් ද මෙහිදී පනවා තිබේ. පේරාදෙණිය විශ්වවිද්‍යාලයේ මහා ශිෂ්‍ය සංගමය සහ සියලු පීඨ ශිෂ්‍ය සංගම් පාලන අධිකාරිය විසින් ඉකුත් 21 වැනි දා මෙම තහනම පැනවුයේ පෞද්ගලික විශ්ව විද්‍යාල පනතට විරෝධය පෑමට සිසුන් කොළඹට පයින් ගමන් කිරීමට සූදානම් වූ නිසාය. එහෙයින්, එම කොන්දේසි පදනම් විරහිත බව ද, කොන්දේසි මත පැනවූ සිසු සංගම් තහනම පිළිගත නොහැකි යැයි පේරාදෙණිය සරසවියේ ශිෂ්‍ය සංගම් නියෝජිතයෝ කියති. එම ශිෂ්‍ය විරෝධය හමුවේ දින 10 ක් ඇතුළත පාලනාධිකාරියට සිය අත්තනොමතික තීන්දුව මෙලෙස හකුලාගැනීමට සිදුවූ බව ද ඔවූහු ප්‍රකාශ කළහ.", "URL": "https://lankatruth.com/si/?p=710", "Category": "පුවත්", "Parent URL": null}