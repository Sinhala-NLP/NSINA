{"Source": "Lankatruth", "Timestamp": "July 23, 2019", "Headline": "එක්දින තැපැල් වර්ජනය අවසන් – පිළිතුරු නොලැබෙන්නේ නම් දැවැන්ත සටන් ඉදිරියට", "News Content": "බඳවා ගැනීමේ ක්‍රියා පටිපාටියේ පවතින අර්බුධකාරී තත්වය ඇතුළු ගැටලු කිහිපයකට විසඳුම් ඉල්ලා තැපැල් සේවකයන් ක්‍රියාත්මක කළ එක් දින සංඛේත වැඩ වර්ජනය ඊයේ(22) මධ්‍යම රාත්‍රියෙන් අවසන් විය. 6/2006 වැටුප් චක‍්‍ර ලේඛනයට අනුකූලව ක‍්‍රියාත්මක කරන බඳවා ගැනීම් පටිපාටිය නිසා බඳවා ගැනීම්, උසස් වීම්, වැටුප් තල අහිමි කිරීමත් මේ හේතුවෙන් වසර 13 පුරා පත්ව ඇති ආණ්ඩු සහ තැපැල් පරිපාලනය තැපැල් සේවකයින් 26,000ක් පමණ පීඩාවට පත්කරමින් ඇති බව තැපැල් වෘත්තීය සමිති පවසයි. මෙම ගැටළු මුල් කර ගනිමින් පසුගිය වසරේ ජූනි මස 11 වැනිදා සිට තැපැල් සේවකයින් දින 16ක අඛණ්ඩ වර්ජනයක් සිදුකළ අතර එහිදී ජනාධිපතිවරයා විසින් පත්කළ කොමිසමෙන් ඉදිපත් කළ යෝජනා ද වසරක් ගතවුව ද මෙතෙක් ඉටුවී නොමැති බව සඳහන් කරමින් පසුගිය 17 සහ 18 දෙදින තුළ ද තැපැල් සේවකයෝ වැඩ වර්ජනයක නිරත වූ අතර පසුගිය 21 වැනිදා මධ්‍යම රාත්‍රියේ සිට ඊයේ මධ්‍යම රාත්‍රිය දක්වා පැය 24 කාලයක් අසනීප නිවාඩු වාර්තා කිරීමේ වෘත්තීය ක්‍රියාමාර්ගයක ද නිරත විය. එම වර්ජනය දිවයින පුරා සාර්ථකව ක්‍රියාත්මක වූ බවත් සිය වෘත්තීය ඉල්ලීම් සඳහා පිළිතුරු සැපයීම බලධාරීන් තව දුරටත් පැහැර හරින්නේ නම් ඉදිරියේ දී දැවැන්ත වෘත්තීය සටන් සඳහා අවතීර්ණ වන බව තැපැල් සේවක වෘත්තීය සමිති අනතුරු අඟවයි.", "URL": "https://lankatruth.com/si/?p=78021", "Category": "පුවත්", "Parent URL": null}