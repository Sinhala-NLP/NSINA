{"Source": "Lankatruth", "Timestamp": "July 29, 2021", "Headline": "නව මුදල් කෙටුම්පතේ පිටු 06ක වගන්ති සංශෝධනයකරන බව නීතිපති අධිකරණයට කියයි", "News Content": "මුදල් ඇමැති බැසිල් රාජපක්ෂ විසින් පාර්ලිමේන්තු අනුමැතිය සදහා ඉදිරිපත් කර ඇති මුදල් සංශෝධන පනත් කෙටුම්පතේ පිටු 06ක වගන්ති සඳහා සංශෝධන කිහිපයක් එක්කරන බව නීතිපතිවරයා ශ්‍රේෂ්ඨාධිකරණය හමුවේ දන්වා තිබේ. මුදල් පනත් කෙටුම්පත ආණ්ඩුක්‍රම ව්‍යවස්ථාවට පටහැනි බවට තීන්දු කරන ලෙස ඉල්ලා ගොනු කර ඇති පෙත්සම් 08ක් ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ ඊයේ කැඳවූ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙඨ රජයේ නීතීඥ නිර්මලන් විග්නේෂ්වරන් මේ බව අධිකරණයට දැනුම් දී ඇත. ඒ අනුව ඔහු අධිකරණය හමුවේ වැඩි දුරටත් කරුණු දක්වමින් සඳහන් කර ඇත්තේ අදාළ පනත් කෙටුම්පතේ 4,5,8,12,14,17 යන පිටුවල සදහන් විධි විධාන කිහිපයක් සංශෝධනය කිරීමට නියමිත බවත් එම සංශෝධන ඇතුළත් අවසන් පනත් කෙටුම්පත අධිකරණයට සහ එයට එරෙහිව පෙත්සම් ගොනු කළ පාර්ශවයන්ට අද (29) ලබා දෙන බවත්ය. මෙම පෙත්සම් කැඳවනු ලබන්නේ ප්‍රියන්ත ජයවර්ධන, කුමුදුනි වික්‍රමසිංහ සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේය. ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හදුන්නෙත්ති, ජාතික වෘත්තීය සංගමයේ සභාපති සමන් රත්නප්‍රිය, ලංකා බැංකු සේවක සංගමයේ හිටපු නියෝජ්‍ය සභාපතිවරයකු වූ කෝට්ටේගොඩ විතාන, සමඟි ජන බලවේගයේ මහ ලේකම් රංජිත් මද්දුමබණ්ඩාර ඇතුළු පිරිසක් විසින් මෙම පනත් කෙටුම්පත අභියෝගයට ලක් කරමින් පෙත්සම් ගොනු කර තිබේ.", "URL": "https://lankatruth.com/si/?p=120411", "Category": "පුවත්", "Parent URL": null}