{"Source": "Lankatruth", "Timestamp": "June 8, 2021", "Headline": "මාෆියාවට විධායක ජනාධිපති ගෝටාබය යටවූ හැටි මෙන්න…", "News Content": "මෙරට වෙළඳපොළේ සහල් මිල අසීමිත ලෙස ඉහළ යමින් තිබියදී ගැසට් මගින් එය පාලනය කිරීමට මිල නියම කළද ඊට කිදු අනුකූලතාවයක් නොදක්වා සහල් මාෆියාවට ඉඩ දී ජනාධිපතිවරයා ප්‍රමුඛ ආණ්ඩුව නිහඬ වූ ආකාරය කරුණු සහිතව හෙළි වේ. ශ්‍රී ලංකා මහ බැංකුවේ වාර්ෂික වාර්තාවේ දත්තවලට අනුව 2019 වසරේදී මෙරට වී නිෂ්පාදනය මෙට්‍රික් ටොන් හතලිස් පන්ලක්ෂ අනූ දෙදහසේ (4,592,000) සිට මෙට්‍රික් ටොන් පනස් එක්ලක්ෂ විසි එක්දහස (5,121,000) දක්වා මෙට්‍රික් ටොන් පන්ලක්ෂ විසි නවදහසකින් (529,000) 2020දී වැඩි වී තිබේ. එහෙත් ආණ්ඩුවේ සහල් මිල පාලන ගැසට් නිකුත් කරද්දී ප්‍රසිද්ධියේ මාධ්‍ය ඉදිරියේ පෙනී සිටි ඩඩ්ලි සිරිසේන වී නිෂ්පාදනය වැඩි වී නැති බවත් මහා පරිමාණ මෝල් හිමියන් වී තොග රැස් කර නැති බවත් ප්‍රකාශ කරමින් සහල් මිල පාලනය සම්පූර්ණයෙන්ම නොතකා කටයුතු කෙරිණ. ඔහු වැඩිදුරටත් අභියෝග කරන ලද්දේ වී තොග රැස්කර තිබෙන තැන් හෙලි කළහොත් තමන් ව්‍යාපාරය අත්හරින බවය. එහෙත් මහ බැංකු වාර්තාවේ වැඩිදුරටත් මෙසේ සඳහන් කර තිබේ. “2020 වසරේ වී නිෂ්පාදනය සහල් මෙට්‍රික් ටොන් මිලියන 3.3කට සමාන වන අතර එය දල වශයෙන් මාස 17ක දේශීය සහල් ඉල්ලුම පසුරාලීමට ප්‍රමාණවත් වනු ඇතැයි ඇස්තමේන්තු කර ඇත.” ඒ සමගම තව දුරටත් මහ බැංකු වාර්තාව “මහා පරිමාණ සහල් මෝල් හිමියන් කිහිපදෙනෙකු සතුව විශාල වෙළඳපොළ බලයක් පැවතීම හේතුවෙන් සහල් සිල්ලර මිල ගණන් රජයේ විසින් පනවන ලද උපරිම සිල්ලර මිලට වඩා ඉහළ මට්ටමක පැවතුනි.” යනුවෙන්ද සඳහන් කර තිබේ. ජනාධිපතිවරයා විසින් හමුදා නිලධාරියෙකු පත් කර සඳහා ඇති වී සහ සහල් තොග සොයා යමින් සහල් මිල පාලනය කරන බවට විශාල මාධ්‍ය ප්‍රචාරයක්ද සිදුකරනු ලැබීය. ඒ අනුව අදාළ හමුදා නිලධාරියා රූපවාහිනී මාධ්‍යයකට පැමිණ සඟවා ඇති වී තොග සොයා යාමේ හමුදා බුද්ධි මෙහෙයුම් පිළිබඳවද ප්‍රකාශකරනු ලැබීය.", "URL": "https://lankatruth.com/si/?p=117836", "Category": "ආර්ථික පුවත්", "Parent URL": null}