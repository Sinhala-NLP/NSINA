{"Source": "Lankatruth", "Timestamp": "February 21, 2022", "Headline": "OICගේ මුව ආවරණ ගලවන්න ගිය රැප් ගායකයා අත්අඩංගුවට", "News Content": "වරාය හා නාවික ඇමති රෝහිත අබේගුණවර්ධනගේ ප්‍රධානත්වයෙන් පානදුර, කෙසෙල්වත්ත තක්ෂිලා පාසලේ පැවති උත්සවයකට ආරක්ෂාව සපයමින් සිටි පානදුර උතුර පොලිස් ස්ථානාධිපතිවරයාගේ රාජකාරියට බාධාකර මුව ආවරණය ගැලවීමට උත්සාහ කළ බව කියන ප්‍රසිද්ධ රැප් ගායකයකු අත්අඩංගුවට ගත්බව එම පොලිසිය පවසයි. එම උත්සවය සඳහා පානදුර උතුර පොලිස් ස්ථානාධිපති පොලිස් පරීක්ෂක සංජීව ලක්මාල් මහතා ඇතුළු පොලිස් කණ්ඩායමක් ආරක්ෂාව සපයමින් සිටි ඇත. සැකකරු ඒ ආසන්නයේ කෑකෝ ගසමින් අශෝභන ලෙස හැසිරෙමින් සිටියදී, ස්ථානාධිපතිවරයා සැකකරුට අවවාද කර ස්ථානයෙන් පිටව යන ලෙස උපදෙස් දී ඇති අතර එහිදී සැකකරු ස්ථානාධිපති වරයාගේ මුව ආවරණයෙන් ඇද ආවේගශීලිව හැසිරීම හේතුවෙන් සාපරාධී බලහත්කාරය පෑම යටතේ අත්අඩංගුවට ගත්බව උසස් පොලිස් නිළධාරියෙකු සඳහන් කළේය.", "URL": "https://lankatruth.com/si/?p=129051", "Category": "පුවත්", "Parent URL": null}