{"Source": "Lankatruth", "Timestamp": "January 8, 2019", "Headline": "මහනුවර ගින්නට මැදිවූ දරු පවුලක් ගොඩනැඟිල්ලෙන් බිමට පැන බේරෙයි", "News Content": "අද (08) පෙරවරු 7ට පමණ මහනුවර යටිනුවර වීදියේ වෙළෙඳ සංකීර්ණයක තුන්වන මහලේ ගින්නක් හට ගත් අතර එම අවස්ථාව වනවිට එහි පස්වන මහලේ පදිංචිව සිටි පවුලක් ජීවිත බෙරා ගැනීම සඳහා පස්වන මහලෙන් බිමට පැන තිබේ. ඒ, දරුවන්ගේ පියා එම අවස්ථාවේදී ස්ථානෝචිතව ගත් පියවර හේතුවෙන් ඔවුන්ගේ ජීවිතවලට කිසිඳු හානියක් සිදුවූයේ නැත. ගින්න පැතිරයාමත් සමග සිය දරුවන්ගේ සහ බිරිඳගේ ජීවිත බේරා ගැනීම සඳහා දරුවන්ගේ පියා වන රාමනාදන් රාමරාජ් තීරණය කළේ ඔවුන් ජනේලයෙන් එළියට විසි කිරීමටය. ඔහු ඊට පෙර එම ස්ථානට රැස්ව සිටි ජනතාව දෙසර ඇඳ ඇතිරිල්ලි කිහිපයක් විසි කර තිබේ. පසුව රැස්ව සිටි පිරිස එක්වී එම ඇඳ ඇතිරිල්ල අල්ලාගෙන සිටින විට එයට දරුවන් විසි කර තිබේ. දිවි බේරා ගැනිමට ගත් උත්සාහයේදී සුළු තුවාල ලැබූ ගොඩනැගිල්ලේ පදිංචිව සිටි පවුලේ පියා, මව සමඟ සත් හැවිරිදි සය හැවිරිදි සහ තුන් හැවිරිදි දරු තිදෙනා මේ වනවිටත් මහනුවර මහ රෝහලේ නේවාසිකව ප්‍රතිකාර ලබයි. කෙසේ වෙතත් වහාම ක්‍රියාත්මක වූ මහනුවර පොලිසිය, මහනුවර මහ නගර සභා ගිනි නිවීමේ ඒකකය, යුද හමුදාව සමග එක්වූ ජනතාව ගින්න මැඩ පැවැත්වීමට යුහුසුළුව කටයුතු කර ඇත.", "URL": "https://lankatruth.com/si/?p=66304", "Category": "පුවත්", "Parent URL": null}