{"Source": "Lankatruth", "Timestamp": "June 5, 2012", "Headline": "සෑම විනාඩි 90කට වරක්ම රටේ කොතැනක හෝ ස්ත්‍රී දූෂණයක් වෙනවා – සමන්මලී ගුණසිංහ", "News Content": "දේශපාලන මැදිහත්වීම් සහ පොලීසිය නිසි පරිදි නීතිය ක්‍රියාත්මක නොකිරීම නිසා කාන්තාවන් සහ ළමුන් බරපතළ අපරාධවලට ගොදුරු වී ඇති බව පෙන්වා දෙන සමාජවාදී කාන්තා සංගමය සෑම විනාඩි 90කට වරක්ම රටේ කොතැනක හෝ ස්ත්‍රී දූෂණයක් සිදුකෙරෙන බව ප්‍රකාශ කරයි. විවෘත ආර්ථීකය හඳුන්වා දීමත් සමඟ මානව සබතා බිඳ දමා මුදල් මත සියල්ල තීරණය කරන සමාජයක් නිර්මාණය වීම නිසා මෙසේ සිදුවී ඇති බවද එම සංගමය පෙන්වා දෙයි. එම සංගමය වෙනුවෙන් මෙම අදහස් පළ කළේසමාජවාදී කාන්තා සංගමයේ ජාතික සංවිධායිකා සමන්මලී ගුණසිංහ මහත්මියයි. ඒ,අද(05) පෙරවරුවේජනතා විමුක්ති පෙරමුණේ ප්‍රධාන කාර්යාලයේදී පවත්වන ලද විශේෂ මාධ්‍ය හමුවකදීය. මෙහිදී ඇය වැඩිදුරටත් දැක්වූ අදහස් පහත පරිදිය. සමාජවාදී කාන්තා සංගමය මේ මාධ්‍ය හමුව පවත්වන්නේ එක් සිද්ධියක් හෝ කිහිපයක් සම්බන්ධයෙන් කරුණු දැක්වීමට නොවේ. ළමුන් හා කාන්තාවන් පොදුවේ මුහුණ දී සිටින බරපතළ ඛේදවාචකයන් සම්බන්ධයෙන් සමාජයේ අවධානය යොමු කිරීමටයි. අපේ රටේ දිනකට ස්ත්‍රී දුෂණ 5ක් සිදුවන බව පොලිස් හා අධිකරණ නිල සංඛ්‍යාලේඛනවලින් හෙළිවෙනවා. නමුත් ඇත්ත සංඛ්‍යාව එමෙන් තුන් ගුණයක්. එනම් දිනකට ස්ත්‍රී දූෂණ 15ක්. වෙනත් විදියකින් කියනවා නම් වර්තමානයේදී විනාඩි 90කට වරක් ස්ත්‍රී දූෂණයක් සිදුවෙනවා. 1990 සිට මේ තත්වය වර්ධනය වූ ආකාරය ගැන සංඛ්‍යාලේඛන ඉදිරිපත් කළ හැකියි. එනම් 1990දී 665යි, 1995දී 542යි, 2007දී 1397යි, 2008දී 1592යි, 2009දී 1624යි, 2010දී 1854යි, 2011 නොවැම්බර් 30 දක්වා 1636ක් ආදී වශයෙනි. මෙයට අමතරව 2011 වර්ෂයේ වාර්තාගත වූ අපරාධවලින් 48%ක් ස්ත්‍රී දූෂණයි. එයින් 89%ක්ම දැනට අවුරුදු 16 අඩු බාලිකාවන්ට සිදුකරන අපරාධයි. ඒ වගේම අධිකරණයේ විභාග වෙමින් පවතින නඩු 15,000කින් 4,000ක්ම ළමුන්ට සිදුකරන ලද ප්‍රචණ්ඩ ක්‍රියා සම්බන්ධවයි. පිටපළාත්වල විභාග වෙමින් පවතින නඩුවලින් 50%ක් ළමා අපචාර සම්බන්ධයෙනුයි. ඒ වගේම පොදු ප්‍රවාහන සේවයේදී 90%ක් කාන්තාවන් අතවරයට ලක්වන බව හෙළිවී තිඛෙනවා. සමාජවාදී කාන්තා සංගමය හැටියට මේ අපරාධ සම්බන්ධයෙන් අපට පුළුල් විග්‍රහයක් පවතිනවා. කාන්තාවන්ට හා ළමුන්ට එරෙහිව මෙවැනි අපරාධ සිදුවන්නේ ඇයි? දිනපතා පත්තර වාර්තා කරන ආකාරයට මෙවැනි සිද්ධීන් 20කට අධික සංඛ්‍යාවක් දිනපතා සිදුවන බව පැහැදිලියි. මීට ප්‍රධාන හේතුව බල්ලෝ මරා හෝ සල්ලි හෙවීමේ අරමුණින් ක්‍රියාකරන සමාජයක් බිහිකළ විවෘත ආර්ථීක ප්‍රතිපත්තියේ ප්‍රතිඵලයක් බව පැහැදිලියි. විවෘත ආර්ථීකය හඳුන්වා දුන් මුල් කාලයේ දරුවන් පවා පිටරටවලට විකුණුවා. ඒ වගේම ලිංගික කටයුතුවල යොදවා ආදායම් ඉපැයූවා. ඒවගේම ළමුන් හා කාන්තාවන් ඝාතනය කිරීම් ඉහළ ගොස් ඇති බව පැහැදිලියි. මානව බැඳීම් ඉක්මවා ගිය ආර්ථීක සාධක මුලට පැමිණීම නිසා මේ තත්වය උග්‍රවී තිඛෙනවා. මේ තත්වය තුළ සමාජවාදී කාන්තා සංගමය මුළු මහත් කාන්තාවන්ගෙන් ඉල්ලා සිටින්නේ කවර ආකාරයක හෝ අපරාධයක්, හිංසනයක්, තමන්ට සිදුවන තුරු නොසිට මේ තත්වය පරාජයට පත් කිරීමට ඒකරාශී වන ලෙසයි. සියලූම කාන්තා සංවිධානත් තනි තනි කාන්තාවනුත් මෙයට එරෙහිව නැගී සිටිය යුතුයි. නිදහසේ ජීවත් වීමට අයිතිය ඉල්ලා සටන් කළ යුතුයි. ඒ සඳහා සමාජවාදී කාන්තා සංගමය නිරතුරුව නායකත්වය ලබා දෙනවා. අප වටා ඒකරාශී වී තමන්ගේ අයිතිවාසිකම් තහවුරු කරගනිමින් සුරක‍ෂිත අනාගතයක් ගොඩනගා ගැනීමට කටයුතු කරන ලෙස සෑම දෙනාගෙන් ඉල්ලා සිටිනවා. මෙම මාධ්‍ය හමුවට සමාජවාදී කාන්තා සංගමය වෙනුවෙන් එහි ජාතික කමිටු සාමාජිකාවන් වන චන්ද්‍රමාලි පෙරේරා, ශි්‍රයා කනේගල්ල, හා සමාජවාදී කාන්තා සංගමයේ සාමාජිකා සමුද්‍රා වර්ණකුලසූරිය යන මහත්මීහුද සහභාගි වී සිටියහ.", "URL": "https://lankatruth.com/si/?p=2583", "Category": "පුවත්", "Parent URL": null}