{"Source": "Lankatruth", "Timestamp": "April 18, 2019", "Headline": "ලංකාවට පිටුවහල් නොකරන්නැයි මධූෂ් සිදුකළ අභියාචනයේ තීන්දුව මැයි 2", "News Content": "පාතාල කල්ලි නායක මාකඳුරේ මධූෂ් සංවිධානය කළ ඩුබායි හි පැවති සාදයේදී අත්අඩංගුවට පත්වී මෙරටට පිටුවහල් කිරීමෙන් පසු ඊයේ(17) අත්අඩංගුවට ගත් දයාන් බුද්ධිම නැමැත්තා කොළඹ අපරාධ කොට්ඨාසයට භාරදුන් අතර නිලාන් රොමේෂ් යන අය අද මිගමුව මහේස්ත්‍රාත් අධිකරණයට ඉදිරිපත් කිරිමෙන් පසු මෙම මස 22 වැනිදා දක්වා රක්ෂිත බන්ධනාගාරගත කෙරුණි. මේ අතර අද(18) ඩුබායි රාජ්‍යයෙන් පිටුවහල් කිරීමෙන් පසු අළුයම 5.55 ට පමණ යු.එල්.226 දරණ ගුවන් යානයෙන් මෙරටට පැමිණි පියල් පුෂ්පකුමාර හා මොහොමඩ් අෆ්රිඩී මොහොමඩ් ඉන්හාම් යන අය කටුනායක ගුවන් තොටුපල අපරාධ පරීක්ෂණ දෙපාර්තමේන්තු නිලධාරීන් භාරයට ගැනුණි. ඩුබායි සිට පිටුවහල් කිරීමෙන් අනතුරුව ඊයේ අලුයම මෙරටට පැමිණි පුද්ගලයින් 06 දෙනාගෙන් සිව් දෙනෙකුගෙන් තවදුරටත් කටුනායක ගුවන්තොටුපල අපරාධ පරික්ෂණ දෙපාර්තමේන්තු ඒකකයේ නිලධාරින් භාරයේ ඇත. එම සය දෙනා අතර සිටි දයාන් බුද්ධිම පෙරේරා යන අය ගුවන් හමුදාවෙන් පලාගිය අයෙකු බවත් මනුෂ්‍ය ඝාතන කිහිපයකට සම්බන්ධ අයෙකු බවත් සැක කරයි. මධූෂ්ගේ ඥාති සොහොයුරෙකු ලෙස සැළකෙන නිලාන් රොමේෂ් සමරසිංහ යන අය අද මීගමුව මහේස්ත්‍රාත් අධිකරණය වෙත ඉදිරිපත් කර ඇත. ඔහු 2010 වසරේදි ගිනිඅවි ජාවාරමකට අදාළව කොළඹ අපරාධ කොට්ඨාසය විසින් අත්අඩංගුවට ගත් අයෙක් වන අතර 2018 වසරේදි මාතරදි වෑන් රථයක් කොල්ලාකෑමේ සිද්ධියකට හා 2005 වසරේදි පෞද්ගලික මුල්‍ය ආයතන දෙකකින් මුදල් කොල්ලකෑමේ සිද්ධි දෙකකට අදාළ සැකකරුවෙක් ලෙස හඳුනාගෙන ඇත. එම චෝදනාවලට අදාලව නිලාන් රොමේෂ් යන අය මෙම මස 22 වැනිදා දක්වා රක්ෂිත බන්ධනාගාර ගත කරන ලෙස අධිකරණය නියම කළේය. මේ අතර අපරාධ පරීක්ෂණ දෙපාර්තමේන්තුවට කැඳවා තිබූ ගායන ශිල්පී නදීමාල් පෙරේරා පැය තුනක පමණ ප්‍රශ්න කිරීම්වලින් අනතුරුව මුදාහැර තිබිණි. තමා ලංකාවට පිටුවහල් නොකරන ලෙස මධූෂ් ඩුබායි අභියාචනාධිකරණයක ගොනුකර තිබූ පෙත්සම අද(18) සළකා බලූ අතර එහි තීන්දුව ලබාදීම මැයි මස 2 දක්වා කල් තැබීය.", "URL": "https://lankatruth.com/si/?p=72280", "Category": "පුවත්", "Parent URL": null}