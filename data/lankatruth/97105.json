{"Source": "Lankatruth", "Timestamp": "October 7, 2020", "Headline": "ජනාධිපති මේ මුවහත් කරන්නෙ ඉදිරියේදී එයාගෙම බෙල්ල කපන ‍අසිපතයි", "News Content": "ජනාධිපති ගෝඨාභය රාජපක්ෂ මහතා 20 වැනි සංශෝධනය හරහා මේ නිර්මාණය කිරීමට උත්සාහ දරන්නේ අනාගතයේදී ඔහුගේම ගෙල සිඳලන කඩුව යැයි පොහොට්ටු පක්ෂ මන්ත්‍රී විජේදාස රාජපක්ෂ මහතා ඊයේ (06) කොළඹදී පැවති මාධ්‍ය හමුවකදී පැවසී ය. 20 වැනි සංශෝධනය සම්මත වුවහොත් ඉදිරි අවුරුදු දෙකක තුනක කාලය තුළ ඔහුට ජනාධිපතිධුරය නමැති බලවත් අසිපත මුවහත් කිරීමට සිදුවන බවත් ඊළඟට ජනාධිපතිධුරයට පත්වන පුද්ගලයා එම අසිපත භාවිතා කරමින්ම වත්මන් ගෝඨාභය රාජපක්ෂ මහතාගේ ගෙල සිඳලනු ඇති බවත් විජේදාස රාජපක්ෂ මහතා එහිදී පැවසීය. ගෝඨාභය රාජපක්ෂ මහතාට ජනාධිපතිධුරයට පත්වීමට හැකිවූයේ 19 වැනි සංශෝධනය සම්මත වූ නිසා බවත්, ඔහු දැන් මේ සූදානම් වන්නේ තමන්ට ජනාධිපති පුටුව දක්වා පැමිණි සේද මාවතට ගල් මුගුරු එල්ල කර විනාශ කිරීමට බවත් මන්ත්‍රීවරයා පවසනවා. 19 වැනි සංශෝධනය සම්මත නොවූයේ නම් ඔහුට ජනාධිපති වීමට තබා ජනාධිපති අපේක්ෂකයා වීමට හෝ අවස්ථාව හිමි නොවන බවද ඔහු අවධාරණය කරයි. කුමන ආණ්ඩුවක සිටියද රට සම්බන්ධයෙන් තමා‍ගේ ස්ථාවරය කිසි ලෙසකින් හෝ වෙනස් නොවන බවත් වරප්‍රසාද ලබා ගැනීමේ අරමුණින් තම ස්ථාවරය කිසි ලෙසකින්වත් වෙනස් නොකරන බවත් මන්ත්‍රීවරයා පවසනවා. තමාට අමාත්‍ය ධුරයක් නොලැබීම සම්බන්යෙන් එදා කණස්සල්ලක් තිබූ නමුත් දැන් ඒ පිළිබඳව සතුටට පත්වන බවයි විජේදාස රාජපක්ෂ මහතා මෙහිදී සඳහන් කළේ ය.", "URL": "https://lankatruth.com/si/?p=97105", "Category": "පුවත්", "Parent URL": null}