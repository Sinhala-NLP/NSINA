{"Source": "Lankatruth", "Timestamp": "September 15, 2019", "Headline": "නියෝජ්‍ය පොලිස්පතිවරුන් දෙදෙනෙකු ඇතුළු පොලිස් නිලධාරීන් 64කට ස්ථාන මාරු", "News Content": "නියෝජ්‍ය පොලිස්පතිවරුන් දෙදෙනෙකු ඇතුලු පොලිස් නිලධාරීන් 64 දෙනෙකුට ස්ථාන මාරුවීම් ලබාදීමට ජාතික පොලිස් කොමිසම කටයුතු කර ඇත. කොළඹ අපරාධ කොට්ඨාශයේ අධ්‍යක්ෂ පොලිස් අධිකාරී කේ.යූ.ඩී. හේමන්ත ත්‍රිකුණාමලය කොට්ඨාශය භාර නිලධාරීවරයා ලෙස මාරුකර යවා ඇති අතර නියෝජ්‍ය පොලිස්පති කේ.පී.එම්.ගුණරත්න මහතා කෑගල්ල දිසාවේ සිට විශේෂ ආරක්ෂක දිසාවටත් නියෝජ්‍ය පොලිස්පති පී.මුණසිංහ මහතා සබරගමුව දිසාවට අමතරව කෑගල්ල දිසාවේ වැඩබලන නියෝජ්‍ය පොලිස්පතිවරයා ලෙසත් ස්ථාන මාරුවීම් ලබා දී තිබේ. මීට අමතරව ජ්‍යෙෂ්ඨ පොලිස් අධිකාරීවරයෙකු, පොලිස් අධිකාරීවරයෙකු, සහකාර පොලිස් අධිකාරීවරුන් දෙදෙනෙකු, ප්‍රධාන පොලීස් පරීක්ෂකවරුන් 25 දෙනෙකු සහ පොලිස් පරීක්ෂකවරුන් 32 දෙනෙකු ද ස්ථාන මාරුකිරීම් සිදුකර තිබේ. මෙම ස්ථාන මාරුකිරීම් පොලිස් කොමිෂන් සභාවේ අනුමැතියට යටත්ව සිදුකර ඇති බව පොලිස් මූලස්ථානය සඳහන් කරයි.", "URL": "https://lankatruth.com/si/?p=80870", "Category": "පුවත්", "Parent URL": null}