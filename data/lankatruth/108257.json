{"Source": "Lankatruth", "Timestamp": "January 14, 2021", "Headline": "ජනතා විමුක්ති පෙරමුණේ තෛපොංගල් දින පණිවිඩය", "News Content": "2021 වසරේ තෛපොංගල් දිනය සමරන සියලු හින්දු භක්තික දෙමළ ජනතාවට සුභාශිංසනය කරන බවත් වඩා යහපත් හෙට දිනක් වෙනුවෙන් වන අපේක්ෂා ජයග්‍රහණය කිරීම සඳහා එකමුතුව සටන් වැදීමට ආරාධනා කරන බවත් සඳහන් කරමින් ජනතා විමුක්ති පෙරමුණ තෛපොංගල් දිනය වෙනුවෙන් පණිවිඩයක් නිකුත් කරමින් සඳහන් කරයි. ජවිපෙ නායක අනුර දිසානායකගේ අත්සනින් නිකුත් කර ඇති එම නිවේදනය පහතින් පල වේ. “දෙමළ සූර්ය දින දර්ශනයට අනුව අලුත් අවුරුද්දේ ආරම්භය ලෙස සලකනු ලබන තෛපොංගල් දිනය මේ වසරේ අද දිනට (14) යෙදී තිබේ. ලොව පුරා හින්දු භක්තික දෙමළ ජනතාව සමග එක්ව ලාංකේය දෙමළ ජනතාව විසින්ද තමන්ගේ ජීවිතයට, වැඩබිමට නැවුම් ආරම්භයක් ලබාගැනීමට මෙම දිනය උත්සවාකාරයෙන් සමරනු ලබයි. අලුත් අවුරුද්දක ආරම්භය මිනිසුන්ගේ සංස්කෘතික ජීවිතයෙහිලා අලුත් බලාපොරොත්තු, ප්‍රාර්ථනා කුළුගන්වනු ලබන නිමිත්තක් සපයයි. එමෙන්ම එය එතෙක් පැවති හුරුපුරුදු, ආකල්ප වඩා යහපත් කර ගැනීම සඳහාත් මෙතෙක් ජය ගැනීමට නොහැකි වූ අභියෝග ජය ගැනීම සඳහාත් බලාපොරොත්තු අලුත් කරගත හැකි අවස්ථාවක් නිර්මාණය කරයි.කෙසේ වුවද පොදු ශ්‍රී ලාංකේය ජනතාවට මෙන්ම, හින්දු භක්තික දෙමළ ජනතාවටද මෙම අලුත් අවුරුද්ද උදාවන්නේ පෙරදී උදා වූ ‘අලුත්’ වසරවලින් ගෙනා පැරණි ප්‍රශ්නවලට අමතරව අලුත් ප්‍රශ්නද සමගය. විශේෂයෙන් මුළු මහත් ජනජීවිතය උඩු යටිකරු කරවූ කොවිඩ් වසංගතය විසින් මේ තත්වය තවත් තීව්‍ර කරවනු ලැබ ඇති බවට සැක නැත. එහෙත් සිදුවිය යුත්තේ මේ ගැටලුකාරී තත්වයන්ට යටවී ගිලී යාම නොව එවැනි තත්වයන් ඇතිවීමට හේතු ගැඹුරින් විමසා බලා විසඳුම් සොයා ගැනීමය. ඒ සඳහා නව චින්තනයකට පිවිසීමට මෙම තෛපොංගල් දිනය අගනා නිමිත්තක් සපයන අතර එළඹෙන නව වසර ජයග්‍රාහී වසරක් බවට පත්කර ගැනීම සඳහා කැපවීමෙන් හා ධෛර්යෙන් යුතුව අරගල කළ යුතුව ඇත. එම ජයග්‍රහණයට බාධා කරන අභියෝග නිවැරදිව හඳුනාගෙන ඒවා පරාජය කිරීමද එම අරගලයේම කොටසකි. ‘නව’ පාලනයක් සමඟ ගතවූ වසරක් නිමා වී තවත් වසරක් ඇරඹී ඇති නමුදු එම ‘නව’ පාලනයද ගමන් කරමින් සිටින්නේ පැරණි විනාශකාරී මාර්ගයේම බව ඔවුන් විසින්ම මේ වන විට ඔප්පු කරනු ලැබ තිබේ. එම පාලනය ගොඩනැගීමට දායක වූවන්ගේ පවා බලාපොරොත්තු සුන්කරනු ලැබ ඇති තත්වය තුළ හින්දු භක්තික දෙමළ ජනතාවටත් සෙසු ජාතිකත්වයන්ට අයත් ශ්‍රී ලාංකේය ජනතාවටත් තමන් මෙතෙක් ගත් තීන්දු පිළිබඳව අලුතින් හිතන්නට කාලය පැමිණ තිබේ. මේ වසරේ තෛපොංගල් දිනය විසින් අපට ලබාදෙන වැදගත්ම පණිවිඩය එය යැයි අපි සිතමු. මේ තත්වය තුළ එළඹුණා වූ නව වසර, නොවිසඳුණු ගැටලු හේතුවෙන් පීඩාවට පත් මුළු මහත් ජනතාව ශ්‍රී ලාංකේය ජාතියක් ලෙස අලුතින් සිතා අලුත් මඟක යාම ඉතාම වැදගත් යැයි අපි විශ්වාස කරමු. එමෙන්ම ජනතා විමුක්ති පෙරමුණ ලෙස අපි රටටත් ජනතාවටත් ඒ වෙනුවෙන් මඟ පෙන්වීමට නිරතුරුව සූදානම්ව සිටිමු. 2021 වසරේ තෛපොංගල් දිනය සමරන සියලු හින්දු භක්තික දෙමළ ජනතාවට සුභාශිංසනය කරන අපි, වඩා යහපත් හෙට දිනක් වෙනුවෙන් වන අපේක්ෂා ජයග්‍රහණය කිරීම සඳහා එකමුතුව සටන් වැදීමට ආරාධනා කර සිටිමු. අනුර දිසානායකනායකජනතා විමුක්ති පෙරමුණ2021.01.14″", "URL": "https://lankatruth.com/si/?p=108257", "Category": "පුවත්", "Parent URL": null}