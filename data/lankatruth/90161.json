{"Source": "Lankatruth", "Timestamp": "February 26, 2020", "Headline": "රට පුරා ගුරුවරු සහ විදුහල්පතිවරු වරජනයට එක්වෙති", "News Content": "ඉල්ලීම් කිපයක් මුල් කර ගනිමින් ගුරු හා විදුහල්පති වෘත්තීය සමිති 30කට අධික ප්‍රමාණයක සංවිධායකත්වයෙන් අද (26) ආරම්භ කර ඇති එක්දින ගුරු සහ විදුහල්පතිවරුන්ගේ අසනීප නිවාඩු වාර්තා කිරීමේ වෘත්තීය ක්‍රියාමාර්ගයට දිවයින පුරා ගුරුවරු සහ විදුහල්පතිවරු එක්වී සිටින බව වාර්තා වේ. ගුරුවරුන්ට හා විදුහල්පතිවරුන්ට ඇති ගැටළු සම්බන්ධයෙන් කරන ලද ඉල්ලීම් සඳහා පැවති ආණ්ඩු මෙන්ම වත්මන් ආණ්ඩුවද කිසිදු පියවරක් නොගැනීම නිසා මෙවැනි ක්‍රියා මාර්ගයක් ගන්නා බව එම වෘත්තීය සමිති නායකයෝ පවසති. ලංකා සේවා ගුරු සංගමය, ලංකා ගුරු සංගමය, සමස්ත ලංකා විදුහල්පතිවරුන්ගේ සංගමය සහ අධ්‍යාපන සේවකයන්ගේ සංගමය ඇතුළු 30කට අධික සංගම් ප්‍රමාණයක් මේ සඳහා එක්ව සිටිති. ගුරුවරු තම සේවා ස්ථාන වෙත විදුලි පණිවිඩ යැවීම සඳහා තැපැල් කාර්යාල තුළ දිගු පෝලිම් ගැසී සිටින අයුරුද දක්නට ලැබුණි.", "URL": "https://lankatruth.com/si/?p=90161", "Category": "පුවත්", "Parent URL": null}