{"Source": "Lankatruth", "Timestamp": "September 19, 2019", "Headline": "අවිධිමත් පත්වීම් ලබාදීම ගැන විමර්ශනයට සජිත් ජනාධිපති කොමිසම හමුවට කැඳවයි", "News Content": "මහා භාණ්ඩාගාරයේ කළමනාකරණ සේවා දෙපාර්තමේන්තුවේ අනුමැතියකින් තොරව ජාතික නිවාස සංවර්ධන අධිකාරිය සඳහා අවිධිමත් පත්වීම් ලබා දීම සම්බන්ධයෙන් නිවාස, ඉදිකිරීම් හා සංස්කෘතික අමාත්‍ය සජිත් ප්‍රේමදාස මහතාට හෙට (20) පෙරවරු 9.30ට ජනාධිපති පරීක්ෂණ කොමිසන් සභාවේ පොලිස් ඒකකය හමුවේ පෙනී සිට ප‍්‍රකාශයක් ලබා දෙන ලෙස දන්වා එම කොමිසම විසින් නොතීසි නිකුත් කර තිබේ. සජිත් ප්‍රේමදාස අමාත්‍යවරයා විසින් මහා භාණ්ඩාගාරයේ කළමනාකරණ සේවා දෙපාර්තමේන්තුවේ අනුමැතියකින් තොරව ජාතික නිවාස සංවර්ධන අධිකාරියේ “කළමනාකාර සහාකාර” තනතුර සඳහා අවිධිමත් පත්වීම් ලබා දී ඇතැයි ඔහුට එරෙහිව ලැබී ඇති පැමිණිල්ලකට අනුව මෙම විමර්ශන සිදුවෙමින් ඇත. එසේම එම පැමිණිල්ලට අදාළව ජාතික නිවාස සංවර්ධන අධිකාරියේ සභාපති සාගර පලන්සූරිය මහතාටද කොමිසමේ පොලිස් ඒකකය හමුවේ පෙනී සිට ප‍්‍රකාශයක් ලබා දෙන්නැයි දන්වමින් නොතීසි නිකුත් කර ඇතැයිද වාර්තා වේ. එම පැමිණිල්ල විභාගයට ගැනීමට කොමිසම ඉකුත්දා තිරණය කළ අතර ඒ අනුව ජාතික නිවාස සංවර්ධන අධිකාරිය බාර අමාත්‍යවරයා ලෙස අමාත්‍ය සජිත් ප්‍රේමදාස මහතාගෙන් ප‍්‍රකාශයක් ලබා ගැනීම සිදු කෙරෙන බව කොමිසම සඳහන් කරයි.", "URL": "https://lankatruth.com/si/?p=81177", "Category": "පුවත්", "Parent URL": null}