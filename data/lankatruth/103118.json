{"Source": "Lankatruth", "Timestamp": "December 11, 2020", "Headline": "දරුවන්ට නොමිලේ අන්තර්ජාල පහසුකම් ඉල්ලා ජවිපෙ උද්ඝෝෂණයේ…", "News Content": "රට පුරා කොරෝනා වසංගතය පැතිරීම හමුවේ පාසල් සිසුන්ගේ අධ්‍යාපයන කඩා වැටී ඇති බැවින් ඊට වහා විසඳුම් ලබා දීමට ආණ්ඩුව මැදිහත් විය යුතු යැයි ජනතා විමුක්ති පෙරමුණ පවසයි. ඒ සඳහා ආණ්ඩුවට බලකරමින් අද (11) පෙරවරුවේ අධ්‍යාපන අමාත්‍යංශය ඉදිරිපිටදී එම පක්ෂය නිහඬ විරෝධතාවයක් පැවැත්වූඅතර ඊට දෙමව්පියන්, වෘත්තීය සමිති නායකයින් ඇතුළු බොහෝ පිරිසක් එක්ව සිටියහ. එහිදී මාධ්‍ය වෙත අදහස් දැක්වූ ජනතා විමුක්ති පෙරමුණේ ජාතික සංවිධායක බිමල් රත්නායක මහතා, “අද අපි මේ අධ්‍යාපන අමාත්‍යංශ ඉදිරිපිටට රැස්වුනේ මාස 09ක් තිස්සේ පාසල් දරුවන්ගේ අධ්‍යාපනය සහමුලින්ම බිඳවැටෙන තත්වය තවදුරටත් බලන් ඉන්න බැරි නිසා. මාස 05ක් 06ක් තිස්සේ දරුවන්ට පාසල් යන්න බැහැ. අපි කවුරුත් දන්නවා කොරෝනා වසංගතය එක්ක පාසල් අරින්න බැහැ. මේ තිබෙන තත්වය එක්ක තව මාස ගණනාවක් යනකල් පාසල් අරින්න බැරි වෙයි. එහෙම වුණා කියලා දරුවන්ගේ අධ්‍යාපනය අඩාල වෙන්න දෙන්න බැහැ. අපි ගුරුවරු එක්ක කතා කළා. ඔවුන් පිළිගන්නවා පාසලේදි දෙන අධ්‍යාපනය ගෙදරදී දෙන්න බැහැ කියලා. ජනාධිපති, අගමැති, ඇමතිවරු මොකද කරන්නේ? ලෝකේ වෙන රටවල් කොරෝනා හමුවේ විවිධ ක්‍රියාමාර්ග හොයාගෙන තිබෙනවා. අපේ රටේ පාසල් අරිනවා කොරෝනා පැතිරෙනවා කියලා පාසල් වහනවා. අපි දැක්ක දේ තමයි පොඩි දරුවෙක්ට ජංගම දුරකතනයක්, පරිඝණකයක් දිහා එකදිගට පැය ගණනාවක් ඔන්ලයින් තිබුණත්, සල්ලි තිබුණත්, සිග්නල් තිබුණත් ඉගෙන ගන්න බැහැ. ඔන්ලයින් හැකියාව නැති පාසල් දරුවන් තමයි වැඩිපුර ඉන්නේ ඒ ළමයින්ගේ අධ්‍යාපනයට මොකද වෙන්නේ. සල්ලි තිබෙන අය විතරද ඉගෙන ගන්නේ. අපි ආණ්ඩුවට යෝජනා කරනවා නොමිලේ අධ්‍යාපනය දෙන්න මැදිහත් වෙන්න කියලා. දශක ගණනාවක් තිස්සේ අපේ අධ්‍යාපන ප්‍රතිපත්තිය තිබෙන්නේ නොමිලේ අධ්‍යාපනය. ඒක පාසලේද ගෙදරද කියන දේ අදාළ කරගන්නේ නැතිව ක්‍රියාත්මක කළ යුතුයි. ඒ වෙනුවෙන් හැම පාසල් දරුවෙකුටම කොරෝනා අවසන් වනතුරු නොමිලේ අන්තර්ජාල පහසුකම් ලබාදෙන්න කියලා අපි ආණ්ඩුවට යෝජනා කරනවා. ඒ විතරක් නෙවෙයි. අපේ රටේ ආණ්ඩුවට අයිති ගුවන්විදු, රූපවාහිනී නාලිකා බොහොමයක් තිබෙනවා. පෞද්ගලික නාලිකාත් රැසක් තිබෙනවා. ඒවයෙන් ගුවන් කාලය ලබාගෙන කඩා වැටිලා තිබෙන පාසල් අධ්‍යාපනය ලබා දීම ආරම්භ කරන්න.” යැයි පැවසීය. ලංකා ගුරුසේවා සංගමයේ ප්‍රධාන ලේකම්,මහින්ද ජයසිංහ මහතා, දෙමාපියන් නියෝජනය කරමින් ප්‍රියන්ති පතිරණ මහත්මියත් අදහස් දැක්වීය.", "URL": "https://lankatruth.com/si/?p=103118", "Category": "පුවත්", "Parent URL": null}