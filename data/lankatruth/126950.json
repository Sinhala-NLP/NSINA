{"Source": "Lankatruth", "Timestamp": "December 14, 2021", "Headline": "ජුලියන් අසන්ගේ ඇමරිකාවට බිලිදීම රුසියාව හෙලා දකී!", "News Content": "යුක්‍රේනය ආක්‍රමණය කිරීමට රුසියානු සොල්දාදුවන් 90000ක් එරට දේශසීමාව අවට රඳවා ඇතැයි චෝදනාව සම්බන්ධයෙන් ඇමරිකාව සමග බරපතළ රාජතාන්ත්‍රික අර්බුදයක පැටලී සිටින රුසියාව බ්‍රිතාන්‍ය අධිකරණය විසින් ජුලියන් අසන්ගේ ඇමරිකාවට ලබාදීමේ අධිකරණ තීන්දුව දැඩිව හෙලා දැක ඇත. මෙම තීරණය මගින් නිදහස් අදහස් ප්‍රකාශ කිරීමේ අයිතිය හා ලිවීමේ අයිතිය උල්ලංඝණය වී ඇති බව රුසියානු විදේශ අමාත්‍යංශ ප්‍රකාශිකාව වන Maria Zakharova මාධ්‍ය අමතා පවසා සිටියාය. මේ අතර බටහිර මානව අයිතිවාසිකම් සංවිධාන හා මාධ්‍ය ආයතන අසන්ගේ රුසියාවේ සිරකර සිටින ඇලෙක්සැන්ද්‍රි නවල්නිට සමාන කර ඇත. “මෙම තීරණය ලජ්ජා සහගත මෙන්ම දේශපාලන නඩු තීන්දුවක්. මෙම තීන්දුව මගින් බ්‍රිතාන්‍ය-ඇමරිකානු හවුල තමන් ලෝකය දෙස බලන ම්ලේච්ඡ හා තුච්ඡ බව නැවතත් ඔප්පු කර තිබෙනවා. විශේෂයෙන්ම ජාත්‍යන්තර මානව අයිතිවාසිකම් දිනය සැමරෙන දෙසැම්බර් 10 වැනිදාම මෙවැනි තීන්දුවක් ලබාදීම මගින් තම නරුම කමත් ඔවුන්ගේ “ප්‍රජාතන්ත්‍රවාදය සඳහා වූ සමුළුවේ” අවසානයත් ලෝකයට පෙන්වා දී තිබෙනවා”. Maria Zakharova එසේ උපහාසයෙන් පැවසුවේ සති අන්තයේ ජෝ බයිඩන් විසින් කැඳවා තිබෙන ප්‍රජාතන්ත්‍රවාදය සඳහා වූ සමුළුවද සමච්චලයට ලක් කරමිනි. කෙසේ වෙතත් 2010 වසරේදී ඉරාක, ඇෆ්ගනිස්ථාන යුද්ධය තුළ සිදුවූ යුධ අපරාධ හා ඇමරිකාව විසින් සිදුකල රාජතාන්ත්‍රික, දේශපාලන, ආර්ථික මැදිහත්වීම් ඇතුලත් කේබල් පණිවිඩ 700,000 ප්‍රසිද්ධ කිරීම සම්බන්ධයෙන් චෝදනා ලබා සිටින ජුලියන් අසන්ගේව රුසියාව ආරක්ෂා කරනුයේ ලොව ශ්‍රේෂ්ඨතම මාධ්‍යවේදියා ලෙසයි. මේ වනවිට මෙම අධිකරණ තීරණය ආපසු හැරවීම සඳහා යුරෝපා සංගමයේ රටවල මන්ත්‍රීවරුන්, මානවහිතවාදීන්, පුවත්පත් ආයතන, මාධ්‍යවේදීන් තම රටවල රාජ්‍ය නායකයින්ට බලකරමින් සිටි. ප්‍රංශ මන්ත්‍රීවරුන් 40 දෙනෙකු විසින් අත්සන් කරන ලද ප්‍රකාශයක් මගින් ජුලියන් අසංගේට ප්‍රංශයේ දේශපාලන රැකවරණ ලබා දෙන ලෙස ජනාධිපති මක්රෝන්ගෙන් ඉල්ලා සිටි. රුසියාවේ විරුද්ධවාදියෙකු හා දැනට සිර ගත කර සිටින alexandre navalny වෙනුවෙන් නගන හඬ ජුලියන් අසංගේ වෙනුවෙන් මැදිහත් වීමක් සිදු නොවන්නේ ඇයිද යන්න ඔවුන් ප්‍රංශ ජනාධිපතිවරයා ගෙන් ප්‍රශ්ණ කර සිටි. ජුලියන් අසන්ගේ ඇමරිකාවට පිටුවහල් වුවහොත් ඇමරිකානු නීතියට අනුව වසර 175ක සිර දඬුවමක් ලබා දීමට නියමිතව ඇත. මහා බ්‍රිතාන්‍ය අභියාචනාධිකරණය විසින් ජාත්‍යන්තර මානව අයිතිවාසිකම් දිනයේදීම මෙවැනි තීන්දුවක් ලබා දීම මගින් තම නිරුවත ලොවට පෙන්වා ඇති බවට රුසියාව විසින් එල්ලකරන තර්කය තහවුරු වී ඇති බවත් අර්බුධකාරී වටපිටාවක මෙවැනි තීන්දුවක් ලබාදීම මගින් ඇමරිකා-බටහිර කඳවුරේ සිදු වී ඇති බරපතළ දේශපාලන, ආර්ථික හා රාජතාන්ත්‍රික කඩා වැටීමද පිළිපිඹු කරන බව දේශපාලන විචාරකයින්යෝ පවසති.", "URL": "https://lankatruth.com/si/?p=126950", "Category": "පුවත්", "Parent URL": null}