{"Source": "Lankatruth", "Timestamp": "May 7, 2019", "Headline": "රටේ ආරක්ෂාව තහවුරුයි", "News Content": "රටේ ආරක්ෂක තත්වය මේ වනවිට යහපත් අතට පත්ව ඇති බවත් කටකතා ඇතුළු තහවුරු නොකරන ලද තොරතුරුවලින් කලබලයට පත් නොවන ලෙසත් ආරක්ෂක ලේකම්වරයා, ත්‍රිවිද හමුදා ප්‍රධානීන් සහ වැඩබලන පොලිස්පතිවරයා පවසති. ආරක්ෂක ප්‍රධානීන් අවධාරණය කර සිටියේ ගොඩබිම් ප්‍රදේශය පමණක් නොව දිවයින වටා මුහුදු ප්‍රදේශ මෙන්ම කටුනායක ගුවන් තොටුපල පරිශ්‍රය සහ රටේ ගුවන් කලාපයේ ද ආරක්ෂක කටයුතු සිදුවන බවය. එසේම වැඩබලන පොලිස්පතිවරයා වැඩිදුරටත් පවසා සිටියේ පාස්කු ඉරිදා ප්‍රහාරයට සම්බන්ධ ප්‍රභල සාමාජිකයන් සියල්ල මේ වනවිට මියගොස් හෝ අත්අඩංගුවේ පසුවන බවය. එසේම ආරක්ෂක ක්‍රියාන්විත පැය 24 පුරාම ක්‍රියාත්මක වන බවත් පැතියන කටකතා ඇතුළු තහවුරු නොකරන ලද ප්‍රචාරයන්ට නොරැවටයන ලෙසත් ඒ මහතා පැවසීය. පාසල්වල ආරක්ෂාවට යොදවා ඇති ත්‍රිවිද හමුදා සහ පොලිස් නිළධාරීන්ට දෙමව්පියන්ගේ සහය ද මෙම ආරක්ෂක ක්‍රියාන්විතය වෙත ලබාදෙන්නැයි ද ඒ මහතා පැවසීය. ආරක්ෂක බලධාරීන් මෙම විශේෂ මාධ්‍ය හමුව කැඳවමින් වැඩිදුරටත් පවසා සිටියේ රට තුළ ආරක්ෂාව තහවුරු කර ඇති බවත් ආරක්ෂක කටයුතුවලට තවදුරටත් සහය දක්වමින් හැසිරෙන ලෙසත්ය.", "URL": "https://lankatruth.com/si/?p=73551", "Category": "පුවත්", "Parent URL": null}