{"Source": "Lankatruth", "Timestamp": "April 16, 2020", "Headline": "ග‍්‍රාම නිලධාරිවරු කොරෝනා මර්දනය ග‍්‍රාම කම්ටුවලින් ඉවත්වෙති", "News Content": "බරපතල ගැටලු ගණනාවක් හේතුවෙන් කොරෝනා මර්දනය සඳහා සහ ආධාර බෙදාදීම වෙනුවෙන් පිහිටුවා තිබෙන ග‍්‍රාම කම්ටුවලින් හෙට (17) සිට ඉවත්වීමට දිවයිනේ සියලුම ග‍්‍රාම නිලධාරිවරුන් තීරණය කර ඇතයි වාර්තා වේ. ග‍්‍රාම නිලධාරිවරුන් අදාල වසම් තුළ සතියේ සෑම දිනකම සියලු වැඩ කරමින් කටයුතු කළද ග‍්‍රාම නිලධාරිවරුන් සඳහා ගමන් දීමනා වශයෙන් මාසිකව රුපියල් 600ක මුදලක් ගෙවන නමුත් එම වසම් තුළම රාජකාරී කටයුතු සිදු කරන පවුල් සෞඛ්‍ය සේවිකාවන් සදහා රුපියල් 2000ක ගමන් දීමනාවක්ද, සමෘද්ධි සංවර්ධන නිලධාරීන් සඳහා රුපියල් 1000 දීමනාවක්ද ගෙවන බවත් මෙහිදී ග‍්‍රාම නිලධාරිවරුන්ට අඩු ගමන් දීමනාවක් ලබා දෙමින් ග‍්‍රාම නිලධාරිවරයාගේ රාජකාරිය හෑල්ලූ කර ඇතැයිද ඔවූහු පවසති. තවද මේ වනවිට කොරෝනා මර්දන කටයුතු වෙනුවෙන් සහ අසරණ වූ ජනතාව වෙනුවෙන් ආධාර බෙදාදීමේදී මූලික කටයුතු සියල්ල ග‍්‍රාම නිලධාරිවරුන් විසින් සිදු කළද අවසන් මෙහොතේ ආධාර බෙදාදීමේදී සියලු කටයුතු සමෘද්ධි නිලධාරීන් හරහා සිදු කිරීම තුළින් ග‍්‍රාම නිලධාරීන්වරුන් තවදුරටත් හෑල්ලු කර තිබෙන බවද ඔවූහු පවසති. මේ වනවිට දිවයිනේ සියලුම ග‍්‍රාම නිලධාරීන් ශ‍්‍රී ලංකා එක්සත් ග‍්‍රාම නිළධාරීන්ගේ සංගමය, සමස්ත ලංකා නිදහස් ග‍්‍රාම නිලධාරීන්ගේ සංගමය සහ ශ‍්‍රී ලංකා ග‍්‍රාම නිලධාරීන්ගේ සංගමය යන ග‍්‍රාම නිලධාරි සංගම් තුනට අයත් වන අතර කිසිදු වෘත්තීය සමිති භේදයකින් තොරව මෙම සියලුම ග‍්‍රාම නිලධාරීන් මෙම වෘත්තීය සමිති ක‍්‍රියාමාර්ගයට එළඹීමට තීරණය කර ඇතැයිද වාර්තා වේ.", "URL": "https://lankatruth.com/si/?p=92543", "Category": "පුවත්", "Parent URL": null}