{"Source": "Lankatruth", "Timestamp": "March 14, 2022", "Headline": "ගෝටාබයගේ අතිවිශාල සුදු අලියෙක් ගැන තොරතුරු එළියට", "News Content": "බත්තරමුල්ල අකුරේගොඩ ඉදිකෙරිමින් පවතින ආරක්ෂක මූලස්ථාන සංකීර්ණයේ උපදේශන සේවා ගාස්තු වෙනුවෙන් තවත් රුපියල් කෝටි 81කට වැඩි මුදලක් වෙන් කිරීමේ කැබිනට් පත්‍රිකාවක් ගෝටාබය රාජපක්ෂ විසින් ඉදිරිපත් කර ඇත. එම කැබිනට් පත්‍රිකාව පසුගිය පෙබරවාරි 14 වෙනි දින ඉදිරිපත් කර ඇති අතර 2020.10.01 දින සිට 2023.09.30 වෙනි දින දක්වා වසර 03ක කාලසීමාවක් තුළ ව්‍යාපෘතියේ ඉංජිනේරු හා ප්‍රමාණ සමීක්ෂන උපදේශන සේවා ගාස්තු සහ ගෘහනිර්මාණ ශිල්පීය උපදේශන සේවා ගාස්තු ලෙස මෙම මුදල වෙන්කරගෙන තිබේ. මේ වෙනුවෙන් ඉංජිනේරු සේවා ගාස්තු ලෙස රුපියල් 531,921,647 ශත 89ක් මෙන්ම ගෘහ නිර්මාණ ශිල්පීය උපදේශන සේවා ගාස්තු ලෙස රුපියල් 284,605,969 ශත 55ක මුදලක් වෙන්කරගෙන තිබේ. මෙම මුදල් වෙන්කිරීම වැටි බදු රහිතව සිදුකර ඇති අතර 2020 සැප්තැම්බර් අවසාන වනවිට අදාල සංකීර්ණයේ ඉදිරිකරීම්වලින් 60.2%ක් පමණක් නිමකර තිබූ බව අදාල කැබිනට් පත්‍රිකාවෙන් අනාවරණය වේ. මෙම ඉදිකිරීම සඳහා පළමු අධියරේ පිරිවැය රුපියල් මිලියන 43,176.3ක් ඇස්තමේන්තු කර තිබුණද පසුව එය රුපියල් මිලියන 55,602.9ක් දක්වා වැඩිකරගෙන තිබිණි. මෙහි කටයුතු අවසන් කිරීම සඳහා මේ වනවිට අලුතින් ඇස්තමේන්තු කර තිබෙන මුදල රුපියල් මිලියන 60,886.02 දක්වා ඉහළ දමා ඇත.", "URL": "https://lankatruth.com/si/?p=129998", "Category": "ආර්ථික පුවත්", "Parent URL": null}