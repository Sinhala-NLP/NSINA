{"Source": "Lankatruth", "Timestamp": "May 7, 2022", "Headline": "අලි සබ්‍රි ඉල්ලා අස්වෙයිද?", "News Content": "මෙම වර්ෂයට අදාළව දෙවන වරටත් නව අයවැයක් ඉදිරිපත් කිරීම සම්බන්ධයෙන් ආණ්ඩුව තුළ මතුවී තිබෙන මත ගැටුම් උත්සන්න වී ඇති අතර මුදල් අමාත්‍ය ධුරයෙන් අලි සබ්‍රි ඉල්ලා අස්වීමේ සූදානමක් පවතින බව අභ්‍යන්තර ආරංචිමාර්ගවලින් හෙළිවේ. එම ආරංචි මාර්ග වැඩි දුරටත් සඳහන් කරන්නේ නව අයවැයක් ඉදිරිපත් කිරීම මගින් ආණ්ඩුවේ ආදායම් වැඩිකර ගන්නේ කෙසේදැයි එම යෝජනා ඉදිරිපත් කරන කණ්ඩායම පැහැදිලි කර නැති බවය. මෙම තත්වය යටතේ ඉදිරිපත් කරන අයවැයක් සම්බන්ධයෙන් ද ජනතාවගේ දැඩි විරෝධයක් මතුවිය හැකි බවට අදාළ පිරිස කරුණු දක්වා ඇත.  මේ වනවිටත් දිනෙන් දින උත්සන්න වෙමින් පවතින මහජන විරෝධය අඩු කරනවා වෙනුවට යෝජිත රැවටිලිකාර අයවැයක් මගින් පුපුරා යාමට ඉඩ ඇති බවට කරුණු දක්වා ඇත.  මෙම මත ගැටුම් හමුවේ මෙරට දේශපාලන අස්ථාවරත්වය තව දුරටත් දිග් ගැස්සීමෙන් ජාත්‍යන්තර මූල්‍ය අරමුදලේ සහයෝගය ලබා ගැනීමට නොහැකි බව මුදල් ඇමති සබ්‍රි පෙන්වා දී තිබේ. එවැනි තත්වයක් තුළ තව දුරටත් මුදල් ඇමති ධුරයේ රැඳී සිටීමේ අපේක්ෂාවක් නැති බව ඊයේ (06) හදිසියේ රැස්වූ ජනාධිපති ප්‍රමුඛ කණ්ඩායමට මුදල් ඇමතිවරයා පෙන්වා දී ඇත.", "URL": "https://lankatruth.com/si/?p=133843", "Category": "පුවත්", "Parent URL": null}