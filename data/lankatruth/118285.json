{"Source": "Lankatruth", "Timestamp": "June 22, 2021", "Headline": "ජාත්‍යන්තර පොලී අනුපාත බිංදුවටම වැටිලා", "News Content": "ජාත්‍යන්තර මූල්‍ය වෙළඳ පොළේ පොලී අනුපාත 0.2%ක් තරම් අඩු මට්ටමකට වැටී තිබියදී ශ්‍රී ලංකාවට විදේශයන්ගෙන් වැඩි පොලී අනුපාතයට ණය ගැනීමට සිදුවී ඇති බව කොළඹ විශ්වවිද්‍යාලයේ ආර්ථික විද්‍ය අධ්‍යයන අංශයේ මහාචාර්ය සිරිමල් අබේරත්න පෙන්වාදී තිබේ. මහාචාර්යවරයා පසුගිය 21දා ලංකාදීප පුවත්පතට ලබාදී ඇති සාකච්ඡාවකදී මෙම තොරතුරු හෙළිකර තිබේ. එහිදී මහාචාර්වරයා වැඩිදුරටත් පෙන්වාදී තිබෙන්නේ මුල්‍ය හුවමාරු පහසුකම් යටතේ විවිධ රටවලින් විදේශ මුදල් ලබාගැනීම ද කෙටි කාලීන ණය ලබාගැනීමක්ම වන බවයි. “අපට අදාලව ගත්විට සිදුවන්නේ ලංකාවේ රුපියල් වෙනුවට ඇමරිකානු ඩොලර් හෝ චීන යුවාන් වැනි මුදලක් ගැනීමය. මෙහිදී සිදුවන්නේ ණය ගැනීමක් නිසා කිසියම් කාලයකදී එය නැවත ගෙවීමේ කොන්දේසියකි. එමෙන්ම ගෙවිය යුතු පොලිය පිළිබඳ එකඟතාවක් ද ඇත. මෙය නිදසුනක් ඇසුරෙන් කිවහොත් අප බංගලිදේශයෙන් ඇමරිකානු ඩොලර් මිලියන 200ක් ගත්තත් ඔවුන්ට ශ්‍රී ලංකා රුපියල් අවශ්‍ය නැත. එනිසා මෙහි ඇත්තේ ණයකි.”", "URL": "https://lankatruth.com/si/?p=118285", "Category": "ආර්ථික පුවත්", "Parent URL": null}