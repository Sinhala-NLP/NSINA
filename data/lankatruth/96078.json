{"Source": "Lankatruth", "Timestamp": "September 3, 2020", "Headline": "19න් අහෝසි කළ ජනාධිපතිගේ විධායක බලතල 20න් යලි පවරයි – ඇමති මණ්ඩලයේ සීමාවද ඉවත් කරයි – ද්විත්ව පුරවැසි වගන්තියත් ඉවත් කරයි", "News Content": "ජනාධිපතිවරයා සතුව පැවති විධායක බලතල කප්පාදු කරමින් එය කැබිනට් මණ්ඩලයටත් පාර්ලිමේන්තුවටත් විමධ්‍යගතකරමින් ශ්‍රී ලංකා ආණ්ඩුක්‍රම ව්‍යවස්ථාවට ගෙන එන ලද 19 වන සංශෝධනයේ තොරතුරු දැන ගැනීමේ අයිතිය, ජනාධිපතිවරයාට දෙවරකට වඩා ජනාධිපතිවරණයකට තරඟ කළ නොහැකි වීම හා ජනාධිපතිවරයාගේ සහ පාර්ලිමේන්තුවේ නිල කාලය වසර 05කට සීමා කිරීම යන කරුණු තුණ පමණක් ඉතිරි කර ඉතිරි සියලු වගන්ති අහෝසි කර තිබේ. ඒ අනුව 19 වැනි ආණ්ඩුක්‍රම ව්‍යවස්ථා සංශෝධනයෙන් හඳුන්වා දුන් ආණ්ඩුක්‍රම ව්‍යවස්ථා සභාව අහෝසි වන අතර ඔවුන්ට ස්වාධීන කොමිෂන් සභාවලට සාමාජිකයින් පත්කිරීමට ඇති අයිතියද අහෝසි කර ඇත. අගවිනිසුරුවරයා, ශ්‍රේෂ්ඨාධිකරණ විනිසුරුවරුන්, අභියාචනාධිකරණ සභාපතිවරයා හා එහි විනිසුරුවරුන්, නීතිපති, පොලිස්පති, විගණකාධිපති, ඔම්බුඩ්ස්මන් ඇතුළු රජයේ ඉහළ නිලතලවලට පුද්ගලයින් පත්කිරීම මින් ඉදිරියට ජනාධිපතිවරයා යටතට පැවරේ. පාර්ලිමේන්තුව විසුරුවා හැරීමට ජනාධිපතිවරයාට වසර 4 1/2 යනතුරු නොහැකිය යන වගන්තිය ඉවත් වී පාර්ලිමේන්තුව වසරක් ගතවූ පසු විසුරුවා හැරීමට ජනාධිපතිවරයා යටතට පවා තිබේ. අමාත්‍ය මණ්ඩලය පත් කිරීමේ දී ජනාධිපතිවරයා අගමැතිගේ උපදෙස් මත සිදුකළ යුතු යන වගන්තියද අහෝසි කර ඇත. අමාත්‍ය මණ්ඩලය 30ක සහ කැබිනට් නොවන අමාත්‍යවරුන් 40ක සීමාව ඉක්මවා නොයා යුතුයි යන වගන්තිය ද ඉවත් කර තිබේ. ද්විත්ව පුරවැසියන්ට ජනාධිපතිවරණයට සහ පාර්ලිමේන්තු මැතිවරණයට තරඟ කළ නොහැක යන වගන්තිය ද මේ යටතේ අහෝසි කර ඇත. ජනාධිපතිවරයාට අග්‍රාමාත්‍යවරයා සහ අමාත්‍ය මණ්ඩල සාමාජිකයින් ඉවත් කිරීමටත්, ඔවුන් සතු විෂයන් සහ අමාත්‍යාංශ තමා යටතේ තබා ගැනීමටත් නැවත ජනාධිපතිවරයාට බලය ලබාදී තිබේ. ජනාධිපතිවරයාට යම් විෂයන් හෝ කාර්යයන් තමා යටතේ තබා ගැනීමටද 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතෙන් යළි අවස්ථාව ලබාදී ඇත. ජනාධිපතිවරයාට මැතිවරණ කොමිසමේ සාමාජිකයින් තිදෙනා පත් කිරීමටත්, ඉන් එක් අයෙකු සභාපතිවරයා ලෙස පත්කිරීමටත් මින් බලය ලබා දි තිබේ. මේ අනුව 19 වන ආණ්ඩුක්‍රම ව්‍යවස්ථා සංශෝධනය මගින් ඉවත් කර තිබූ ජනාධිපතිවරයාගේ විධායක බලතල යලි ජනාධිපතිවරයා වෙත පවරා දී ඇත. [pdf-embedder url=”https://lankatruth.com/si/wp-content/uploads/2020/09/PL-011963-20th-Amendment-GS-1.pdf”]", "URL": "https://lankatruth.com/si/?p=96078", "Category": "පුවත්", "Parent URL": null}