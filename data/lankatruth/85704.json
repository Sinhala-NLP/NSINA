{"Source": "Lankatruth", "Timestamp": "November 14, 2019", "Headline": "රක්නා ලංකා සභාපති සහ හිටපු සභාපතිට එරෙහි නඩුව පෙබරවාරි දක්වා කල් යයි", "News Content": "ඇවන්ගාඩ් සමාඟමේ සභාපති නිශ්ශංක යාපා සේනාධිපති සහ රක්නා ලංකා සමාඟමේ හිටපු සභාපති විශ්‍රාමික යුධ හමුදා මේජර් ජනරාල් පාලිත ප්‍රනාන්දු යන අයට එරෙහිව අල්ලස් කොමිසම විසින් ගොනුකර ඇති නඩුවේ වැඩිදුර සාක්ෂි කැඳවීම පෙබරවාරි මස 14 වැනිදා තෙක් කල් තබා තිබේ. ගාලු වරායට නුදුරු මුහුදේ පාවෙන අවි ගබඩාවක් පවත්වාගෙන යාමට අවශ්‍ය කටයුතු සිදුකරදීම වෙනුවෙන් ඇවන්ගාඩ් සමාගමේ අධිපති නිශ්ශංක යාපා සේනාධිපති මහතා රුපියල් ලක්ෂ 355ක අල්ලසක් රක්නා ලංකා ආරක්ෂක සමාගමේ හිටපු සභාපති යුධ හමුදා මේජර් ජනරාල් පාලිත ප්‍රනාන්දු මහතාට ලබාදීම සම්බන්ධව අල්ලස් කොමිසම විසින් මෙම නඩුව පවරා ඇත. සිද්ධියට අදාල නඩුව අද(14) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවා තිබූ අතර ඉදිරිපත් වූ කරුණු සළකා බැලීමෙන් පසු වැඩිදුර සාක්ෂි විමසීම පෙබරවාරි 14 තෙක් කල් තැබීමට විනිසුරුවරයා කටයුතු කළේය. මීට අමතරව විත්තිකාර පාර්ශ්වය වෙනුවෙන් පෙනී සිටි නීතීඥවරයා, මෙම නඩුව ගොනුකිරීම සඳහා අල්ලස් කොමිසම විසින් ලබාදී ඇති ලිඛිත අනුමැතියෙහි පිටපතක් ඉල්ලා සිටි අතර එම ලේඛන ලබාදීම සම්බන්ධව කරුණු සලකා බැලීම සඳහා නඩුව දෙසැම්බර් 18 වැනිදා යළි කැඳවීමට ද නියම කළේය.", "URL": "https://lankatruth.com/si/?p=85704", "Category": "පුවත්", "Parent URL": null}