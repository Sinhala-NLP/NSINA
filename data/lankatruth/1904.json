{"Source": "Lankatruth", "Timestamp": "March 27, 2012", "Headline": "ඇමති ගිවිසුම කැඩුවා – ඉදිරියේදී අඛණ්ඩ වර්ජනයක් – අනධ්‍යයන සේවකයෝ පවසති", "News Content": "විශ්ව විද්‍යාල අනධ්‍යන සේවක වැටුප් වැඩිකරන ලෙස ඉල්ලා කළ සටනේදී මාර්තු 21 දිනට පෙර 11% කින් වැටුප් වැඩිකිරීමට රජය ගිවිසුමකින් පොරොන්දු වුවද මේ වනතුරුත් ඒ පිළිබඳව චක‍්‍රලේඛයක් හෝ නිකුත් කර නොමැති බවත් ආණ්ඩුව ප‍්‍රශ්ණය මගහරිමින් සිටින බවත් අන්තර් විශ්ව විද්‍යාල අනධ්‍යයන සේවක සංගමයේ සභාපති විජේතිලක මහතා පෙන්වා දෙන අතර ප‍්‍රශ්ණය පොරොන්දු වූ ආකාරයට නොවිසඳුවහොත් අකණ්ඩ වැඩ වර්ජනයකට යාමට තම සංගමය තීරණය කර ඇති බවද ප‍්‍රකාශ කර සිටී. ඊයේ (26) කොළඹ නිපොන් හෝටලයේ පැවති මාධ්‍ය හමුවකදී තම ඉදිරි ක‍්‍රියාමාර්ග සම්බන්ධයෙන් අදහස් දක්වමින් ඔහු විසින් මේ බව පැවසීය. මේ සම්බන්ධව දැනටමත් අනෙකුත් වෘත්තීය සමිති සමගද සාකච්ඡා කරමින් ක‍්‍රියාමාර්ග සකසමින් සිටින අතර දිවයින පුරා සියළු විශ්ව විද්‍යාලවල සේවකයින් දැනුවත් කිරීමේ ව්‍යාපාරයක්ද දියත් කරමින් පවතින බවද විජේතිලක මහතා පවසා සිටියේය. පසුගිය 28 දින වෘත්තීය සමිති නායකයින් හා එස්.බී. ඇමතිවරයා අතර වැටුප් වැඩිකිරීම සඳහා එකඟ වූ ගිවිසුමක් අත්සන් කරන ලද බවත් එම ගිවිසුම අනුව මුදල් වෙන් කිරීමටද එකඟ වී ඇති නමුදු ඒකපාර්ශිකව එය ඇමතිවරයා විසින් කඩ කර ඇති බව ඔහු පවසා සිටියේය. මෙම වෘත්තීය ක‍්‍රියාමාර්ග සඳහා සියළුම අනධ්‍යන සේවකයින් සහභාගී වීමට සූදානම්ව සිටින අතර එහෙයින් ඉදිරියේදී ඕනෑම අවස්ථාවක විශ්ව විද්‍යාල පද්ධතිය අකර්මන්‍ය වීය හැකි බව විජයතිලක මහතා වැඩිදුරටත් අවධාරණය කර සිටී.", "URL": "https://lankatruth.com/si/?p=1904", "Category": "පුවත්", "Parent URL": null}