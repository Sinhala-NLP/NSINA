{"Source": "Lankatruth", "Timestamp": "November 19, 2018", "Headline": "විශ්වාසභංගය ගෙනා ක්‍රමය නිවැරදියි – ස්ථාවර නියෝග අත්හිටුවා විශ්වාසභංගයක් ගෙන ආ හැකියි", "News Content": "පාර්ලිමේන්තු මන්ත්‍රී මහින්ද රාජපක්ෂ මහතාට අගමැතිවරයා ලෙස පිළි නොගන්නා බව සඳහන් කරමින් ඔහුට සහ එම ආණ්ඩුවට එරෙහිව පසුගිය 14 වැනිදා පාර්ලිමේන්තුවට ගෙනා විශ්වාසභංග යෝජනාව ඉදරිපත් කළ ආකාරය නිවැරැදි යැයිද ස්ථාවර නියෝග අත්හිටුවා විශ්වාසභංග යෝජනාවකට ඡන්දය විමසීමට හැකි යැයිද පාර්ලිමේන්තුවේ හිටපු මහලේකම්වරයකු වන නිහාල් සෙනෙවිරත්න මහතා පවසයි. කතානායක කරු ජයසූරිය මහතා විශ්වාසභංග යෝජනාව සම්බන්ධයෙන් අනුගමනය කර ඇති ක්‍රියාමාර්ගය ස්ථාවර නියෝගවලට අනුකූල යැයිද සෙනෙවිරත්න මහතා අවධාරණය කරයි. ස්ථාවර නියෝග ඒ අයුරින්ම ක්‍රියාත්මක තත්ත්වයකදී විශ්වාසභංග යෝජනාවක් ඉදිරිපත් කිරීමට දීර්ඝ ක්‍රමවේදයක් අනුගමනය කළ යුතු යැයිද සෙනෙවිරත්න මහතා සඳහන් කරයි. නිහාල් සෙනෙවිරත්න මහතා 1981 සිට 1994 දක්වා පාර්ලිමේන්තුවේ මහලේකම් ධුරය දැරුවේය.", "URL": "https://lankatruth.com/si/?p=63692", "Category": "පුවත්", "Parent URL": null}