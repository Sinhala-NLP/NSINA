{"Source": "Lankatruth", "Timestamp": "November 21, 2021", "Headline": "ජලසම්පත් මණ්ඩලයේ ඉඩමුත් විකිණීමේ සැලසුමක්…", "News Content": "ජල පිරිපහදු කටයුතු සඳහා ජල සම්පාදන මණ්ඩලයට ඉහළ දෛනික වියදමක දැරීමට සිදුව ඇතැයි පවසහින් එම මණ්ඩලය සතු විකිණීමේ සැලසුමක් ක්‍රියාත්මක වෙමින් තිබෙන බව අනාවරණය වේ. එහි සභාපති නිශාන්ත රණතුංග පවසන පරිදි ක්ලෝරීන් මිල, විදුලි බිල් ඉහළ යාම නිසා ජල සම්පාදන මණ්ඩලයේ දෛනික වියදම් වැඩි වී තිබේ. එය පියවා ගැනීම සඳහා ජල සම්පාදන මණ්ඩලය සතු ඉඩම් විකිණීම හෝ ලීසිං කිරීම මගින් මුදල් ලබා ගැනීමට කල්පනා කරන බව ඔහු පවසයි. පේරාදෙණිය විශ්වවිද්‍යාලයේ (21) පෙරවරුවේ පැවැති සාකච්ඡාවකින් අනතුරුව ඔහු මාධ්‍යවෙත මේ බව අනාවරණය කර ඇත. ජනතාව වෙත පානීය ජලය ලබා දීමේදී මණ්ඩලයට විශාල පිරිවැයක් දරන්නට සිදුව තිබෙන බවත් මේ වනවිට ජල පාරිභෝගිකයින් ගෙන් රුපියල් බිලියන 07ක පමණ මුදලක් අයවිය යුතුව තිබෙන බවත් ඔහු පවසයි. ජලය අපතේ යාම අවම කිරීම, සූර්ය ශක්තියෙන් විදුලිය ලබා ගැනීම ආදි ක්‍රම ඔස්සේ වියදම් අඩුකර ගැනීමට සැළසුම් කර තිබෙන නමුත් මණ්ඩලය සතු කිසිදු ප්‍රයෝජනයක් නොගන්නා ඉඩම් විකුණා හෝ ලීසිං පදනම මත ලබාදී මණ්ඩලයට ආදායමක් ලබා ගැනීමට අපේක්ෂා කරන බව ඔහු එහිදී අවධාරණය කර ඇත.", "URL": "https://lankatruth.com/si/?p=126041", "Category": "පුවත්", "Parent URL": null}