{"Source": "Lankatruth", "Timestamp": "April 10, 2019", "Headline": "නීති විරෝධී යැයි කියූ FCIDයට වාසුගෙනුත් පැමිණිල්ලක්", "News Content": "මතුව ඇති විදුලි අර්බුදය සම්බන්ධයෙන් පොලිස් මූල්‍ය අපරාධ විමර්ශන කොට්ඨාසය වෙත පැමිණිල්ලක් ඉදිරිපත් කරන බව ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා පවසයි. හිතාමතා විදුලි අර්බුදයක් ඇති කරමින් පෞද්ගලික අංශයෙන් වැඩි මිලට විදුලිය මිලදී ගැනීමේ ඡාවාරමක් මෙය පිටුපස ඇති බව මන්ත්‍රීවරයා පවසයි. මේ පිළිබඳව ජනතා විමුක්ති පෙරමුණ ඇතුළු පක්ෂ ගණනාවක්ම මීට පෙර රටට කරුණු අනාවරණය කළේ ය. කෙසේ වෙතත් මුල්‍ය අපරාධ විමර්ශන ඒකකයට ගොස් මේ ගැන පැමිණි කරන බවත් අද විදුලි ඒකකයක අලාභය රුපියල් 120ක් වන බවත් විදුලි ඒකක මිලියන 09ක් අද වනවිට ජනතාවට අහිමි වී ඇති බවත් වාසුදේව නානායක්කාර මන්ත්‍රීවරයා වැඩිදුරටත් සඳහන් කරයි. පොලිස් මූල්‍ය අපරාධ විමර්ශන කොට්ඨාසය පිහිටුවා ඇත්තේ නීති විරෝධීව බවත් ඒ සඳහා පැමිණිලි යොමු කළ හැක්කේ අගමැතිවරයා ඇතුළු කිහිපදෙනෙකුට පමණක් බවත් පසුගිය කාලයේ වාසුදේව නානායක්කාර මහතා ඇතුළු මහින්ද පිලේ මන්ත්‍රීවරු දිගින් දිගටම ප්‍රකාශ කළ අතර එම කොට්ඨාසය නීතිවිරෝධී යැයි සඳහන් කරන මෙන් ඉල්ලා අධිකරණමය ක්‍රියාමාර්ගවලටද ඔවුන් එළඹිණි. එහෙත් ඔවුන් මෙලෙස පොලිස් මූල්‍ය අපරාධ විමර්ශන කොට්ඨාසයටම පැමිණිලි ගොනු කිරීම තුළින් ඔවුන් එම කෝට්ඨාසය ගැන සිදු කළ ප්‍රකාශ බොහෝමයක් අසත්‍ය බවද තහවුරු වේ.", "URL": "https://lankatruth.com/si/?p=72040", "Category": "පුවත්", "Parent URL": null}