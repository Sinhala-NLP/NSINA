{"Source": "Lankatruth", "Timestamp": "May 16, 2018", "Headline": "කෝටි 71ක විමල්ගේ වත්කම් නඩුව අගෝස්තු 06", "News Content": "පාර්ලිමේන්තු මන්ත්‍රී විමල් වීරවංස මහතා විසින් නීති විරෝධී අයුරින් රුපියල් කෝටි 71 කට අධික මුදලක් උපයාගත් බවට චෝදනා කරමින් ගොනුකර ඇති නඩුව අගෝස්තු මස 06 වනදා කැඳවීමට කොළඹ මහාධිකරණය නියෝග කර තිබේ. 2010 – 2014 කාල වකවානුව තුල මහින්ද රාජපක්ෂ රජයේ අමාත්‍යවරයෙකුව සිටියදී නීති විරෝධි ආකාරයට රුපියල් කෝටි 71කට ආසන්න වත්කම් හා මුදල් උපයා ගැනීම තුලින් අල්ලස් පනත යටතේ දඬුවම් ලැබිය හැකි වරදක් සිදුකර ඇති බවට චෝදනා කරමින් අල්ලස් කොමිසම විසින් මෙම නඩුව ගොනුකර තිබිණි. නඩුව අද කැඳවූ අවස්ථාවේ නඩුවට අදාළ පරිගණක සාක්ෂි පරීක්ෂා කිරීමට අදාළ නොතීසිය විත්ති පාර්ශ්වය වෙත ලබාදී තිබුණද විත්ති පාර්ශ්වය මේ දක්වා ඒ සම්බන්ධයෙන් ප්‍රතිචාරයක් දක්වා නොමැති බව අල්ලස් කොමිසමේ නීතිඥවරිය අධිකරණයට දැනුම් දී තිබේ. විත්තිකාර විමල් වීරවංස මහතා වෙනුවෙන් පෙනීසිටි නීතීඥවරයා පවසා ඇත්තේ නඩුවට අදාල සාක්ෂි පරීක්ෂා කිරීම සම්බන්ධව තමන්ට උපදෙස් ලබාගැනීමට අවශ්‍ය බවත් ඒ වෙනුවෙන් කල් ලබාදෙන ලෙසත්ය. අගෝස්තු 06 වනදා නඩුව කැඳවීමට නියෝග කළ විනිසුරුවරයා එදිනට එම කටයුතුවල ප්‍රගතිය වාර්ථා කරනලෙස විත්ති පාර්ශවයේ නීතීඥයාට දැනුම් දී ඇත.", "URL": "https://lankatruth.com/si/?p=52231", "Category": "පුවත්", "Parent URL": null}