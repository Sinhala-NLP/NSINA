{"Source": "Lankatruth", "Timestamp": "July 10, 2019", "Headline": "බෝම්බ ගැසීමේ සිද්ධියකට චෝදනා ලැබූ අනුරාධපුර පොහොට්ටු නගරාධිපතිගේ නඩුවේ තීන්දුව 22ට කල්යයි", "News Content": "අනුරාධපුර දිස්ත්‍රික් ආහාර සහ ඖෂධ පරීක්ෂකවරයාගේ නිවසට බෝම්බ ප්‍රහාරයක් එල්ලකර ඇති බවට සැකපිට අත්අඩංගුවේ පසුවන අනුරාධපුර මහනගර සභාවේ පොහොට්ටු පක්ෂයේ නගරාධිපතිවරයා ඇතුළු හත් දෙනෙකු සම්බන්ධ අවසන් තීන්දුව ලබන 22 වැනිදා නිකුත් කරන බව උතුරු මැද පළාත් බද මහාධිකරණ විනිසුරු සහන් මාපා බංඩාර මහතා ප්‍රකාශ කර තිබේ. විත්තිකාර නාගරික මන්ත්‍රීවරයා වෙනුවෙන් පෙනී සිටි නීතීඥවරයා ප්‍රකාශ කර සිටියේ අදාල නාගරික මන්ත්‍රීවරයා වෙනුවෙන් ඔහුගේ ඥාතියෙකු මෙන්ම පොදුජන පෙරමුණේ නාගරික මන්ත්‍රීවරයෙකු ද වන නලීන් සිරිවර්ධන යන අය ඇප අයදුම්පතක් මහාධිකරණයට ඉදිරිපත් කර ඇති බවය. එසේම අදාල සිද්ධිය 1999 දෙසැම්බර් මස 19 වැනිදා සිදුකර ඇති බවත් සිද්ධියේ පළමු සැකකාර පොහොට්ටු පක්ෂයේ නගරාධිපතිවරයාගෙන් ඊට අදාල ප්‍රකාශ ලබාගෙන ඇත්තේ වසර 20කට පමණ පසු 2016 ඔක්තෝබර් 6 බවත් නීතීඥවරයා පැවසීය. එසේම ගොනුකර ඇති චෝදනා අසත්‍ය බවත් නගරසභාවේ කටයුතුවලට බාධාවන බැවින් මේ වන විට මසක පමණ කාලයක් රක්ෂිත බන්ධනාගාර ගතකර සිටින නගරාධිපතිවරයාට ඇප නියම කරන ලෙසත් නීතීඥවරයා ඉල්ලා ඇත. එහිදී මහාධිකරණ විනිසුරුවරයා පවසා සිටියේ නඩුව සම්බන්ධ අවසන් නියෝගය ලබන 22 වැනිදා ලබාදෙන බවය. තඹුත්තේගම මහේස්ත්‍රාත්වරියගේ නියෝගයක අනුව රිමාන්ඩ් ගතකර ඇත්තේ අනුරාධපුර මහ නගර සභාවේ වත්මන් නගරාධිපති එච්.පී සෝමදාස, උතුරු මැද පළාත් සභාවේ හිටපු සභාපති ටී.එමි.ආර් සිරිපාල, රාජාංගනය ප‍්‍රාදේශීය සභාවේ හිටපු සභාපති සමන් නිල්මිණි, තලාව ප්‍රාදේශීය සභාවේ සභාපති ටි.එම් ඉන්දික නුවන් තෙන්නකොන්, ලංකාගමනාගමන මංඩලයේ රියදුරකුවන උඩහමුල්ල කංකානම්ලාගේ රංජිත් ප්‍රේමලාල් සහ රාජාංගණය ඒකාබද්ධ ගොවි සංවිධානයේ සභාපති නිහාල් වන්නිආරච්චි සහ ග‍්‍රාම නිලධාරී ජගත් චන්ද්‍රසිරි යන හත්දෙනාය.", "URL": "https://lankatruth.com/si/?p=77384", "Category": "පුවත්", "Parent URL": null}