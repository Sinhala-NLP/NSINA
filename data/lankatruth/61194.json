{"Source": "Lankatruth", "Timestamp": "October 16, 2018", "Headline": "DIG නාලක අද CIDයට", "News Content": "ජනාධිපති මෛත්‍රීපාල සිරිසේන මහතා සහ හිටපු ආරක්‍ෂක ලේකම් ගෝඨාභය රාජපක්‍ෂ මහතා ඝාතනය කිරීමට කුමන්ත්‍රණය කිරීමේ සිද්ධියට අදාළව ප්‍රශ්න කර ප්‍රකාශයක් සටහන් කර ගැනීම සඳහා ත්‍රස්ත විමර්ශන කොට්ඨාසය බාරව සිටි නියෝජ්‍ය පොලිස්පති නාලක ද සිල්වා මහතා අද (16) අපරාධ පරීක්‍ෂණ දෙපාර්තමේන්තුව වෙත කැඳවා ඇතැයි වාර්තා වේ. එ් අනුව නියෝජ්‍ය පොලිස්පති නාලකද සිල්වා මහතාට අද පෙරවරු 9.00ට අපරාධ පරීක්ෂණ දෙපාර්තමේන්තුවේ මිනීමැරුම් විමර්ශන අංශයේ ස්ථානාධිපති ප්‍රධාන පොලිස් පරීක්ෂක රංජිත් මුණසිංහ මහතා හමුවේ පෙනී සිටින ලෙස දැනුම් දී ඇත. මෙම ඝාතන කුමන්ත්‍රණය සම්බන්ධයෙන් නාමල් කුමාර නමැත්තා හෙළි කළ හඬ පට සම්බන්ධයෙන් මෙන්ම පොලිස් මධ්‍යම අවි ගබඩාවෙන් ත්‍රස්ත විමර්ශන ඒකකයට ලබා දී තිබූ LMG වර්ගයේ ගිනි අවි දෙක එම ඒකකයෙන් දින දෙකක් පිටතට ගෙන ගොස් තිබීම සම්බන්ධයෙන් ද නියෝජ්‍ය පොලිස්පතිවරයාගෙන් ප්‍රකාශ සටහන් කර ගැනීමට නියමිත බව වාර්තා වේ. ත්‍රස්ත විමර්ශන කොට්ඨාසයේ තිබී අතුරුදන් වූ බව කියන ස්නයිෆර් වර්ගයේ ගිනි අවිය සම්බන්ධයෙන්ද වැඩිදුරටත් ප්‍රකාශයක් සටහන් කර ගැනීමේ සූදානමක් ඇතැයිද පැවසේ. කුමන්ත්‍රණ සිද්ධියේ පැමිණිලිකරු වන නාමල් කුමාර මහතා මේ වනවිට අපරාධ පරීක්ෂණ දෙපාර්තමේන්තුවට ගොස් සිද්ධිය සම්බන්ධයෙන් අවස්ථා හයකදී ප්‍රකාශ ලබාදී ඇත. මෙම සිද්ධියට අදාළව අපරාධ පරීක්ෂණ දෙපාර්තමේන්තුව විසින් රාජ්‍ය බුද්ධි සේවාවේ නියෝජ්‍ය පොලිස්පති මිලන්ත ජයවර්ධන, පොලිස් විශේෂ කාර්ය බළකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර් ලතීෆ් සහ බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති නන්දන මුණසිංහ යන මහත්වරුන්ගෙන් ප්‍රකාශ සටහන් කරගෙන ඇති අතර ඇල්පිටිය කොට්ඨාස භාර පොලිස් අධිකාරී නිහාල් තල්දූව, තංගල්ල සහකාර පොලිස් අධිකාරී ප්‍රසන්න අල්විස්, වරකාපොළ පොලිස් ස්ථානාධිපති ප්‍රධාන පොලිස් පරීක්‍ෂක ජනකාන්ත, කළුතර දිසාව භාර නියෝජ්‍ය පොලිස්පති රන්මල් කොඩිතුවක්කු යන මහත්වරුන්ගෙන්ද ත්‍රස්ත විමර්ශන කොට්ඨාසයේ නිලධාරීන් කිහිප දෙනකුගෙන්ද ප්‍රකාශ සටහන් කරගෙන තිබේ. මෙම සිද්ධියට අදාළව මර්සියෙල් තෝමස් නමැති ඉන්දියානු ජාතිකයා ත්‍රස්තවාදය වැළැක්වීමේ පනත ප්‍රකාරව දින 90ක රැඳවුම් නියෝග මත රඳවා තබාගෙන ප්‍රශ්න කිරීමටද අධිකරණය ඉකුත් 27 වැනිදා අපරාධ පරීක්ෂණ දෙපාර්තමේන්තුවට අවසර දී තිබිණි.", "URL": "https://lankatruth.com/si/?p=61194", "Category": "පුවත්", "Parent URL": null}