{"Source": "Lankatruth", "Timestamp": "October 16, 2018", "Headline": "එමිල් රංජන් යළි රක්ෂිත බන්ධනාගාරයට", "News Content": "වැලිකඩ බන්ධනාගාරය තුළ 2012 වසරේදී සිරකරුවන් 27 දෙනෙකු ඝාතනය කිරීමේ සිද්ධිය සම්බන්ධයෙන් සැකපිට අත්අඩංගුවට ගෙන සිටින බන්ධනාගාර කොමසාරිස් වරයෙකු වන එමිල් රන්ජන් ළමාහේවා මහතා තලබන 30 වනදා දක්වා රක්ෂිත බන්ධනාගාර භාරයේ තැබීමට කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද (16) යළි නියෝග කර තිබේ. මෙම සිද්ධියට අදාළව තවදුරටත් පරීක්ෂණ සිදුකරන බවත් මෙම පරීක්ෂණයට අදාළ රස පරීක්ෂක වාර්තා මෙතෙක් ලැබී නොමැති හෙයින් සැකකරුවන් තවදුරටත් රක්ෂිත බන්ධනාගාර භාරයට පත් කරන ලෙසත් අපරාධ පරීක්ෂණ දෙපාර්තමේන්තුව අධිකරණයට දන්වා ඇත. ඉදිරිපත් වූ කරුණු සලකා බැලූ මහේස්ත්‍රාත්වරයා සැකකාර එමිල් රන්ජන් ළමාහේවා මහතා ලබන 30 වනදා දක්වා තවදුරටත් රක්ෂිත බන්ධනාගාර භාරයේ තැබීමට නියෝග කර ඇති අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් අපරාධ පරීක්ෂණ දෙපාර්තමේන්තුවට නියෝග කර තිබේ. මෙහි තවත් සැකකරුවකු වන පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියොමාල් රංගජීව මේ වනවිට අභියාචනාධිකරණය නියෝග පරිදි ඇප මත මුදා හැර ඇත.", "URL": "https://lankatruth.com/si/?p=61196", "Category": "පුවත්", "Parent URL": null}