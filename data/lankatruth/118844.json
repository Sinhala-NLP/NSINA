{"Source": "Lankatruth", "Timestamp": "July 1, 2021", "Headline": "චීන කොමියුනිස්ට් පක්ෂය 100 සංවත්සරය උත්කර්ශවත් ලෙස සමරයි", "News Content": "චීනයේ කොමියුනිස්ට් පක්ෂය පිහිටුවා100 වැනි සංවත්සරය නිමිත්තෙන් විශේෂ සමරු උත්සවයක් අද (01) දිනයේ බීජිං හි පිහිටි ටියාන්මෙන් චතුරශ්‍රයේදී අති උත්කර්ෂවත් ලෙස පවත්වා තිබේ. මෙහිදීකාලතුවක්කු 100 යොදා ගනිමින් වෙඩි මුර 100ක් පවත්වමින් චීන ජාතික ධජය ටියාන්මෙන් චතුරස්‍රයේ ඔසවමින් උත්සවය ආරම්භ කර තිබේ. චීන කොමියුනිස්ට් පක්ෂයේ ඉහළ පෙළේ නායකයින් සහභාගී වෙමින් තූර්යවාදක කණ්ඩායම්, ගායන කණ්ඩායම් සමඟින් දස දහස් සංඛ්‍යාත පිරිසකගේ සහභාගීත්වයෙන් මෙම උත්සවය පවත්වා ඇත. මහජන චීන සමූහාණ්ඩුවේ ජනාධිපති සහ කොමියුනිස්ට් පක්ෂයේ මධ්‍යම කාරක සභාවේ මහ ලේකම් ෂී ජින්පිං මෙහිදීවිශේෂ දේශනයක් පවත්වා තිබේ. මේ මොහොතේ බටහිර රටවල්වලින් චීනයට එල්ල වන ආර්ථික මෙන්ම යුදමය බලපෑම් පිළිබඳව ඔහු එහිදී අදහස් දක්වා ඇත. ජනාධිපති ෂී ජින්ග් පිං ප්‍රමුඛ නායකයන් අසුන්ගෙන සිටියදී ගුවන් හා හෙලිකොප්ටර් යානා සිය වන සංවත්සරය සැමරීම වෙනුවෙන් අහස සිසාරා 100 සලකුණු කරමින් පියාසර කිරීම සුවිශේෂි දර්ශනයක් විය. 1949 දී මාඕ යටතේ බලයට පත් වූ චීන කොමියුනිස්ට් පක්ෂය මුලින් ගොවීන් හා කම්කරුවන් මූලික කරගත් පක්ෂයක් වුවත්, මේ වනවිට ධනවාදීආර්ථික ප්‍රතිසංස්කරණ හා නිෂ්පාදන රටාවක් සමගින් ලෝකය තුළ බලවත්, ධනවත් රාජ්‍යයක් ලෙස නැගී සිටින අතර එය බටහිර ආර්ථිකයන්ට මෙන්ම ඔවුන්ගේ ආරක්ෂාවටද බලවත් තර්ජනයක් එල්ල කරමින් සිටින බවට පසුගියදා පැවති ජී-7 රාජ්‍ය නායක හමුවේදීද තහවුරු විය. මාඕ සේතුංට පසුව චීනයේ බලවත්ම නායකයා වන ෂී ජින්පිං විසින් ටියාන්මෙන් චතුරශ්‍රයේදී සුවිශේෂී දේශනායක් පවත්වන අතර, චීනය ලෝක බලවතෙකු ලෙස නැගී සිටීමේ සුවිශේෂී සංධිස්ථානයක් ලෙස මෙය සැලකෙයි. මේ අතර චීන කොමියුනිස්ට් පක්ෂයේ ඉතිහාසය පිළිබඳ පොතක් ළඟදීම ඉංග්‍රීසියෙන් ප්‍රකාශයට පත් කිරීමට නියමිතය. මෙම පරිවර්තනය කරන ලද ඉංග්‍රීසි පොත චීන අනුවාදයට අනුකූල වන අතර, එය පසුගිය සියවස තුළ චීන ජනතාව ජාතික පුනර්ජීවනය දෙසට මෙහෙයවූ සහ මෙහෙයවන චීන කොමියුනිස්ට් පක්ෂයේ අසාමාන්‍ය ජයග්‍රහණ සහ අත්දැකීම් කෙටියෙන් විස්තර කරන බව පැවසේ.", "URL": "https://lankatruth.com/si/?p=118844", "Category": "පුවත්", "Parent URL": null}