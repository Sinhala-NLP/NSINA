{"Source": "Lankatruth", "Timestamp": "February 18, 2019", "Headline": "ත්‍රස්ථ ප්‍රහාරයට ඉන්දියාවෙන් ප්‍රති ප්‍රහාර", "News Content": "ඉන්දීය විශේෂ පොලිස් බලකා බස් රථයකට එල්ලවූ ත්‍රස්ථ ප්‍රහාරයට ඉන්දියාව ඊයේ (17) ප්‍රති ප්‍රහාර එල්ලකර තිබේ. පසුගිය 14 වැනිදා කාෂ්මීරයේදී ඉන්දීය ආරක්ෂක අංශ ඉලක්ක කර ගනිමින් එල්ලකළ මරාගෙන මැරෙන ත්‍රස්ථ ප්‍රහාරයෙන් ඉන්දීය සෙබලුන් 40 දෙනෙකු ජීවිතක්ෂයට පත් වූ අතර ඊයේ ඉන්දියානු ආරක්ෂක අංශ ජයිෂ් – ඉ – මොහොමඩ් ත්‍රස්ථවාදීන් ඉලක්ක කර ගනිමින් පැය 12ක් පුරා ප්‍රති ප්‍රහාර එල්ල කර තිබේ. එම ප්‍රහාරවලින් ත්‍රස්ථ ප්‍රහාරය සැළසුම් කළ මහමොලකරු ලෙස සැළකෙන කම්රන් ඇතුළු දෙදෙනෙකු මිය ගොස් ඇතැයි ඉන්දියාව පවසයි. මියගිය කම්රන් ත්‍රස්ථ සංවිධානයට නායකත්වය දෙන මසූඩ් අසාර්ගේ සමීපතමයෙකු බවද ඉන්දියාව සඳහන් කරයි. ඔහු කාෂ්මීර නිම්නයේ නව ත්‍රස්ථ සාමාජිකයින් පුහුණු කිරීමේ කටයුතුවල නිරතව සිටි අයෙකු බවත් මියගිය අනෙක් ත්‍රස්ථ සාමාජිකයා ගාසි රෂීඩ් නැමති ඇෆ්ගන් ජාතික බෝම්බ විශේෂඥයෙකු බවත් ඉන්දීය හමුදා පවසයි. දෙපාර්ශ්වය අතර සටනේදී තවත් ඉන්දීය ආරක්ෂක අංශ සාමාජිකයින් 4 දෙනෙකු මියගොස් තිබේ.", "URL": "https://lankatruth.com/si/?p=68549", "Category": "විදෙස් පුවත්", "Parent URL": null}