{"Source": "Lankatruth", "Timestamp": "October 26, 2020", "Headline": "රත්නපුරෙත් වසම් නවයක් ලොක්ඩවුන්", "News Content": "කෝවිඩ් – 19 ආසාදිතයන් වාර්තාවීමත් සමග රත්නපුර දිස්ත‍්‍රික්කයේ ග‍්‍රාම නිලධාරී වසම් 09ක් හුදකලා කර තිබේ. රත්නපුර පොලිස් කොට්ඨාසයේ සිරිපාගම පොලිස් වසමේ ග‍්‍රාමසේවා වසම් නවයක් ඊයේ (25) රාත‍්‍රියේ සිට මෙලෙස අගුලු දැමූ බව රත්නපුර පොලිස් අධිකාරී සේනක වීරසිංහ මහතා පවසයි. ඒ අනුව සිරිපාගම පොලිස් වසමට අයත් උතුරු ගිලිමලේ, දකුණු ගිලීමලේ, මාපලාන, පාගොඩ, කැටවල, ගුරුලුවාන, ශ‍්‍රී පලාබද්දල, ඇඹුල්දෙනිය සහ සිරිපාගම යන ග‍්‍රාම නිලධාරී වසම් මෙසේ අගුලු දමා තිබේ. සෞඛ්‍ය, අධ්‍යාපන, කෘෂිකර්මාන්ත ඇතුලු අත්‍යවශ්‍ය සේවා කටයුතු කරන අය හැර සෙසු ජනතාව නිකරුණේ ගැවසීමට ඉඩක් නැති බව පොලිස් අධිකාරීවරයා දැනුම්දෙයි. රත්නපුර දෙසින් හෝ කුරුවිට දෙසින් මෙම පොලිස් වසම්වලට අතුලුවීම සීමා කර ඇති අතර රත්නපුර සහ කුරුවිට පොලිස් වසම් මායිම්වල මාර්ග බාධක යොදා පොලිස් නිලධාරින් පැය විසිහතර පුරා ආරක්‍ෂක රාජකාරීවල නිරතවන බවද පොලිස් අධිකාරීවරයා කියා සිටියි. මෙම අගුලු දැමූ ග‍්‍රාම නිලධාරී වසම් නවයේ කුඩා තේවතු හිමියන් විශාල පිරිසක් සිටින අතර ඔවුන්ගේ අමු තේ දලු නිෂ්පාදන තේ කම්හල් වෙත යැවීමට අගුලු දැමීම බාධාවක් නොවන බවද පොලිස් අධිකාරීවරයා පවසයි.", "URL": "https://lankatruth.com/si/?p=98534", "Category": "පුවත්", "Parent URL": null}