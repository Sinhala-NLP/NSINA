{"Source": "Lankatruth", "Timestamp": "August 15, 2019", "Headline": "ලසන්ත – තාජුඩීන් ඝාතන, කීත් නොයාර් පැහැරගැනීම ඇතුළු සිදුවීම්වල විමර්ශන කඩිනම් කරන්නැයි නීතිපති උපදෙස්", "News Content": "නීතිපති උපදෙස් ලබාගැනීම සඳහා ලිපිගොනු යොමු කිරීමේදී නිසි පරිදි සම්පූර්ණ කරන ලද ලිපිගොනු ලෙසින් ඒවා යොමු කරන්නැයි නීතිපතිවරයා දන්වා තිබේ. අපරාධ නඩු විධාන සංග්‍රහයේ 393(6) වගන්තියට අදාළව නීතිපති උපදෙස් ලබාගැනීම සඳහා ලිපිගොනු යොමුකිරීමේදී ඒවා එම නෛතික වගන්තියට අනුකූලව යොමු කිරීමට අපොහොසත් වී තිබුණහොත් මින් අනතුරුව එම ලිපිගොනු යළි හරවා එවීමට සිදුවනු ඇතැයි නීතිපති දප්පුල ද ලිවේරා මහතා දන්වා ඇත. පොලීසිය විසින් නීතිපති උපදෙල් ලබාගැනීම සඳහා යොමුකර ඇති ලිපිගොනුවල අසම්පූර්ණතා නිරීක්ෂණය වී ඇති බවත් අදාල ලිපිගොනු යොමු කිරීමේදී නෛතික ප්‍රතිපාදනවලට යටත්ව එම යොමුකිරීම් සිදුකරන ලෙස පොලීසියේ සියළු අංශවලට දැනුම් දෙන ලෙසත් නීතිපතිවරයා විසින් වැඩබලන පොලිස්පති සී.ඩී.වික්‍රමරත්න මහතාට ලිපියක් යොමුකරමින් දන්වා ඇත. මේ අතර ලසන්ත වික්‍රමතුංග ඝාතනය සහ වසීම් තාජුඩීන් ඝාතනය ඇතුළු සිද්ධි කිහිපයක් සම්බන්ධ විමර්ශන කඩිනම් කරන ලෙස ද නීතිපතිවරයා වැඩබලන පොලිස්පතිවරයාට දන්වා ඇත. ලසන්ත වික්‍රමතුංග ඝාතනය, සහන කණ්ඩායමක පුද්ගලයින් 17 දෙනෙක් ඝාතනය, වසීම් තාජුඩීන් ඝාතනය, කීත් නොයාර් පැහැරගැරනීම, පාසල් සිසුන් ඇතුළු තරුණයින් 11 දෙනෙකු පැහැරගෙන ගොස් අතුරුදන් කිරීම යන සිදුවීම්වල විමර්ශන ප්‍රමාදයකින් තොරව අවසන් කරන ලෙස නීතිපතිවරා දන්වා ඇතැයි නීතිපතිවරයාගේ සම්බන්ධීකරණ නිලධාරිනී රජයේ අධි නීතීඥ නිෂාරා ජයරත්න මෙනවිය ප්‍රකාශ කළාය. එම විමර්ශන කඩිනමින් අවසන්කර සම්පූර්ණ විමර්ශන චෝදනා ගොනු කිරීම සඳහා නීතිපති දෙපාර්තමේන්තුවට යොමුකරන්නැයි ද නීතිපතිවරයා ලිඛිතව දන්වා තිබේ.", "URL": "https://lankatruth.com/si/?p=79154", "Category": "පුවත්", "Parent URL": null}