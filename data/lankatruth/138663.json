{"Source": "Lankatruth", "Timestamp": "August 29, 2022", "Headline": "සමන්ත විද්‍යාරත්නගෙන් රනිල්ට අභියෝගයක්", "News Content": "හැකියාව තිබේ නම් ඡන්දයක් තබා, එයින් ජයග්‍රහණය කොට ජනාධිපති පුටුවේ වාඩි වන ලෙස ජාතික ජන බලවේගයේ ජාතික විධායක සභික සමන්ත විද්‍යාරත්න පත්කළ ජනාධිපති රනිල් වික්‍රමසිංහට අභියෝග කරයි. දෙහිඅත්තකණ්ඩිය නගරයේ පැවති ජාතික ජන බලවේගයේ රැස්වීමකදී අදහස් දක්වමින් ඔහු වැඩිදුරටත් සඳහන් කළේ ප්‍රජාතන්ත්‍ර විරෝධී ලෙස මෙසේ කටයුතු කිරීමට රනිල් වික්‍රමසිංහට ඉඩ දිය නොහැකි බවයි. රට තුළ ඇති වී තිබෙන මේ භයානක තත්වය විසඳීමට රනිල් වික්‍රමසිංහට කිසිදු හැකියාවක් නැති බවද පැවසූ ඔහු, මේ වනවිට රනිල් වික්‍රමසිංහ කටයුතු කරමින් සිටින්නේ තමන්ට ඡන්දය දුන් පොහොට්ටුවේ පාර්ලිමේන්තු මන්ත්‍රීවරුන් පිනවීමට පමණක් බවද ඔහු මෙහිදී පැවසීය. ආර්ථික, දේශපාලන හා සමාජ යන තුන් ආකාර අර්බුදයකින් පීඩාවට පත්වෙමින් සිටින රටට, සර්ව පාක්ෂික නමින් චෞර පාක්ෂික ආණ්ඩුවක් පිහිටුවීමට රනිල් වික්‍රමසිංහ කටයුතු කරමින් සිටින බවද ඔහු මෙහිදී අවධාරණය කළේය. මෙම රැස්වීමට ජනතා විමුක්ති පෙරමුණේ අම්පාර දිස්ත්‍රික් හිටපු පාර්ලිමේන්තු මන්ත්‍රී වසන්ත පියතිස්ස, එම පක්ෂයේ දෙහිඅත්තකණ්ඩිය ප්‍රාදේශීය සභා මන්ත්‍රිනී ඒ.එම්.එම්.එම් රත්වත්තේ ඇතුළු විශාල පිරිසක් සහභාගි වූහ.", "URL": "https://lankatruth.com/si/?p=138663", "Category": "පුවත්", "Parent URL": null}