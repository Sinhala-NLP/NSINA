{"Source": "Lankatruth", "Timestamp": "December 15, 2022", "Headline": "වෛද්‍යවරු විශ්‍රාම ගැන්වීමේ ගැසට් නිවේදනය මෙන්න", "News Content": "වෛද්‍යවරු අනිවාර්යයෙන්ම විශ්‍රාම ගතයුතු වයස් සීමාව සඳහන් කරමින් අගමැති දිනේෂ් ගුණවර්ධන විසින්, රාජ්‍ය පරිපාලන ස්වදේශ කටයුතු පළාත් සභා හා පළාත් පාලන ඇමති ලෙස අති විශේෂ ගැසට් නිවේදනයක් නිකුත් කර තිබේ. ඒ අනුව විශේෂඥ වෛද්‍ය නිලධාරී, රජයේ වෛද්‍ය නිලධාරී, දන්ත ශල්‍ය වෛද්‍ය නිලධාරී, රජයේ ලියාපදිංචි වෛද්‍ය නිලධාරී යන තනතුරුවල අනිවාර්යය විශ්‍රාම ගැනීමේ වයස් සීමාව මෙලෙස සංශෝධනය කර ඇත. එම සංශෝධනයට අනුව දැනටමත් වයස අවුරුදු 63 සම්පුර්ණ කර ඇති වෛද්‍යවරුන් ලබන දෙසැම්බර් 31 වන දිනට ප්‍රථම විශ්‍රාම ගත යුතු අතර මේ වනවිට වයස අවුරුදු 62 සම්පූර්ණ වී ඇති වෛද්‍යවරු තම වයස අවුරුදු 63 සම්පුර්ණ වීමේ දී විශ්‍රාම ගත යුතුය. එමෙන්ම මේ වනවිට වයස අවුරුදු 61 සම්පුර්ණ වී ඇති වෛද්‍යවරු වයස අවුරුදු 62 සම්පුර්ණ වීමත් සමග විශ්‍රාම ගැන්විය යුතුය. අවුරුදු 60 සම්පූර්ණ වී ඇති වෛද්‍යවරු තම වයස අවුරුදු 61 සම්පුර්ණ වීමත් සමග විශ්‍රාම යා යුතු අතර වයස අවුරුදු 59 සම්පූර්ණ වී ඇති වෛද්‍යවරු වයස අවුරුදු 60 සම්පුර්ණ වනවිට විශ්‍රාම යා යුතුය. කෙසේ වෙතත් ජනවාරි මස 01 සිට ජුනි මස 30 දක්වා කාලසීමාව තුළ උපන්දිනය යෙදෙන වෛද්‍යවරුන්ට අදාළ වර්ෂයේ ජුනි මස 30 දක්වා සේවය කිරීමට අවස්ථාව හිමි වේ. එමෙන්ම ජුලි මස 01 සිට දෙසැම්බර් මස 31 දක්වා කාලසීමාව තුළ උපන්දිනය යෙදෙන වෛද්‍යවරුන්ට අදාළ වර්ෂයේ දෙසැම්බර් 31 දක්වා සේවය කිරීමට අවස්ථාව හිමි වේ. ලබන වසරේ දෙසැම්බර් 31 වන දින දක්වා මෙම සංශෝධන ක්‍රියාත්මක කිරීමට නියමිතය. මේ අතර විශේෂඥ වෛද්‍යවරුන් 176 දෙනෙකු විසින් ගොනුකළ රීට් පෙත්සමක් සලකා බැලිමෙන් අනතුරුව රාජ්‍ය සේවකයින් වයස අවුරුදු 60දී විශ්‍රාම ගැන්වීම සඳහා ගෙන ඇති තීරණය විශේෂඥ වෛද්‍යවරු හා වෛද්‍යවරු සම්බන්ධයෙන් පමණක් ජනවාරි මස 25 දක්වා ක්‍රියාත්මක කිරිම අත්හිටුවමින් අභියාචනාධිකරණය ඊයේ (14) අතුරු තහනම් නියෝගයක් නිකුත් කරනු ලැබීය.", "URL": "https://lankatruth.com/si/?p=142899", "Category": "පුවත්", "Parent URL": null}