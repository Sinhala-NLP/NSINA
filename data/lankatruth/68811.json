{"Source": "Lankatruth", "Timestamp": "February 22, 2019", "Headline": "ගාමිණී සෙනරත් නිදොස්කොට නිදහස් කරන්නැයි ඉල්ලීමක්", "News Content": "මහින්ද රාජපක්ෂ මහතා ජනාධිපතිව සිටි සමයේ ඔහුගේ කාර්ය මණ්ඩල ප්‍රධානී ලෙස කටයුතු කළ ගමිණී සෙනරත් ඇතුලු සිව් දෙනෙකුට එරෙහිව සාවද්‍ය මුදල් පරිහරණ චෝදනාව යටතේ පවතින නඩුව අද(22) කොළඹ ත්‍රිපුද්ගල විශේෂ මහාධිකරණය හමුවේ කැඳවා තිබිණි. විත්තිකරුවන් වෙත එල්ලකර ඇති චෝදනා සාධාරණ සැකයකින් තොරව ඔප්පුවී නොමැති බැවින් ඔවුන් නිදොස්කොට නිදහස් කරන ලෙස විත්තිකරුවන් වෙනුවෙන් පෙනීසිටි ජනාධිපති නීතීඥ අලි සබිරි මහතා විවෘත අධිකරණයේ ඉල්ලීමක් කළේය. එම ඉල්ලීමට අදාළව කරුණු දක්වමින් ජනාධිපති නීතිඥවරයා කියා සිටියේ විත්තිකරුවන්ට එරෙහිව ඉදිරිපත් කර තිබෙන මුදල් සාවද්‍ය පරිහරණය කිරීමේ චෝදනාව නිසි පරිදි ඔප්පු වී නොමැති බවයි. ලිට්රෝ ගෑස් සමාගමේ සිට කෑන්විල් සමාගම වෙත ආයෝජනය කළ රුපියල් පන්සීයක මුදලක් නැවත හෙලන්කෝ සමාගම වෙත ගොස් ඇති බව සාක්ෂිවලින් තහවුරු වී ඇතැයි සඳහන් කළ ජනාධිපති නීතිඥ අලි සබ්රි මහතා එම මුදල් සාවද්‍ය පරිහරණයක් සිදු වූ බවට කිසිදු පැමිණිල්ලක් ඉදිරිපත් වී නොමැති බව ද කියා සිටියේය. මෙම ඉල්ලීමට අදාල වැඩිදුර කරුණු දැක්වීම සඳහා නඩුව ලබන 25 වැනිදා දක්වා කල් තැබීය. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 04 දෙනෙකුට එරෙහිව නීතිපතිවරයා විසින් මෙම නඩුව ගොනු කර ඇත.", "URL": "https://lankatruth.com/si/?p=68811", "Category": "පුවත්", "Parent URL": null}