{"Source": "Lankatruth", "Timestamp": "April 22, 2022", "Headline": "අගමැති ඇතුළු කැබිනට් මණ්ඩලයම ඉල්ලා අස්වෙන්න – ඩලසුත් ජනපතිට ලියයි", "News Content": "අගමැති මහින්ද රාජපක්ෂ ඇතුළු කැබිනට් මණ්ඩලය ඉල්ලා අස්වී සර්වපාක්ෂික නව ආණ්ඩුවක් පිහිටුවීමට වහාම පාර්ලිමේන්තුවට අවස්ථාව දිය යුතු යැයි හිටපු ජනමාධ්‍ය ඇමති ඩලස් අලහප්පෙරුම ජනාධිපති ගෝඨාභය රාජපක්ෂට ලිපියක් යොමුකරමින් සඳහන් කර තිබේ. අනවරත අරගලයක යෙදී සිටින අහිංසක පුරවැසියන්ගේ අදෝනාවට සංවේදී වන ලෙසද ඔහු සිය ලිපියෙන් සඳහන් කර ඇත. එසේ නොකර දාදු බලයෙන් හෝ බාහු බලයෙන් බලයේ රැඳී සිටීමේ නග්න අපේක්ෂාවෙන් සිදු කරන මන්ත්‍රීන් වෙන්දේසි කිරීමේ කෛරාටික දේශපාලන උපක්‍රම මඟින් සිදුවන්නේ අර්බුදයේ ගැඹුර සහ පරිමාව පුළුල්වීම පමණක් බවද එම ලිපියේ සඳහන් වේ. කෙසේ වෙතත් රටේම ජනතාව ඉල්ලා සිටින්නේ ජනාධිපතිවරයාත්, අගමැතිවරයාත් කැබිනට් මණ්ඩලයත් වාහාම ඉල්ලා අස්වන ලෙසත්, පාර්ලිමේන්තුවේ සිටන රාජපක්ෂ පවුලේ සියලුම සාමාජිකයින්ට පාර්ලිමේන්තුවෙන් ඉවත්වන ලෙසත් ඉන් පසුව මාස 06කට අන්තර්කාලීන ආණ්ඩුවක් පිහිටුවා අවශ්‍ය ව්‍යවස්ථා සංශෝදන සිදු කර වහාම ජනාධිපතිවරණයකුත් පාර්ලිමේන්තු මැතිවරණයකුත් කැඳවන ලෙසත්ය.", "URL": "https://lankatruth.com/si/?p=132705", "Category": "පුවත්", "Parent URL": null}