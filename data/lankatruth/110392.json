{"Source": "Lankatruth", "Timestamp": "February 11, 2021", "Headline": "පසුගිය රාජපක්ෂ සමයේ ගිවිසුමක් නිසා කෝටි 1,706ක වන්දි ගෙවලා", "News Content": "ශ්‍රී ලංකන් ගුවන් සමාගමට ගුවන් යානා 14ක් මිලදී ගැනීම සඳහා අත්සන් කරන ලද ගිවිසුමක් අවලංගු කිරීම සඳහා රුපියල් කෝටි 1706ක වන්දි මුදලක් ගෙවා ඇති බව අනාවරණය වේ. ශ්‍රී ලංකන් ගුවන් සමාගමේ 2018/19 වර්ෂය සඳහා නිකුත් කරන ලද වාර්ෂික වාර්තාවට විගණකාධිපතිවරයා ලබාදී තිබෙන වාර්තාව මගින් මෙම තොරතුරු අනාවරණය වේ. 2013 වසරේදී අත්සන් කරන ලද එම ගිවිසුම අනුව A-330-300 ගුවන් යානා 06ක් සහ A-350-900 ගුවන් යානා 04ක් මිලදී ගැනීම සහ A-350-900 ගුවන්යානා 04ක් කල්බදු ගැනීම සඳහා එම ගිවිසුම අත්සන් කර ඇත. නමුත් අත්සන් කර ඇති ගිවිසුම අනුව ගුවන් යානා ලබාගැනීම ශ්‍රී ලංකන් සමාගම බරපතළ මූල්‍ය අනතුරකට හෙළීමක් බව තහවුරු වීමෙන් එම ගිවිසුම අත්හැර දමනු ලැබීය. එයට වන්දි වශයෙන් රුපියල් කෝටි 1706ක් ගෙවා ඇත. එසේම 2020 – 2021 කාලයේදී A-350-900 ගුවන් යානා 04ක්ද මිලට ගැනීම සඳහා අත්සන් කර තිබූ ගිවිසුමක් අවලංගු කිරීම වෙනුවෙන් රුපියල් කෝටි 253ක වන්දියක්ද ගෙවීමට සිදුවී තිබේ. මේ අනුව අදාළ ගිවිසුම් අවලංගු කිරීම සඳහා රුපියල් කෝටි 1,959ක මුදලක් වන්දි වශයෙන් ගෙවා ඇත.", "URL": "https://lankatruth.com/si/?p=110392", "Category": "ආර්ථික පුවත්", "Parent URL": null}