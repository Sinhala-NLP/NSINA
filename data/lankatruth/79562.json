{"Source": "Lankatruth", "Timestamp": "August 22, 2019", "Headline": "ඇමේසන් ගිනි ගනියි", "News Content": "ලොව විශාලතම වැසි වනාන්තරය ලෙස සැලකෙන ඇමේසන් වැසි වනාන්තරයේ ඇතිවන ගිනි ගැනීම් වාර්තා ගත ලෙස ඉහළ ගොස් ඇතැයි විදෙස් මාධ්‍ය වාර්තා දක්වයි. නාසා ආයතනයේ චන්ද්‍රිකා දත්ත වාර්තා දක්වන පරිදි 2019 වසර වන විට මෙම ගිනි ගැනීම් සියයට 84 දක්වා වර්ධනය ඇත. මෙම ගිනි ගැනීම් සම්බන්ධව බ්‍රසීල ජනාධිපති ජායිර් බොල්සොනාරෝ මහත් විවේචනයට ලක්ව තිබේ. වන සංරක්ෂණ නිලධාරීන් පවසන පරිදි ඔහු වනාන්තරය එළි පෙහෙලි කිරීමට ගොවීන් උනන්දු කර ඇති අතර ඒ සඳහා සෘජුවම මැදිහත්වී ඇත. 2013 වසරෙන් පසු වනාන්තරය ආශ්‍රිත ගිනි ගැනීම්වල අගය මෙම වසරේ ජනවාරි සිට අගෝස්තු දක්වා කාලය තුළ වාර්තා වී ඇති අතර එය 74,000ක් බව විදෙස් මාධ්‍ය පවසයි. පසුගිය බ්‍රහස්පතින්දා සිට ගිනි තැබීම් 9,500ක් පමණ වාර්තා වී ඇත. 2018 වසරේ මෙම කාලය වන විට ගිනි තැබීම් 40,000ක් පමණ ද 2016 වසරේ එය 68,000ක් පමණ ද වන බව වාර්තා වේ. දින කිහිපයක සිට ඇමේසන් වනයේ පැතිරයමින් පවතින ගිනි ගැනීමේ තත්වය සම්බන්ධව මේ වනවිට ලෝක ප්‍රජාවේ ද අවධානය යොමුව ඇත. ගින්න හේතුවෙන් ජනාකීර්ණ ප්‍රදේශවලට ද බලපෑම් එල්ලවී ඇති අතර සාඕ පාවුලෝ සහ රොන්ඩෝනියෝ යන නගර මේ වනවිටත් දුමෙන් වැසී පවතින බව විදෙස් මාධ්‍ය වාර්තා කරයි. බ්‍රසීලයේ උතුරු ප්‍රදේශයේ රෝරයිමා රාජ්‍යය විශාල කළු දුමකින් වැසී ගොස් ඇති බව ද ඒ ආශ්‍රිත ප්‍රදේශවලට හදිසි තත්වය ද ප්‍රකාශයට පත්කර ඇත. ඇමේසන් වනාන්තරය පෘථිවියේ පෙනහළු ලෙස ද ඇතමෙක් හඳුන්වයි. ඊට හේතුව ඔක්සිජන් වායුවෙන් සියයට 20ක් පමණ ඇමේසන් වනාන්තර පද්ධතිය ආශ්‍රිතව නිපදවීමයි. එසේම ජෛව විවිධත්වය අතින් ඇමේසන් වනාන්තරයට සමාන වන වෙනත් ස්ථානයක් පෘථිවියේ නොමැත. මේ හේතුවෙන් ලොව පුරා සිටින පරිසර හිතකාමීන්, විද්‍යාඥයින් හා ගවේශකයන් ඇතුළු පිරිස් මේ සම්බන්ධව ශෝකය පලකරමින් ද බලධාරීන්ට වහා මේ සඳහා මැදිහත්වන ලෙස ආයාචනා කරමින් ද අදහස් පලකර තිබිණි.", "URL": "https://lankatruth.com/si/?p=79562", "Category": "විදෙස් පුවත්", "Parent URL": null}