{"Source": "Lankatruth", "Timestamp": "March 17, 2020", "Headline": "රට ලොක් ඩවුන් කරලා මිනිස්සුන්ට කන්න දෙන්න අපිට අමාරුයි… අපි හරිම දුප්පත්…", "News Content": "ශ්‍රී ලංකාව කුලී වැඩක් හොයාගෙන එදා වේල කන ජනතාවක් සිටික රටක් ලෙස ලොක්ඩවුන් කළහොත් මිනිස්සුන්ට කන්න දෙයක් නැතිව ගැටලු මතුවිය හැකි බවත් කන්න බොන්න සියලුම ජනතාවට සපයා අත්‍යවශ්‍ය සේවා සැපයීමට විධිමත් ක්‍රමවේදයක් සැකසීම අපහසු ක්‍රියාවක් බවත් සෞඛ්‍ය ඇමතිනී පවිත්‍රා වන්නිආරච්චි මහත්මිය පවසයි. ඇමතිවරිය මේ බව පැවසූවේ කොරෝනා වසංගත තත්වය පාලනය කිරීමට ශ්‍රී ලංකාව ලොක් ඩවුන් කිරීමකට යනවාද යන්න අද සවස පැවති ප්‍රවෘත්ති සාකච්ඡාවේදී මාධ්‍යවේදියෙකු කළ විමසුමකට පිලිතුරු ලබාදෙමිණි. තමා අද දින ජනපති සමග කාර්ය සාධන රැස්වීමේදීද මේ ගැන කතා කළ බවත් එහිදීද තීරණය වූ ආකාරයට පහසුවෙන් මේ දෙය කළ නොහැකි බවත් එහිදී ඇමතිවරිය සඳහන් කර ඇත. තමා රත්නපුර ප්‍රදේශයේ මන්ත්‍රීවරියක ලෙස ජනතාව සමග ගැවෙසෙන බවත් කුලී වැඩක් සොයාගෙන එදා වේල කන ජනතාවගේ දුක තමන් හදුනන බවත් එලෙස අර්ථික අසීරුතා ඇති වැඩිමනක් සිටින ලංකාවේ අය මේ ආකාරයට නිවෙස්වල රදවා දින 14ක් පමණ තබන්නට සිදුවුවහොත් කන්නට දෙයක් නැතිව ගැටලු මතුවිය හැකි බවද කන්නට බොන්නට සියල්ලන්ට සපයා අත්‍යවශ්‍ය සේවා සැපයීමට විධිමත් ක්‍රමවේදයක් සැකසීම අපහසු බවද කියා තිබේ. ආර්ථික ප්‍රශ්න පවතින ලංකාව වැනි රටක ලොක් ඩවුන් කිරීමකට යාම අසීරු බව පෙන්වා දෙන ඇමතිවරිය අවශ්‍යම වුවොත් පමණක් ඒ තත්වයට යාම සිදුවිය හැකි නමුත් ඊට ඉක්මන් නොවන බවද කියා ඇත.", "URL": "https://lankatruth.com/si/?p=91157", "Category": "පුවත්", "Parent URL": null}