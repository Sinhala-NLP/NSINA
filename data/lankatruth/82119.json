{"Source": "Lankatruth", "Timestamp": "October 2, 2019", "Headline": "රේගුවේ ස්කෑන් ටෙන්ඩරය ගැන සමස්ත ලංකා රේගු සේවා සංගමය තොරතුරු ඉල්ලයි", "News Content": "ශ්‍රී ලංකාවෙන් එළියටත් ශ්‍රී ලංකාව තුළටත් ගෙන එන බහාලු පරීක්ෂා කිරීමට විදේශී සමාගමකින් සකෑන් යන්ත්‍ර ලබා ගැනීමේදී අනුගමණය කළ ටෙන්ඩර් පටිපාටිය සහ ටෙන්ඩර් සඳහා ඉදිරිපත් කළ වෙනත් සමාගම්වල මිල ගණනල්වල තොරතුරු ලබා දෙන ලෙස, සමස්ත ලංකා රේගු සේවා සංගමය විසින් රේගු අධ්‍යක්ෂ ජනරාල් තුමියගෙන් ලිඛිතව ඉල්ලා ඇත. මේ වනවිට ටෙන්ඩර් මණ්ඩලය මගින් අනුමත කර ඇති ටෙන්ඩරයට අනුව අතිවිශාල මුදලක් ශ‍්‍රී ලංකා රේගුවට දැරීමට සිදුවන අතර එම හේතුවෙන් වාර්ෂිකව ඩොලර් ලක්ෂ 05ක පමණ මුදල් රටින් බැහැරවන බව සමස්ත ලංකා රේගු සේවා සංගමය පෙන්වා දෙයි. බහාලු පරීක්ෂා කිරීමට දිනකට ඩොලර් 11,000ක මුදලක් ඔවුන් ඉල්ලා ඇති අතර දිනකට අඩුම තරමේ බහාලු 1,100ක් වත් පරීක්ෂා කළ යුතුව තිබේ. බහාලු පරීක්ෂා කළද නොකළද එම ඩොලර් 11,000ක මුදල ඔවුන්ට ගෙවිය යුතුව තිබේ. මේ අනුව මාසයකට රුපියල් ලක්ෂ 20ක මුදල්ද අවුරුද්දකට ලක්ෂ 600ක මුදලක්ද මෙම විදෙස් සමාගමට ගෙවීමට සිදුවන අතර එය ඩොලර් ලක්ෂ 05ක පමණ මුදලකි. රජයට බදු එකතුකිරීම, නීතිය බලාත්මක කිරීම, සමාජ සංරක්ෂනය, නීත්‍යානුකූල ව්‍යාපාරිකයන්ට පහසුකම් සැලසීම යන රේගුවේ මූලික අරමුණු මෙම සමාගමට ස්කෑන් පරීක්ෂාව ලබාදීම තුළින් ඉටු නොවන බවට සමස්ත ලංකා රේගු සේවා සංගමයට තහවුරු වන බැවින් ඔවුන් පහත ලිපිය මගින් රේගු අධ්‍යක්ෂ ජනරාල්වරියගෙන් තොරතුරු ඉල්ලා ඇත. තොරතුරු ඉල්ලූ ලිපිය… “රේගු අධ්‍යක්ෂ ජනරාල් තුමිය, ශ‍්‍රී ලංකා රේගුව, කොළඹ.  මහත්මියනි, 2016 අංක 12 දරණ තොරතුරු දැනගැනීමේ අයිතිවාසිකම් පනතේ විධිවිධානයන්ට අනුව කෙරෙන ඉල්ලීමයි 2016.10.28 වනදින ගරු රවී කරුණානායක මැතිතුමා මුදල් අමාත්‍ය ධුරය දරන කාලයේදී අත්සන්කරන ලද අංක AB/S/07/30/2015 දරණ එකඟතා ලියවිල්ල මගින් බහාලු ස්කෑන් පද්ධතියක් සැපයීම, සවිකිරීම හා ක‍්‍රියාත්මකකිරීම පිළිබඳව විදේශීය සමාගමක් සමග ගිවිසුමකට එළඹ තිබෙන බවට අප වෙත දැනගන්නට ලැබී තිබේ. එම ගිවිසුම අනුව වසරකට ඩොලර් ලක්ෂ 5කට අධික මුදලක් එම සමාගමට ශ‍්‍රී ලංකා රේගුව විසින් ගෙවිය යුතුබවත් ඊට අමතරව ස්කෑන් යන්ත‍්‍ර සවිකරන අංගනයේ දෛනික නඩත්තුව සඳහා (විදුලි බලයද ඇතුළුව) අති විශාල මුදලක් ශ‍්‍රී ලංකා රේගුව දැරියයුතු බවටද අපට දැනගන්නට ලැබී තිබේ. මෙතරම් ධනස්කන්දයක් මේ වෙනුවෙන් වැය කළත් රේගුවේ මූලික අරමුණු ඉටු කරගැනීම සඳහා මෙම යන්ත‍්‍රවලින් ලැබෙන දායකත්වය පිළිබදව අපට එතරම් පැහැදිලිකමක් නැත. එබැවින් එම ගිවිසුම පිළිබඳව පහත සඳහන් තොරතුරු අප වෙත ලබාදෙනමෙන් ඉල්ලාසිටිමු. ස්තූතියි, මෙයට විශ්වාසී  ජේ.ඒ. ගුණතිලක ලේකම් සමස්ත ලංකාරේගු සේවා සංගමය පිටපත් – සියළුජනමාධ්‍ය", "URL": "https://lankatruth.com/si/?p=82119", "Category": "පුවත්", "Parent URL": null}