{"Source": "Lankatruth", "Timestamp": "August 8, 2021", "Headline": "දේශපාලනයේදී නිසි කාල වේලාව තෝරාගැනීම වැදගත් – ආචාර්ය හරිනි අමරසූරිය", "News Content": "මේ නිශ්චිත මොහොතට අප ප්‍රතිචාර දැක්විය යුත්තේ කෙසේද යනුවෙන් ජාතික ජනබලවේගයේ පාර්ලිමෙන්තු මන්ත්‍රිනි ආචාර්ය හරිනි අමරසූරිය සිය ෆේස්බුක් පිටුව හරහා අදහස් දැක්වීමක් සිදුකර තිබේ.එහි ඇති කාලීන වැදගත්කම සලකා ආචාර්ය හරිනි අමරසූරිගේ සම්පූර්ණ අදහස් දැක්වීම මේ සමඟ පල කර ඇත. මේ නිශ්චිත දේශපාලන මොහොතට අප ප්‍රතිචාර දැක්විය යුත්තේ කෙසේද? පාර්ලිමේන්තුව නියෝජනය කළ පසුගිය මාස 11 තුල මා ඉගෙනගත් එක් දෙයක් නම් දේශපාලනයේදී නිසි කාලවේලාව තෝරා ගැනීමේ ඇති වැදගත්කමයි. පවත්නා රජය ඔවුන්ගේ බහුතර බලය පිළිබඳව මහත්මා ගුණයෙන් කටයුතු කිරීමට හෝ බලය කෙරෙහි ඇති ඔවුන්ගේ නිරපේක්ෂ ග්‍රහණය ලිහිල් කිරීමට හෝ කෙසේවත් සූදානම් නැති බව විපක්ෂයේ මන්ත්‍රීවරියක ලෙස මට ඉතා ඉක්මනින් අවබෝධ විය. විපක්ෂයට එරෙහිව තම බලය විදහා දක්වමින්, ඔවුන්ගේ පිරිස් බලය භාවිතා කරමින් පනත් කෙටුම්පත්වල සිට පාර්ලිමේන්තු න්‍යාය පත්‍ර සහ ක්‍රියාපටිපාටීන් දක්වා බොහෝ දේ සම්බන්ධයෙන් ඔවුන්ගේ අභිමතය ඉටු කරගැනීම හිතාමතාම සහ සූක්ෂම ලෙස ක්‍රියා කරන අතර ඔවුන් කිසි විටෙකත් කිසිදු බුරුලක් දක්වන්නේ නැත. විපක්ෂය සමග වඩාත් සහයෝගී සබඳතාවක් ගොඩනැගීමේ අවශ්‍යතාවයක් ඇඟවීමට ඔවුන් උනන්දු වූයේ නම් අඩුම තරමේ කාරක සභා පත් කිරීම් වැනි දේ හෝ ඔවුන්ගේ ග්‍රහණයෙන් මුදා හැරීමට හැකියාව තිබුනද එයද සිදු වූයේ නැත. සෑම අවස්ථාවකදීම ඔවුන්ගේ බලයද ඝෝෂාවද තුලින් ඔවුන්ගේ අභිලාෂයන් ඉටු කරගන්නා ලදී. එවැනි වාතාවරණයක් තුළ විපක්ෂයේ මන්ත්‍රීවරුන් වශයෙන් ක්‍රියා කිරීම සඳහා විශාල ඉවසීමක් සහ දේශපාලනමය විචක්ෂණභාවයක් අවශ්‍යය වන අතර මා ඒ දෙකම තව බොහෝ දියුණු කළ යුතු බව පිළිගත යුතුයි!ඇමති උදය ගම්මන්පිල මහතාට එරෙහිව විශ්වාසභංග යෝජනාවක් ඉදිරිපත් කිරීමට සමගි ජන බලවේගය ගත් තීරණය අප බලාපොරොත්තු වූවක් නොවේ. ආණ්ඩුව තුල බෙදීමක ලකුණු පෙනෙන්නට ගෙන තිබුණු බව සැබෑය. ඔවුන් ගැන තිබුණු සුභවාදී මහජන මතය බලාපොරොත්තු වූවාට වඩා වේගයෙන් ඔවුන්ගෙන් ඈත් වෙමින් තිබූ අතර ආණ්ඩු පාර්ශවය තුලින්ම මැසිවිලි හා කෙඳිරිලි ඇසෙන්නට ලැබුණි. රජයේ අදක්ෂ, දුර්වල, හා අසමත් බව පෙනෙන්නට ගෙන තිබුණු අතර විශේෂයෙන්ම සමාජ මාධ්‍ය තුල උපහාසයේ ඉලක්කය බවට පත් වෙමින් ඇත. රාජපක්ෂ සන්නාමයේ නිලංකාරය සහ මායාව නිසැකවම පහව යමින් ඇත. මේ අවස්ථාවේදී විපක්ෂය කළ යුතු වූයේ නැගී එන භේදය සහ දුර්වලතාවයන් සුව වීමට ඉඩ නොතැබීමයි.විශ්වාසභංග යෝජනාව පිළිබඳ විවාදයේදී අනුර කුමාර දිසානායක සහෝදරයා විසින් පැහැදිලි කළ පරිදි ජාතික ජන බලවේගය දරන මතය නම් ස.ජ.බ. විසින් විශ්වාසභංග යෝජනාව භාවිත කිරීම නිසා රජයට නැවත වරක් එකතු වන්නටත්, විපක්ෂයට එරෙහිව තම ශක්තිය විදහා දැක්වීමටත් අවස්ථාවක් සැලසුණු බවයි. සමගි ජන බලවේගයෙන් පිටත වෙනත් කිසිදු විපක්ෂයක් විශ්වාසභංග යෝජනාවට අත්සන් කළේ නැත. මැතිවරණයක් පේන මානයක නොමැති මොහොතක බල තුලනය වෙනස් වීමේ කිසිදු හැකියාවක් නැති හෙයින් ආණ්ඩුවේ සන්ධානය තුළ කුමන මතභේද තිබුණත් කිසිදු ආකාරයේ බෙදීමක් පෙන්වීමට එහි එකදු පක්ෂයක් හෝ විවෘතව කිසිවක් නොකරන බව පැහැදිලිය. විමල් වීරවංශ ඇමතිවරයා වැනි පසුගිය සති කිහිපයක් තුළ පාර්ලිමේන්තුවේ පෙනෙන්නට නොසිටි අය පවා විශ්වාසභංග විවාදයේදී මහා හඬින් ආණ්ඩුව ආරක්‍ෂා කිරීමට පෙළ ගැසුණි. පුරෝකථනය කළ පරිදි යෝජනාව පරාජය වූවා පමණක් නොව, පසුගිය සති කිහිපයක් තිස්සේ ආපස්සට අඩිය තබන්නට බල කෙරී තිබුණු ආණ්ඩුවට ඔවුන්ගේ සමගිය යළි තහවුරු කර පෙන්වීමට වේදිකාවක්ද ලබා දුන්නේය.බොහෝ සාකච්ඡාවලින් අනතුරුව, ඉන්ධන මිල වැඩිකිරීම මගින් රජය විසින් ජනතාව මත අසාධාරණ පීඩනයක් එල්ල කිරීම හේතුකොටගෙන ජාතික ජන බලවේගය විශ්වාසභංග යෝජනාවට පක්ෂව ඡන්දය දෙන්නට තීරණය කළේය. පවත්නා ආර්ථික පසුබෑම මධ්‍යයේම එක්ස්ප්‍රෙස් පර්ල් ව්‍යසනයද සිදු වීම නිසා බැට කෑ ධීවර ප්‍රජාව විශේෂයෙන් දැඩි ලෙස පීඩාවට පත් වූහ. තවද, ඉන්ධන මිල ඉහළ නැංවීම හේතුවෙන් අත්‍යවශ්‍ය භාණ්ඩවල මිල ඉහළ යෑම ද ජනතාවට දරාගැනීමට නොහැකි තත්වයක් උදා වී ඇත. විශ්වාසභංග යෝජනාවට අදාලව පාර්ලිමේන්තුවේදී සහ ඉන් පිටතදී පැවති වාද විවාද තුලින් වර්තමාන දේශපාලන මොහොතේ පවතින අස්ථාවරභාවය හොඳින් ඉස්මතු විය.මේ වන විට ඒකාබද්ධ විපක්ෂයක් වෙනුවෙන් කතා කරන හෝ රාජපක්ෂ පාලනයට විරුද්ධ සියලු දෙනා එකට එකතු වී සන්ධානයක් පිහිටුවීමේ අවශ්‍යතාවය මතු කරන විවිධ කණ්ඩායම් සහ පුද්ගලයින් සිටිති. මීළඟ ජනාධිපතිවරණය සඳහා ඉදිරිපත් කළ හැකි විවිධ අපේක්ෂකයින් ගැන සාකච්ඡාවක් මතු වී ඇති අතර විපක්ෂයේ ‘පොදු අපේක්ෂකයෙකු’ පිළිබඳ අදහස නැවත පණ ගැන්වීමේ උත්සාහයන් ක්‍රියාත්මක වෙමින් පවතී. විශ්වාසභංගයේදී අනුර කුමාර දිසානායක සහෝදරයා ස.ජ.බ. තීරණයට එරෙහිව විවේචනාත්මකව ඉදිරිපත් කළ අදහස් සමහරු අර්ථ නිරූපණය කළේ ජා.ජ.බ. ප්‍රධාන විපක්ෂය සමඟ සහයෝගයෙන් කටයුතු කිරීම ප්‍රතික්ෂේප කිරීමක් හෝ විපක්ෂ නායකවරයාට අනවශ්‍යය ලෙස එල්ල කළ පහරක් ලෙසටය. අනෙකුත් දේශපාලන පක්ෂ සහ ව්‍යාපාර සමඟ වැඩ කිරීමට ජා.ජ.බ. දක්වන අකමැත්ත එයින් පිළිබිඹු වන බව ද යෝජනා විය. මෙය ජා.ජ.බ. ස්ථාවරය ගැන පමණක් නොව වර්තමාන දේශපාලන මොහොත පිළිබඳවද අතිශය වැරදි කියවීමකි. ජාතික ජන බලවේගය යන්නම සන්ධානයක් වන අතර පොදු උනන්දුවක් දක්වන ක්ෂේත්‍ර පිළිබඳව සාකච්ඡා කිරීමටත් සහයෝගයෙන් කටයුතු කිරීමටත් අප විවෘත බව අප සෑම විටම අඟවා ඇත. ඒකාබද්ධ දේශපාලන හා මහජන ක්‍රියාමාර්ගවල ජා.ජ.බ. දැනටමත් යෙදෙන අතර ඉදිරියට ද එය එසේ වනු ඇත. කෙසේ වෙතත්, ‘පොදු මැතිවරණ පෙරමුණක්’ පිළිබඳ අදහස ඉතා ප්‍රවේශමෙන් සාකච්ඡා කළ යුතු දෙයක් වන අතර එම පොදු වැඩපිළිවෙළ සුපරීක්ෂාකාරීව ගොඩ නැගිය යුතුය. ‘පොදු පෙරමුණක්’ පිහිටුවීමට හෝ ‘පොදු අපේක්ෂකයෙකු’ ඉදිරිපත් කිරීමට හෝ ‘ඒකාබද්ධ විපක්ෂයක්’ හෝ ඉල්ලා සිටින බොහෝ ප්‍රයත්නයන් විසින් නොසලකා හැර ඇත්තේ ස.ජ.බ. සාමාජිකයින්ද ඇතුළු මෛත්‍රී-රනිල් ආණ්ඩුවේ විනාශකාරී අසාර්ථකත්වය කෙතරම් දුරට රාජපක්ෂලා නැවත බලයට ගෙන ඒමට දායක වූවාද යන්න සහ පසුගිය ආණ්ඩුව සහ එයට අදාළ වූ අය ජනතාව විසින් කෙතරම් ප්‍රතික්ෂේප වී ඇත්ද යන්නය. ‘යහපාලන’ පොරොන්දුව ඉටු කිරීමට පසුගිය රජය අසමත් වීම රාජපක්ෂවරුන් නැවත බලයට පත් කළා පමණක් නොව, ‘වෙනස’ හා ප්‍රතිසංස්කරණ යන සංකල්පයන් ගැන ඉමහත් අවිශ්වාසයක්ද ඇති කරන ලදී. දැන් ජනතාවගේ අපේක්ෂාව වන්නේ අතීත පරාජයන්ගෙන් කිළිටි නොවුණු අලුත්ම විසඳුමක් මිස පෙරද ගෙනවිත් පෙරද අසාර්ථක වූ නැවතත් ඔප දමා ඉදිරිපත් කරන විසඳුමක් නොවේ. මේ නිශ්චිත මොහොතේ අප සියලු දෙනා ඉදිරියේ ඇති අභියෝගය මෙයයි.අතීත ආර්ථික ප්‍රතිපත්ති යනු වෙනස් කල යුතුම දෙයකි. මෙතෙක් අත්විඳ නැති තරම් විශාල ණය උගුලකට අප ගමන් කරමින් පවතින බව දැන් හොඳටම පැහැදිලිය. රජය මඟින් කුමන චාටු පොරොන්දු ලබා දුන්නද, ඉදිරියට එන මාස සහ අවුරුදු බොහෝ දෙනෙකුට ඉතා දුෂ්කර වනු ඇති බවටත් ආර්ථික අර්බුදයට ආණ්ඩුවේ එකම ප්‍රතිචාරය වන්නේ වත්කම් විකිණීම සහ තවදුරටත් ණය වීම බවටත් සැකයක් නැත. රාජ්‍ය සේවාවන් ක්‍රියාත්මක වන්නේ යාන්තමට වන අතර සමාජ ආරක්‍ෂණයද අවම මට්ටමක පවතී. ආර්ථික අර්බුද වලින් ආරක්ෂා වීමට බහුතර ජනතාවකට හදිසි සැලසුම් හෝ උපායමාර්ග නොමැති නිසා අසහනය සහ නොසන්සුන්තාව උත්සන්න වීමට නියමිතය. කෙසේ වෙතත්, මෙයින් අදහස් කරන්නේ පාලනතන්ත්‍රය වෙනස් කිරීම පහසු හෝ අනිවාර්ය දෙයක් බවක් නොවේ. අප රටේ ජනතාව බොහෝ කලක් තිස්සේ බොහෝ මුසාවන්ගෙන් රැවටීමට ලක්ව ඇත. ඊළඟ මැතිවරණයේදී අපි ජනතාවට කුමන විකල්පයක් ඉදිරිපත් කළත් එය අපගේ ප්‍රතිපත්තිමය ස්ථාවරයන්, මතවාදයන් මෙන්ම දේශපාලන භාවිතාව සහ සංස්කෘතිය තුළ පැහැදිලිව පෙනිය යුතුය. රාජපක්ෂ සන්නාමය සහ දේශපාලනය සඳහා අප ඉදිරිපත් කරන විකල්පය විය යුත්තේ හුදෙක් එක් පිරිසක් වෙනුවට තවත් පිරිසක් ආදේශ කිරීම නොව විශේෂයෙන් ආර්ථික හා ආයතනික ප්‍රතිපත්ති වැනි මිනිසුන්ගේ ඇත්ත ප්‍රශ්න මත පදනම් වූ විකල්පයක් විය යුතුය.ජාතික ජන බලවේගය මේ වන විට නිරත වී සිටින දේශපාලනය වන්නේ එම නිශ්චිත විකල්පය වටා බලමුලු ගැන්වීමයි: වෙනසක් පිළිබඳ වාගලංකාරවලට පමණක් සීමා නොවන විකල්පයක්. එවැනි විකල්ප දේශපාලනක් හා සමාජ ආර්ථික ආකෘතියක් වටා බලමුලු ගැන්වීමේ ප්‍රයත්නය තුළ වෙනත් විවිධ කණ්ඩායම් හා පුද්ගලයින් සමඟ සහයෝගීතාවයෙන් වැඩ කිරීම නිසැකවම සිදු වනු ඇත. අපට පොදු වේදිකාවක් සෑදිය හැකි හෝ පොදු ස්ථාවරයක් සඳහා එකඟ විය හැකි ගැටලු සම්බන්ධයෙන් අපට එකට එකතු විය හැකි අරගල ඇත. නමුත් එයින් අදහස් කරන්නේ වර්ධනය වෙමින් පවතින මහජන විරෝධයේ ජවය අපට අධිතක්සේරු කළ හැකි බව හෝ අප ඉදිරියේ ඇති අභියෝග සැහැල්ලුවට ගත හැකි බව හෝ නොවේ. වත්මන් රජයේ බල ග්‍රහණය අභියෝගයට ලක් කිරීමට මැතිවරණමය අවස්ථාවක් සඳහා අවම වශයෙන් වසර තුනක්වත් තිබෙන බව ද සැලකිල්ලට ගැනීම වැදගත් ය. විපක්ෂය වශයෙන් අපට මේ දේශපාලන මොහොත හොඳින් කියවා අප ඉදිරියේ ඇති දිගු කාල වකවානුව සිහියේ තබාගෙන උපායමාර්ගිකව අපේ සටන් තෝරා ගැනීමට හැකි විය යුතුය. පාලක පක්ෂය කෙරෙහි වර්ධනය වෙමින් පවතින් අතෘප්තිය සහ ඔවුන්ගේ නොහැකියාව යනු බලය ස්වයංක්‍රීයව හෝ පහසුවෙන් වෙනත් කඳවුරකට මාරු වන බව නොවේ. අපට කරන්නට වැඩ ඇත. බොහොමයක් වැඩ ඇත. ජාතික ජන බලවේගය අපගේ සන්ධානය පුළුල් කර ගැනීමට සැම විටම විවෘත ය. ඒ සමඟම, අපි විශ්වාස කරන්නේ මේ රටේ ජනතාවට අපි ලබා දෙන විකල්පය විය යුත්තේ කුමන හෝ දෙයක් කර බලය ලබා ගැනීමට උත්සාහ කරන හුදු දේශපාලන නාටකයකට වඩා සැබෑ විසඳුමක් බවය.", "URL": "https://lankatruth.com/si/?p=121068", "Category": "පුවත්", "Parent URL": null}