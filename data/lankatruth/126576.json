{"Source": "Lankatruth", "Timestamp": "December 3, 2021", "Headline": "ලංවීම ඉංජිනේරු වෘත්තීය ක්‍රියාමාර්ග තවත් පියවරකට", "News Content": "මේ වනවිට ලංකා විදුලි බල මණ්ඩලයේ ඉංජිනේරුවරුන් ආරම්භ කර ඇති වෘත්තීය සමිති ක්‍රියාමාර්ගය තවත් පියවරකින් ඉදිරියට ගන්නා බව ඉංජිනේරු සංගමයේ සභාපති සෞම්‍ය කුමාරවඩු පවසයි. ඒ අනුව බලාගාරවල සේව කරන ඉංජිනේරුවරුන්ද ඉදිරියේදී රාජකාරියෙන් ඉවත්කර ගන්නා බව ඔහු සඳහන් කරයි. අකුරට වැඩ කිරීමේ වෘත්තීය සමිති ක්‍රියාමාර්ගයක නිරතව සිටියද බලාගාර හා මෙහෙයුම් පද්ධතිවල ඉංජිනේරුවන් සේවාමුර ක්‍රමයට රාජකාරි කරන බවද ඉදිරි පියවරේදී ඔවුන්ද රාජකාරිවලින් ඉවත්කර ගන්නා බවද ඉංජිනේරු සංගමයේ සභාපති සෞම්‍ය කුමාරවඩු පවසයි. ලංවීම ඉංජිනේරු සංගමය ආරම්භකර ඇති වෘත්තීය සමිති ක්‍රියාමාර්ගය පියවරෙන් පියවරට දැඩි කරන අතර අවසානයේ වර්ජනයක් දක්වා ක්‍රියාත්මක කරන බවද ඔහු සඳහන් කරයි. වැඩ වර්ජනයක් ක්‍රියාත්මක කළහොත් මුළු රටම අඳුරේ වැටෙන බව ඔහු පවසයි.", "URL": "https://lankatruth.com/si/?p=126576", "Category": "පුවත්", "Parent URL": null}