{"Source": "Lankatruth", "Timestamp": "December 17, 2019", "Headline": "හිටපු ආරක්ෂක ලේකම් සහ පොලිස්පති යලි රිමාන්ඩ්", "News Content": "හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර, ලබන 23 වැනිදා තෙක් යලි රක්ෂිත බන්ධනාගාර ගතකර තිබේ. පාස්කු ඉරිදා ප්‍රහාරය සම්බන්ධව සිය රාජකාරිමය වගකීම් සාපරාධී පැහැරහැරීමකට ලක්කර ඇතැයි මොවුන්ට චෝදනා එල්ලවී ඇත. එම චෝදනාවලට අදාල නඩුව අද(17) කැඳවා තිබූ අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිස්ටර් ජනරාල් දිලීප පීරිස් මහතා අධිකරණය හමුවේ කරුණු දක්වමින් පවසා ඇත්තේ මෙම සිද්ධියට අදාලව හිටපු ජනාධිපති මෛත්‍රිපාල සිරිසේන මහතා, හිටපු අගමැති රනිල් වික්‍රමසිංහ මහතා සහ කාදිනල් හිමිපානන්ගෙන් මෙතෙක් ප්‍රකාශ සටහන් කරගෙන නොමැති බවය. ඉදිරිපත් වූ කරුණු සලකා බැලූ අතිරේක මහේස්ත්‍රාත්වරයා සැකකරුවන් ලබන 23 දක්වා රිමාන්ඩ් භාරයේ තැබීමට නියම කළ අතර එදින පරීක්ෂණ වල ප්‍රගතිය වාර්තා කරන ලෙස රහස් පොලිසියට නියම කළේය. මේ අතර පොලිස්පති පූජිත් ජයසුන්දර මහතාගේ පුත්‍රයාගේ විවාහ මංගල උත්සවය ජනවාරි මස 02 වන දා පෙරවරු 6.30ට කොළඹ ගංගාරාම විහාරස්ථානයේ පැවැත්වීමට නියමිතව ඇති බවත් ඊට අනුබද්ධ උත්සවයක් එදිනම සවස 7.00ට මීගමුවේදී පැවැත්වෙන බවත් ඒ සඳහා සහභාගීවීමට අවසර ලබාදෙමින් බන්ධනාගාර කොමසාරිස්වරයාට නියෝගයක් නිකුත් කරන ලෙසත් පූජිත ජයසුන්දර මහතා මෙහිදී අධිකරණයෙන් ඉල්ලීමක් කර තිබේ. එහිදී විනිසුරු ආදිත්‍ය පටබැඳිගේ මහතා පවසා ඇත්තේ එවැනි නියෝගයක් සිදුකිරීමට අධිකරණයට බලයක් නොමැති බවත් එම ඉල්ලීම බන්ධනාගාර කොමසාරිස් ජනරාල්වරයාගේ අවධානයට යොමුකිරීමට පියවර ගන්නා ලෙසත් ය. මෙම සිද්ධිය සම්බන්ධයෙන්ම රිමාන්ඩ් භාරයේ පසුවන හිටපු ආරක්ෂක ලේකම් හේමසිරි ප්‍රනාන්දු මහතා විසින් ඉදිරිපත් කළ ඇප පෙත්සමද අද කොළඹ මහාධිකරණ විනිසුරු මංජුල තිලකරත්න මහතා ඉදිරියේ කැඳවනු ලැබුවේය. එහිදී විනිසුරුවරයා නීතිපතිවරයාට නියම කළේ එම නඩුවට අදාළ විරෝධතා තිබේනම් ඒවා ජනවාරි මස 9වනදා ඉදිරිපත් කිරීමට පියවර ගන්නා ලෙසයි.", "URL": "https://lankatruth.com/si/?p=87398", "Category": "පුවත්", "Parent URL": null}