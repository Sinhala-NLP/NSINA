{"Source": "Lankatruth", "Timestamp": "June 10, 2020", "Headline": "ප්‍රතිපත්තිගරුක, විනයගරුක පාර්ලිමේන්තුවක් සඳහා ජාතික ජන බලවේගයට ඡන්දය දෙන්න", "News Content": "ප්‍රතිපත්තිගරුක, විනයගරුක පාර්ලිමේන්තුවක් සඳහා ජාතික ජන බලවේගයට ඡන්දය ලබා දෙන්නැයි ජනතා විමුක්ති පෙරමුණේ නායක අනුර දිසානායක මහතා අවධාරණය කරයි. ඒ මහතා මේ බව පැවසූවේ පැලවත්ත බත්තරමුල්ලේදී පැවති මාධ්‍ය හමුවක් අමතමිනි. එම මාධ්‍ය හමුව සඳහා ජාතික ජන බලවේගයේ ලේකම්, වසංගත රෝග පිළිබඳ විශේෂඥ වෛද්‍ය නිහාල් අබේසිංහ මහතා, ජාතික විද්වත් සංවිධානයේ ආර්ථික ප්‍රතිපත්ති කමිටුවේ සභාපති, ශ්‍රි ජයවර්ධනපුර විශ්වවිද්‍යාලයේ ගණකාධිකරණ අධ්‍යයන අංශයේ ජ්‍යෙෂ්ඨ කථිකාචාර්ය, ආචාර්ය අනිල් ජයන්ත ප්‍රනාන්දු මහතා එක්වී සිටි අතර එහිදී ඔවුන් දැක්වූ සම්පූර්ණ අදහස්… අනුර දිසානායක මහතා “ජනාධිපතිවරයා මාර්තු 02වැනි දින පාර්මේන්තුව විසුරුවා හැරීමෙන් පසුව මහ මැතිවරණය අප්‍රේල් 25වැනි දින පැවැත්වීමට නියමිතව තිබුණා. එහෙත් පැතිර ගිය කොවිඞ් 19 වසංගතය හේතුවෙන් එම දිනය කල් තැබීමට සිදුවුණා. ඒත් ඇත්තටම ආණ්ඩුවේ අරමුණ වී තිබුණේ මළමිනී මතින් හෝ එම දිනයට මැතිවරණය පැවැත්වීමයි. නමුත් මැතිවරණ කොමිෂන් සභාව ජනතාවගේ ආරක්ෂාව වෙනුවෙන් මැතිවරණය කල් තැබීමට පියවර ගත්තා. මැතිවරණ කොමිෂන් සභාව පසුගියදා තම නීතීඥවරුන් මගින් ශ්‍රේෂ්ඨාධිකරණයට දන්වා තිබුණේ සෞඛ්‍ය අංශවල නිර්දේශ ලැබීමෙන් පසුව මැතිවරණය පැවැත්වීම සඳහා සති 09-11 අතර කාලයක් අවශ්‍ය බවයි. ඒ අනුව මහ මැතිවරණය අගෝස්තු මාසයේ මැද භාගයේ පැවැත්වීමට නියමිතව තිබෙනවා. මෙම දිනය මේ සතිය තුළ ප්‍රකාශයට පත් කරන බව මැතිවරණ කොමිසම මේ වන විට කියා තිබෙනවා. අපේ රටේ ආණ්ඩු ක්‍රම ව්‍යවස්ථාව අනුව විධායකයේ, ව්‍යවස්ථාදායකයේ හා අධිකරණයේ අඛණ්ඩතාව අපේක්ෂා කරනවා. ජනාධිපතිවරයෙකුගේ මරණයෙන් පසුව ඉක්මණින්ම අගමැතිවරයා එම ධුරයේ දිවුරුම් දෙන්නේ ඒ අනුවයි. එසේම ධුර කාලය නිමා වීමට පෙර නව ජනාධිපතිවරයෙක් තෝරා පත් කර ගන්නේද ඒ නිසයි. අග්‍රවිනිශ්චයකාරවරයාගේ කාලය අවසන් වුවහොත් ඉක්මණින්ම වැඩබලන අගවිනිසුරුවරයෙක් පත් කරනු ලබනවා. එසේම විසුරුවා හරින අවස්ථාදීම ව්‍යවස්ථාදායකය, එනම් නව පාර්ලිමේන්තුව මාස 03ක කාලයක් තුළ රැස්කළ යුතු බව සඳහන් වෙනවා. නමුත් වසංගතය හේතුවෙන් මැතිවරණය පැවැත්වීම කල් තැබීම නිසා ඒ අඛණ්ඩතාව බිඳවැටී තිබෙනවා. දැන් ඇත්තටම මේ වන විට රට පාලනය කරන්නේ ගෝඨාභය රාජපක්ෂ ජනාධිපතිවරයා ලෙසත්, මහින්ද රාජපක්ෂ අගමැතිවරයා ලෙසත්, චමල් රාජපක්ෂ අමාත්‍ය ධූර කිහිපයක වගකීමක් ලෙසත්, බැසිල් රාජපක්ෂ ජනාධිපති විවිධ කාර්ය සාධක බලකායේ ප්‍රධානියෙකු ලෙසත් එක පවුලක් විසින් රට පාලනය කරමින් තිබෙනවා. මේ කිසිවත් ප්‍රජාතන්ත්‍රවාදී මූලධර්මයන්ට හෝ ජනතාවගේ පරමාධිපත්‍ය බලයට යටත් පාලනයක් නෙමෙයි. මේ තත්වය තුළ නව පාර්ලිමේන්තුවක් පත් කර ගැනීම සඳහා හැකි ඉක්මණින් මැතිවරණයක් පැවැත්විය යුතුව තිබෙනවා. එහිදී අප සැලකිල්ලට ලක්කරන කරුණු 03ක් තිබෙනවා. මැතිවරණය හේතුවෙන් කිසිදු පුරවැසියෙක් කොවිඩ්-19 වසංගතයේ ගොදුරක් බවට පත් නොවිය යුතුයි. ඒ වගේම මැතිවරණ රාජකාරි කරන කිසිදු රජයේ නිලධාරියෙක් අවදානමට ලක් නොවිය යුතුයි. එසේම මැතිවරණයට තරග කරන සියලු දේශපාලන පක්ෂවලට සාධාරණ හා සමාන අවස්ථා ලැබිය යුතුයි. මේ අනුව මැතිවරණ කොමිසම විසින් මැතිවරණය පැවැත්විය යුතුව තිබෙනවා. ජාතික ජන බලවේගය ලෙස අපි මැතිවරණයට රට පුරාම ශක්තිමත් කණ්ඩායමක් ඉදිරිපත් කර තිබෙනවා. මේ වන විට ජනාධිපතිවරයා බලයට පත්වී මාස 06කට වැඩි කාලයක් ඉක්මවාගොස් තිබෙනවා. ජනාධිපතිවරයා බලයට පත්වූයේ හුදු පාක්ෂික ඡන්දවලින් පමණක් නොව විවිධ අපේක්ෂා සහිත සමාජ තීරුවල ඡන්දයද ලබාගනිමිනුයි. එහෙත් මෙම වන විට ජනාධිපතිවරයා තමන්ට ඡන්දය ප්‍රකාශ කළ ජනතාවගේ අපේක්ෂාවන් විශාල ලෙස බිඳ දමා තිබෙනවා. ආයතනවල ප්‍රධානීන් ලෙස දූෂිතයන් වෙනුවට විද්වතුන්, ක්ෂේත්‍රයේ අත්දැකීම් ඇති අය පත්කරනු ඇතැයි ඔවුන් සිතා සිටියා. එහෙත් පැරණි චෝදනා ලැබූවන්ම පත් කිරීමෙන් එම බලාපොරොත්තු බිඳ වැටී තිබෙනවා. එසේම ඔහුගේ මැතිවරණ වේදිකාවලදී ජනතාවට විශාල ආර්ථික සහන ලබා දෙන බව ප්‍රකාශ වුණා. නමුත් එම සහන නොලැබුණා පමණක් නොව බදු පැනවීම් මගින් පාරිහෝජන භාණ්ඩවල මිල විශාල ලෙස ඉහළ ගොස් තිබෙනවා. අද කුස්සියේ රාක්කයේ තිබෙන්නේ බඩු නෙමෙයි, බදු. ආණ්ඩුව ජනතාවගේ ආර්ථික බලාපොරොත්තු මුළුමනින්ම බිඳ දමා තිබෙනවා. ඇත්තටම මේ ආර්ථික සහන කප්පාදුව ඇරඹුණේ කොවිඞ් 19 වසංගත තත්වය නිසා නෙමෙයි. ඊට පෙර ජනවාරි මාසයේම ආණ්ඩුව විශ්‍රාම වැටුප් වැඩිවීම නතර කෙරුවා. රාජ්‍ය සේවකයින්ගේ වැටුප් වැඩිකිරීම්, දීමනා නතර කෙරුවා. වත්මන් පාලනය වෙනුවෙන් ඡන්දය ප්‍රකාශ කළ තවත් කණ්ඩායමක් ජනාධිපතිවරයා, මහින්ද රාජපක්ෂ ආණ්ඩුවේ සිටි පැරණි අය වෙනුවට නව පිරිසක් මැතිවරණයට ඉදිරිපත් කරනු ඇතැයි අපේක්ෂා කළා. මහින්ද රාජපක්ෂම වරක් ප්‍රකාශ කළා තමන් පැරදුණේ දූෂිත ඇමතිවරුන් නිසා කියලා. තමන් ළඟ ෆයිල් තිබෙන බවද ඔහු කියා තිබුණා. නමුත් ඒ සියලු දෙනාම මෙවරත් අපේක්ෂකයින් ලෙස ඉදිරිපත් වී සිටිනවා. පරිසරය ගැන සැලකිලිමත් වූ පිරිසගේ බලාපොරොත්තු බිඳවැටී තිබෙනවා. ගල්කිස්ස වෙරළ සිදුවීම, විල්පත්තු නව ගැසට් පත් නිකුත් කිරීම, එහි රක්ෂිත ප්‍රදේශවල කෝමාරිකා වැවීමට ඉඩදීම, අලි මංකඩවල් වසා දමමින් අඹ වැවීමට යාම, වැලි හා පස් ජාවාරමට ඉඩදීම ආදී පරිසර විරෝධී ක්‍රියාමාර්ග හේතුවෙන් ඔවුන් කළකිරී සිටිනවා. එසේම තවත් කණ්ඩායමක් ජනතාවගේ බලාපොරොත්තු කඩ කළා. පසුගිය ජනාධිපතිවරණයෙන් පසුව එක්සත් ජාතික පක්ෂයේ ගම් මට්ටමේ විශාල පිරිසකට රැකියා අහිමි වුණා. ආණ්ඩුවට සම්බන්ධ අයගේ විවිධ පීඩාවන්ට ලක්වීමට සිදුවුණා. නමුත් එජාප නායකත්ව මට්ටමින් අපි දුටුවේ එම පාක්ෂිකයන්ගේ ගැටලුවලට මැදිහත්වීමක් නෙමෙයි. ඔවුන්ගේ ප්‍රධාන අරමුණ නායකත්ව ගැටුමයි. සජිත් – රනිල් අතර ගැටුම, සිරිකොත අල්ලා ගැනීමේ ගැටුම, වෘත්තීය සමිතියේ බලය අල්ලා ගැනීම ආදී වශයෙන් ඔවුන්ට ප්‍රමුඛ වූයේ ඒවායි. තමන් වෙනුවෙන් වැඩ කිරීම නිසා පීඩාවට පත්වූවන් වෙනුවෙන් මැදිහත් වෙන්න ඔවුන් අසමත් වුණා. දැන් ආණ්ඩුව 2/3 ගැන කථාවක් නැති තරම්. යුද්ධය ජයග්‍රහණය කිරීමෙන් පසුව 2010 දී වත් ආණ්ඩුවට 2/3ක් ගන්න බැරිවුණා. එවර එය ලබා ගත්තේ එජාපයේ 20ක් පමණ වරප්‍රසාද දී ආණ්ඩුවට අරගෙනයි. මෙවරත් ආණ්ඩුව උත්සාහ කරන්නේ එම කණ්ඩායම්වලින් පිරිසක් එකතුකර ගැනීමටයි. ඒ නිසා වරප්‍රසාද වෙනුවෙන්, මුදල් වෙනුවෙන් ප්‍රතිපත්ති මාරු කරන පිරිස් පාර්ලිමේන්තුවට යැවීමෙන් තේරුමක් නැහැ. මුදලට විකිණෙන, ප්‍රතිපත්ති විරහිත පිරිස් පාර්ලිමේන්තුවට යැවීමෙන් පලක් නැහැ. ජාතික ජන බලවේගය ජනතාවගේ හඬ පාර්ලිමේන්තුව තුළ සැබෑ ලෙසම නියෝජනය කිරීමට සූදානම්. පළමු කරුණ ලෙස අපි ජාතික ජන බලවේගය ලෙස ඉදිරිපත් කර ඇත්තේ ප්‍රතිපත්තිගරුක කණ්ඩායමක්. ජනතාව අතර පවතින්නේ පවතින පාර්ලිමේන්තුව අශිෂ්ට බවට වන අදහසකුයි. එය මිරිස් කුඩු ගහන, වතුර බෝතල් හළන, නිදා ගන්න, පිහි රැගෙන එන, ආගමික ග්‍රන්ථවලින් පහර දෙන, අසභ්‍ය වචන කියන තැනක් බවට වන අදහසකුයි. දෙවැනි කරුණ ලෙස අපි ඒ වෙනුවට පාර්ලිමේන්තුවට ශිෂ්ටත්වය රැගෙන එන කණ්ඩායමක් ඉදිරිපත් කර තිබෙනවා. පසුගිය පාර්ලිමෙන්තුවේ ජනතා විමුක්ති පෙරමුණේ අප මන්ත්‍රීවරුන් හයදෙනාගේ හැසිරීම පිළිබඳව කිසිවෙකුටවත් විවේචනයක් නැහැ. එසේම පාර්ලිමේන්තුව අපරාධකරුවන්, මත්පැන් නිෂ්පාදකයින්, ප්‍රධාන සහල් ජාවාරම්කාරයින්, ප්‍රධාන වැලි පස් කපන්නන්, බාර් අයිතිකරුවන්ගෙන් පිරී තිබුණා. එය ශුද්ධ කළ යුතුව තිබෙනවා. තෙවැනි කරුණ ලෙස අපි ශිෂ්ටසම්පන්න හොඳ මිනිසුන් ජාතික ජන බලවේගය ලෙස මැතිවරණයට ඉදිරිපත් කර තිබෙනවා. පාර්ලිමේන්තුව ඔවුන්ගෙන් පිරවීමට ජනතාවට අවස්ථාව ලැබී තිබෙනවා. ගවගාලක් ලෙස ජනතාවගේ හෙළාදැකීමට ලක්වූ පාර්ලිමේන්තුව ශුද්ධ කළ හැක්කේ ඔවුන්ටම පමණයි. ගෝඨාභය ජනාධිපතිවරයා බලයට පත්කිරීම සහය දී බලාපොරොත්තු බිඳවැටුණු පිරිසටත් එජාපයට ඡන්දය දී බලාපොරොත්තු බිඳවැටුණු පිරිසටත් ජාතික ජන බලවේගය සමග මේ රට වෙනුවෙන් නව ගමනක් යාමට අපි ආරාධනා කරනවා.” රට ගොඩනගන ජාතික වැඩපිළිවෙළ පිළිබඳව ජනතාව අතර හොඳ සංවාදයක් ඇතිකර ගැනීමට අපට අවශ්‍යයි ජාතික විද්වත් සංවිධානයේ ප්‍රධාන ලේකම් වෛද්‍ය නිහාල් අබේසිංහ මහතා… “2019 ජනාධිපතිවරණයේදී අපි ජාතික ජන බලවේගයේ ජාතික ප්‍රතිපත්ති ජනතාව අතරට ගෙනයාම ආරම්භ කළා. මෙවර මහ මැතිවරණයේදීත් අපි ජනතාව සමග අපේ ජාතික ප්‍රතිපත්ති සාකච්ඡාවට ලක් කිරීමට අපේක්ෂා කරනවා. පසුගිය මැතිවරණයේදී වැඩි අවධානයක් යොමු වුණේ ජාතික ප්‍රතිපත්තිවලට වඩා වෙනත් සංවේදී කාරණාවලටයි. නමුත් අපි විශ්වාස කරන්නේ රට ගොඩනැගීම සඳහා ජාතික ප්‍රතිපත්ති පිළිබඳව ජනතාව අතර පුළුල් සංවාදයක් සිදුවිය යුතු බවයි; එමගින් එම ප්‍රතිපත්ති ක්‍රියාත්මක කළ හැකි කණ්ඩායමක් බලයට පත් කළ යුතු බවයි. ජාතික ජන බලවේගයේ මහ මැතිවරණයේ අපේක්ෂක කණ්ඩායම තුළ ජාතික විද්වත් සංවිධානයේ 50කට වැඩි පිරිසක් නියෝජනය කරනවා. ජාතික ලයිස්තුව තුළත් ඔවුන් නියෝජනය කරනවා. අපි එක් එක් ක්ෂේත්‍රවල විශේෂඥයින් සහභාගි කරගනිමින් අපි රට ගොඩනගන ජාතික වැඩපිළිවෙළක් සම්පාදනය කර තිබෙනවා. ජනතාව අතර ඒ පිළිබඳව හොඳ සංවාදයක් ඇතිකර ගැනීමට අපට අවශ්‍යයි. අපේ රටේ 1926 වර්ෂයේ සිට 1977 දක්වා ශක්තිමත් මහජන සෞඛ්‍ය සේවයක් ක්‍රියාත්මක වුණා. ඉන්පසු එය පෞද්ගලීකරණයට විවෘත කරමින් දුර්වල කරනු ලැබුවා. එත් අදටත් එය නොනැසී පැවතීමේ වැදගත්කම අපට මෙම කොවිඞ් 19 වසංගතය විසින් පෙන්වා දුන්නා. විවෘත ආර්ථිකයේ අන්තයට ගිය රටවල ජනතාවගේ සෞඛ්‍යය කොවිඞ් 19 තත්වය හමුවේ බිඳවැටෙනු අපි දුටුවා. අපිට අඩුපාඩුකම් සහිතව වුවත් මහජන සෞඛ්‍ය සේවයක්, වසංගත රෝග මර්දන ඒකකයක්, රට පුරා පැතුරුණු රෝහල් පද්ධතියක් තිබෙනවා. අපට කොවිඞ් තත්වයට මේ තරම් සාර්ථකව මුහුණදීමට හැකිවුණේ ඒ නිසයි. අපි ජාතික ජන බලවේගය විදිහට නිදහස් සෞඛ්‍යය, නිදහස් අධ්‍යාපනය පුළුල් කිරීමට හා ශක්තිමත් කිරීමට යෝජනා ඉදිරිපත් කර තිබෙනවා. රාජ්‍ය අංශයේ අත්‍යාවශ්‍ය සේවා ශක්තිමත් කිරීමටත් පරිසරය ආරක්ෂා කිරීමටත් යෝජනා කර තිබෙනවා.” වසර 72ක් ගෙන ආ මෙම ආර්ථිකයට අර්බුදයක් හමුවේ මාස 02ක් ඔරොත්තු දීමට හැකියාවක් නැහැජාතික විද්වත් සංවිධානයේ ආර්ථික ප්‍රතිපත්ති සම්පාදක කමිටුවේ සභාපති ආචාර්ය අනිල් ජයන්ත මහතා “ජාතික ආර්ථිකය ගොඩනැගීම අද බොහෝ දෙනාගේ මාතෘකාවක් වී තිබෙනවා. ඇත්තටම අපිට ගොඩනැගීමට ආර්ථිකයක් තිබුණේ නැහැ. සෑම පුද්ගයෙක්ම රුපියල් ලක්ෂ 05කට වැඩි ණයකරුවෙක් කර තිබියෙදී, ආනයන වියදම අපනයන ආදායමට වඩා දෙගුණයක්ව තිබියෙදී, අතළොස්සක් ආර්ථික ප්‍රතිලාභ ලබමින් සිටියෙදී එම අසාර්ථක ආර්ථික ක්‍රමයම නගා සිටුවීමෙන් පලක් නැහැ. අපේ පාලකයන් වසර 72ක් ගෙන ආ මෙම ආර්ථිකයට අර්බුදයක් හමුවේ මාස 02ක් ඔරොත්තු දීමට හැකියාවක් නොතිබුණ බව අපි දැක්කා. අපි ආර්ථිකය සංවිධිත සැලැස්මකට අනුව ගොඩනැගීමට අපේක්ෂා කරනවා. රාජ්‍ය අංශය වගේම පුද්ගලික අංශයටත් එහි වගකීම් පැවරෙනවා. සියලු දෙනා ආර්ථිකයට සම්බන්ධ කර ගැනෙනවා. එය එකිනෙකා මත රඳා පවතින ආර්ථිකයක්. නිදසුනක් විදිහට කෘෂිකර්මය ගත්තොත් ගොවීන් පමණක් නෙමෙයි. බීජ නිෂ්පාදකයින්, කෘෂි යන්ත්‍රසූත්‍ර නිෂ්පාදකයින්, බෙදාහරින්නන්, පාරිභෝගිකයින් මේ සියලු දෙනා එකිනෙකා සම්බන්ධයි. මේ තත්වය තුළ නිෂ්පාදකයාට වගේම පාරිභෝගිකයාටත් ප්‍රතිඵල ලැබෙනවා. තොරතුරු තාක්ෂණය මගින් එකිනෙකා සම්බන්ධ වෙනවා. එසේම අපි මිනිසුන්ට ශක්තිමත් ආර්ථිකයක් ලබා දෙනවා වගේම මනුෂ්‍යත්වය, සාරධර්ම හා පරිසරය රැකගනිමින් අර්ථිකය ඉදිරියට ගෙනියාමට ප්‍රමුඛතාව ලබාදෙන යෝජනා ඉදිරිපත් කර තිබෙනවා. එවැනි වැඩපිළිවෙළක් ක්‍රියාත්මක කළ හැකි හොඳ මිනිසුන් අපි අපේක්ෂකයින් ලෙස ඉදිරිපත් කර තිබෙනවා. ජනතාව මෙම වැඩපිළිවෙළ ජයග්‍රහණය කිරීමට සක්‍රීය ලෙස මැදිහත් වෙමින්, විවේචන ඉදිරිපත් කරමින් දායක වුණොත් අපි යහපත් රටක් ගොඩනැගිය හැකියි.” මාධ්‍යවේදීන් නැගූ ප්‍රශ්නවලට පිළිතුරු දෙමින්… උද්ඝෝෂණයට පහරදීම… “ආණ්ඩුවේ හැම නීතියක්ම උපයෝගි කරගන්නේ ආණ්ඩුවේ ආරක්ෂාවට සහ ආණ්ඩුවට එරෙහිවන්නන් මර්දනය කිරීමටත්. විශාල ආන්දෝලනයකට තුඩු දුන්නා තොන්ඩමන් ඇමතිවරයාගේ අවමගුල. එයට කිසිදු නිරෝධායන නීතියක් බලපෑවේ නැහැ. ආණ්ඩුව එතනදී නිරෝධායන නීති උල්ලංඝනයට උත්තේජනය සැපයුවා. ඒ වගේම සෞඛ්‍ය අංශ නිර්දේශකොට තිබුණා ලංකාවට ඇතුල්වන කුමන තරාතිරමක කෙනෙක් වුවත් පීසීආර් පරීක්ෂණය කළ යුතු බවට. නමුත් ඇමරිකන් එ.ජ. තානාපති නිලධාරියෙක් එය උල්ලංඝනය කරනවිට ආණ්ඩුව අතපය හකුළගෙන හිටියා. ආණ්ඩු හිතවාදී උද්ඝෝෂණ ආණ්ඩුව විසින් ආරක්ෂා කරනවා. ආණ්ඩුවට හිතකර වූ සිරිකොත ඉදිරිපිට උදඝෝෂණයේදී ආණ්ඩුව නිහඩව ඉන්නවා. නමුත් ආණ්ඩුව ප්‍රශ්න කරන උද්ඝෝෂණවලදී ආණ්ඩුව පහර දෙනවා. පෙරටුගාමී සමාජවාදී පක්ෂයේ උද්ඝෝෂණයට පහරදීම හා පැහැරගෙන යෑම අපි මුළුමනින්ම හෙළාදකිනවා. එය ආණ්ඩුවේ ඝාතන, මර්දන මුහුණුවර එළියට පැමිණීමක්. පොලිසිය මහේස්ත්‍රාත්වරයාගෙන් ඉල්ලන්නේ උද්ඝෝෂකයින් නිරෝධායන මධ්‍යස්ථානවලට ගෙනියන්න අවසර දෙන්න කියලා. රිමාන්ඞ්භාරයට පත්කළ පසුව රඳවන්නේ කොහෙද කියන එක වෙනම කාරණයක්. එනිසා මෙම අත්අඩංගුවට ගැනීම කිසිදු නීතියකට යටත්ව කළ එකක් නෙවෙයි. ජනාධිපතිවරයත් ආණ්ඩුවත් ඇමරිකන් එක්සත් ජනපදයේ වුවමනාවන් අනුව කටයුතු කරන පාලනයක්. පීසීආර් පරීක්ෂණය නොකළ තානාපති නිලධාරියා ආරක්ෂා කරන ප්‍රකාශ තමයි ආණ්ඩුව කළේ. ඒ වගේම ප්‍රචණ්ඩකාරී පහරදීමෙන් ආණ්ඩුව පෙන්වන්න උත්සහ කරනවා ඇමරිකන් එක්සත් ජනපදයේ සුරතලුන් තමන් බව. ඇයි? එම්සීසී ගිවිසුම ගැන සාකච්ඡාවක් තිබෙනවා. ආණ්ඩුවේ ඇතැම් ප්‍රබලයින්ගේ බිරිඳ ඇමරිකන් පුරවැසියෙක්. දරුවන් ඇමරිකන් පුරවැසියන්. ඒ නිසා ලාංකීය මාතෘ භූමියට වඩා තමන්ගේ ඇත්ත මාතෘ භූමිය වන ඇමරිකාවට එරෙහිව එල්ලවන ප්‍රහාරයට ඔවුන් වඩා වැඩියෙන් කළබල වෙනවා. ඒ වගේම මේ ආණ්ඩුවේ මර්දනකාරිත්වය හදුනාගෙන එය පරාජයට පත්කළ යුතු වෙනවා.” මේ වගේ වෙලාවක නිහඬ හෝ සාමකාමී උද්ඝෝෂණයක්වත් කළ යුතුද?… “පළමු කාරණය තොන්ඩමන්ගේ මළගෙදරදී ආණ්ඩුවේ දෙබිඩිබව පෙන්නුවා. ආණ්ඩුව දහස් ගණන් ගෙන්වා මළගෙදර කරන ගමන් ජනතාවට සාමකාමී උද්ඝෝෂණයක්වත් කරන්න එපා කියනවා. බන්දුල ගුණවර්ධන සංගීත ප්‍රසංග පවත්වනවා. ඇතැම් මාධ්‍ය ආයතන සංගීත ප්‍රසංග පවත්වනවා. ටිකට් එක බලපත්‍රයක් ලෙස භාවිතා කරන්න පුළුවන් කියනවා. එසේ තිබියදී ආණ්ඩුව කොහොමද නිරෝධායන නීති ගැන කතා කරන්නේ. ආණ්ඩුව නිරෝධායන නීති පවා යොදා ගන්නේ තමන්ට එරෙහිවන්නන් මර්දනයට. ආණ්ඩුව පළමුව ආදර්ශය ලබාදිය යුතුයි. මේ තරම් ව්‍යසනයකදී පවා ආණ්ඩුව ඡන්දය පවත්වන්න උත්සහ කළා. ඒ තමයි ආණ්ඩුවේ දෙබිඩි බව.” විදෙස්ගත ශ්‍රී ලාංකිකයින් මෙරටට ගෙන්වීම… “එය ඉතාම සංවේදී ප්‍රශ්නයක්. රට තුළ පාලිත තත්වයක් ඇති කරලා තිබෙන තත්වයක් තුළ විදෙස්ගත පිරිස් ලංකාවට ගෙන්වීම නොකළ යුතුයි කියලා ජනතාව කල්පනා කරන්න පුළුවන්. නමුත් ආණ්ඩුවක වගකීම වන්නේ රට තුළ ජීවත් වන පුරවැසියන් වගේම කුමන තැනක ජීවත් වන පුරවැසියෙක් සම්බන්ධයෙන් වුවද ආණ්ඩුවට වගකීමක් බැඳීමක් තිබෙනවා. විශාල ලෙස මෙම ප්‍රශ්නය පැන නැගී තිබෙන්නේ මැදපෙරදිග කලාපය තුළ සිටින ලාංකිකයින් පිළිබඳවයි. ඇතැම් අය පාස්පෝර්ට් එක නැතුව ඉන්නවා. අවසර කාලය ඉක්මවා ගිය අය ඉන්නවා. එනිසා බොහෝ පිරිස් විවිධ ගොඩනැගිලිවල ගාල්කොට තිබෙනවා. ඇතැම් අයට රෝගය බෝවීමේ අවධානම තිබෙනවා. ඇතැම් අයට රෝගය බෝ වෙලා. එම පුරවැසියන් තම මාතෘ භූමියට ගෙනයන්න කීම අතිශය මානුෂිකයි; යුක්තිසහගතයි. මේ බොහෝ අය විදෙස්ගත වූයේ තමන්ගේ නිවස තනාගැනීම, දරුවන්ට අධ්‍යාපනය ලබාදීම, අවම වශයෙන් කුඩා වාහනයක් මිලදී ගැනීම. මෙවැනි ප්‍රාථමික අවශ්‍යතා වෙනුවෙන් විදෙස්ගත වුනේ. දරුවා දමා අම්මා, දරුවා දමා තාත්තා, බිරිද දමා ස්වාමිපුරුෂයා, විදෙස්ගත වුනා. අවුරුදු හතර පහ තමන්ගේ බිරිද, ස්වාමියා හෝ දරුවන් දකින්නේ නැති අය. මොන තරම් ආණ්ඩුව ආකාරුණිකද මළකඳවත් තමන්ගේ දරුවන්ට බිරිඳට දැක බලාගන්න බැරිකරනවානම්. එක් මන්ත්‍රීවරයෙක් කියනවා ගෙනල්ලා තියාගන්න තැනැක් නැහැ කියලා. ඒ අතර ආණ්ඩුව තමන්ගේ අයථා ගනුදෙනුවලට සහය දෙන්නන්ට ධනය බලය ඇත්තන්ට ලංකාවට එන්න අවසර දීලා තිබෙනවා. නමුත් විදෙස්ගතව ඉන්නේ ගමේ අසරණ ජනතාව. දැනට වාර්තා වෙලා තිබෙනවා 40,000ක් පමණ ලංකාවට එන්න අයදුම් කරලා තිබෙනවා කියලා. අපි ආණ්ඩුවට කියනවා ඉන් 20,000ක් අපි බාරගන්නම් ලංකාවට ගෙන්වලා දෙන්න කියලා. ආණ්ඩුව ඉතිරි 20,000 බාරගන්න. සෞඛ්‍ය නිර්දේශ මත අපි ආහාර පාන ලබාදී බාලගන්නම්. අපේ රටේ කිසිදු පුරවැසියෙක් විදෙසගතව මිය යා යුතු නැහැ. මේ ඇමතිවරු තමන්ගේ බිරිඳට දරුවන්ට මේ දේ වුනානම් කියලා කල්පනා කරලා බලන්න.” මැතිවරණ කොමිසමේ පිළිබඳ ඇති කතාබහ… “මැතිවරණ කොමිසමේ සාමාජිකයින් අතර ගැටුමක් නැහැ කියලා සභාපතිවරයා පවසා තිබුණා. නමුත් මැතිවරණ කොමිසම සහ ආණ්ඩුව අතර ගැටුමක් තිබෙනවා. එහි හරය මොකක්ද? ස්වාධීන මැතිවරණයකට බාධාව වන්නේ ආණ්ඩුව. ඒ නිසා ස්වාධීන මැතිරවරණ කොමිස නිර්දේස සහ නියෝග ලබාදෙන්නේ ආණ්ඩුවට. මුදල් බෙදීම, මැතිවරණයට ආණ්ඩුවේ වාහන භාවිතය, පත්කිරීම්, මාරුකිරීම් ගැන නියෝග දෙන්නේ ආණ්ඩුවට. මැතිවරණ කොමිසමේ වගකීම තමයි මැතිවරණයට ඉදිරිපත් වෙන සියලු දෙනාට සාධාරණ හා ස්වාධීන මැතිවරණයකට මුහුණ දීමට අවස්ථාව සලසාදීම. ඒ සඳහා මාර්ගෝපදේශනය ලබාදීම. දැන් සිදුවෙලා තිබෙන්නේ නියාමනයට භාජනය වූ දේශපාලන පක්ෂ මැතිවරණ කොමිසම නියාමනය කරන්න යෑමයි. ආණ්ඩුවේ රාජ්‍ය දේපළ භාවිතා කිරීම මැතිවරණ කොමිසම විසින් නියාමනය කළ යුතුයි. එවිට ආණ්ඩුව මැතිවරණ කොමිසම නියාමනය කරන්න යෑම තමයි මේ ගැටුම. ආණ්ඩුවේ ඇතැම් ප්‍රහාර පුද්ගලයින්ගේ ජාතිකත්වය භාෂාව මත පදනම් වූ ප්‍රහාරයි. එය සාධාරණ නැහැ. ආණ්ඩුව මේ උත්සහ කරන්නේ තමන්ට රිසි පරිදි මැතිවරණය පවත්වාගෙන යෑමේ වටපිටාව සකස් කර ගැනීමටයි. ආණ්ඩුවට සැලැස්මක් තිබුණා අප්‍රේල් 25 ඡන්දය තියන්න. එම බල න්‍යාය පත්‍රයට මැතිවරණ කොමිසම හරස් වුනා. ඒ වේදනාව තමයි මේ ආණ්ඩුව මුදා හරින්නේ. මැතිවරණ කොමිසමේ සාමාජිකයින් අවධානය යොමු කළ යුත්තේ සාධාරණ හා ස්වාධීන මැතිවරණයක් පැවැත්වීමේ නිගමනයන් කෙරෙහි විනා ඡන්දය ලබාදිය යුත්තේ කාටද නැද්ද යන්න ගැන නොවෙයි. නමුත් පුරවැසියෙක් ලෙස වංචනිකයෙකුට දූෂිතයෙකුට අපරාධකරුවෙකුට ඡන්දය දෙන්න එපා කියූ විට ඇතැම් පුද්ගලයින් ඒ කිව්වේ තමන් ගැන යැයි උපකල්පනය කිරීමත් ගැටලුවක්. සාමාන්‍යයෙන් හොරුන්ට දූෂිතයින්ට ඡන්දය දෙන්න එපා කියන එක සාමාන්‍ය ප්‍රකාශනයක්. එක්සත් ජාතික පක්ෂය ආණ්ඩුව වෙලාවේදීත් රාජපක්ෂලා සමඟ ගනුදෙනුවක් තිබුණා. ඔවුන්ගේ අපරාධ යටගහන්න නඩු කල්දාන්න උදව් කළා. ෆයිල් යටගහන්න උදව් කළා. එක්සත් ජාතික පක්ෂ කණ්ඩායමක් අතර සහ රාජපක්ෂලා අතර සමීප සම්බන්ධතාවයක් තිබුණා. දැනුත් දෙගොල්ල ආරක්ෂා කරනවා. දැන් එක්සත් ජාතික පක්ෂයේ අභ්‍යන්තර ගැටුම නිර්මාණය වෙලා තිබෙන්නේ ආණ්ඩුවේ අය අතර ඩීල් තිබුණද නැද්ද කියන කාරණය හේතුවෙන් නෙවෙයි. ඔවුන්ගේ නායකත්වය විසඳාගන්න බැරි අර්බුදයක්. එය ජනතාවගේ ප්‍රශ්න හේතුකොට ගෙන නොවෙන බව පැහැදිලියි. මොකද මේ කණ්ඩායම් දෙකේම ආණ්ඩුව සමඟ ගනුදෙනු කරපු, කරන අය ඉන්වා. ඔවුන්ට රාජපක්ෂලා එක්ක ගනුදෙනුවක් හැමදාම තිබෙනවා.”", "URL": "https://lankatruth.com/si/?p=93947", "Category": "පුවත්", "Parent URL": null}