{"Source": "Lankatruth", "Timestamp": "April 2, 2021", "Headline": "තිදෙනෙකුට මරු කැඳවා පළා ගිය කන්ටේනර් රියදුරුගේ ජීවදත්ත තොරතුරු ව්‍යාජ ඒවා බව හෙළිවෙයි", "News Content": "කාන්තාවන් තිදෙනකු මරණයට පත් කරමින් තවත් පුද්ගලයකුට බරපතළ තුවාල සිදු කරමින් ඊයේ (01) නුවරඑළිය හග්ගල ප්‍රදේශයේදී අනතුරක් සිදු කර පළාගිය කන්ටේනර රථයේ රියදුරා මෙතෙක් අත්අඩංගුවට ගැනීමට නොහැකි වී ඇතැයි වාර්තා වේ. මෙම කන්ටේනර රථය යුනිලීවර් සමාගමේ සබන් තොගයක් ප්‍රවාහනය කරමින් තිබියදීමෙම අනතුර සිදුව ඇති අතර රියදුරා අත්අඩංගුවට ගැනීම සඳහා එම ආයතනය වෙතින් රියදුරා පිළිබඳ තොරතුරු සොයා බැලීමේදී මෙම රියදුරා අදාළ සමාගමට ලබාදී ඇති ජීව දත්ත තොරතුරු ද ව්‍යාජ ඒවා බවත් ලිපිනයද ව්‍යාජ එකක් බවත් පොලිස් ආරංචි මාර්ග පවසයි. සිද්ධියෙන් මියගොස් ඇත්තේ ඇල්ල කරඳගොඩ පදිංචි මිලිනා වෛද්‍යරත්න (51) ලක්ෂ්මි ලියනගේ (52) සහ කවීෂා සෙව්වන්දි (20) නමැති තිදෙනෙකි.ලක්ෂ්මි ලියනගේ සහ කවිෂා සෙව්වන්දි මව සහ දියණිය වන බවත් අනෙක් කාන්තාව ඔවුන්ගේ ඥාතිවරියක බවත් ත්‍රිරෝද රථය පැද වූ ඩබ්ලිව්.එම්. නිශාන්ත 43 නමැත්තා සිද්ධියෙන් බරපතළ තුවාල ලබා ඇත. ඔවුන් ඊයේ පෙරවරුවේ මහනුවර දළදා මාලිගාවේ පූජාවකට සහභාගි වී නුවරඑළිය හග්ගල මාර්ගය හරහා ඇල්ල බලා ගමන් කරමින් සිටිය දී දහවල් 12.30 ට පමණ මෙම අනතුර සිදුවී ඇති බව පොලිසිය කියයි. මෙවැනි ව්‍යාජ තොරතුරු ලබා දෙමින් පුද්ගලයකුට මෙරට ප්‍රමුඛ පෙළේ සමාගමක රැකියාවක් කළ හැකි දැයි යන්න විශේෂයෙන් සොයා බැලිය යුතුව පවතී. මීට පෙර කොරෝනා වෛරසය රට තුළ පැතිරීමට මුල් වූමිනුවන්ගොඩ බ්‍රැන්ඩික්ස් ආයතනයේද සේවක සේවිකාවන්ගේ තොරතුරු සොයා බැලීමේදීසේවකයින් බොහෝ පිරිසකගේ පෞද්ගලික තොරතුරු ආයතනය සතුව නොමැතිවූබවට මාධ්‍ය වාර්තා පළවිය. මෙවැනි වගකීම් විරහිත ආයතන පිළිබඳව සොයා බලා නිසි පියවර ගැනීමඊට වගකිව යුතු රාජ්‍ය ආයතනයන්හි කාර්යභාරය වේ. කරුණු මෙසේ හෙයින් ආයතන වලට රියැදුරන් ඇතුළු සේවකයන් බඳවා ගැනීමේදී ඔවුන්ගේ ජීව දත්ත තොරතුරු පිළිබඳව වඩාත් සැලකිලිමත් විය යුතු බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසනවා.", "URL": "https://lankatruth.com/si/?p=114219", "Category": "පුවත්", "Parent URL": null}