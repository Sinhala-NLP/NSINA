{"Source": "Lankatruth", "Timestamp": "March 13, 2018", "Headline": "අල්ලස් නඩුවෙන් නිදහස් කරන්නැයි ඉල්ලූ ගෝඨාගේ පෙත්සම 22 සලකා බලයි", "News Content": "ඇවන්ගාඩ් නඩුවට අදාළව අල්ලස් හෝ දූෂණ චෝදනා විමර්ශන කොමිසම විසින් ගොනු කර ඇති නඩුවෙන් තමා ඇතුළු සැකකරුවන් නිදහස් කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා ඉදිරිපත් කළ ප්‍රතිශෝධන පෙත්සම ලබන 22 වනදා සලකා බලන බව අභියාචනාධිකරණය අද (13) දැනුම් දී ඇත. ගාලු වරායේ ඇවන්ගාඩ් මැරිටයින් සමාගමට පාවෙන අවි ගබඩාවක් පවත්වාගෙන යෑමට ඉඩ ලබාදීම තුළින් රජයට රුපියල් බිලියන 11.4ක් පාඩු කලේ යැයි අල්ලස් හෝ දූෂණ විමර්ශන කොමිසම විසින් මෙම නඩුව පවරා තිබේ. මෙහි එක් චූදිත තැනැත්තියක වන ආරක්ෂක අමාත්‍යාංශයේ හිටපු අතිරේක ලේකම් දමයන්ති ජයරත්න මහත්මිය මේතෙක් අත්අඩංගුවටගෙන නැති අතර ඇය රාජ්‍ය සේවක නීතී රීති උල්ලංඝණය කරමින් නීතිවිරෝධී ලෙස විදේශගත වී සිටින්නීය. හිටපු ආරක්ෂක ලේකම් ගෝඨාභය රාජපක්ෂ, ඇවන්ගාඩ් සභාපති නිශ්ශංක සේනාධිපති, හිටපු යුද හමුදා මේජර් වඩුගේ ප්‍රනාන්දු, හිටපු යුද හමුදා මේජර් කරුණාරත්න අධිකාරි එගොඩවෙල, හිටපු නාවික හමුදාපති අද්මිරාල් සෝමතිලක දිසානායක, හිටපු නාවික හමුදාපති ජයනාත් කොළඹගේ සහ හිටපු නාවික හමුදාපති වයිස් අද්මිරාල් ප්‍රැන්සිස් ජයරත්න යන අය මෙහි සෙසු සැකකරුවෝ වෙති. දිල්රුක්ෂි ඩයස් වික්‍රමසිංහ මහත්මිය අල්ලස හෝ දූෂණ චෝදනා විමර්ශන කොමිසමේ අධ්‍යක්ෂ ජනරාල් ලෙස සිටි සමයේ මෙම නඩුව එම කොමිසම විසින් ගොනු කරණ ලදී.", "URL": "https://lankatruth.com/si/?p=49019", "Category": "පුවත්", "Parent URL": null}