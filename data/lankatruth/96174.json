{"Source": "Lankatruth", "Timestamp": "September 7, 2020", "Headline": "විස්ස පුපුරයි – අලි සබ්‍රි ඇමතිගේ සාක්ෂි මෙන්න", "News Content": "ආණ්ඩුව විසින් මේ වනවිට නිල ගැසට් නිවේදනයෙන් ප්‍රකාශයට පත් කර ඇති 20වන ආණ්ඩුක්‍රම ව්‍යවස්ථා කෙටුම්පත සම්බන්ධයෙන් ආණ්ඩුව තුළ ප්‍රබල මතගැටීමක් නිර්මාණය වී තිබෙන බවට සාක්ෂි අනාවරණය වෙමින් තිබේ. මේ බව වඩාත් තහවුරු වී තිබෙන්නේ අද (07) ආණ්ඩුවේ දිනමිණ පුවත්පතට අධිකරණ ඇමති අලි සබ්‍රි මහතා විසින් ලබාදී තිබෙන සම්මුඛ සාකච්ඡාවකිණි. ඔහු එහිදී ප්‍රකාශකර ඇත්තේ මේ වනවිටත් එම කෙටුම්පත සම්බන්ධයෙන් නීතිපතිවරයාගේ අනුමැතිය හෝ කැබිනට් අනුමැතිය ලැබී නැති බව ය. එම සාකච්ඡාවේදී ඔහු එය ප්‍රකාශ කර ඇත්තේ “එම කෙටුම්පත සලකා බලලා මෙම පණත් කෙටුම්පත පාර්ලිමේන්තුවට ඉදිරිපත් කරණවාද කියලා කැබිනට් මණ්ඩලය මගින් තීරණය කරන්න ඕනෑ. ඒ අනුව කැබිනට් අනුමැතියට යටත්ව ඉදිරි කටයුතු කරනවා. මේ කෙටුම්පත නීතිපතිවරයාට යොමු කළා. නීතිපතිවරයා ඔහුගේ මතය ප්‍රකාශ කළ විට මෙය ඉදිරිපත්කළ යුත්තේ මොන පදනමක් යටතේද කියලා සාමාන්‍ය ව්‍යවස්ථා ප්‍රතිපාදන ක්‍රියාවලිය යටතේ අප ඉදිරි කටයුතු කරගෙන යනවා.” යනුවෙන් ය. නමුත් පසුගිය 03වන බ්‍රහස්පතින්දා දිනමිණ පුවත්පතේම මුල් පිටුවේ මේ සම්බන්ධයෙන් පල කර තිබූ ප්‍රවෘත්ති දෙකකින් අවධාරණය කර තිබුනේ නීතිපතිවරයාගේ අනුමැතියත් කැබිනට් මණ්ඩලයේ අනුමැතියත් මෙම කෙටුම්පතට ලැබී ඇති බව ය. මෙම පරස්පර විරෝධී කරුණුවලින් තහවුරු වී තිබෙන්නේ කෙටුම්පත ගැසට් මගින් ප්‍රකාශයට පත්කළ පසු ඊට එරෙහිව විශාල වශයෙන් ආණ්ඩුව තුළ මතගැටීම් නිර්මාණය වී ඇති බව ය. පසුගිය දෙවනදා කැබිනට් මණ්ඩල රැස්වීම තුළ මේ සම්බන්ධයෙන් උණුසුම් වාග් සංග්‍රාම ඇතිවුණු බවට අනාවරණය වී තිබිණි. ඉන් පසුව අධිකරණ ඇමතිවරයා 07වනදා දිනමිණ පුවත්පතට ලබාදී ඇති සම්මුඛ සාකච්ඡාවෙන් පැහැදිලි වී තිබෙන්නේ මෙම කෙටුම්පත සම්බන්ධයෙන් පසුගිය සතියේ තැබූ ඉදිරි පියවර ආපසු ගැනීමේ තත්වයක් උද්ගතව ඇති බව යැයි දේශපාලන විශ්ලේෂකයෝ මත දක්වති.", "URL": "https://lankatruth.com/si/?p=96174", "Category": "පුවත්", "Parent URL": null}