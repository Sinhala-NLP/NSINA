{"Source": "Lankatruth", "Timestamp": "September 15, 2019", "Headline": "“ඇල්ල” රැක ගැනීමේ පරිසර වැඩසටහනක් හෙට සහ අනිද්දා දෙදින පුරා", "News Content": "පසුගිය දා ගිනි ගැනීමට ලක්වූ සමස්ත ලෝකයටම ඉතා වටිනා පරිසර කලාපයක්වන ඇල්ල රොක් කඳුපන්තිය සහ ඒ ආශ්‍රිත පරිසර කලාපය ආරක්ෂා කර ගැනීමේ අරමුණින් හෙට(16) සහ අනිද්දා දිනයන්හි පරිසර වැඩසටහන් රැසක් ක්‍රියාත්මක කිරීමට තීරණය කර ඇති බව සමාජවාදී තරුණ සංගමයේ ජාතික සංවිධායක එරංග ගුණසේකර මහතා නිවේදනයක් නිකුත් කරමින් සඳහන් කර ඇත. ජනතාව දැනුවත් කිරීමේ අත්පත්‍රිකා බෙදීමේ වැඩසටහනක්, ජනතාව දැනුවත් කිරීමේ ගම්මාන සාකච්ඡා, රාවණා ඇල්ල අවට පිරිසිදු කිරීමේ ශ්‍රමදානයක්, වීදි නාට්‍ය වැඩසටහනක් මේ යටතේ ක්‍රියාත්මක කිරීමට නියමිත බව එම නිවේදනයේ වැඩිදුරටත් දැක්වේ. මෙම සාකච්ඡා සහ ක්‍රියාමාර්ග සමඟ ජීවයේ අයිතිය සංවිධානයේ කැඳවුම්කරු සමන්ත විද්‍යාරත්න, ආචාර්ය ෂම්මික ලියනගේ, ඇල්ල වෙළඳ සංගමයේ සභාපති මලිත් ද සිල්වා, ඇල්ල සංචාරක හා වාණිජ මණ්ඩලයේ උප ලේකම් හා යුතුකම නොනැවති ඉදිරියට සංවිධානයේ ලේකම් ගීතාන් ශාලින්ද, දුංහිද සහෘදයෝ සංවිධානයේ සභාපති අනිල් මංජුල, ඉහළ ඌවේ පරිසර මිතුරෝ සංවිධානයේ සභාපති කමල් ‌දේශප්‍රිය, ඇල්ල ප්‍රාදේශිය සභාවේ ජවිපෙ මන්ත්‍රී පුබුදු ගිම්හාන, ඇල්ල මහජන සෞඛ්‍ය පරික්ෂකතුමා, ඇල්ල පොලිසීය නියෝජනය කරමින් එහි නිලධාරි මහතෙකු හා සමාජවාදී තරුණ සංගමයේ ජාතික සංවිධායක එරංග ගුණසේකර ඇතුළු පිරිසක් හා එම ප්‍රදේශයේ ව්‍යාපාරිකයන් පිරිසක් සම්බන්ධ වී ඇත.", "URL": "https://lankatruth.com/si/?p=80853", "Category": "පරිසර", "Parent URL": null}