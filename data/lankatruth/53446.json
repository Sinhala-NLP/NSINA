{"Source": "Lankatruth", "Timestamp": "June 2, 2018", "Headline": "සෞදියේ අමාත්‍ය මණ්ඩල සංශෝධනයක්", "News Content": "සෞදි අරාබියේ අමාත්‍ය මණ්ඩල සංශෝධනයක් අද(2) ප්‍රකාශයට පත් කර ඇත. අමාත්‍යමණ්ඩල සංශෝධනයට අනුව කම්කරු ඉස්ලාමීය කටයුතු සහ සංස්කෘතික අමාත්‍යධූර වෙනස් කර ඇති බව වාර්ථා වේ. සෞදියේ ඔටුන්න හිමි කුමරු ලෙස මොහොමඩ් බින් සල්මාන් කුමරු පත් කිරීමෙන් අනතුරුව සෞදි අරාබියේ කැපී පෙනෙන වෙනස්කම් සිදු කරනු ලැබිනි. සිනමාශාලා සඳහා පනවා තිබූ තහනම ඉවත් කිරීමට සහ ස්ත්‍රී පුරුෂ ඕනෑම අයකුට ප්‍රසංගවලට සහභාගීවීමට ඉඩ සැලැසීම සඳහා සෞදියේ ඔටුන්න හිමි කුමරු පසුගිය මාස කිහිපයේදී නීති වෙනස් කළේය. එම බොහෝ නීති දශක ගණනක් පැවැති නීති වූ අතර එමගින් සෞදියේ ආගමික පොලිසියට වැඩි බලයක් ද ලබා දී තිබිණි. එසේම පසුගිය දිනක ලිංගික අඩත්තේට්ටම් නෛතික වැරදි ලෙස නම් කරමින් එම නීති කඩ කරන්නන්ට දඬුවම්ද නියම කෙරුණි. සෞදි අරාබියේ ආහාර සම්බන්ධ නීති ප්‍රතිසංස්කරණ ද පසුගිය දිනක සිදු කරන ලදී. මෙවැනි නීති ප්‍රතිසංස්කරණ හදුන්වාදීමත් සමඟ මොහොමඩ් බින් සල්මාන් කුමරු ප්‍රගතිශීලී ප්‍රතිසංස්කරණවාදියෙකු ලෙස ඇතැම් පිරිස් හඳුන්වා තිබිණි. සල්මාන් කුමරු සිය පිය රජු යටතේ සෞදි උප අග්‍රාමාත්‍යවරයා ලෙසද කටයුතු කරයි. සෞදියේ ශුද්ධ වූ මැකා නගරයට වාර්ශීකව හජ් වන්දනාවේ පැමිණෙන බැතිමතුන් පිළිබඳ සලකා බැලීමට රාජකීය කොමිසමක් පත් කර ඇති අතර එහි සභාපති ධූරය සල්මාන් කුමරු දරයි.", "URL": "https://lankatruth.com/si/?p=53446", "Category": "විදෙස් පුවත්", "Parent URL": null}