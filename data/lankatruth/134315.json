{"Source": "Lankatruth", "Timestamp": "May 14, 2022", "Headline": "ගෝඨා පොලිස්පතිව ගෙන්වා මතක හිටින පාඩමක් උගන්වයි", "News Content": "ශ්‍රී ලංකා පොදුජන පෙරමුණේ මන්ත්‍රීවරුන් ගෝඨාභය රාජපක්ෂ විසින් අද (14) ජනාධිපති මන්දිරයට කැඳවූ අතර පොලිස්පතිවරයා ද එහි කැඳවා දෝෂාරෝපණ කර ඇති බවට මාධ්‍ය වාර්තා පළවේ.  අරලියගහ මන්දිරයට රැස්වී සිටි එම පක්ෂයේ මන්ත්‍රිවරුන්ට පොලිස්පතිවරයා හමුවේ නිදහසේ අදහස් දැක්වීමට ගෝඨාභය රාජපක්ෂ විසින් ඉඩ ලබාදී ඇත. එම අවස්ථාවෙන් ප්‍රයෝජන ගත් මන්ත්‍රීවරුන් තමන්ගේ දේපළ ආරක්ෂා කිරීමට පොලිසිය ක්‍රියාත්මක නොවූ බවට දෝෂාරෝපණ එල්ල කර ඇත.  ජනාධිපති මන්දියේදී පොහොට්ටු පක්ෂයේ මන්ත්‍රිවරුන් වෙනුවෙන් කැඳවූ රැස්වීමකට පොලිස්පතිවරයා සහභාගී කරවා ඇත.  මෙම අවස්ථාව අතිශයින්ම දේශපාලනික පක්ෂයක රැස්වීමක් බවත් එයට පොලිස්පතිවරයා කැඳවීම සහ පොලිස්පතිවරයා එම රැස්වීමට සහභාගී වී දෝෂදර්ශනයට පාත්‍රවීම අපකීර්තිමත් සිද්ධියක් බව සමාජ මාධ්‍ය ඔස්සේ අදහස් පළ කරන්නන් මේ වනවිටත් දක්වා තිබේ.  මේ අතර ඉදිරියේදී එක් මන්ත්‍රීවරුන්ගේ ආරක්ෂාවට පොලිස් නිලධාරීන් හය (06) දෙනෙකු බැගින් යෙදවීමේ සූදානමක් පවතින බවට මාධ්‍ය වාර්තා කර ඇත.", "URL": "https://lankatruth.com/si/?p=134315", "Category": "පුවත්", "Parent URL": null}