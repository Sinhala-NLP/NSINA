{"Source": "Lankatruth", "Timestamp": "February 20, 2019", "Headline": "ජාතික රූපවාහිනී බලධාරීන් වෘත්තීය සමිති නායකයින් මර්ධනය කරයි", "News Content": "ශ්‍රී ලංකා රූපවාහිනී සංස්ථාවේ සිදුවන දූෂණ සහ අක්‍රමිකතා විසඳනු වෙනුවට ඊට එරෙහිව කටයුතු කරන වෘත්තීය සමිති නායකයින් දඬයම් කිරීමේ සහ බලපෑම් කිරීමේ ක්‍රියාපිළිවෙතක් බලධාරීන් විසින් අනුගමනය කරන බව වාර්තා වේ. රූපවාහිනී සංස්ථාවේ මේ වනවිට සිදුව ඇති වංචා හා දූෂණවලට එරෙහිව සහ සේවකයන් අරඹයා අත්තනෝමතිකව දියත් කර කර ඇති අසාධාරණ ක්‍රියා පිළිවෙතටත් පාලනාධිකාරියේ නිලධාරීන් පිරිසකගේ අත්තනෝමත්ක මූල්‍ය පාලනයටත් එරෙහිව එහි සේවකයන් වෘත්තීය සමිති සටනක් දියත් කර මේ වනවිට සති ගණනාවක් ගතව ඇත. සේවකයින් විසින් සිදුකරන අඛණ්ඩ සටනෙහි ප්‍රතිඵලයක් ලෙස මෙම දූෂණ සහ අක්‍රමිකතාවලට සම්බන්ධ අලෙවි කළමනාකරු පිළිබඳ වාර්තාවක් සතියක් ඇතුළත ලබාදෙන බව ප්‍රකාශ කර තිබූ නමුත් සතියක් ඉක්මවුවද කිසිදු වාර්තාවක් ලැබී නොමැත. මේ අතර සටනෙහි නිරත සේවකයන් කිහිපදෙනෙකුට ස්ථාන මාරුවීම් ලබාදී පසුගිය දා ලියුම් පැමිණ තිබෙන අතර අත්තනෝමතික ලෙස විධායක නිලධාරීන්ගේ සංගමයේ ලේකම් චන්දන සෙනවිරත්න මහතා අද(20) සිට සේවයෙන් ඉවත්කර තිබේ. රූපවාහිනී සංස්ථාව තුළ පවතින ගැටලු විසඳනවා වෙනුවට සේවකයින් සහ වෘත්තීය සමිති නායකයින් අරඹයා මර්ධනය ක්‍රියාත්මක කර තිබේ. මෙම අසාධාරණ සහ අනීතික ක්‍රියාවන්ට එරෙහිව තවදුරටත් වෘත්තීය සමිති සංවිධානය වීමටත් වෘත්තීය ක්‍රියාමාර්ග ගැනීමටත් සේවකයින් ක්‍රියාකරමින් සිටින බව විශ්වාසනීය ආරංචි මාර්ග පවසයි.", "URL": "https://lankatruth.com/si/?p=68688", "Category": "පුවත්", "Parent URL": null}