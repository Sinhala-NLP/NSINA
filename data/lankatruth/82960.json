{"Source": "Lankatruth", "Timestamp": "October 14, 2019", "Headline": "රට ගොඩනැගීමේ මූලික පදනම් තුනක් තිබෙනවා – නීතීඥ හමුවේදී අනුර කළ සම්පූර්ණ කතාව", "News Content": "“මා මෙතන නියෝජනය කළාට රටක් ගොඩනගනවා කියන්නේ තනි පුද්ගලයෙකුගේ ඉනිද්‍රජාලික ක‍්‍රියාවක් නෙවෙයි. සාමූහික ප‍්‍රයත්නයක්. මමත් ඒ සාමූහික ප‍්‍රයත්නයේ කොටස් කරුවෙක්. මේ මැතිවරණ ක‍්‍රියාදාමයේ නිරතව සිටින්නේ ඒ කොටස්කරුවෙක් ලෙසයි. අධිකරණ පද්ධතියේ ක‍්‍රියාකාරිත්වය ගැන අපේ සේනානායක මැතිතුමා හොඳින් පැහැදිලි කළා. මාධ්‍යයෙන් අපිට වාර්තා වෙන්නේ නඩුවක දෙපැත්තේ සාක්ෂි විභාගය, තීන්දුව ලබාදීම, හරස් ප‍්‍රශ්න ඇසීම වගේ දේවල්. නමුත් අධිකරණයේ ඇතුලාන්තය පිළිබඳව සේනානායක මැතිතුමා හොඳ විග‍්‍රහයක් ඉදිරිපත් කළා. අපි හැමදෙනාම යෙදී ඉන්න ඒ ඒ ක්ෂේත‍්‍රවල විශාල ඛේදවාචකයන් තියෙන්නේ. ඒ නිසා මේ තත්වය වෙනස් කිරීමේ දැඩි අවශ්‍යතාවයක් තිබෙනවා. අපේ මැදිහත්වීම සහ අරමුණ මේ ඛෙදවාචකයන් අවසන් කිරීමයි මේ අවස්ථාවේදී මම මූලික කරුණු තුණක් පදනම වශයෙන් අරගෙන පැහැදිලි කරනවා. ඊට පස්සේ වැඩි වෙලාවක් අපේ සාකච්ඡා වාරයට ඉඩ විවෘත කරන්න බලාපොරොත්තුවෙනවා. මම විශ්වාස කරනවා මූළික කරුණු තුනේ පදනම පිළිබඳව අපි කාටවත් විවාද නොතිබෙයි කියලා. පළමුව නීතියේ හා විධානයේ අධිපත්‍යය තහවරු කළ යුතුයි. රටක් ගොඩනැගීමට, පළමුකොටම නීතියේ හා විධානයේ ආධිපත්‍යය අද තියෙන්නේ කොතනද කියලා කල්පනා කරන්න ඕනෑ. අද තියෙන්නේ ධනවත් බලවත් අයට නීතිය ක‍්‍රියාත්මක නොවෙන, දුප්පත් දුබල අයට නීතිය ක‍්‍රියාත්මක වෙන තත්වයක්. මේ වගේ බේදයකින් තොරව නීතිය ක‍්‍රියාත්මක කරන රාජ්‍යයක් ගොඩනැගීම පළමුකොටම අපි සිදුකළ යුතුයි. මේ හැමදෙනාමත් සේනානායක මැතිතුමා කියූ පරිදිම නීතියට යටින් සිටිය යුතුයි. නමුත් ඉතිහාසය පුරාම නීතිය යටින් ඉන්න පිරිසක් වගේම නීතිය උඩින් ඉන්න පිරිසක් දකින්න ලැබෙනවා. නීතියේ ආධිපත්‍ය පිහිටවිය හැකි වන්නේ සෑම දෙනාම නීතියේ අධිපත්‍යයට යටින් රාජ්‍යයක් නිර්මාණය කිරීමෙන්. ඒ වෙනුවෙන් ක්ෂේත‍්‍ර තුනක පුළුල් ප‍්‍රතිසංස්කරණ අවශ්‍යව තිබෙනවා. අපරාධ පරීක්ෂණ දෙපාර්තමේන්තුව පොලිසිය අල්ලස් හෝ දූෂණ විමර්ශන කොමිෂන් සභාව, මූල්‍ය අපරාධ කොට්ඨාසය වගේ පරීක්ෂණ ආයතනවලින් අපරාධ විශාල ප‍්‍රමාණයක් හැලෙන බව අපි දන්නවා. පරීක්ෂණ දත්ත මත පදනම්ව නීතිපති දෙපාර්තමේන්තුව හෝ අල්ලස් කොමිෂන් සභාව වෙත නඩු පැවරීමේ බලය තිබෙනවා. ඒ අනුව අධිකරණයට නඩු ඉදිරිපත් කෙරෙනවා. ඒ නිසා පරීක්ෂණ පවත්වන ආයතනත් නඩු පැවරීමේ ආයතනයේත් විභාග කිරීමේ අධිකරණවලිනුත් ගැලවී යාමේ තත්වයක් අද ධනය සහ බලය තිබෙන අයට නිර්මාණය වී තිබෙනවා. එකකින් නැත්නම් අනිත් එකෙන් ගැලවී යන්න උත්සාහ කරනවා. මේ තැන් තුනෙන් එකකින් කෙසේ හෝ රිංගාගෙන යනවා. ඒ නිසා මේ ආයතන තුන ඉතා වැදගත් බලවත් ප‍්‍රතිසංස්කරණයකට ලක් කළ යුතුයි. පොලිසියට සොයන්න බැරි හැම අපරාධයක්ම සිදු කළේ ආණ්ඩුව. රෝහණ කුමාර, ලසන්ත වික‍්‍රමතුංග වගේ අය ඝාතනය, එක්නැලිගොඩ පැහැරගැනීම, ලලිත් කුගන් පැහැරගැනීම, පෝද්දල ජයන්තට පහරදීම, කිත් නොයාර් සහ උපාලි තෙන්නකෝන්ට පහරදීම වගේ අපරාධ සොයාගන්න බැරිවෙලා. මේ ඔක්කොම කළේ පහුගිය ආණ්ඩුව. මේ රටේ දක්ෂ පොලිස් දෙපාර්තමේන්තුවක් තියෙවනවා. නීතිපති දෙපාර්තමේන්තුවේ දක්ෂ නිළධාරීන් ඉන්නවා. හැබැයි දක්ෂ නිළධාරීන් යටකොට වෙනත් දේශපාලන වුවමනාවන් සහ වෙනත් බල කේන්ද්‍ර අනුව කටයුතු කරන ආයතනයක් බවට මේ ආයතන පත්වෙලා අධිකරණ පද්ධතියත් එහෙමයි. නීතියේ විධානයේ අධිපත්‍ය තහවුරු කිරීම වෙනුවෙන් මේ ආයතන තුනම විධිමත් ප‍්‍රතිසංස්කරණයන්ට ලක් කරන්න ඕනෑ. හේමක සේනානායක මහත්තයා ඉදිරිපත් කළ කරුණු ගණනාවකින් එකක්වත් පුද්ගල අරමුණු තිබුන ඒවා නෙවෙයි. නීතියේ විධානයේ ආධිපත්‍ය පිහිටුවීමට අපි වෑයම් කළ යුත්තේ කොහොමද කියලා පැහැදිලි කළා. දෙවනුව වංචා, දූෂණ, නාස්තිය නතර කිරීම හෝ ඉතා අවම මට්ටමට අඩු කිරීම. ඉහළට සිට පහළ දක්වා අපේ රට වෙලාගෙන තිබෙන විශාල පිළිලයක් මේක. රටත් ජනතාවත් දිනපතා ව්‍යසනයට ලක් කරන්නට පැතිරුණු පිළිලයක්. ජීවිත්වීම පිළිබඳ ගැටළුවකට මුහුණ දී සිටින අය කරන දේවල් සාධාරීණීකරණය කරනවා නෙවෙයි. නමුත් ඔවුන් ඒ තැන්වලට හෙළා අවසන්. හැබැයි ඉහළ ඉන්න අය මහජන ධනය කොල්ල කෑවේ ජීවත්වෙන්න බැරි නිසා නෙවෙයි. ලෝකය පුරා නිවාස ඇතුළු වත්කම් මිලදී ගන්න. මජර ජීවිත ගත කරන්න. ඒ වංචා දූෂණ නතර කරන්න ඕනෑ. ඒ විතරක් නෙවෙයි. මැති ඇමතිවරු, ජනාධිපති විශ‍්‍රාම ගියාම ලබාදෙන සියලු නඩත්තු කිරීම් නවත්වන්න ඕනෑ. ජීවත්වෙන්න විදිහක් නැත්නම් සමාජ ආරක්ෂණ අරමුදලෙන් යම් දීමනාවක් දෙන්න ඉඩ ලබාදෙන්න ඕනෑ. රට ගොඩනැගීමේ තුන්වෙනි පියවර ජාතික ආරක්ෂාව සහ ජාතික සමගියයි. ජාතික ආරක්ෂාව සහ ජාතික, මේ දෙකම එකට ගැටගැහිලා තියෙන්නේ අපේ රටේ ආරක්ෂාවට තිබෙන තර්ජනය කුමක්ද? රටක ආරක්ෂාවට තර්ජන එල්ලවිය හැකි ආකාර දෙකක් තියෙනවා. රට අභ්‍යන්තරයේ ගැටුම් සහ කෝලහල නිසා තර්ජන එල්ලවිය හැකියි. අනික විදේශ ආක‍්‍රමන හරහා තර්ජන එල්ලවිය හැකියි. දෙවැනි කාරණය ගත්තොත් මෑත අනාගතයේදී විදේශ සන්නද්ධ හමුදා අක‍්‍රමණයක් එල්ලවේයැයි හිතන්න බැහැ. එහෙමනම් අපේ රට මුහුණදීලා තියෙන්නේ අභ්‍යන්තර ආරක්ෂාව පිළිබඳ තර්ජනයකට. මේ තර්ජනයත් මොන මට්ටමේද තියෙන්නේ? එල්ටීටීඊ සංවිධානය තිබුණ කාලයේ ඔවුන්ට හමුදාමය බලයක්, නාවික ක්ෂේත‍්‍රයේ බලයක් සහ සීමිත ගුවන් බලයක් තිබුනා. ඒවාට මුහුණදෙන්න මුහුණට මුහුණ ලා සටන් කිරීමේ ත‍්‍රිවිධ හමුදාවක් අපේ රටට හිටියා. ඔවුන් යටතේ ජාතික ආරක්ෂාව පිළිබඳව විශාල සැලකිල්ලක් යොමු කර තිබුනා. අවශ්‍ය ස්ථානවල අධිආරක්ෂිත කලාප පිහිටුවා තිබුනා. තර්ජනයේ ස්වභාවය අනුව වෙනත් ආරක්ෂක විධි විධාන යොදන්න පියවර ගත්තා. එදා ජාතික ආරක්ෂාවට එල්ල වූ තර්ජනය අද ඒ ආකාරයෙන් නැහැ. අද පවතින ස්වභාවයට අනුව පියවර අනුගමණය කළ යුතුයි. මෑත කාලයේ අපේ රට තුළ ආරක්ෂක හමුදා සමග මුහුණට මුහුණ සටන් කිරීමේ ව්‍යාපාරයක් ගොඩනැගෙන්න ඉඩ නැහැ. උතුර කෙරෙහි හැම වෙලේම භීතියක් හදන පිරිසක් ඉන්නවා. නමුත් උතුරේ අම්ම තාත්තා දරුවෝ හදන්නේ යුද්දෙට නෙවෙයි. ඔවුන් යුද්ධයේ විනාශයේ වැඩිම ඛේදවාචක අත්විඳ තිබෙනවා. ඒනිසා එවැනි තත්වයක් යළි ගොඩනැගෙන්නට ඉඩ ඉතාම අඩුයි. එහෙමනම් අද ආරක්ෂාවට තිබෙන තර්ජනය කොතනද? අප්‍රේල් 21වනදා ප‍්‍රහාරයෙන් පස්සේ අපේ ආරක්ෂාවේ තර්ජනය තිබුනේ කොතනද? ජන කොට්ඨාසයන් ඇතුළේ අන්තවාදී කණ්ඩායම් නිර්මාණය වී එක ජන කොට්ඨාශයකින් තව ජන කොට්ඨාශයකට ප‍්‍රහාර එල්ල කරයි කියන බිය තුළයි ආරක්ෂාවේ මූලික තර්ජනය තිබෙන්නේ. අද අපේ රටේ තිබෙන ආරක්ෂක තර්ජනයේ මූළික ස්වභාවය මේක. මුස්ලිම් ජන කණ්ඩායම් ඇතුළේ අන්තවාදී කන්ඩායමක් ගොඩනැගිලා කතෝලික ජනතාවට ප‍්‍රහාරයක් එල්ල කළ. සිංහල ජන කණ්ඩායම් ඇතුළේ අන්තවාදී කණ්ඩායමක් ගොඩනැගිලා අකුරණදී, අලුත්ගමදී, දිගනදී තවත් ජන කණ්ඩායමකට පහර දුන්නා මේ තමයි අපේ රටේ මුහුණදී සිටින ආරක්ෂාවේ තර්ජනය. මේ තත්වයට මුහුණ දෙන්න පුළුවන් කොහොමද සිංහල සහ මුස්ලිම් ගම්මාන වෙන් වෙන සියළු ස්ථානවල බැරියර් දාල මේක කරන්න පුළුවන්. මේ පැත්තෙන ඒ පැත්තට යනකොට, ඒ පැත්තෙන් මේ පැත්තට එනකොට චෙක් කරලා මේ වැඩේ කරන්න පුලුවන්. ඒ වගේම විශාල හමුදා කණ්ඩායම් යුධ රථ මහ පාරේ ගැවසෙන්න ඇරලා. මේක කරන්න පුළුවන්. හැබැයි මේවා දකිනකොට ඒ රට ගැන හිතෙන්නේ ආරක්ෂාකාරී හැඟීමක්ද? නැත්නම් අනාරක්ෂිත බවේ හැඟීමක්ද? එහෙමනම් අනාරක්ෂිතභාවය පෙන්වමින් උත්තර දෙන්නත් පුළුවන්. සමහර අය උත්සාහ කරන්නේ ඒකට. හැබැයි අපේ යෝජනා කරන ආරක්ෂාව ඒක නෙවෙයි. කිසිදු අන්තවාදී කණ්ඩායමකට, බිහිවෙන්න, පෝෂණය වෙන්න, රැකෙන්න ඉඩ ලබානොදීමයි. අපේ පදනමේ පළවෙනි පියවර ඒක. හැබැයි මීට ඉස්සෙල්ලා මොකක්ද කළේ. ආරක්ෂක අමාත්‍යාංශයේ රහස් ගිණුමෙන් අන්තවාදී කණ්ඩායම් දෙකකටම එකවිට මුදල් ගෙවා පඩි නඩි ගෙවන එක තේරුම් ගන්නේ කොහොමද? ඒ පාලකයන්ට ඇත්තටම අන්තවාදය ඕනවුනා. ඒ ගොල්ලන්ට යුද්ධ ගැටුම් නැතිව බැහැ. ඒ නිසා ජාතික ආරක්ෂාව අපි ගොඩනගන්නේ අන්තවාදය වැලැක්වීමත් ජාතික සමගිය ගොඩනැගීමත් කියන පදනමෙන්. පාරේ යුද රථ ගැවසෙන්නේ නැති. බැරියර් නැති ආරක්ෂාවක් තුළින් පමණයි අපේ රටේ ඇත්ත ජාතික ආරක්ෂාව ගොඩනැගිය හැක්කේ. අපේ රට ගොඩනැගීමේ මූලික පදනම් තුන මෙන්න මේවා බව අපි විශ්වාස කරනවා. නීතියේ විධානයේ ආධිපත්‍යයත්, වංචා දූෂණ හා නාස්තියෙන් තොර පාලනයත් මහජන ආරක්ෂාව සහ ජාතික සමගිය ගොඩනැගීමත් පමණයි මේ ප‍්‍රශ්නයට උත්තරය. මේ අත්තිවාරම ගැන අපි කාටත් විවාදයක් නැති බව විශ්වාසයි. ඒ මත ගොඩනැගෙන ආර්ථික, අධ්‍යාපනික, සෞඛ්‍ය හෝ ප‍්‍රවාහන වැනි අනිකුත් ක්ෂේත‍්‍ර කෙරෙහි අපි අතරේ විසංවාදී මත, ප‍්‍රතිපත්ති තියෙන්න පුළුවන්. ඒ දේවල් ගැන සංවාද කරන්න අපි විවෘත මනසකින් සූදානම් වෙන්න ඕනෑ. ඒ සංවාදය අවසානයේ ක‍්‍රියාත්මක කරන සැලසුම් සකස් කළ යුතුයි. අන්න ඒ සම්බන්ධයෙන් ඔබට තිබෙන ප‍්‍රශ්න යොමු කරන්න ඉඩ සලසා දෙනවා. ඒ අනුව මතුවෙන සංවාදය වඩා ඵලදායී තත්වයක් ගනීවි. ඒ ඔස්සේ විසඳාගතයුතු ගැටළුවලට මෙතැනි සිට ඉඩ ලබාදෙනවා.”", "URL": "https://lankatruth.com/si/?p=82960", "Category": "පුවත්", "Parent URL": null}