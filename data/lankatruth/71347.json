{"Source": "Lankatruth", "Timestamp": "April 1, 2019", "Headline": "වදක තනතුරේ සම්මුඛ පරීක්ෂණ හෙට", "News Content": "වදක තනතුර සඳහා අයදුම්පත් යොමුකර ඇති 79 දෙනෙකුගේ සම්මුඛ පරීක්ෂණ හෙට(02) දිනයේ පැවැත්වෙන බව අධිකරණ හා බන්ධනාගාර ප්‍රතිසංස්කරණ අමාත්‍යාංශය පවසයි. හෙට දිනයේ පැවැත්වෙන බඳවාගැනීමේ සම්මුඛ පරීක්ෂණය බන්ධනාගාර ප්‍රතිසංස්කරණ දෙපාර්තමේන්තුවේ දී පැවැත්වීමට නියමිතව ඇති අතර අයදුම්පත් යොමුකර ඇති 79 දෙනා අතුරින් දෙදෙනෙකු වදක තනතුර සඳහා තෝරාපත්කර ගැනීමට නියමිතව ඇත. වදක තනතුර සඳහා අයදුම්පත් 102ක් ලැබී තිබුණු අතර බන්ධනාගාර දෙපාර්තමේන්තුවේ විශේෂ කණ්ඩායමක් විසින් එම අයදුම්පත් සළකාබැලීමෙන් අනතුරුව 79දෙනෙකු සම්මුඛ පරීක්ෂණ සඳහා කැඳවීමට තීරණය කර ඇත. ඇමරිකානු ජාතිකයෙකු ද වදක තනතුර සඳහා අයදුම්පත් ඉදිරිපත් කර තිබූ අතර ඒ සඳහා බඳවාගනු ලබන්නේ ශ්‍රී ලාංකික පුරවැසියන් පමණක් බැවින් ඔහුගේ අයදුම්පත ඉවත්කිරීමට තීරණය කර තිබිණි.", "URL": "https://lankatruth.com/si/?p=71347", "Category": "පුවත්", "Parent URL": null}