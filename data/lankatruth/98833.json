{"Source": "Lankatruth", "Timestamp": "October 29, 2020", "Headline": "වෙළඳ කලාප සේවක ප්‍රජාව ගැන හරිනි BOI සභාපතිට ලියයි", "News Content": "කොවිඩ් 19 වසංගත තත්වය හමුවේ නිදහස් වෙළඳ කලාපයේ කර්මාන්ත ශාලාවල සේවයේ යෙදෙන සේවක සේවිකාවන් මුහුණ දී ඇති ගැටලුවලට කඩිනමින් මැදිහත් වන ලෙස ඉල්ලා ජාතික ජන බලවේගයේ පාර්ලිමේන්තු මන්ත්‍රීනි ආචාර්ය හරිනි අමරසූරිය විසින් ආයෝජන මණ්ඩල සභාපති සුසන්ත රත්නායක වෙත ලිපියක් යොමු කර තිබේ. මිනුවන්ගොඩ බ්‍රැන්ඩික්ස් සමාගම ආශ්‍රිතව පැනනගුණු කොවිඩ් – 19 දෙවැනි රැල්ල හේතුවෙන් සේවක සේවිකාවන් බොහෝ දෙනෙකුට තමන්ගේ නේවාසිකාගාර තුළම අනිවාර්ය ස්වයං නිරෝධායනය වීමට සිදුව ඇති බව පෙන්වා දෙන ඇය ඔවුනට අත්‍යාවශ්‍ය ආහාර හා ඖෂධ ලබා ගැනීමට නොහැකිව සිටින බව දැනගන්නට ඇතැයි කියා සිටී. මේ අතරින්ද මෑන් පවර් සේවක සේවිකාවන්ගේ තත්වය අතිශය කණගාටුදායක බවත් ඔවුන්ගේ සුභසාධනය සොයාබැලීමට කිසිදු ආයතනයක් නොමැති බවත් බොහෝ දෙනෙකුට සති ගණනාවක් වැඩ නොමැති වීම හේතුවෙන් ආහාර මිලදී ගැනීමට වත්කමක් නොමැතිව සිටියෙදී සෙසු පිරිසට නිරෝධායන නීතිරීති හේතුවෙන් තමන්ගේ නවාතැන්පළවලින් බැහැරවීමට නොහැකිව සිටින බවද පෙන්වා දෙයි. මෙම සේවක සේවිකාවන්ට අදාළ ගැටලු විසඳීමට කඩිනමින් මැදිහත් නොවුණහොත් එය ඛේදවාචකයකින් කෙළවර විය හැකි බවද ඇයගේ ලිපියේ සඳහන්ය. මෙම සේවක සේවිකාවන් රටට විදෙස් විනිමය උපයන කම්හල්වල සේවයේ යෙදී සිටියවුන් බව මතක් කර දෙන හරිනි අමරසූරිය මන්ත්‍රීවරිය, ඔවුනට පිහිට අවශ්‍ය මෙහොතේ අත්හැර දමනු ලැබ තිබීම අතිශය කණගාටුදායක තත්වයක් බව කියා සිටියි. මෙම තත්වය අතිශය වගකීම් විරහිත හැසිරීමක් බව පෙන්වා දෙන ඇය එය මානුෂීය හා සදාචර මූලධර්ම උල්ලංඝනය කිරීමක් බවද ප්‍රකාශ කරයි. මෙම තත්වයට අදාළව කඩිනමින් කළ යුතු මැදිහත්වීම් කිහිපයක්ද ඇය විසින් ඉදිරිපත් කරනු ලැබ තිබේ. වෙළඳ කලාපය ආශ්‍රිතව ස්වයං නිරෝධායනයේ යෙදී සිටින සේවක සේවිකාවන්ට ආහාර හා අනෙකුත් අත්‍යාවශ්‍ය දේ කඩිනමින් බෙදාහැරීම – ගම්පහ දිස්ත්‍රික්කයේ කටාන, ඇවරිවත්ත, ජයවර්ධනපුර, අමන්දොළුව ග්‍රාම නිලධාරි වසම් හා වලාන, කෝවින්න යන ප්‍රදේශයන්හි මෙම ගැටලුව බරපතළය. මේ තත්වයෙන් පීඩාවට පත්ව සිටින සේවක සේවිකාවන් හා අවශ්‍යතා පිළිබඳ කඩිනම් සමීක්ෂණයක් සිදුකිරීම රජයේ ආයතන සහ සේවා යෝජකයන් සම්බන්ධකර ගනිමින් සේවකයන් පිළිබඳව සොයා බැලීම සඳහා උපදේශන යාන්ත්‍රණයක් ස්ථාපිත කිරීම මෙම කාලය තුළ සේවයේ යෙදී සිටින හෝ සේවයේ යෙදී නොසිටින සේවක සේවිකාවන්ගේ සුභසාධනය වෙනුවෙන් සේවා යෝජකයින්ට මාර්ගෝපදේශ ලබාදීම මෙම යොජනා අතර වේ. ආයෝජන මණ්ඩලයට මෙම වගකීමෙන් මඟහැරිය නොහැකි බව පෙන්වා දෙන හරිනි අමරසූරිය මන්ත්‍රීවරිය, සේවක සේවිකාවන්ගේ මූලික අවශ්‍යතා සම්පාදනය කිරීම වෙනුවෙන් ඔවුන්ගේ හාම්පුතුන් අවශ්‍ය ක්‍රියාමාර්ග ගන්නා බවට සහතික වන මෙන්ද ඉල්ලා සිටියි. මෙම ජාතික ව්‍යසනකාරී අවස්ථාවේ ඔවුන්ගේ යහපැවැත්ම සියලු දෙනාගේ වගකීමක් වන බව කියා සිටින ඇය මේ පිළිබඳව ආයෝජන මණ්ඩලය ධනාත්මක මැදිහත්වීමක් කරනු ඇතැයි අපේක්ෂාව පළ කරයි. ජාතික ජන බලවේගයේ පාර්ලිමේන්තු මන්ත්‍රීනි ආචාර්ය හරිනි අමරසූරිය විසින් ආයෝජන මණ්ඩලය වෙත යවන ලද ලිපියේ පිටපතක් නිමල් සිරිපාල ද සිල්වා කම්කරු අමාත්‍යවරයා වෙතද යොමු කරනු ලැබ ඇත.", "URL": "https://lankatruth.com/si/?p=98833", "Category": "පුවත්", "Parent URL": null}