{"Source": "Lankatruth", "Timestamp": "January 16, 2021", "Headline": "කොග්ගල වෙළඳ කලාපයේ කොරෝනා අවදානම ඉහළට – ආසාදිතයින් 54ක්", "News Content": "අද (16) වනවිට දින 06ක කාලයක් තුළ කොග්ගල නිදහස් වෙළඳ කලාපයේ ඇඟලුම් කම්හල් 03කින් කොවිඩ් – 19 ආසාදිතයින් 54 දෙනෙකු වාර්තා වී ඇති බවත් මෙම තත්වයත් සමග කොග්ගල වෙළඳ කලාපයේ පිහිටි අනිකුත් ඇඟලුම් කම්හල්වල සේවක සේවිකාවන් වෙතද කොවිඩ් වසංගතය පැතිරීයාමේ අවදානමක් මතුව ඇති බවත් හබරාදුව සෞඛ්‍ය වෛද්‍ය නිලධාරි වෛද්‍ය ප්‍රමෝද සිරිවර්ධන පවසයි. ඉකුත් 10 වැනි දින එක් ඇඟලුම් කම්හලක සේවකයෙකුට හා සේවිකාවකට කොරෝනා වයිරසය ආසාදනය වී ඇති බවට මුලින්ම තහවුරු වීතිබූ අතර මේ වනවිට මෙකී වසංගත තත්වය ඇඟලුම් කම්හල් 03ක් පුරා පැතිරී ගොස් ඇති බවද හබරාදුව සෞඛ්‍ය වෛද්‍ය නිලධාරිවරයා පවසයි. එක් ඇඟලුම් කම්හලකින් ආසාදිතයින් 34 දෙනෙකු වාර්තා වී ඇති අතර තවත් ඇඟලුම් කම්හලකින් ආසාදිතයින් 18 දෙනෙකුද තවත් ඇඟලුම් කම්හලකින් ආසාදිතයින් දෙදෙනකු වාර්තා වී ඇත. මෙකී අවදානම් තත්වය පිළිබඳ තමන් ගාල්ල දිස්ත්‍රික් සෞඛ්‍ය සේවා අධ්‍යක්ෂකවරයා දැනුවත් කිරීමට කටයුතු කර ඇති බවද හබරාදුව සෞඛ්‍ය වෛද්‍ය නිලධාරිවරයා පවසයි.", "URL": "https://lankatruth.com/si/?p=108495", "Category": "කොවිඩ් -19 (කොරෝනා ) පුවත්", "Parent URL": null}