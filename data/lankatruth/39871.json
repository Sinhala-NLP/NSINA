{"Source": "Lankatruth", "Timestamp": "August 25, 2017", "Headline": "සෞදිය නිසා අතහැර දැමූ ඉරාන – කටාර් තානාපති සබඳතා යළිත් ඇරඹේ!", "News Content": "වසර දෙකකට ආසන්න කාලයක් ඉරානය සමඟ නවතා දමා තිබූ රාජ්‍ය තාන්ත්‍රික සබඳතා යළිත් ආරම්භ කරන බවත්, ආපසු ගෙන්වා ගත් තම තානාපතිවරයා ඉතා ඉක්මනින් ඉරානයේ තෙහෙරාන් අගනුවරට යැවීමට පියවර ගන්නා බවත් කටාර් රාජ්‍යය කියයි. කටාර් විදේශ ඇමති තම තානාපති මොහොමද් බින් අබ්දුල්රහ්මාන් අල් තානී විශේෂ මාධ්‍ය හමුවක් පවත්වමින් මේ බව ප්‍රකාශ කර තිබේ. ඉරානය හා සෞදි අරාබිය අතර මතුවූ රාජ්‍යතාන්ත්‍රික අර්බුදයේදීසෞදි අරාබි රාජ්‍යය වෙත සහාය පළ කිරීමක් ලෙස කටාර් රාජ්‍ය සිය ඉරාන තානාපතිවරයා නැවත කැඳවනු ලැබීය. සෞදි රජයට එරෙහිව ජනතාව උසි ගන්වනවා යැයි චෝදනා කරමින්, ඉරාන ෂියා මුස්ලිම් ආගමික නායක ෂෙයික් නිමාර් අල් නිමාර්ට මරණ දඬුවම ලබා දීමට සුන්නි මුස්ලිම් රාජ්‍යයක් වන සෞදිය කටයුතු කළඅතර ඊට ෂියා මුස්ලිම් ඉරානය දැඩි විරෝධය පළ කළේය. ෂෙයික් නිමාර් අල් නිමාර්ට මරණ දඬුවම ලබා දීමෙන් කෝපයට පත් ඉරාන වැසියෝ තෙහෙරාන් අගනුවර සෞදි තානාපති කාර්යාලයට පහර දීමත් සමග සෞදිය, ඉරානය සමඟ සියලු රාජ්‍ය තාන්ත්‍රික සබඳතා නතර කරනු ලැබීය. එම සිදුවීමේදී කටාරය, සෞදියට සහාය පළ කරමින් ඉරානයේ සිටි කටාර් තානාපතිවරයා යළි ගෙන්වා ගනිමින් ඉරානය සමඟ රාජ්‍යතාන්ත්‍රික සබඳතා නතර කර කෙරිණි. ත්‍රස්තවාදයට සහාය පළකරන බව පවසමින් කටාර් රාජ්‍යය හුදෙකලා කර සියලු සබඳතා අත්හිටුවීමටත් සෞදිය ප්‍රමුඛ ගල්ෆ් කලාපීය රටවල් කිහිපයක් කටයුතු කර ඇති අතර සැපයුම් මාර්ග අහිමිව හුදෙකලා ව සිටින කටාරයට සහාය පළ කරන ඉරානය කටාරයට අවශ්‍ය ආහාර ඇතුළු අත්‍යාවශ්‍ය ද්‍රව්‍ය සැපැයීමට ඉදිරිපත්ව සිටී. හුදෙකලාව සිටින කාටාරය වෙත ඉරානය සහාය පළ කිරීමත් සමග දෙරට අතර නැවතත් රාජ්‍යතාන්ත්‍රික සබඳතා ආරම්භ කිරීමට වටපිටාව සැකසී ඇති අතර කටාරය ගත් තීරණයට ඉරානයද සිය ප්‍රසාදය පළකර ඇති බව වාර්තා වේ.", "URL": "https://lankatruth.com/si/?p=39871", "Category": "විදෙස් පුවත්", "Parent URL": null}