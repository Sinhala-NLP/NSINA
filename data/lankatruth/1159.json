{"Source": "Lankatruth", "Timestamp": "January 30, 2012", "Headline": "අධ්‍යාපනය විකිණීමට විරුද්ධව විද්වත්හු පෙළගැසෙති", "News Content": "ලෝක වෙළද සංවිධානයේ මෙහෙයවීමෙන් අධ්‍යාපනය විකිණිය හැකි භාණ්ඩයක් බවට පත්කරමින් සිටින බවත් මෙම තත්වය පරාජය කිරීම‍ට මහජනතාව අතර ඉතා පළල් සංවාදයක් ගොඩනැගීම කාලීන අවශ්‍යතාවක් බවත් නිදහස් අධ්‍යාපනය සුරැකීමේ ජාතික ව්‍යාපාරය අවධාරණය කරයි. එම ව්‍යාපාරයේ මෙහෙයවීමෙන් ”නිදහස් අධ්‍යාපන අයිතිය සුරකිනු” යන තේමාව යටතේ අද‍ (30) සවස කොළඹ මහජන පුස්තකාලයේ පැවති සම්මන්ත්‍රණයකදී මේ බව අවධාරණය කෙරිණි. නිදහස් අධ්‍යාපනය සුරැකීමේ ජාතික ව්‍යාපාරය බහුජන සංවිධාන ගණනාවක එකතුවකින් පිහිටුවාගෙන තිබේ. ජාතික විද්වත් වෘත්තික සංසදය, රජයේ වෛද්‍ය නිලධාරීන්ගේ සංගමය, විශ්වවිද්‍යාල ආචාර්ය සමිති සම්මෙලනය, පෞද්ගලික ‍වෛද්‍ය විද්‍යාලවලට එරෙහි වෛද්‍යවරු සංවිධානය, ලංකා විදුහල්පති සේවා සංගමය, ලංකා ගුරුසේවා සංගමය, ප්‍රජාතන්ත්‍රවාදය සහ සංවාදය සදහා විශ්වවිද්‍යාල ආචාර්යවරුන්ගේ එකතුව, සමාජවාදී ශිෂ්‍ය සංගමය යන සංවිධාන ඊට අයත්ය.", "URL": "https://lankatruth.com/si/?p=1159", "Category": "පුවත්", "Parent URL": null}