{"Source": "Lankatruth", "Timestamp": "November 2, 2017", "Headline": "ඩුලිප් විජේසේකර පාර්ලිමේන්තුවේ අකාර්යක්ෂම මන්ත්‍රීවරු අතරට", "News Content": "පසුගියදා ජනාධිපතිවරයා විසින් නියෝජ්‍ය අමාත්‍ය ධුරයෙන් ඉවත් කරනු ලැබූ ඩුලිප් විජේසේකර මන්ත්‍රීවරයා සිය ධුරය හෙබවූ පසුගිය වසර දෙකකට අධික කාලය තුළ සිය විෂයපතයට අදාලව පාර්ලිමේන්තුව තුළ කිසිදු ඉදිරිපත් කිරීමක් සිදුකර නොමැතිබව වාර්තා වේ. පාර්ලිමේන්තුවේ මන්ත්‍රීවරුන්ගේ ක්‍රියාකාරිත්වය සම්බන්ධයෙන් විශ්ලේෂණාත්මක තොරතුරු සපයන වෙබ් අඩවියක් විසින් මෙම තොරතුර අනාවරණය කර ඇත. එමෙන්ම ඔහු පාර්ලිමේන්තුවේ ක්‍රියාකාරීත්වය අනුව 211 වෙනියාද වෙයි. තවද පසුගිය මහින්ද රාජපක්ෂ ආණ්ඩුවේ එනම් 2012- 2015 අතර කලය තුළ මොහු පාර්ලිමේන්තුවේ ක්‍රියාකාරීත්වය අනුව 224 වන ස්ථානයේ පසුවේ. ඩුලිප් විජේසේකර මහතා තැපැල්, තැපැල් සේවා හා මුස්ලිම් ආගමික කටයුතු නියෝජ්‍ය අමාත්‍යවරයා ලෙස වත්මන් ආණ්ඩුවේ පසුගිය වසර දෙකක කාලය තුළ කටයුතු කළේය. මෙම දත්ත සටහන අනුව පාර්ලිමේන්තුවේ ඉහළම කාර්යක්ෂම මන්ත්‍රීවරු අතර ජනතා විමුක්ති පෙරමුණ නියෝජනය කරන මන්ත්‍රීවරු 06 දෙනාම සිටීමද විශේෂත්වයකි.", "URL": "https://lankatruth.com/si/?p=43369", "Category": "පුවත්", "Parent URL": null}