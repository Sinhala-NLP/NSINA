{"Source": "Lankatruth", "Timestamp": "January 15, 2020", "Headline": "පසුගිය ආණ්ඩුව ජාතික සම්පත් විකුණද්දි ඊට එරෙහි වූ අයම දැන් රාජ්‍ය දේපළ විකුණන්න පටන් අරගෙන", "News Content": "පසුගිය ආණ්ඩුව ජාතික සම්පත් විකුණද්දී ඊට එරෙහිව හඬ නගමින් විකුණූ සියලු සම්පත් නැවත ජාතියට ලබාදෙන බව පවසමින් බලයට පත්වූ වත්මන් ගෝඨාභය රාජපක්ෂ ආණ්ඩුව රාජ්‍ය සම්පත් විකිණීමට පටන්ගෙන ඇති බව ජාතික භික්ෂු පෙරමුණේ ලේකම් වකමුල්ලේ උදිත හිමියෝ පවසති. මාතර කිතුලේවෙළ විහාරස්ථානයේදී පසුගිය 13වනදා පැවති මාධ්‍ය සකච්ඡාවකදී උදිත හිමියෝ මේ බව ප්‍රකාශ කළ අතර එහිදී වැඩිදුරටත් අදහස් දැක්වූ වකමුල්ලේ උදිත හිමියෝ… “අද දේශීය සම්පත් විකිණීම කියන වචනයට බදුදීම කියන වචනය එසේ නැත්නම් 99 අවුරුදු බදුදීම කියන වචනය යොදාගෙන රටේ සම්පත් විදේශීය සමාගම්වලට විකුණමින් යනවා. ජනතා ප්‍රශ්න අමතක කරන්න. රන්ජන් රාමනායකගේ හඬපට අද රසකරමින් තලුමරණ ටොපියක් බවට පත්කරගෙන තිබෙනවා. නීතියේ ආධිපත්‍යය හෑල්ලු කරමින් එම දුරකථන සංවාද හඬපට රටපුරා සංසරණය කරමින් පවතිනවා. මේ කරන්නේ කුමක්ද? මේ කරන්නේ ජනතා ප්‍රශ්න යටගහන්න කරනා නිර්ලජ්ජිත උත්සාහයයි. එදා 19 වැනි ව්‍යවස්ථා සංසෝධනයෙන් ප්‍රජාතාන්ත්‍රවාදී අයිතිවාසිකම් රැසක් අත්කර දුන්නා. අද 19 වැනි ව්‍යවස්ථා සංශෝධනය වෙනස් කරන්න කතා කරනවා. එසේ කතා කරන්නේ කවුද? ලෝකයේ හොඳම ප්‍රජාතන්ත්‍රවාදය තියෙනවා කියන ඇමරිකාවේ පුරවැසියෙකුව සිට පැමිණි ජනාධිපතිවරයායි. මේ කරන්න යන්නේ කුමක්ද? තමන් කරන දේවල් රිසිසේ කරන්න, ජීවිත කාලයටම ජනාධිපතිවරණයට ඉදිරිපත්වන්න හා තම බලය වැඩිකර ගැනීමේ උත්සාහයයි. අද ඒ සඳහා ඉදිරිපත්ව සිටින්නේ වෙනත් පක්ෂයක මන්ත්‍රීවරයෙකු වූ විජේදාස රාජපක්ෂයි. ඔහුගේ උත්සාහය ජනාධිපතිවරයාට තම මතය පරදි කටයුතු කිරීමේ බලය ලබාදීමයි. විජේදාස බෙදුම්වාදයට සහාය දීමේ ඇමෙරිකානු ගැත්තෙක්. ඔහු උත්සාහ කරන්නේ බෙදුම්වාදයට මග හෙළිකර දෙන්නයි. රටේ අද මේ කෙරෙමින් පවතින දේවල්වලට මේ ආණ්ඩුව බලයට පත්කරන්න වෙහෙසවූ පසුගිය රජයේ ක්‍රියා විවේචනය කළ මහාචාර්ය මැදගොඩ අභයතිස්ස හිමි සහ අස්ගිරි මහ නාහිමි උත්තර දිය යුතුයි. අපට පෙනෙන්නේ මේ ක්‍රියාත්මක වන්නේ කබරගොයා තලගොයා කරගන්නා න්‍යායයි. මේවාට ඉඩදිය යුතු නැහැ. රටේ ජනතාව මේවාට විරුද්ධ වියයුතුයි. මෙම තත්ත්වය තවදුරටත් පැවතියහොත් සිදුවන්නේ රටට මහා අභාග්‍යයක්. රටවැසියන් වශයෙන් මේ සිදුකරමින් හා සිදුවෙමින් පවතින දේවල් පිළිබඳ හොඳ අවධානයෙන් සිටිය යුතුයි.” මෙම අවස්ථාවට ජාතික භික්ෂු පෙරමුණේ සභාපති හඳුගල රතනපාල හිමියෝ, ජාතික භික්ෂු පෙරමුණේ මාතර දිසා විධායක සභික පොලොන්නරුවේ චන්දිම හිමියෝද එක්ව සිටියහ.", "URL": "https://lankatruth.com/si/?p=88732", "Category": "පුවත්", "Parent URL": null}