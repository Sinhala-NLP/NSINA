{"Source": "Lankatruth", "Timestamp": "August 27, 2019", "Headline": "තාජුඩීන් ඝාතන සිද්ධියේ සාක්ෂි විනාශ කළ බවට ‌‌චෝදනා එල්ල වූ අධිකරණ ‌වෛද්‍යවරයාට අධි ‌චෝදනා", "News Content": "පසුගිය රාජපක්ෂ පාලන සමයේදී සිදුවූ රගර් ක්‍රීඩක වසීම් තාජුඩීන් ඝාතනයට සම්බන්ධ සාක්ෂි විනාශ කළ බවට චෝදනා ගොනුවී ඇති කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතාට කොළඹ මහාධිකරණය හමුවේ අද(27) අධි චෝදනා පත්‍ර භාරදී තිබේ. විත්තිකාර වෛද්‍ය ආනන්ද සමරසේකර මහතා වෙනුවෙන් පෙනී සිටි නීතීඥවරයා අධිකරණයට දන්වා ඇතතේ මෙම නඩුවට එරෙහිව තමා මූලික විරෝධතාවක් ගොනු කිරීමට අපේක්ෂා කරන බවයි. එහිදී කොළඹ මහාධිකරණ විනිසුරු මංජුල තිලකරත්න මහතා ප්‍රකාශ කර සිටියේ මූලික විරෝධතා විමසීම ලබන සැප්තැම්බර් මස 19 වැනිදා සිදුකරන බවය. පසුව විත්තිකාර අධිකරණ වෛද්‍යවරයා රුපියල් 25,000ක මුදල් ඇපයක් සහ ලක්ෂ 10 බැගින් වූ ශරීර ඇප දෙකක් මත මුදාහරින ලෙස විනිසුරුවරයා නියෝග කළේය. රගර් ක්‍රීඩක වසීම් තාජුඩීන් ඝාතන සිද්ධිය සම්බන්ධ වැදගත් සාක්ෂි විනාශ කළ බවට චෝදනා කරමින් නීතිපතිවරයා විසින් කොළඹ ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතාට එරෙහිව මෙම නඩුව ගොනුකර තිබේ.", "URL": "https://lankatruth.com/si/?p=79903", "Category": "පුවත්", "Parent URL": null}