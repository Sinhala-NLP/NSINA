{"Source": "Lankatruth", "Timestamp": "December 24, 2016", "Headline": "පෞද්ගලික මධ්‍යවලට පොලීසියෙන් වාරණයක්", "News Content": "මින් ඉදිරියට ශ්‍රී ලංකා පොලිස් දෙපාර්තුමෙන්තුවේ පුවත් පෞද්ගලික මාධ්‍ය වෙත ලබා නොදීමට පොලිස්පතිවරයා තීරණය කොර ඇති බව වාර්තා වේ. මීට අමතරව පොලිස් මූලස්ථානයේ පැවැත්වෙන කිසිදු උත්සවයකට පෞද්ගලික නාලිකාවලට ආරාධනය නොකිරීමටද පොලිස්පතිවරයා උපදෙස් දී ඇතැයි වාර්තා වේ. පොලිස්පති පූජිත් ජයසුන්දර මහතා රත්නපුරයේ පැවති රැස්වීමක් අමතමින් සිටියදී පැමිණි දුරකථනයට මධ්‍ය ඉදිරියේ පිළිතුරු දෙමින් දෙවුන්දර දේවාලයේ නිලමේවරයා අත්අඩංගුවට නොගැනීම සම්බන්ධයෙන් සිදු වූ සංවාදය පෞද්ගලික මාධ්‍ය තුළින් ප්‍රචාරය කිරීම ඊට හේතුව බව වාර්තා වේ. මීට ප්‍රථම පොලිස් දෙපාර්තමේන්තුව විසින් සෑම පොලිස් බල ප්‍රදේශයකම සිදු වන සිදුවීම් විද්‍යුත් තැපෑල මාර්ගයෙන් රජයේ මාධ්‍ය වෙත මෙන්ම සියලු පෞද්ගලික මාධ්‍ය වෙත ද යොමු කරනු ලැබූ අතර පොලීසිය මගින් සිදු කරන විමර්ශන පිළිබඳව තොරතුරු මාධ්‍ය වෙත ලබා දීම වළක්වාලමින් නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා සියලු පොලිස් කොට්ඨාශ හා පොලිස් ස්ථාන වෙත නියෝගයක් ද නිකුත් කර තිබුණි. ඇමතිවරයා සිදු කර ඇති මෙම නියෝගයේ මූලික අරමුණ වී ඇත්තේ අපරාධ පරීක්‍ෂණ දෙපාර්තමේන්තුව සහ පොලිස් මූල්‍ය අපරාධ කොට්ඨාශය මගින් සිදු කරන මෙරට ප‍්‍රභූන් සම්බන්ධ විවිධ විමර්ශන පිළිබඳව තොරතුරු මාධ්‍ය වෙත ලැබීම වැළැක්වීම බවට පොලිස් අභ්‍යන්තර ආරංචි මාර්ග සඳහන් කරයි. කෙසේ නමුත් ඉදිරියේදී පොලිස් දෙපාර්තමේන්තුවේ කිසිදු ප්‍රවෘත්තියක් පුද්ගලික මාධ්‍ය වෙත මුදා නොහරිණු ඇත. ආශ්‍රිත පුවත් පොලීසියෙන් මාධ්‍යට වාරණයක් පොලිස් ඇමතිගෙන් මාධ්‍ය වාරණයක්", "URL": "https://lankatruth.com/si/?p=25537", "Category": "පුවත්", "Parent URL": null}