{"Source": "Lankatruth", "Timestamp": "August 16, 2017", "Headline": "නේපාලයේ මහා ගංවතුරින් සිදු වූ මරණ 143ක්!", "News Content": "දින තුනක් පුරා නේපාලයට ඇද හැළුණු ධාරාණිපාත වර්ෂාවත් සමග ඇතිවූ ගංවතුර තත්වයන් නිසා මේ වනවිට පුද්ගලයින් 143 දෙනෙකු ජීවිතක්ෂයට පත්ව ඇතැයි වාර්තා වේ. ගංවතුර තත්වයත් සමග අවතැන් වූ ජනතාව දෙලක්ෂයක් පමණ මේ වනවිට ඇසෑමයේ ඉදි කර තිබෙන තාවකාලික කඳවුරුවල ලැගුම් ගෙන සිටින බව පැවසේ. ගංවතුර හේතුවෙන් කඳුකර ප්‍රදේශයේ ගමනාගමනය,සන්නිවේදන කටයුතු හා විදුලි සැපයුම අඩාල වීඇතැයි පැවසෙන අතර මුදවාගැනීම් සිදු කිරීමට එම තත්වය දැඩි ලෙස බාධාකරමින් ඇතැයි පැවසේ. නේපාල රතුකුරුස සංවිධානය අනුව අවතැන්වූවන් විශාල පිරිසක් උග්‍ර පානීය ජල අර්බුදයකටත් ආහාර අර්බුදයකටත් මුහුණ දී සිටින බවත් සන්නිවේදන කටයුතු අඩාල වීම හේතුවෙන් අවතැන්වූවන් සිටින ස්ථාන වෙත ආහාර ද්‍රව්‍ය ලබා දීමට නොහැකි තත්වයක් මතුව ඇතැයි පැවසේ.", "URL": "https://lankatruth.com/si/?p=39464", "Category": "විදෙස් පුවත්", "Parent URL": null}