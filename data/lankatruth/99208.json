{"Source": "Lankatruth", "Timestamp": "November 2, 2020", "Headline": "කෑගල්ලට නිරෝධායන ඇඳිරිනීතීය පනවන්නැයි දිස්ත්‍රික් ලේකම් ඉල්ලයි", "News Content": "කෑගල්ල දිස්ත්‍රික්කයේ ආසාදිතයින් වැඩි වශයෙන් වාර්තා වන බැවින් එසේ ආසාදිතයින් වාර්තාවන ප්‍රදේශ සඳහා නිරෝධායන ඇඳිරිනීතිය පනවන්නැයි දිස්ත්‍රික් ලේකම් මහින්ද එස් වීරසූරිය මහතා ඉල්ලීමක් කරයි. අද (02) වනවිට කෑගල්ල දිස්ත්‍රික්කයේ කොරෝනා ආසාදිතයින් 104 දෙනෙක් වාර්තා වී ඇතැයිද ඒ මහතා පෙන්වා දෙයි. එයින් වැඩිම ආසාදිතයින් ගණනක් වන 26 දෙනෙකු වාර්තා වී ඇත්තේ මාවනැල්ල ප්‍රාදේශීය ලේකම් කොට්ඨාසයෙනි. “බුලත්කොහුපිටිය ප්‍රාදේශීය ලේකම් කොට්ඨාසයෙන් 14දෙනෙකුත්, කෑගල්ල ප්‍රාදේශීය ලේකම් කොට්ඨාසයේ 15දෙනෙක් හා දෙහිඕවිට ප්‍රාදේශීය ලේකම් කොට්ඨාසයෙන් 12දෙනෙකු වශයෙන් ප්‍රධාන වශයෙන් අපිට වාර්තා වෙලා තියෙනවා. බුලත්කොහුපිටිය සහ මාවනැල්ල කොට්ඨාසවල ප්‍රාදේශීය සභා සභාපතිවරුන්ගෙන් අපිට ඉල්ලීමක් ආවා තත්වය ටිකක් ව්‍යාප්ත වෙලා යන තත්වයක් තියෙන නිසා නිරෝධායන ඇඳිරිනීතිය පනවමු කියලා. අපි ඒ සම්බන්ධව මේ වනවිට ජාතික කමිටුව සඳහා හා ආණ්ඩුකාරවරයාගෙන් ඉල්ලීම් කරලා තියෙනවා. ඒ සම්බන්ධයෙන් අවශ්‍ය තීරණ ඉහළ මට්ටමින් ගනී කියලා අපි බලාපොරොත්තු වෙනවා. පොලීසියෙන් ඉල්ලීමක් කළා ගම්පහ දිස්ත්‍රික්කයෙන් මේ සීමාවට එන පිරිස සීමා කරන්න වැඩපිළිවෙලක් ගන්න කියලා. ඒ වගේම දිස්ත්‍රික් කමිටුවෙන් අපි ගත්තා සියලුම නිවාඩු නිකේතන සහ නවාතැන්පොළවල් වසා තැබීමටත් තීරණයක්. ඒ වගේම නිරෝධායන ප්‍රදේශ සහ රෝගීන් වැඩිවශයෙන් වාර්තා වු ප්‍රදේශවල සතිපොළවල් පැවැත්වීමත් නැවත දැනුම්දෙන තුරු තාවකාලිතව අත්හිටුවීමටත් කටයුතු කළා.“ යැයි මේ පිළිබඳ වැඩිදුරටත් අදහස් දැක්වු කෑගල්ල දිස්ත්‍රික් ලේකම් මහින්ද එස් වීරසූරිය මහතා පැවසීය.", "URL": "https://lankatruth.com/si/?p=99208", "Category": "පුවත්", "Parent URL": null}