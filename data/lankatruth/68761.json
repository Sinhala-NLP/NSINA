{"Source": "Lankatruth", "Timestamp": "February 21, 2019", "Headline": "ගොවියා සහ රටේ කීර්තිය රැක ගැනීමට ගම්මිරිස් ඇතුලු බෝග ආනයනය වහා නැවතිය යුතුයි", "News Content": "ශ්‍රී ලංකාව අපකීර්තියට පත්කරමින් සහ කූඨ ලෙස ලාභ උපයමින් සිදුකරන කරුංකා, ගම්මිරිස්, කුරුදු සහ ඉඟුරු ආදී කෘෂි බෝග ජාවාරමක් පිළිබඳව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා හෙලිකර සිටියේය. ශ්‍රී ලංකාවේ ගම්මිරිස්, කරුංකා සහ ඉඟුරු ආදී බෝග සඳහා ඉන්දියාව ඇතුළු රටවල පවතින විශාල ඉල්ලුම සහ බදු සහන පදනම් කර ගනිමින් දේශපාලනඥයින්ගේ සහය ලබන කූඨ වෙළදුන් පිරිසක් මෙරට නිෂ්පාදිත බව සඳහන් කරමින් විදේශයන්ගෙන් ගෙන්වන ලද ඉහත බෝගවර්ග අපනයනය කර විශාල ලාභ ඉපයීමේ ක්‍රියාවලියක නිරතව ඇතැයි නාමල් කරුණාරත්න මහතා පැවසීය. ඉන්දුනීසියාව, වියට්නාමය, මැලේසියාව ආදී රටවලින් ගෙන්වන ලද ඉහත සඳහන් කෘෂි බෝග මෙරට නිෂ්පාදනයන් ලෙස නැවත ප්‍රති අපනයනය කරන බව නාමල් කරුණාරත්න මහතා පවසයි. මෙරට කෘෂි බෝග සඳහා පවතින ඉල්ලුම සහ ඉන්දියාව සමඟ ඇතිකරගෙන තිබෙන නිදහස් වෙළඳ ගිවිසුම යටතේ සහන බදු ක්‍රමයට අපනයනය කරන මෙම ව්‍යාජ ශ්‍රී ලාංකික නිෂ්පාදනයන් හේතුවෙන් රටට අපකීර්තියක් සහ විශාල මූල්‍ය පාඩුවක් සිදුවන බව නාමල් කරුණාරත්න මහතා පෙන්වා දෙයි. මෙම කූඨ ව්‍යාපාරය හේතුවෙන් මෙරට ගොවියා දැඩි අසීරුතාවයට පත්ව ඇත. නිෂ්පාදන නියමිත මිලට අලෙවිකර ගත නොහැකිවීමෙන් ඔවුන් වගාවන් අත්හැර යන තත්වයට පත්ව ඇත. මෙරට වෙළඳපළට විදෙස් බෝග ගෙන්වීමෙන් සිය නිෂ්පාදනවලට පවතින ඉල්ලුම අඩුවන බව ගොවීන් පවසති. මෙරට බෝගවලින් ආර්ථිකය ස්වංපෝශිත කිරීමට ඉඩ තිබියදී වගකිවයුත්තන්ගේ ද ආශිර්වාදයෙන් සිදුකරන මෙම කූඨ ව්‍යාපාරය වහා නතර කිරීමට රජය මැදිහත්විය යුතු බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ මහතා වැඩිදුරටත් සඳහන්කර සිටියේ ගම්මිරිස්, කරුදු, කරුංකා සහ ඉඟුරු ආදී බෝග ආනයනය කිරීම වහා නැවැත්වීමට රජය මැදිහත් වියයුතු බවයි. මෙරට ගොවි අස්වැන්නෙන් ස්වංපෝශිත කිරීමට හැකියාව තිබියදී ඊට අතහිත ලබාදීම වෙනුවට මෙරට ධනය කූඨ ව්‍යාපාරිකයන් අතට පත්වීම වැලැක්වීම බලධාරීන්ගේ වගකීම බව නාමල් කරුණාරත්න මහතා වැඩිදුරටත් සඳහන් කළේය.", "URL": "https://lankatruth.com/si/?p=68761", "Category": "පුවත්", "Parent URL": null}