{"Source": "Lankatruth", "Timestamp": "February 27, 2020", "Headline": "නඩුව අවසන් වනතුරුම උදයංගට ඇප නැහැ… පරණ විමර්ශන නිලධාරීන්ම යළි එවන්නැයි යළි නියෝග", "News Content": "මිග් යානා ගනුදෙනුවේදී ඇමරිකානු ඩොලර් මිලියන 7.8ක මුදලක් වංචා කිරීම සම්බන්ධයෙන් චෝදනා එල්ල වී සිටින රුසියාවේ හිටපු ශ්‍රී ලංකා තානාපති උදයංග වීරතුංග මහතාව මාර්තු 11 වනදා දක්වා රක්ෂිත බන්ධනාගාරගත කිරීමට කොටුව මහේස්ත්‍රාත් රංග දිසානායක මහතා ඊයේ (26) නියෝග කර තිබිණි. පසුගිය නඩු වාරයේදී අපරාධ පරීක්ෂණ දෙපාර්තමේන්තුව ඉදිරිපත් කර නොතිබුණු පොදු දේපළ පනත යටතේ වන සහකාර පොලිස් අධිකාරීවරයකුගේ සහතිකය මෙවර ඔවුන් ඉදිරිපත් කරමින් සඳහන් කර ඇත්තේ සැකකරුගේ වරද පොදු දේපළ පනත යටතට ගැනෙන රුපියල් 25,000කට වැඩි අලාභයක් බවයි. ඒ අනුව පොදු දේපළ පනත යටතට ගැනෙන වැරදි සඳහා තම අධිකරණයට ඇප නියම කළ නොහැකි බැවින් නඩු විභාගය අවසන් වන තුරු උදයංග වීරතුංග මහතාව රක්ෂිත බන්ධනාගාරගත කෙරෙන බවද මහේස්ත්‍රාත්වරයා සඳහන් කර ඇත. එසේම මෙම විමර්ශනය පසුගිය වසර 05 තිස්සේම කරගෙන ගිය, හදිසියේ ස්ථානමාරු කර යවා ඇති ප්‍රධාන පොලිස් පරීක්ෂක නිහාල් ෆ්‍රැන්සිස් මහතා සහ ජ්‍යේෂ්ඨ පොලිස් අධිකාරී පවිත්‍ර දයාරත්න මහතා මෙම විමර්ශන සඳහා නැවත සම්බන්ධ කරගන්නා ලෙස තමන් වැඩබලන පොලිස්පතිවරයා වෙත පිස්කල්වරුන් හරහා යැවූ නිවේදනය භාරදුන් බවක් හෝ මේ දක්වා තම අධිකරණයට වාර්තා වී නොමැති බවද මහේස්ත්‍රාත්වරයා එහිදී ප්‍රකාශ කර තිබේ. ඒ අනුව, එම නිලධාරීන් දෙදෙනා යළි මෙම විමර්ශනයට අනුයුක්ත කිරීමට කටයුතු කරන ලෙස දන්වා නියෝගයක් අධිකරණයේ ලේඛකාධිකාරීවරයා හරහා වැඩබලන පොලිස්පතිවරයාට නිකුත් කරන ලෙසද මහේස්ත්‍රාත්වරයා නියෝග කර ඇත. උදයංග වීරතුංග මහතාගේ ඥාතියකු වන නෙළුම් දුමින්ද මනම්පේරි නමැත්තා මෙම නඩුවේ සැකකරුවකු වශයෙන් නම් කරන හෙයින් ඔහුව අත් අඩංගුවට ගැනීමට වරෙන්තුවක් නිකුත් කරන ලෙස නීතිපති දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා අධිකරණයෙන් ඉල්ලා සිටි නමුත් ඊට අධිකරණයෙහි අවසරය හිමි වී නැත. නඩුව යළි මාර්තු 11 වනදා කැඳවීමට නියමිතය. LNW", "URL": "https://lankatruth.com/si/?p=90297", "Category": "පුවත්", "Parent URL": null}