{"Source": "Lankatruth", "Timestamp": "June 28, 2019", "Headline": "දවසට කෝටි 500ක් බැගින් ලංකාව ලෝකෙට ණය වෙයි", "News Content": "වර්තමාන හවුල් ආණ්ඩුව බලයට පත්වීමෙන් පසුව මේ වනවිට දිනක සාමාන්‍ය ණය ගැනීම රුපියල් කෝටි 500ක් පමණ අගයක් වන අතර, සියයට 7.8කට ඉහළ පොලී අනුපාතිකයක් යටතේ තවත් ඩොලර් කෝටි 200ක (රුපියල් කෝටි 36,000ක පමණ) ණයක් ජාත්‍යන්තර ස්වෛරීත්ව බැදුම්කර නිකුත් කිරීමෙන් ලබා ගැනීමට ආණ්ඩුව ක්‍රියා කරමින් සිටී. පසුගිය මාර්තු මාසයේදී ද ඩොලර් කෝටි 240ක ජාත්‍යන්තර ස්වෛරීත්ව බැදුම්කර නිකුත් කර තිබිණි. සියයට 7.85ක ඉහළ පොලී ප්‍රමාණයක් නියම වූ ඒ මගින් මෙරට රුපියල් කෝටි 43,200ක් පමණ ණය ලබාගෙන ඇත. නවතම ණය ගැනීම පිළිබඳ නිල නිවේදනය ශ්‍රී ලංකා මහ බැංකුව විසින් මෙම මස 25 වැනිදා නිකුත් කර තිබිණි. ඩොලර් කෝටි 50ක් වර්ශ 5කදී ආපසු ගෙවා නිම කිරීමට ලබා ගැනීමට නියමිතය. මේ සඳහා දැනට පොලී අනුපාතික වශයෙන් සියයට 7.8ක් නම්කර තිබුණ ද, ණය ලබා දෙන පාර්ශ්ව විසින් ඊට වඩා ඉහළ අගයක් ඉල්ලා සිටීම සාමාන්‍යයෙන් සිදු කෙරේ. ණය ලබා ගැනීමේදී ඇමරිකා එක්සත් ජනපදය, යුරෝපය, මැදපෙරදිග, අප්‍රිකාව සහ ආසියානු කලාපයේ පිරිස් වෙත මෙම බැදුම්කර අලෙවි කිරීමට සැළසුම් කර ඇත. මහ බැංකුව හරහා ණය ගැනීමේ අතරමැදි වාණිජ බැංකු 7ක් ක්‍රියා කරන බව දැක්වේ. ලංකා බැංකුවේ ජාත්‍යන්තර අංශය, සිටි ගෲප්, ඩොයිෂ්, හොංකොං ඇන්ඩ් ෂැංහයි, ස්ටෑන්ඩර්ඩ් චාර්ටඩ් යන බැංකු එම අතරමැදියන් ය. ඉන්ද්‍රසිරි ජයසුන්දර – ලංකා ඉරිදා සංග්‍රහය", "URL": "https://lankatruth.com/si/?p=76595", "Category": "පුවත්", "Parent URL": null}