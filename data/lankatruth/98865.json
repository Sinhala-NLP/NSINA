{"Source": "Lankatruth", "Timestamp": "October 29, 2020", "Headline": "කොවිඩ් – 19 ගැසට් නිවේදනය ගැන ජනතාව දැනුවත් කිරීම අත්‍යවශ්‍යයයි…", "News Content": "“සෞඛ්‍ය අමාත්‍යාංශයෙන් නිකුත් කළ ගැසට් නිවේදනය මේ තරම් ප්‍රමාද කළේ ඇයි කියලා අපිට තේරුම් ගන්න අමාරුයි. නමුත් ඒ ගැසට් නිවේදනයේ සඳහන් පිළිවෙත් සියලුම ආයතන සහ ජනතාව පිළිපැදිය යුතු බව අපි අවධාරණය කරනවා. රට විවෘත කිරීමට පෙර මේ ගැසට් නිවේදනය නිකුත් කර ජනතාව දැනුවත් කළ යුතුව තිබුණත් ප්‍රමාද වෙලා හෝ මේ සම්බන්ධයෙන් ජනතාව දැනුවත් කිරීම රජය කළ යුතු බව ජාතික විද්වත් සංවිධානය අවධාරණය කරනවා. අපි හැමෝටම කරන්න නිශ්චිත කාර්යයක් තිබෙනවා. ජනතාවත් රජයත් එය නිවැරදිව වගකීමෙන් ඉටු කරයි කියලා අපි අපේක්‍ෂා කරනවා.” යැයි ජාතික විද්වත් සංවිධානයේ ලේකම්, සෞඛ්‍ය අමාත්‍යාංශයේ හිටපු වසංගත රෝග විද්‍යාඥ, ලෝක සෞඛ්‍ය සංවිධානයේ හිටපු කලාපීය උපදේශක, ප්‍රජා වෛද්‍ය විශේෂඥ නිහාල් අබේසිංහ මහතා පවසයි. වෙද්‍යවරයා මේ බව පැවසූවේ ජාතික විද්වත් සංවිධානය විසින් අද (29) පස්වරුවේ බත්තරමුල්ලේදී පැවැත්වූ මාධ්‍ය හමුවක් අමතමිනි. මෙම මාධ්‍ය හමුව සඳහා ජාතික විද්වත් සංවිධානයේ විධායක කමිටු සභික, විශේෂඥ වෛද්‍ය මහාචාර්ය ක්‍රිෂාන්ත අබේසේන මහතා, ජාතික විද්වත් සංවිධානයේ ආර්ථික කමිටුවේ සභාපති, ආචාර්ය අනිල් ජයන්ත ප්‍රනාන්දු මහතා සහ ජාතික විද්වත් සංවිධානයේ මාධ්‍ය ප්‍රකාශක, නීතිඥ හර්ෂණ නානායක්කාර මහතා මෙම මාධ්‍ය හමුව සඳහා එක්වී සිටි අතර ඔවුන් දැක්වූ සම්පූර්ණ අදහස් පහතින පල වේ… රට තුළ පවතින කොවිඩ් වසංගත තත්වය සහ පවතින නිරෝධායන නීති සළකා මෙම මාධ්‍ය හමුව අන්තර්ජාලය ඔස්සේ විකාශය කරන ලදී. ජාතික විද්වත් සංවිධානයේ ලේකම්, සෞඛ්‍ය අමාත්‍යාංශයේ හිටපු වසංගත රෝග විද්‍යාඥ, ලෝක සෞඛ්‍ය සංවිධානයේ හිටපු කලාපීය උපදේශක, ප්‍රජා වෛද්‍ය විශේෂඥ නිහාල් අබේසිංහ මහතා “මාසයක් වගේ කාලයක් ඇතුළත ලංකාව තුළ කොවිඩ් 19 රෝගීන් 9205ක් දක්වා ඉහළ අගයකට වේගයෙන් ගමන්කර තිබෙනවා. ඔක්තෝබර් පළමු සතිය වනවිට 4523ක් සිටි රෝගීන් ඔක්තෝබර් 17 දිනට 5354ක්, ඔක්තෝබර් 24 වනවිට 7153ක් සහ 28වැනි දින නිමා වනවිට 9205ක් දක්වා වැඩිවී තිබෙනවා. ඔක්තෝබර් මුල් සතියේ වාර්තා වුණු රෝගීන් වගේ තුන් ගුණයකට ආසන්න ප්‍රමාණයක් මේ වනවිට වාර්තා වෙනවා. මෙවර රෝගීන් පැතිරීම ඉතාමත්ම ඉක්මනින් සිදුවී තිබෙන බව වගේම මියයාම් 06ක් වාර්තා වෙනවා. බ්‍රැන්ඩික්ස් ආයතනයේ රෝගීන් වාර්තා වීම ඇත්තටම සිදුවුණේ කොහොමද කියලා තාමත් දන්නේ නැහැ. මේ වෛරසය මාර්තු, අප්‍රේල් මාසවල වාර්තා වුණු ප්‍රබලතාවයට වඩා කොපමණද කියලා නිශ්චිතව හෙළිවී නැහැ. නීතිපතිතුමා පොලීසියට කියලා තිබුණා අලුතින් කොරෝනා රැල්ල ඇතිවීම පිළිබඳව වාර්තාවක් දෙන්න කියලා. ඇත්තටම පොලීසිය වාර්තාවක් ඉදිරිපත් කරන්න ඉස්සර සෞඛ්‍ය අමාත්‍යාංශයෙන් වාර්තාවක් ඉදිරිපත් කරන්න ඕනෑ. සෞඛ්‍ය අමාත්‍යාංශය එය ඉටුකරයි කියලා අපි විශ්වාස කරනවා. පෑලියගොඩ මත්ස්‍ය වෙළඳ සංකීර්ණය මුල් කරගෙන පොකුරු කිහිපයක්ම වාර්තා වුණා. අහඹු සාම්පල් හරහා රෝගීන් හඳුනා ගැනීම් විශාල ප්‍රමාණයක් වාර්තා වෙනවා. සංචරණය සීමා කරන්නට රෝගීන් හමුවූ ප්‍රදේශ හුදකලා කළත් ඒ තරම් සාර්ථක වුණු බවක් පේන්න නැහැ. එක් ස්ථානයකින් මගී ප්‍රවාහනයට එකතු වෙන්න බැරිවුණු අය තව තැනකින් එකතු වන හැටි වාර්තා වෙනවා. මේ නිසා මුළු බස්නාහිර පළාතෙන්ම සංචරණ සීමා ඇඳිරි නීතිය පනවන්න සිදුවෙලා. කිසියම් ප්‍රමාණයකට මෙය පැතිරීම පාලනයට බලපායි කියලා අපි හිතනවා. මහජනතාවගේ පැත්තෙන් ගත්තොත් තාවකාලිකව හුදකලා කිරීම්වලින් බලාපොරොත්තු වන ප්‍රතිඵලය කුමක්ද කියන එක ගැන සෑහීමකට පත්වෙන්න බැහැ. රෝහල්ගත කිරීමත් සීමා කරන ප්‍රතිපත්තියකට යාම වගේම පී.සී.ආර්. පරීක්‍ෂණ වාර්තා ප්‍රමාද වීම නිසා ගැටලු ගණනාවක් මතුවී තිබෙනවා. මේ නිසා ඉදිරි සති කිහිපය සම්බන්ධයෙන් නිවැරදිම තීරණ ක්‍රියාත්මක කරන්න ජාතික විද්වත් සංවිධානය හැටියට අපේ අදහස් ඉදිරිපත් කරන්න අදහස් කළා. වසංගතයකදී තීරණ ගැනීම කලින් කරන්න බැහැ. රට වසා තැබිමක් කරන්නේ නැහැ කියලා කල් ඇතිව තීරණ කරන්න අපහසුයි. විශේෂයෙන්ම සෞඛ්‍ය නිලධාරීන්, වෛද්‍යවරුන් ඇතුළු සමස්ත කාර්ය මණ්ඩලයේම ආරක්‍ෂාව තහවුරු කිරීම, අවශ්‍ය ප්‍රවාහන පහසුකම් ලබාදීම, උපකරණ ප්‍රමාණවත් පරිදි අත්පත් කර ගැනීම, කරගත යුතුයි. එහෙම නැත්නම් ඉදිරියේදී රෝහල්වල කාර්යයන් අඩපණ වීමේ අනතුරක් තිබෙනවා. ජනතාවගේ හැසිරීම පිළිබඳවත් හොඳ අවබෝධයක් තියෙන්න ඕනෑ. මාර්තු-අප්‍රේල් කාල සීමාවේ සංචරණ සීමාකිරීම්වලදී ආර්ථික හා සමාජයීය ප්‍රශ්න ගණනාවක් ඇතිවුණු බව අපි දැක්කා. මේ සියල්ල සලකලා තීරණ ගත යුතුයි. ජනාධිපතිතුමාගේ මූලිකත්වයෙන් කාර්ය සාධක බලකායක් තියෙනවා. නමුත් මේ සඳහා අවශ්‍යම කරන තාක්‍ෂණික කමිටුවක් නැහැ. දැන් හෝ විද්වත් තාක්‍ෂණික කමිටුවක් භාවිත කරලා තීරණ ගැනීමට මුල් තැන ලබාදෙයි කියලා බලාපොරොත්තු වෙනවා. ඒ සඳහා නිවැරදි ලෙස මැදිහත් වෙන්න කියලා රජයෙන් ඉල්ලා සිටිනවා. සෞඛ්‍ය අමාත්‍යාංශයෙන් නිකුත් කළ ගැසට් නිවේදනය මේ තරම් ප්‍රමාද කළේ ඇයි කියලා අපිට තේරුම් ගන්න අමාරුයි. නමුත් ඒ ගැසට් නිවේදනයේ සඳහන් පිළිවෙත් සියලුම ආයතන සහ ජනතාව පිළිපැදිය යුතු බව අපි අවධාරණය කරනවා. රට විවෘත කිරීමට පෙර මේ ගැසට් නිවේදනය නිකුත් කර ජනතාව දැනුවත් කළ යුතුව තිබුණත් ප්‍රමාද වෙලා හෝ මේ සම්බන්ධයෙන් ජනතාව දැනුවත් කිරීම රජය කළ යුතු බව ජාතික විද්වත් සංවිධානය අවධාරණය කරනවා. අපි හැමෝටම කරන්න නිශ්චිත කාර්යයක් තිබෙනවා. ජනතාවත් රජයත් එය නිවැරදිව වගකීමෙන් ඉටු කරයි කියලා අපි අපේක්‍ෂා කරනවා.” විසඳුම් සෙවිය යුත්තේ රෝගය සමාජගත වී ඇති බවට වන උපකල්පනය තුළයි… ජාතික විද්වත් සංවිධානයේ විධායක කමිටු සභික, විශේෂඥ වෛද්‍ය මහාචාර්ය ක්‍රිෂාන්ත අබේසේන මහතා “අපි දැන් විසඳුම් සකස් කළ යුත්තේ මේ රෝගය සමාජගත වෙලාය කියන මට්ටමේ ඉඳලයි. එහෙම තත්වයක් නැති වුණත් මෙය පාලනය කර ගැනීමට ඒ ස්ථාවරය වැදගත්. ඒ අනුව හොඳ වැඩපිළිවෙළක් සකස් කරන්න ඕනෑ. මේ අවුරුද්දේ සිංහල අවුරුද්ද සමරන්න බැරි වුණා. ඉදිරියේදී නත්තල් සහ අලුත් අවුරුද්ද උදා වෙනවා. මේ පවතින විදිහටම ගියොත් මේ උත්සවත් සමරන්න ලැබෙන එකක් නැහැ. මේ නිසා රජය මූලික අවධානය යොමුකළ යුතු කරුණු ගණනාවක්ම තිබෙනවා. පී.සී.ආර්. පරීෂක්‍ෂණ සඳහා ලබාගන්නා සාම්පල් රසායනාගාරවලට යවන තුරු තබා ගත යුතු නියමිත උෂ්ණත්වයක් තිබෙනවා. අද සමහර ප්‍රදේශවල නියදි තබාගැනීමට ශීතකරණ හොයනවා. රසායනාගාරවල ධාරිතාවය මදි. මේ තත්වයන් මැද ලබාගන්නා ප්‍රතිඵලයේ සත්‍යතාවය ගැන විශ්වාසය තබන්න බැහැ. ඒ වගේම පී.සී.ආර්. ප්‍රතිඵල එන්න දවස් 3-4ක් ගතවෙනවා. ඒ කාලය තුළ පී.සී.ආර්. කරපු රෝගය වැළඳී සිටින අයගෙන් සමාජයට පැතිරෙනවා. රෝගය බෝවී ඇති බව දැනගන්නා අයට රෝහල් නැති තත්වයක් තිබෙනවා. ගම්පහ දිස්ත්‍රික්කය තුළ රෝගය වැළඳී ඇති 200ටක අධික පිරිසක් රෝහල් නැතිව ඉන්නවා. මම දන්නා තරමින් මේ වනවිට කොවිඞ් මර්දනය අසාර්ථක වෙලා තිබෙනවා. මේ දක්වා නිරෝධායනයට ගෙනියන අය දිහා සමාජය මානුෂික මුහුණුවරකින් බැලුවේ නැහැ. ඒ නිසා ඒ තැන්වලට යන්න ජනතාව බය වුණා. එයින් තවදුරටත් රෝගය පැතිරුණා. මිනුවන්ගොඩ පොකුර ගැන පරීක්‍ෂණ පැවැත්විය යුත්තේ සෞඛ්‍ය අංශ විසින්. පොලිසිය සහ ආරක්‍ෂක අංශ ඒ පරීක්‍ෂණ අනුව ක්‍රියා කිරීමට සහයෝගය ලබාගත යුතුයි. අද මෙවැනි තත්වයක් ඇතිවී තිබෙන්නේ මුල් වටයේ වැලිසර නාවික හමුදා පොකුර සහ කන්දකාඩු පොකුර සම්බන්ධව නිවැරදි පරීක්‍ෂණ සිදු නොකළ නිසයි. එදා සිදුවූ අඩුපාඩුකම්වලින් ඉගෙන ගත්තා නම් දැන් ඒවා නිවැරදි කර ගැනීමට ප්‍රතිපත්ති සහ වැඩපිළිවෙළක් හදන්න තිබුණා. අදත් ඒවැඬේ කරන්නේ නැත්නම් තුන්වැනි සහ හතරවැනි රැල්ල එන්න පුළුවන්. මිනුවන්ගොඩ පොකුර ආවේ ඉන්දියාවේ අය ගෙන්වීමෙන් බව කියනවා. ඒ වගේම පෑලියගොඩ පොකුර හැදුණේ ඉන්දියානු ධීවරයන්ගෙන්ද කියලා අපි දන්නේ නැහැ. ඒ වගේම විදේශගත වෙලා ඉඳලා පැමිණි අය නිරෝධායනය කර තවත් දින 14ක් නිවාසවල නිරෝධායනය වෙන්න කීවාට ඒ ගැන අධීක්‍ෂණය කරන්න ක්‍රමයක් තිබුණේ නැහැ. තමන්ගේ ආරක්‍ෂාව තමන් විසින්ම සලසා ගත යුතුයි කියලා අපේ රටේ රාජ්‍ය නායකයෙක් කීවා. ඒ කිවුවේ යුද්ධයක් පාදක කරගෙන. නමුත් අදත් ඒ කතාවමද කියන්නේ? ජනතාවට චෝදනා කරමින් මීටරයක පරතරය පවත්වා නොගැනීම, මුඛ ආවරණ නොපැළඳීම, අත් නොසේදීම නිසා දෙවැනි රැල්ල පැමිණි බව කියනවා. නමුත් ඒකමද ප්‍රශ්නය? අපේ රටේ සෞඛ්‍ය අධ්‍යාපනය දෙන්න සෞඛ්‍ය ප්‍රවර්ධන කාර්යාංශයක් තිබෙනවා. නමුත් එය ප්‍රමාණවත් පරිදි කෙරෙන්නේ නැහැ. ඒ කාර්යාංශයට පමණක් කොවිඞ් මර්දනය කරන්න බැහැ. පුළුල් වැඩපිළිවෙළක් අවශ්‍යයි. අද කොවිඞ් මර්දන ව්‍යාපාරය එන්ජිමක් නැති, රියදුරෙක් නැති පල්ලමේ යන වාහනයක් වගෙයි. මේ සඳහා නායකත්වය ලබාදිය යුතු වසංගත රෝග විද්‍යායතනයෙන් අවශ්‍ය නායකත්වය ලබා නොගන්නා බව පේනවා. 2005න් පස්සේ ප්‍රජා වෛද්‍ය විශේෂඥවරුන්ගේ කොඳු නාරටිය කඩා දැමීමෙන් මේ තත්වය ආරම්භ වුණා. වසංගත රෝග විද්‍යායතනයට සම්බන්ධ තාක්‍ෂණික කමිටුවක් තිබිය යුතුයි. අවශ්‍ය සියලුම විශේෂඥවරුන් එතැන ඉන්න ඕනෑ. තීරණ ගත යුත්තේ එතැනින්. දිස්ත්‍රික් මට්ටමින් ගත්තත් මේ යාන්ත්‍රණය බිඳවැටිලා. සමහර දිස්ත්‍රික්වල සෞඛ්‍ය සේවා අධ්‍යක්‍ෂවරුන් අදාළ විශේෂඥ වෛද්‍යවරුන් ලබාදෙන තීරණ ක්‍රියාත්මක කිරීමට මැලිකමක් දක්වනවා. සමහර දිස්ත්‍රික් අධ්‍යක්‍ෂවරුන් බාහිර රෝගී අංශයේ සිටිය යුතු වෛද්‍ය නිලධාරීන්. මම ඒ අයට අපහාස කරනවා නෙවෙයි. නමුත් මේ යාන්ත්‍රණයේ නිසි සුදුසුකම් අනුව ස්ථානගත නොකිරීමයි මම මතු කරන්නේ. කොවිඞ් මර්දන වැඩසටහන සම්පූර්ණයෙන්ම ප්‍රතිව්‍යුහගත කළ යුතු වෙනවා. සෞඛ්‍ය අමාත්‍යාංශය මූලිකත්වය දෙමින් වසංගත රෝග විද්‍යාංශයේ ප්‍රමුඛත්වයට යටත්ව අනිකුත් හැමෝගේම සහයෝගය ලබාගෙන පොලීසිය, හමුදාව, පාසැල්, වෙනත් ආයතන ක්‍රියාකළ යුතු ආකාරය පැහැදිලිව දැක්විය යුතුයි. මාර්ගෝපදේශ දුන්නාට විතරක් මදි. ඒවා නිවැරදිව ක්‍රියාත්මක කළ යුතු ආකාරය අධීක්‍ෂණය කළ යුතුයි. ඒ සඳහා කෙටි කාලීන, දීර්ඝ කාලීන උපායමාර්ග තෝරාගෙන නිසි වැඩපිළිවෙළක් සහිතව ක්‍රියා කිරීමේ යාන්ත්‍රණයක් අනිවාර්යයෙන්ම සකස් කළ යුතුයි. තුන්වැනි රැල්ලක් වළක්වාගත හැක්කේ සහ පවතින මේ තත්වය මර්දනය කරගත හැක්කේ එහෙම වුණොත් විතරයි.” කොවිඩි 19 පරාජය කළ හැක්කේ සාමූහික ක්‍රියාමාර්ගයකින්… ජාතික විද්වත් සංවිධානයේ ආර්ථික කමිටුවේ සභාපති, ආචාර්ය අනිල් ජයන්ත ප්‍රනාන්දු මහතා “මතුවී තිබෙන නව කොරෝනා රැල්ලත් එක්ක සමාජ සම්බන්ධතා බිඳ වැටෙනවා. පළමුවෙන්ම තේරුම් ගන්න ඕනෑ මහජනතාව තනි තනිවම කටයුතු කිරීමෙන් වළක්වලා සාමූහික ක්‍රියාමාර්ගවලින් මේ තත්වය පාලනය කිරීමට ආණ්ඩුවට මූලික වගකීමක් තියෙනවා. මේ සඳහා පවතින සැබෑ තත්වය පිළිබඳව නිවැරදි තොරතුරු ජනතාවට ඉදිරිපත් කරන්න හැකියාවක් තියෙන්න ඕනෑ. විද්‍යාත්මක තොරතුරුවලින් ඈතට ගිහිල්ලා විවිධ බෙහෙත් වර්ග පවා නිර්දේශ කිරීමට සමහර වෛද්‍යවරුන් බව කියාගන්නා අය ඉදිරිපත් වී සිටිනවා. මේ නිසා නිශ්චිත නිසි තොරතුරු මත සමස්ත සමාජයක් විදිහට මේ අභියෝගය ජය ගන්න පෙළගැස්වීමේ මූලික වගකීම ආණ්ඩුවට තියෙනවා.මේ තත්වයෙන් ජනතාව කොයි තරම් බියට පත්වෙලාද කියනවා නම් මේ වෙනකොට මියයන සියලුම දෙනා කොවිඞ් රෝගීන් බව සිතන තත්වයක් පවා තිබෙනවා. මේ දුර්මතවලට ජනතාව ඇදී ගියොත් සමාජයීය වශයෙන් විශාල අර්බුදයකට යන්න ඉඩ තිබෙනවා. ඒ නිසා ආණ්ඩුවේ අවධානය ඒ ගැන විශේෂයෙන්ම යොමුකර මහජනතාවට එදිනෙදා බලපාන ආර්ථික ප්‍රශ්න විසඳීමට රජයට වැඩපිළිවෙළක් තිබිය යුතුයි. සමහර රටවල් මෙය පාලනය කරගන්න බැරි සීමාවක තිබීම නිසා නැවත ලොක්ඩවුන් කිරීමට යොමුවෙලා. සමහර තැන්වල වසා දමන්නේ නැතිව ආර්ථිකයක් පවත්වාගෙන යාමේ ක්‍රියාමාර්ග අනුගමනය කරනවා. ලංකාව මේ වෙනකොට මුහුණ දී තිබෙන තත්වය අනුව සම්පූර්ණයෙන්ම වසා දැමීමක් කළොත් සෞඛ්‍ය විද්‍යාත්මක පැත්තෙන් නිවැරදි වුණත් ආර්ථික විද්‍යාව පැත්තෙන් දෙපාරක් හිතන්න ඕනෑ. රටේ ආදායම් ජනනය නොවීමෙන් ආණ්ඩුවේ ආදායම් පහත වැටී ජනතාවගේ ආදායම් පහත වැටී රට ඉස්සරහට යන්න බැරි වෙනවා. මේ තත්වය තුළ හැමදාම පීඩනයට පත්වෙන අඩු ආදායම්ලාභී ජනතාව වැඩි වශයෙන් පීඩනයට පත්වීම සම්බන්ධයෙන් විශේෂ අවධානය යොමු කරන්න ඕනෑ. මේ වසංගතයෙන් පවා කිහිප දෙනෙකුට වැඩි ලාභ ප්‍රයෝජන ලබාගන්න පුළුවන්. අවස්ථාවාදීව හැසිරෙන ඒ කණ්ඩායම්වලට ආර්ථිකය නතුවීමට ඉඩ නොදී අනෙකුත් ආයෝජකයන්ද රැක ගැනීමට ආණ්ඩුව අවධානය යොමුකළ යුතුයි. පවතින ආර්ථිකය ඇතුළේ විවිධ ආර්ථික ආකෘති ගොඩනගා ගනිමින් තම තමන් ගැලවීමට උත්සාහ කරනවා වෙනුවට ආණ්ඩුව නිසි පරිදි මැදහත් වී ආදායම් බෙදී යාමේ විෂමතාවය අවම කිරීමට මූලික ක්‍රියාමාර්ග ගත යුතුයි. එහෙම නොවුණොත් රට තව විශාල ව්‍යසනයකට යනවා. ඊට ඉඩ නොතබා සමස්ත තත්වය තේරුම් ගෙන ආර්ථිකය නියාමනය කිරීමට ක්‍රියා කළ යුතුයි. ආර්ථිකය ගොඩගන්න නම් සමාජයට මුදල් මුදා හැරීම කළ යුතුයි ආණ්ඩුවේ මූලිකත්වයෙන්. ඒ නිසා රටේ ආර්ථිකය ඉතාමත්ම අවිධිමත් තත්වයකට පත්වෙනවා. මේ නිසා අවස්ථාවාදීන්ට කොටස් වෙළඳපොළ හරහා කිහිප දෙනෙකුට පමණක් ආර්ථිකය කේන්ද්‍රගත වෙනවා. සාමාන්‍ය ජනතාව අතරට සල්ලි යන්නේ නැහැ. ඒ නිසා සාමූහිකත්වය මත පදනම් වෙමින් ආර්ථික වැඩපිළිවෙළක් තුළ රට ගොඩනගන්න මේ වසංගත තත්වය යොදා ගැනීමේ හැකියාව ආණ්ඩුවට තියෙනවා. පවතින රාජ්‍ය යාන්ත්‍රණයට තාක්‍ෂණය භාවිත කරමින් තොරතුරු ඒකාරාශී කරගෙන අදාළ ක්‍ෂේත්‍ර ප්‍රමුඛතා පෙළ ගස්වාගෙන ක්‍රියාකිරීම අවශ්‍යයි. විශේෂයෙන්ම එදා වේල උපයාගන්නා ජනතාව ගෘහ ආශ්‍රිත කර්මාන්ත කරගෙන යන ජනතාව වගේම සුලු හා මධ්‍ය පරිමාණ කර්මාන්තකරුවන් ගැන විශේෂ අවධානය යොමුකළ යුතුයි. ඔවුන් ගොඩගැනීමේ යාන්ත්‍රණයක් සැලසුම්සහගතව ක්‍රියාත්මක කළ යුතුයි. අවසානයේ ජාතික නිෂ්පාදනය වැඩිකරන සමස්ත යාන්ත්‍රණයකට මහජනතාව කැඳවාගත යුතුයි. ආණ්ඩුව ඇත්තටම කතා කරන්නෙ ශ්‍රී ලංකාවේ ආර්ථිකය ගොඩගන්න නම් මේක මහඟු අවස්ථාවක් කරගන්න ඕනෑ. ව්‍යාපාරිකයින් සහ විශාල ධනය ඒකරාශී කරගත්තු අය පවා ඉදිරි ගමනක් යන්න සමස්ත සාමූහිකත්වය ගැන අවධානය යොමුකරන්න ඕනෑ. තනි තනිවම යන්න ගියොත් විශාල විනාශයක් වෙනවා. ව්‍යවසායකයන්ට මේ වනකොට අත්පත් කරගෙන තිබෙන ධනයෙන් කොටසක් කැප කරන්න සිදුවේවි. වැඩකරන පංතියේ අය වෙනදාට වඩා කාර්යක්‍ෂමව තමන්ගේ වැඩ කොටස කිරීමෙන් විශාල කැපකිරීමක් කරන්නත් සිදුවේවි. එහෙම කළොත් ප්‍රතිලාභ රටේ හැම දෙනාටම සාධාරණ විදිහට බෙදා ගැනීමේ වැඩපිළිවෙළක් මත සමාජයක් විදිහට කළ යුතු දේවල් තේරුම් ගත යුතුයි. ඒ අනුව නිසි පරිදි ආර්ථිකය මෙහෙයවූවොත් මේ ව්‍යසනයෙන් ගොඩ යන්න පුළුවන්. අවස්ථාවාදී නොවන දේශපාලනික වශයෙන් පටු ආකල්පවල සිර නොවී සැමට ප්‍රතිලාභ ලැබෙන යාන්ත්‍රණයකට යොමු වීමේ අවශ්‍යතාවය ජාතික විද්වත් සංවිධානය හැටියට අපි මේ අවස්ථාවේ අවධාරණය කරනවා. එවැනි යාන්ත්‍රණයක ස්වේච්ඡා කොස්කරුවන් හැටියටත් ඒ යාන්ත්‍රණයට සම්බන්ධ වෙන්න අපි සූදානම්. ඒ වෙනුවෙන් වැඩපිළිවෙළක් ආණ්ඩුවෙන් සකස් කරන්නැයි කියන ඉල්ලීම ඕනෑකමින් කරනවා.” කොරෝනා සාර්ථකව මර්දනය කරන කොට රජයට ලකුණු දාගෙන වැරදුනාම මිනිසුන් මත පටවනවා… ජාතික විද්වත් සංවිධානයේ මාධ්‍ය ප්‍රකාශක, නීතිඥ හර්ෂණ නානායක්කාර මහතා “පළමුවන අවස්ථාවේත් කොරෝනා මතුවීමෙන් යම් සාර්ථකත්වය අත්කර ගන්න සියලුම දෙනා කැපවුණා. නමුත් ඉන් පසුව ඒ සාර්ථකක්වයෙන් පස්සේ ලෝකය පුරාම කොරෝනා දෙවැනි රැල්ලක් ඇතිවීමේදී ආණ්ඩුව ඒ ගැන අවධානය යොමු නොකර ඡන්දය දිනාගන්න පෙළඹුනා. කොරෝනා පාලනය කළ ලෝකයෙන්ම දෙවැනියා බව කියමින් පොහොට්ටුව් සමහර මන්ත්‍රීවරුන් තමන්ගේ කාර්යාලවල “කොවිඞ් 19 ජය ගත්” කියලා තමන්ගේ මනාප අංකය යොදා ගන්න තරම් නින්දිත සහ පහත් ලෙසට කොරෝනා ප්‍රශ්නය යොදා ගත්තා. කොරෝනා මර්දනයේ සාර්ථකත්වය සම්බන්ධව බොරුවක් සමාජගත කර පසුව ඔවුන්ද ඒ බොරුව බාර ගත්තා. ඒ නිසා කොරෝනා අවදානම ජනතාවගේ ඔළුවෙනුත් බැහැර වුණා. දැන් දෙවැනි රැල්ල පටන් ගත්තාට පස්සේ ඇඳන් මදිවී නිවාස තුළම නිරෝධායනය වීමේ තත්වයක් පවා මේ වනවිට ඇතිවී තිබෙනවා. සෞඛ්‍ය කාර්ය මණ්ඩල පවා අනතුරු අඟවන්නේ වසංගතයේ පාලනය ගිලිහී යමින් තිබෙන බවයි. ජනාධිපතිවරයා මේ වනවිටත් රට විවෘතව තබාගෙන පාලනය කරන බව කියා තිබෙනවා. නමුත් කොරෝනා යුද්ධයත් එක්ක හැපෙන ඉදිරි පෙළ සෞඛ්‍ය කාර්ය මණ්ඩල සහ ආරක්‍ෂක අංශවලට මූලික පහසුකම් ටික ලබාදිය යුතුයි. ඔවුන් අසනීප වෙන්න ගත්තොත් මේ රටේ එක පුරවැසියෙකුටවත් පාරට බැහැලා යන්න වෙන්නේ නැහැ. ඒ නිසා මූලික වශයෙන්ම ඔවුන්ගේ ආරක්‍ෂාව තහවුරු කළ යුතුයි. මේ සඳහා යම් මුදලක් වෙන්කළ යුතුයි. පී.සී.ආර්. මැෂින් කැඩී යාමෙන් නිසි කලට, වේලාවට රෝග මර්දනය බැරි තත්වයක් උදා වෙලා. මේ වෙනුවෙන් වෙන් කරන්න සල්ලි නැහැ කියලා ආණ්ඩුවට කියන්න බැහැ. එක ඇමතිවරයෙකුගේ ආරක්‍ෂාවට වාහන ගණනාවක් යනවා. එහෙම නම් පී.සී.ආර්. මැෂින් කැඩුනහම අලුත්වැඩියා කරන්න සල්ල නැහැ කියන්න පුළුවන්ද? මේ රටේ ධනය නිවැරදි ආකාරයට භාවිතා කරන්න ඕනෑ. අර්බුදයන් ගැන දැන් කතා කරලා වැඩක් නැහැ. රජයක් තියෙන්නේ අර්බුද නැති කාලවලදී අර්බුද ඇතිවූ විට සැලසුම් පුරෝකතන සකස් කරන්නයි. කොරෝනා සාර්ථකව මර්දනය කරන කොට රජයට ලකුණු දා ගැනීමත් වැරදුනාම මිනිසුන් මත පැටවීමත් කරනවා. මෙතැන අපිට ආණ්ඩුවත් එක්ක තරහක් නැහැ. අපි පෙන්වා දෙන්නේ ආණ්ඩුවෙන් වෙච්ච දුර්වලතා. ඒව හදාගෙන ඉදිරියට යන්න ඕනෑ. මොකද කොරෝනා දේශපාලන පක්‍ෂ හෝ පුද්ගල වාදභේද, සංවිධාන වශයෙන් බලපාන්නේ නැහැ. රටක් වශයෙන් ආරක්‍ෂා විය යුතුයි. ඒ වෙනුවෙන් මාධ්‍ය හමුවලින් ඉදිරිපත් කරන කයිවාරු නවත්වලා රජය තමන්ගේ වගකීම් ඉටුකරන්න ඕනෑ. අනෙක් පැත්තෙන් ජනතාව නිවැරදි සෞඛ්‍ය පුරුදු අනුගමනය කිරීමෙන් ජීවත් වීමේ වගකීම ඉටු කරන්න ඕනෑ. ජාතික විද්වත් සංවිධානය විදිහට අපි මේ කරුණු රජයට අවධාරණය කරනවා.”", "URL": "https://lankatruth.com/si/?p=98865", "Category": "පුවත්", "Parent URL": null}