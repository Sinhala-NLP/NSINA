{"Source": "Lankatruth", "Timestamp": "December 2, 2022", "Headline": "බඩගින්නට කන්න නැහැ – එක් දරු මවක් සියදිවි නසාගෙන", "News Content": "නිවසේ පැවැති ආර්ථික දුෂ්කරතා හේතුවෙන් කුසට අහරක් සොයා ගැනීමට නොහැකි වීමෙන් දින ගණනාවක සිට කනස්සල්ලෙන් සිට ඇති වයෝවෘද්ධ එක් දරු මවක් සියදිවි නසාගෙන තිබේ. මෙලෙස සියදිවි නසාගෙන ඇත්තේ අරණායක අරණායක පොලිස් වසමේ බොස්සැල්ල කළුගල 55 කොටසේ පදිංචිව සිටි 74 හැවිරිදි එක්දරු මවකි. ඇගේ සැමියා යන්ත්‍ර මන්ත්‍ර ගුරුකම් කර උපයන මුදලින් දෙදෙනා ජීවත් වෙමින් සිට ඇති අතර ස්වාමි පුරුෂයාටද දෙපාවල ඇති වූ රෝගී තත්වයක් හේතුවෙන් මාසයක පමණ කාලයක සිට ඇවිද ගැනීමට නොහැකි වීම නිසා ආර්ථික දුෂ්කරතා රැසකට මෙම යුවල මුහුණ පා තිබේ. ඔවුන් දෙදෙනාට මසකට වැඩිහිටි දීමනාව ලෙස රුපියල් 1,900ක්ද ගොවි විශ්‍රාම වැටුප ලෙස රුපියල් 1,950ක්ද වශයෙන් මසකට රුපියල් 3,850ක මුදලකින් ජීවත් වෙමන් සිට තිබේ. කෙසේ වෙතත් දිනෙන් දින ඉහළ යන ජීවන වියදම හමුවේ ජීවත් වීමට නොහැකි වීම හෙතුවෙන් වයෝවෘද්ධ බිරිද දින ගණනාවක සිට කනස්සල්ලෙන් සිටි බව මරණ පරීක්ෂණයේදී සැමියා ප්‍රකාශ කර ඇත. මරණ පරීක්ෂණයේදී අනාවරණය වී ඇත්තේ විෂ වර්ගයක් ශරීරගතවීමෙන් ඇය ජීවිතක්ෂයට පත්ව ඇති බව යැයි අරණායක පොලිසිය පවසයි.", "URL": "https://lankatruth.com/si/?p=142591", "Category": "පුවත්", "Parent URL": null}