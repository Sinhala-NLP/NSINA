{"Source": "Lankatruth", "Timestamp": "March 16, 2021", "Headline": "මීගලෑවේ කුඹුක් ගස් සංහාරයක්…", "News Content": "වී මෝලක් සඳහා විදුලි බලය ලබාගැනීමට යැයි කියමින් තඹුත්තේගම, ගල්නෑව, හුරිගස් වැව හන්දියේ සිට මීගලෑව දෙසට වැවී තිබූ කුඹුක් ගස් විශාල ප්‍රමාණයක් කපා දමා ඇති බව මාධ්‍ය මගින් අනාවරණය කර තිබේ. වසර 50කට වැඩි කාලයක් මෝරා වැඩුණු දැවැන්ත කුඹුක් ගස් 85ක් පමණ ප්‍රදේශවාසීන්ගේ විරෝධය නොතකා කපාදමා තිබේ. කපන ලද ගස්වල කඳන් රාත්‍රී කාලයේදී හොර රහසේම පටවා පිට පළාත්වලට ගෙන යන බව වැඩිදුරටත් අනාවරණය වේ. වර්තමාන ආණ්ඩුව යටතේ රට පුරාම දැවැන්ත පරිසර සංහාරයක් ග්‍රාමීය ප්‍රදේශ දක්වාම දියත්කර තිබේ. ඒ අතර නාගරික ප්‍රදේශ සහ මහාමාර්ග අද්දර තිබෙන පැරණි වටිනා ශාක කපාදමමින්ද එම පරිසර සංහාරය තවදුරටත් ක්‍රියාත්මක කරමින් සිටී.", "URL": "https://lankatruth.com/si/?p=112956", "Category": "පරිසර", "Parent URL": null}