{"Source": "Lankatruth", "Timestamp": "August 27, 2022", "Headline": "විදේශ රැකියා අමාත්‍යාංශයේ තානාපති තනතුර රන්ජන් බාර ගනී", "News Content": "කම්කරු හා විදේශ රැකියා අමාත්‍යාංශය විසින් ලබා දෙන ලද විදේශගත ශ්‍රමිකයන්ගේ සුබ සාධනය සහ ප්‍රවර්ධනය සඳහා වන තානාපති තනතුර හිටපු රාජ්‍ය ඇමති රන්ජන් රාමනායක විසින් භාරගෙන තිබේ. කොන්දේසි සහිත ජනාධිපති පොදු සමාව ලැබීමෙන් පසු කම්කරු හා විදේශ රැකියා ඇමති මනූෂ නානායක්කාර විසින් හිටපු රාජ්‍ය ඇමති රන්ජන් රාමනායකට මෙම තනතුර පිරිනමන බව ප්‍රකාශ කර තිබිණි. රංගන ශිල්පී රන්ජන් රාමනායක ඔහු කලින් පදිංචිව සිටි මාදිවෙල මන්ත්‍රී නිවාසයට ඊයේ (26) දින රාත්‍රියේ ඇමති මනුෂ නානායක්කාර සහ ආධාරකරුවන් පිරිසක් සමග ගිය අතර එහිදී ඇමති මනුෂ නානායක්කාර විසින් අදාළ තනතුර නිල වශයෙන් පිරිනමා ඇත. එම අවස්ථාවට පාර්ලිමේන්තු මන්ත්‍රී විමලවීර දිසානායකද පැමිණ සිට ඇති අතර තම අසල්වැසියා නිදහස් වීම ගැන සතුට පළ කරන බව පාර්ලිමේන්තු ඔහු එහිදී පවසා තිබේ.", "URL": "https://lankatruth.com/si/?p=138568", "Category": "පුවත්", "Parent URL": null}