{"Source": "Lankatruth", "Timestamp": "November 3, 2020", "Headline": "දෙවැනි රැල්ලේ බලගතුකම මෙන්න…", "News Content": "පාර්ලිමේන්තු මහා මැතිවරණය පැවැත්වීමෙන් පසු ලෝකයේ වෙනත් රටවල කොවිඩ් දෙවෙනි රැල්ලක් බරපතල ලෙස ඇතිවෙමින් තිබියදී ආණ්ඩුක්‍රම ව්‍යවස්ථාවේ 20වන සංශෝධනය සම්මත කර ගැනීමට වර්තමාන ආණ්ඩුව විශාල කැපකිරීමකින් කටයුතු කළ පසුබිමක මෙරට තුළ මේ පිළිබඳව ඔක්තෝබර් 03වන දින බ්‍රැන්ඩික්ස් ඇඟලුම් කර්මාන්ත ශාලාව තුළින් නව පොකුරක තොරතුරු අනාවරණය විය. ඔක්තෝබර් 02වන දින වනවිට මෙරට මුළු ආසාදිතයින් සංඛ්‍යාව 3,388ක් ලෙස වාර්තා වී 03වෙනි දින එය 3,395 දක්වාද ඔක්තෝබර් 04 වෙනි දින එය 3,402 දක්වාද වැඩි වී තිබිණ. මේ අතර බ්‍රැන්ඩික්ස් ඇඟලුම් සේවිකාවට කොවිඩ් වෛරසය ආසාදනය වී ඇති බව ඔක්තෝබර් 02 රාත්‍රියේ හෙලිවීමෙන් පසු අහඹු ලෙස PCR පරීක්ෂණ කිරීමේදී ආසාදිතයින් විශාල වශයෙන් සොයාගනු ලැබීය. මාසයක් තුළ රෝගීන් 8,266ක් දක්වා වේගයෙන් ඉහළ ගොස් තිබිණි. ඔක්තෝබර් 05 වෙනි දින 3,513 දක්වා වේගවත් වර්ධනයක් පෙන්වා නොවැම්බර් 03වන දින රාත්‍රී 10.00 වනවිට මුළු ආසාදිතයින් සංඛ්‍යාව 11,744ක් දක්වා විශාල වශයෙන් ඉහළ ගොස් තිබිණි. බ්‍රැන්ඩික්ස් පොකුරට අමතරව පෑලිය ගොඩ මත්ස්‍ය වෙළඳපොලේද පොකුරක් හඳුනා ගැනු ලැබීය. මෙසේ දෙවෙනි රැල්ල හඳුනාගන්නා විට ආසාදිතයින් 13 දෙනෙකු මියගොස් සිටි අතර දෙවෙනි රැල්ලේ පළමු රෝගියා ඔක්තෝබර් 02 රාත්‍රියේ හඳුනාගැනීමෙන් පසු අද (03) වනවිට මියගිය සංඛ්‍යාව 23 දක්වා ඉහළගොස් තිබේ. දෙවෙනි රැල්ල ආරම්භ වී මාසයේ අවසන් දින 11 තුළ ආසාදිතයින් 10 දෙනෙකු මියගොස් තිබේ. මේ අතර පොලීසිය ආශ්‍රිතව සහ කටුනායක වෙළඳකලාපය ආශ්‍රිතවද කුඩා පොකුරු මතුවීමේ අනතුරක් හඳුනාගෙන තිබේ. මෙම තත්වය තුළ ආණ්ඩුක්‍රම ව්‍යවස්ථාවේ 20වන සංශෝධනය සම්මත කරගත් දිනට පසු දින ඔක්තෝබර් 23වන දිනට ජාතික ජන බලවේගයේ නායක අනුර දිසානායක මහතාගේ ඉල්ලීමක් මත කොරෝනා තත්වය පිළිබඳව පාර්ලිමේන්තුවේ සංවාදයක් පැවැත්වීය. එසේම නොවැම්බර් 03වන දින කෙටි කාලයකට පාර්ලිමේන්තුව රැස්වූ අතර මෙම වසංගතය පිළිබඳව උණුසුම් සංවාද ඇතිවිය.", "URL": "https://lankatruth.com/si/?p=99365", "Category": "පුවත්", "Parent URL": null}