{"Source": "Lankatruth", "Timestamp": "December 7, 2020", "Headline": "ජනපතිගේ “විද්‍යාත්මක” ආයතන බෙදිල්ල: සීතාට 17යි – සුදර්ශනීට 0යි", "News Content": "මහර බන්ධනාගාරයේ ඇතිවූ ගැටුමෙන් අනතුරුව බන්ධනාගාර ප්‍රතිසංස්කරණ හා සිරකරුවන් පුනරුත්ථාපන රාජ්‍ය අමාත්‍ය ධූරයෙන් ඉවත්කර ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන රාජ්‍ය අමාත්‍ය ධුරයට පත් කරනු ලැබූ වෛද්‍ය සුදර්ශනී ප්‍රනාන්දුපුල්ලේ මහත්මියට මේ වන තෙක් කිසිදු ආයතනයක් ගැසට් කර නොමැත. කලින් පැවති රාජ්‍ය අමාත්‍ය ධුරයේ කටයුතු කිරීමේදී ඇය යටතේ බන්ධනාගාර දෙපාර්තමේන්තුව ඇතුළු ආයතන 4ක් පැවතුණි. ඝාතනයට ලක්වූ හිටපු අමාත්‍ය ජෙයරාජ් ප්‍රනාන්දු පුල්ලේ මහතාගේ බිරිඳ වන වෛද්‍ය සුදර්ශණී ප්‍රනාන්දු පුල්ලේ 2010 සිට අඛණ්ඩව පාර්ලිමේන්තුව නියෝජනය කරන අතර 2015 දී උසස් අධ්‍යාපන හා පර්යේෂණ නියෝජ්‍ය අමාත්‍ය ධුරයත්, ඉන් අනතුරුව 2018 දක්වා නගර සැලසුම් හා ජල සම්පාදන රාජ්‍ය අමාත්‍ය ධුරයත් දරා ඇත. වෛද්‍ය සුදර්ශනී ප්‍රනාන්දුපුල්ලේ මහත්මියට ජනාධිපතිවරයා විසින් කිසිදු ආයතනයක් ලබාදී නැතත් 2020දී මුල් වරට පාර්ලිමේන්තුවට පිවිසි, දේශපාලනයට නවකයෙකු වූ සීතා අරඹේපොල මහත්මියට ලබාදුන් රාජ්‍ය අමාත්‍ය ධුරය සඳහා ආයතන 17ක් ලබා දී තිබේ. මේ වසරේ අගෝස්තු 09 දා පළමු වරට ගෝඨාභය රාජපක්ෂ මහතා විසින් කැබිනට් සහ රාජ්‍ය අමාත්‍යවරුන් සඳහා ආයතන ගැසට් කිරීමේදී සීතා අරඹේපොල මහත්මියට ආයතන 21ක් ලබාදී තිබුණි.", "URL": "https://lankatruth.com/si/?p=102718", "Category": "පුවත්", "Parent URL": null}