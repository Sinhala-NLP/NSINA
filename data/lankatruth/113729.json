{"Source": "Lankatruth", "Timestamp": "March 25, 2021", "Headline": "විදෙස්ගත ශ්‍රමිකයින් නිරෝධායනය දිගටම හෝටල්වල… පෞද්ගලික හෝටල් 10ක් වෙන් කරයි…", "News Content": "විදේශගතව සිට මෙරටට පැමිණෙන ශ්‍රමිකයින් හෝටෙල් නිරෝධායනයට යොමු කිරිම සඳහා පෞද්ගලික අංශයේ හෝටල් සහ නිකේතන 10ක් වෙන්කර ඇතැයි විදේශ සේවා නියුක්ති කාර්යාංශය පවසයි. මෙම වෙන් කිරීම සිදු කර ඇත්තේ කොවිඩ් – 19 වසංගතය හේතුවෙන් මැද පෙරදිග ඇතුළු විදේශයන් හි විවිධ රැකියාවන් හි නිරත ශ්‍රමිකයන් ශ්‍රී ලංකාවට ඉතා කඩිනමින් ගෙන්වා ගැනීම සඳහා අත්‍යවශ්‍ය සාධකයක් වූ නිරෝධායන මධ්‍යස්ථාන පහසුකම් නොමිලේ ලබාදීම සඳහා පෞද්ගලික හෝටල් හා සංචාරක නිකේතනද සම්බන්ධ කරගනිමින් ක්‍රමවේදයක් සකස් කරන ලෙස කම්කරු අමාත්‍ය නිමල් සිරිපාල ද සිල්වා විසින් පසුගිය දා ශ්‍රී ලංකා විදේශ සේවා නියුක්ති කාර්යාංශයට ලබාදී තිබී උපදෙස් මතය. ඒ අනුව වැලිගම ජගාබේ රිසෝර්ට්, පැරඩයිස් බීච් සහ නෙප්චූන් රිසෝර්ට්, හික්කඩුව හික්කා එෆ්.එන්.ආර් සහ කොරල් රීෆ් ගෙස්ට්, වාද්දුව බ්ලූ ස්ප්‍රින්ග්, දික්වැල්ල විලා ජයනන්ද, මීගමුව කැටමරාන්, අහංගම ජයන්ති සර්ෆ් සහ තංගල්ල සැන්ටන් රිසෝර්ටි යන හෝටල් සහ නිවාඩු නිකේතන මේ අනුව විදෙස් ගත ශ්‍රමිකයන් නිරෝධායනය සඳහා තෝරාගෙන ඇත. මෙම හෝටල් දහය (10) මගින් එක් වරකට 571 දෙනෙකුට නිරෝධායන පහසුකම් සැපයිය හැකි බවද විදේශ සේවා නියුක්ති කාර්යාංශය පවසයි. මෙහි දී හෝටල් ගාස්තු, ආහාර පාන සහ සෙසු සියලු පහසුකම් සම්පාදනය කරනු ලබන්නේ විදේශ සේවා නියුක්ති කාර්යාංශය මගිනි. ඒ අනුව මේ වනවිට විදේශ රටවල රැකියා සඳහා ගොස් ශ්‍රී ලංකාවට පැමිණීමට බලාපොරොත්තුවෙන් සිටින ශ්‍රී ලාංකේය ශ්‍රමිකයන් මේ පිළිබඳ දැනුවත් කර, ඔවුන් කණ්ඩායම් වශයෙන් මෙකී නිරෝධායන මධ්‍යස්ථාන සඳහා යොමු කරන ලෙස විදේශ සේවා නියුක්ති කාර්යංශයේ සාමාන්‍යාධිකාරී විශ්‍රාමික මේජර් ජෙනරාල් මහින්ද හතුරුසිංහ විදේශ කටයුතු අමාත්‍යාංශයට සහ විදේශ තානාපති කාර්යාල දැනුවත් කර ඇතැයි අමාත්‍යවරයා පවසයි. කෙසේ වෙතත් මේ දිනවල සමාජ මාධ්‍යවල හුවමාරුවන කටාර් තානාපති කාර්‍යාලයේ නිලධාරියෙකුගේ අත්සනින් නිකුත් කළ ලිපියකින් තහවුරු වන්නේ මේ වනවිටත් රුපියල් දෙලක්ෂ විසිහතර දාහකට වඩා වැඩි වියදමක් එක් අයෙකුට දැරීමට සිදුව ඇති බවය. කෙසේ වෙතත් ඇමතිවරයා සඳහන් කරන පරිදි මේ නිරෝධායන පහසුකම් සැපයීම සඳහා ශ්‍රී ලංකා විදේශ සේවා නියුක්ති කාර්යාංශය සතියකට රුපියල් මිලියන 18ක් වැය කරන එක් පුද්ගලයෙකු මෙම නිරෝධායන මධ්‍යස්ථානය තුළ රැඳවීම සඳහා එක් දිනකට රුපියල් 4500ක මුදලක් විදේශ සේවා නියුක්ති කාර්යාංශය වැය කරයි. ඒ අනුව එක් පුද්ගලයෙකු මෙම මධ්‍යස්ථානය තුළ සතියක පමණ කාලයක් රඳවා ගැනීම සඳහා 31,500ක් වැය කරනු ලබයි. එහෙත් මෙතුවක් කල් පුද්ගලික අංශය විසින් ශ්‍රී ලාංකික ශ්‍රමිකයින් සිය හෝටල් තුළ නිරෝධායනය සඳහා දින 7කට රුපියල් 68,806.25ක් ලබාගෙන ඇත. එය මේ වනවිට ඇමතිවරයා පවසන මුදල මෙන් දෙගුණයකටත් වාඩා වැඩි මුදලකි.", "URL": "https://lankatruth.com/si/?p=113729", "Category": "පුවත්", "Parent URL": null}