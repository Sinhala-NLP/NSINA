{"Source": "Lankatruth", "Timestamp": "September 23, 2020", "Headline": "20ට එරෙහිව TNA ශ්‍රේෂ්ඨාධිකරණයට යයි", "News Content": "ආණ්ඩුක්‍රම ව්‍යවස්ථාවට ඉදිරිපත්කිරීම සඳහා යෝජනා කර තිබෙන 20වන ව්‍යවස්ථා සංශෝධන කෙටුම්පතට එරෙහිව දෙමළ ජාතික සන්ධානයද අද (23) ශ්‍රේෂ්ඨාධිකරණයට පෙත්සමක් ඉදිරිපත්කර තිබේ. එම පක්ෂයේ නායක පාර්ලිමේන්තු මන්ත්‍රී ආර්.සම්පන්දන් මහතා විසින් මෙම පෙත්සම ඉදිරිපත් කරනු ලැබ ඇත්තේ බාලේන්ද්‍ර නීතීඥ සමාගම මාර්ගයෙනි. පෙත්සම්කාර ආර්.සම්පදන් මහතා විසින් ගොනු කළ පෙත්සමේ සදහන් කර ඇත්තේ ආණ්ඩුව විසින් පාර්ලිමේන්තුට ඉදිරිපත් කරන ලද ආණ්ඩුක්‍රම ව්‍යස්ථාවේ 20වන සංශෝධන පනත් කෙටුම්පතේ අඩංගු ඇතැම් වගන්තිවලින් වත්මන් ආණ්ඩුක්‍රම ව්‍යස්ථාව තුළින් සහතික කර තිබෙන මූලික අයිතිවාසිකම් සහ වෙනත් ප්‍රතිපාදන ගණනාවක් උල්ලංගනය කරන බවයි. ඒ අනුව අදාළ පනත් කෙටුම්පතේ ප්‍රශ්නගත වගන්ති සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් ඒවා අනුමත වී පසුව ජනමත විචාරණයකින්ද අනුමත විය යුතු බවට තීන්දුවක් ලබාදෙන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා ඇත. ඒ අනුව අද වනවිට 20 වැනි ව්‍යවස්ථා සංශෝධනය අභියෝගයට ලක් කරමින් ශ්‍රේෂ්ඨාධිකරණය හමුවේ පෙත්සම් 06ක් ගොනු කරනු ලැබ ඇත. මෙම පෙත්සම්වල වගඋත්තරකරු ලෙස නීතිපතිවරයා නම් කර තිබේ. මෙම පෙත්සම් ගොනු කර ඇත්තේ සමගි ජන බලවේගය, නීතිඥ ඉන්දික ගාල්ලගේ, අනිල් කාරියවසම්, ශ්‍රී ලංකා විනිවිද පෙරමුණේ ලේකම් නාගානන්ද කොඩිතුවක්කු, විකල්ප ප්‍රතිපත්ති කේන්ද්‍රය සහ එහි ප්‍රධාන විධායක පාක්‍යසෝති සරවනමුත්තු යන පිරිස විසිණි.", "URL": "https://lankatruth.com/si/?p=96674", "Category": "පුවත්", "Parent URL": null}