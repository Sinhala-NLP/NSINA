{"Source": "Lankatruth", "Timestamp": "October 18, 2019", "Headline": "රංගා ඇතුළු හයදෙනා ඇප මත නිදහස්", "News Content": "හිටපු පාර්ලිමේන්තු මන්ත්‍රී, මාධ්‍යවේදී ජේ. ශ්‍රී රංගා මහතා ඇතුළු 6 දෙනා ඇප මත මුදාහරින ලෙස වව්නියාව මහේස්ත්‍රාත් අධිකරණය නියෝග කර ඇත. 2011 වසරේ මාර්තු මස 30 වැනිදා සෙට්ටිකුලම් ප්‍රදේශයේ දී, ජේ. ශ්‍රී රංගා මහතා විසින් පැදවූ ලියාපදිංචි නොකළ මෝටර් රථයක් අනතුරට ලක්වීමෙන් එහි ගමන්ගත් පොලිස් සැරයන්වරයෙකු ජීවිතක්ෂයට පත්වීමේ සිද්ධියට අදාලව ජේ. ශ්‍රී රංගා මහතා ඇතුළු 6 දෙනෙකු වහාම අත්අඩංගුවට ගන්නා ලෙස නීතිපතිවරයා පොලිස් විශේෂ විමර්ශන ඒකකයට පසුගිය දා නියෝග කර තිබිණි. ඒ අනතුරට අදාල සාක්ෂි වසන් කිරීමේ චෝදනාව මතය. අනතුරින් මියගොස් ඇත්තේ මන්ත්‍රීවරයාගේ ආරක්ෂකයා වශයෙන් කටයුතු කළ පොලිස් සැරයන් වරයෙකි. අනතුර සිදුවීමෙන් පසු මන්ත්‍රීවරයා සඳහන් කර ඇත්තේ මියගිය පොලිස් සැරයන්වරයා රථය පැදවූ බවය. කෙසේ වෙතත් පසුව සිදුකරන ලද පරීක්ෂණවලදී අනාවරණයවී ඇත්තේ අනතුර සිදුවන අවස්ථාවේ අදාල රථය හිටපු පාර්ලිමේන්තු මන්ත්‍රී ජේ. ශ්‍රී රංගා මහතා විසින් පදවාගෙන ගොස් ඇති බවය.", "URL": "https://lankatruth.com/si/?p=83278", "Category": "පුවත්", "Parent URL": null}