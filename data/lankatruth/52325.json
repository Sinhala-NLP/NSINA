{"Source": "Lankatruth", "Timestamp": "May 17, 2018", "Headline": "විධායක ක්‍රමය යටතේ රට අවුරුදු 40ක් ගියා… දැන් රට ස්ථාවරද?", "News Content": "විධායක ජනාධිපති ක්‍රමය අහෝසි කිරිමේ 20වෙනි සංශෝධනයේ කෙටුම්පත් තවමත් ඉදිරිපත් වී නැති තත්වයක් තුළ එහි අඩංගු කරුණු පිළිබඳව හෝ හරි හැටි නොදැන, විධායක ක්‍රමය අහෝසි කිරීමෙන් රට අස්ථාවර වන බවට ප්‍රකාශකරන අයගෙන්, මේ ධායක ක්‍රමය තුළ අවුරුදු 40ක් ගමන් කර ඇති රටය දැන් ස්ථාවර තත්වයක් පවතින්නේදැයි තමන් ප්‍රශ්න කරන බව හිටපු අමාත්‍යාංශ ලේකම් අශෝක පීරිස් මහතා සඳහන් කරයි ඒ මහතා මේ බව පැවසූවේ ඊයේ (16) කොළඹදී පැවති “ශිෂ්ටත්වය වෙනුවෙන් සම්මත කළ යුතු 20” සම්නත්‍රණයේ ආරාධිත දේශනයක් පවත්වමිණි. එහිදී වැඩිදුටත් අදහස් දැක්වූ අශෝක පීරිස් මහතා… “20වැනි සංශෝධනය සම්මත කළහොත්, රටට විශාල විනාශයක් සිදු වෙන බවත්, ඒ නිසා විධායක ජනාධිපති ධුරය දිගටම පවත්වාගෙන යා යුතු බවත් කියන පිරිස ඉදිරිපත් කරන කරුණු කිහිපයක් ගැන කතා කිරීම සුදුසුයි. ශිෂ්ටත්වය වෙනුවෙන් මෙය අහෝසි කළ යුතු බව අපි කියන කොට එයට විරුද්ධව පෙනී සිටීමෙන් කියන්නේ අශිෂ්ටත්වය වෙනුවෙන් පෙනී සිටින බවයි. අශිෂ්ටත්වයේ අංක එක ජාතිවාදයයි. විධායක ජනාධිපති ධුරය දිගටම පවත්වාගෙන යා යුතුයි කියන සියලුම දෙනා කවර හෝ ජාතිවාදයක් නියෝජනය කරනවා. අනෙක් පැත්තෙන් රාජ්‍ය සම්පත්, රාජ්‍ය ධනය කොල්ලකෑමේ යෙදෙන උදවිය මේ වෙනුවෙන් පක්ෂව පෙනී සිටිනවා. තවත් පහළට ආවොත් උපන් දින දෙකක් තියෙන, ජාතික හැඳුනුම්පත් දෙකක් තියාගෙන ඉන්න තත්වයටම අශිෂ්ටත්වය නියෝජනය කරනවා. මොවුන්ගේ තරාතිරම කුමක් වුවත්, පෙනී සිටින්නේ අශිෂ්ටත්වය වෙනුවෙන්. විධායක ජනාධිපති ධුරය පවත්වාගත යුතුයි කියන අය ඒ වෙනුවෙන් ඉදිරිපත් කරන කරුණු මොනවා ද කියලා පුවත් පත්වලින් හොයලා බැලුවා. නමුත්, එහෙම කරුණු කියලා නැහැ. 20 වෙනි සංශෝධනයේ අඩංගු කරුණු මොනවාද කියලා තවමත් ඉදිරිපත් කර නැහැ. එනමුත්, සංශෝධනයේ අඩංගු කරුණු හැටියට දක්වමින් මහා සංඝරත්නයට කවුරු හරි ඉදිරිපත් කරන දේවල් සම්බන්ධයෙන් වැරැදි අවබෝධයන් හදමින් ඉන්නවා. ඒ නිසා සැබෑවටම බියක් ඇති වුණු අයත් ඉන්නවා. ඒ අයට ඇත්ත පැහැදිලි කර දීමෙන් ප‍්‍රශ්නය විසඳා ගන්න පුළුවන්. හැබැයි අනෙක් උදවිය විධායක ජනාධිපති ධුරය අහෝසි කළොත්, රට අස්ථාවරයි කියන්නේ මොකද්ද කියලා මට තේරෙන්නේ නැහැ. මේ ක‍්‍රමය යටතේ අවුරුදු 40ක් ගිහිල්ලත් රට ස්ථාවරද කියලා කල්පනා කළ යුතු වෙනවා. මම රාජ්‍ය සේවයේ අවුරුදු තිස් ගණනක් හිටියා. අපිට පෙනුණේ එන්න එන්න රට අස්ථාවර වන බවයි. විධායක ජනාධිපතිවරුන් මාරු වෙවී යනවා, රට එන්න එන්න පහළට වැටී අස්ථාවර වෙනවා. එහෙනම් මේක නැති කළොත්, අස්ථාවර වෙනවා කියන්නේ කුමන කරුණු මත ද? ආර්ථික ක්ෂේත‍්‍රයෙන්, සමාජ විද්‍යා ක්ෂේත‍්‍රයෙන් එදා ඉදලම පහළට මිසක් ස්ථාවර පැත්තට යන බවක් තේරුම් ගන්න අපිට නම් කරුණු නැහැ.”", "URL": "https://lankatruth.com/si/?p=52325", "Category": "පුවත්", "Parent URL": null}