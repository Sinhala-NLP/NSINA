{"Source": "Lankatruth", "Timestamp": "August 17, 2023", "Headline": "රනිල් පොහොට්ටු හවුල හොම්බ ඇනගනියි", "News Content": "මෙරට ආර්ථිකය බංකොලොත් තත්වයට ඇද දැමීමෙන් පසුව ජීවිත පවත්වාගෙන යාමට නොහැකි වූ ලක්ෂ 70කට අධික ජනතව වෙනුවෙන් අස්වැසුම නමින් නව සුභසාදන වැඩපිළිවෙලක් ක්‍රියාත්මක කරන බව ප්‍රකාශ කළ රනිල්-පොහොට්ටු හවුල් ආණ්ඩුව එතෙක් පැවති සමෘද්ධිය පවා විශාල වශයෙන් කපා දැමීමට එරෙහිව මතු වූ විරෝධය හමුවේ දැඩි පරාජයකට පත්වී සිටී. සමාද්ධි දීමනාවට අමතරව ලබා දුන් ආබාධිත සුභසාදන දීමනාව, වකුගඩු රෝගී දීමනාව සහ වැඩිහිටි දීමනාව අස්වැසුම තුළින් කපා හැර තිබිණි. එමෙන්ම සමෘද්ධි ලබමින් සිටි විශාල දිළිඳු ජනතාවක් අස්වැසුම යටතේ කපා හැර තිබිණි. මෙම කපාහැරීම්වලට එරෙහිව රට පුරා ගොඩනැගුණු විරෝධය හමුවේ යම් පිරිසකට යළි සහනාධාර ක්‍රියාත්මක කිරීමට හවුල් ආණ්ඩුවට සිදු වී තිබේ. ඒ අනුව වකුගඩු රෝගීන් අඩු ආදායම් ලාභී පවුල්වල ආභාධිතයන් සහ වැඩිහිටි දීමනාව පෙරපරිදිම ලබා දෙන බව මුදල් රාජ්‍ය ඇමති ශෙහාන් සේමසිංහ ප්‍රකාශ කර ඇත. මුදල් රාජ්‍ය ඇමති මෙලෙස ප්‍රකාශ කළද ඒ සඳහා අවශ්‍ය මුදල් ප්‍රතිපාදන වෙන් කර ගැනීම සඳහා කැබිනට් පත්‍රිකාවක් හෝ මේ දක්වා ඉදිරිපත් කර නැත. ආණ්ඩුව IMF කොන්දේසි ඉටුකරමින් ගෙනගිය වැඩපිළිවෙලට එරෙහිව එල්ල වූ මහජන විරෝධය හමුවේ නැවත පෙරපරිදිම ආදාල සහනාධාර ලබා දෙන බව ප්‍රකාශ කිරීම දක්වා ආණ්ඩුව පසු බැස සිටී.", "URL": "https://lankatruth.com/si/?p=150384", "Category": "පුවත්", "Parent URL": null}