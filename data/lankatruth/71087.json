{"Source": "Lankatruth", "Timestamp": "March 26, 2019", "Headline": "තමාට එරෙහි නඩු ඇසීම වලක්වන්නැයි ගෝඨා ගොනුකළ පෙත්සම සළකා බැලීම මැයි 6", "News Content": "චෝදනා හතක් යටතේ තමාට එරෙහිව පවරා ඇති නඩුව විභාගයට නොගන්නා ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ ගොනුකර ඇති රිට් පෙත්සම මැයි මස 6 වැනිදා සළකා බැලීමට අභියාචනාධිකරණය අද(26) නියෝග කලේය. වීරකැටිය මැදමුලන ඩී.ඒ.රාජපක්ෂ අනුස්මරණ ස්මාරකය සහ කෞතුකාගාරය ඉදිකිරීම සඳහා රජයේ ඉඩම් ගොඩකිරීමේ හා සංවර්ධනය කිරීමේ සංස්ථාවට අයත් රුපියල් තුන්කෝටි තිස් ලක්ෂයක මුදලක් අවභාවිත කිරීම ඇතුළු චෝදනා හතක් යටතේ ත්‍රිපුද්ගල විශේෂ මහාධිකරණය හමුවේ ගෝඨාභය රාජපක්ෂ මහතාට එරෙහිව නඩු ගොනුකර ඇත. එම නඩුව විභාගයට ගැනීම වලකන මෙන් නියෝග කරන්නැයි විත්තිකාර ගෝඨාභය රාජපක්ෂ මහතා අභියාචනාධිකරණය හමුවේ පෙත්සමක් ගොනුකර ඇති අතර එය අද කැඳවා තිබිණි. පෙත්සම්කාර ගෝඨාභය රාජපක්ෂ මහතා වෙනුවෙන් පෙනී සිටි නීතීඥ රොමේෂ් ද සිල්වා මහතා තමන්ට වෙනත් කටයුත්තක් ඇති බැවින් පෙත්සම සළකා බැලීම සඳහා වෙනත් දිනයක් ලබා දෙන ලෙස අධිකරණයෙන් ඉල්ලා සිටියේය. ඒ අනුව පෙත්සම සළකා බැලීම මැයි මස 6 වැනිදා දක්වා කල් තැබිණි. අදාල පෙත්සම අචල වෙංගප්පුලි සහ අර්ජුන ඔබේසේකර යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ලක් හමුවේ සළකා බැලුණ අතර හිටපු ආරක්ෂක ලේකම් ගෝඨාභය රාපක්ෂ මහතා විසින් ගොනු කර ඇති මෙම පෙත්සමෙහි වගඋත්තරකරුවන් හැටියට ස්ථිර ත‍්‍රිපුද්ගල මහාධිකරණයේ විනිසුරුවරුන් වන සම්පත් බී. අබේකෝන් , එම්.එස් .කේ.බී විජේරත්න , චම්පා ජානකී රාජරත්න යන මහත්ම මහත්මීන් සහ නීතිපති නම් කරනු ලැබ සිටිති.", "URL": "https://lankatruth.com/si/?p=71087", "Category": "පුවත්", "Parent URL": null}