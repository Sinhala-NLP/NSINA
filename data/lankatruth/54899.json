{"Source": "Lankatruth", "Timestamp": "June 21, 2018", "Headline": "වැලිඔය ළමා අපයෝජන සිද්ධියේ සැකකාර පොලිස් කොස්තාපල්ට ඇප", "News Content": "වැලිඔය පොලිස් ස්ථානය තුළදී 15 හැවිරිදි පිරිමි දරුවෙකු බරපතල ලිංගික අපයෝජනයට ලක් කළ බවට සැකපිට අත්අඩංගුවට ගෙන සිටි පොලිස් කොස්තාපල්වරයා ඇප මත මුදාහරින ලෙස කැබිතිගොල්ලෑව දිසා විනිසුරු සහ මහේස්ත්‍රාත් මාලින්ද හර්ෂ ද අල්විස් මහතා අද(21) නියෝග කර ඇත. සැකකාර පොලිස් කොස්තාපල්වරයාගේ ළගම ඥාතීන් වන දෙදෙනෙකු විසින් තැන්පත් කළ යුතු රුපියල් ලක්ෂ දහය බැගින් වූ ශරීර ඇප දෙකක් මත කොස්තාපල්වරයා මුදාහැර තිබේ. එසේම සැප්තැම්බර් 5 වැනිදා පදවිය සංචාරක මහේස්ත්‍රාත් අධිකරණය හමුවේ පෙනී සිටින ලෙස ද මහේස්ත්‍රාත්වරයා නියෝග කර ඇත. පසුගිය මැයි මස 8 වැනිදා තහඩු සොරකම් කිරීමේ චෝදනාවක් මත පොලීසිය මගින් අත්අඩංගුවට ගත් මෙම 15 හැවිරිදි පිරිමි දරුවා පසුවදා(9) අධිකරණයට ඉදිරිපත් කිරීමට වැලිඔය පොලිස් ස්ථානය තුළ රදවා තබා තිබේ. එදින රාත්‍රියේ නිතර නිතර පොලිස් දුරකතන ඇමතුම් වලට පිළිතුරු දුන් පුද්ගලයෙකු තමා අපයෝජනයට ලක් කළ බව දරුවාගේ මුල් ප්‍රකාශ වල සඳහන්ව ඇත. ඒ අනුව පොලිස් කොස්තාපල් (58918) අජිත් නැමැත්තෙකු අත්අඩංගුවට ගත් අතර දරුවා පරිවාස භාරයට පත් කලේ ය. අද පදවිය සංචාරක මහේස්ත්‍රාත් අධිකරණය හමුවේ අදාල පැමිණිල්ල කැඳවනු ලැබූ අවස්ථාවේ සැකකරු වෙනුවෙන් පෙනීසිටි ජයලත් අබේසිංහ මහතා කළ ඇප ඉල්ලීමකට අනුව මෙම ඇප ලබාදීම සිදුකෙරිණි.", "URL": "https://lankatruth.com/si/?p=54899", "Category": "පුවත්", "Parent URL": null}