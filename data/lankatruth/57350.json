{"Source": "Lankatruth", "Timestamp": "August 8, 2018", "Headline": "විශ්‍රාමික දුම්රිය රියදුරන් යලි කැඳවයි", "News Content": "දුම්රිය සේවකයින් විසින් ආරම්භ කර ඇති වැඩ වර්ජනය අවසන් වන තෙක් ශ්‍රී ලංකා ගමනාගමන මණ්ඩලයේ සියළුම සේවකයින්ගේ නිවාඩු අවලංගු කර ඇති බවත් විශ්‍රාම ගොස් සිටින දුම්රිය රියදුරන් හෙට(9) උදෑසන 6.00 වන විට දුම්රිය මූලස්ථානය වෙත පැමිණ යලි සේවයේ යෙදෙන ලෙසත් ප්‍රවාහන අමාත්‍යාංශය නිවේදනය කරයි. දුම්රිය රියදුරු, නියාමක, ස්ථානාධිපති සහ දුම්රිය පාලකවරුන්ගේ වැටුප් විෂමතා ඉවත් කිරිමේ කැබිනට් පත්‍රිකාව කැබිනට් මණ්ඩලය මගින්ම තාවකාලිකව නතර කිරිමට විරෝධය පාමින් අද (08) සවස 3 සිට දුම්රිය රියදුරන් සහ නියාමකවරු වර්ජනයක් ආරම්භ කෙරුණි. මේ හේතුවෙන් දුම්රිය මගීන් දැඩි අපහසුතාවයට ලක්ව ඇති අතර කොටුව දුම්රිය ස්ථානය ඉදිරිපිට මාර්ගය අවහිර කරමින් ඔවුන් විරෝධතාවයක ද නිරත විය. කෙසේ වෙතත් දුම්රිය වෘත්තීය සමිති ආරම්භ කළ වර්ජනය මේ වන විටත් ක්‍රියාත්මක වන අතර දුම්රිය ස්ථානාධිපතිවරුන්, නියමකවරුන්, පාලකවරුන් සහ රියදුරන් එක්ව සිටින බව දුම්රිය රියදුරන්ගේ සංගමය සඳහන් කරයි.", "URL": "https://lankatruth.com/si/?p=57350", "Category": "පුවත්", "Parent URL": null}