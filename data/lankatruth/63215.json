{"Source": "Lankatruth", "Timestamp": "November 13, 2018", "Headline": "විධායක ජනාධිපතිධූරය අහෝසි කළ යුතුයි", "News Content": "ජනාධිපතිවරයා විසින් පාර්ලිමේන්තුව විසුරුවා හරිමින් නිකුත් කළ ගැසට් නිවේදනය ක්‍රියාත්මක කිරීම වලක්වාලමින් ශ්‍රේෂ්ඨාධිකරණය අතුරු තහනම් නියෝගයක් නිකුත් කිරීම තුළින් විධායක ජනාධිපතිධූරයේ ඇති අනතුරුදායක තත්ත්වය මනාව පෙනී යන බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා පවසයි. ජනාධිපතිවරයා විසින් පාර්ලිමේන්තුව විසුරුවාහරිමින් නිකුත් කළ ගැසට් නිවේදන අත්හිටුවමින් අද (13) දිනයේ ශ්‍රේෂ්ඨාධිකරණ මඟින් තීන්දු කිරීමෙන් අනතුරුව අධිකරණ භූමියෙන් පිටතට පැමිණි බිමල් රත්නායක මහතා මෙම අදහස් පළ කළේය. මෙම ක්‍රියාවලිය තුළ විධායක බලතල පිළිබඳ ගැටළුකාරී තත්ත්වයක් පෙනී යන බැවීන් අනිවාර්යයෙන්ම විධායක ජනාධිපතිධුරය අහෝසි කළ යුතු බව මන්ත්‍රීවරයා සඳහන් කළේය. නඩු තීන්දුව තුළින් පමණක් මෙම ප්‍රජාතන්ත්‍රවාදය දිනාගැනීමේ සටන අවසන් නොවන බවත් බිමල් රත්නායක මහතා අවධාරණය කළේ ය. හෙට (14) දිනයේ දී පාර්ලිමේන්තුව කැඳවා ඇති බවත් ඒ අනුව ව්‍යවස්ථාවට අනුකූලව පාර්ලිමේන්තුවට සහභාගී වීමට නියමිත බවත් බිමල් රත්නායක මහතා කියා සිටියේය.", "URL": "https://lankatruth.com/si/?p=63215", "Category": "පුවත්", "Parent URL": null}