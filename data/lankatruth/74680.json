{"Source": "Lankatruth", "Timestamp": "May 27, 2019", "Headline": "හොරොව්පතානෙන් අත්අඩංගුවට ගත් ජමාත් ක්‍රියාකාරිකයන් 5 දෙනා රිමාන්ඩ්", "News Content": "තව්හිද් ජමාත් සංවිධානයේ ක්‍රියාකාරී සාමාජිකයන් බවට සැකපිට, පසුගිය 24 වැනිදා හොරොව්පතානේ දී අත්අඩංගුවටගත් සැකකරුවන් පස් දෙනා අද(27) කැබිතිගොල්ලෑව දිසා විනිසුරු සහ මහේස්ත්‍රාත් මාලින්ද හර්ෂණ ද අල්විස් මහතා හමුවට ඉදිරිපත් කිරීමෙන් පසු වැඩිදුර විමර්ශන සඳහා ලබන 4 වැනිදා දක්වා රක්ෂිත බන්ධනාගාර ගත කෙරුණි. පසුගිය 24 වැනිදා අත්අඩංගුවට ගත් මෙම සැකකරුවන් දින 3ක් රඳවා තබාගෙන ප්‍රශ්න කිරීම් සිදුකිරීමෙන් පසු අද අධිකරණයට ඉදිරිපත් කර ඇති අතර ඔවුන් තව්හිද් ජමාත් සංවිධානයේ නායක සහරාන් හෂීම් සමඟ සමීප සබඳතා පවත්වා ඇති බවටත් අන්තවාදී දේශන සිදුකර ඇති බවටත් මූලික විමර්ශනවලදී හෙලිව ඇත. මෙලෙස අත්අඩංගුවට ගෙන රක්ෂිත බන්ධනාගාර ගත කර ඇත්තේ හොරොව්පොතාන ප්‍රාදේශීය ලේකම් කාර්යාලයෙ සංවර්ධන සහකාරවරයෙකු ලෙස සේවය කළ මොහිදින් බාවා නවුපර්, කැබිතිගොල්ලෑව ඇල්ලැව අරාබි පාසලෙහි විදුහල්පති සෙයුනිදින් තලිප තුල්ලා, කන්තලේ අරාබි විද්‍යාලයේ ගුරුවරයකු වන සෙනූල් ආබ්දින් ඉර්ෂාන්, වීරසොලෙ විදුහලෙ උප ගුරුවරයෙකු ලෙස සෙවය කල ලෙබ්බේ තම්බී ජස්මින් සහ නුර්ගෙ සකරියා යන සැකකරුවන් පස් දෙනෙකු ය. ඔවුන් සහරාම් හෂීම් සමඟ සමීප සබඳතා පවත්වා ඇති බවත් අනුරාධපුර, ත්‍රිකුණාමලය, කුච්චවේලි, යන ප්‍රදේශවල අන්තවාදී දේශනා පවත්වා ඇති බවටත් ත්‍රස්තවාදී ප්‍රහාරයට සැකපිට දැනට විදේශගතව සිටින ප්‍රධාන සැකකරුවෙකු සමඟ එක්වී ප්‍රදේශයේ මුස්ලිම් ජනතාවට විවිධ ද්‍රව්‍යමය ආධාර සහ ලක්ෂ ගණනින් මුදල් ලබා දී ඇති බවටත් මේ වනවිට තොරතුරු අනාවරණය වී ඇතැයි පොලිසිය පවසයි.", "URL": "https://lankatruth.com/si/?p=74680", "Category": "පුවත්", "Parent URL": null}