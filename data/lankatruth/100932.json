{"Source": "Lankatruth", "Timestamp": "November 21, 2020", "Headline": "ආණ්ඩුවෙන් සේනාධිපතිට ඉඩම් අක්කර 5000ක දොලපිදේනියක්", "News Content": "නීතිවිරෝධී අවි ගනුදෙනු සම්බන්ධයෙන් චෝදනා ලැබූ කුප්‍රකට ඇවන්ගාඩ් සමාගමට බඩඉරිඟු වගාවට යැයි කියමින් ඉඩම් අක්කර 5000ක් ලබාදීමට ආණ්ඩුව කටයුතු කර තිබේ. මේ සඳහා ඉඩම් අක්කර 40000ක් ලබාගැනීමට ඇවන්ගාඩ් සමාගම බලාපොරොත්තුවන අතර එහි පළමු අධියර ලෙස ඉඩම් අක්කර 5000ක් ලබාදීමට ඉඩම් අමාත්‍යාංශයේ ලේකම් මේජර් ජෙනරාල් සුමේධ පෙරේරා විසින් අවසර ලබාදී ඇත. එම වගාවන් සඳහා සිරකරුවන් යොදාගැනීමට ඇවන්ගාඩ් සමාගම කටයුතු කරමින් සිටී. නාවික හමුදාව විසින් සිදුකළ මුහුදු ආරක්ෂක සේවාව නීතිවිරෝධි ලෙස ලබාගෙන රජයට පාඩු සිදුකිරීම මෙන්ම පසුගිය කාලයේ විදෙස්ගත ශ්‍රමිකයින් ලංකාවට ගෙන්වීම හරහා අසාධාරණ ලෙස මුදල් ඉපයීම සම්බන්ධයෙන් ඇවන්ගාඩ් සමාග චෝදනා ලැබ තිබේ. එවැනි සමාගමකට ආණ්ඩුව විසින් ඉඩම් අක්කර දහස් ගණනක් ලබා දෙන්නේ වගා කිරීමට ඉඩම් නොමැතිව රටේ ගොවි ජනතාව දහස් ගණනක් පීඩාවට පත්ව සිටියදීය.", "URL": "https://lankatruth.com/si/?p=100932", "Category": "පුවත්", "Parent URL": null}