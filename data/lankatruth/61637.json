{"Source": "Lankatruth", "Timestamp": "October 23, 2018", "Headline": "මහජන විරෝධතා හේතුවෙන් ලාංකික පවුලට යලි නවසීලන්ත රැකවරණ", "News Content": "නවසීලන්තයෙන් පිටුවහල් කිරීමට සූදානම් වූ ශ්‍රී ලාංකික පවුලකට නැවත එරට නීත්‍යානුකූලව රැදීසිටීමට අවස්ථාව හිමිවූ පුවතක් ඊයේ(22) නවසීලන්ත පුවත් සේවා වාර්තා කර සිටියේය. වයස අවුරුදු 8,10 සහ 11 වියේ පසුවන දරුවන් තිදෙනෙකුගෙන් සමන්විත පවුලක මවට වැළඳී ඇති කෂේරුකාව ආශ්‍රිත ස්නායු රෝගයක් හේතුවෙන් එම පවුල නවසීලන්තයෙන් පිටුවහල් කිරීමට එරට ආගමන විගමන නිලධාරීන් වසරකට පෙර තීරණය කර තිබුණි. මෙලෙස පිටුවහල් කිරීමට නියමිතව සිට ඇත්තේ නවසීලන්තයේ ක්වීන්ස්ටවුන් ප්‍රදේශයේ පදිංචිව සිටි දිනේෂා විජේරත්න සහ සෑම් විජේරත්න යුවල සහ ඔවුන්ගේ දරුවන්ය. ඔවුන් පසුගිය වසර 8ක කාලය තුළ නවසීලන්තයේ ජීවත් වී ඇති අතර සෑම් විරේරත්න එරට කුලී රථ රියදුරෙකු ලෙසත් දිනේෂා විජේරත්න ක්වීන්ස්ටවුන් හි හෝටලයක සූපවේදිනියක ලෙසත් සේවක කරමින් සිට ඇත. කෙසේ වෙතත් රෝගී තත්වයක් හේතුවෙන් ඔවුන්ගේ වීසා බලපත්‍රය දීර්ඝ නොකිරීමට පසුගිය වසරේ නොවැම්බර් 21 දින සිට එරට රජය ගෙන ඇති තීරණයට ක්වීන්ස්ටවුන් හි පාර්ලිමේන්තු මන්ත්‍රීවරයා, පාසල් ගුරුවරු හා පදිංචිකරුවන් වරින්වර විරෝධතා සංවිධානය කර ඇත. වසරකට ආසන්න කාලයක් පුරා පැවති මෙම විරෝධතා හේතුවෙන් පස්දෙනෙකුගෙන් යුත් එම පවුලේ නේවාසිකව රැදීසිටීමේ කාලය යලි ලබාදීමට නවසීලන්ත බලධාරීන් පසුගිය දා කටයුතු කර ඇත", "URL": "https://lankatruth.com/si/?p=61637", "Category": "පුවත්", "Parent URL": null}