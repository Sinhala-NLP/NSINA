{"Source": "Lankatruth", "Timestamp": "July 3, 2021", "Headline": "බහු ජාතික සමාගම්වලින් 15%ක බදු අයකරගැනීමට ශ්‍රී ලංකාව විරුද්ධ වේ !", "News Content": "යුරෝපා සංගමයට අනුබද්ධ ආර්ථික හා සංවර්ධන කේෂ්ත්‍ර සම්බන්ධයෙන් තීරණ ගනු ලබන ජාත්‍යන්තර සංවිධානයක් ලෙස සැලකෙන (Economic Cooperation and Development) OECD ආයතනය අදායම් බදු නොගෙවා මේ දක්වා කට්ටි පනිමින් සිටින බහු ජාතික සමාගම් උපයන ලාභයන් වෙතින් 15%ක් අයකරගැනීමේ 2021 ජුලි 01 ඒකාබද්ධ ප්‍රකාශණයට ලෝකයේ රටවල් 130ක් සමග අත්සන් තබා ඇත. එයට එරෙහිවී ඇත්තේ තවමත් මත්ද්‍රව්‍ය, අවි වැනි ව්‍යාපාර සිදුකරන මාෆියා කල්ලිවල කළු සල්ලි සුදුකරන රටවල් වන අයර්ලන්තය, හංගේරියාව, පේරු රාජ්‍යය, එස්ටෝනියාව, නයිජීරියාව, බර්බදොස්, සෙන්ට් වැන්සන්ට් හා ග්‍රෙනේඩාව වන අතර එහි අවසාන රට ලෙස ශ්‍රී ලංකාවද සඳහන් වන බව බටහිර මාධ්‍ය වාර්තා කර සිටිති. දෙවන ලෝක මහා යුද්ධයෙන් පසුව යුරෝපය නැවත ගොඩනැගීම හා යුරෝපය තුළ සෝවියට් දේශයේ සහය ලබන කොමියුනිස්ට් පාලනයන් බිහිවීම වැළැක්වීම ඉලක්ක කරමින් ඇමරිකන් එක්සත් ජනපදය විසින් 1948 දී ඉදිරිපත් කරන ලද මාෂල් සැලැස්ම ක්‍රියාවට නැගීම සඳහා OECD සංවිධානය බිහිකරන ලදී. එක්සත් ජාතීන්ගේ සංවිධානය, ලෝක වෙළඳ සංවිධානය හා G20 රටවල් කණ්ඩායමේ සංවිධානවලට පසුව ආර්ථික හා සංවර්ධනය ඉලක්ක කරමින් යුරෝපා සංගමය මුලිකව පිහිටුවා තිබෙන දැවැන්තම සංවිධානය OECD ලෙස සැලකේ. ලෝකයේ ආර්ථික හා කාර්මික අතින් ධනවත් රටවල් 38ක් සාමාජිකත්වය දරන මෙම සංවිධානය නිදහස් ආර්ථිකය, යහපාලනය, නිෂ්පාදනය ඉහළ නැංවීම සඳහා තරඟය වැනි ලිබරල් අරමුණු සාක්ෂාත් කරගැනීම වෙනුවෙන් සාමාජික රටවල ආර්ථික විග්‍රහයන් හා සංඛ්‍යා ලේඛණ මත වාර්ෂිකව වාර්තා ඉදිරිපත් කරනු ලබයි. මෙම සංවිධානයේ ඍජු මැදිහත්වීම මත රටවල් 130ක් සමග සිදුකරන ලද දීර්ඝ සාකච්චා වට රාශියකින් පසුව මේ දක්වා බදුගෙවීම් පැහැර හැර ඇති බහු ජාතික සමාගම් 100කට එරෙහිව 15% අනුපාතයක බදද්දක් අයකිරීමේ පොදු එකගතාවයට ඒ අනුව එළඹී ඇත. ඇමරිකාව, මහා බ්‍රිතාන්‍යය, ප්‍රංශය, ජර්මනිය, ජපානය පමණක් නොව චීනය හා ස්විස්ටර්ලන්තයත් මෙම පොදු සම්මුතියට අත්සන් තබා ඇත. මෙම සම්මුතියට අනුව බහු ජාතික සමාගම්හි මුලස්ථාන පිහිටි රටවල පමණක් නොව ඔවුන් එම රටවල තුළ ඇතුළු වී නොසිටියත් (උදා:Google, Apple, Facebook, Amazon, Microsoft) ඔවුන්ගේ ක්‍රියා කාරිත්වයන් මත මෙම බදු අයකිරීම සිදුකරනු ඇත. කොරෝනා වසංගතයෙන් අහිමි වූ ආර්ථික ක්‍රියා කාරකම් නැවත ප්‍රාණවත් කිරීමටත්, යටිතල පහසුකම් නගා සිටුවීමටත්, අධ්‍යාපනය හා සෞඛ්‍ය කේෂ්ත්‍ර තුළ ආයෝජන දිරිමත් කරලීම සඳහා මෙම අදායම් බදුවලින් උපයාගන්නා මුදල් යොදාගැනීමට අපේක්ෂා කරනු ලබයි. සම්මුතියට අත්සන් කරන ලද රටවල් නව යෝජනා හා ප්‍රතිචාර මෙම වසරේ ඔක්තෝබර් මාසයට පෙර ලබාදෙන ලෙස ඉල්ලා සිටින අතර අදාළ සම්මුතිය ඉන්පසුව අනුමැතිය සඳහා මෙම මාසයේ ජුලි 9-10 දිනවල පැවැත්වෙන G20 කණ්ඩායමේ වාර්ෂික රැස්වීමටද ඉදිරිපත් කරනු ඇත. කෙසේවෙතත් රාජ්‍ය නොවන සංවිධානයක් වන oxfarm පවසනුයේ මෙමගින් වැඩි වාසියක් එනම් 60%ක් උපයාගනුයේ පොහොසත් රටවල් මගින් වන අතර නොදියුණු රටවල් සඳහාත් යම් සහනයක් ලබා ගත හැක්කේ බදු අනුපාතය 21%ක් දක්වා වැඩිකළහොත් පමණක් බවයි. මෙම සම්මුතියට එරෙහිවීමේ ශ්‍රී ලංකා රජයේ යටි අරමුණ කුමක්දැයි බටහිර මාධ්‍ය මේ අතර ප්‍රශ්ණ කර සිටිති.", "URL": "https://lankatruth.com/si/?p=118974", "Category": "ආර්ථික පුවත්", "Parent URL": null}