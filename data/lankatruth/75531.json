{"Source": "Lankatruth", "Timestamp": "June 11, 2019", "Headline": "අදට නියමිත කැබිනට් රැස්වීම අවලංගුයි", "News Content": "සෑම අගහරුවාදා දිනකම පැවැත්වීමට නියමිත කැබිනට් මණ්ඩල රැස්වීම අද(11) නොපැවැත්වෙන බව වාර්තා වේ. අප්‍රේල් 21 ප්‍රහාරය සම්බන්ධ විමර්ශනය කෙරෙන විශේෂ පාර්ලිමේන්තු කාරක සභාව තවදුරටත් බුද්ධි නිලධාරීන්ගෙන් ප්‍රශ්න කරමින් පවත්වාගෙන යන්නේ නම් තමා කැබිනට් රැස්වීම් වර්ජනය කරන බව ජනාධිපති මෛත්‍රිපාල සිරිසේන මහතා පසුගිය සිකුරාදා(07) පවසා තිබිණි. ජනාධිපතිවරයා පවසා ඇත්තේ එමගින් බුද්ධි නිලධාරීන් හා තොරතුරු මාධ්‍ය හමුවේ අනාවරණය වන බවත් තමාගේ ප්‍රතිරූපයට හානිවන බවත් ය. කෙසේ වෙතත් කැබිනට් මණ්ඩලයේ අනුමැතිය සඳහා ඉදිරිපත් වන සියලු කරුණු ජනාධිපතිවරයාගේ ප්‍රධානත්වයෙන් රැස්වෙන කැබිනට් මණ්ඩලයේදී ඉදිරිපත් කර අනුමැතිය ලබාගත යුතුව ඇත. ඉකුත් සිකුරාදා පැවැති විශේෂ කැබිනට් රැස්වීම් වාර්තාව ඇමැතිවරුන් වෙත යවා තිබූ අතර අද දින කැබිනට් රැස්වීම නොපැවැත්වෙන බව එහි සඳහන් කර තිබී ඇතැයිද දැනගන්නට තිබේ.", "URL": "https://lankatruth.com/si/?p=75531", "Category": "පුවත්", "Parent URL": null}