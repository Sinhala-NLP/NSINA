{"Source": "Lankatruth", "Timestamp": "October 17, 2019", "Headline": "“අපේක්‍ෂාවේ අපේක්‍ෂකයා තුළින් පරිසරවාදී දැක්ම සාර්ථක කර ගත හැකි බව අපට විශ්වාසයි”", "News Content": "“අපේක්‍ෂාවේ අපේක්‍ෂකයා තුළින් පරිසරවාදී දැක්ම සාර්ථක කර ගත හැකි බව අපට විශ්වාසයි” යැයි ජාතික විද්වත් සංවිධානයේ පාරිසරික ප්‍රතිපත්ති සම්පාදක කමිටුවේ සභාපති, රුහුණු විශ්වවිද්‍යාලයේ රාජ්‍ය ප්‍රතිපත්ති අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ශම්මික ලියනගේ මහතා සඳහන් කරයි. ඒ මහතා මේ බව පැවසූවේ “රටම සොබාමත් කරන අපේක්ෂාවේ පරිසර ප්‍රතිපත්තිය” නමින් ජාතික ජන බලවේගයේ පරිසර ප්‍රතිපත්ති මාලාව, අද(17) ‌ උඩවලවේදී එළිදැක්වූ අවස්ථාවේදී අදහස් දක්වමිනි. එහිදී වැඩිදුරටත් අදහස් දැක්වූ ජාතික විද්වත් සංවිධානයේ පාරිසරික ප්‍රතිපත්ති සම්පාදක කමිටුවේ සභාපති, රුහුණු විශ්වවිද්‍යාලයේ රාජ්‍ය ප්‍රතිපත්ති අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ශම්මික ලියනගේ මහතා… “අපි අපේ පරිසර ප්‍රතිපත්තිය සකස් කරද්දී දිස්ත්‍රික්ක ගණනාවක ඇවිදලා එම දිස්ත්‍රික්කවල ජීවත්වන සාමාන්‍ය ජනයාගේද අදහස් අරගත්තා. ඒක අපට අලුත් හා නවමු අත්දැකීමක් වුණා. එක එක ව්‍යාපෘති සඳහා ඉඩම් අත්කර ගැනීමේදී ඉන් පරිසරයට වන බලපෑම දිස්ත්‍රික් ගණනාවක ගොස් අප අධ්‍යයනය කළා. මෙම පරිසර ප්‍රතිපත්තිය අප සකස් කළේ එම විෂය ගැන ප්‍රවීණ විද්වතුන් රැසකරගේද සහභාගිත්වයෙන්. අපි එම ප්‍රතිපත්ති මාලාව ජාතික ජන බලවේගයේ අපේක්‍ෂක අනුර දිසානායක සහෝදරයා සමග සාකච්ඡා කර එකඟතාවයකට ඇවිත් තමයි මේ අවසන් ප්‍රතිපත්ති ප්‍රකාශනය ඉදරිපත් කළේ. මෙය අනුර දිසානායක මහතා පිළිගනිමින් මේ රටේ පරිසරවාදී ආර්ථිකයක්, සංස්කෘතියක් පරිසරවාදී කර්මාන්තයක්, පරිසරවාදී දේශපාලනයක් ගොඩනැගීමට පෙරමුණ ගෙන සිටිනවා. එක්සත් ජාතීන්ගේ මහලේකම් ඩෙන්මාර්කයේ කෝපන්හේගන් නරගරයේදී ඉතා වැදගත් ප්‍රකාශයක් කළා. එනම් නිසි පරිසර ප්‍රතිපත්තියක් නැති ආණ්ඩු ප්‍රතික්‍ෂේප කරන ලෙස ඔහු ලෝකවාසී ජනතාවගෙන් එහිදී ඉල්ලා සිටියා. එනිසා නිසි පරිසර ප්‍රතිපත්තියක් නැති අපේක්‍ෂකයින්ද අපේ රටේ ජනතාව ප්‍රතික්‍ෂේප කරන්න ඕනෑ. මේ රටේ විද්‍යාත්මක පාරිසරික ප්‍රතිපත්තියක් ගොඩනැගීමේ උත්තුංග කාර්යයට අනුර දිසානායක මහතා ප්‍රමුඛ අපි ජාතික ජනබල වේගය හැටියට පියවර ගන්නා බවට විශ්වාසයෙන් සහතික වෙනවා. අපේක්‍ෂාවේ අපේක්‍ෂකයා තුළින් මෙම පරිසරවාදී දැක්ම සාර්ථක කරගැනීමට හැකි බවට අප තුළ විශාල විශ්වාසයක් තිබෙනවා.”", "URL": "https://lankatruth.com/si/?p=83233", "Category": "පුවත්", "Parent URL": null}