{"Source": "Lankatruth", "Timestamp": "September 3, 2022", "Headline": "ඩේසි ආච්චිගේ “මැණික් මල්ල” උදයංගගේ “කිරිදත් කන්ටේනරයක්” වෙයි", "News Content": "මහින්ද රාජපක්ෂ ජනාධිපති සමයේ ඔහු විසින් මෙරට තානාපති ලෙස යුක්රේනයට පත් කර සිටි උදයංග වීරතුංග මෙරටට එවන ලද භාණ්ඩ කන්ටේනරය තුළ ඔහුගේ දරුවන් දෙදෙනාගේ කිරි දත්, කොණ්ඩ කෑලි, ඡායාරූප ඇතුළු වෙනත් විවිධ දේවල් තිබූ බව උදයංග වීරතුංග විසින් ප්‍රකාශ කර තිබේ. සැප්තැම්බර් 04 වෙනි ඉරිදා ලංකාදීප පුවත්පතට සම්මුඛ සාකච්ඡාවක් ලබාදෙමින් ඔහු මෙම කරුණු ප්‍රකාශ කර ඇත. මෙයට පෙර අවස්ථාවක යෝෂිත රාජපක්ෂ විසින් දෙහිවල ප්‍රදේශයේ රුපියල් මිලියන 300කට අධික දේපල අත්පත් කර ගැනීමක් සම්බන්ධයෙන් පැවති පරීක්ෂණවලදී තමන්ට ඩෙිසි ආච්චි විසින් මෙම ඉඩම් ලබා දුන් බවත් ඒ පිළිබඳව ඩේසි ආච්චිගෙන් ප්‍රශ්න කිරීමේදී තමන්ට නාදුන පුද්ගලයෙකු මැණික් මල්ලක් ගෙනත් දුන් බවත් පසුව එම මුදල් ලබාදී වෙනත් පුද්ගයෙක් එම මැණික් මල්ල රැගෙන ගිය බවත් එම මුදල්වලින් දේපල මිලදී ගත් බවත් ඇය කියා තිබිණි. ලංකාදීප මාධ්‍යවේදී ප්‍රියන්ත කොඩිප්පිලි උදයංග වීරතුංගට යොමු කර තිබූ ප්‍රශ්න කිහිපයකට ලබාදුන් පිළිතුරුද ඩේසි ආච්චිගේ මැණික් මල්ලේ කතාව හා සමාන වී තිබේ. මාධ්‍යවේදියා යොමු කළ ප්‍රශ්න සහ උදයංග වීරතුංග ලබාදී තිබූ පිළිතුරු පහති දැක්වේ. ප්‍රශ්නය :- ඔබට අයිති බඩු කන්ටේනර් එක තාමව වරායේ තියෙනවලු නේද? නිදහස් කෙරුවේ නැති. හැබෑටම ඒවායේ මොනවද තියෙන්නේ? පිළිතුර :- තානාපති සේවයේ ඉඳලා එනකොට ඕන කෙනෙකුට තමන්ගේ බඩු දාගෙන එන්න කන්ටේනර් එකක් දෙනවා. සාමාන්‍ය තානාපති සේවයේ කෙනෙකුට වඩා දෙගුණයක් විශාල එකක් තානාපති කෙනෙකුට ලැබෙනවා. ඒත් මම සාමාන්‍ය කෙනෙකුට දෙන ප්‍රමාණයේ කන්ටේනර් එකක මගේ බඩු ටික ලංකාවට එව්වා. ප්‍රශ්නය :- කන්ටේනර් එක බේරගන්න මෛත්‍රීපාල සිරිසේන ජනාධිපතිතුමාට පවා කෝල් කර කර කිව්වා නේද? පිළිතුර :- ඒකෙ තියෙන්නේ කාටවත් වැදගත්නැති, ඒත් අපේ පවුලේ අයට වැදගත් දේවල්. උදාහරණයකට කිව්වොත් අපේ දරුවො දෙන්නගේ පොඩිකාලේ වැටිච්ච දත්, කපපු කොන්ඩකෑලි වගේ ඒවා. අපේ ඡායාරූප, තව පොඩි පොඩි සමරු සටහන්. අවුරුදු 30ක අපේ ජීවිතේ බඩු ඒකෙ තියෙන්නේ. ඒ නිසා මම මේ ගැන කියලා එවකට ජනාධිපති මෛත්‍රීපාලට කොල් කෙරුවා. මෛත්‍රීපාල රුසියාවේ ආවාම අපේ ගෙදර බඉඳලා තියෙනවා. ඒත් මේ ප්‍රශ්නය ඔහු ගණන් ගත්තේ නැහැ. මගේ පුතා අහනවා “ඒ අංකල් කිව්වා නේද ලංකාවට ආවම මට කුරුම්බැට්ටි මැෂිමක් හදල දෙන්නම් එයාලගේ ගෙදර ආවොත් කියලා. ඉතිං ඇයි ඒ අංකල් මගේ සෙල්ලම්බඩු ටික දෙන්නේ නැත්තේ කියලා.”", "URL": "https://lankatruth.com/si/?p=138863", "Category": "පුවත්", "Parent URL": null}