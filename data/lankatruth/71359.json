{"Source": "Lankatruth", "Timestamp": "April 1, 2019", "Headline": "සත්වෝද්‍යාන සේවකයෝ සටනකට සැරසෙති", "News Content": "අනතුරු දීමනාව රුපියල් 5000කින් සහ පැමිණීමේ දීමනාව රුපියල් 1500කින් වැඩි කරන ලෙසත් පින්නවල ඇතුළු සත්වෝද්‍යාන ආශ්‍රිතව සිදුවන වංචාවන් නතර කරන ලෙසත් ඉල්ලමින් සමස්ත ලංකා සත්වෝද්‍යාන සේවක සංගමය විසින් දැවැන්ත විරෝධතා ක්‍රියාමාර්ග ආරම්භ කිරීම සඳහා සංවිධානය වෙමින් සිටී. ඊට සමගාමීව පසුගිය 30වනදා ජාතික වෘත්තීය සමිති මධ්‍යස්ථානයේ ජාතික සංවිධායක වසන්ත සමරසිංහ මහතාගේ සහභාගිත්වයෙන් සමස්ත ලංකා සත්වෝද්‍යාන සේවක සංගමයේ පින්නවල සත්වෝද්‍යාන ශාඛාවේ මහ සභාව රැස්වී ඇත. එහිදී අදාළ ඉල්ලීම ජයග්‍රහණය කර ගැනීම සඳහා අනුගමණය කළ යුතු ක්‍රියාමාර්ග සම්බන්ධයෙන් සාකච්ඡා කර තිබේ. ඒ අනුව දෙහිවල සහ හම්බන්තොට සතවෝද්‍යානවල මහ සභා රැස්කර අදාළ ක්‍රියාමාර්ග සම්බන්ධයෙන් සාකච්ඡා කිරීමට නියමිතය. මේ වනවිට ඉතාමත් වංචා සහගත ලෙස ආණ්ඩුවේ මන්ත්‍රීවරු කිහිපදෙනෙකුගේ මැදිහත්වීමෙන් පින්නවල සත්වෝද්‍යානය ඉතාමත් පාඩු ලබන තත්වයට පත් කර ඇති බවත් ඒ වෙනුවට එම මන්ත්‍රීවරු විසින් පවත්වාගෙන යන සෆාරි උද්‍යාන, අලි නැරඹුම් ස්ථාන ආදිය ලාබ ලබන තැන් බවට පත් කර ගෙන ඇති බවත් සේවකයෝ චෝදනා කරති. හම්බන්තොට සහ පින්නවල සත්වෝද්‍යානවල අධීක්ෂණ මන්ත්‍රීවරු ලෙස පත් කර ඇත්තේද මෙම පුද්ගලික සෆාරි උද්‍යාන පවත්වාගන යන මන්ත්‍රීවරු බවත් එම සේවකයෝ චෝදනා කරති. පසුගිය වසර දෙක තුන ඇතුළත පින්නවල සත්වෝද්‍යානය පමණක් රුපියල් මිලියන 300කින් පඩු ලබන තත්වයට පත්ව ඇති බවත් වාර්තා වේ.", "URL": "https://lankatruth.com/si/?p=71359", "Category": "පුවත්", "Parent URL": null}