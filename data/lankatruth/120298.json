{"Source": "Lankatruth", "Timestamp": "July 27, 2021", "Headline": "ගුරු- විදුහල්පති වැටුප් විෂමතාව ඉවත් කිරීම ලබන අයවැය තෙක් කල් යයි", "News Content": "ගුරු – විදුහල්පති වැටුප් විෂමතාව ඉවත් කිරීම සම්බන්ධයෙන් වන පළමු පියවර, ඉදිරි අයවැය ලේඛනය තුළින් ගැනීමට එකඟතාව පළ වී ඇතැයි වැවිලි අමාත්‍ය, සම කැබිනට් ප්‍රකාශක රමේෂ් පතිරණ මහතා පවසයි. ජනාධිපතිවරායා, අගමැතිවරයා සහ කැබිනට් මණ්ඩලය එක්ව ඊයේ (26) දින දීර්ඝ ලෙස ගුරු – විදුහල්පති වැඩ වර්ජනය සම්බන්ධයෙන් සාකච්ඡා කළ බවත් එහිදී ගුරු – විදුහල්පති වැටුප් විෂමතාව ඉවත් කිරීමේ අවශ්‍යතාව සහ ඒ සඳහා ප්‍රතිපත්ති සකස් කිරීමේ අවශ්‍යතාවද පිළිගෙන ඇති බවත් අද (27) පැවති කැබිනට් තීරණ දැනුම් දීමේ මාධ්‍ය සාකච්ඡාවේදී සම කැබිනට් ප්‍රකාශක සඳහන් කළේය. ඔහු ප්‍රකාශ කළේ, එහි පියවරක් වශයෙන් අද දිනයේදී සියලුම ගුරු වෘත්තීය සමිති සමග අග්‍රාමාත්‍ය මහින්ද රාජපක්ෂ, අධ්‍යාපන අමාත්‍ය ජී.එල්. පීරිස් සහ අමාත්‍ය මණ්ඩල අනුකමිටුව අතර සාකච්ඡාවක් පැවැත්වෙන බවය. එහිදී කවරාකාරයෙන් වැටුප් පරිමාණ සකස් විය යුතු ද? යන්න සම්බන්ධයෙන් සාකච්ඡා කිරීමට නියමිත බව ද ඔහු සඳහන් කරයි. රටේ පවතින මූල්‍ය තත්වය අනුව ක්ෂණිව වැටුප් ප්‍රමාණ වෙනස්කම් කිරීමට අවශ්‍ය මූල්‍ය ශක්තිය මේ වතාවේදී නොමැති බවත් එබැවින් ඉදිරි අයවැය ලේඛනය තුළ අදාළ විෂමතා ඉවත් කිරීමට පළමු පියවර ගැනීමට මුදල් අමාත්‍යවරයාද එකඟතාව පළ කර ඇති බවත් ඔහු පැවසීය.", "URL": "https://lankatruth.com/si/?p=120298", "Category": "පුවත්", "Parent URL": null}