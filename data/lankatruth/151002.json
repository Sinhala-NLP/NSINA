{"Source": "Lankatruth", "Timestamp": "September 5, 2023", "Headline": "“මේ පාලකයන්ට සාහිත්‍ය කලාව නයාට අඳුකොළ වගේ” – සාහිත්‍යවේදී කීර්ති වැලිසරගේ", "News Content": "විශේෂයෙන්ම විවෘත ආර්ථිකය හඳුන්වාදීමෙන් පසුව බලයේ සිටි සහ සිටින පාලකයන් සාහිත්‍ය කලාව නයාට අඳුකොළ ආකාරයෙන් සැලකීමට පුරුදුවී සිටින බව ජන නියමු කලාකරුවෝ සංවිධානයේ සාහිත්‍යවේදී කීර්ති වැලිසරගේ පැවසීය.  පසුගිය 02 වෙනි දින ජාතික ජන බලවේගයේ කෝට්ටේ ආසන සමුළුව අමතමින් මෙම සාහිත්‍යවේදියා වැඩි දුරටත් පළ කළ අදහස් පහතින් දැක්වේ.  මේ රටේ පැවැති ආණ්ඩු දසක ගණනාවක් තිස්සේ රටට කළ විනාශය කොතරම් දැයි අමතක නොවන ලෙස ජනතාව තේරුම් ගත්තා. මේ රට ගැන ලෝකයේ තිබුණු චිත්‍රය අද වෙනකොට කොයි වගේ තැනකද තියෙන්නේ කියලා අපි හැමදෙනාම දන්නවා. සංවර්ධනයේ නාමයෙන් ඔවුන් අනුගමනය කළ ක්‍රියාමාර්ග නිසා රට වටේම මුහුද තිබුණත් මාළු කිලෝ එකක් ගන්න කනකර උකස් තියන මට්ටමට පත් කළා. තට්ටුමාරු ක්‍රමයට මේ රට පත් කළ හැකි අන්තිම අගාධයට හෙළා අවසන්. ඔවුන් තවදුරටත් මේ රට සංවර්ධනය කරන බව කීම පුදුමයක්. මේ සංවර්ධනය නම් තවදුරටත් එපා. ඒ ව්‍යසනය, විනාශය තවදුරටත් එපා කියන්න මුළු මහත් ජනතාව සූදානමින් සිටිනවා. රට එපා වී නොවෙයි, අනාගතය ගැන තවදුරටත් බලාපොරොත්තු තබා ගන්න බැරි නිසා තරුණ පරපුර පාස්පෝර්ට් පෝලිමේ ඉන්නවා. බංගලිදේශයෙන් පවා ණය ගන්නා තත්වයට මේ රට ඇදදමා තිබෙනවා. ගෝත්‍රික යුද්ධවල පැටලී සිටි අප්‍රිකානු රටවල් මේ වන විට සීඝ්‍රයෙන් දියුණුව කරා ගෙනයමින් තිබෙන අතර, අපේ තරුණයන්ට රැකියා සොයා ඒ රටවල්වලට යන්න සිදුව තිබෙනවා. කලාකරුවෙක් හැටියට විශේෂ ක්ෂේත්‍රයක් ගැන ඔබේ අවධානය යොමුකරනවා. මනුෂ්‍ය ජීවිතයේ අත්‍යවශ්‍ය අංගයක් වන කලා සංස්කෘතික ක්ෂේත්‍රය නිර්ලජ්ජිතවත්, අමනෝඥවත් විනාශකරමින් පවතිනවා. මේ සාහිත්‍ය මාසයේ පොතක් මිලදී ගැනීමේ හැකියාව අහිමි කරලා. රු.400ට පමණ තිබුණු පොතක් දැන් රුපියල් 1500/-කටත් ගන්න බැරි තත්වයක් උදා කරළා. පුස්තකාල සේවා මණ්ඩලයෙන් ලබාදෙන ෂීඊභ අංකය ලබාගන්න ගෙවූ රු.150/- මුදල සාහිත්‍ය මාසයේ ආරම්භයත් සමඟ ඍැ.500/- දක්වා ඉහළ දමා තිබෙනවා. අර්ථවත් මිනිස් ජීවිතයකට අවශ්‍ය අනෙකුත් ක්ෂේත්‍ර විනාශ කළා වගේම සාහිත්‍ය කලා ක්ෂේත්‍රයත් විනාශ කරමින් පවතිනවා. මේ පාලකයන්ට සාහිත්‍යය, කලාව නයාට අඳු කොළ වගේ. බාල කලාව ප්‍රවර්ධනයට අනුග්‍රහ දෙනවා. පුස්තකාල සේවා මණ්ඩලයේ ග්‍රන්ථ ආධාර ව්‍යාපෘතිය අවුරුදු දෙකක සිට සම්පූර්ණයෙන් නවතා දමා තිබෙනවා. රටේ සංස්කෘතික මධ්‍යස්ථාන වසා දමමින් යනවා. සංස්කෘතික නිලධාරී තනතුර පවා අහෝසි කර, විනෝද බද්ද විශාල වශයෙන් ඉහළ දමා ප්‍රාදේශීය ගුවන් විදුලි සේවා සම්පූර්ණයෙන් නවතා දමා තිබෙනවා. අයි.එම්.එෆ්. රූකඩ ආණ්ඩුයේ සියලු ජන සතුරු ක්‍රියාවන් නැවැත් විය යුතු මොහොත උදාවී තිබෙනවා. අපේ නිදහස, අපේ සතුට, අපේ සැනසුම උදුරා ගනිමින්, මිනිසෙක් ලෙස ගත කළ යුතු ජීවිතය උදුරාගනිමින් මේ රට සංස්කෘතික කාන්තාරයක් බවට පත්කරන මේ ගමනට තවදුරටත් ඉඩ නොදෙන බව උස් හඬින් අපි ප්‍රකාශ කරනවා. මේ රට දිනවීමේ වැඩපිළිවෙළ තිබෙන ජාතික ජන බලවේගයේ ජයග්‍රහණය තහවුරු කිරීමට සියලු දෙනා එක්වෙමු.", "URL": "https://lankatruth.com/si/?p=151002", "Category": "පුවත්", "Parent URL": null}