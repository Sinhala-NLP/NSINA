{"Source": "Lankatruth", "Timestamp": "January 22, 2021", "Headline": "හදිසි කැබිනට් තීරණ නොගත යුතුයි – තිස්ස විතාරණ", "News Content": "හදිසි කැබිනට් තීරණ වශයෙන් හඳුන්වා රාජ්‍ය ගිණුම්කරණ රෙගුලාසි කඩ නොකළ යුතු බව රජයේ ගිණුම්කාරක සභාවේ සභාපති මහාචාර්ය තිස්ස විතාරණ අවධාරණය කර තිබේ. ගිණුම් කාරක සභාව රැස්වු අවස්ථාවේදී මේ පිළිබඳව සභාපතිවරයා විශේෂයෙන් සඳහන් කර ඇත. පසුගිය ආණ්ඩුව සමයේ කෘෂිකර්ම අමාත්‍යාංශ කාර්යාලයට රාජගිරියේ ගොඩනැගිල්ල සම්බන්ධයෙන් සිදුකළ විමර්ශනවලදී මේ බව ප්‍රකාශ කර ඇත. වර්තමාන ආණ්ඩුව යටතේ විශේෂයෙන් අධිකරණ ඇමතිවරයා එම අමාත්‍යාංශය සඳහා ලෝක වෙළඳ මධ්‍යස්ථානයේ තට්ටු කීපයක් ලබාගැනීමට සුදානම් වීමේදී රට තුළින් බලවත් විරෝධයක් එල්ල විය. පසුගිය ආණ්ඩු සමය තුළ පමණක් නොව මෙම ආණ්ඩුව තුළද මහජන ධනය විශාල වශයෙන් වැයකෙරෙන එවැනි කාර්යාල ලබාගැනීම ඇතුළු අයථා ගනුදෙනු රැසක් පිළිබඳව මේ වන විටත් අනාවරණය වී තිබේ. එවැනි පසුබිමක කෝපා කමිටුවේ සභාපතිවරයා මෙම ප්‍රකාශය කර තිබේ. “රජයේ රෙගුලාසි අනුව යම් පිළිවෙළකට වැඩ කරන්න තියෙනවා. නිළධාරීන්ටත් කටයුතු සිදුකරන්න වෙන්නේ ඒ අනුවයි. එලෙස ක්‍රියා කරලා යම් තින්දුවලට පැමිණ තිබෙනවා නම් කැබිනට් මණ්ඩලය එය වෙනස් කරන්න බලාපොරොත්තු වෙනවා නම් හදිසියේ එය නොකළ යුතුයි.“ යනුවෙන් වැඩිදුරටත් අවධාරණය කර තිබේ.", "URL": "https://lankatruth.com/si/?p=109065", "Category": "පුවත්", "Parent URL": null}