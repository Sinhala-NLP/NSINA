{"Source": "Lankatruth", "Timestamp": "January 18, 2021", "Headline": "කැබිනට් අනුකමිටු-වෘත්තීය සමිති සාකච්ඡාව “ඇන්නුවේ” ජනපතිමයි", "News Content": "පසුගිය 13 වන දා වරාය වෘත්තිය සමිති නායකයන් සහ ජනපතිවරයා අතර පැවති සාකච්ඡාවේදී එකඟවූ පරිදි නැගෙනහිර පර්යන්තය සම්බන්ධ කැබිනට් අනු කමිටුව සමග සාකච්ඡාවක් පසුගිය 16 වනදා ලබා දුන්නත් එය අසාර්ථක විය. කමිටුව නියෝජනය කරමින් පැමිණ සිටියේ වරාය සභාපති සහ වරාය හා නාවික අමාත්‍යාංශ ලේකම් යන දෙදෙනා පමණි. 07 දෙනෙකුගෙන් යුත් මෙම කමිටුවේ සෙසු සාමාජිකයන් 05 දෙනා වන මහා මාර්ග, අධිකරණ, බලශක්ති, කම්කරු, මුදල් යන අමාත්‍යාංශවල ලේකම්වරුන් මෙම සාකච්ඡාවට සහභාගි වූයේ නැත. එකවරම අමාත්‍යාංශ පහක ලේකම්වරන් තනි තනිව තීන්දුකර හෝ පුද්ගලික හේතු මත මෙවැනි සාකච්ඡාවට සහභාගී නොවී සිටීම ඉතා අහඹු තත්ත්වයකි. අනෙක මෙම සාකච්ඡාව සිදු කරන ලෙස ජනපතිවරයා ප්‍රසිද්ධියේ කියා තිබියදී අමාත්‍යංශ ලේකම්වරුන්ට එම සාකච්ඡාවට සහභාගි නොවන්නැයි කියා සිටීමට අදාළ අමාත්‍යවරුන්ට පවා නොහැක. මෙම කැබිනට් අනු කමිටුව සම්බන්ධයෙන් වරාය ඇමති රෝහිත අබේගුණවර්ධන මීට කලින් ප්‍රකාශ කර තිබුණේ ඔහුටවත් එහි රැස්වීම්වලට සහභාගී විය නොහැකි බවයි. එසේනම් සිදුවිය හැක්කේ ජනාධිපතිවරයා විසින්ම එම අමාත්‍යාංශ ලේකම්වරුන් පැමිණීම වැලැක්වීමයි. වෘත්තීය සමිති සමඟ පැවැති සාකච්ඡාවේදි එකඟ වූ නමුත් නැගෙනහිර පර්යන්තය සම්බන්ධයෙන් ජනාධිපතිවරයාගේ 49% ස්ථාවරය හා වෘත්තිය සමිතිවල 100% ස්ථාවරය අතර පරස්පරතාවක් පවතින බැවින් මෙම සාකච්ඡාව කඩාකප්පල් කිරීමට ජනාධිපතිවරයාම මැදිහත් වී ඇතැයි වෘත්තීය සමිති අතර සැකයක් පවතී. කොළඹ වරායේ නැගෙනහිර පර්යන්තය ඉන්දියාවට විකිණීම සම්බන්ධ දැඩි ස්ථාවරයක ජනාධිපතිවරයා කටයුතු කරයි.", "URL": "https://lankatruth.com/si/?p=108650", "Category": "පුවත්", "Parent URL": null}