{"Source": "Lankatruth", "Timestamp": "May 8, 2023", "Headline": "වහාම විදුලි ගාස්තු 20%කින් අඩු කරන්න – ජනක රත්නායක", "News Content": "වහාම ක්‍රියාත්මක වන පරිදි අවම වශයෙන් විදුලි ගාස්තු 20%කින් අඩු කළ යුතු බව මහජන උපයෝගිතා කොමිසමේ සභාපති ජනක රත්නායක නිවේදනයක් නිකුත් කරමින් පවසයි. ලංකා විදුලිබල මණ්ඩලය මෙම වසරේ විදුලි ඉල්ලුම සත්‍ය ඉල්ලුමට වඩා අධි තක්සේරු කර පසුගිය පෙබරවාරි මස 66%කින් විදුලි ගාස්තු ඉහළ දැමූ බව සඳහන් කරන එම කොමිසමේ සභාපති ජනක රත්නායක එම අවස්ථාවේදී මහජන උපයෝගිතා කොමිසම යෝජනා කළ පරිදි 35%කින් පමණක් විදුලි ගාස්තු ඉහළ දැමුවේ නම් ජනතාවට මෙතරම් පීඩනයක් ඇති නොවන බවද සඳහන් කරයි. 2023 වසර සඳහා ඉදිරිපත් කළ විදුලි ඉල්ලුම පිළිබඳ තක්සේරු වාර්තා මත ලංකා විදුලිබල මණ්ඩලය පෙබරවාරි මාසයේදී ක්‍රියාවට නැංවූ 66%ක විදුලි ගාස්තුව වැරදි තීරණයක් බවට එමගින් තහවුරු වී ඇති බවද ඔහු වැඩිදුරටත් පවසයි.", "URL": "https://lankatruth.com/si/?p=146878", "Category": "පුවත්", "Parent URL": null}