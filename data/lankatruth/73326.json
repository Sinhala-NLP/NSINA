{"Source": "Lankatruth", "Timestamp": "May 3, 2019", "Headline": "ජූනි 21 යාපනය මහේස්ත්‍රාත් අධිකරණයේ පෙනී සිටින්නැයි ගෝඨාට යලිත් නොතීසි", "News Content": "ලලිත් කුමාර වීරරාජ් සහ කූගන් මුරුගානන්ද අතුරුදන්වීමේ සිද්ධියට අදාලව සාක්ෂි සටහන් කර ගැනීමට හිටපු ආරක්ෂක ලේකම් ගෝඨාභය රාජපක්ෂ මහතාට, ජූනි 21 වැනිදා යාපනය මහේස්ත්‍රාත් අධිකරණය හමුවේ පෙනී සිටින්නැයි අද(03) නැවත වරක් සිතාසි නිකුත් කර තිබේ. 2011 වසරේ දෙසැම්බර් මාසයේ යාපනය නගරයේ පැවති අතුරුදන් වූවන්ගේ ඥාතී විරෝධතාවකින් පසුව අදාල පුද්ගලයන් අතුරුදන් වූ අතර අතුරුදන් වීම අතුරුදන් කිරීමක් බවට චෝදනා කරමින් ලලිත් සහ කුගන් දෙදෙනාගේ ඥාතීන් විසින් 2012 වසරේ අභායාචනාධිකරණය හමුවේ පෙත්සමක් ගොනු කළේය. එම පෙත්සමට අදාලව විභාග කටයුතු සිදුකර වාර්තාවක් ඉදිරිපත් කරන ලෙස යාපනය මහේස්ත්‍රාත් අධිකරණයට අභියාචනාධිකරණය විසින් දැනුම්දීමක් සිදුකර තිබේ. ඒ අනුව යාපනය මහේස්ත්‍රාත් අධිකරණය 2012 සැප්තැම්බර් මස 19 වැනිදා අදාල පෙත්සම විභාගයට ගත් අතර ඊට අදාල නඩුවේ සාක්ෂි ලබාදීම සඳහා ගෝඨාභය රාජපක්ෂ අද(03) අධිකරණය හමුවේ පෙනී සිටිය යුතු බවට පසුගිය නඩු වාරයේ දී නොතීසි නිකුත් කර තිබිණි. කෙසේ වෙතත් ගෝඨාභය රාජපක්ෂ අද අධිකරණය හමුවේ පෙනී නොසිටි අතර ඔහු වෙනුවෙන් පෙනී සිටි නීතීඥවරයා සඳහන් කර සිටියේ රට තුළ නිර්මාණය වී ඇති අනාරක්ෂිත වාතාවරණය හමුවේ තම සේවා දායකයාට අධිකරණ හමුවේ පෙනී සිටීමට නොහැකි බවය. මේ අනුව නඩුව ලබන ජූනි මස 21 වැනිදා තෙක් කල් තැබූ අතර එදිනට ගෝඨාභය රාජපක්ෂට අධිකරණය හමුවේ පෙනී සිටින්නැයි යලි නොතීසි නිකුත් කළේය.", "URL": "https://lankatruth.com/si/?p=73326", "Category": "පුවත්", "Parent URL": null}