{"Source": "Lankatruth", "Timestamp": "April 3, 2017", "Headline": "රුසියාවේ ජනාධිපති මන්දිරයට නොදුරින් ත්‍රස්ත ප්‍රහාරයක්", "News Content": "රුසියාවේ ශාන්ත පීටර්ස්බර්ග්හි නගරාන්තර උමං දුම්රිය ස්ථාන දෙකක් අතරදී අද (03) සිදු වූ පිපිරීමකින් 10 දෙනෙක් ජීවිතක්ෂයට පත්වූහ. රුසියාවේ වේලාවෙන් අද පස්වරුවේ මෙම පිපිරීම සිදුව ඇති අතර සවස් වනතුරුත් තුවාල ලැබූවන් මුදා ගැනෙමින් තිබිණි. රුසියාවේ සෙනායා ප්ලොස්චැඩ් නගරාන්තර දුම්රිය ස්ථානය වෙත ගිලන්රථ අටක් පැමිණි බවද රොයිටර් පුවත් සේවය රුසියානු වාර්තා උපුටා දක්වමින් වාර්තා කර තිබේ. බෝම්බ පිපිරීම්වලින් පසු ශාන්ත පීටර්ස්බර්ග්හි සියලු නගරාන්තර උමං දුම්රිය ස්ථාන වසා දැමීමට බලධාරීන් කටයුතු කර ඇත. මෙම පිපිරීමෙන් පසුව උමං දුම්රිය ස්ථානද ඇතුළුව නගරයේ ආරක්ෂාව තර කිරීමට රුසියානු ආරක්ෂක අංශ පියවර ගෙන තිබේ. ශාන්ත පීටර්ස්බර්ග් යනු රුසියාවේ දෙවැනි විශාලතම නගරය වන අතර පිපිරීම සිදුවනවිට දුම්රිය ස්ථාන ජනාකීර්ණව පැවැති බවද රුසියානු පුවත් වාර්තා කරයි. ශාන්ත පීටර්ස්බර්ග් ආසන්නයේ ස්ට්‍රොලානා මාළිගයේ පිහිටි ජනාධිපති මන්දිරයේ සාකච්ඡාවක් පවත්වමින් සිටි රුසියානු ජනාධිපති ව්ලැදිමීර් පුටින් පිපිරීමෙන් විපතට පත්වූවන්ගේ පවුල්වල සාමාජිකයන්ට කනගාටුව පළ කර තිබේ. රුසියාවේ මොස්කව් නුවර පොදු ප්‍රවාහන පද්ධති ඉලක්ක කරගනිමින් සටන්කාමීන්ගෙන් සහ ත්‍රස්තවාදීන්ගෙන් ප්‍රහාර එල්ල වනු ඇතැයි එරට බුද්ධි අංශ මීට පෙර අනතුරු අඟවා තිබී ඇත. සටන්කාමීන්ගෙන් බොහෝමයක් සිරියාවේ සටන් වදින අයි.එස් ජිහාද්වාදීන් ලෙස පුහුණුව ලැබූ පිරිස් යැයි ද බුද්ධි අංශ හඳුනාගෙන තිබේ.", "URL": "https://lankatruth.com/si/?p=32201", "Category": "විදෙස් පුවත්", "Parent URL": null}