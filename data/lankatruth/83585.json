{"Source": "Lankatruth", "Timestamp": "October 21, 2019", "Headline": "පිළිගත් නීති රීති අනුව මැතිවරණ ප්‍රචාරක දැන්වීම් සිදුකරන්නැයි ඉල්ලූ පෙත්සම 31ට කල් යයි", "News Content": "ජනාධිපති අපේක්ෂකයන්ගේ බැනර්, කටවුට් ඇතුළු ප්‍රචාරක දැන්වීම්, පිලිගත් නීතිරීතිවලට පටහැනිව ප්‍රසිද්ධ ස්ථානවල ප්‍රධර්ශනය කිරීම වැලැක්වීමේ නියෝගයක් නිකුත් කරන ලෙස පරිසර යුක්ති කේන්ද්‍රය විසින් ගොනුකර තිබෙන පෙත්සම සම්බන්ධව කරුණු දැක්වීමට කල් ලබාදෙන ලෙස නීතිපතිවරයා අද(21) අභියාචනාධිකරණයෙන් ඉල්ලීමක් සිදුකර තිබේ. අදාල පෙත්සම ජනක් ද සිල්වා සහ නිශ්ශංක බන්දුල කරුණාරත්න යන අභියාචනාධිකරණ විනිසුරුවරුන් හමුවේ අද කැඳවා තිබිණි. එහිදී නීතිපතිවරයා වෙනුවෙන් පෙනී සිටි නීතීඥවරයා සඳහන් කර ඇත්තේ මෙම පෙත්සමට අදාලව මධ්‍යම පරිසර අධිකාරියෙන් සහ පොලිස්පතිවරයාගෙන් උපදෙස් ලබාගත යුතු බැවින් ඒ සඳහා කල් ලබාදෙන ලෙසය. ඒ අනුව පෙත්සම නැවත කැඳවීම ලබන 31 දක්වා කල් තැබීමට විනිසුරුවරුන් නියෝග කළේය. පෙත්සම්කරුවන් කියා සිටින්නේ පිළිගත් නීති රීතිවලට පටහැනිව සිදුකරන දැන්වීම් මගින් විශාල පරිසර හානියක් සහ දෘෂ්‍ය දූෂණයක් සිදුවන බවයි. එබැවින් පෝස්ටර්, කටවුට්, බැනර් ඇතුළු ප්‍රචාරණ ද්‍රව්‍ය පොදු ස්ථානවල ප්‍රචාරය කිරීමේ දී පිළිගත් නීතිවලට අනුව කටයුතු කිරීමට පියවර ගන්නා ලෙස මධ්‍යම පරිසර අධිකාරිය, පොලිස්පතිවරයා ඇතුළු වගඋත්තරකරුවන්ට නියෝගකරන ලෙසය.", "URL": "https://lankatruth.com/si/?p=83585", "Category": "පුවත්", "Parent URL": null}