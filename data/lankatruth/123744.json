{"Source": "Lankatruth", "Timestamp": "September 27, 2021", "Headline": "පොලිස් නිලධාරීන්ගේ සාක්ෂිවල විශ්වසනීයත්වය පිළිබද ගැටලුවක්… ජීවිතාන්තය තෙක් සිර දඩුවම් නියම වු අයෙක් නිදොස් කොට නිදහස්…", "News Content": "හෙරොයින් ග්‍රෑම් 9.64 ක් සිය සන්තකයේ තබා ගැනීම සහ වෙළදාම කිරීමේ චෝදනාවන්ට වරදකරුකර කොළඹ මහාධිකරණය මගින් ජීවිතාන්තය දක්වා සිර දඩුවම් නියමවී වසර 02කට ආසන්න කාලයක් සිර දඩුවම් ලබමින් සිටි චූදිතයෙකු, ප්‍රධාන සාක්කිකරුවන් වන මත්ද්‍රව්‍ය නාශක අංශයේ නිලධාරීන්ගේ සාක්කි පිළිබද විශ්වසනීයත්වයක් තැබිය නොහැකි බව තීන්දු කරමිනි නිදොස් කොට නිදහස් කිරීමට අභියාචනාධිකරණය නියෝග කරන ලැබ ඇත. තමා පැනවූ සිර දඩුවමට එරෙහිව කොළඹ 14, පදිංචි අසංක ප්‍රනාන්දු හෙවත් සංජීව නැමැති චූදිතයෙකු ගොනු කර තිබූ අභියාචන පෙත්සමක් විභාගයට ගැනීමෙන් අනතුරුව ප්‍රියන්ත ප්‍රනාන්දු සහ සම්පත් අබේකෝන් යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ලක් විසින් මෙම තීන්දුව ප්‍රකාශය පත් කර තිබිණි. හෙරොයින් ග්‍රෑම් 9.64ක් සන්තකයේ තබා ගැනීමේ හා වෙළදාම් කිරීමේ චෝදනාවන්ට කොළඹ මහාධිකරණය මගින් වරදකරුවන් කොට පෙත්සම්කාර චූදිතට නියෝග කර තිබිණි. එම තීන්දුවෙන් අගතියට පත් පෙත්සම්කාර චූදිත විසින් මෙම අභියාචන පෙත්සම අධිකරණය හමුවේ ගොනු කරන ලදී. ඉදිරිපත් වූ කරුණු සලකා බැලීමේදී පැමිණිල්ලේ ප්‍රධාන සාක්කිකරුවන් සාක්කි අනුව 2013 අප්‍රේල් 25 වැනි දින පෙත්සම්කාර චූදිතයා මහවත්ත ඔර්ලෝසු කණුව අසළදී අත්අඩංගුවට ගත් බව අධිකරණය හමුවේ සාක්කි දී ඇත. එහෙත් පැමිණිල්ලේ තවත් සාක්කිකරුවෙක් කියා සිටිනුයේ පෙත්සම්කාර චූදිතයා එඩේරමුල්ල ප්‍රදේශයේ අත්අඩංගුවට ගත් බවය. විත්තියේ ප්‍රධාන තර්කය වූයේ පැමිණිල්ලේ සාක්කිකරුවන්ගේ විශ්වසනීයත්වයක් නැති බවය. පෙත්සම්කාර චූදිතයා විත්ති කූඩවේ සිට කළ ප්‍රකාශකයෙන් කියැවූයේ ඔහු උදෑසන අත්අඩංගුවට ගෙන පොලීසිය ඔහුව විවිධ ස්ථානවලට රැගෙන ගොස් පහර දුන් බවය. මේ අනුව ඉදිරිපත් වූ සාක්කි අනුව පෙනී යන්නේ මෙම මෙහෙයුමට සහභාගී වූයේ ප්‍රධාන පොලිස් නිලධාරීන්ගේ සාක්ෂිවල විශ්වසනීයත්වය පිළිබද ගැටලු සහගත තත්වයක් ඇති බවය. ඒ අනුව පෙත්සම්කාර චූදිතගේ අභියාචන පෙත්සමට අවසර දෙමින් ඔහුව නිදොස් කොට නිදහස් කරන බවද තීන්දුවේ සදහන් වේ.", "URL": "https://lankatruth.com/si/?p=123744", "Category": "පුවත්", "Parent URL": null}