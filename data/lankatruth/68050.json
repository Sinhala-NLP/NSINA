{"Source": "Lankatruth", "Timestamp": "February 13, 2019", "Headline": "විග්නේෂ්වරන්ගේ මූලික විරෝධතා අධිකරණය ඉවත දමයි", "News Content": "අධිකරණයට අපහාස කළබවට එල්ලවී ඇති චෝදනා නීති විරෝධී ලෙස ප්‍රකාශ කරන මෙන් ඉල්ලා උතුරු පළාත් හිටපු ප්‍රධාන අමාත්‍ය සී.වී. විග්නේශ්වරන් විසින් මතුකර තිබූ මූලික විරෝධතාව අද(13) අභියාචනාධිකරණය ප්‍රතික්ෂේප කර තිබේ. ඒ අනුව විග්නේශ්වරන් මහතාට එරෙහිව පවතින අධිකරණයට අපහාස කිරීමේ චෝදනා විභාගය ඉදිරියටත් සිදුවන අතර එම විභාග කටයුතු සිදුවන දිනය ලබන සිකුරාදා දැනුම් දෙන බව අධිකරණය පැවසීය. උතුරු පළාත් ධීවර අමාත්‍ය ධුරයෙන් තමා ඉවත්කර ඇත්තේ නීති විරෝධී ආකාරයෙන් බව ප්‍රකාශ කරන මෙන් ඉල්ලා උතුරු පළාත් හිටපු ධීවර අමාත්‍ය බී. ඩෙනීෂ්වරන් මහතා විසින් ගොනුකර තිබූ පැමිණිල්ලක් විභාග කිරීමෙන් අනතුරුව එම මහතාට අදාල තනතුරේ කටයුතු කිරීමට ඉඩදෙන ලෙස 2018 වසරේ අගෝස්තු මස අභියාචනාධිකරණය නියෝග ලබාදුන් අතර උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා එම නියෝගයට අවනත නොවී ක්‍රියාකර ඇත. ඒ අනුව විග්නේශ්වරන් මහතා අභියාචනාධිකරණ නියෝගය කඩ කරමින් අධිකරණයට අපහාසයක් සිදුකර ඇතිබවට බී. ඩෙනීෂ්වරන් මහතා පැමිණිල්ලක් ඉදිරිපත් කර තිබුණි. එම පැමිණිල්ල විභාගයට ගත් අවස්ථාවේදී එය විභාග කිරීමට අභියාචනාධිකරණයට බලයක් නොමැති බව සඳහන් කරමින් වගඋත්තරකාර හිටපු ප්‍රධාන අමාත්‍ය විග්නේශ්වරන් මහතා ඇතුළු තුන් දෙනෙකු විසින් මූලික විරෝධතා මතු කර තිබුණි.", "URL": "https://lankatruth.com/si/?p=68050", "Category": "පුවත්", "Parent URL": null}