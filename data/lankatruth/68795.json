{"Source": "Lankatruth", "Timestamp": "February 22, 2019", "Headline": "ඉන්දු ගංගා ජලය පාකිස්තානයට නොදීමට ඉන්දියාව තීරණය කරයි", "News Content": "කාෂ්මීරයේ පුල්වාමා හිදී ඉන්දීය ආරක්ෂක අංශ ඉලක්ක කර ගනිමින් සිදුකළ ප්‍රහාරයේ චෝදනාව පාකිස්තානය වෙත එල්ලකරමින් පාකිස්තානයට ගලායන ගංගා ජලය සීමා කිරීමට ඉන්දියාව තීරණය කර තිබේ. ඉන්දීය ප්‍රවාහන හා ජල සම්පත් අමාත්‍ය නිතින් ගද්කාරි පවසා සිටියේ ඉන්දු නදිය හරහා බැම්මක් ඉදිකර ජලය ගලායන දිශාව වෙනස් කිරීමට කටයුතු කරන බවයි. ඉකුත් බ්‍රහස්පතින්දා කාශ්මීරයේ පුල්වාමා ප්‍රදේශයේදී ඉන්දීය හමුදා සෙබළුන් 40 දෙනෙකු ජීවිතක්ෂයට පත් කරමින් එල්ල වූ ත්‍රස්ත ප්‍රහාරයත් සමග ඉන්දු – පකිස්ථාන සබඳතා මෙලෙස පළුදු වෙමින් තිබේ. එම ප්‍රහාරයට ප්‍රති ප්‍රහාර වශයෙන් පාකිස්තානයේ ත්‍රස්තවාදී කණ්ඩායම් ඉලක්ක කර ගනිමින් ගුවන් ප්‍රහාර මාලාවක් ඉන්දියාව විසින් එල්ල කළේය. මෙම ප්‍රහාරයේ වගකීම පාකිස්තානය භාරගත යුතු බව ඉන්දීය රජය දිගින් දිගටම පවසයි. ඉන්දීය අග්‍රාමාත්‍ය නරේන්ද්‍ර මෝදි සඳහන් කළේ තම අසල්වැසියන් ත්‍රස්තවාදයට උපකාර කරන බවත් ඊට ප්‍රතිචාර දැක්විය යුතු බවත් ය. කෙසේ වෙතත් පාකිස්තානය එම චෝදනාව ප්‍රතික්ෂේප කරයි. පාකිස්තාන අග්‍රාමාත්‍ය ඉම්රාන් ඛාන් සඳහන් කළේ ඉන්දියාව ප්‍රහාරයට සූදානම් වනවානම් ප්‍රති ප්‍රහාරයට තමන් සූදානම් බවයි. මෙම ප්‍රහාරය සම්බන්ධ වගකීම පාකිස්තානයේ වෙසෙන ජායිස් ඊ මොහොමද් ත්‍රස්ත සංවිධානය භාර ගනු ලැබුව ද දෙරට උණුසුම් තත්වයක් නිර්මාණය කිරීමට එය සමත්ව ඇත.", "URL": "https://lankatruth.com/si/?p=68795", "Category": "විදෙස් පුවත්", "Parent URL": null}