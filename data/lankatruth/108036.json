{"Source": "Lankatruth", "Timestamp": "January 12, 2021", "Headline": "රන්ජන් දඟගෙට – මන්ත්‍රී ධුරය වැට උඩ", "News Content": "හිටපු රාජ්‍ය අමාත්‍ය වත්මන් පාර්ලිමේන්තු මන්ත්‍රී රන්ජන් රාමනායක මහතාට ශ්‍රේෂ්ඨාධිකරණය ඒකමතිකව සිර දඬුවම් නියම කර තිබේ. ඒ අද (12) ශ්‍රේෂ්ඨාධිකරණය හමුවේ මෙම නඩුව කැඳවූ අවස්ථාවේදී ය. අධිකරණයට අපහාස කිරීමේ චෝදනා ඔහුට එරෙහිව එල්ලවී තිබූ අතර ශ්‍රේෂ්ඨාධිකරණය එම චෝදනාවට ඔහුව වරදකරු කර ඇත. මෙම තීන්දුව ප්‍රකාශයට පත්කරනු ලැබූවේ සිසිර ද ආබෲ, විජිත් මළල්ගොඩ සහ ප්‍රීති පද්මන් සූරසේන යන විණිසුරුවරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මණ්ඩලය විසිනි. තීන්දුව ප්‍රකාශයට පත් කරමින් ත්‍රිපුද්ගල විනිසුරු මඬුල්ලේ සභාපති විනිසුරු සිසිර ද ආබෲ සඳහන් කර ඇත්තේ, අධිකරණයට අපහාස කිරීම සම්බන්ධයෙන් නීතිපතිවරයා විසින් වග උත්තරකාර රන්ජන් රාමනායක වෙත එල්ල කර තිබෙන අධිකරණයට අපහාස කිරීමේ චෝදනාව සාධාරණ සැකයකින් තොරව ඔප්පු වී තිබෙන බවය. ඒ අනුව රන්ජන් රාමනායක අධිකරණයට අපහාස කිරීමේ චෝදනාවට වරදකරු කරන බවත් ඒ සඳහා ඔහුට බරපතළ වැඩ සහිත වසර හතරක බරපතළ වැඩ සහිත සිරදඬුවම් නියම කරන බවත් තීන්දුව ප්‍රකාශ කරමින් විනිසුරුවරයා සඳහන් කර තිබේ. 2017 වසරේ අගෝස්තු මස 21 වන දා කොළඹ, අරලියගහ මන්දිරයේ දී එවක අගමැති රනිල් වික්‍රමසිංහ සමඟ පැවැත්වූ සාකච්ඡාවකින් අනතුරුව ජනමාධ්‍ය වෙත අදහස් දැක්වූ රන්ජන් රාමනායක මෙරට විනිසුරුවරුන්ගෙන් හා නීතිඥවරුන්ගෙන් බහුතරය දූෂිතයන් බවට ප්‍රකාශ කර තිබිණි. “මම හිරේට යන්න ලෑස්තිවෙලා ඉන්නේ. මම තනිකඩයෙක් නිසා මට ඒක ලේසියි” යැයි ඔහු පසුගියදා මාධ්‍ය හමුවේ ප්‍රකාශ කර තිබිණි. කෙසේ වෙතත් මෙම ත්‍රිපුද්ගල විනිසුරු මණ්ඩලයෙන් ලැබුණු තීන්දුවට එරෙහිව ශ්‍රේෂ්ඨාධිකරණයේ  පූර්ණ විනිසුරු මණ්ඩලයකට අභියාචනය කිරීමේ අවස්ථාවක් ඔහුට ඇති බවද එහිදීද මෙම තීන්දුව ස්ථීර වුවහොත් මන්ත්‍රී ධුරය අහිමි වීමටද තීන්දුව වෙනස් වුවහොත් මන්ත්‍රී ධුරය ලැබීමටද ඉඩ ඇති බව නීතී අංශ අනාවරණය කරයි.", "URL": "https://lankatruth.com/si/?p=108036", "Category": "පුවත්", "Parent URL": null}