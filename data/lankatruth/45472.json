{"Source": "Lankatruth", "Timestamp": "December 22, 2017", "Headline": "මහින්ද නිදහසේ ඉන්නේ මෛත්‍රීගේ පිහිටෙන්…", "News Content": "විශ්‍රාමික ජනාධිපති මහින්ද රාජපක්ෂ මහතා අද නිදහසේ ඉන්නේ මෛත්‍රීපාල සිරිසේන ජනාධිපතිවරයා නිසා බවත් මහින්ද රාජපක්ෂ මහතා තමන්ට අවශ්‍ය සියළු දේ වෙනුවෙන් මෛත්‍රීපාල සිරිසේන මහතාට දුරකථනයෙන් අමතා එම අවශ්‍යතා ඉටු කරගන්නා බවත් බස්නාහිර පළාත් සභා මහ ඇමතිඉසුර දේවප්‍රිය මහතා සඳහන් කරයි. පසුගිය 20වනදා ශ්‍රාවස්ති මන්දිරයේ පැවති මාධ්‍ය හමුවකදී ඒ මහතා මේ බව පැවසීය. “අද මෙම රටේ රාජපක්ෂ පවුල යම් වරප්‍රසාදයක් ලබනවා නම් ඒ වරප්‍රසාද ලබන්නෙත් මහින්ද මහත්තයා රට වටේ ඇවිදිමින් දේශපාලනය කරන්නෙත්, නාමල් රාජපක්ෂ වගේ ළාබාල තරුණයන් දේශපාලනය කරන්නෙත්, ප්‍රජාතන්ත්‍රවාදී නායකයෙක් ජනාධිපතිවරයා වීම නිසයි. ඒ වගේම ඔහු මෛත්‍රිපාල සිරිසේන මහතා වීම නිසයි. නමුත් අද මහින්ද රාජපක්ෂ මහත්තයට මේ සියලු වරප්‍රසාද ජනාධිපතිතුමා ලබා දෙනවා කියලා කියන්න ලැජ්ජයි. නමුත් රාජපක්ෂලාට වුවමනාවක් තිබ්බොත් ඒවා ජනාධිපතිට දුරකතනයෙන් කතා කරලා කර ගන්නවා. හැබැයි රටට පෙන්වන්නේ මෛත්‍රිපාල සිරිසේන මහත්තයා එක්සත් ජාතික පක්ෂයත් එකතු වෙලා ඩීල් දානවා කියලා.” යැයිද බස්නාහිර මහ ඇමතිවරයා එහිදී පැවසිය. ඉදිරි පළාත් පාලන මැතිවරණයෙන් පසු එම පළාත් පාලන ආයතනවල බලය ලබාගැනීම සඳහා මහින්ද පිළ හා මෛත්‍රී පිළ එක්වන බවත් මෙහිදී ඉසුර දේවප්‍රිය මහතා පැවසීය. මේ අතර පසුගියදා මහින්ද පිළේ මන්ත්‍රී වාසුදේව නානායක්කාර මහතා ප්‍රකාශ කර සිටියේ පළාත් පාලන මැතිවරණයෙන් පසු ඒ ඒ පළාත් පාලන ආයතනවල ඕනෑම කණ්ඩායමක් සමග එක්ව බලය පිහිටුවන බවත් එක්සත් ජාතික පක්ෂය සමග වුවද එක්විය හැකි බවත්ය. මෙම ප්‍රකාශවලින් පෙනී යන්නේ මහින්ද, මෛත්‍රී සහ රනිල් ජනතාව ඉදිරියේ විවේචන එල්ලකර ගත්තද තම තමන්ගේ බලය සහ ප්‍රතිරූප රැකගැනීම සඳහා තිරය පිටුපසටවී එකිනෙකා ආරක්ෂාකරගන්නා ගනුදෙනුවක නිරතව සිටින බවය.", "URL": "https://lankatruth.com/si/?p=45472", "Category": "පුවත්", "Parent URL": null}