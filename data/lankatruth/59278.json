{"Source": "Lankatruth", "Timestamp": "September 13, 2018", "Headline": "බැඳුම්කර බෑනගේ සමාගමෙන් මුදල් ගෙවූ චෙක්පත් 102ක තොරතුරු විනාශ කරලා", "News Content": "මහ බැංකුවේ බැඳුම්කර වංචාවට අදාළව අත්අඩංගුවට ගෙන සිටින රුජුන් අලෝසියස් හිමිකාරිත්වය දරන ඩබ්ලිව්.එම් මෙන්ඩිස් සමාගම විසින් තුන්වැනි පාර්ශව වෙත මුදල් ගෙවා ඇති චෙක්පත් 102කට අදාළ වවුචර් පත් එම සමාගම විනාශ කර ඇතැයි නීතිපතිවරයා නියෝජනය කරමින් නියෝජ්‍ය සොලිසිටර් ජනරාල්, ජනාධිපති නීතිඥ යසන්ත කෝදාගොඩ මහතා අද (13) කොළඹ කොටුව මහෙස්ත්‍රාත් ලංකා ජයරත්න මෙනවිය හමුවේ සඳහන් කර තිබේ. බැඳුම්කර සිද්ධියට අදාළ නඩුව අද කැඳවු අවස්ථාවේදී මෙම කරුණු අනාවරණය කර ඇත. බැඳුම්කර වංචාව සම්බන්ධ ජනාධිපති විමර්ශන කොමිසම පැවති අවස්ථාවේ දී ඩබ්ලිව්.එම් මෙන්ඩිස් සමාගමේ ප්‍රධාන විධායක නිලධාරීන්ගේ නියෝග මත මෙම වවුචර් පත් භෞතිකව විනාශ කළ බවට එහි සේවකයකු විසින් අපරාධ පරීක්ෂණ දෙපාර්තමේන්තුවට කරන ලද පාපොච්චාරණයට අනුව එම කරුණු හෙළි වී ඇතැයිද වැඩිදුරටත් කරුණු අනාවරණය කරමින් අධිකරණයට දන්වා තිබේ. මහබැංකු බැඳුම්කර ජනාධිපති කොමිෂන් සභාව සක්‍රීයව පැවති 2017 වසරේ නොවැම්බර් මස එම මුදල් පර්පෙචුවල් ට්‍රෙෂරීස් සමාගම විසින් මෙන්ඩිස් සමාගමට ලබාදී ඇති බවද යසන්ත කෝදාගොඩ මහතා පෙන්වාදී ඇත. ඊට අදාළ චෙක්පත් බහුතරයක් සොයාගැනීමට අපරාධ පරීක්ෂණ දෙපාර්තමේන්තුව සමත් වී ඇතත් මෙන්ඩිස් සමාගම විසින් ඒවා කුමන පාර්ශවයකට නිකුත් කලේද යන්න පිළිබඳව අනාවරණය කරගැනීමට දීර්ඝ ලෙස විමර්ශන සිදුකරන බවයි ඔහු පෙන්වාදී තිබේ. මෙම සිද්ධියට අදාළව රක්ෂිත බන්ධනාගාර ගත කර සිටින පර්පෙචුවල් ට්‍රෙෂරීස් සමාගමේ අධ්‍යක්ෂක අර්ජුන් ඇලෝසියස් හා එහි ප්‍රධාන විධායක නිලධාරී කසුන් පලිසේන යන අය සැප්තැම්බර් 27 වැනි දා දක්වා යළි රක්ෂිත බන්ධනාගාර ගත කිරීමටද නියෝග කර ඇත. මෙම නඩුවේ ප්‍රධාන චූදිතයෙකු වන හිටපු මහ බැංකු අධිපති අර්ජුන් මහේන්ද්‍රන් මහතා මේ වනවිට රට හැර ගොස් සිටින අතර ඔහුව අත්අඩංගුවට ගැනීම සඳහාජාත්‍යන්තර වරෙන්තුවක්ද නිකුත් කර තිබේ.", "URL": "https://lankatruth.com/si/?p=59278", "Category": "පුවත්", "Parent URL": null}