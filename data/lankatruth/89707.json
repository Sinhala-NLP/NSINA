{"Source": "Lankatruth", "Timestamp": "February 12, 2020", "Headline": "හිටපු මහාධිකරණ විනිසුරු ගිහාන් පිලපිටිය අත්අඩංගුවට ගන්නැයි නීතීපති යළි දැනුම්දෙයි", "News Content": "පාර්ලිමේන්තු මන්ත‍්‍රී රන්ජන් රාමනායක මහතාගේ හඬපටවලට අදාළව ඇඹිලපිටිය හිටපු මහාධිකරණ විනිසුරු ගිහාන් පිළපිටිය මහතාට එරෙහිව අද (11) දිනම නුගේගොඩ මහෙස්ත‍්‍රාත් අධිකරණයට කරුණු වාර්තා කර වරෙන්තුවක් ලබාගෙන ඔහු අත්අඩංගුවට ගැනීමට පියවර ගන්නා ලෙස නීතීපතිවරයා වැඩබලන පොලිස්පතිවරයාට දෙවැනි වරටත් ඊයේ දැනුම් දී තිබේ. රන්ජන් රාමනායක මහතා සහ ගිහාන් පිලපිටිය මහතා සම්බන්ධයෙන් ගතයුතු ක‍්‍රියාමාර්ග පිළිබඳව උපදෙස් ලබාදී තිබියදී ඒ අනුව කටයුතු නොකර දින 18කට පසු අධිකරණ බලසීමාව නොදැන සිටි බවට හා ඒ සම්බන්ධයෙන් විමසන තෙක් කිසිවක් නොකර සිටීම හාස්‍යයට කරුණක් බවත් නීතිපති ජනාධිපති නීතීඥ දප්පුල ද ලිවේරා මහතා වැඩබලන පොලිස්පතිවරයාට යොමු කළ ලිපිය මඟින් අවධාරණය කර ඇති බවද නීතීපතිවරයාගේ සම්බන්ධීකරණ නිලධාරිනී රජයේ ජ්‍යෙෂ්ඨ නීතීඥ නිශාරා ජයරත්න මෙනෙවිය පවසයි. රන්ජන් රාමනායක සහ ගිහාන් පිළපිටියට විරුද්ධව නව නීතී කෘත්‍යයක් ආරම්භ කළ යුත්තේ කුමන අධිකරණයකද යන්න දැනුම් දෙන්නැයි ඉල්ලමින් වැඩබලන පොලිස්පතිවරයා විසින් නීතීපතිවරයා වෙත යොමු කළ ලිපිය සම්බන්ධයෙන් පිළිතුරු ලිපියක් මඟින් මේ බව අවධාරණයකොට ඇති නීතීපතිවරයා මේ සම්බන්ධයෙන් කොළඹ අපරාධ කොට්ඨාශයේ අධ්‍යක්‍ෂවරයා විසින් සිදුකළ විමර්ශනවලදී ලබාගත් දුරකථන කුළුණු වාර්තා අනුව නුගේගොඩ හා කොළඹ අධිකරණ කලාපවලදී මෙම අපරාධයට අදාළ සිදුවීම සිදුවී ඇති බවද අවධාරණය කොට ඇත.", "URL": "https://lankatruth.com/si/?p=89707", "Category": "පුවත්", "Parent URL": null}