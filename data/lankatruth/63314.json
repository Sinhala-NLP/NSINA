{"Source": "Lankatruth", "Timestamp": "November 14, 2018", "Headline": "ජවිපෙ ගෙනා විශ්වාසභංගයේ අඩංගුව මෙන්න", "News Content": "ජනතා විමුක්ති පෙරමුණ විසින් අද (14) පාර්ලිමේන්තුවට ඉදිරිපත් කළ විශ්වාසභංගයේ අරමුණ වන්නේ ජනාධිපතිවරයා විසින් ව්‍යවස්ථා විරෝධී ලෙස, ප්‍රජාතන්ත්‍රවාදයට පයින් ගසමින් කුමන්ත්‍රණකාරී ලෙස අග්‍රාමාත්‍යවරයා පත් කිරීමත් ඊට සමගාමීව ඇමති මණ්ඩලයක් පත්කිරීමත් පරාජයට පත්කරමින් ප්‍රජාතන්ත්‍රවාදය ජය ගැනීමයි. ජනතා විමුක්ති පෙරමුණ විසින් ඉදිරිපත් කළ එම විශ්වසභංග යෝජනාවේ පැහැදිලිවම සඳහන් වන්නේ 2018 ඔක්තොම්බර් 26 වන දින නිකුත් කළ අංක 2094/43, 2094/43 A සහ2094/44 දරණ අති විශේෂ ගැසට් නිවේදන සහ එහි සඳහන් නියෝගයන් සහ පත්කිරීම් ආණ්ඩුක්‍රම ව්‍යවස්ථාවට පටහැනි වන බවත්, නීතිය ඉදිරියේ ශුන්‍ය සහ බල රහිත බවත් නීතිය ඉදිරියේ කිසිදු බලයක් හෝ වලංගු භාවයක් නොමැති බවත්ය. එම නිසා 2018 ඔක්තොම්බර් 26 වන දා හෝ ඉන් පසුව හෝ පත් කළ අග්‍රාමාත්‍ය මහින්ද රාජපක්ෂ මහතා හා කැබිනට් මණ්ඩලයත් එලෙස පත් කරන ලද්දාවූ ආණ්ඩුව කෙරෙහි කිසිදුවිශ්වාසයක් නොමැති බවත්ය. ජනතා විමුක්ති පෙරමුණ ඉදිරිපත් කළ මෙම විශ්වාසභංගය අනුව රනිල් වික්‍රමසිංහ මහතා හෝ වෙනත් නව අගමැතිවරයෙකු පත් කරගැනීමට බහුතරයක් හිමි නොවන අතර කුමන්ත්‍රණකාරී ලෙස අගමැති ධුරයට පත්වූ මහින්ද රාජපක්ෂ මහතා සහ ඔහුගේ කැබිනට් මණ්ඩලය අහෝසි වීම සිදුවිය. ඒ අනුව දැන් සිදුවියයුතුව ඇත්තේ පාර්ලිමේන්තුවේ බහුතරය හිමි කණ්ඩායම සිය බහුතරය පෙන්වීමය. එසේ බහුතරය පෙන්වන පුද්ගලයාට අගමැති ධුරය හිමිවන අතර ඔහුගේ අනුදැනුම අනුව නව අමාත්‍ය මණ්ඩලයක් පිහිටුවනු ඇත. එසේ පත්වන නව අගමැතිවරයා මහින්ද රාජපක්ෂ මහතාද නොඑසේනම් රනිල් වික්‍රමසිංහ මහතාද එසේත් නැතිනම් වෙනත් මන්ත්‍රීවරයෙකුද යන්න තීරණය කරනුයේ පාර්ලිමේන්තුව මන්ත්‍රීවරු බහුතරයකගේ විශ්වාසය දිනාගන්නා ආකාරයඅනුවය. කෙසේ නමුත් ජනතා විමුක්ති පෙරමුණ මේ වනවිටත් ප්‍රකාශ කර ඇත්තේ තම මන්ත්‍රී කණ්ඩායම රනිල් වික්‍රමසිංහ මහතාට හෝ මහින්ද රාජපක්ෂ මහතාට අගමැති ධුරයට පත්වීම සඳහා සහාය ලබා නොදෙන බවයි.", "URL": "https://lankatruth.com/si/?p=63314", "Category": "පුවත්", "Parent URL": null}