{"Source": "Lankatruth", "Timestamp": "July 26, 2021", "Headline": "රිෂාඩ්ගේ නිවසේ මෙහෙකාරියන් 11ක් ඉඳලා… තිදෙනෙක් මියගිහින්… දෙදෙනෙක් සියදිවි නසාගෙන…", "News Content": "පැවති ආණ්ඩු ගණනාවක්ම ඇමතිවරයෙකු ලෙස කටයුතු කළ පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවය සඳහා මෙහෙකාරියන් 11 දෙනෙකු එක් තැරැව්කරුවෙකු විසින් ලබා දී ඇති බවත් ඉන් තිදෙනෙකුම මරණයට පත්ව ඇති බවත් ඒ අතර දෙදෙනෙකුම මියගොස් ඇත්තේ සියදිවි නසාගැනීමෙන් බවත් වාර්තා වේ. මේ බව අනාවරණය වී ඇත්තේ රිෂාඩ් බදියුදීන් නිවසේ සේවය කළ බාලවයස්කාර දැරියක පිලිස්සී මියයාම සම්බන්ධයෙන් සිදුකරනු ලැබූ විමර්ශනවලදීය. පිලිස්සී මියගිය දැරියද බදියුදීන් නිවසට සපයා ඇත්තේ මෙම උක්ත තැරැව්කරුවා විසින් වන අතර මේ වනවිට ඔහු පසුවන්නේ පොලිස් අත්අඩංගුවේය. ඒ අනුව පිලිස්සී මියගිය දැරියට අමතරව මරණයට පත්ව ඇති අනෙක් දෙදෙනාගේ එක් මෙහෙකාරියක් දුම්රියට පැන සියදිවි හානිකරගෙන ඇති බවත් අනෙක් මෙහෙකාරිය අසනීප වීමක් හේතුවෙන් මරණයට පත්ව ඇති බවත් මේ වනවිට අනාවරණය වී ඇතැයිද වාර්තා වේ. මේ අතර අනෙක් තරුණියන් 08 දෙනා කිසියම් කුට්ටනයකට, ලිංගික අතවරයකට හෝ වෙනයම් පහරදීම්වලට, අඩන්තේට්ටම්වලට ලක්වී ඇත්දැයි සෙවීම සඳහා පොලිස්පතිවරයා විසින් මේ සම්බන්ධව කෙරෙන විමර්ශන සඳහා පත්කර ඇති ප්‍රධාන පොලිස් පරීක්ෂිකා වරුණි බෝගහවත්ත ඇතුළු කණ්ඩායමක් ඊයේ (25) මෙම තරුණියන් පදිංචි ප්‍රදේශවලට යෑමට නියමිතව තිබිණි. රිෂාඩ් බදියුදීන් හිටපු ඇමතිවරයාගේ බිරියගේ සොහොයුරකු විසින් ඇමතිවරයාට අයත් රජයේ නිල නිවසකදී දෙවරක් අතවරයට පත්කළ සේවිකාවද මේ වනවිටත් විමර්ශන නිලධාරීන් භාරයේ සිටී.", "URL": "https://lankatruth.com/si/?p=120271", "Category": "පුවත්", "Parent URL": null}