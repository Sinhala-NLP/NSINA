{"Source": "Lankatruth", "Timestamp": "October 13, 2021", "Headline": "ප්‍රංශ දේශප්‍රේමී ව්‍යාපාරයේ අවසන් විමුක්ති භටයත් මිය යයි !", "News Content": "1940 දී ප්‍රංශයේ නාසි ජර්මන් ගැති ආණ්ඩුව විසින් හිට්ලර් සමග ගසන ලද යටත්වීමේ ද්‍රෝහී ගිවිසුම ප්‍රතික්‍ෂේප කරමින් ජෙනරල් ඩිගොල් හා ප්‍රංශ කොමියුනිස්ට් පක්ෂය විසින් බිහිකළ දේශප්‍රේමී ජාතික ව්‍යාපාරයේ (CNR) විමුක්ති භටයෙකු වූ Hubert Germain තම දිවි ගමනට සමුදී ඇති බව ප්‍රංශ මාධ්‍ය වාර්තා කර සිටිති. මිය යනවිට වයස 101 ක් මෙම විමුක්ති භටයා තම මව්බිම ජර්මන් නාසි ආක්‍රමණයෙන් ආරක්ෂා කරගැනීම සඳහා පෙරමුණු රැසක සටන් සඳහා සහභාගී වී ඇති අතර කිහිප වතාවක් යුධ බිමේදී තුවාල ලබා ඇත. 1940 දී එවකට ප්‍රංශය පාලනය කල පළමු වන ලෝක මහා යුද්ධයේ යුධ වීරයෙකු වූ මාර්ෂල් පෙතාන් විසින් ජර්මනියට යටත්වීම හා ප්‍රංශ හමුදා ඉදිරියට යාම ආපසු හැරවීම නිසා කෝපයට පත් එවකට හමුදාවේ කර්නල්වරයෙකු වූ ජෙනරල් ඩිගොල් මහා බ්‍රිතාන්‍යට පලා ගියේය. එම අවස්ථාවේ ප්‍රංශයේ තවත් ජෙනරල්වරයකුගේ පුතෙකු වූ Hubert Germain සිටියේද හමුදාවට එක්වීම සඳහා සම්මුඛ පරීක්ෂණයට සහභාගි වෙමිනි. ” මාෂල් පෙතාන් ගේ ජාතිය ඇමතීම මා තුල දැඩි කෝපයක් හා පිළිකුලක් ඇති කළා. මව්බිමේ ස්වෛරීභාවය එහි ඓතිහාසික සතුරා ඉදිරියේ හෑල්ලු කර ඒ මත දණින් වැටුණ මේ ද්‍රෝහියා ගැන මට ඇති වුනේ කේන්තියක්. මගෙන් ප්‍රශ්න අසන හමුදා නිලධාරියාට කිව්වා මට මේ හමුදාවට බැඳෙන්න අවශ්‍ය නෑ කියලා. රට පාවලා දුන්න උන්ට එරෙහිව සටන් කරන්න මම යනවා කියලා මම එලියට බැස්සා” Hubert Germain එසේ පැවසුවේ 2017 දී ප්‍රංශ පුවත්සේවයටය. 1940 ජුනි 24 වැනිදා ලංඩනයට පලා යන Hubert Germain පසුව ජෙනරල් ඩිගොල් සමග එක්වන අතර ඔහු හා කොමියුනිස්ට් පක්ෂය විසින් ගොඩනගන දේශප්‍රේමී ජාතික ව්‍යාපාරයේ (CNR) ප්‍රධාන පෙලේ සාමාජිකයෙකු බවට පත් වේ. සතුරාගේ යුධ ටැංකි විනාශ කිරීමේ බලකායේ ප්‍රධානියා බවට පත්වන Hubert Germain යුධ සටන් රාශියකට සහභාගී වන අතර ප්‍රංශය ජර්මන් ආක්‍රමණයෙන් මුදා ගැනීමේ අවසන් සටන් ලෙස සැලකෙන ” සුප්‍රසිද්ධ නොර්මන්ඩිය මුදාගැනීමේ සටනටද” අභීතව සහභාගී වී තිබිණි. දෙවන ලෝක යුධ සමයේ බටහිර කොටසේ වඩාත් කතාබහට හා තීරණාත්මක සටනක් වූ නොර්මන්ඩිය මුදාගැනීමේදී මිත්‍ර හමුදාවේ භටයින් 40,000ක් මියගොස් සිවිල් වැසියන් 20,000ක් මිය ගොස් තිබුණු අතර එහිදී ජර්මන් භටයින් 150,000ක් මියගොස් තිබිණි. නොර්මන්ඩිය මුදාගැනීම සෝවියට් නායක ස්ටාලින්ගේ සැලසුමක් මත සිදුවූවක් ලෙස සැලකේ. නොර්මන්ඩිය මුදාගැනීමත් සමග ප්‍රංශය නාසීන් ගේ මුදාගැනීමේ සටන අවසන් වීමත් සමග වසර 5කට පමණ පසු තම මව්බිමේ වැලි සිඹ ගනිමින් Hubert Germain කුඩා ළමයෙකු සේ හැඬු බව ප්‍රංශ යුධ ඉතිහාසයේ සඳහන් වේ. Hubert Germain ගේ අවසාන කටයුතු පුර්ණ රාජ්‍ය ගෞරව සහිතව පැරිස් නුවර invalid යුධ හමුදා මුලස්ථානයේදී සිදුකිරීමට නියමිතව ඇත.", "URL": "https://lankatruth.com/si/?p=124553", "Category": "පුවත්", "Parent URL": null}