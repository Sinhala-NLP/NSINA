{"Source": "Lankatruth", "Timestamp": "January 22, 2021", "Headline": "අදානි සමාගමට විවේචන ඉවසන්න බැහැ – ඉන්දියානු කතුවරු කියති", "News Content": "ශ්‍රී ලංකා ආණ්ඩුව විසින් කොළඹ වරායේ නැගෙනහිර ජැටිය විකිණීමට සූදානම් වන ඉන්දියානු අදානි සමූහ ව්‍යාපාරය තමන් සම්බන්ධ විවේචනාත්මක අදහස් දක්වන ජනමධ්‍ය නිහඬ කිරීමට උත්සාහ කරන්නේයැයි ඉන්දියානු කර්තෘ සංසදය (The Editors Guild of India) ඊයේ (21) නිවේදනයක් නිකුත් කරමින් කියා සිටී. එම කර්තෘවරුන්ගේ සංසදය මෙම නිවේදනය නිකුත් කළේ තමන්ට අපහාස කළේයැයි අදානි සමාගම විසින් 2017දී ගුජරාටයේ අධිකරණයක මාධ්‍යවේදියෙකුට එරෙහිව පවරන නඩුවකට අනුව අදාළ මාධ්‍යවේදියා අත්අඩංගුවට ගැනීමේ වරෙන්තුවක් නිකුත් කරනු ලැබීමෙන් පසුවය. “මෙම ව්‍යාපාරික ආයතන විසින් ඨාකූටා නම් මාධ්‍යවේදියාට එරෙහිව පහළ අධිකරණයක් මගින් ඇප දිය නොහැකි වරෙන්තුවක් ලබා ගැනීම, කිසිදු විවේචනයකට මුහුණදීමට ඔවුන් සූදානම් නොමැති බවට තවත් නිදසුනකි. ඔවුහු ස්වාධීන හා නිර්භීත මාධ්‍යවේදීන් ඉලක්ක කරගනැනීම පුරුද්දක් කරගෙන සිටිති.” එම නිවේදනය වැඩිදුරටත් කියයි. ඨාකූටාට එරෙහි අපරාධ චෝදනාව ඉල්ලා අස්කර ගන්නා ලෙස අදානි සමාගමට දැඩිව බලකර සිටින එම සංසදය, භාෂණයේ නිදහස යටපත් කිරීම සඳහා සාපරාධී අපහාස නීතිය වැනි නීති බහුලව භාවිත කෙරෙන බව සැලකිල්ලට ගන්නා ලෙසත් එවැනි නීති මාධ්‍ය මර්දනය වෙනුවෙන් අත්තනොමතික ලෙස යොදා නොගන්නා බවට මඟපෙන්වීම් ලබා දෙන ලෙසත් ඉහළ අධිකරණවලින් ඉල්ලා සිටියි.", "URL": "https://lankatruth.com/si/?p=109087", "Category": "පුවත්", "Parent URL": null}