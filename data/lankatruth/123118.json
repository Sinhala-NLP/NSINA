{"Source": "Lankatruth", "Timestamp": "September 15, 2021", "Headline": "උතුරු කොරියාවෙන් මිසයිල ප්‍රහාරයක්", "News Content": "දකුණු කොරියාව විසින් මීට දින කීපයකට පෙර අත්හදා බලන ලද MSBS බැලස්ටික් මිසයිල වලට ප්‍රතිචාර දක්වමින් උතුරු කොරියාවද long-range cruise missile ප්‍රහාරයක් මෙම සති අන්තයේදී එල්ල කර ඇත. මෙම නවතම ප්‍රහාරය පිළිබඳව බයිඩන් පාලනයද තම විරෝධය පළකරමින් හෙලා දැක ඇතිබවටද වාර්තා වේ. උතුරු කොරියාවේ මෙම නවතම මිසයිලය රේඩාර් පද්ධති මගහරමින් කිලෝමීටර් 1500 දුරක් විදිය හැකි වර්ගයේ ඉතා භයානක අවියක් බව ඇමරිකානු ආරංචි මාර්ග සඳහන් කරනු ලබයි. එසේම මෙම අත්හදා බැලීම තුලින් ඔවුන්ගේ තාක්ෂණික හැකියාවද ඉතා ඉහල මට්ටමක පවතින බවත්, ඔවුන්ගේ න්‍යෂ්ටික අවි නිපදවීම නතර කර නොමැති බවටත් මින් ඔප්පු වන්නේ යැයි ජාත්‍යන්තර න්‍යෂ්ටික අවි විශේෂඥයින්ද මේ අතර අනතුරු හඟවා සිටිති. එසේම පෙන්ටගනය නිවේදනයක් නිකුත් කරමින් පවසනුයේ උතුරු කොරියානු මිසයිල ප්‍රහාරය ලෝක සාමයට විශේෂයෙන් ආසියාවේ සාමයට බරපතළ තර්ජනයක් වනු ඇති බවය. කෙසේවෙතත් ඇමරිකාව පසුගියදා එරට හිටපු ජනාධිපති Richard Nixon යුගයේදී සිට අත්සන් කරනු ලබන ජාත්‍යන්තර න්‍යෂ්ටික අවි සීමා කිරීමේ ගිවිසුමට එක්නොවීමට ඊශ්‍රාලයට ඇති අයිතිය පිළිගැනීමට බයිඩන් පාලනය විසින්ද කටයුතු කර ඇති පසුබිමක් තුළ උතුරු කොරියාවට එල්ල කරනු ලබන ඇමරිකාවේ චන්ඩිපාර්ට් විහිළුවක් වී ඇති බව ජාත්‍යන්තර යුධ විශේෂඥයින් වැඩිදුරටත් පවසා සිටී.", "URL": "https://lankatruth.com/si/?p=123118", "Category": "පුවත්", "Parent URL": null}