{"Source": "Lankatruth", "Timestamp": "February 17, 2021", "Headline": "ජනතා විමුක්ති පෙරමුණ කී දේ හරි…", "News Content": "ඉන්දියානු ව්‍යාප්තවාදය පිළිබඳව ජනතා විමුක්ති පෙරමුණ ආරම්භයේදීම එම පක්ෂයේ අධ්‍යාපනික පන්තිවලදී කළ ඉගැන්වීම් නිවැරදි බව ජනාධිපති නීතීඥ ආචාර්ය ජයතිස්සද කොස්තා සඳහන් කර තිබේ. ආචාර්යවරයා අද (17) ලංකාදීප පුවත්පතට ලබාදුන් සම්මූඛ සාකච්ඡාවක් ඇසුරෙන් සකස්කර තිබෙන ලිපියක මේ බව සඳහන් වේ. ඉන්දීය BJP පක්ෂය මෙරට තුළ දේශපාලනයේ යෙදීමට සූදානම් වන බව එරට ස්වේදශ කටයුතු ඇමති අමිත් ශා විසින් කර තිබෙන ප්‍රකාශය පදනම් කරගෙන එම ලිපිය සකස් කර තිබේ. “බීජේපී ඇමතිවරයා තම කතාවේදී කියා ඇත්තේ සිය පක්ෂය ශ්‍රී ලංකාවේ මැතිවරණවලට තරඟ කිරීමක් ගැන නොවේ. ශ්‍රී ලංකාව තුළ දේශපාලනිකව ක්‍රියා කිරීමකි. අප ගැඹුරින් සලකා බැලිය යුත්තේ මෙයයි. මේ විමසීම කිරීමටනම් අපට ඉතිහාසය දෙස නොබලා නොහැකිය.” යනුවෙන් ඉන්දීය ඇමතිවරයාගේ ප්‍රකාශය පිළිබඳව ජනාධිපති නීතීඥවරයා අවධාරණය කර ඇත. ඔහු ජනතා විමුක්ති පෙරමුණේ පූර්ව දැක්ම පිළිබඳව සඳහන්කර තිබුණේ “මෙම ඉතිහාසය තුළ ඉන්දියාවේ දේශපාලන ඉව ඇල්ලීම ගැන ලංකාවේ සාකච්ඡා කෙරුනේ අද ඊයේ නොවේ. රෝහණ විජේවීරගේ ජනතා විමුක්ති පෙරමුණු පන්ති පහේ අවසන් පාඩම වූයේ ඉන්දියානු ව්‍යාප්තවාදයයි. ඉන්දියානු ව්‍යාප්තවාදය අවට රටවලට තර්ජනයක් යැයි ජනතා විමුක්ති පෙරමුණ පුන පුනා දේශනා කළේය.” යනුවෙනි.", "URL": "https://lankatruth.com/si/?p=110766", "Category": "පුවත්", "Parent URL": null}