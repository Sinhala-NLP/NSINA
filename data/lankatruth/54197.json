{"Source": "Lankatruth", "Timestamp": "June 12, 2018", "Headline": "ඛනිජ තෙල් සංස්ථාව – දුම්රිය දෙපාර්තමේන්තුවට රුපියල් කෝටි 36ක් ගෙවීම පැහැර හැරලා", "News Content": "ලංකා ඛනිජ තෙල් සංස්ථාවෙන් දුම්රිය දෙපාර්තමේන්තුවට අය විය යුතු රුපියල් කෝටි තිස් හයක මුදලක් ගෙවීම පැහැර හැර ඇති බවට තොරතුරු වාර්තා වේ. තෙල් ගබඩා සංකීර්ණ පවත්වාගෙන යාමට ලංකා ඛනිජ තෙල් නීතිගත සංසංථාවට ලබාදී ඇති දුම්රිය දෙපාර්තමේන්තුවට අයත් ඉඩම් සඳහා මෙම මුදල ගෙවීමට තිබුණ ද එය ගෙවීම පැහැර හැරීමෙන් දුම්රිය දෙපාර්තමේන්තුවට දැවැන්ත පාඩුවක් සිදුව තිබේ. කොළඹ බැස්ටියන් මාවත, මාලිගාවත්ත, පෑලියගොඩ, ගම්පහ, ගාල්ල, මාතර, අනුරාධපුර, කුරුණෑගල, ති‍්‍රකුණාමලය, මඩකලපුව, බදුල්ල, පොළොන්නරුව, මහනුවර, මාතලේ, රත්නපුර දිස්ත‍්‍රික්කවලට අයත්, ප‍්‍රදේශ ගණනාවක පිහිටි දුම්රිය ඉඩම්වල තෙල්ගබඩා සංකීර්ණ හා පිරවුම්හල් පවත්වාගෙන යන අතර ඒ වෙනුවෙන් ගිවිසුම් අත්සන් කර ඇතත් ගෙවිය යුතු බදු මුදල් ගෙවීම ඛනිජ තෙල් නීතිගත සංස්ථාව පැහැර හැර ඇත. පෙට්ට‍්‍රල් ලීටරයකින් රුපියල් 63/= ක් ද ඩීසල් ලීටරයකින් රුපියල් 24/= ක්ද වශයෙන් අධික මුදලක් හා තවත් විවිධ ක‍්‍රම මගින් විශාල වශයෙන් ලාභ ලබන තෙල් සංස්ථාව, මහජන සේවාවක් පවත්වාගෙන යන දුම්රිය දෙපාර්තමේන්තුවට ගෙවිය යුතු මුදල් නොගෙවා සිටීමේ කිසිදු සාධාරණයක් නොමැති බව දුම්රිය වෘත්තීය සමිති පෙන්වා දෙයි. එසේම මෙම මුදල අයකර ගැනීමට කටයුතු කරන්නේ නම් දුම්රිය දෙපාර්තමේන්තුවේ පාඩුව විශාල ප්‍රමාණයකින් අඩුකරගත හැකි බවත් ප්‍රමාදයකින් තොරව දුම්රිය සේවකයින්ගේ ආපදා ණය මුදල් ගෙවීමටද හැකි බවත් දුම්රිය වෘත්තීය සමිති සන්ධානය පෙන්වා දෙයි. මේ සම්බන්ධව නිවේදනයක් නිකුත් කරමින් දුම්රිය වෘත්තීය සමිති සන්ධානයේ සම කැඳවුම්කරු එස්. පී. විතානගේ මහතා නිමල් සිරිපාල ද සිල්වා මහතා අමාත්‍යධූරය දරන ප්‍රවාහන හා සිවිල් ගුවන්සේවා අමාත්‍යාංශයට දැනුම් දී තිබේ.", "URL": "https://lankatruth.com/si/?p=54197", "Category": "පුවත්", "Parent URL": null}