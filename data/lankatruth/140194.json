{"Source": "Lankatruth", "Timestamp": "October 6, 2022", "Headline": "මිනුවන්ගොඩ වෙඩි තැබීමකින් තිදෙනෙක් මරුට", "News Content": "මිනුවන්ගොඩ, ගමන් ගෙදර ප්‍රදේශයේ අද (06) උදේ 7.00ට පමණ සිදුවූ වෙඩි තැබීමකින් පුද්ගලයින් තිදෙනෙකු ජීවිතක්ෂයට පත්ව ඇතැයි මිනුවන්ගොඩ පොලිසිය පවසයි. පොලිසිය සඳහන් කරන්නේ, T56 ගිනි අවියකින් අදාළ වෙඩි තැබීම සිදුකර ඇති බවත් වෙඩි තැබීමෙන් එකම පවුලේ පියෙකු සහ පුතුන් දෙදෙනෙකු ජීවිතක්ෂයට පත් වී ඇති බවත්ය. එම වෙඩි තැබීමට මුල් වූ හේතුව පෞද්ගලික ආරවුලක් බව පොලිසිය පවසයි. අදාළ වෙඩි තැබීම සිදුකර ඇත්තේ මොටර් රථයකින් සහ යතුරු පැදියකින් පැමිණි පිරිසක් බව මේ වනවිට අනාවරණය කර ගෙන ඇත. වෙඩි තැබීමෙන් තුවාල ලැබු පුතුන් දෙදෙනා එම ස්ථානයේදී ම ජීවිතක්ෂයට පත්ව ඇති අතර වෙඩි වැදීමට ලක්වූ පියා රෝහල්ගත කිරීමෙන් අනතුරුව මියගොස් තිබේ. සැකකරුවන් අත්අඩංගුවට ගැනීම සඳහා මිනුවන්ගොඩ පොලිසිය පරීක්ෂණ ක්‍රියාත්මක කරයි.", "URL": "https://lankatruth.com/si/?p=140194", "Category": "පුවත්", "Parent URL": null}