{"Source": "Lankatruth", "Timestamp": "February 21, 2021", "Headline": "අපේ ප්‍රමුඛතාවය ඉන්දියාවටයි – කොවිඩ්ෂීල්ඩ් නිෂ්පාදකයා කියයි", "News Content": "කොවිඩ්ෂීල්ඩ් සන්නාමයෙන් කොවිඩ් – 19 මර්ධන එන්නත නිපදවන ඉන්දියාවේ සිරම් ඉන්ස්ටිටියුට් සමාගම ප්‍රකාශයක් නිකුත් කරමින් පවසන්නේ ඉන්දියානු ජනතාවට අවශ්‍ය කරන එන්නත් ප්‍රමාණය නිපදවීමට තම සමාගමට ප්‍රමුඛතාවය දීමට සිදුව තිබෙන බවයි. එමනිසා කොවිඩ්ෂිල්ඩ් එන්නත ඉල්ලුම් කර ඇති ලොව පුරා රටවලින් විශේෂ ඉල්ලීමක් කරන එම සමාගමේ ප්‍රධාන විධායක නිළධාරි අදාර් පූනාවල්ලා සන්සුන්ව සිටින ලෙස දන්වයි. කොවිඩ්ෂීල්ඩ් එන්නත බලාපොරොත්තුවෙන් සිටින ලොව පුරා සියලු රටවල් සහ රජයන් වෙත, ඉන්දියානු ජනතාවට අවශ්‍ය කරන එන්නත් ප්‍රමාණය නිපදවීමට අප සමාගමට ප්‍රමුඛතාවය දීමට සිදුව තිබෙනවා. එමනිසා මම ඔබෙන් කාරුණිකව ඉල්ලා සිටින්නේ සන්සුන්ව සිටින ලෙසයි. සිරම් ඉන්ස්ටිටියුට් සමාගමේ ප්‍රධානියා ට්විටර් පනිවිඩයක් මගින් දන්වා සිටි. ලොව විශාලතම එන්නත් නිෂ්පාදකයා වන ඉන්දියාවේ සිරම් ඉන්ස්ටිටියුට් සමාගම ඔක්ස්ෆර්ඩ් එන්නත කොවිඩ්ෂීල්ඩ් සන්නාමයෙන් නිපදවන අතර මෙක්සිකෝව, බ්‍රසීලය සහ කැනඩාව ඇතුළු ලොව පුරා රටවල් රැසකින් අධික ඉල්ලුමක් ඇති එන්නතකි. ශ්‍රී ලංකාවේ එන්නත්කරණ වැඩසටහන ආරම්භ කරමින් ඉන්දියානු රජයෙන් ප්‍රදානයක් ලෙස කොවිඩ්ෂීල්ඩ් එන්නත් ලක්ෂ 05ක් ලැබුණු අතර තවත් එන්නත් මිලියන 18ක් ඉන්දියාවෙන් ලබා ගැනිම සඳහා කටයුතු සූදානම් කරන බව ආණ්ඩුවේ සෞඛ්‍ය ප්‍රධානීන් විසින් ප්‍රකාශ කරන ලදි.", "URL": "https://lankatruth.com/si/?p=111054", "Category": "පුවත්", "Parent URL": null}