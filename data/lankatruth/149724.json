{"Source": "Lankatruth", "Timestamp": "July 28, 2023", "Headline": "ඒ රනිල්ගෙයි මේ රනිල්ගෙයි වෙනස මොකක්ද?", "News Content": "රනිල් වික්‍රමසිංහ ජනාධිපති ලෙස මේ වනවිට ප්‍රකාශ කරන ආර්ථික සංවර්ධනය පිළිබඳව 2002 – 2004 වකවානුවේ අගමැතිවරයා ලෙසද විවිධ ප්‍රකාශ කර තිබිණි.  එවැනි ප්‍රකාශයක් 2002 පෙබරවාරි 12 වෙනි දින නිකුත් කරන ලද දිනමිණ පුවත් පතේ “මීට වඩා යහපත් සශ්‍රික රටක් ඉදිරියේදී මා බාර දෙනවා“ යන සිරස්තලයෙන් පළ කර තිබිණි. එයින් ආර්ථිකය සම්බන්ධයෙන් කළ ප්‍රකාශය උපුටා ගෙන පහත දැක්වේ.  “කඩා වැටී ගිය ආර්ථික තත්වය යළි ගොඩ නැගීම සඳහා කටයුතු කිරීම ඊලඟ වැදගත් ප්‍රශ්නය ය. අපේ ආර්ථිකය අපේ ගොවීන්ට ප්‍රමාණවත් ආර්ථික ශක්තියක් ලබා දෙන්නක් විය යුතුයි. අපගේ ග්‍රාමීය ආර්ථිකය තුළ මුදලට ගැනීම් වර්ධනය කළ යුතුය. එසේම කර්මාන්ත නිෂ්පාදකයන් හා ආයතනකරුවන් ගැනද අපේ රටට සංචාරකයන් ගෙන්වා ගැනීම ගැනද, බැංකු සහ මූල්‍ය ආයතන ක්‍රමවත්ව පවත්වාගෙන යාම ගැනද ගොඩනැගිලි ඉදි කිරීමේ කර්මාන්තකරුවන් ගැනද අප ක්‍රියා කළ යුතු බැවින් එවැනි වූ ආර්ථිකයක් සහතික කිරීම සඳහා අපි අන්තර්ජාතික සංවිධාන සමඟ සාකච්ඡා කරනවා.“  එදා අගමැති රනිල් වික්‍රමසිංහ සහ මෙදා ජනාධිපති රනිල් වික්‍රමසිංහ ආර්ථිකය සම්බන්ධයෙන් කරන ප්‍රකාශවල වෙනසක් තිබේ දැයි විමසා බැලීම වැදගත් ය. රනිල් වික්‍රමසිංහ ජනාධිපති ධුරයට පොහොට්ටු මන්ත්‍රීවරුන් විසින් තෝරා ගැනීමෙන් පසුව මෙම වසරේ මුල් කාර්තුව තුළ ආර්ථිකයේ බිඳ වැටීම ඍණ 11.5%ක් වී තිබෙන අතර කර්මාන්තවල බිඳ වැටීම 23.4%ක් බව නිල දත්ත මගින් හෙළිවී තිබේ. ගෝඨාභය රාජපක්ෂ පාලන සමයේ 2022 මුල් කාර්තුවේදී ආර්ථිකය බිඳ වැටීම ඍණ 0.5%ක් වී තිබීම හා සසඳන කල වර්තමාන තත්වයේ බිහිසුණු බව වඩා හොඳින් පැහැදිලි වේ.", "URL": "https://lankatruth.com/si/?p=149724", "Category": "ආර්ථික පුවත්", "Parent URL": null}