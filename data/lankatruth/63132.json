{"Source": "Lankatruth", "Timestamp": "November 12, 2018", "Headline": "මෛත්‍රීගේ ව්‍යවස්ථා විරෝධී ක්‍රියාවට එරෙහි පෙත්සම් හෙටට කල් යයි", "News Content": "ව්‍යවස්ථා විරෝධී ලෙස පාර්ලිමේන්තුව විසුරුවා හැරීමට එරෙහිව අද (12) ගොනු කළ පෙත්සම් විභාගය හෙට (13) තෙක් කල් තැබීමට ශ්‍රේෂ්ඨාධිකරණය තීරණය කර තිබේ. ඒ අනුව අද පස්වරු 02.00ට ආරම්භ කෙරුණු එම පෙත්සම් විභාගය පස්වරු 5.20ට පමණ නතර කර තිබෙන අතර නැවත එය හෙට පෙරවරු 10.00ට විභාගයට ගැනීමට නියමිතය. ජනතා විමුක්ති පෙරමුණ, එක්සත් ජාතික පක්ෂය, දෙමළ ජාතික සන්ධානය, සමස්ත ලංකා මහජන කොංග්‍රසය, දෙමළ ප්‍රගතිශීලී සන්ධානය, විකල්ප ප්‍රතිපත්ති කේන්ද්‍රය, මැතිවරණ කොමිසමේ සාමාජික මහාචාර්ය එස්. රත්නජීවන් එච්. හූල් මහතා සහ නීතිඥ අරුණ ලක්සිරි මහතා ඇතුළු පාර්ශව විසින් මෙම පෙත්සම් ඉදිරිපත් කර තිබිණි. මේ අතර පෙත්සම් 07කට අදාළව පෙත්සම්කරුවන්⁣ගේ කරුණු දැක්වීම අද සිදු කර තිබිණි. මෙය ජනාධිපති විසින් කළ විධානයක් වන හෙයින් මේ සම්බන්ධයෙන් අධ්‍යයනය කිරීමටත් මෙම පෙත්සම් සම්බන්ධයෙන් ජනාධිපතිවරයාගෙන් උපදෙස් ලබා ගැනීමටත් කල් අවශ්‍ය බව නීතිපති ජයන්ත ජයසූරිය මහතා අධිකරණයට දැනුම් දී ඇත. පෙත්සම්වල වගඋත්තරකරුවන් ලෙස ජනාධිපති මෛත්‍රිපාල සිරිසේන, අගමැති ධුරයේ දිවුරුම් දුන් මහින්ද රාජපක්ෂ, නීතිපතිවරයා, මැතිවරණ කොමිසම සහ එහි සාමාජිකයන්, මැතිවරණ කොමසාරිස් මහින්ද දේශප්‍රිය මහතා, මැතිවරණ කොමසාරිස් ජනරාල් එම්.ඒ.පී.සී. පෙරේරා මහතා සහ ජනාධිපති ලේකම් උදය සෙනෙවිරත්න මහතා නම් කර තිබේ.", "URL": "https://lankatruth.com/si/?p=63132", "Category": "පුවත්", "Parent URL": null}