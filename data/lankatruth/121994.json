{"Source": "Lankatruth", "Timestamp": "August 25, 2021", "Headline": "ආණ්ඩුවේ ගැටුම තව දුරටත් දිග්ගැහේ", "News Content": "කොරෝනා වසංගතය පාලනය කිරීමේ ප්‍රධාන පියවරක් වශයෙන් රට වසා දමන ලෙස ආණ්ඩුවට සම්බන්ධ පක්ෂ සහ කණ්ඩායම් 10ක් විසින් ජනාධිපතිවරයාගෙන් ලිඛිතව කළ ඉල්ලීම මුල් කර ගෙන ආණ්ඩුව තුළ ඇති වී තිබෙන ගැටුම තව දුරටත් දිග් ගැස්සෙමින් තිබේ. ජනාධිපතිවරයාට එවැනි ලිපියක් යැවීම ජාත්‍යන්තර කුමන්ත්‍රණයක් බව පොහොට්ටු පක්ෂයේ මාධ්‍ය හමුවකදී 23 වෙනිදා ඍජුවම චෝදනා කර තිබිණි. එහෙත් ඩලස් අලහප්පෙරුම ඇමතිවරයා මේ සම්බන්ධයෙන් ඊයේ (24) මාධ්‍යයට ප්‍රකාශ කර තිබෙන්නේ එවැනි කුමන්ත්‍රණයක් පිළිබඳව චෝදනා බැහැර කරන ප්‍රකාශයකි. එහිදී ඇමතිවරයා වැඩි දුරටත් සඳහන් කර තිබුණේ රට වසා දැමීම සම්බන්ධයෙන් පසුගිය කැබිනට් මණ්ඩලයේදී සාකච්ඡා කරන අවස්ථාවේදී වාසුදේව වීරවංශ සහ ගම්මන්පිල යන ඇමතිවරුන් නොසිටි බවය. මේ අතර ශ්‍රී ලංකා කොමියුනිස්ට් පක්ෂයේ පාර්ලිමේන්තු මන්ත්‍රී වීරසුමන වීරසිංහ අද මාධ්‍යයට ප්‍රකාශ කර තිබුණේ ජනාධිපතිවරයාගෙන් එම ලිඛිත ඉල්ලීම කරන ලද්දේ ජනතාවත් ආණ්ඩුත් රැක ගැනීමටත් බවය. එය කුමන්ත්‍රණයක් නම් ජනාධිපතිවරයා රට වසා දැමීමට තීරණය කරන්නේ දැයි ඔහු පෙරලා ප්‍රශ්න කර තිබිණි.", "URL": "https://lankatruth.com/si/?p=121994", "Category": "පුවත්", "Parent URL": null}