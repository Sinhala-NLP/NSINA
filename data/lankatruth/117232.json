{"Source": "Lankatruth", "Timestamp": "May 28, 2021", "Headline": "සිරියානු ජනාධිපතිවරණයෙන් බෂාර් අල් අසාද්ට පහසු ජයක්", "News Content": "පසුගියදා පැවති සිරියානු ජනාධිපතිවරණයෙන් විශිෂ්ට ජයක් හිමිකර ගැනීමට, ජනාධිපති බෂාර් අල් අසාද් සමත්විය. සිරියානු මැතිවරණ කොමිසම නිවේදනය කළ අන්දම අසාද් ජයග්‍රහණය කළේ සියයට 95.1 ක ඡන්ද ප්‍රතිශතයක් හිමිකර ගනිමිනි. අසාද්ගේ ප්‍රතිවාදීන් ලෙස අපේක්ෂකයෝ දෙදෙනෙක් ජනපති තරගයට ඉදිරිපත් වූහ. හිටපු පාර්ලිමේන්තු කටයුතු අමාත්‍ය අබ්දුල්ලා සලූම් අබ්දුල්ලා සහ අහ්මද් මාරේ යනු ඔවුන් දෙදෙනාය. අහ්මද් මාරේ ලබා ගත් ඡන්ද ප්‍රතිශතය සියයට 3.3 ක් වන අතර, සලූම් අබ්දුල්ලා ලබා ගත්තේ සියයට 1.5 ක ඡන්ද ප්‍රතිශතයක් පමණි. තවත් ජනාධිපති අපේක්ෂකයින් හතළිස් අට දෙනෙකු මැතිවරණයට ඉදිරිපත් වීමට ඉල්ලීම් ඉදිරිපත් කර තිබුණද ඔවුන්ගේ අයදුම්පත් ප්‍රතික්ෂේප විය. 26 වැනිදා පැවැති ජනාධිපතිවරණයෙන් අසාද් යළි ජයග්‍රහණය කළේ සිවුවැනි වරටය. 2000 වසරේ සිට සිරියාවේ පාලන බලය හොබවන බෂර් අල් අසාද් වසර 21 ක් තිස්සේ නොකඩවා එරට බලයේ රැඳී සිටීමට සමත් වී සිටී. අසාද්ගේ මෙම ජයග්‍රහණය පිළිනොගන්නා බවට එක්සත් ජනපදය, එක්සත් රාජධානිය, ප්‍රංශය, ජර්මනිය සහ ඉතාලියේ විදේශ ඇමතිවරු ඒකාබද්ධ ප්‍රකාශයක් නිකුත් කරමින් “මැතිවරණයක් විශ්වසනීය වීමට නම්, අභ්‍යන්තරව අවතැන් වූ සිරියානුවන්, සරණාගතයින් සහ ඩයස්පෝරාවේ සාමාජිකයින් ඇතුළු සියලු සිරියානුවන්ට ආරක්ෂිත හා මධ්‍යස්ථ පරිසරයක සහභාගී වී ඡන්දය ප්‍රකාශ කිරීමට අවස්ථාව දිය යුතුය.” යනුවෙන් පවසා තිබේ. අසාද් පාලනය පෙරළා දැමීමට බටහිර රටවල සහාය ලබමින් සිරියානු විපක්ෂ කණ්ඩායම් ගෙන ගිය සන්නද්ධ ගැටුම වසර 11 ක් තිස්සේ දිග්ගැස්සුණු සිවිල් යුද්ධයක් බවට පත්වූඅතර ඉන් සිරියානුවන් ලක්ෂ ගණනකට සිය ජීවිතය අහිමි වූඅතර තවත් මිලියනයකට අධික පිරිසක් සරණාගතයින් අසල්වැසි රටවලට හා යුරෝපයට සංක්‍රමණය වීසිටී. බටහිර රටවල උදහසට ලක්ව සිටින අසාද් පාලනයට පසුගිය දශකය පුරාවට සිරියාවට සිදුවූදැවැන්ත විනාශය හමුවේ ජනතාවගේ ජීවිත රැකගැනීමේ අභියෝගය පැවරී ඇත.", "URL": "https://lankatruth.com/si/?p=117232", "Category": "විදෙස් පුවත්", "Parent URL": null}