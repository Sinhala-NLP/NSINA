{"Source": "Lankatruth", "Timestamp": "April 6, 2019", "Headline": "ලක්ෂ 18කට අධික වටිනාකමින් යුතු විදේශීය දුම්වැටි තොගයක් කටුනායකදී අල්ලයි", "News Content": "විදේශීය දුම්වැටි තොගයක් නීතිවිරෝධීව මෙරටට රැගෙන ඒමට උත්සාහ කිරීමේදී ශ්‍රී ලාංකික ගුවන් මගියෙකු කටුනායක ගුවන්තොටුපල රේගු නිලධාරීන් විසින් අද(6) උදෑසන අත්අඩංගුවට ගෙන තිබේ. සැකකරු රාගම ප්‍රදේශයේ පදිංචි 20 හැවිරිදි තරුණයෙකු වන අතර දුම්වැටි තොගයේ වටිනාකම දහ අටලක්ෂ තිස් හය දහසක් (18,36,000)ක් බව රේගු නිලධාරීන් පවසයි. ඔහු අද උදෑසන 9.30ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්. – 547 දරන ගුවන් යානයෙන් කටුනායක ගුවන් තොටුපළ වෙත පැමිණ, එහි කිසිවක් ප්‍රකාශ කිරීමට නොමැති හරිත මාවත ඔස්සේ ගුවන් තොටුපළෙන් පිටව යමින් සිටියදී රේගු නිලධාරීන් මෙම අත්අඩංගුවට ගැනීම සිදු කර තිබුණි. කාඩිබෝඩ් පෙට්ටි දෙකක දුම්වැටි 30,600ක් අඩංගු දුම්වැටි අසුරන 153ක් රඳවා තිබියදී සොයාගෙන ඇත. කටුනායක ගුවන්තොටුපල රේගුව වැඩිදුර විමර්ශන සිදුකරයි.", "URL": "https://lankatruth.com/si/?p=71765", "Category": "පුවත්", "Parent URL": null}