{"Source": "Lankatruth", "Timestamp": "October 8, 2017", "Headline": "දේශපාලන සංදර්ශන බල බලා ඉන්නේ නැතුව මේ දුෂ්කර ජීවිතයෙන් මිදෙන්න කල්පනා කරන්න", "News Content": "වේදිකාවේ සිදුවෙන සංදර්ශන බල ලබා ඉන්නේ නැතුව මේ දුෂ්කර ජීවිතයෙන් මිදෙන මග ගැන කල්පනා කළ යුතු බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පසුගිය 06වනදා කළුතරදී සඳහන් කර සිටියේය. ටිල්වින් සිල්වා මහතා මේ බව පැවසූමේ ජනතා විමුක්ති පෙරමුණේ දිරිය පුරවැසි සමිති දිස්‍ත්‍රික් සමුළු මාලාවේ කළුතර දිස්ත්‍රික් සමුළුවේ ප්‍රධාන දේශනය සිදු කරමිණි. දිරිය පුරවැසි සමිතිවල නිලධාරීන්ගේ සහභාගිත්වයෙන් ‘ගමට දිරියක් – රටට බලයක්’ යන තේමාව යටතේ පැවති මෙම සමුළුව සඳහා ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ප්‍රධාන ආරාධිතයා වශයෙන් සහභාගී වූ අතර මීට අමතරව කළුතර දිස්ත්‍රික් නායක, පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා හිටපු අමාත්‍යාංශ ලේකම් ඒ.පී.ඒ ගුණසේකර මහා ඇතුළු පිරිසක් සහභාගී වූහ. එහිදී වැඩිදුරටත් අදහස් දැක්වූ ටිල්වින් සිල්වා මහතා. “අපිට දැනෙනවා, අපි දන්නවා මේ රටේ ජනතාව ඉතාමත් බරපතල සමාජ, ආර්ථික දේශපාලන අර්බුදයක් ඉන්නවා. කලයක් තිස්සේ මුළු ජීවිත කාලයම අපි දකින්නේ මේ අර්බුදය. අපි ඉපදුනේ මේ අර්බුදය මැද්දේ. අපි ජීවත්වෙන්නේ මේ අර්බුදය මැද්දේ. අපේ අම්ම තාත්ත, අපි, අපේ දරුපරපුර අරගල කරන්නේ සටන් කරන්නේ මහන්සි වෙන්නේ මේ අර්බුදයෙන් මිදෙන්න. හැබැයි අපි කවුරුත් දන්වා අපේ රටේ වසර 70ක ධනපති පාලනය මේ අර්බුදයෙන් මුදන්න සමත් නැහැ. ඒ නිසා මේ අර්බුදය තවදුරටත් ගිළිහී යන තත්වයට පත්වෙලා තියෙනවා. ඒ නිසා දැන් අපිට ඕන ඉතිහාසයක් පුරා ආපු මේ පැරණි දේශපාලන ගමන්මග වෙනස් කරලා අපි කවුරුත් එකට එකතුවෙලා අපේ රට හදන ගොඩනගන අලුත් දේශපාලන ගමන්මගකට මේ රට යොමුකරවන්න හරවන්න අපිට ඕන වෙලා තියෙනවා. ඒ සඳහා පෙරමුණ ගන්න පිරිසක් ඕන. ඒ පෙරමුණ ගැනීමට ධෛර්ය තියෙන පිරිසක් ඕනා. අපි මේ හදමින් යන්නේ ඒ ධෛර්යසම්පන්න මිණිස්සු. ගමට නායකත්වය දෙන, රටට නායකත්වය දෙන, රටක් වෙනස් කිරීම සඳහා හැකියාව තියෙන ධෛර්ය සම්පන්න මිණිස්සු තමයි අපි මේ එකතුකරමින් යන්නේ. ඒනිසා අපිට විශ්වාසයක් තියෙනවා මේ සටන අපිට දිනන්න පුළුවන් කියලා. හැබැයි අපේ සමාජය දිහා බලද්දි මොකක්ද අපි දකින්නේ? අපේ සමාජයේ සාතිශය බහුතරයක් තවමත් මේ ප්‍රශ්නවලින් පීඩාවිඳිනවා, වේදනා විඳිනවා, බස්එකේදි හම්බවුනාම කතාකරනව ආණ්ඩුවට බණිනවා.දුම්රියේහම්බවුනාම කතා කරනවා ආණ්ඩුවට බණිනවා. මගතොටේ හම්බවුනාම බණිනවා. පේස්බුක් එකෙත් දැන් කට්ටියක් ඉන්නව ඒ ගොල්ලොත් බණිනවා. බැන බැන ඉන්නවා නමුත් මේක වෙනස් කරන්න කිසිවක් කරන්නෙ නැහැ. වෙනස් කරන්න දායකත්වයක් දෙන්නෙ නැහැ. වෙනස් කරන මග මොකක්ද කියලා කල්පනා කරන්නෙ නැහැ. බැන බැන ඉන්නවා. අපේ සමාජය පුරුදුවෙලා තියෙන්නේ දවස ගෙවාගන්න. පුරුදු කරල තියෙන්නේ එහෙම. මාධ්‍යවලිනුත් මේකට කිසියම් කාර්ය භාර්යයක් කරනවා. අපේ සමාජයේ මේ මතුවෙලා තියෙන බරපතල සමාජ, ආර්ථික දේශපාලනික සංස්කෘතික ප්‍රශ්න ගැඹුරෙන් වටහාගෙන, ඒකේ හරයෙන් වටහාගෙන එහි මුල් අල ගිය මුල ගිය තැන් ටික හොයාගෙන, ඒක වෙනස් කරන්න මැදිහත්වෙනවා වෙනුවට දිනපතා අපි ප්‍රවෘත්තිවලට පෙන්නන, රූපවාහිනියේ පෙන්වන දේශපාලන සංදර්ශන බල බලා ඉන්නවා, සතියෙන් සතිය මේව ගතවෙනවා, මොකක්හරි ප්‍රශ්නයක් ආවහම සතියක් ඇදගන්න පුළුවන්, ඊට පස්සේ අපිට මේක අමතක වෙලා යනවා. සංදර්ශන දිහා බලාගෙන මේ දුෂ්කර ජීවිතය ඇදගෙන ඇදගෙන යනවා. මේ මෑත කාලෙ ගත්තොත් එහෙම ඔන්න පහුගිය දවස්වල හිටපු ගමන් අපේ රටේ බැඳුම්කර වංචාව පිළිබඳ ප්‍රශ්නය මතු වුනා. මතුවෙලා පරීක්ෂණ කරගෙන යනකොට හිටපු ගමන් රවී කරුණානායක බැඳුම්කර වංචාවට උදව්කරලා අල්ලස් ලෙස ගෙයක් ගත්ත කියලා අහුවෙලා ප්‍රවෘතියක් ආවා. කොමිසමේ හෙළිදරව් වුනා. ඒ නිසා රවී කරුණානායක මහත්තයට ඉල්ලා අස්වෙන්න සිද්ධ වුනා. ඔන්න සතියක් විතර ගියේ ඒ ප්‍රවෘත්තිය. රවී කරුණානායක ඉල්ලා අස්වෙනවා. ගෙදර යනකොට රවී කරුණානායක මහත්තයගේ ආධාරකරුවෝ ඇවිල්ලා එතුමව බදා වැළඳගන්නවා, අඬනවා, ඉඹිනවා, දණගහල වඳිනවා. ඒ අස්සේ ගෞරවනීය ස්වාමීන්වහන්සේලා ගිහිල්ලා (හොරකමක් අහුවෙලා අයින් වෙච්ච මිණිහ) මිණිහගේ අතේ නූල් ගැටගහනවා. ඉතින් මේ සංදර්ශනයෙන් දවස් තුනහතරක් සමාජය ඇදගෙන ඇදගෙන යනවා. මේක දිහා බලාගෙන රවී කරුණානායකට බැන බැන මූ හොරා, පට්ට හොරා කිය කියා ඉන්නවා. දැන් ධනවාදයේ සියළු හොරකම් රවී කරුණානායක මහත්තය පිටින් ගිහින් අනික් අය සුදනො බවට පත්වෙලා තියෙන්නේ. ඕකෙන් සතියක් ඇදගෙන යනකොට හදිස්සියෙම උසාවිය තීන්දුවක් දෙනවා සිල් රෙදි බෙදී මේ සිද්ධියට ලලිත් වීරතුංග මහත්තයටයි අනූෂ පැල්පිට මහත්තයටයි දඬුවම්කරලා. දැන් එතකොට රවී කරුණානායක මහත්තයගෙ සිද්ධිය ඉවරයි දැන් අලුත් සිද්ධියක් එනවා සිල් රෙදි හොරුන්ට දඬුවම් කරලා. ඒ දඬුවම් කරපු ගමන් මහින්ද මහත්තයගෙ කට්ටිය යනවා මේක දේශපාලන පලිගැනීමක් කියනවා. විශාල දඩයක් ගහනවා. දඩය ගෙවන්න මුදල් ඕන වෙනවා. අපේ අපේ ස්වාමීන්වහන්සේලා දඩ මුදල් ගෙවන්න පින්ඩපාතේ යනවා. ඉතින් ඔය කේස් එකෙන් සතියක් විතර ඇදගෙන යනවා. ඒ අස්සේ අවුරුදු 03කට හිරේ ගිය දෙන්නා දවස් දහයෙන් ගෙදර එනවා. පුදුම රටක් මේක. ඉතින් ජනතාව කල්පනා කරනවා ලොකු හොරකම් කෙරුවට අවුලක් නැහැ. ලංකාවේ ගණන් හදන ක්‍රමය වෙනස්. අවුරුදු 03 සමානයා දවස් 10යි. ඉතින් ගෙදර එනවා. ඕක ටික දවසක් ඇදගෙන යනවා. ඒක ඉවරවෙනකොට එනවා රෝහින්ග්‍යා සරණාගතයෝ. බුරුමේ ඉඳලා රෝහින්ග්‍යා ජන කොටසේ සරණාගත කට්ටියක් මෙහෙට එනවා. ඊට පස්සේ ජාති ආලය මතුවෙච්ච කට්ටිය ගිහිල්ලා ඒගොල්ලන්ට තර්ජනය කරනවා. ඔය සිද්ධියෙන් අපි සතියක් විතර ඇදගෙන ඇදගෙන යනවා. ඒ කෑගහන්න ආපු කට්ටිය අල්ලලා රිමාන්ඩ් කරලා තියෙන්නේ. ඒක නිසා දැන් ඒකත් යට ගිහින් තියෙන්නේ. ඒ අස්සේ මේදවස්වල පහේ ශිෂ්‍යත්වේ. මේ දවස්වල දුවන්නේ පහේ ශිෂ්‍යත්වෙන්. පළවෙනිය තෝරනව. දෙවෙනිය තෝරනවා. ඊට පස්සේ පළවෙනියා දෙවෙනියා තුන්වෙනියා රූපවාහිනියට ගේනවා. සාකච්ඡා තියනවා. ඉතින් ඒකෙන් මේදවස්වල දුවනවා. දැන් මේ සංදර්ශන බල බලා සමාජය අර ආපු විනාශය කරන පාරේ යනවා. බැන බැන යනවා. රණ්ඩු කර කර යනවා. දොස් කිය කිය යනවා. මේක වෙනස් කරන්න කල්පනාවක් නැහැ. ඒනිසා අපි කියන්න ආවේ දැන් මේ සංදර්ශනය දිහා බල බල, මේ අවුල් දිහා බල බල, බැන බැන පරණ පාරේ ගියා ඇති. මේක වෙනස් කරන්න. හරවන්න ඕන. නිවැරදි මගට සමාජය ගන්න ඕන. අන්න ඒ නිවැරදි මගට සමාජය ගන්න ඒකට නායකත්වයක් ඕනා. මේ සමාජය යහපත් අතට හැරවීම සඳහා ජනතා විමුක්ති පෙරමුණේ දිරිය සමිතිවල සහෝදර සහෝදරියෝ අන්න ඒ නායකත්වය සමාජයට දෙන්න ඕන. නැත්නම් මෙහෙම යන්න පුළුවන් කරමක් නැහැ. දැන් මේ ආපු ගමණ තවදුරටත් මෙතනින් එහාට යන්න බැහැ මේක වෙනස් කරන්න කාලය ඇවිත් තියෙන්නේ. අන්න ඒ වෙනස් කිරීම සඳහා දැන් අපි කවුරුත් පෙරමුණ ගතයුතුයි.” [embedyt] https://www.youtube.com/watch?v=-b24vbIWdRU[/embedyt] [embedyt] https://www.youtube.com/watch?v=_f_YpOcKuj8[/embedyt] [embedyt] https://www.youtube.com/watch?v=cMK5TbnuOmU[/embedyt] [embedyt] https://www.youtube.com/watch?v=KOY16w5tz3w[/embedyt]", "URL": "https://lankatruth.com/si/?p=42155", "Category": "පුවත්", "Parent URL": null}