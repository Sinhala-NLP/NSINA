{"Source": "Lankatruth", "Timestamp": "March 14, 2021", "Headline": "බුරුම හමුදා ජුන්ටාව හෙළාදැකීමට චීනයද එක්වේ !", "News Content": "මෙම වසරේ පෙබරවාරි 1 වෙනිදා බුරුමයේ සිදුවූ හමුදා කුමන්ත්‍රණය පිටුපස චීනය ඇතැයි යන චෝදනාව අවසන් කරමින් එක්සත් ජාතීන්ගේ ආරක්ෂක මණ්ඩලය ඒකමතිකව සිදු කල ප්‍රකාශයට දින හයක් පුරා සිදුකල සාකච්ඡාවකින් පසුව චීනයද අත්සන් තබා ඇත. හමුදා කුමන්ත්‍රණය සිදුවූ දිනයේ සිට බුරුම විපක්ෂය චීනයට චෝදනා නැගුවේ බුරුම ජුන්ටාවට ආයුධ සැපයීමට හා සමාජ ජාලා අවහිර කිරීම සඳහා චීන රජයේ ආයුධ සමාගම් ඉදිරිපත් වී ඇතිබවට බවට චෝදනා කරමිනි. බුරුමය නිදහස ලැබුදා සිට වසර 60 පුරා පාලනය කරනු ලබනුයේ හමුදාව විසිනි. 2012 දී වසර 16ක් පුරා නිවාස අඩස්සියේ පසුවූ Aung san suu kyi ජාත්‍යන්තර බලපෑම් නිසා නිදහස් කෙරුනද රාජ්‍ය ආයතන පාලනය කරනු ලැබුවේ හමුදා නිලධාරීන් විසිනි. 2008 දී සිදුකල ව්‍යවස්ථා සංශෝධනයට අනුව පාර්ලිමේන්තුවේ මන්තිධුරවලින් 25%ක් හා ඡන්දයෙන් පත්වන සෑම රජයකම ආරක්ෂක, අභ්‍යන්තර ආරක්ෂාව හා දේශසීමා ඇමතිකම් හමුදා නිලධාරීන්ගෙන් පිරවිය යුතුව ඇත. රාජ්‍ය නායකයින්ගේ දෙමව්පියන්, බිරින්දෑවරුන්, වෙනත් බලවත් රටක පුරවැසියන් නොවිය යුතුය යන්නද එක් කොන්දේසියකි. චීනය තම ආර්ථික හා මිලිටරි සේද මාවත වන “China Myanmar Economic Corridor”(CMEC) ඔස්සේ බුරුමය වෙතද දික් කර ඇත්තේ ඉන්දියන් සාගරයට ළඟාවිය හැකි තවත් සමීප රාජ්‍යයක් ලෙස එහි ඇති භුගෝලාත්මක පිහිටීම සැලකිල්ලට ගනිමිනි. ඒ අනුව මෙම වසර මුලදී ඩොලර් බිලියන 5.5 ක ණය ආධාරයක් ලබාදෙනුයේ විශේෂ ආර්ථික කලාපයක්, විදුලි බලාගාරයක්, යටිතල පහසුකම් දියුණු කිරීම වැනි කාරණා ඉලක්ක කරමිනි. ආර්ථිකය අනුව ලෝකයේ 69 වැනි ස්ථානයේ පසුවන බුරුමයේ ඛනිජ තෙල් හා ගෑස්, මැණික්, තඹ හා රත්ත්‍රන් වැනි ස්වභාවික සම්පත් වලින් ගහන රාජ්‍යයක් වේ. සිංගප්පූරුව, ඊශ්‍රාලය, යුක්‍රේනය හා ඉන්දියාව බුරුමයට ආයුධ විකිණීම හා ආයෝජන සිදු කරනා අනෙකුත් රටවල් වේ. මෙම මස බදාදා රැස්වූ එක්සත් ජාතීන්ගේ ආරක්ෂක මණ්ඩලය සාමාකාමී පෙළපාලිවලට වෙඩි තැබීම, තරුණයන්, කාන්තාවන් හා කුඩා දරුවන් මරා දැමීම හෙලා දැක ඇති අතර සියළුම දේශපාලන සිරකරුවන් වහා නිදහස් කරන ලෙස ජුන්ටාවට බලකර සිටි. මේ දක්වා බුරුමයේ සිදූවූ හමුදා කුමන්ත්‍රණය එරට අභ්‍යන්තර ප්‍රශ්ණයක් ලෙස දක්වමින් කිසිදු විරෝධතාවයක් නොදැක්වූ චීනය හා රුසියාව අවසාන මොහොතේදී ජාත්‍යන්තර ප්‍රජාව සමග එක්වීම කලාපයේ ඒකාධිපතියන් වීමට උත්සහ දරන්නන්ට හා බුරුම හමුදා ජුන්ටාව පිළිගැනීමට උත්සහ දරන රාජ්‍යයන්ට දුන් රතු එළියක් ලෙස දේශපාලන විචාරකයින්ගේ බලවත් කතාබහට ලක් වී ඇත. මෙම ඒකාබද්ධ ප්‍රකාශය මගින් වෙඩිතැබීමෙන් තුවාල වූ විරෝධතාකරුවන්ට උපකාරී වීමට ඉදිරිපත් වන සෞඛ්‍යය සේවකයින්ට බාධා පැමිණිවිම, මාධ්‍ය, වෘත්තීය සමිති, සිවිල් සංවිධාන මර්දනයද තවදුරටත් දැඩිව හෙලා දැක ඇත. ඇමරිකාවද ජුන්ටාවට හා එහි නායකයන්ගේ පවුල් වල සාමාජිකයින්ගේ විදේශ ආයෝජන වලට එරෙහිව ආර්ථික සම්බාධක පනවා ඇත. කෙසේ වෙතත් පසුගියදා ආණ්ඩු විරෝධී පෙළපාලියකට වෙඩි තැබීමෙන් විරෝධතාකරුවන් 9දෙනෙකු ජිවතක්ෂට පත් වී තිබිණි. ගතවූ කාලය තුල රට පුරා හමුදාව හා පොලීසිය එක්ව සෝදිසි මෙහෙයුම් දියත් කරමින් පුද්ගලයින් 60 දෙනෙකු මරා දමා රාජ්‍ය විරෝධීන් 2000ක් මේ දක්වා අත්අඩංගුවට ගෙන ඇත. මේ වනවිට නිවාස අඩස්සියේ පසුවන aung san suu kyi ට එරෙහිවද ඩොලර් ලක්ෂ 6ක හා රත්තරන් කිලෝ 11ක අල්ලස් ගත් බව පවසමින් දුෂණ චෝදනා ඉදිරිපත් කර ඇත. වෙනම රාජ්‍යයක් ඉල්ලා සටන්වැදුණු මුස්ලිම් ජාතික රෝහින්ජා ජනතාව 2017 දී (6000 කට අධික පිරිසක් මරාදමා) බහුතර බෞද්ධ ජනතාව තුල ජාතිවාදය අවුස්සා ජනතාව බෙදා දමමින් බලයේ සිටීමට aung san suu kyi හා බුරුම හමුදා නායකයින් සමත්වී තිබිණි. නමුත් පෙබරවාරි 1 වැනිදා සිදුවූ හමුදා කුමන්ත්‍රණයත් සමග මේ දක්වා බෙදී සිටි ජාතිකත්වයන් 130ක් ජිවත්වන බුරුමයේ සමස්ථ ජනතාව පොදු සමාජ විප්ලවයක් දක්වා එක් පෙරමුණකට පැමිණීම ලොවපුරා ප්‍රජාතන්ත්‍රවාදය හා සාමය අගය කරන ජනතාවගේ ඇගයීමට ලක්වී ඇත.", "URL": "https://lankatruth.com/si/?p=112739", "Category": "විදෙස් පුවත්", "Parent URL": null}