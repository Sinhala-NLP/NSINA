{"Source": "Lankatruth", "Timestamp": "March 22, 2022", "Headline": "ආණ්ඩුවේ තකතීරුකම් ගැන අමුණුගම කියයි", "News Content": "මෙම ආණ්ඩුව බලයට පත්වීමට පෙර විපක්ෂයේ සිටියදී විදේශ ආයෝජකයන් සඳහා මෙරට සම්පත් ලබා නොදෙන බව මෙන්ම ලබාදී ඇති ඒවාද නැවත පවරා ගන්නා බවට කළ ප්‍රකාශය තකතීරුකමක් බව මහින්ද රාජපක්ෂ ආණ්ඩුවේ හිටපු ඇමතිවරයෙකු වන සරත් අමුණුගම ප්‍රකාශ කර තිබේ.  දෙරණ රූපවාහිනිය සමඟ රටේ වත්මන් ආර්ථික අර්බුදය සම්බන්ධයෙන් පැවති සාකච්ඡාවකදී ඔහු මෙම ප්‍රකාශය කර තිබේ. එම සාකච්ඡාවේදී හිටපු ඇමතිවරයා වැඩි දුරටත් ප්‍රකාශ කර ඇත්තේ ගොඨාභය රාජපක්ෂ බලයට පත්වූ වහාම බදු කපා හැරීම නොකළ යුතුව තිබූ දෙයක් බවය. ඒ නිසා මේ වනවිට රුපියල් ට්‍රිලියනයක එනම් කෝටි ලක්ෂයක බදු ආදායමක් රජයට අහිමිවී ඇති බව පෙන්වාදී තිබේ.  ඊට අමතරව ක්ෂණිකව ක්‍රියාත්මක කළ කාබනික වගා ප්‍රතිපත්තියද ඔහුගේ විවේචනයට ලක්විය. මේ නිසා රටේ සහල් අවශ්‍යතාවය සම්පූර්ණයෙන්ම දේශීය වශයෙන් නිෂ්පාදනය කරමින් තිබුණු තත්වය බිඳ වැටුණු බවද පෙන්වාදී තිබේ. ඔහු මෙම කරුණු පෙන්වා දෙමින් අවධාරණය කර ඇත්තේ මෙවැනි තකතීරු ක්‍රියාමාර්ග තුළින් රට විනාශ මුඛයට ඇද වැටී ඇති බවය.", "URL": "https://lankatruth.com/si/?p=130357", "Category": "පුවත්", "Parent URL": null}