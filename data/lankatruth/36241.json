{"Source": "Lankatruth", "Timestamp": "June 20, 2017", "Headline": "ඩෙංගු කීටයාට මාරයෙක් වූ මදුරුවෙක් ගැන තවදුරටත් පරීක්ෂණ", "News Content": "ඩෙංගු කීටයන් අනුභව කරන මදුරු විශේෂයක් පිළිබඳව වෛද්‍ය පර්යේෂණ ආයතනය පරීක්ෂණ පවත්වමින් පසුවන බව සෞඛ්‍ය අමාත්‍ය රාජිත සේනාරත්න මහතා අද (20) පාර්ලිමේන්තුවේදී විශේෂ ප්‍රකාශයක් සිදු කරන අවස්ථාවේදී පැවසී ය. එම මදුරු විශේෂය ශාක ආශ්‍රිතව ජීවත් වන බවත් මිනිසුන්ට හානියක් සිදු නොවන බවත් ඒ මහතා පැවසීය. දිවයින පුරා විවිධ ප්‍රදේශවල සිදුකළ මදුරු වර්ග හා මදුරු ඝණත්ව පිළිබඳ පරීක්ෂණයකදී බොරැල්ල වෛද්‍ය පර්යේෂණ ආයතනයේ කීට විද්‍යා අංශ නිලධාරීන් විසින් 2013 වසරේදී මෙරටින් සොයාගත් මෙම ඩෙංගු මදුරු කීටයන් ආහාරයට ගන්නා නව මදුරු විශේෂය හඳුනාගනු ලැබුවේ කළුතර දිස්ත්‍රික්කයේ කැලෑ ප්‍රදේශයකිණි. කෙසේ නමුත් අලුතින් සොයා ගන්නා ලද මෙම මදුරු විශේෂය පිළිබඳ පරීක්ෂණ සිදුකිරීම සඳහා කීට විද්‍යාඥයින් එම දිනවලම අදාළ කැලෑ ප්‍රදේශයේ විශේෂ පරීක්ෂණයකට යන විට මෙම මදුරු විශේෂය සොයාගන්නා ලද එම කැලෑ ප්‍රදේශය ගිනිතබා විනාශ කර තිබිණි. එම නිසා අදාළ ස්ථානයේ කිසිදු මදුරුවෙකු සොයා ගැනීමට අපහසු වී ඇති බව එකළ පර්යේෂණ නිලධාරීහු අනාවරණය කළහ. මෙම මදුරු විශේෂය පිළිබඳව පරීක්ෂණ පැවැත්වීම සඳහා ලෝක සෞඛ්‍ය සංවිධානයේ කීට විද්‍යා නිලධාරියෙකුද දිවයිනට පැමිණීමට නියමිත තිබූ බව එකල මාධ්‍ය වාර්තා පලකර තිබිණි. මෙම වනාන්තරය ගිනිතැබීම පිටුපස කුමන හෝ ප්‍රබල බලධාරියෙකු සිටිනු ඇත්දැයි ජනතාව තුළ සැක මතුව තිබූ අතර එම අපරාධය සිදු කළවුන් මෙතෙක් අත්අඩංගුවට ගත් බවක් වාර්තා නොවෙයි. මෙම මදුරුවාගේ කීටයා විසින් ඩෙංගු මදුරුවාගේ කීටයාව ආහාරයට ගන්නා අතර එම කීටය මදුරුවෙකු ලෙස වර්ධනය වූ පසු ශාක සාර උරා බොමින් ජීවත්වන බව පැවසේ. ආශ්‍රිත පුවත්", "URL": "https://lankatruth.com/si/?p=36241", "Category": "පුවත්", "Parent URL": null}