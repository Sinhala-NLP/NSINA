{"Source": "Lankatruth", "Timestamp": "November 3, 2021", "Headline": "‘යුගදනවි’ ගිවිසුමට එරෙහිව විදුලි සේවකයෝ අද කොළඹට… තෙල්, වරායත් එක්වෙයි…", "News Content": "වැඩ වර්ජනයක් සිදුකිරීමට තීරණය කර තිබියදීත් රටේ ජනතාවට කිසිදු අපහසුවක් ඇති නොවන අයුරින් දැවැන්ත විරෝධතාවක් කොළඹදී පවත්වා යුගදනවි ගිවිසුමට විරෝධය පළ කිරීමට ලංකා විදුලිබල සේවක සංගමයේ සාමාජිකයන් ලෙඩ නිවාඩු පිට අද (03) දහවල් 12.00ට කොළඹදී උද්ඝෝෂණය කරන බව එම සංගමයේ ප්‍රධාන ලේකම් රංජන් ජයලාල් පැවැසීය. යාපනය, අම්පාර වැනි දුර පළාත් ඇතුළු සියලුම පළාත්වල තම සංගමයේ ශාඛා සමිති ප්‍රධාන ලේකම්වරු සාමාජිකයන්ද කැටුව කොළඹට පැමිණෙන බවද ඔහු සඳහන් කරයි. තම සංගමයේ සාමාජිකයන් දහස් ගණනක් අද කොළඹට පැමිණ උද්ඝෝෂණයේ නිරත වන බවත් තම සංගමයේ ඉල්ලීම ඉටු කිරීමට ආණ්ඩුව තවත් කල් මැරුවහොත් වර්ජනය කරන දිනය ඉක්මන් වන බවත් ලංකා විදුලිබල සේවක සංගමයේ ප්‍රධාන ලේකම් රංජන් ජයලාල් අවධාරණය කරයි. තම උද්ඝෝෂණය වැළැක්වීමට විවිධ උත්සාහයන් ගන්නා බවත් සේවය අත්‍යවශ්‍ය කරමින් ඊයේ (02) චක්‍රලේඛයක්ද නිකුත් කළ බව සඳහන් කළ ඔහු අද දහවල් 12.00ට තෙල් සහ වරාය සේවකයන්ද උද්ඝෝෂණයට එක්වන බව ඔහු පැවැසීය.", "URL": "https://lankatruth.com/si/?p=125395", "Category": "පුවත්", "Parent URL": null}