{"Source": "Lankatruth", "Timestamp": "June 13, 2018", "Headline": "ගම්මන්පිලගේ විදෙස් ගමන් තහනම ඉවතට", "News Content": "පිවිතුරු හෙළ උරුමයේ නායක උදය ගම්මන්පිල මහතාට එරෙහිව පනවා තිබූ විදේශ ගමන් තහනම මසක කාලයක් සඳහා තාවකාලිකව අත්හිටුවීමට කොළඹ මහාධිකරණ විනිසුරු ඒ.ඒ.ආර්. හෙයියන්තුඩුව මහතා නියෝග කර තිබේ. උදය ගම්මන්පිල මහතාගේ දස හැවිරිදි පුත්‍රයා හදිසි අනතුරකට ලක්ව ඕස්ට්‍රේලියාවේ ළමා රෝහලක ප්‍රතිකාර ලබන බවත් ඔහුගේ සුවදුක් විමසීම සඳහා විදෙස් ගතවීමට, තමාට එරෙහිව පවතින විදෙස් ගමන් තහනම ඉවත් කරන ලෙසත් කරන ලද ඉල්ලීමකට අනුව මෙම තීන්දුව ගෙන ඇති බව වාර්තා වේ. ඔස්ට්‍රේලියානු ජාතික ව්‍යාපාරික බ්‍රයන් ෂෙඩික් මහතාට අයත්ව තිබූ පෑන් ඒෂියා බැංකුවේ කොටස් මිලියන 4.1ක් ව්‍යාජ ඇටර්නි බලපත්‍රයක් යොදාගනිමින් වංචනික ලෙස විකිණීම සම්බන්ධයෙන් පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ප්‍රභාත් ගම්මන්පිල මහතා වෙත චෝදනා එල්ල විය. ඒ අනුව ඕස්ට්‍රේලියානු ජාතිකයාට අයත් රුපියල් මිලියන 21ක මුදලක් සාපරාධී සාවද්‍ය පරිහරණය යටතේ උදය ප්‍රභාත් ගම්මන්පිල මහතාට නඩු පැවරුණි. මෙම නඩුව කැඳවනු ලැබූ අවස්ථාවේ ඉදිරිපත් කරන ලද කරුණුවලට අනුව රුපියල් ලක්ෂයක පෞද්ගලික ඇප මත විදේශ ගමන් බලපත්‍රය මුදා හැරීමට නියම කෙරුණි", "URL": "https://lankatruth.com/si/?p=54293", "Category": "පුවත්", "Parent URL": null}