{"Source": "Lankatruth", "Timestamp": "July 8, 2013", "Headline": "වකුගඩු මාරයා විනාශ කරන්න දුන් යන්ත්‍ර 5ක් කුණුමුල්ලේ", "News Content": "උතුරු මැද පළාත් සභාව මඟින් මාසිකව රුපියල් ලක්‍ෂ 25ක් වැය කිරීමට කටයුතු නොකිරීම නිසා එංගලන්ත ආධාර යටතේ රාජ්‍ය නොවන සංවිධානයක් මඟින් අනුරාධපුර ,  පදවිය මූලික රෝහලට පරිත්‍යාග කළ රුපියල් ලක්‍ෂ 250ක් වටිනා රුධිරය පිරිසුදු කිරීමේ යන්ත්‍ර 5ක් ප්‍රයෝජනයට නොගෙන දිරාපත් වෙමින් පවතින බව අනාවරණය වේ. උතුරු මැද පළාත් සභාව මඟින් මාසිකව රුපියල් ලක්‍ෂ 25ක් වැය කිරීමට කටයුතු නොකිරීම නිසා එංගලන්ත ආධාර යටතේ රාජ්‍ය නොවන සංවිධානයක් මඟින් අනුරාධපුර, පදවිය මූලික රෝහලට පරිත්‍යාග කළ රුපියල් ලක්‍ෂ 250ක් වටිනා රුධිරය පිරිසුදු කිරීමේ යන්ත්‍ර 5ක් ප්‍රයෝජනයට නොගෙන දිරාපත් වෙමින් පවතින බව අනාවරණය වේ. වකුගඩු රෝගය බහුල ලෙස ව්‍යාප්ත වී ඇති පදවිය ප්‍රදේශය සඳහා වකුගඩු ඒකකයක් අවශ්‍ය බව කාලයක් තිස්සේ කතාබහට ලක් වුවද, එය සිදු නොවීය. ඉන්පසු පසුගිය ජනවාරි මාසයේදී අදාළ රාජ්‍ය නොවන සංවිධානය මඟින් පදවිය රෝහලට වකුගඩු ඒකකයක් ආරම්භ කිරීම සඳහා මෙම යන්ත්‍ර පහ පරිත්‍යාග කර තිබිණි. මෙම එක් යන්ත්‍රයක වටිනාකම රුපියල් ලක්‍ෂ 50ක් පමණ වන අතර, එක් යන්ත්‍රයක නඩත්තු කටයුතු සඳහා මාසිකව රුපියල් ලක්‍ෂ පහක් අවශ්‍ය වේ. උතුරු මැද පළාත් සභාව යටතේ ක්‍රියාත්මක පදවිය මූලික රෝහලට මේ සඳහා අවශ්‍ය රුපියල් ලක්‍ෂ 25ක මුදල වෙන් කරන ලෙස පළාත් සභාවෙන් අවස්ථා ගණනාවකදී ඉල්ලීම් කර ඇතත්, එය මෙතෙක් ඉටු වී නැත.  මේ හේතුව නිසා වකුගඩු රෝගීන්ට අදාළ රුධිරය පිරිසුදු කරගැනීමේ පරීක්‍ෂණ සඳහා අනුරාධපුර ශික්‍ෂණ රෝහලට හෝ මහනුවර ශික්‍ෂණ රෝහලට යෑමට සිදුවී තිබේ. පදවියේ සිට අනුරාධපුරයට ඇති දුර කිලෝමීටර් 90කට ආසන්නය.  වෛද්‍යවරුන් පෙන්වා දෙන ආකාරයට මෙම යන්ත්‍ර භාවිත කිරීමට අවශ්‍ය එක් ෆිල්ටරයක් රුපියල් 4,500ත් 5,000ත් අතර මුදලක් වන අතර, පෞද්ගලික රෝහල්වල මෙම පරීක්‍ෂණයක් සඳහා රුපියල් 7,000ක් 7,500ක් අතර මුදලක් අය කරනු ලබයි. එසේම ඔවුන් වැඩිදුරටත් අනාවරණය කරන්නේ මෙම එක් ෆිල්ටරයක් වරක් භාවිත කොට ඉවත් කළ යුතු වුවද, පෞද්ගලික රෝහල්වල එක ෆිල්ටරය රෝගීන් තුන් දෙනකු හෝ හතර දෙනකු සඳහා භාවිත කරන බවයි. මේ නිසා වකුගඩු රෝගීන්ට විවිධ අතුරු ආබාධ ඇතිවීමේ අවදානමක් පවතින බවත්, බෝවන රෝග පැතිරීමේ වැඩි ඉඩක් පවතින බවත් අදාළ වෛද්‍යවරු වැඩිදුරටත් පෙන්වා දෙති.  මේ පිළිබඳ උතුරු මැද පළාත් සභා ජවිපෙ මන්ත්‍රි වසන්ත සමරසිංහ මහතා, පළාත් සභාවේ සෞඛ්‍ය ඇමැතිවරයා වන එච්.බී. සේමසිංහ මහතාගෙන් අවස්ථා ගණනාවකදීම විමසා ඇතත් ඔහු පවසා ඇත්තේ කාර්ය මණ්ඩලය ප්‍රමාණවත් නොවීම නිසා අදාළ වකුගඩු ඒකකය ආරම්භ කළ නොහැකි බවයි. එසේම වකුගඩු ඒකකයට අවශ්‍ය පරිදි කාර්ය මණ්ඩලය පුහුණු කිරීමට කාලයක් සඳහා අධික වියදමක් ගත වන බවද ඇමැතිවරයා එහිදී පවසා ඇත. කෙසේ නමුත් පසුගිය සතියේ උතුරු මැද පළාත් සභා මන්ත්‍රිවරුන් රුපියල් කෝටි තුනක් වැයකර විදේශ සංචාරයකට සූදානම් විය.", "URL": "https://lankatruth.com/si/?p=7677", "Category": "පුවත්", "Parent URL": null}