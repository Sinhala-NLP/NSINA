{"Source": "Lankatruth", "Timestamp": "October 3, 2018", "Headline": "ගොවි පවුල් 16,500ක් උක් වගාව වර්ජනය කර වී වගාවට සැරසෙති", "News Content": "වසරකට පමණ පෙර සිට තමන් විසින් බලධාරීන් වෙත යොමු කරන ලද සිය ඉල්ලීම්වලට බලධාරීන් යහපත් ප්‍රතිචාරයක් නොදැක්වීම නිසා මින් ඉදිරියට උක් වගා නොකර ඉන් ඉවත් වීමටත් දැනට වගා කර ඇති අස්වැන්න උක් කර්මාන්ත ශාලාවලට ලබා නොදීමටත්, ගොවීන් තීරණය කර ඇති බව පැලවත්ත, සෙවණගල, හිඟුරාණ උක් ගොවි සංගමයේ කැඳවුම්කරු වසන්ත පියතිස්ස මහතා සඳහන් කරයි. උක් ටොන් 01ක මිළ රුපියල් 8,500ක් දක්වා ඉහළ දැමීම, උක් වගා කරන ඉඩම් අයිතිය ගොවියා වෙත ලබාදීම, උක් වගාව සඳහා පොහොර සහණාධාරය වහා ලබා දීම, ආයතනය විසින් ලබා දෙන ණය පහසුකම් සඳහා අයකරන අසාධාරණ පොලිය අහෝසි කිරීම, ප්‍රමිතියෙන් තොර බීජවලින් සිදු කරන වගා හානියටත්, වසංගත රෝග හා බරපතල ස්වභාවික විපත්වලදීත් සමාගම ගොවියාට වන්දි ගෙවීම, අස්වනු නෙලීමේදී සමාගමේ ප්‍රමාදය නිසා සිදුවන පාඩුවට සමාගම ගොවියාට වන්දි ගෙවීම, කර්මාන්ත ශාලාවේ දුමත් සමග පිට වන අපද්‍රව්‍ය නිසා සිදුවෙමින් පවතින පරිසර හා සෞඛ්‍ය ගැටළු විසඳීමට වහා පියවර ගැනීම, කර්මාන්ත ශාලාවල සේවය කරන සියලු සේවකයන්ට ජීවිත්වීමට සරිලන වැටුපක් හා අනෙකුත් දීමනා වහා ලබාදීම, ස්ථීර නොවන සේවකයන් වහා ස්තීර කිරීම, ගොවියා හා සමාගම අතර ද්විපාර්ශවීය සමබර ගිවිසුමක් ඇති කිරීම, යන කරුණු අඩංගු ලියවිල්ලක් මීට වසරකට පමණ පෙර ජනාධිපතිවරයාටත් අග්‍රාමාත්‍යවරයාටත් විෂය භාර අමාත්‍යවරයාටත් යොමු කර ඇති බවත් එම ඉල්ලීම් පදනම් කර ගෙන ජනාධිපතිවරයාගේ විශේෂ නියෝජිතයෙකු ඇතුළු වගකිවයුතු පාලකයින් සහ නිලධාරීන් සමග සාකච්ඡා ගණනාවක් පැවති බවත් එම සාකච්චාවලදී මෙම ඉල්ලීම් සාධාරණ බව පිළිගත් නමුත් මෙතෙක් එම ඉල්ලීම් ඉටු කිරීමට කටයුතු කර නැති බවත් මේ සම්බන්ධයෙන් අදහස් දැක්වූ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කරයි. උක් ටොන් 40ක් රැගෙන ගිය ගොවියෙකුගේ ණය පොළී කපාගැනීමෙන් පසු ලැබී ඇත්තේ රුපියල් 1246ක් පමණක් බවත් නාමල් කරුණාරත්න මහතා සඳහන් කරයි. මෙම කරුණු මුල්කරගෙන උක් ගොවි ජනතාව එම වගාවෙන් ඉවත්වී උක් වගාවට අවතීර්ණ වීමට තීරණය කර ඇති බවත් එම නිසා හෙට (04) දින දීඝවාපිය ප්‍රදේශයේදී සංවිධානාත්මකව මැදිහත්වී උක් ගොවි බිම්වලට යන්ත්‍රෝපකරණ යොදා බිම් සකස් කර වී වැපිරීමට කටයුතු කර බවත් එය වලක්වාගැනීමට අවශ්‍යනම් ගොවි ජනතාවගේ ඉල්ලීම් 10 ලබාදෙන ලෙසත් නාමල් කරුණාරත්න මහතා ජනාධිපතිවරයා අගමැතිවරයා ප්‍රමුඛ බලධාරීන්ට අවධාරණය කරයි. “හිරේ විලංගුවේ දැම්මත් අපි උක් වගා බිම්වල වී වගා කරනවා. එළවළු වගාකරනවා. ඕනම ක්‍රියාමාර්ගයකට මුහුණදෙන්න අපි සූදානම්. මෙවැනි සටන් ක්‍රියාමාර්ගයකට ගොවියා කැඳැව්වේපාලකයෝ. පාලකයෝ ගොවියා සමග සාකච්ඡා කරලා එකඟවෙච්ච කරුණුවලට අදාළ ක්‍රියාමාර්ග නොගන්නා නිසා තමයි මෙවැනි ක්‍රියාමාර්ගයකට යන්න සිද්ධ වෙන්නේ. සමස්ත ලංකා ගොවිජන සම්මේලනය මේ ක්‍රියාමාර්ගයේ වගකීම භාරගන්නවා.”", "URL": "https://lankatruth.com/si/?p=60325", "Category": "පුවත්", "Parent URL": null}