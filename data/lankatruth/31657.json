{"Source": "Lankatruth", "Timestamp": "March 24, 2017", "Headline": "එක්නැලිගොඩ නඩුවේ අධිකරණයට දුන් වාර්තා දෝෂ සහිතයි", "News Content": "එක්නැලිගොඩ නඩුවට අදාලව අපරාධ පරීක්‍ෂණ දෙපාර්තමේන්තුව වෙත වාර්තාවක් ලබා දෙන ලෙස හෝමාගම මහේස්ත්‍රාත් අධිකරණය මගින් බන්ධනාගාර අධිකාරිවරයාට සහ හමුදාපතිවරයාට ලබාදී තිබූ නියෝගයකට අනුව ලබා දී ඇති වාර්තා අඩුපාඩු සහිත යැයි අපරාධ පරීක්ෂණ දෙපාර්තමේන්තුව පසුගිය 22වනදා අධිකරණයට කරුණු දක්වමින් අනාවරණය කර ඇති අතර ඒ අනුව අදාළ වාර්තා විදිමත්ව සකස් කර ලබා දෙන ලෙස බන්ධනාගාර අධිකාරිවරයාට සහ හමුදාපතිවරයාට අධිකරණය නියෝග කර තිබේ. මේ වනවිට ඇප මත සිටින, 2010 ජනවාරි 25 දින හෝ ඒ ආසන්න දිනක මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන් කිරීමේ සිද්ධියට සැකපිට අත්අඩංගුවටගෙන බන්ධනාගාරගතව සිටි හමුදා බුද්ධි අංශ නිලධාරීන් එසේ අත්අඩංගුවේ සිටියදී ඔවුන්ට කෑම සැපයූවේ කවුරුන්ද යන්න පිළිබඳව තොරතුරු වාර්තාවක් සපයන ලෙස අධිකරණය ලබාදී තිබූ නියෝගය අනුව ලබා දුන් එම වාර්තාව බන්ධනාගාර අධිකාරිවරයා නොව වෙනත් නිලධාරියකු විසින් අත්සන් කර ඒවා තිබු බව අපරාධ පරීක්‍ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා අධිකරණය හමුවේ ප්‍රකාශකර ඇත. එමෙන්ම මෙම සිද්ධියට අදාල සිම් කාඩ් පිළිබඳව තොරතුරු වාර්තාවක් ලබාදෙන ලෙස හමුදාපතිවරයාට නියෝගයක් නිකුත් කළත් එම ලබාදුන් වාර්තාවද අඩුපාඩු සහිතව තිබෙන බැවින් යළිත් එම නියෝගයම ලබාදෙන ලෙසද අපරාධ පරීක්‍ෂණ දෙපාර්තමේන්තුවේ සහකාර පොලිස් අධිකාරීවරයා අධිකරණයෙන් යලි ඉල්ලා තිබේ. මෙම නඩුවේ සියලු කරුණු සැලකිල්ලට ගත් මහේස්ත්‍රාත් උදය රණතුංග මහතා මෙම නඩුවේ ඉදිරි විමර්ශන කටයුතුවලට අවශ්‍ය වැඩිදුර වාර්තා ලබා දෙන ලෙස බන්ධනාගාර අධිකාරිවරයාට සහ හමුදාපතිවරයාට යලි නියෝග කරමින් යළි මෙම නඩුව මැයි මස 4 වැනි දිනට කල්තබන ලදී.", "URL": "https://lankatruth.com/si/?p=31657", "Category": "පුවත්", "Parent URL": null}