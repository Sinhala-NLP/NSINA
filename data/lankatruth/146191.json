{"Source": "Lankatruth", "Timestamp": "April 4, 2023", "Headline": "වසන්ත සමරසිංහ, රවී කුමුදේශ් ඇතුළු වෘත්තීය සමිති නායකයින්ට තහනම් නියෝගයක්", "News Content": "වසන්ත සමරසිංහ, රවී කුමුදේශ් ඇතුළු වෘත්තීය සමිති නායකයින් කිහිපදෙනෙකුට කොටුව මහේස්ත්‍රාත් මගින් තහනම් නියෝගයක් ලබා ගැනීමට කොටුව පොලීසිය බී වාර්තාවක් යොමු කරමින් කටයුතු කර තිබේ. ඒ අනුව අද (04) මධ්‍යහ්න 12.00 සිට පස්වරු 4.00 දක්වා කාලය තුළදී කොටුව අවට කලාපයේ ජනාධිපති මන්දීරය, ජනාධිපති ලේකම් කාර්යාලය සහ මුදල් අමාත්‍යාංශයට ඇතුළුවීම තහනම් කර ඇත. විරෝධතාවයට සහභාගි වන්නන්ට පෙළපාලියකින් ගොස් එම ස්ථානයන්ට ඇතුළුවීම, රාජ්‍ය දේපළවලට හානි කිරීම සහ රජයේ නිලධාරින්ගේ රාජකාරිවලට බාධා කිරීම තහනම් කිරීමටද මහෙස්ත්‍රාත්වරයා නියෝග කර තිබේ. එම තහනම් නියෝගය නිකුත් කරමින් නම් කර ඇති වෘත්තීය සමිති නායකයින් වන්නේ වසන්ත සමරසිංහ, රවී කුමුදේශ්, උදේනි දිසානායක සහ බන්දුල සමන් කුමාර යන පිරිසය.", "URL": "https://lankatruth.com/si/?p=146191", "Category": "පුවත්", "Parent URL": null}