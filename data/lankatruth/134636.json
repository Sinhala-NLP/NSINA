{"Source": "Lankatruth", "Timestamp": "May 23, 2022", "Headline": "බැඳුම්කර වංචාවකට අදාළව කබ්රාල්ට සිතාසි", "News Content": "බැඳුම්කර වංචාවක් සිදුකිරිමට අදාලව හිටපු මහ බැංකු අධිපති අජිත් නිවාඩ් කබ්රාල්ට ලබන ජූලි මස 25 වෙනිදා අධිකරණයේ පෙනී පෙනී සිටින ලෙස නියෝග කරමින් කොළඹ අතිරේක මහේස්ත්‍රාත් හර්ෂණ කැකුණවෙල අද (23) යළි සිතාසී නිකුත් කර තිබේ. එසේම හිටපු මහ බැංකු අධිපති අජිත් නිවාඩ් කබ්රාල්ට අධිකරණයෙන් පනවා තිබු විදෙස් ගමන් තහනම එදින තෙක් බලපැවැත්වෙන පරිදි දීර්ඝ කිරීමටද අධිකරණය තීරණය කර ඇත. හිටපු මහ බැංකු අධිපතිවරයා වෙනුවෙන් අධිකරණයේ පෙනී සිටි ජනාධිපති නීතිඥ ශවේන්ද්‍ර ප්‍රනාන්දු මහතා සඳහන් කර සිටියේ තම සේවාදායකයාට අධිකරණයෙන් නිකුත් කළ සිතාසිය මෙතෙක් ලැබී නොමැති බවය. ඒ හේතුවෙන් තම සේවාදායකයා අධිකරණයේ පෙනී නොසිටින බවද ජනාධිපති නීතිඥවරයා අධිකරණයට දැනුම් දීඇත. මෙම සිද්ධිසිද්ධියට අදාළ ඇමරිකානු ඩොලර් මිලියන 500ක මුදල නිකුත් කළේ කාටදැයි යන්න සම්බන්ධයෙන් සවිස්තර වාර්තාවක් අධිකරණයට ඉදිරිපත් කරන ලෙසට ශ්‍රී ලංකා මහ බැංකු අධිපතිවරයාට සහ භාණ්ඩාගාර ලේකම්වරයාටද අධිකරනයෙන් නියෝග කර තිබේ.", "URL": "https://lankatruth.com/si/?p=134636", "Category": "පුවත්", "Parent URL": null}