{"Source": "Lankatruth", "Timestamp": "May 3, 2023", "Headline": "ADB ණයකුත් ඉල්ලුවා – අලි සබ්රි", "News Content": "අඩු පොලී සහනදායී ණය ලබා ගත හැකි පරිදි ශ්‍රී ලංකාව නැවත වර්ගීකරණය කරන ලෙස ආසියානු සංවර්ධන බැංකුවේ (ADB) සභාපති Masatsugu Asakawa සමඟ පැවති සාකච්ඡාවේදී තමන් ඉල්ලා සිටි බව විදේශ ඇමති අලි සබ්රි පවසයි. විදේශ ඇමති අලි සබ්රි ආසියානු සංවර්ධන බැංකුවේ වාර්ෂික රැස්වීමට සහභාගී වීම සඳහා මේ වනවිට දකුණු කොරියාවේ සෝල් නුවරට ගොස් සිටින අතර මෙම ඉල්ලීම සිදු කර ඇත්තේ එහිදීය. තමන් ආසියානු සංවර්ධන බැංකුවේ නායකයින් සමඟ ඵලදායී රැස්වීමක නිරත වූ බව ඇමති අලි සබ්රි එහි සිට දුරකථන ඕසසේ සම්බන්ධ වෙමින් “මම ආසියානු සංවර්ධන බැංකුවෙන් එම ඉල්ලීමම කළා,” යැයි ඔහු මෙරට මාධ්‍ය සමග පවසා ඇති අතර තමන් මීට පෙරද මෙවැනිම ඉල්ලීමක් ලෝක බැංකුවෙන් කළ බවත් ඔවුන් ඊට එකඟ වූ බවත් ඔහු එහිදි මාධ්‍ය වෙත වැඩිදුරටත් පවසා තිබේ. විදේශ ඇමති අලි සබ්රි සෝල් නුවරට පැමිණ ඇත්තේ ජනාධිපති රනිල් වික්‍රමසිංහ නියෝජනය කරමින් ආසියානු සංවර්ධන බැංකුවේ (ADB) පාලක මණ්ඩල රැස්වීමට සහභාගි වීම සඳහාය. මෙම වාර්ෂික රැස්වීම මුදල් ඇමතිවරු, මහ බැංකු අධිපතිවරු, ප්‍රධාන ගෝලීය බැංකු, සමාගම් සහ මාධ්‍යවල ජ්‍යෙෂ්ඨ නිලධාරීන් ඇතුළු 3,000ක් 4,000ක් පමණ සහභාගී වේ. ජනාධිපති මහින්ද රාජපක්ෂ පාලන සමයේ ව්‍යාජ සංඛ්‍යලේඛන ඉදිරිපත් කරමින් ශ්‍රී ලංකාව ඉහළ මැදි ආදායම් ලබන රටක් ලෙස වර්ගීකරණයට ඇතුළත් වූ බවටත් ඒ හේතුවෙන් සහනදායි ණය ලබාගැනීමේ අවස්ථාව ලංකාවට අහිමි වූ බවටත් පසුගිය කාලයේ දැඩි විවේචන එල්ල වී තිබිණි.", "URL": "https://lankatruth.com/si/?p=146746", "Category": "ආර්ථික පුවත්", "Parent URL": null}