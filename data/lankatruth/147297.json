{"Source": "Lankatruth", "Timestamp": "May 23, 2023", "Headline": "රැකියා සඳහා ඕමානයට ගිය කාන්තාවන් පිරිසක් පොලිස් අත්අඩංගුවේ – ආචාර්ය හරිනී අමරසූරිය", "News Content": "ආණ්ඩුව සාමාන්‍ය ජනතාව කෙරෙහි වෛරයකින් බදු ගැසීම ඇතුළු ක්‍රියාමාර්ග අනුගමණය කරන අතර මෙරටට වැඩිම විදේශ විනිමය ප්‍රමාණය උපයාදෙන මැදපෙරදිග ගෘහසේවිකාවන් වශයෙන් ගිය පිරිසක් ඕමානයේ පොලිස් අත්අඩංගුවට පත්වීමට ඉඩ හැර ඇති බව ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනී අමරසූරිය අද (23) පාර්ලිමේන්තුවේදී හෙළි කළාය. රෙමට තුළ පවතින ආර්ථික සහ සමාජීය කඩාවැටීම හමුවේ නීතිවී රෝධී නොවන ක්‍රමවලින් පවා ජීවිතය අනතුරට හෙළමින් විදේශ රැකියා සඳහා පිටත්වීමට ඉඩ හැර ඇති පසුබිමක් තුළ ඔවුන්ගේ ආරක්ෂාව වෙනුවෙන් ක්‍රියාකිරීමට තිබෙන එකම ආයතනය වන මෙරට තානාපති කාර්යාල පවා ඒ සම්බන්ධයෙන් නොසලකා හැර ඇති බව මෙහිදී පෙන්වා දුන්නාය. ඕමානයේ තානාපති කාර්යාලය මගින් පාලනය කෙරෙන මෙවැනි කාන්තාවන්ගේ ආරක්ෂණ නිවස්නයේ පවතින බරපතල ප්‍රශ්න හමුවේ විරෝධය පල කළ පිරිසක් එරට පොලිසිය අත්අඩංගුවට ගෙන ඇති බවත් ඔවුන් සම්බන්ධයෙන් මෙරට ආණ්ඩුව කිසිදු ක්‍රියාමාර්ගයක් ගෙන නැති බවත් ඇය පැවසීය. මෙවැනි සියලු කරුණුවලින් වර්තමාන ආණ්ඩුව ජනතාවගෙන් පලිගන්නා වෛරී ආකාරයෙන් ක්‍රියා කරන අතර ගෙවී ගිය කෙටි කාලයක් තුළ ආණ්ඩුවට සම්බන්ධ ජාතිවාදී කොටස් නැවත කරලියට පැමිණීමට ඉඩ හැර ඇතැයිද මන්ත්‍රීවරිය චෝදනා කළාය. අනික් පුද්ගලයින්ගේ ජාතිවාදය ගැන කතා කරනවා මිස තමන් තුළ පවතින ජාතිවාදය ගැන කතා නොකරණ බවටද ඇය චෝදනා කළාය. කෘර යුද්ධයකින් උතුරේ දකුණේ භේදයක් නැතිව තම පවුලේ සාමාජිකයින් අහිමි වූ සියලු දෙනාට ඔවුන් අනුස්මරණය කිරීමේ අයිතියක් පවතින බවත් උතුරු නැගෙනහිර ජනතාවගෙන් එම අයිතිය පැහැරගත් ආණ්ඩුව ජාතිවාදය ව්‍යාප්ත කිරීමට ක්‍රියා කරන බවටත් ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනී අමරසූරිය දැඩි චෝදනාවක් නැගීය. මන්ත්‍රීවරිය මෙම අදහස් දැක්වූයේ බදු පනත් සංශෝධන පිළිබඳ පාර්ලිමේන්තුවේ අද පැවති විවාදයට එක් වෙමිණි.", "URL": "https://lankatruth.com/si/?p=147297", "Category": "පුවත්", "Parent URL": null}