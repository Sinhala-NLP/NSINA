{"Source": "Lankatruth", "Timestamp": "February 1, 2023", "Headline": "ඡන්දෙ තිබ්බොත් රට අගාධයට යනවා – වජිර අබේවර්ධන යළිත් කියයි", "News Content": "කැඳවා ඇති පළාත් පාලන මැතිවරණය පැවැත්වුවහොත් රට යළිත් අගාදයට ඇද වැටෙන බව එක්සත් ජාතික පක්ෂ පත්කළ මන්ත්‍රී වජිර අබේවර්ධන යළි ප්‍රකාශ කර තිබේ. ඒ එම පක්ෂයේ නිලධාරීන් පිරිසක් අමතමිණි. ජනතාවගේ බලාපොරොත්තු නැවත ඉහළට යන අවස්ථාවේදී පළාත් පාලන ආයතන සභිකයන් 8000කට වැටුප් ගෙවන තත්වයක් විපක්ෂය අපේක්ෂා කරන්නේ නම්, එයින් රට නැවතත් ආර්ථික අගාධයකට ඇද වැටී සංචාරක කර්මාන්තයටද හානියක් විය හැකි බව ඔහු එහිදී පවසා ඇත. එපමණක් නොව ඉදිරියේදී වාහනවල ලීසිං හා බැංකු ණය ගෙවාගැනීමට නොහැකිව සිටින පිරිසට තවත් අපහසු කාල පරිච්ඡේදයක් ඇතිවිය හැකි බවත් ඒ කිසි දෙයක් ගැන අවධානය යොමු නොකොට, මැතිවරණයක් වෙනුවෙන් පමණක් විපක්ෂය පෙනී සිටිනවානම්, මහජනතාව ඒ ගැන හොඳ අවධානයෙන් සිටිය යුතු බවද ඔහු පවසා තිබේ. මැතිවරණය වෙනුවෙන් පමණක් බිලියන 20ක් පමණ වියදම් කිරීමට සිදුවන බවත් එයින් තේරී පත්වෙන සභිකයන් 8000ට ඉන් පසු මාසිකව දීමනා හා වැටුප් ගෙවිය යුතු බවත් එය පවතින ආර්ථික අර්බූදය හමුවේ කළ හැකි දෙයක් නොවන බව ජනතාව තේරුම්ගත යුතුව ඇතැයිද ඔහු පවසයි.", "URL": "https://lankatruth.com/si/?p=144226", "Category": "පුවත්", "Parent URL": null}