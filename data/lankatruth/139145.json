{"Source": "Lankatruth", "Timestamp": "September 10, 2022", "Headline": "“ත්‍රි’මලේ පෞද්ගලික ජැටි දෙකට වසර 19ක් වරාය ගාස්තු ගෙවා නෑ – දූෂණ විරෝධී කැඳවුම්කරු වසන්ත සමරසිංහ", "News Content": "වරාය අධිකාරිය විසින් ව්‍යාපාර කටයුතු සඳහා පෞද්ගලික අංශයට ලබා දී තිබෙන ත්‍රීකුණාමල වරායේ පෞද්ගලික ජැටි දෙක සඳහා වසර 19ක් තිස්සේ වරාය ගාස්තු ගෙවා නැති බව දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ පවසයි. ඒ අනුව 2003 වසරේ සිට 2022 දක්වා වසර 19ක කාළයට අදාලව එම පෞද්ගලික ජැටි දෙක සඳහා ගෙවිය යුතු මුදල් ගෙවා නොමැති නමුත් මේවා නැවත අයකරගැනීමට වරාය අධිකාරිය කටයුතු කර නැති බවද දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ ප්‍රකාශ කරයි. ඒ අනුව, ත්‍රිකුණාමලය වරායට අයවිය යුතු මුදල් ලෙස එක් සමාගමක් ඩොලර් අනූතුන් ලක්ෂ අනූදෙදහස් පන්සිය විසි එකක් ද අනෙක වරායට ඩොලර් අසූ දෙලක්ෂ හැටපන්දහස් පන්සිය තිස් නවයක් 2003 වසරේ සිට අඛණ්ඩව වාර්ෂිකව නොගෙවා ඇති බව ඔහු පෙන්වා දුන්නේ ය. මෙරට පිහිටි වරායන් අතුරින් ගැඹුරුතම ස්වාභාවික වරාය වන ත්‍රිකුණාමලය වරායේ සේවකයෝ 470ක් හා විධායක ශ්‍රේණියේ නිලධාරීහු 6 දෙනෙක් මෙහෙයවති. වරායට එන සෑම නැවක් ම නැව් ගාස්තු ගෙවිය යුතු නමුත් අදාළ සමාගම්වල අමුද්‍රව්‍ය ගේන නැව්වල නාවික ගාස්තු මග හැර ඇති අතර සෙසු ගාස්තු පූර්ණ කාලීනව නිදහස් කරගෙන තිබීම විමතියට කරුණක් බව වරාය සේවකයන් පවසන බව සමරසිංහ මහතා ප්‍රකාශ කළේ ය. වරායන් සඳහා නැවක් ඇතුළු කිරීමේදී මෙන්ම එකී නැව වරාය තුළ සිට කරන සියලු ම මෙහෙයුම් කටයුතුවලදී අය කරන ගාස්තුව සම්මත ගාස්තුවක් වන අතර සෑම වාරයකදීම එකී ගාස්තුව අය කරනු ලබන බවත් ත්‍රිකුණාමලය වරායට ද එය පොදු කරුණක් බවත් ඔහු පෙන්වා දුන්නේ ය. නාවික ගාස්තුව ලෙස ටොන් තිස්දහසට වැඩි නැවක ටොන් එකක් සඳහා ඩොලර් 32ක් ද වරාය සඳහා ගොඩබෑම හා භාර දීමේ ගාස්තුව ලෙස ටොන් එකක් සඳහා ඩොලර් එකහමාරක් ද නැව් භාණ්ඩ, වාහන ගාස්තු ලෙස ටොන් එකක් සඳහා ඩොලර් පහක් ද ඒ අනුව ගෙවිය යුතු බව හෙතෙම පැවසීය. මෙම විශාල මුදල වරාය අධිකාරිය වහා ම අයකර ගත යුතු බව හෙතෙම වැඩිදුරටත් සඳහන් කළේ ය.", "URL": "https://lankatruth.com/si/?p=139145", "Category": "පුවත්", "Parent URL": null}