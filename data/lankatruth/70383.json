{"Source": "Lankatruth", "Timestamp": "March 14, 2019", "Headline": "කුමන්ත්‍රණ ආණ්ඩුවේ තනතුරු අත්හිටුවීමට විරුද්ධව මහින්ද ගොනුකළ පෙත්සම ඉවත් කර ගනියි", "News Content": "පසුගිය ඔක්තෝබර් මස 26 වැනිදා සිදුවූ දේශපාලන කුමන්ත්‍රණයෙන් බලයට පැමිණි අග්‍රාමාත්‍ය මහින්ද රාජපක්ෂ මහතාගේ සහ අමාත්‍ය මණ්ඩලයේ තනතුරු අත්හිටුවමින් අභියාචනාධිකරණය ලබාදුන් අතුරු තහනම් නියෝගයට එරෙහිව මහින්ද රාජපක්ෂ සහ එම අමාත්‍ය මණ්ඩලයේ සාමාජිකයින් ගොනුකර තිබූ පෙත්සම අද(14) ශ්‍රේෂ්ඨාධිකරණයේ දී ඔවුන් විසින් ඉල්ලා අස්කරගෙන තිබේ. පෙත්සමේ වගඋත්තරකරුවන් විසින් අභියාචනාධිකරණයේ ගොනුකර තිබූ රිට් අඥා පෙත්සම ඊයේ ඉල්ලා අස්කර ගැනීම හේතුවෙන් පැමිණිලි පාර්ශ්වය විසින් එම අභියාචනා පෙත්සම ඉල්ලා අස්කරගන්නා බව මහින්ද රාජපක්ෂ පාර්ශ්වය වෙනුවෙන් පෙනීසිටි නීතීඥවරයා පැවසීය. එක්සත් ජාතික පක්ෂය, දෙමළ ජාතික සන්ධානය, ජනතා විමුක්ති පෙරමුණ, ශ්‍රී ලංකා මුස්ලිම් කොංග්‍රසය, සමස්ත ලංකා මහජන කොංග්‍රසය යන පක්ෂවලට අයත් පාර්ලිමේන්තු මන්ත්‍රීවරු 122 විසින් පෙත්සමක් ගොනුකරමින් පවසා සිටියේ ඔක්තෝබර් 26 වැනිදා මහින්ද රාජපක්ෂ මහතා අගමැති ධුරයේ දිවුරුම් දීම ප්‍රජාතන්ත්‍රවාදය සහ ආණ්ඩුක්‍රම ව්‍යවස්ථාව උල්ලංඝනය කිරීමක් බවය. ඊට අදාලවඅභියාචනාධිකරණය තීන්දු කර සිටියේ මහින්ද රාජපක්ෂ මහතාගේ සහ අමාත්‍ය මණ්ඩලයේ එම ධුරවල කටයුතු අත්හිටුවන ලෙසයි. කුමන්ත්‍රණකාරීව පත්වූ අගමැති මහින්ද රාජපක්ෂ මහතාගේ හා ඔහුගේ ඇමති මණ්ඩලයේ තනතුරු අත්හිටුවමින් පසුගිය දෙසැම්බර් මස 3 වැනිදා අභියාචනාධිකරණය ලබාදුන් එම අතුරු තහනම් නියෝගය, නීතිමය ප්‍රතිපාදනවලට පටහැනි බව පවසමින් මහන්ද රාජපක්ෂ පාර්ශ්වය මෙම පෙත්සම ගොනුකළේය.", "URL": "https://lankatruth.com/si/?p=70383", "Category": "පුවත්", "Parent URL": null}