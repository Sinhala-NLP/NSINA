{"Source": "Lankatruth", "Timestamp": "September 19, 2019", "Headline": "කෝප් කමිටුවට නොපැමිණි ක්‍රිකට් සභාපතිවරයා ඇතුළු නිලධාරීහු සමාව ඉල්ලති", "News Content": "කෝප් කමිටු විමර්ශනයක් සඳහා ඉකුත් සැප්තැම්බර් 03 වැනිදා කෝප් කමිටුව හමුවට කැඳවූ දිනයේදී ඊට පැමිණිමට නොහැකිවීම සම්බන්ධයෙන් ශ්‍රී ලංකා ක්‍රිකට් ආයතනයේ සභාපතිවරයා ඇතුළු එහි නිලධාරීහු ඊයේ (18) කෝප් කමිටුවෙන් සමාව ඉල්ලා තිබේ. ඒ පසුගිය 03 වනදා කෝප් කමිටුවට නොපැමිණීම සම්බන්ධයෙන් නිදහසට කරුණු ඉදිරිපත් කරන ලෙසට එම කමිටුව කර තිබූ දැනුම් දීමකට අනුව ශ්‍රී ලංකා ක්‍රිකට් ආයතනයේ සභාපතිවරයා ඇතුළු එහි නිලධාරීහු අද එහි පැමිණි අවස්ථාවේදීය. ක්‍රිකට් සභාපති ශම්මි සිල්වා, ලේකම් මොහාන් ද සිල්වා, උප සභාපති රවීන් වික‍්‍රමරත්න, භාණ්ඩාගාරික ලලිත් රඹුක්වැල්ල හා ප‍්‍රධාන පරිපාලන නිලධාරී අරුණ ද සිල්වා යන මහත්වරුන් මෙලෙස ඊයේ (18) කෝප් කමිටුව හමුවට පැමිණ ඇත. ක්‍රිකට් සභාපති ශම්මි සිල්වා මහතා එහිදී නිදහසට කරුණු කියමින් පැවසුවේ ආසියානු ක්‍රිකට් කවුන්සිල රැස්වීමට සහභාගීවීම හේතුවෙන් කෝප් කමිටුව හමුවට එදින පැමිණීමට නොහැකි වූ බවයි. එම දිනවල පල්ලෙකැලේ ක්‍රීඩාංගණයේදී නවසීලන්ත ක්‍රිකට් කණ්ඩායම සමඟ තරඟ පැවති බැවින් තමාට සහභාගීවීමට නොහැකි වූ බව ප‍්‍රධාන පරිපාලන නිලධාරී අරුණ ද සිල්වා සඳහන් කර ඇත. භාණ්ඩාගාරික ලලිත් රඹුක්වැල්ල මහතා වෛද්‍ය සහතිකයක් කමිටුවට ඉදිරිපත් කර තිබේ. කෝප් කමිටුවේ සභාපති, පාර්ලිමේන්තු මන්ත්‍රී සුනිල් හඳුන්නෙත්ති මහතා එම අවස්ථාවේ ප්‍රකාශ කර ඇත්තේ විමර්ශනයට සහභාගී වන ලෙසට ක්‍රිකට් ආයතනයට සිව් වතාවක් දින ලබාදුන් බවයි. විමර්ශනයට පැමිණීමට නොහැකිවීම සම්බන්ධයෙන් ක්‍රිකට් නිලධාරීන් දැක්වූ කරුණු වගකීම් විරහිත බවත්, ඔවුන් ප‍්‍රශ්නවලට පිළිතුරු දෙන ආකාරය දුර්වල බවත් කෝප් කමිටු සාමාජිකයෝ මෙහිදී අවධාරණය කර ඇත. ආසියානු ක්‍රිකට් කවුන්සිලයට පසුගිය වසර 04 තුළ සහභාගී වූ අය කවුද, එමගින් ලැබුණු ප‍්‍රතිලාභ මොනවාද, යන්න ගැන වාර්තාවක් කමිටුවට ලබාදෙන ලෙස එම නිලධාරීන්ට කෝප් කමිටුව මෙහිදී නියෝග කර තිබේ.", "URL": "https://lankatruth.com/si/?p=81113", "Category": "පුවත්", "Parent URL": null}