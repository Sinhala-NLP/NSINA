{"Source": "Lankatruth", "Timestamp": "December 4, 2020", "Headline": "රාජ්‍ය සේවා කොමිසමට නුසුදුස්සන් පත්කිරීමට වෘත්තීය සමිති විරෝධය", "News Content": "රාජ්‍ය සේවා කොමිසමේ ස්වාධීනත්වය, විශ්වසනීයත්වය, රහස්‍යභාවය බිඳ දමා නුසුදුස්සන් පත් කිරීමට ගෙන ඇති තීරණයට වෘත්තීය සමිති විරෝධය පළකරමින් සිටී. ජාතික වෘත්තීය සමිත මධ්‍යස්ථානය ඊයේ (03) කොටුව දුම්රිය පොළ ඉදිරිපිට කැඳවා තිබූ විරෝධතාවයකදී මේ පිළිබඳව අදහස් පළ කරමින් වෘත්තීය සමිති නායකයින් පවසා සිටියේ රාජ්‍ය සේවා කොමිසමේ ස්වාධීනත්වය, විශ්වසනීයත්වය මෙන්ම රහස්‍යභාවයටද හානිවන ලෙස කිසිදු පලපුරුද්දක් නොමැති, රාජ්‍ය සේවකයින්ද නොවන, ආණ්ඩුව සමග ව්‍යාපාර කටයුතුවල නියැලෙන පුද්ගලයින් රාජ්‍ය සේවා කොමිසමේ සාමාජිකයින් ලෙස ජනාධිපතිවරයා විසින් පත්කිරීමට එරෙහිව වෘත්තීය සමිතිවල විරෝධය පළකරන බවයි. මෙම විරෝධතාවය සඳහා ජාතික වෘත්තීය සමිති මධ්‍යස්ථානයේ ලේකම් මහින්ද ජයසිංහ, සංවර්ධන නිලධාරී සේවා සංගමයේ ලේකම් චන්දන සූරියආරච්චි, සමස්ත ලංකා වෛද්‍ය නිලධාරී සංගමයේ ලේකම් වෛද්‍ය ජයන්ත බණ්ඩාර, සමස්ත ලංකා දුම්රිය සේවකයින්ගේ පොදු සේවක සංගමයේ ලේකම් එස්.පී. විතානගේ, ලංකා විදුලි සේවක සංගමයේ ලේකම් රංජන් ජයලාල් ඇතුළු වෘත්තීය සමිති නායකයින් මෙන්ම රාජ්‍ය අංශයේ විවිධ ක්ෂේත්‍රවල රැකියාවේ නියුතු පිරිසක් එක්ව සිටියහ.", "URL": "https://lankatruth.com/si/?p=102434", "Category": "පුවත්", "Parent URL": null}