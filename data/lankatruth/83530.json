{"Source": "Lankatruth", "Timestamp": "October 21, 2019", "Headline": "ජාතික නිවාස සංවර්ධන අධිකාරිය සහ සමෘද්ධි අධිකාරිය අදත් මැතිවරණ කොමිසමේ පරීක්ෂාවට", "News Content": "සමෘද්ධි අධිකාරිය සහ ජාතික නිවාස සංවර්ධන අධිකාරිය අද(21) දිනයේ ද මැතිවරණ කොමිසමේ නිලධාරීන් විසින් පරීක්ෂාවට ලක්කිරීමට නියමිතව ඇතැයි වාර්තා වේ. සමෘද්ධි අධිකාරිය තුළ හිමිකම්පත් පිළියෙල කරමින් ඇති බවට ලද පැමිණිල්ලක් අනුව මෙම පරීක්ෂාකිරීම් සිදුකිරීමට නියමිත බවත් පසුගිය 19 වැනිදා එහි සිදුකරන ලද පරීක්ෂාවකින් පසු, හිමිකම්පත් ලබාදීම තාවකාලිකව නතර කිරීම උපදෙස් ලබාදී ඇති බවත් මැතිවරණ කොමිසම සඳහන් කරයි. පසුගිය දා සිදුකරන ලද පරීක්ෂාකිරීම්වලදී සමෘද්ධි හිමිකම්පත් ලක්ෂ 8කට ආසන්න සංඛ්‍යාපක් සූදානම්කර තිබී ඇති අතර ජනාධිපතිවරණය අවසන්වීමෙන් පසු ඊට අදාල දීමනා ලබාදීමට කටයුතු කරන බත් එම හිමිකම්පත්වල සඳහන්ව තිබූ බව වාර්තා වේ. එසේම මැතිවරණ නීති උල්ලංඝනය කරමින් ජාතික නිවාස සංවර්ධන අධිකාරියට අයත් රථවාහන අවභාවිතා කරන බවට ලැබී ඇති පැමිණිල්ලක් සම්බන්ධව විමර්ශනය කිරීමට මැතිවරණ කොමිසමේ නිලධාරීන් අද එම අධිකාරිය වෙත යෑමට ද නියමිතව ඇතැයි වාර්තා වේ. පසුගිය 16 වැනිදා ද මෙම කරුණ සම්බන්ධව නිවාස සංවර්ධන අධිකාරිය, මැතිවරණ කොමිසමේ පරීක්ෂාවට ලක්විය.", "URL": "https://lankatruth.com/si/?p=83530", "Category": "පුවත්", "Parent URL": null}