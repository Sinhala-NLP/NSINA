{"Source": "Lankatruth", "Timestamp": "February 20, 2019", "Headline": "මොරගහ කන්ද ව්‍යාපෘතියෙන් වක්‍ර බලපෑමට ලක්වූවෝ නාඋල ප්‍රාදේශීය ලේකම් කාර්යාලය වටලති", "News Content": "මොරගහකන්ද ව්‍යාපෘතිය හේතුවෙන් වක්‍ර බලපෑම්වලට ලක්ව තිබෙන ප්‍රදේශවල ජනතාවට ලැබිය වන්දි මුදල් ලබා දෙන ලෙසත් එදිනෙදා ජීවිතය පවත්වාගෙන යාමට අවශ්‍ය පහසුකම් ලබා දෙන ලෙසත් බලකරමින් එම ජනතාව මීට සුළු මොහොතකට පෙර සිට නාඋල ප්‍රාදේශීය ලේකම් කාර්යාලය ඉදිරිපිට වාඩි වී සිටිති. රජාවෙල, කෝන්ගහවෙල, පිල්ලගහමුලතැන්න, මොරගොල්ල ගල්ගොඩ, මාරගමුව යන ග්‍රාමසේවා වසම්වල ජනතාව මෙම මොරගහකන්ද ව්‍යාපෘතිය හේතුවෙන් ජල ගැලීම්, වන අලි ගහණය වැඩි වීම, ජන ජීවිත පවත්වාගෙන යාමට නොහැකි වන තරමට විදුලි වැටවල් ඉදි කිරීම, වගාවන් පවත්වාගෙන යාමට නොහැකි වීම නිසා ජනතා ආර්ථිකය කඩා වැටීම් ඇතුළු එදිනෙදා ජීවිත පවත්වාගෙන යාමට නොහැකි තරමට අර්බුදයක් මතුව ඇති බවත් මෙම ජනතාව පෙන්වා දෙති. මේ සම්බන්ධයෙන් නාඋල ජන අයිතීන් සුරැකීමේ සංවිධානයේ කැඳවුම්කරු ආර්.ඒ.ඩි ජයතිලක මහතා අදහස් දක්වමින් සඳහන් කර සිටියේ මෙම ජනතාවටද වන්දි ලබාදී වෙනත් ප්‍රදේශවල නැවත පදිංචි කිරීම් සිදු කළ යුතු බවයි. මෙම මොරගහ කන්ද ව්‍යාපෘතිය හේතුවෙන් සෘජු බලපෑමට ලක්වූවන්ගේ සටන ජයගත්තා සේම මෙම සටනද ජයග්‍රහණය කරන තුරු අඛණ්ඩව සිදු කරන බවත් එම ජනතාවට ලැබිය යුතු අයිතිවාසිකම් ලබාදීමටද බලධාරීන් කටයුතු කළ යුතු බවත් නාඋල ජන අයිතින් සුරැකීමේ සංවිධානයේ කැදවුම්කරු ආර්.ඒ.ඩි ජයතිලක මහතා වැඩිදුරටත් අවධාරණය කළේය.", "URL": "https://lankatruth.com/si/?p=68656", "Category": "පුවත්", "Parent URL": null}