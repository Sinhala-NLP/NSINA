{"Source": "Lankatruth", "Timestamp": "October 11, 2020", "Headline": "ජාලිය කළ ‘වරද’ම චමලුත් කරලා… ජාලියට දඬුවම් ! චමල්ට… ?", "News Content": "පාස්කු ප්‍රහාරකයින් සමග සම්බන්ධතා පැවැත්වූ බවට ප්‍රකාශකරමින් අත්අඩංගුවට ගත් රිෂාඩ් බදියුදීන් මහතාගේ සහොයුරා වන රියාජ් බදියුදීන් මහතා පසුව නිදහස් කිරීම සම්බන්ධයෙන් මාධ්‍යවෙත කරුණු අනාවරණය කළ හිටපු පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න මහතාව කන්කසන්තුරය කොට්ඨාය වෙත මාරුකර යවා තිබේ. ඔහු උතුරු පළාත් භාර ජ්‍යෙෂ්ඨ නියෝජ්‍ය පොලිස්පතිවරයාගේ පුද්ගලික සහකාර ලෙස පත්කර ඇත. විනය හේතූන් මත මෙලෙස ඔහුට මාරුවීම් ලබා දුන් බවට පොලිස් කොමිෂන් සභාව නිකුත් කර වාර්තාවේ සඳහන් වේ. ජාලිය සේනාරත්න මහතා සම්බන්ධයේ රට තුළ දැඩි ආන්දෝලනයක් ඇති වූයේ රිෂාඩ් බදියුදීන් මහතාගේ සහොයුරා නිදහස් කිරීම සම්බන්ධයෙන් සිදු කළ ප්‍රකාශයත් සමගය. රියාජ් බදියුදීන් මහතාට එල්ලවී ඇති චෝදනා ඔප්පු කිරීමට තරම් සාක්ෂි අනාවරණය නොවීම මත ඔහු නිදහස් කළේ යැයි එහිදී ජාලිය සේනාරත්න මහතා අනාවරණය කරන ලදී. කෙසේ වෙතත් එම අදහසම පාරාර්ලිමේන්තුවේදී ආණ්ඩුවේ අදහස ලෙස ආරක්ෂක රාජ්‍ය අමාත්‍ය චමල් රාජපක්ෂ මහතා විසින්ද ප්‍රකාශ කරන ලදී. එහිදී චමල් රාජපක්ෂ අමාත්‍යවරයා සඳහන් කර සිටියේ රියාජ් බදියුදීන් මහතා බෝම්බ පිපිරවීමට සහාය වී ඇති බවට හෝ ත්‍රස්තවාදී ක්‍රියා සඳහා සම්බන්ධ යැයි මෙතෙක් කරනලද විමර්ශනවලදී අනාවරණය නොවීම හේතුවෙන් ඔහුගේ විමර්ශන ලිපිගොනුව ආරක්ෂක අමාත්‍යාංශය වෙත ගෙන්වාගෙන නිදහස් කළ බවයි. ඒ අනුව හිටපු පොලිස් මාධ්‍ය ප්‍රකාශක ජාලිය සේනාරත්න මහතා සහ ආරක්ෂක රාජ්‍ය අමාත්‍ය චමල් රාජපක්ෂ මහතා යන දෙදෙනාම සිදු කර ඇත්තේ එක සමාන ප්‍රකාශයකි. එහෙත් මේ වනවිට ආණ්ඩුවේ දඬු අඬුවට ජාලිය සේනාරත්න මහතා පමණක් හුසවී තිබේ. එහෙත් එම ප්‍රකාශයම සිදු කළ ආරක්ෂ රාජ්‍ය අමාත්‍ය චමල් රාජපක්ෂ මහතා සම්බන්ධයෙන් ජාලිය සේනාරත්න මහතා සම්බන්ධයෙන් අනුගමනය කළ ආකාරයේ විනය ක්‍රියාමාර්ගයක් ගැනීමට ආණ්ඩුවේ බලධාරීන් කටයුතු කර නැත. මෙයින් පෙනී යන්නේ අදත් සිදුවන්නේ ඉතිහාසයේ මෙන්ම ආණ්ඩුව ජාම බේරාගැනීම වෙනුවෙන් නිලධාරීන් බිල්ලට දීමය. මෙය ජනවහරේ හඳුන්වන්නේ “පහත් තැනින් යයි ගලා ජලේ” කියා ය.", "URL": "https://lankatruth.com/si/?p=97448", "Category": "පුවත්", "Parent URL": null}