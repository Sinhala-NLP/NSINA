{"Source": "Lankatruth", "Timestamp": "November 14, 2019", "Headline": "මැතිවරණ නීති කඩකිරීම් සම්බන්ධව විශේෂ ආරක්ෂක වැඩපිළිවෙලක්", "News Content": "ජනාධිපතිවරණයට අදාලව සිදුකෙරෙන මැතිවරණ ප්‍රචාරණ කටයුතු ඊයේ(13) මධ්‍යම රාත්‍රියෙන් අවසන් විය. ඒ අනුව අද සිට පෝස්ටර්, කටවුට් ආදිය ඉවත් කළයුතු බව මැතිවරණ කොමිෂන් සභාවේ සභාපති මහින්ද දේශප්‍රිය මහතා සඳහන් කළේය. එසේම ඡන්ද බල ප්‍රදේශවල පවතින මැතිවරණ කාර්යාලවල හැර අනෙක් මැතිවරණ කාර්යාල ද අද දිනය තුළ ඉවත් කළයුතු බව මහින්ද දේශප්‍රිය මහතා සඳහන් කළේය. මේ අතර දිස්ත්‍රික්ක 9ක ආරක්ෂක කටයුතු සඳහා නියෝජ්‍ය පොලිස්පතිවරුන් 9 දෙනෙකු අනියුක්ත කර ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී රුවන් ගුණසේකර මහතා සඳහන් කළේය. එසේම මැතිවරණ නීති උල්ලංඝනය කිරීම් සම්බන්ධව විශේෂ ආරක්ෂක වැඩපිළිවෙලක් ආරම්භ කරන බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://lankatruth.com/si/?p=85670", "Category": "පුවත්", "Parent URL": null}