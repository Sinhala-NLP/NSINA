{"Source": "Lankatruth", "Timestamp": "May 27, 2019", "Headline": "කොළඹිනුත් ඉඩම් විකිණීමට සැරසේ – පවුල් 50,000කට උන් හිටිතැන් අහිමිවෙයි", "News Content": "කොළඹ නගරය අවට අඩු ආදායම්ලාභී පවුල් 50,000ක් ඉවත් කර ඉඩම් අක්කර 400ක් නිදහස් කරගෙන වාණිජ කටයුතුවලට පවරා දීමේ සැලැස්මකට කැබිනට් අනුමැතිය ලබා දී ඇත. මාලිගාවත්ත දුම්රිය දෙපාර්තමේන්තුවේ ඉඩම්, ඛෙත්තාරාම ඇපල්වත්ත, බ්ලූමැන්ඩල් ප්‍රදේශයේ කිඹුලා ඇළ සහ රත්මලාන වාරිමාර්ග ඉඩම් යන ස්ථාවල සිටින පවුල් ඉවත් කිරීමට නියමිතය. ඉවත් කරන්නන් වෙනුවෙන් පහසුකම් සැපයීමට වෙන් කර තිබෙන මුළු මුදල රුපියල් කෝටි 17,000කි. මේ අනුව එක් පවුලක් වෙනුවෙන් වෙන් වන්නේ රුපියල් ලක්ෂ 30ක පමණ මුදලකි. ආසියානු සංවර්ධන බැංකුවේ යටිතල පහසුකම් සඳහා ලබා දෙන ණය ව්‍යාපෘතියක් යටතේ මේ සඳහා මුදල් ප්‍රතිපාදන ලබා ගැනීමට නියමිතය. පවුල් 50,000ක් ඉවත් කර වාණිජ කටයුතුවලට අක්කර 400ක් ලබාදීමේ මෙම යෝජනාව බස්නාහිර පළාත් සහ මහ නගර සංවර්ධන ඇමතිවරයා කැබිනට් මණ්ඩලයට ඉදිරිපත් කර ඇත. ඒ සඳහා මැයි මස 21 වැනි දින අමාත්‍ය මණ්ඩලය විසින් අනුමැතිය ලබාදී තිබිණි. පසුගිය රාජපක්ෂ ආණ්ඩුව සමයේ ගාලුමුවදොර යුද හමුදා මූලස්ථානය ඉවත් කර එම ඉඩම “ෂැන්ග්‍රිලා” හෝටලයට සින්නක්කරයට විකිණීමෙන් කොළඹ ඉඩම් විදේශ සමාගම්වලට විකිණීම ඇරඹි ය. ගයාන් රූපසිංහ – ලංකා ඉරිදා සංග්‍රහය", "URL": "https://lankatruth.com/si/?p=74638", "Category": "පුවත්", "Parent URL": null}