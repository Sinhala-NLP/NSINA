{"Source": "Lankatruth", "Timestamp": "January 27, 2022", "Headline": "පෝර නැතිව අක්කර 25,000ක ගොයම ‘තුත්තිරි’ වෙලා", "News Content": "කවුඩුල්ල ව්‍යාපාරය යටතේ කාබනික පොහොර යොදා වගා කළ ගොයමට දින 55ක් පමණ ගතවී ඇතත් තවමත් පීදෙන මට්ටමට හෝ (හීන් බණ්ඩි) වර්ධනය වී නැති බවට ගොවීහු මැසිවිලි නඟති. කාබනික පොහොර භාවිතයෙන් වගාව සිදු කළ ප‍්‍රදේශයේ ගොවිබිම් රැසක ගොයම හීන් බණ්ඩි තත්ත්වයේ පැවැතිය යුතු වුවත් ගොයම් ගස නිසියාකාර ලෙස වර්ධනයක් නොවීම හේතුවෙන් වගාව විනාශ වීමේ අවදානමක් මතුව ඇතැයි ඔවුහු චෝදනා කරති. කවුඩුල්ල ව්‍යාපාරය යටතේ මැදිරිගිරය සහ අඹගස්වැව යන ගොවිජන සේවා බල ප‍්‍රදේශවල කුඹුරු අක්කර 25,000කට අධික ප‍්‍රමාණයක් මහකන්නයේ වගා කර ඇති අතර, එහි ඒ කිසිදු ස්ථානයක ගොයම සාර්ථක ලෙස වර්ධනය වී නොමැති බවද ගොවීහු සඳහන් කරති. කවුඩුලු ව්‍යාපාරයේ ගොවි බිම් සඳහා කවුඩුලුවැව ජලාශයෙන් දියවර පසුගිය නොවැම්බර් මස 05 වැනිදා නිකුත් කළ අතර 30 වැනිදා වනවිට සියලුම ගොවීන් මූලික බිම් සැකසීම අවසන් කළ බව ව්‍යාපාර ගොවි සංවිධානය කියයි. දැනට දින 45ක් 55ක් පමණ වන ගොයම සාමාන්‍යයෙන් අඟල් 15ක 18ක පමණ උසකින් යුක්ත විය යුතු වුවත් ගොයමේ නිසියාකාර වර්ධනය නොවීම නිසා අඟල් 6ට 8ට වඩා ගොයම් වර්ධනය වී නැතැයි ගොවීහු පෙන්වා දෙති. ඔවුන් වැඩිදුරටත් කියා සිටියේ නියර උසටවත් ගොයම වර්ධනය වී නොමැති බවයි. ගොයම වර්ධනය විය යුතු මුල් අවදියේ නිසියාකාර ප‍්‍රමිතියෙන් යුත් පොහොර ගොවියාට නොලැබීම හේතුවෙන් මේ තත්වය උද්ගත වූ බව ඔවුහු පවසති. ගොවීන් කිලෝ ග‍්‍රෑම් 50ක පොහොර මිටිය රුපියල් 20,000ක් 25,000ක් වැනි ඉතා අධික මිලකට පවා ගෙන ඉසීමට කටයුතු කළත් මුල් අවදියේ වර්ධනය බාලවීම නිසා ගොයම ගොඩ ගැනීමට නොහැකි වී ඇතැයිද ගොවීහු පවසති. තමන්ගේ වගාවට අවශ්‍ය පොහොර නොමැතිවීම හමුවේ ගොවීන් විශාල පිරිසක් තේ පොහොර සහ පොල් පොහොර පවා මිලදී ගැනීමට කටයුතු කර ඇත. ඒ වගාව විනාශ වී යාම බලාසිටිය නොහැකි වීම හේතුවෙන් බව ගොවීහු කීහ. මාස් කන්නයේ වී ගොවිතැන සඳහා හෙක්ටයාරයකට රුපියල් 12500/-ක මුදලක් රජය ලබාදීමට කටයුතු කරන බව ප‍්‍රකාශ කළ නමුත් පළමු අදියර යටතේ රුපියල් 7500/-ක මුදලක් ලබාදී ඉතිරි රුපියල් 5000/ක මුදල වගාවට මාසයක් ඉක්මවීමට ප‍්‍රථම ලබා දෙන බව සඳහන් කළේය. එහෙත් වගාවට මේ වන විට දින 45-55ක් ගතව ඇතත් තවමත් ඉතිරි රුපියල් 5000/ක මදල ලබාදීමට රජය කටයුතු නොකළ බවද ඔවුහු කීහ. කවුඩුල්ල ව්‍යාපාරයේ ගොවීන් 1000කට පමණ පෙර ලබාදුන් රුපියල්7500/- දීමනාවද නොලැබී ඇති බව කවුඩුලූවැව ගොවි පදනමේ සභාපති කේ.ජී. අශෝක කරුණාසේන ගොවි මහතා පැවැසීය. මෙවර වගාකටයුතු සඳහා රජය ලබාදුන් කේෂියල් දියර පොහොර විශේෂය මෙම ව්‍යාපාරයේ සියලූම දෙනාට ලැබුණු බවත් නැනෝ නයිට‍්‍රජන් පොහොර විශේෂය පොළොන්නරුව දිස්ති‍්‍රක්කයට ලීටර් ලක්ෂ තුනක් පමණ අවශ්‍ය වුවත් ලැබී ඇත්තේ ලීටර් 100ක් පමණ බව අශෝක කරුණාසේන ගොවි මහතා වැඩිදුරටත් පැවැසීය. පසුගිය කන්නවලදී අක්කරයකට වී බුසල් 120ක් පමණ ආදායමක් ගත් ගොවියාට මෙවර මාස් කන්නයේ ලැබිය හැක්කේ අක්කරයකට වී බුසල් 50-60 පමණ ඉතා අඩු අස්වැන්නක් බව ඔවුහු පැවැසූහ. එහෙත් තමන් මෙවර මාස් කන්නයේ වගා කළ ගොයමට අධික ලෙස මුදල් වියදම් කිරීම හමුවේ වී කිලෝවක් සඳහා රුපියල් 150වත් මුදලක් සහතික නොකළොත් ගොවීන් රජයට හෝ කිසිදු සහල් නිෂ්පාදකයෙකුට තම අස්වැන්න අලෙවි කිරීමට කිසිසේත්ම සූදානම් නොවන බව තරයේම කියන්නට විය. රජය ගන්නා වූ මෙම අත්තනෝමතික ක්‍රියාවලිය හේතුවෙන් ගොවි ජනතාව මෙන්ම පාරිභෝගිකයාද දැඩි ලෙස පීඩාවට පත්වූ බවත් ඒ සම්බන්ධව තමන්ට ඇත්තේ ද දැඩි පිළිකුළක් බව ගොවි මහතෙක් පැවැසීය. මේ සම්බන්ධයෙන් මැදිරිගිරිය ගොවිජන සංවර්ධන නිලධාරී යූ.ජී.සී.ජී. ගමගේ කියා සිටියේය. “කවුඩුල්ල ව්‍යාපාරයේ ගොවීන් විශාල පිරිසක් ගොවීන්ගේ මෙම ගැටලුව ගැන අපට පැමිණිලි කළා. පොහොර යෙදුවත් ගොයම කහ පාට ගැන්වී බාල වී ඇති බව එම පැමිණිලිවල සඳහන් වෙනවා නියමිත දින ගණන ගත වූවත් තවමත් ගොයම බණ්ඩි තත්වයටත් පත්ව නැති බවද ගොවීන් පවසනවා. තවමත් එවැනි පැමිණිලි ලැබෙනවා. ගොවීන්ගේ මෙම ගැටලුව කෘෂිකර්ම දෙපාර්තමේන්තුවට යොමු කරන්න අප කටයුතු කරනවා” යැයි ද කීය. මැදිරිගිරිය – චාපා මධුභාෂිණී", "URL": "https://lankatruth.com/si/?p=128163", "Category": "පුවත්", "Parent URL": null}