{"Source": "Lankatruth", "Timestamp": "April 6, 2017", "Headline": "වෙල්ලස්සේ උක් ගොවියෝ සටන ජයගනිති", "News Content": "සෙවනගල හා පැල්වත්ත උක් ගොවීන් හට ලැබීමට නියමිතව තිබූ බෝනස් දීමනාව සහ උක් දඬු කිලෝවක් සඳහා වැඩි වූ රුපියල් 250ක මුදලේ හිග මුදල් ඇතුළු මාස ගණනාවක ගෙවීමට නියමිතව තිබූ හිග මුදල් නොගෙවීම නිසා ඊට විරෝධය දක්වමින් පසුගිය දිනවල පැල්වත්ත සහ සෙවනගල කර්මාන්තාශාලා ආශ්‍රිතව පැවති විරෝධතා ව්‍යාපාර නිසා එම ගොවියන් හට අදාළ මුදල් ගෙවීම ආරම්භ කිරීමට පාලනාධිකාරියට සිදුව ඇති බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුනාරත්න මහතා පවසයි. පසුගියදා පැල්වත්ත උක් ඇරඹරුම්හල වටලා දැවැන්ත විරෝධතාවයක් ගෙන ගිය බවත් ඉන් පසු පාලනාධිකාරිය විසින් සාකච්ඡාවක් ලබාදුන් බවත් ගොවිජතාවට හිමි වියයුතු මුදල් බැංකු ගත කිරීමට එහිදී පොරොන්දු වූ බවත් නාමල් කරුණාරත්න මහතා පවසයි. එහෙත් පොරොන්දු වූ පරිදි ගොවීන්ද අදාල මුදල් නොලැබීම නිසා ඊයේ (05) ශබ්ධ විකාශන යන්ත්‍ර යොදාගනිමින් අද (06) දිනයේද විරෝධතා පවත්වන බවට ප්‍රචාරය කරමින් ජනතාව දැනුවත් කිරීමට කටයුතු කර තිබේ. කෙසේ නමුත් අද දින විරෝධතා පැවැත්වීමට පෙර සෙවනගල හා පැල්වත්ත උක් ගොවීන් සඳහා ඊයේ පස්වරුවේම උක්දඬු කිලෝවක් සඳහා වැඩි වූ රුපියල් 250ක හිග මුදල් ගෙවීමට කටයුතු කර ඇත. සෑම ගොවියෙකුටම රුපිල් පනස්දහස (රු. 50,000), රුපියල් ලක්ෂය (රු. 100,000), රුපියල් එක්ලක්ෂ පනදස් දහස (රු. 150,000) ලෙස වන්දි මුදලක් හිමව තිබේ. සමස්තා ලංකා ගොවිජන සම්මේලනයේ ජාතික කමිටු සාමාජික, මොණරාගල දිස්ත්‍රික් ගොවි නායක එස්.පී සිරිසේන මහතා පවසන්නේ ගොවිජනතාව එකාමෙන් සටනේ නිරතව සිටි බැවින් එහි ප්‍රතිඵලයක් ලෙස එළඹෙන් අලුත් අවුරුද්දට පෙර මෙම මුදල් ලබා ගැනීමට හැකිවූ බවත් සංවිධානාත්මකව සිදු කරන අරගලයකින්, සටනකින් තොරව ජයග්‍රහන හිමි නොවන බව මෙම සටනින්ද පිළිබිඹු වූ බවත් ය.", "URL": "https://lankatruth.com/si/?p=32356", "Category": "පුවත්", "Parent URL": null}