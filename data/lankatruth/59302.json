{"Source": "Lankatruth", "Timestamp": "September 13, 2018", "Headline": "මහ ඇමතිගේ ජෝතිශය මේනියාවෙන් පළාත් සභාවම සෝපානයේ අතරමං", "News Content": "බස්නාහිර පළාත් සභාවේ නව සභා ගොඩනැගිල්ල ඉදිකිරීමත් සමග ඒ ආශ්‍රිත වංචා දූෂණ පිළිබඳව හෙළිවෙමින් තිබෙන්නේ ජෝතිශය ප්‍රශ්නයක් නිසා යැයි, ඉහ මුදුනින් නක්ස්සාස්ත්‍ර පිලිගන්නා බස්නාහිර පළාත් සභා මහ ඇමති ඉසුර දේවප්‍රිය මහතාට උපදෙසක් ලැබී ඇති බවත් ඒ අනුව නව සභා ගොඩනැගිල්ලේ යම් වෙනස් කිරීම් කිහිපයක් සිදු කිරීමට මහ ඇමතිවරයා කටයුතු කර ඇති බවත් පළාත් සභා ආරංචි මාර්ග සඳහන් කරයි. එම ආරංචිමාර්ග සඳහන් කරන ආකාරයට මහ ඇමතිවරයාට උපදෙස් ලැබී ඇත්තේ පළාත් සභා රැස්වීම මෙම ගොඩනැගිල්ලේ 13වන මහලේ සිදුවෙන බැවින් 13 යනු අශුභ අංකයක් නිසා මෙලෙස මහ ඇමතිවරයාට කරදරවලට මුහුණදීමට සිදුවන බවයි. එම උපදෙස අනුව අවසානයේ මෙම 13වන මහල ගලවා ඉවත් කිරීම හෝ එම මහලේ අංකය වෙනස් කිරීම යන විකල්ප දෙකෙන්එකක් මහ ඇමතිවරයා විසින් තෝරාගත යුතුවී ඇති අතර ඒ අනුව ඔහු දෙවන විකල්පය වන මහලේ අංක වෙනස් කිරීම තෝරාගෙන තිබේ. එම විකල්පය අනුව මහ ඇමතිවරයාගේ නියෝග මත අංක එක ලෙස නම් කර තිබූ බිම්මහල “P” (Parking) ලෙස නම් කර ඉතිරි මහල් 12 අංක එකේ සිට 12 දක්වා නම් කර තිබේ. ඒ අනුව පළාත් සභාව රැස්වන මහල 13 වෙනුවට 12 බවට පත් කර ඇත. මේ හේතුවෙන් අද (13) දින සභාවේ කටයුතු සඳහා පැමිණි මහජන නියෝජිතයින්, එහි රාජකාරියේ නියුතු සේවකයන්, නිලධාරීන් සියලු දෙනා තමන් පිවිසිය යුතු ගොඩනැගිල්ලි මාරුවීම නිසා සෝපානය තුළ එහේ මෙහේ යමින් කාලය ගත කිරීමට සිදුව ඇත. මේ අකරතැබ්බය නිසා “අද අපි සෝපානයේ අතරමං වුනා” යැයි බොහෝ නිලධාරීන් හා මහජන නියෝජිතයින් මහ ඇමතිවරයාගේ මෙම ක්‍රියාව හාස්‍යයට ලක් කරමින් කතා කර තිබේ.", "URL": "https://lankatruth.com/si/?p=59302", "Category": "අලගිය මුලගිය තැන්", "Parent URL": null}