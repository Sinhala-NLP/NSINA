{"Source": "Lankatruth", "Timestamp": "March 13, 2022", "Headline": "රුසියානු ගෑස් හා තෙල් ලෝක වෙළඳපලට නිකුත් කිරීම අඛණ්ඩව !", "News Content": "මේ වනවිට යුක්රේන අර්බුධය යම් තීරණාත්මක ස්ථානයකට පැමිණ ඇති බව සනාථ කරමින් රුසියානු හමුදා කිව් අගනුවරට කිලෝ මීටර් 15ක දුරකින් ස්ථාන ගත වී සිටින බව බටහිර මාධ්‍ය වාර්තා කර සිටි. ඒ අතර පෝලන්තයේ රඳවා ඇති ඇමරිකානු Mig-29 ප්‍රහාරක යානා ලබාදීම නේටෝව ප්‍රතික්‍ෂේප කිරීමත් සමග රුසියාව සමග යම් එකඟතාවයකට පැමිණීමට යුක්රේන ජනාධිපතිවරයා තීරණය කර ඇත. ආක්‍රමණය හෙලා දකිමින් රුසියාවට එරහිව බටහිර දැඩි ආර්ථික සම්බාධක පැනවුවද ඊයේ මාධ්‍ය ඇමතු රුසියානු ජනාධිපති ව්ලදිම්ර් පුටින් ප්‍රකාශ කරනු ලැබුවේ රුසියාව බටහිරට පමණක් නොව යුක්රේනය සඳහාත් තෙල් හා ගෑස් අඛණ්ඩව ලබා දෙන බවයි. මෙම රුසියානු උපක්‍රමික ස්ථාවරය පිළිබඳව ලොව පුරා කතාබහට ලක් වී ඇත. ආක්‍රමණික රුසියානු හමුදාවට එරෙහිව යුක්රේන හමුදා හා ජනතාව දැඩි පීඩනයක් එල්ල කරමින් පවතින අතර මිලියන 2ක ජනතාවක් කීව් අගනුවරින් පලා ගොස් ඇති බව බටහිර මාධ්‍ය වාර්තා කර සිටි. මෙම සිවිල් ජනතාව ඉවත්වීමත් සමගම ගුවන් ප්‍රහාර උත්සන්න වීමට නියමිත බව යුධ පෙරමුණේ වාර්තා සනාථ කර සිටි. ඊයේ දිනයේදී එවැනි ප්‍රහාර හේතුවෙන් මාතෘ රෝහලක කුඩා දරුවෙකු ඇතුළු තිදෙනෙකු මියයාමෙන් යුරෝපා සංගමයේ රටවල් රුසියාවට එරෙහිව යුධ අපරාධ චෝදනා එල්ල කරන ලදී. ඒ අතර යුරෝපා සංගමයේ සාමාජිකත්වය ලබා ගැනීමට යුක්රේනය විසින් ඉදිරිපත් කරන ලද ඉල්ලීමක්ද ඊයේ ප්‍රතික්‍ෂේප කරන ලදී. ඇමරිකාව විසින් රුසියානු තෙල් හා ගෑස් අපනයනය තහනම් කිරීමට ගත් පියවරක් සමග රුසියාව විසින් යුරෝපයට ගෑස්‌ ලබාදීම අත්හිටුවන බවට තර්ජනය කිරීමත් සමග යුක්රේනයේ හමුදා සඳහා අවි, යුධ යානා ලබාදීම පිළිබඳව දෙවරක් සිතීමට යුරෝපා සංගමයට සිදුවී ඇත්තේ කොරෝනා වසංගතය හේතුවෙන් දැඩි ආර්ථික උද්ධමනයට මුහුණ දී සිටින යුරෝපා සංගමය පුරා ගෑස් හා තෙල් මිල ඉහළයාමෙන් දැවැන්ත සමාජ අරගල ත්‍රීව වීමේ ප්‍රවණතාවයක් ඇතිවීමට ඇති ඉඩ කඩ පිලිබඳ බුද්ධි අංශ මගින් සිදුකර ඇති අනතුරු හැඟවීමයි. මේ දක්වා බටහිර බිම් තුළ රුසියාවට එරෙහිව පැවති උද්ඝෝෂණ මේ වනවිට නේටෝවට එරෙහිවද එල්ලවෙමින් පවතින බැවින් යුධ විරෝධය යුරෝපා සංගමයේ පාලනයන්ට එරෙහිවද ඒ හා සමගාමිව සිදුවෙමින් පවතී. ඒ අතර තෙල් මිල පහත හෙලන ලෙසත්, තෙල් නිෂ්පාදනය වැඩිකරන ලෙස ඇමරිකාව විසින් ඔපෙක් රටවලින් කරන ලද ඉල්ලීමද සෞදි අරාබිය විසින් ප්‍රතික්‍ෂේප කර ඇත. කෙසේවෙතත් රුසියානු ජනාධිපතිවරයා අද දිනයේ මාධ්‍ය අමතමින් ගෑස් හා තෙල් ආනනයනය දිගටම සිදු කරන බව පැවසීමත් සමග යුරෝපය පුරා පුටීන් සම්බන්ධයෙන් යම් පැහැදීමක් සමාජ මාධ්‍යවල ඇතිවී ඇත්තේ බටහිර විසින් ඇමරිකාවේ බලපෑම මත සිදුකරන මෙම තහංචි උපහාසයට ලක් කරමිනි. මාධ්‍ය අමතමින් තවදුරටත් රුසියානු ජනාධිපතිවරයා පවසා සිටියේ රුසියාවට එරෙහිව පනවා ඇති සම්බාධක හේතුවෙන් ලොව පුරා උද්ධමන හා ආහාර අර්බුධයක් ඇතිවීමට ඉඩ ඇති බවත්, රුසියාව හා බිලොරුසියාව යුරෝපයට හා දකුණු ඇමරිකාවට අවශ්‍ය ප්‍රධාන කෘෂි අමුද්‍රව්‍ය හා පොහොර ලබා දෙන රටවල් දෙක වීම හේතුවෙන් ඒවායේ මිල ගණන් ඉහළ යනු ඇති බවත් ප්‍රකාශ කර සිටියේය. තෙල් හා ගෑස් සම්බධයෙන් ඔහු පැවසුවේ මේ දක්වා යුරෝපයට පමණක් නොව යුක්රේනය වෙතද 100% තෙල් හා ගෑස්‌ සැපයීම නිරතුරුව සිදුකරමින් සිටින බවයි. මාධ්‍ය විසින් අසන ලැබූ ප්‍රශ්ණයකට පිළිතුරැ සපයමින් ඔහු ප්‍රකාශ කරනු ලැබුවේ තෙල් මිල ඉහළ යාම බටහිර විසින් පනවන ලද ඔවුන්ගේම තහංචිවල ඍජු ප්‍රථිපලයක් බවත් එයට තමන්ට චෝදනා කිරීම නිෂ්පල කාරණයක් බවයි.", "URL": "https://lankatruth.com/si/?p=129973", "Category": "පුවත්", "Parent URL": null}