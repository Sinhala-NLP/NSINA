{"Source": "Lankatruth", "Timestamp": "September 20, 2012", "Headline": "මහින්ද ජයසිංහගෙන් මානව හිමිකම් කොමිසමට පැමිණිල්ලක්", "News Content": "අධ්‍යාපන අමාත්‍ය බන්දුල ගුණවර්ධන, පොලිස් මාධ්‍ය ප්‍රකාශක අජිත් රෝහණ හා අමාත්‍ය කෙහෙළිය රඹුක්වැල්ල යන අයට එරෙහිව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා විසින් මානව හිමිකම් කොමිෂන් සභාව වෙත ඊයේ (19) දින පැමිණිල්ලක් ඉදිරිපත් කර තිබේ. පසුගිය අගෝස්තු 26 වැනි දින පැවති 5 වසර ශිෂ්‍යත්ව විභාගයේ ප්‍රශ්න පත්‍රය ඊට පෙර පිටවීම පිළිබඳ දිවයින පුරාම විවිධ ප්‍රදේශ වලින් පිළිගත හැකි තොරතුරු ලැබුණු අතර ඒ අනුව අපරාධ පරීක්ෂණ දෙපාර්තමේන්තුව විසින් කරන ලද පරීක්ෂණ පිළිගත නොහැකි බවද මහින්ද ජයසිංහ මහතා පවසයි. අපරාධ පරීක්ෂණ දෙපාර්මේන්තුව මගින් සිදුකරන ලදැයි පවසන අසම්පූර්ණ හා පක්ෂපාතී පරීක්ෂණයේ දී ප්‍රශ්න පත්‍ර පිටවීමක් සිදුවී නැතැයි තහවුරු වී ඇති බව පවසමින් පොලිස් මාධ්‍ය ප්‍රකාශක ඇතුළු වගකිව යුත්තන්ද ආණ්ඩුවේ ඇතැම් බලධාරීන්ද තමා ඉලක්ක කර ගනිමින් විවිධ අවලාද හා අපහාස කිරීම් සිදු කරමින් ඔහුගේ මානව හිමිකම් උල්ලංඝනය වන ලෙස කටයුතු කරමින් සිටින බවද මහින්ද ජයසිංහ මහතා පවසයි. ඊයේ දින මානව හිමිකම් කොමෂන් සභාවට පැමිණිල්ල ඉදිරිපත් කිරීමෙන් පසු මාධ්‍ය අමතමින් ඔහු ප්‍රකාශකර සිටියේ “මේ වනවිට රටපුරා සිදුවන සිදුවීම් අනුව පොලීසියේ ක්‍රියාකාරීත්වය සම්බන්ධව ජනතාවට ඕනෑවටත් වඩා පැහැදිලිය. ආණ්ඩුවේ උවමනාවන් ඉෂ්ඨ කරමින් ඔවුන්ගේ දේශපාලන ඉත්තන් බවට පත්වෙලා තියෙන පොලීසිය මෙම පරීක්ෂණය කළේත් ආණ්ඩුවේ උවමනාව ඉෂ්ට කරන්න. ඒ නිසා ඉතා පැහැදිලියි මෙම පක්ෂපාතී පරීක්ෂණය සම්බන්ධයෙන් පොලිස් මාධ්‍ය ප්‍රකාශකවරයා සිදු කර තිබෙන ප්‍රකාශය අපි පිළිගන්නේ නැහැ. ඒ වගේම ඔහු මේ සම්බන්ධයෙන් ඇත්ත තොරතුරු ලබාදුන් මා පසු පස පන්නමින් පහර ගැසීමට හා මා පිළිබඳව සාවද්‍ය ප්‍රකාශයන් කිරීමට එරෙහිව තමයි අපි අද මානව හිමිකම් කොමසමට මූලික අයිතිවාසකම් පැමිණිල්ලක් ඉදිරිපත් කළේ.” යනුවෙනි.", "URL": "https://lankatruth.com/si/?p=4234", "Category": "පුවත්", "Parent URL": null}