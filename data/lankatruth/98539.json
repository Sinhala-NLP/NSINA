{"Source": "Lankatruth", "Timestamp": "October 26, 2020", "Headline": "ශ්‍රී ලංකාව ජාත්‍යන්තර දේශපාලනයේ ගොදුරක් බවට පත්වෙලා…", "News Content": "නොබැඳි විදේශ ප්‍රතිපත්තියක් අනුගමනය කළ ශ්‍රී ලංකාව මෑත කාලීනව අනුගමනය කළ අසාර්ථක විදේශ ප්‍රතිපත්ති නිසා ජාත්‍යන්තර බලවතුන්ගේ ගොදුරක් බවට පත්වී තිබෙන බව ජාතික විද්වත් සංවිධානයේ සභාපති මහාචාර්ය චන්දන අබේරත්න මහතා පවසයි. චන්දන අබේරත්න මහතා මේ බව පවසා සිටියේ අද (26) පෙරවරුවේ බත්තරමුල්ලේදී පැවති මාධ්‍ය හමුවක් අමතමිණි. එම මාධ්‍ය හමුව සඳහා ජාතික විද්වත් සංවිධානයේ ආර්ථික කමිටුවේ සභාපති, ආචාර්ය අනිල් ජයන්ත ප්‍රනාන්දු මහතා, ජාතික විද්වත් සංවිධානයේ මාධ්‍ය ප්‍රකාශක, නීතිඥ හර්ෂණ නානායක්කාර මහතා සහ ජාතික විද්වත් සංවිධානයේ විධායක කමිටු සාමාජික ආචාර්ය අනුර කරුණාතිලක මහතා එක්වී සිටියහ. පවතින කොවිඩ් වසංගත තත්වය හේතුවෙන් මෙම මාධ්‍ය හමුව අන්තර් ජාලය ඔස්සේ සමාජ මාධ්‍ය මගින් ප්‍රචාරය කරන ලදී. එහිදී වැඩිදුරටත් අදහස් දැක්වූ ජාතික විද්වත් සංවිධානයේ සභාපති මහාචාර්ය චන්දන අබේරත්න මහතා, “චීනයේ ඉහළ පෙළේ රාජ්‍ය තාන්ත්‍රිකයන් මෙරටට පැමිණ ආපසු ගිය වහාම ඇමරිකානු රාජ්‍ය තාන්ත්‍රිකයන් අපේ රටට එන බවට වාර්තා පළවුණා. ඊට සමගාමීව ඉන්දියානු කොන්සල්වරයෙක් දකුණු පළාත සහ මොනරාගල දිස්ත්‍රික්ක ආවරණය කිරීම සඳහා පත්කළා. ඇමරිකාව දැඩි ප්‍රකාශයක් නිකුත් කරමින් ශ්‍රී ලංකාව ඉදිරියේදී ගනුදෙනු කරන්නේ කුමණ පාර්ශ්වයක් සමගද යන්න නිශ්චිතව ප්‍රකාශ කළ යුතු බවට දන්වා තිබුණා. නොබැඳි විදේශ ප්‍රතිපත්තියක් අනුගමනය කළ ශ්‍රී ලංකාව මෑත කාලීනව අනුගමනය කළ අසාර්ථක විදේශ ප්‍රතිපත්ති නිසා ජාත්‍යන්තර බලවතුන්ගේ ගොදුරක් බවට පත්වී තිබෙනවා. ඉතා බිහිසුනු අනතුරක පෙර ලකුණක් සඳහන් කරමින් ඇමරිකාව ශ්‍රී ලංකාවට පාර්ශ්වයක් තෝරා ගන්නා ලෙස නිකුත් කරන ලද නිවේදනයට චීනය ප්‍රතිචාර දැක්වීමට ඉදිරිපත්වීම දකින්න පුළුවන්. මේ ප්‍රකාශ දෙකෙන්ම පැහැදිළි වෙන්නේ ජාත්‍යන්තර දේශපාලනයේ ගොදුරක් බවට ශ්‍රී ලංකාව පත්වී අවසන් බවයි. දීර්ඝ කාලයක් තිස්සේ පාලනය කළ කණ්ඩායම් අපේ රට ගෙනවිත් තිබෙන තැන පිළිබඳව ජනතාව දැනුවත් කිරීම ජාතික විද්වත් සංවිධානය සතු වගකීමක්. මේ රටේ පුරවැසියන් පවතින තත්වය හරියටම තේරුම් ගත්තේ නැත්නම් අපේ ස්වාධීනත්වය, ස්වෛරීභාවය අවසන් වෙන තත්වයක් නිර්මාණය වෙනවා. ණය උගුලක රට හිරවීම හමුවේ ජාත්‍යන්තර බලවතුන්ට ලංකාව රිසි සේ හැසිරවිය හැකි තත්වයකට පත්වෙලා. ඒ නිසා නිදහස් ශ්‍රී ලංකාවක් පිළිබඳ පිළිගන්න සියලුදෙනා මීට එරෙහිව නැගී සිටිය යුතු බව ජනතාවට අවධාරණය කරනවා. ඒ වගේම රජයට අවධාරණය කරන්නේ විදේශීය නියෝජිතයන් සමග සිදුකරන සාකච්ඡා සහ ඔවුන් සමග එකඟ වන කරුණු මෙන්ම එකඟ වන කොන්දේසි පිළිබඳවත් රටට හෙළිකළ යුතු බවයි. නොපෙනෙන අනතුරක රට තිබෙන බවත් 1987 ඉන්දියාව ශ්‍රී ලංකාවට ඇතිකළ ඉතා අහිතකර බලපෑමටත් වඩා දරුණු තත්වයක් ඇතිවෙමින් තිබෙන බවත් අපි ජනතාවට අවධාරණය කරනවා.” හරි දේ තෝරා නොගත්තොත් අනාගතයේදී රට විශාල ඛේදවාචකයකට මුහුණ දෙනවා ජාතික විද්වත් සංවිධානයේ ආර්ථික කමිටුවේ සභාපති, ආචාර්ය අනිල් ජයන්ත ප්‍රනාන්දු මහතා “ශ්‍රී ලංකාව තුළට ජාත්‍යන්තරයෙන් එල්ල වන ආර්ථික, දේශපාලනික මැදිහත්වීමේ නවතම ස්වරූපය ඇමරිකානු රාජ්‍ය ලේකම් මයික් පොම්පියෝගේ පැමිණීමයි. මෙවැනි සිද්ධීන් සම්බන්ධයෙන් නිරන්තරයෙන්ම ජාතික විද්වත් සංවිධානය ජනතාවට පැහැදිළි කළා. 20වැනි සංශෝධනය සම්බන්ධයෙනුත් ජනතාවට කරුණු පැහැදිළි කළා. නමුත් එය සම්මත කරගෙන ඉවරයි. ඒ ආසන්නයේම මයික් පොම්පියෝගේ පැමිණීම එකක් මත එකක් වශයෙන් සිදුකෙරෙන කරුණු බව පැහැදිලියි. මයික් පොම්පියෝගේ පැමිණීම පිළිබඳව අදහස් පළකරමින් ඇමරිකානු රාජ්‍ය දෙපාර්තමේන්තුවේ නියෝජ්‍ය සහකාර ලේකම් ශ්‍රී ලංකාව පිළිබඳ තර්ජනාත්මක ප්‍රකාශයක් කළා. ශ්‍රී ලංකාව අනුගමනය කළ ආර්ථික සහ විදේශ ප්‍රතිපත්තිය වැරදි යැයි ප්‍රකාශ නිකුත් කරමින් අපේ රටේ රාජ්‍ය තන්ත්‍රය බය කරගනිමින් ඇමරිකාව තමන්ගේ පැත්තට ශ්‍රී ලංකාව නම්මවා ගන්නට උත්සාහ කරනවා. මේ වෙනකොට ලෝකය වෙළඳ යුද්ධයක පැටලී ඉන්න බව අපි අමතක නොකළ යුතුයි. ලෝකයේ විවිධ කඳවුරු තිබුණත් අපිට තීරණාත්මකව බලපා තිබෙන්නේ චීනය, ඉන්දියාව සහ ඇමරිකාවයි. ඇමරිකානු රාජ්‍ය දෙපාර්තමේන්තුවෙන් කළ ප්‍රකාශයට ප්‍රතිචාර දක්වන්නේ චීනයේ විදේශ අමාත්‍යාංශයේ ෂාවෝ ජ්‍යෑන්. එයින් ප්‍රකාශ කර තිබුණේ ඇමරිකාව සීතල යුද්ධයක් හා බැඳුණු මානසිකත්වයක් සිටින බවක්. මේ පසුබිමෙන් පෙන්නුම් කරන්නේ අපි රාජ්‍ය තාන්ත්‍රික අසරණභාවයක ඉන්න බවයි. එම අසරණභාවය පාවිච්චිකරමින් අධිරාජ්‍යවාදී රටවල් තම වුවමනාවන් ඉටුකර ගැනීමට අප වැනි රටවල් හිර කරනවා. මයික් පොම්පියෝ ලංකාවට පැමිණෙන්නේ ඇමරිකානු ජනාධිපතිවරණයට දින කිහිපයක් තිබියදී. මේ නිසා කවුරු හරි කල්පනා කරන්න පුළුවන්, වර්තමාන ඇමරිකානු ජනාධිපතිවරයා මැතිවරණයෙන් දිනයිද කියන ප්‍රශ්නයක් තියෙන නිසා මයික් පොම්පියෝගේ ගමන පිළිබඳව හදිසි වෙන්නේ ඇයි කියලා. නමුත් අපි තේරුම් ගන්න ඕනෑ මේ පැමිණීම මගින් ලංකාව ගිවිසුම් මගින් උගුලක හසුකර ගැනීමට ඇමරිකාව උත්සහ කරන බව. එයින් ප්‍රධාන ගිවිසුම්වලට උදාහරණයක් තමයි එම්.සී.සී., සෝෆා සහ ඇක්සා කියන ගිවිසුම්. එම්.සී.සී. අත්සන් කළාට පස්සේ තවත් ආරක්‍ෂ ගිවිසුම් ගණනාවක් ඇතිවෙන්න පුළුවන්. ඇමරිකානු ජනතාව මේ ගිවිසුම් දකින්නේ චීනය ඇතුළු ලෝකයේ බලවතුන් එක්ක කරන තරඟයේදී ඇමරිකාව කොතෙක් දුරට ලෝකය මත ආධිපත්‍යය පටවා ඇත්ද කියන කෝණයෙන්. මේක අපිට ආධාර කරන ගිවිසුමක් හැටියට පෙනුනට ඇත්තටම එහෙම එකක් නෙවෙයි. පොම්පියෝගේ පැමිණීම මගින් ඇමරිකාව දීර්ඝ කාලීනව මෙන්ම කෙටිකාලී ආර්ථික, දේශපාලන වුවමනාවන් ඉෂ්ඨ කරගන්නවා. අපේ රටේ 20වැනි සංශෝධනයත් එක්ක අධිරාජ්‍යවාදීන්ගේ මේ වුවමනාවන් සමපාත වෙනවා. අපේ රට මේ දක්වා අනුගමනය කරන ඉතාමත්ම වැරදි විනාශකාරී ආර්ථික ප්‍රතිපත්තිය තවදුරටත් රට තුළ ක්‍රියාත්ම කරගන්න ඔවුන් බලපෑම් කරනවා. නව ලිබරල් ආර්ථික ප්‍රතිපත්තිය යනුවෙන් හඳුන්වන මේ ක්‍රියාමාර්ග වැරදි බව ජාත්‍යන්තර මූල්‍ය අරමුදල, ලෝක බැංකුව වගේ සංවිධාන පවා පිළි අරගෙන තිබෙනවා. මේ ක්‍රියාමාර්ග අවසානයේදී සමාජයේ විශාල ආර්ථික විෂමතාවයන් සහ පරිසර විනාශයන් අත්කර දෙන බව පිළිගෙන තිබෙනවා. පවතින කොරෝනා ලෝක ව්‍යාප්තියත් එක්ක තව දුරටත් ආර්ථික අසමානතාවය වැඩිවී තිබෙනවා. ඉන්දියාවේ අම්බානි කියන ව්‍යාපාරිකයා ලෝකයේ තව දුරටත් ධනවතුන් අතර ඉදිරියට ආවා. පොදු ජනතාවගේ රැකියා අහිමිවීම් වගේම දිළිඳුභාවයට ඇදවැටීම අනෙක් පැත්තෙන් විශාල වශයෙන් සිදුවෙනවා. සමාජයක් හැටියට එකට හිතලා එකට සම්පත් පරිහරණය කරමින් ඉදිරියට යන ක්‍රමවේදයක් නෙවෙයි තියෙන්නේ. මේ වෙළඳපොළ ආර්ථික ක්‍රමය හුදෙක්ම පරිහරණය කරන්නේ තනි තනි පුද්ගලයා වෙනුවෙන්. මේ තත්වය තුළ අපේ රටේ පරිහරණය නොකරන ලද ඉඩම් ඇතුළු සම්පත් විශාල ප්‍රමාණයක් තිබෙනවා. මෙම සම්පත් මහජනතාවට ස්ථිරසාර ලෙස ප්‍රතිලාභ ලැබෙන ආකාරයෙන් යොදවනවා වෙනුවට දෙතුන් දෙනෙකුගේ අවශ්‍යතාවයන් අනුව යෙදවීමේ ක්‍රියාමාර්ග රට තුළ සිදුවෙන අතර පොම්පියෝලාගේ ගමනින් එම්.සී.සී. ගිවිසුම් වැනි උපක්‍රම හරහා මුළු රටම නතුකර ගන්නවා. එම්.සී.සී. ගිවිසුම මගින් ඩොලර් මිලියන 480ක් අවුරුදු 5කට ලැබෙන්නේ. ඒක අවුරුද්දකට සුළු මුදලක්. මේ වෙනුවෙන් අපේ රටතුළ ඒකාධිපතිත්වයක් නිර්මාණය කරමින් ජනතාවගේ අයිතිවාසිකම් අහිමි කරන රාජ්‍ය යාන්ත්‍රණයක් ගොඩනගන්න ඔවුන් ආධාර කරනවා. ඒ තුළ රටේ ආර්ථිකය දුබල කරමින් තව දුරටත් විශාල විදේශීය ණය පංගුවක, ණය උගුලක හිර කරනවා. ජාත්‍යන්තර ස්වෛරීත්ව බැඳුම්කර කල් පිරීම 2030 දක්වා සිදුවෙන තරම් ණය ප්‍රමාණයක් අපි මත පටවා තිබෙනවා. අලුතින් විදේශීය ණය නොගත්තත් ඩොලර් මිලියන 15,050ක ණය වාරික ගෙවීම දක්වා බරපතල තත්වයක් පවතින්නේ. අදූර්දර්ශී වැරදි ආර්ථික ප්‍රතිපත්තිය තවදුරටත් ඉදිරියට ක්‍රියාත්මක කරමින් එක පුද්ගලයෙක් සතුව බලය පවත්වාගෙන යාමේ අනුග්‍රාහයක් වශයෙන් පොම්පියෝ පැමිණෙනවා. මේ තත්වය නිවැරදි ලෙස තේරුම් ගැනීමේ වගකීම ජනතාවට පැවරී තිබෙනවා. මේ තුළ සෞභාග්‍යය ජනතාවට ඇතිවෙන්නේ නැහැ. නිදහස ලැබෙන්නේ නැහැ. සහෝදරත්වය ලැබෙන්නේ නැහැ. පවතින තරඟකාරිත්වය තව දුරටත් තීව්‍ර කරමින් ලෝක ධනය සමාගම් සහ පුද්ගලයන් කිහිප දෙනෙක් වෙත කේන්ද්‍රගත වෙනවා. ලංකාව ගත්තත් සිද්ධ වෙන්නේ පුද්ගලයන් කිහිප දෙනෙක් අත ධනය කේන්ද්‍රගත වීමයි. එය ඉදිරියේදී තවත් තීව්‍ර වෙනවා. මේ තත්වය වෙනස් කළ යුතුමයි. මයික් පොම්පියෝගේ පැමිණීමෙන් සිදුකෙරෙන ආර්ථික, දේශපාලනික මෙන්ම යුද බලපෑම් නතර කර ගත යුතුයි. ඒ වෙනුවෙන් විසඳුම් තිබෙනවා. එකක් කරුණු කාරණා හොඳින් තේරුම් ගෙන පක්‍ෂ, කණ්ඩායම් බෙදීම්වලින් එළියට ඇවිල්ලා සමස්ත මනුෂ්‍යයෝ විදිහට මේ අනතුර වළක්වා ගැනීමට ලාංකිකයන් විදිහට පෙළ ගැසීමයි. ඒ තුළින් ආණ්ඩුවට බලපෑමක් කළ යුතුයි. වඩාත්ම හොඳ ක්‍රමය තෝරා ගත්තේ නැත්නම් අනාගතයේ කවදා හෝ මහා ඛේදවාචකයකින් මේ තත්වය කෙළවර වෙනවා. අපේ රටේ ඉතිහාසයත් ලෝකයේ වෙනත් රටවල ඉතිහාසයනුත් අපිට නිදර්ශන සපයන්නේ ඒ ඛේදවාචකය පිළිබඳවයි. ඒ නිසා එතැනට අවතීර්ණ නොවී මේ ගැටළු විසඳා ගැනීමට ඉතා හොඳ අවබෝධයකින් මැදිහත් වෙන්න කියලා ජනතාවගෙන් ඉල්ලා සිටිනවා.” අපේ රටේ නායකයින්ගේ පවුල්වල සාමාජිකයෝ ඇමරිකාවේ පුරවැසියෝ ජාතික විද්වත් සංවිධානයේ මාධ්‍ය ප්‍රකාශක, නීතිඥ හර්ෂණ නානායක්කාර මහතා “ඇමරිකානු රාජ්‍ය දෙපාර්තමේන්තුවේ නියෝජ්‍ය සහකාර ලේකම්වරයා කර තිබෙන ප්‍රකාශය රටක ස්වාධීනත්වය සම්පූර්ණයෙන්ම උල්ලංඝනය කිරීමක්. එනිසා ලංකාවේ විදේශ අමාත්‍යාංශය පළමුවෙන්ම කළ යුතුව තිබුණේ ඒ ප්‍රකාශය හෙළා දැකලා නිල නිවේදනයක් යැවීමයි. නමුත් අපේ ආණ්ඩුවත් විදේශ අමාත්‍යාංශයත් ඒ සම්බන්ධයෙන් වලිගය හංගාගෙන ඉන්නවා මිසක් අදාළ රාජ්‍ය තාන්ත්‍රික ක්‍රියාමාර්ග ගත්තේ නැහැ. චීන විදේශ අමාත්‍යාංශය තමයි අපි වෙනුවෙන් කතා කළේ. ඇමරිකාව සිදුකළ ප්‍රකාශය වැරදි බවත් රටවල්වල අභ්‍යන්තර කටයුතුවලට ඇමරිකාව මැදිහත් වන බවත් චීනය ප්‍රකාශ කළා. පසුගිය ජනාධිපතිවරණයේදී ගෝඨාභය රාජපක්‍ෂ මහත්මයාට ඡන්දය ලබාදුන් 69ලක්‍ෂයක් ජනතාවගේ බලාපොරොත්තුව වුනේ ශක්තිමත් නායකයෙක්. ඒ කාලයේ ඇතිකළ දේශප්‍රේමී, අධිරාජ්‍යවාදයට විරුද්ධ සටන් පාඨ නිසා භික්‍ෂූන් වහන්සේලා විශාල වශයෙන් රටගැන කතා කළා. ඇමරිකාව සමග අත්සන් කිරීමට තිබුණු එම්.සී.සී. ගිවිසුම ඉරා විසි කරන බව කිව්වා. මේක සිංහල බෞද්ධ රටක් බව කිව්වා. අද ඒ සද්ද ටික කෝ? ඒ ගොල්ලෝ නිහඬ ඇයි? මේක තමයි ව්‍යාජ දේශප්‍රේමය කියන්නේ. නොවැම්බර් මාසයට ගෝඨාභය රාජපක්‍ෂ මහත්මයා ජනාධිපති වෙලා අවුරුද්දක්. ඒ වෙනුවෙන් ඡන්දය ලබාදුන්නු 69ලක්‍ෂයක් ජනතාවගේ ජීවිත වෙනස්වෙලා තියෙන්නේ කොහොමද? හොඳද නරකද කියලා මේ අවුරුද්ද තුළ බලන්න පුළුවන්. අපි විරුද්ධ වුණත් විපක්‍ෂයේද සහාය ඇතිව 20වැනි සංශෝධනය සම්මත කරගත්තා. 20වැනි සංශෝධනය කියන්නේ දුම්මල වරම අතට ගත් යකා වගේ. කිසිම පාලනයක් නැහැ. මේ තරම් ශක්තිමත් ජනාධිපතිවරයෙක් ඇමරිකාවට උත්තර නොදෙන්නෙ ඇයි? බොරුවට කයිවාරු ගහලා හරියන්නේ නැහැ. ක්‍රියාවෙන් පෙන්වන්නන ඕනෑ. ජනාධිපතිගේ සහෝදරයා අගමැති. ඒ වගේම 2/3ක බලයකුත් තියෙනවා. අපේ රටට අත පොවන්න මේ ආකාරයෙන් විදේශයන්ට ඉඩ දෙන්නේ ඇයි? හේතුව අපි ණයකාරයෝ වෙලා ඉන්න නිසා. ඒ විතරක් නෙවෙයි. මේ බොහොම දෙනෙකුට ඇමරිකාවට විරුද්ධ වෙන්න බැහැ. බැසිල් රාජපක්‍ෂ ඇමරිකානු පුරවැසියෙක්. ගෝඨාභය මහත්තයාගේ බිරිඳත් දරුවොත් ඇමරිකානු පුරවැසියෝ. ඒ නිසා ඇමරිකානු රාජ්‍ය දෙපාර්තමේන්තුවෙන් කරන ලද ප්‍රකාශය හෙළා දකින්න හෝ මයික් පොම්පියෝගේ පැමිණීම නවත්වන්න හෝ ශක්තියක් මේ ගොල්ලන්ට නැහැ. එහෙම පුද්ගලයන්ට අපේ මව්බිම ආරක්‍ෂා කරන්න පුළුවන්ද? 1815 ඉඳලා රාජ්‍ය පාලකයෝ තමන්ගේ පැවැත්මට ගිවිසුම් අත්සන් කළා. ඒවාගෙන් හැමදාම බැට කෑවේ අපේ සාමාන්‍ය ජනතාව. ඒ මිස මේ පාලකයන්ගේ පවුල්වල අය නොවේ. ශක්තිමත් නායකයෙක් ඉන්න එක හොඳයි කියලා කිව්වට ඇමරිකාවත් චීනයත් අතර වෙළඳ යුද්ධයක අපේ රට ගොදුරු කිරීම නවත්වන්නේ නැහැ. ඇමරිකාවටත් චීනයටත් අපේ රටේ සම්පත් දෙන බව කීවා නම් 69 ලක්‍ෂයක් ජනතාව ඡන්දය දෙන්නේ නැහැ. ද්විත්ව පුරවැසියන්ට පාර්ලිමේන්තු යන්න පුළුවන් බව කිවා නම් 69 ලක්‍ෂය ඡන්දය දෙන්නේ නැහැ. එම්.සී.සී. ගිවිසුම අත්සන් කරන බව කීවා නම් ඔය ඡන්ද ටික ලැබෙන්නේ නැහැ. රාජපක්‍ෂවරුන්ට ඡන්දය දීපු ජනතාව ගැන අපේ කිසිම කළකිරීමක් හෝ අමනාපයක් නැහැ. නමුත් අපි එක ඉල්ලීමක් කරනවා. අපි හැමෝම මේ රටේ පුරවැසියෝ. ඇත්ත ඇති හැටියෙන් දකින්න. සැබැ දේශප්‍රේමීන් විදිහට රට අනතුරට මුහුණපාන අවස්ථාවේ පක්‍ෂ පාට භේදවලින් තොරව ඉදිරිපත් වෙන්න. ඒ දේ නොකර මේ අහිතකර බලපෑම් නවත්වන්න අපිට හැකියාවක් නැහැ. අපේ රටේ ස්වෛරීත්වයට, ස්වාධීනත්වයට එල්ලවී තිබෙන තර්ජනයට මුහුණ දෙන්න මේ ආණ්ඩුව ක්‍රියා කරන්නේ නැහැ. ඔවුන්ට වුවමනාවකුත් නැහැ. නමුත් මේ රටේ පුරවැසියන් හැටියට අපට ඒ වුවමනාව තියෙනවා. ඒ නිසා අපි රටේ සියලු දෙනාගෙන් ඉල්ලා සිටින්නේ පක්‍ෂය මොකක් වුණත් වැරදි දේ වැරදි විදිහට දකින්න කියලා. අහිතකර බලපෑම්වලින් රට බේර ගන්නත් හැම විටම අපි ආණ්ඩුවට බලපැම් කරමු. රාජපක්‍ෂ කඳවුර ජයග්‍රහණය කරන්න වැඩකළ ජනතාවට මෙහිදී විශේෂ යුතුකමක් සහ වගකීමක් තිබෙනවා. ඔබලා ඉදිරියට එන්න. ඔබේ ආණ්ඩුව හරි මගට ගන්න. පක්‍ෂයකට හෝ පුද්ගලයන්ට වඩා රටට ආදරය කරන්න.” ලංකාව ගණුදෙනු කළ යුත්තේ කවුද කියා තීරණය කරන්න ඇමරිකාවට බැහැ… තමන්ගේ දේශප්‍රේමී බව පෙන්වන්න ආණ්ඩුව මේක හොඳ අවස්ථාවක්… ජාතික විද්වත් සංවිධානයේ විධායක කමිටු සාමාජික ආචාර්ය අනුර කරුණාතිලක මහතා “රාජ්‍ය තාන්ත්‍රිකයෙක් කිසියම් රටක නිල සංචාරයක යෙදීමෙන් බලාපොරොත්තු වෙන්නේ හොඳහිත වර්ධනය කරගැනීමයි. නමුත් මයික් පොම්පියෝගේ සංචාරයෙන් කියවෙන්නේ දෙරට අතර රාජ්‍ය තාන්ත්‍රික සම්බන්ධතා ශක්තිමත් කිරීමක්, හොඳහිත වර්ධනය කිරීමක් ගැන නෙවෙයි. ජාතික විද්වත් සංවිධානය හැටියට අපි එහෙම කියන්නේ ඇමරිකානු සහකාර රාජ්‍ය ලේකම් කර තිබෙන ප්‍රකාශය නිසා. රාජ්‍ය තාන්ත්‍රික කාරණ සම්බන්ධයෙන් ප්‍රකාශ නිකුත් කරද්දි බොහොම පරිස්සමෙන් වචන පාවිච්චි කිරීම ඔහුගේ ප්‍රකාශයේ දකින්න නැහැ. ලංකාව සම්බන්ධයෙන් ඇමරිකාවේ අදහස මොකක්ද කියලා එයින් පැහැදිලි වෙනවා. “පාරදෘශ්‍ය නොවන හා අසාධාරණ වෙනස්කම් කොට සලකන ක්‍රියාකාරකම් වෙනුවට තමන් පිරිනමන විනිවිද පෙනෙන සහ තිරසාර ආර්ථික සංවර්ධනය ගැන නැවත සලකා බලන ලෙස ශ්‍රී ලංකාවෙන් ඉල්ලා සිටිනවා.” කියලා ඒ නිවේදනයෙන් බලපෑම් කරන්නේ ලංකාව තෝරා ගැනීමේ කඩඉමක සිටින බවත් අවධාරණය කරමින්. මේ අනුව කවුරුන් හෝ තෝරාගත යුතුයි කියලා බලකරන තැනට ශ්‍රී ලංකාව හිරකරලා තියෙනවා. අපි ඒ තෝරා ගැනීම නොකරන්නේ නම් ඔවුන් මොනවාද කරන්නේ කියන එක මේ වචනවලින් නොකිව්වත් දැනටමත් තීරණය කර තිබෙන බව පැහැදිලියි. ඇමරිකාව තව දුරටත් එකතු කර තිබෙන්නේ රටේ ප්‍රජාතන්ත්‍රවාදය, මානව අයිතිවාසිකම්, ආගමික නිදහස, නීතියේ ආධිපත්‍යය, ජාතික සංහිඳියාව පිළිබඳව ඇමරිකාවේ අවධානය කොයිම මොහොතකවත් අමතක කර නොමැති බවයි. ඒ වගේම ආසියානු කලාපය තුළ ඇමරිකානු ආරක්‍ෂාව පිළිබඳ වැදගත්කම නොසලකා හැරලා කටයුතු නොකරන බව ඇමරිකාව අවධාරණය කර තිබෙනවා. ශ්‍රී ලංකාව තුළ කෙරෙන චීන ආර්ථික හා දේශපාලන මැදිහත්වීම් ඇමරිකාව සුළුකොට නොතකන අතර දකුණු සහ මධ්‍යම ආසියානු කලාපයේ ඇමරිකානු වුවමනාවන් සහ ආරක්‍ෂාවට චීනය සහ ශ්‍රී ලංකාව අතර සබඳතා තර්ජනයක් විදිහට ඇමරිකාව සලකන බවත් අවධාරණය කරනවා. රාජපක්‍ෂ පාලන යුග දෙකේදී අපේ රටේ විදේශ ප්‍රතිපත්තිය ජාත්‍යන්තර දේශපාලන පොර පිටියේ කේන්ද්‍රස්ථානයක් බවට පත්කර තිබෙනවා. මේ නිසා අපේ රට විතරක් නෙවෙයි, අපේ රටේ ජනතාවගේ ආරක්‍ෂාවත් තර්ජනයට ලක් කර තියෙනවා. චීනය සහ ඇමරිකාව අතර කෙරෙන වෙළඳ යුද්ධයක ප්‍රතිඵලයක් හැටියට මෑත කාලයේ අනෙක් රටවල් පෙළ ගැහෙන්නේ කොහොමද කියලා පැහැදිලි උදාහරණයක් තියෙනවා. ජපානයේදී ඇමරිකාවත්, ඉන්දියාවත්, ඕස්ටේ්‍රලියාවත් එකතුවී ආසියා පැසිෆික් කලාපීය සමුළුවක් පැවැත්වීම තුළින් චීනයට එරෙහිව ලෝක කඳවුරු බඳින ආකාරය පැහැදිලි වෙනවා. මේ ක්‍රියාකාරිත්වය තුළ චීන හිතවාදී ඕනෑම රටක් අස්ථාවර කරන්න ආර්ථික හෝ දේශපාලනික අංශවලින් දුර්වල කරන්න මේ කඳවුරු වැඩ කරන බව පැහැදිලියි. 80 දශකයේදී ජේ. ආර්. ජයවර්ධන පාලනය ඇමරිකානු හිතවාදී ක්‍රියාමාර්ගවල යෙදුනු සමයේ එල්.ටී.ටී.ඊ. වැනි ත්‍රස්තවාදී සංවිධාන ඉන්දියාවෙන් ඇතිකළා වගේ සෘජුව සිදුකරන බලපෑම් නොවෙන්න පුළුවන්. නමුත් ඊට වඩා සංකීර්ණ සහ බලවත් වගේම උපක්‍රමික ක්‍රියාමාර්ගවලට ලංකාව ගොදුරු වෙන්න පුළුවන්. ශ්‍රී ලංකාව ස්වෛරී රටක් නම් විදේශ සම්බන්ධතාවලදී කාත් එක්ක කටයුතු කරනවාද කියන එක තීරණය කරන්න ඇමරිකාවට අයිතියක් නැහැ. පොම්පියොගේ ශ්‍රී ලංකා සංචාරය කේන්ද්‍ර වෙන්නේ ඇමරිකාව සහ චීනය අතර තියෙන ගැටුමේ භූමියක් හැටියට. මේ තත්වය තුළ ආණ්ඩුව තමන්ගේ සැබෑ දේශප්‍රේමිත්වය ප්‍රායෝගිකව පෙන්වන්න ප්‍රතිචාර දක්වන්න අවස්ථාව ඇවිත් තියෙනවා. හැබැයි ආණ්ඩුව ගෙනයන ක්‍රියාමාර්ග අනුව අවංකවම ආණ්ඩුව කටයුතු කරනවාද කියන එක පැහැදිලි වෙනවා. පසුගිය මැතිවරණ දෙක ජයග්‍රහණය කිරීම හරහා ගොඩනගා ගත්ත දේශපාලන බලය වගේම 20වැනි සංශෝධනයෙන් පස්සේ ව්‍යවස්ථාදායක, විධායක, අධිකරණ කියන සියලුම බලය තනි පුද්ගලයෙකුට ඒකරාශී කරගෙනත් තිබෙනවා. මේ වගේ ප්‍රශ්නයකට මුහුණ දීම සඳහා ඕනෑවටත් වඩා බලයක් තිබෙනවා. හැබැයි අපිට ඇත්ත දේශප්‍රේමී වුවමනාවකින් ආණ්ඩුව කටයුතු කරන බව පේන්නේ නැහැ. ආණ්ඩුව අවංකවම රටට ආදරය කරනවා නම් තමන්ට ඡන්දය දුන් අවංකවම දේශප්‍රේමී ජනතාවට ඒ බව ඔප්පු කර පෙන්වන්න ඕනෑ. ඒ වගේම ඒ අවංක ජනතාවගෙන් ජාතික විද්වත් සංවිධානය හැටියට අපි ඉල්ලා සිටින්නේ පවතින තත්වය බැරෑරුම් ලෙස සලකලා රටේ ස්වෛරීත්වය ආරක්‍ෂා කරන්න කටයුතු කරන්න කියලා. ඒ වගේම ආණ්ඩුවට අවධාරණය කරන්නේ මේ වගේ ප්‍රශ්නයකට විසඳුම එක කඳවුරකින් තවත් කඳවුරකට නතු වීමෙන් නොලැබෙන බවයි. අපි කටයුතු කරන්න ඕනෑ චීන පාක්‍ෂික රටක් හැටියට හෝ ඇමරිකානු පාක්‍ෂික රටක් හැටියට නෙවෙයි. නොබැඳි විදේශ ප්‍රතිපත්තියක් එක්ක. පසුගිය දශක ගණනාවක් තිස්සේ අපේ නොබැඳී විදේශ ප්‍රතිපත්තියක් තිබුණේ නැහැ. ඒ නිසා ජාත්‍යන්තර හා දේශීය වශයෙන් බලපෑ බොහෝ දේශපාලනික ඛේදවාචකවලට මුහුණ දෙන්න සිදුවුණා. ඒ නිසා දැනට දුර්වර්න වී තිබෙන නොබැඳි විදේශ ප්‍රතිපත්තිය නැවත වරක් ක්‍රියාත්මක කරන්න ඕනෑ. ඒවගේම ආර්ථික ස්වාධීනත්වය ගොඩනගා ගැනීමේ ආර්ථික ප්‍රතිපත්තිවලට මූලිකත්වය දී ක්‍රියා කරන්න ඕනෑ. ඒ සඳහා රජය ක්‍රියාකළ යුතු බව අපි අවධාරණය කරනවා.”", "URL": "https://lankatruth.com/si/?p=98539", "Category": "පුවත්", "Parent URL": null}