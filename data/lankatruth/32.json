{"Source": "Lankatruth", "Timestamp": "October 18, 2011", "Headline": "වැටුප් වැඩිකිරීමට බලකරමින් කොළඹදී දැවැන්ත විරෝධතාවයක්", "News Content": "රාජ්‍ය අංශයට රු.10000/-ක වැටුප් වැඩිවීමක් සහ පෞද්ගලික අංශයට 40%ක වැටුප් වැඩිවීමක් දිනාගැනීම සඳහා කොළඹදී රාජ්‍ය අංශයේ සහ පෞද්ගලික අංශයේ සියලු වැඩකරන ජනතාවගේ සහභාගීත්වයෙන් ඒකාබද්ධව දැවැන්ත විරොධතාවයක් පැවැත්වීමට පසුගිය සැප්තැම්බර් 16 දින රැස්වූ ජාතික වෘත්තීය සමිති මධ්‍යස්ථානයේ ජාතික මෙහෙයුම් කමිටුව තීරණය කර තිබේ. එහි කැඳවුම් කරු සමන්ත කෝරලේආරචිචි මහතා විසින් මාධ්‍ය වෙත නිකුත් කරන ලද නිවෙදනයකින් සඳහන් කර තිබේ. ආණ්ඩුව මගින් විසර්ජන පනත් කෙටුම්පත ඔක්තොම්බර් 18 පාර්ලිමේන්තුවට ඉදිරිපත් කිරීමටත් අයවැය වාර්තාව නොවැම්බර් 18 පාර්ලිමේන්තුවට ඉදිරිපත් කිරීමටත් සැලසුම් කර ඇතත් වැඩකරන ජනතාවගේ වැටුප් වැඩිකිරීම පිළිබඳව කිසිදු අවදානයක් යොමුකර නොමැති බවට තොරතුරු හෙළි වී ඇති බැවින් වැටුප් වැඩිවීමක් දිනාගැනීම සඳහා වෘත්තීය ක‍්‍රියාමාර්ගයකට යාමේ අවශ්‍යතාවය මෙහිදී වෘත්තීය සමිති නායකයන්ගේ පාර්ශවයෙන් අවධාරණය කර ඇති අතර එහිදී කොළඹදී පැවැත්වීමට නියමිත දැවැන්ත උද්ඝෝෂණයට අමතරව පහත ක්‍රියාමාර්ග වෙත යාමටද තීරනයකට එලඹ තිබේ. ඒ අනුව ජාතික වෘත්තීය සමිති මධ්‍යස්ථානයට අනුබද්ධ සියළුම වෘත්තීය සමිති නායකයින්ගේ අත්සන් සහිත වැටුප් වැඩිනොකිරීමට එරෙහි විරෝධතා ලිපියක් ජනාධිපතිවරයාට සතියක් ඇතුළත 2011.10.24 බාරදීමත් එම විරෝධතා ලිපියට වෘත්තීය සමිති නායකයින්ගෙන් අත්සන් ලබා ගැනීම ඔක්තොම්බර් 18 වෙනිදා සිට වැඩබිම් මට්ටමින් ආරම්භ කිරීමත් වැටුප් වැඩි නොකිරීමට එරෙහි ජාතික විරෝධතා දිනයක් ප‍්‍රකාශයට පත්කිරීම සහ එදිනට වැඩකරන ජනතාව සියළු දෙනා කොළඹට කැඳවා දැවැන්ත විරෝධතා ව්‍යාපාරයක් පැවැත්වීමත් මෙම ක‍්‍රියාමාර්ග පිළිබඳව ආණ්ඩුවේ අවධානය යොමු නොවන්නේනම් දැඩි වෘත්තීය ක‍්‍රියාමාර්ගයකට අවතීර්ණවීමටත් තීරණය කර ඇත. මෙම විශේෂ වෘත්තීය සමිති සාකච්ඡාව ජාතික වෘත්තීය සමිති මධ්‍යස්ථානයේ සභාපති කේ.ඩී.ලාල්කාන්ත මහතාගේ ප‍්‍රධානත්වයෙන් පවත්වා ඇති අතර රාජ්‍ය, අර්ධ රාජ්‍ය, පෞද්ගලික, වතු ඇතුළු ක්ෂේත‍්‍ර නියෝජනය කරන වෘත්තීය සමිති නායකයින්ද ඊට සහභාගී වී ඇත. ඉහත ක‍්‍රියාමාර්ග සඳහා රට පුරා පිහිටි සියලු වැඩබිම් ඉලක්කකර ගනිමින් සූදානම් කිරීමේ කටයුතු සිදු කිරීමටද මෙහිදී තීරණය කර ඇත.", "URL": "https://lankatruth.com/si/?p=32", "Category": "පුවත්", "Parent URL": null}