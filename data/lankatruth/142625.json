{"Source": "Lankatruth", "Timestamp": "December 4, 2022", "Headline": "සජිත් ගිය පාරේම ගෝඨාත් ගිහින්", "News Content": "මධ්‍යම සංස්කෘතික අරමුදලට අයත් ප්‍රධාන කාර්යාලයක් තිබියදී එය අලුත්වැඩියා කිරීමට බව දක්වමින් පෞද්ගලික ගොඩනැගිලි කුලියට ගෙන අති විශාල මූල්‍ය අපරාධයක් සජිත් ප්‍රේමදාස සහ ගෝඨාභය රාජපක්ෂ සිදුකර ඇත.  එම අරමුදල සම්බන්ධයෙන් විගණකාධිපතිවරයා විසින් මෙම වසරේ මාර්තු 10 වෙනි දින නිකුත් කරන ලද වාර්තාවේ මේ බව සඳහන් වේ.  සජිත් ප්‍රේමදාස විසින් 2019 වර්ෂය අවසානය දක්වා සෙත්සිරිපාය දෙවන අදියරයේ සිව්වන මහල D ප්‍රදේශය ප්‍රසම්පාදන ක්‍රියාවලියකින් තොරව කුලියට ගෙන ඇත. ඒ වෙනුවෙන් රුපියල් 65,862,757ක් වැය කර ඇති අතර පැරණි ගොඩනැගිල්ල කිසිදු අලුත්වැඩියාවකින් තොරව නැවතත් එම කාර්යාලය එම ස්ථානයට ගෙන ගොස් තිබේ.  සජිත් ප්‍රේමදාසගේ අඩිපාරේම ගමන් කරමින් ගෝඨාභය රාජපක්ෂ පාලන සමයේ අවස්ථා දෙකකදී ගොඩනැගිලි කුලියට ගැනීම වෙනුවෙන් බව පවසමින් මූල්‍ය අපරාධ සිදුකර ඇත. කොළඹ 07 බුලස් පටුමගේ පෞද්ගලික ගොඩනැගිල්ලක් කුලියට ගැනීම සඳහා 2021දී රුපියල් 3,320,000/- වැය කර ඇත. එම වර්ෂයේදීම තවත් ගොඩනැගිල්ලක් නාරාහේන්පිට මුරුත්තෙත්තුවේ ආනන්ද හිමි මාවතේ අංක 530 දරණ ස්ථානයේ කුලියට ගෙන ඇත. එහි මාසික කුලිය රුපියල් ලක්ෂ 12ක් වන අතර මාස 24ක කාලයක් වෙනුවෙන් අදාළ ගිවිසුම් අත්සන් කර ඇති බව විගණන වාර්තාවෙන් හෙළිවේ.", "URL": "https://lankatruth.com/si/?p=142625", "Category": "පුවත්", "Parent URL": null}