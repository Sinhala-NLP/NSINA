{"Source": "Lankatruth", "Timestamp": "August 20, 2020", "Headline": "ශානි අබේසේකර යළි රක්ෂිත බන්ධනාගාර ගත කරයි", "News Content": "ව්‍යාපාරික මොහොමඩ් ශ්‍යාම් ඝාතනයට වැරදි කරු වූ හිටපු නියෝජ්‍ය පොලිස්පති වාස් ගුණවර්ධනට විරුද්ධව ව්‍යාජ සාක්ෂි නිර්මාණය කළේ යැයි චෝදනා කරමින් අත්අඩංගුවට ගත් අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මහතා සහ ඇඹිලිපිටිය පොලිස් ස්ථානයට අනුයුක්තව රාජකාරි කළ උප පොලිස් පරීක්ෂක ආර්. එස්. එම්. මෙන්ඩිස් මහතා තවදුරටත් රක්ෂිත බන්ධනාගාර ගතකිරීමට ගම්පහ මහෙස්ත්‍රාත් අධිකරණය අද (20) නියෝග කර තිබේ. ගම්පහ මහෙස්ත්‍රාත් අධිකරණයට ඉදිරිපත් කළ ඔවුන් දෙදෙනා යළි සැප්තැම්බර් 03 වන දින දක්වා රක්ෂිත බන්ධනාගාර ගත කිරීමට නියෝග කර ඇත. අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර ඔහු සතුව තිබූ ආයුධ තොගයක් ගෙනවිත්, කළගෙඩිහේන ප්‍රදේශයේ වත්තක ඌරු කොටුවක් තුළ සඟවා හිටපු නියෝජ්‍ය පොලිස්පති වාස් ගුණවර්ධන එම වරදට හසු කිරීමට උත්සාහ කළ බවට ප්‍රකාශයක් දෙනවා නම්, තමන් අත්අඩංගුවට නොගෙන මුදාහරින බව කොළඹ අපරාධ කොට්ඨාසයේ නිලධාරීන් දෙදෙනකු තමන්ට පොරොන්දු වූ බව දැනට ඇඹිලිපිටිය පොලිසියේ රාජකාරියේ නියුතු පොලිස් පරීක්ෂක ආර්. එස්. එම්. මෙන්ඩිස් ගම්පහ මහේස්ත්‍රාත් අධිකරණයේ දී පවසා තිබීමද විශේෂත්වයකි.", "URL": "https://lankatruth.com/si/?p=95835", "Category": "පුවත්", "Parent URL": null}