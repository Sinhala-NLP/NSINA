{"Source": "Lankatruth", "Timestamp": "March 30, 2021", "Headline": "උත්සව අත්තිකාරම් කප්පාදුයි", "News Content": "මෙවර සිංහල හා හින්දු අලුත් අවුරුද්ද වෙනුවෙන් රාජ්‍ය සේවකයන් හට උත්සව අත්තිකාරම් ලබාදීම සඳහා අදාළ චක්‍රලේඛය මේ දක්වා නිකුත් නොකිරීමෙන් රජයේ සේවකයන්ගේ එම අයිතිය කපාහැර ඇති බවට බරපතළ සැකයක් මතුවී තිබේ. පසුගිය දෙසැම්බර් උත්සව සමයේදීද මෙම අත්තිකාරම් වෙනුවට පොලි සහිත බැංකු ණය මුදලක් ලබාදී තිබිණි. මෙම අලුත් අවුරුදු සමයේදීද ආණ්ඩුව එසේ කිරීමට සැරසෙන බව මේ වන විට තහවරු වී තිබේ. රාජ්‍ය සේවකයන්ගේ අයිතියක් ලෙස ලබාදුන් මෙම අත්තිකාරම් මුදල සමාන වාරික දහයකින් නැවත අයකර ගනු ලැබීය. එයට කිසිදු පොලියක් නියම කර නොතිබිණි. එහෙත් මෙම සිංහල සහ හින්දු අලුත් අවුරුදු සමයේදීද රාජ්‍ය සේවකයන්ගේ අප්‍රේල් මස වැටුප සමග මෙම අත්තිකාරම් මුදල ලබාදීමට කිසිදු සුදානමක් මේ දක්වා ආණ්ඩුව ගෙන නැත.", "URL": "https://lankatruth.com/si/?p=113932", "Category": "පුවත්", "Parent URL": null}