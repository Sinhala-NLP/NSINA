{"Source": "Lankatruth", "Timestamp": "December 25, 2018", "Headline": "ජල ගැලීම් හේතුවෙන් ආපදාවටපත් පිරිස ඉහළට", "News Content": "උතුර, මධ්‍යම හා වයඹ පළාත් ඇතුළුව දිස්ත්‍රික්ක ගණනාවකට බලපෑ වර්ශාධික කාලගුණය හේතුවෙන් පවුල් 26,314කට අයත් පුද්ගලයින් 82,275 දෙනෙකු පීඩාවටපත්ව ඇතැයි ආපදා කළමණාකරණ මධ්‍යස්ථානය පවසයි. උතුරු පළාතේ මුලතිව්, කිලිනොච්චිය, මන්නාරම, වව්නියාව සහ යාපනය යන දිස්ක්‍රික්කවල ප්‍රදේශ රැසක ද මධ්‍යම පළාතේ මහනුවර දිස්ත්‍රික්කයේ ප්‍රදේශ කිහිපයක ද, වයඹ පළාතේ පුත්තලම දිස්ක්‍රික්කයේ ප්‍රදේශ කිහිපයක ද ජලගැලීම් හේතුවෙන් ජනතාව පීඩාවට පත්ව ඇත. අවතැන් පවුල් සංඛ්‍යාව 2,803ක් වන අතර ඊට අයත් පුද්ගලයින් 8,517 දෙනෙකු ආරක්ෂිත ස්ථාන 30ක රඳවා ඇත. ආපදා තත්වයේ වැඩිම බලපෑම එල්ලවී ඇත්තේ කිලිනොච්චිය සහ මුලතිව් දිස්ත්‍රික්කයන්ටය. ගංවතුරට හසුවීමෙන් යාපනය දිස්ත්‍රික්කයේ එක් ජීවිත හානියක් ද වාර්තා වන අතර නිවාස 28 සම්පූර්ණයෙන්ම විනාශ වී නිවාස 500කට අධික සංඛ්‍යාවකට අර්ධ හානි සිදුව ඇත.", "URL": "https://lankatruth.com/si/?p=65774", "Category": "පුවත්", "Parent URL": null}