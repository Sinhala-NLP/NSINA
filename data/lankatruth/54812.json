{"Source": "Lankatruth", "Timestamp": "June 20, 2018", "Headline": "රජයේ වියදමෙන් විදෙස් සිසුන් SAITM ආයතනයට දාලා", "News Content": "රජයේ ජනාධිපති ශිෂ්‍යත්ව වැඩසටහන යටතේ 2012/2013 අධ්‍යයන වර්ෂයේදී පේරාදෙණිය විශ්වවිදයාලයේ කෘෂිකර්ම පීඨයේ ලියාපදිංචි වූ පකිස්ථානු ජාතික සිසුන් දෙදෙනෙකු පසුව SAITM ආයතනයේ වෛද්‍ය සිසුන් ලෙස ලියාපදිංචි කර උසස් අධ්‍යාපන අමාත්‍යාංශය විසින් 2012 වසරේ සිට 2017 වසරේ ජුනි දක්වා රුපියල් මිලියන 03ක වියදම් දරා ඇති බව රජයේ ගිණුම් පිළිබඳ කාරක සභාවේ සිව්වන වාර්තවෙන් අනාවරණය වේ. 2017 වසරේ ජනවාරි 24 සිට 2017 වසරේ මැයි 24 දක්වා කාලය තුළ එම කාරක සභාව විසින් සිදු කළ විමර්ශනවල වාර්තාව ඊයේ (19) පාර්ලිමේන්තුවට ඉදිරිපත් කරන ලදි. මෙම පකිස්ථාන සිසුන් දෙදෙනා සම්බන්ධයෙන් ප්‍රධාන ගණන් දීමේ නිලධාරීවරයා රජයේ ගිණුම් පිළිබඳ කාරක සභාව වෙත සිදු කර ඇති කරුණු අනාවරණය අනුව මේ පිළිබඳව හෙළිදරව්වී ඇත. කැබිනට් මණ්ඩල තීරණයකින් අනුමත වී ඇති පරිදි විදේශීය සිසුන් සඳහා ශිෂ්‍යත්ව ප්‍රදාන වැඩසටහන යටතේ තෝරාගනු ලැබූ මෙම පකිස්ථානු ජාතික ශිෂ්‍යයන් දෙදෙනා පේරාදෙණිය විශ්වවිද්‍යාලයේ කෘෂිකර්ම පීඨයට අතුළත් වීමට ඉල්ලුම් කර ඇත. එවකට විශ්වවිද්‍යාල පාලනාධිකාරිය ඊට එකඟ වී ඇති නමුත් එම සිසුන් මෙරටට පැමිණ නේවාසිකාගාර ගත වීමෙන්ද පසු මෙම ශිෂ්‍යයන් දෙදෙනාගේ ලියාපදිංචිය ප්‍රතික්ෂේප වී ඇත. එසේ එම සිසුන් දෙදෙනාගේ ලියාපදිංචිය ප්‍රතික්ෂේප වී ඇත්තේ විශ්වවිද්‍යාලයේ ඇතිවූ අභ්‍යන්තර පරිපාලන ගැටළුවල ප්‍රතිපලයක් මත යැයි රජයේ ගිණුම් පිළිබඳ කාරක සභාව අනාවරණය කරගෙන තිබේ. මෙම තත්වය යටතේ පකිස්ථානු – ශ්‍රී ලංකා රාජ්‍ය තාන්ත්‍රික සබඳතාවන්ට හා මිත්‍රත්වයට බලපෑමක් සිදුවිය හැකි යන කරුණ මත මෙම සිසුන් දෙදෙනා වෙනත් පාඨමාලාවකට ඇතුළත් කිරීමට උත්සහනයක් දැරුවද එම සිසුන් දෙදෙනාට මෙරට කිසිඳු විශ්වවිද්‍යාලක වෙනත් පාඨමාලාවක් සොයාගැනීමට නොහැකිවීම හාස්‍ය ජනක කරුණකි. සිදුව ඇති සුවිශේෂීම සිදුවීම වන්නේ එම පකිස්ථාන ජාතික සිසුන් දෙදෙනාට වෙනත් පාඨමාලාවක් සොයමින් සිටින අතරතුර SAITM ආයතනය ඉදිරිපත් වී එම ශිෂ්‍යයන් දෙදෙනා වෛද්‍ය උපාධි පාඨමාලා සඳහා බඳවා ගැනීමට ඉදිරිපත් වීමයි. මෙම විදේශීය සිසුන් සඳහා ශිෂ්‍යත්ව ප්‍රදාන වැඩසටහන යටතේ අනුමත වූ පරිදි සිසුන්ට නේවාසික පහසුකම් හා ආහාරපාන සඳහා මාසික දීමනාවක් හා එක්වරක් පමණක් ගෙවන උපවේෂණ දීමනාව පමණක් ගෙවීම සිදු කළ බවත් ප්‍රධාන ගණන් දීමේ නිලධාරීවරයා වැඩිදුරටත් රජයේ ගිණුම් පිළිබඳ කාරක සභාව සඳහන් කර තිබේ. ඒ අනුව එම සිසුන් දෙදෙනා වෙනුවෙන් උසස් අධ්‍යාපන අමාත්‍යාංශය විසින් 2012 සිට 2017 ජුනි දක්වා රුපියල් මිලියන 03ක වියදම් දරා ඇති බව මෙහිදී හෙලිදරව්වී ඇති අතර මේ පිළිබඳ සවිස්තර වාර්තාවක් සපයන මෙන් රජයේ ගිණුම් පිළිබඳ කාරක සභාව ප්‍රධාන ගණන් දීමේ නිලධාරීවරයා වෙත නියෝග කරන ඇත.", "URL": "https://lankatruth.com/si/?p=54812", "Category": "පුවත්", "Parent URL": null}