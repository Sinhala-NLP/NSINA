{"Source": "Lankatruth", "Timestamp": "March 14, 2012", "Headline": "විදෙස් කතක් සහ දරුවෙක් රෝගයකින් මියයයි", "News Content": "ඊයේ රාත්‍රියේ දිවයිනට පැමිණි විදෙශික පවුලක මවක් සහ දරුවකු ජීවිතක්ෂයට පත්ව ඇත.  හදිසි රෝගී තත්ත්වයක් හේතුවෙන් රෝහල්ගත කෙරුණු ඩුබායි ජාතික පවුලකින් මව සහ දරුවා එසේ ජීවිතක්ෂයට පත්ව පියා බරපතළ තත්ත්වයේ සිටින බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. වත්තල ප්‍රදේශයේ සිටියදී මෙම ඩුබායි ජාතික පවුලේ උදවිය ඊයේ රාත්‍රීයේ හදිසියේ රෝගාතුරුවීම නිසා වත්තල ප්‍රදේශයේ පුද්ගලික රෝහලකට ඇතුළත් කළ බවට තොරතුරු ලැබී ඇති බවත්,අද අලුයම වන විට මව සහ දරුවා මිය ගොස් ඇති බවත් පොලිස් මාධ්‍ය ප්‍රකාශකවරයා සඳහන් කරයි. මිය ගිය මවගේ වයස අවුරුදු 22 ක් වන අතර දරුවාට වයස අවුරුදු එක හමාරක් බවත්,මේවන විට දැඩි සත්කාර ඒකකයේ ප්‍රතිකාර ලබන ඩුබායි ජාතික පියාට වයස අවුරුදු 24 ක් වන බවත් සඳහන් වේ. මේ උදවියට වැළඳී ඇති රෝගී තත්ත්වය කුමක්ද යන්න මෙතෙක් අනාවරණය වී නැති බවත්,පොලීසිය විසින් දිගින් දිගටම පරීක්ෂණ කටයුතු සිදුකරන බවත් අජිත් රෝහණ මහතා වැඩිදුරටත් සඳහන් කළේය.", "URL": "https://lankatruth.com/si/?p=1754", "Category": "පුවත්", "Parent URL": null}