{"Source": "Lankatruth", "Timestamp": "March 24, 2012", "Headline": "යුරෝපා රටවල  ශ්‍රී ලංකා තනාපති කාර්යාල වසාදමයි", "News Content": "යුරෝපා රටවල පවත්වාගෙන යන ඇතැම් ශ්‍රී ලංකා තනාපති කාර්යාල වසා දැමීමට රජය තීරණය කර ඇතැයි, සති අන්ත ප්‍රධාන පුවත්පත් වාර්තා කරයි. එම වාර්තාවන්හි දැක්වෙන්නේ ජිනීවා මානව හිමිකම් සමුළුවෙන් පසු විදේශ සේවාවේ පෙරළිකාර වෙනසක් ඇති කිරීම මෙහි අරමුණ බවයි. ශ්‍රී ලංකාව සමග රාජතාන්ත්‍රික සබඳතා තර කිරීමට විධිමත් සේවාවක් සිදු නොවන තනාපති කාර්යාල මෙසේ වසා දැමීමට නියමිතව ඇති බවට එම පුවත්පත් වාර්තා කරයි. කෙසේ වෙතත් ප්‍රංශය, බ්‍රිතාන්‍ය, ජර්මනිය සහ යුරෝපා ප්‍රජාවේ ශ්‍රී ලංකා තානාපති කාර්යාල තවදුරටත් ක්‍රියාත්මක වනු ඇතැයි ද එහි සඳහන්ය. ඉහළ පෙළේ ආරංචි මාර්ග උපුටා දක්වන අදාළ පුවත්පත් වාර්තාවල දැක්වෙන්නේ, යුරෝපා සංගමයේ කුඩා රටවල් රැසක් වෙනුවෙන් ඉදිරියේදී එක් තානාපති කාර්යාලයක් පවත්වා ගෙන යනු ඇති බවයි. යුරෝපයෙන් ඉවත් කෙරෙන තනාපති කාර්යාල වෙනුවට දකුණු අප්‍රිකාව, ලතින් අමෙරිකාව සහ ආසියාවේ හිතවත් රටවල් රැසක නව තානාපති කාර්යාල ආරම්භ කිරීමට නියමිත බවද එම පුවත්පත් වාර්තා කළේය. එහි වැඩිදරටත් දැක්වෙන්නේ, උගන්ඩාව සහ කොංගෝව යන රටවල ඉතා ඉක්මනින් ශ්‍රී ලංකා තනාපති කාර්යාල ස්ථාපනය කෙරෙනු ඇති බවයි.", "URL": "https://lankatruth.com/si/?p=1871", "Category": "පුවත්", "Parent URL": null}