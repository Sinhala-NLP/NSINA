{"Source": "Lankatruth", "Timestamp": "January 24, 2018", "Headline": "ඌවේ මහ ඇමතිට එරෙහිව වහා නීතිව ක්‍රියාත්මක කරනු!", "News Content": "ඌව පළාත් ප‍්‍රධාන අමාත්‍ය චාමර සම්පත් දසනායක මහතා විසින් බදුල්ල දෙමළ බාලිකා විද්‍යාලයේ විදුහල්පතිනිය වන භවානි රගුනාත් මහත්මිය දණ ගැස්සවීමේ නින්දා සහගත ක්‍රියාව දැඩි පිළිකුළින් යුතුව හෙළාදකින බවත් මහ ඇමතිවරයාට එරෙහිව වහාම නීතිය ක්‍රියාත්මක කළ යතු බවත් සඳහන් කරමින් අයිතීන් උදෙසා කාන්තාවෝ සංවිධානය විසින් මාධ්‍ය වෙත නිවේදනයක් නිකුත් කර තිබේ. එහි සම සභාපති සමන්මලී ගුණසිංහ මහත්මියගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ… “විදුහල්පතිනිය දණගැස්වූ ඌව මහ ඇමතිට එරෙහිව වහා නීතිය ක්‍රියාත්මක කරනු! ඌව පළාත් ප‍්‍රධාන අමාත්‍ය චාමර සම්පත් දසනායක විසින් බදුල්ල දෙමළ බාලිකා විද්‍යාලයේ විදුහල්පතිනිය වන භවානි රගුනාත් මහත්මිය දණ ගැස්සවීමේ නින්දා සහගත ක්‍රියාව අයිතීන් උදෙසා කාන්තාවෝ සංවිධානය ලෙස අපි දැඩි පිළිකුළින් යුතුව හෙළා දකිමු. ඌව මහ ඇමතිවරයා මෙම සිදුවීම පදනම් කරගනිමින් තමාට එල්ල වූ චෝදනාව යටපත් කිරීමේ මුවාවෙන් ජාතිවාදය ඇවිස්සීමට ගන්නා උත්සාහයන්ද, අදාළ විදුහල්පතිනිය වෛද්‍ය පරීක්ෂණ සඳහා යොමු කරමින් පරීක්ෂණ වෙනත් පැත්තකට ඇදගෙන යාමට ගනු ලබන උත්සාහයන්ද, අදාළ දේශපාලකයින්ට පක්ෂපාතීව, ඔවුන්ට වාසි සහගත වන ලෙස නීතිය ක්‍රියාත්මක කිරීමට ගන්නා උත්සාහයන්ද මාධ්‍ය ඔස්සේ දැකගත හැකි අතර සාධාරණ ලෙස නීතිය ක‍්‍රියාත්මක වනු වෙනුවට සිදුවන මෙම හැසිරීම් අතිශය නින්දිතය. මෙය මේ වර්ගයේ පළමු හා අවසාන සිදුවීම නොවන අතර මීට පෙරද වයඹ පළාත් සභා මන්ත්‍රීවරයකු විසින් පුත්තලම, නවගත්තේගම පාසලේ විනය භාර ගුරුවරියට තර්ජනය කර දණ ගැස්සවීමේ සිද්ධියක් වාර්තා වුණි. සමාජය තුළ කාන්තාවන්ට නිසි ගෞරවය ලබාදීමට, පරිපාලන ක්ෂේත‍්‍රය තුළ, දේශපාලන ක්ෂේත‍්‍රය තුළ කාන්තා නියෝජනය වැඩි කිරීමට සමාජ කතිකාවක් ආරම්භ කර ඇති මොහොතක නැවත නැවතත් සිදුවන මෙවැනි සිදුවීම්වලින් තහවුරු වන්නේ එම මතයන් යටපත් කිරීමේ, හෑල්ලු කිරීමේ උත්සාහයන්ය. පුත්තලමේ ගුරුවරිය දණ ගැස්සවීමේ සිදුවීමට වරදකරු වූ පුද්ගලයාට පසුගිය වසරේදී වත්මන් ආණ්ඩුවේ පාර්ශ්වයක් විසින් සංවිධායක ධුරයක්ද පිරිනමනු ලැබ ඇත. විටෙක කාන්තා අයිතීන් වෙනුවෙන් පෙනී සිටින්නේයැයි කියා ගන්නා වත්මන් ආණ්ඩුව තවත් විටෙක කාන්තාවන්ට හිංසා පීඩාවන් කළ පුද්ගලයන්ට බලතල ලබා දීමෙන් තමන්ගේ සැබෑ ස්වරූපය පෙන්වා ඇත. මෙවැනි පක්ෂ තුළින් රටට සපයන්නේ කවර අන්දමේ ආදර්ශයක්දැයි ජනතාව විසින් මේ මැතිවරණ සමයේ ගැඹුරින් සිතා බැලිය යුතුව තිබේ. මේ සාහසික ක්‍රියාව හුදු එක් කාන්තාවකට එරෙහිව පමණක් නොව මුළු මහත් සමස්ත කාන්තා පරපුරට එරෙහිව දියත් කළ මහත් නින්දාවකි. දේශපාලන බලය, මැර බලය උපයෝගී කරගෙන විදුහල්පතිනිය දණ ගැස්සවීමේ සිදුවීමට අදාළ පරීක්ෂණ කටයුතු අවසන් වන තුරු ඌව මහ ඇමතිවරයා ඌව පළාත් අධ්‍යාපන ඇමති ධුරයෙන් පමණක් නොව මහ ඇමති ධුරයෙන්ද ඉවත් කරන්නැයි අපි වගකිව යුත්තන්ට බල කර සිටිමු. ඌව මහ ඇමතිවරයාගේ මෙම නොමනා ක්‍රියාව සම්බන්ධයෙන් අයිතීන් උදෙසා කාන්තාවෝ සංවිධානයේ බලවත් විරෝධය පළ කරන අපි විදුහල්පතිනියට සිදුව තිබෙන අසාධාරණයටත් ඇයට විඳීමට සිදු වූ මානසික පීඩනයටත් ඇය ලක් වූ අඩන්තේට්ටම්වලටත් එරෙහිව විධිමත් ස්වාධීන පරීක්ෂණයක් වහා පවත්වා ඊට සම්බන්ධ වූ සියලු දෙනාට නිසි දඬුවම් ලබා දෙන ලෙසද බලධාරීන්ට බල කර සිටිමු. ස්තූතියි, මෙයට සමන්මලී ගුණසිංහ සම සභාපතිනි”", "URL": "https://lankatruth.com/si/?p=46711", "Category": "පුවත්", "Parent URL": null}