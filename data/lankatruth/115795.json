{"Source": "Lankatruth", "Timestamp": "May 1, 2021", "Headline": "සිංගප්පූරුවට ඇතුළු වීම පිළිබඳ තහංචියක්… ලංකාවත් අදාලයි…", "News Content": "මෑතක දී ලෝකයේ රටවල් කිහිපයක සංචාරය කර ඇති පුද්ගලයින් හට සිය රටට ඇතුළු වීම තහනම් කිරීමට බව සිංගප්පූරු රජය තීරණය කර ඇති අතර එම රටවල් අතර ශ්‍රී ලංකාවද ඇතුළත්ව තිබීම විශේෂත්වයකි. ඒ අනුව මෙලෙස තහනම් කරනු ලැබ ඇත්තේ ශ්‍රී ලංකාව, බංග්ලාදේශය, නේපාලය, පාකිස්තානය යන රටවල සංචරය කර ඇති පිරිස් සදහ බව ශ්‍රී ලංකා මහකොමසාරිස් කාර්යාලය ආරංචි මාර්ග කියා සිටියි. සිංගප්පූරුවේ කොවිඩ් – 19 බහු අමාත්‍යාංශ කාර්ය සාධක බලකාය විසින් ඊයේ (30) තහනම පනවා ඇතැයි එම ආරංචි මාර්ග වැඩිදුරටත් කියා සිටී. පසුගිය දින 14 ආවරණය වන ආකාරයෙන් ලංකාව ඇතුළු ඉහත කී රටවල ගත කර ඇති සියල්ලන් හට මේ අනුව හෙට (02) සිට සිංගප්පූරුව වෙත පැමිණීම තහනම් වන අතර මෙම රටවල සංක්‍රාන්ති (transit) සඳහා දිගුකාලීනව හා කෙටිකාලීනව කාලය ගත කළ අයටද මෙම නියමය වලංගු වනු ඇත. සිංගප්පූරු බලධාරීන්ගෙන් පූර්ව ප්‍රවේශ අනුමැතිය ලබා ගත් අයට ද එය අදාළ වන බවද එරට රජය කියා සිටී. මේ අතර බංග්ලාදේශය, නේපාලය, පාකිස්තානය සහ ශ්‍රී ලංකාව යන රටවල සංචාරය කර දැනට සිංගප්පූරුවට පැමිණ ඇති අය හට දින 14ක නිරෝධායන කාලයක් අනිවාර්යය කර තිබූ අතර මෙය තවත් දින 7කින් දීර්ඝ කරනු ලබන බව සිංගප්පූරු කොවිඩ් – 19 බහු අමාත්‍යාංශ කාර්ය සාධක බලකාය වැඩිදුරටත් සඳහන් කර සිටී.", "URL": "https://lankatruth.com/si/?p=115795", "Category": "කොවිඩ් -19 (කොරෝනා ) පුවත්", "Parent URL": null}