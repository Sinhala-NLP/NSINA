{"Source": "Lankatruth", "Timestamp": "November 21, 2021", "Headline": "නැනෝ යූරියා ගෙනාවේ මම නෙවෙයි… – ශෂීන්ද්‍ර රාජපක්ෂත් කියයි", "News Content": "මේ වනවිට රට තුළට ගෙනවිත් ඇති නැනෝ යූරියා මෙරටට ගෙනාවේ තමන් නොවන බවත් තමන්ගේ අමාත්‍යාංශය කාබනික පොහොර පිළිබඳ අමාත්‍යාංශයක් මිස පිටරටින් පොහොර ආනයනය කරන අමාත්‍යාංශයක් නොවන බවත් කාබනික පොහොර නිෂ්පාදන, ප්‍රවර්ධන හා සැපයුම් නියාමන සහ වී හා ධාන්‍ය, කාබනික ආහාර, එළවළු, පලතුරු, මිරිස්, ළුෑණු හා අර්තාපල් වගා ප්‍රවර්ධන, බීජ නිෂ්පාදන හා උසස් තාක්ෂණ කෘෂිකර්ම රාජ්‍ය ඇමති ශෂීන්ද්‍ර රාජපක්ෂ සඳහන් කරයි. ඔහු මේ බව පැවසූවේ නැනෝ යූරියා මෙරටට ගෙනඒමේ කටයුතු සිදු කරනු ලැබුවේ රාජ්‍ය ඇමති ශෂීන්ද්‍ර රාජපක්ෂගේ මැදිහත්වීමෙන් බවට සිදු කළ ප්‍රකාශයට ප්‍රතිචාර දක්වමිණි. “මගේ අමාත්‍යාංශය තිබෙන්නේ කාබනික වගාවට. කාබනික වගාව කියලා කියන්නේ පිටරටින් පොහොර ගෙනල්ලා කරන වගාවකට නෙවෙයි. එහෙම වගාවකදී මගේ කිසිම සම්බන්ධතාවයක් නැහැ. මොකද මම මේ අමාත්‍යාංශය බාරගන්නේ ජුනි මාසයේදි. මේ කටයුත්ත කිරීමේදී සියලු තීන්දු තීරණ කළේ කෘෂිකර්ම අමාත්‍යාංශය. විශේෂයෙන්ම මම මේ පිළිබඳව සම්බන්ධතාවයක් නැහැ.” යැයි ඔහු එහිදී වැඩිදුරටත් පැවසීය. කෙසේ වෙතත් පසුගිය 18 වනදා කෘෂිකර්ම ඇමති මහින්දානන්ද අලුත්ගමගේ පවසා සිටියේ එම නැනෝ යූරියා සම්බන්ධයෙන් කටයුතු කළේ තම අමාත්‍යාංශය නොව ශෂීන්ද්‍ර රාජපක්ෂ රාජ්‍ය ඇමති යටතේ ඇති පොහොර අමාත්‍යාංශයෙන් බවයි.", "URL": "https://lankatruth.com/si/?p=126044", "Category": "පුවත්", "Parent URL": null}