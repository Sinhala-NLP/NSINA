{"Source": "Lankatruth", "Timestamp": "January 26, 2022", "Headline": "විදුලියට ඉන්ධන තියෙන්නේ අදට පමණයි – ලං.වි.ම.", "News Content": "විදුලිය උත්පාදනය සඳහා ප්‍රමාණවත් ඩීසල් හා දැවි තෙල් තොග ඇත්තේ අද (26) දිනයට පමණක් බව ලංකා විදුලි බල මණ්ඩලය පවසයි. කැලණිතිස්ස බලාගාර සංකීරණයට විදුලිය උත්පාදනය සඳහා ලබාදුන් ඩීසල් තොග අද අවසන් වන බව ලංකා විදුලි බල මණ්ඩලයේ මාධ්‍ය ප්‍රකාශක ඇන්ඩෲ නවමුනි සඳහන් කරයි. එමෙන්ම සපුගස්කන්ද හා කොළඹ වරායේ පාවෙන බලාගාරය සඳහා දැවි තෙල් ප්‍රමාණවත් වන්නේද අද දිනයට පමණක් බවද ඔහු අනාවරණය කරයි. මේ සම්බන්ධයෙන් ලංකා ඛනිජ තෙල් නීතිගත සංස්ථාව දැනුවත් කර ඇති බවත් ඇණවුම් කළ ඩීසල් හා දැවි තෙල් අද දිනයේ නොලැබුණහොත් විදුලිය කප්පාදුවකට යාමට සිදුවන බවත් ඔහු පවසයි.", "URL": "https://lankatruth.com/si/?p=128140", "Category": "පුවත්", "Parent URL": null}