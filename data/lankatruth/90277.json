{"Source": "Lankatruth", "Timestamp": "February 27, 2020", "Headline": "ගුරුවරු අකුරට වැඩ – A/L සිසුන් අන්තර්ජාලයෙන් ලියාපදිංචිකිරීමෙන් ගුරුවරු ඉවත්වෙති", "News Content": "මෙවර අධ්‍යයන පොදු සහතික පත්‍ර උසස් පෙළ විභාගයට පෙනීසිටින සිසුන් අන්තර්ජාලය හරහා ලියාපදිංචි කිරීමේ කටයුතුවලින් ගුරුවරු අද (27) සිට ඉවත් වී තිබේ. මෙම පියවර ගෙන ඇත්තේ ඉගැන්වීම් කටයුතු හැර සියලු බාහිර කටයුතුවලින් ඉවත්වී අකුරට වැඩ කිරීමේ වෘත්තීය සමිති ක්‍රියාමාර්ගයට අවතීර්ණය වීමට ගුරු හා විදුහල්පති වෘත්තීය සමිති ගෙන ඇති තීරණය අනුව ය. විභාග සඳහා සිසුන් ලියාපදිංචි කිරීම විභාග දෙපාර්තමේන්තුව විසින් සිදු කළ යුතු රාජකාරියකි. එහෙත් මේ වනවිට විභාග දෙපාර්තමේන්තුවේ රාජකාරිමය කටයුතුද ගුරුවරු වෙත පැටවී තිබේ. එසේම කිසිම රාජ්‍ය උත්සවයක්, තූර්යවාදක කණ්ඩායම් සදහා සිසුන් ඉදිරිපත් කිරීමට ගුරුවරුන් සහභාගී නොවන බවත් වෘත්තීය සමිති සඳහන් කරති. මෙම ගැටලු සඳහා කඩිනමින් විසඳුම් ලබා නොදෙන්නේනම් මාර්තු 16 වනදා සිට 20 වනදා තෙක් දින 5ක වැඩ වර්ජනයක නිරත වන්නේ යැයිද එම වෘත්තීය සමති නියෝජිතයෝ සඳහන් කරති.", "URL": "https://lankatruth.com/si/?p=90277", "Category": "පුවත්", "Parent URL": null}