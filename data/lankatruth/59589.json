{"Source": "Lankatruth", "Timestamp": "September 19, 2018", "Headline": "රෝහිතටත් රට යන්න තාවකාලිකව අවසර", "News Content": "රුපියල් මිලියන හතළිහකට අධික වත්කම් නීති විරෝධී ලෙස උපයා ගැනීම සම්බන්ධයෙන් චෝදනා එල්ල වී සිටින හිටපු අමාත්‍ය රෝහිත අබේගුණවර්ධන මහතාට විදේශගත වීම වළක්වාලමින් පනවා තිබෙන තහනම් නියෝගය තාවකාලිකව ලිහිල් කිරීමට කොළඹ මහාධිකරණය අද (18) කටයුතු කර තිබේ. මෝසමක් මාර්ගයෙන් අද (19) කොළඹ මහාධිකරණ විනිසුරු සම්පත් විජේරත්න මහතා ඉදිරියේ කරුණු දැක්වූ රෝහිත අබේගුණවර්ධන මන්ත්‍රීවරයාගේ නීතිඥවරයා නෝර්වීජියානු පාලන ක්‍රමය පිළිබඳව පැවැත්වෙන වැඩමුළුවකට සහභාගි වීම සඳහා තම සේවාදායකයාට නෝර්වේ රාජ්‍යය සංචාරය කිරීමට අවශ්‍ය ඇති බවයි. එමෙන්ම ඔහුට පෞද්ගලික සංචාරයක් සඳහා ඉතාලියට යාමටද අවශ්‍යව ඇති බව සඳහන් කළ විත්තියේ නීතිඥවරයා ඒ අනුව සැප්තැම්බර් මස 30 වනදා සිට ඔක්තෝම්බර් මස 16 වනදා දක්වා දක්වා කාලසීමාව තුළ තම සේවාදායකයාට පනවා තිබෙන විදේශ ගමන් තහනම තාවකාලිකව ඉවත් කරන්නැයි ඉල්ලා ඇත. එම ඉල්ලීම පිළිගත් මහාධිකරණ විනිසුරු සම්පත් විජයරත්න මහතා රෝහිත අබේගුණවර්ධන මහතාගේ විදේශ ගමන් බලපත්‍රය රුපියල් ලක්ෂ 10ක පුද්ගලික ඇපයක් මත මුදාහැරීම නියම කළ අතර අදාළ කාලසීමාව සඳහා දැනට පනවා තිබෙන විදෙස් ගමන් තහනම ලිහිල් කිරීමටද කටයුතු කර තිබේ. 2004 වසර සහ 2006 වසර අතර කාලසීමාව තුළ අමාත්‍යවරයකු ලෙස කටයුතු කරමින් සිය නීත්‍යනුකූල ආදායම ඉක්මවා රුපියල් මිලියන 41.2ක මුදලක් අයථා ලෙස උපයා ගැනීම තුළින් අල්ලස් පනත යටතේ වරදක් සිදු කිරීමේ චෝදනා, අල්ලස් හෝ දූෂණ චෝදනා විමර්ශන කොමිසම විසින් රොහිත අබේගුණවර්ධන හිටු ඇමතිවරයාට එරෙහිව නඩු පවරා තිබේ.", "URL": "https://lankatruth.com/si/?p=59589", "Category": "පුවත්", "Parent URL": null}