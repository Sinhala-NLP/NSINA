{"Source": "Lankatruth", "Timestamp": "February 25, 2019", "Headline": "ඉල්ලීම් දිනා ගැනීමට ගුරු – විදුහල්පති සටන ශක්තිමත් කරනවා", "News Content": "වසර 22 ක් තිස්සේ ගුරු විදුහල්පතිවරුන් පීඩා විඳිමින් සිටින බී.සී. පෙරේරා වැටුප් කොමිසමේ සාපයෙන් මුදවා ගැනීම සඳහා ආරම්භ කර ඇති අරගලය ජයග‍්‍රහණයෙන්‌ ‌තොරව අවසන් නොකරන බව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසයි. ලංකා ගුරුසේවා සංගමය හා විදුහල්පති සේවා සංගමය ඒකාබද්ධව අද (25) කොළඹ දී පැවැත්වූ මාධ්‍ය හමුවක් අමතමින් මහින්ද ජයසිංහ මේ බව පැවසීය. ගුරු භවතුන් සහ විදුහල්පතිවරුන් මුහුණ දී ඇති දැවැන්ත වැටුප් විෂමතාවය ඇතුලු ප‍්‍රධාන ඉල්ලීම් 6 ක් ඉල්ලා ආරම්භ කර ඇති වෘත්තීය ක‍්‍රියාමාර්ගවල තවත් දිගුවක් ලෙස හෙට(26) දින යාපනයේදීත් 28 වැනිදා ඉසුරුපාය අධ්‍යාපන අමාත්‍යාංශය ඉදිරිපිටදීත් විරෝධතා පැවැත්වීමට නියමිත බව මහින්ද ජයසිංහ මහතා මෙහිදී වැඩිදුරටත් පැවසීය. විෂමතා ඉවත්කර වැටුප් වැඩිකර ගැනීමටත්, කොල්ල කෑ මාස 30 ක වැටුප් වහා ගෙවන ලෙසත්, සිසු විනය රකින ගුරුවරුන් ආරක්‍ෂා කරගැනීමටත්, ඉගැන්වීමට බාධාකරන පරවැඩ ඉවත්කර ගැනීමටත්, අහිමි කළ විශ‍්‍රාම වැටුප යළි ලබාදෙන ලෙසත් හා අධ්‍යාපනයට 6% ක් වෙන් කර ගැනීම යන ඉල්ලීම් ඉල්ලා මෙම ක‍්‍රියාමාර්ග අරඹා ඇති බවත් මහින්ද ජයසිංහ මහතා පැවසීය. මාධ්‍ය හමුවේ අදහස් දක්වමින් මහින්ද ජයසිංහ මහතා සඳහන් කර සිටියේ ගුරු හා විදුහල්පති සේවයේ යෙදී සිටින ගුරුවරයෙකුගේ දෛනික වැටුපෙන් සාරියක් හෝ මිලට ගැනීමට ප්‍රමාණවත් නොවන බවයි. එසේම සේවය වෙනුවෙන් ගෙවිය යුතු හිඟ වැටුප් ගෙවීම වසර ගණනක් පුරා පැහැර හැර ඇතිබවත් බී.සී. පෙරේරා වැටුප් කොමිෂන් සභා වාර්තාවේ සඳහන් පරිදි ගුරු හා විදුහල්පති සේවයේ වැටුප් තල පසුව දැනුම්දෙන බවට සිදුකර ඇති පොරොන්දුව වසර 22ක් යනතුරු ද ඉටුවී නොමැති බව ඒ මහතා පැවසීය. විවිධ පෞද්ගලික උවමනාවන් උදෙසා ගුරුවරුන්ට සිදුකර බලපෑම් වහා නතර කරන ලෙසත් දරුවන්ගේ විනය ගොඩනගන ගුරුවරුන් සිරගත කිරීම නතර කරන ලෙසත් රජයට බලකර සිටින බවද ඒ මහතා පැසීය. එසේම සියළු නවක රාජ්‍ය සේවකයන්ගෙන් කපා හැර ඇති විශ්‍රාම වැටුප් දීමනාව නැවත දිනාගැනීමටත් පාසල් තුළ සිදුකරන මුදල් අයකිරීම් නවතා පොරොන්දු වූ පරිදි දළ ජාතික නිෂ්පාදිතයෙන් 6%ක් අධ්‍යාපනය සඳහා වෙන් කරන ලෙසත් ඉල්ලා මෙම විරෝධතා ව්‍යාපාර දියත් කරන බව මහින්ද ජයසිංහ මහතා පැවසීය. මෙම මාධ්‍ය හමුව සඳහා ලංකා ගුරුසේවා සංගමයේ සභාපති ධම්මික අලහප්පෙරුම, විදුහල්පති සේවා සංගමයේ සභාපති සුනිල් ප්‍රේමතිලක, විදුහල්පති සේවා සංගමයේ ලේකම් ලාල් චන්‍ද්‍ර යන මහත්වරු ද සහභාගී විය.", "URL": "https://lankatruth.com/si/?p=69009", "Category": "පුවත්", "Parent URL": null}