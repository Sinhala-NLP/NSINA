{"Source": "Lankatruth", "Timestamp": "May 4, 2022", "Headline": "මම සුබේරිට ගෙව්ව තමයි… ඒත් අනුරට නඩු දානවා… කබ්රාල් කියයි", "News Content": "මුදල් විශුද්ධිකරණය යටතේ මේ වනවිට වැරදිකරුවෙකු වී සිටින, හිටපු CIA නියෝජිත ඉමාද් සුබේරි නැමැත්තාට අමෙරිකානු ඩොලර් මිලියන 6.5ක මුදලක් 2014 වසරේදී තමන් විසින් ගෙවනු ලැබුවේ තනි පුද්ගලයෙකුගේ අභිමතය අනුව නොවන බවත් එම ගෙවීම් අතර සුබේරි සහ ඔහු විසින් නියෝජනය කරන ලද සමාගම් අමෙරිකානු එක්සත් ජනපදයේ සිදු කළ විවිධ ප්‍රවර්ධන වැඩසටහන් වෙනුවෙන් එවකට රජය සිදු කළ ගෙවීම්ද අඩංගු බවත් ‘රට වනසපු හොරු වළල්ල තොග පිටින් හෙළිදරව්ව’ මාධ්‍ය හමුවේදී අනුර දිසානායක තමන් සම්බන්ධයෙන් සිදු කළ හෙළිදරව්වට එහෙරිව නීතිමය ක්‍රියාමාර්ග ගන්නා බවත් හිටපු මහ බැංකු අධිපති අජිත් නිවාඩ් කබ්රාල් නිවේදනයක් නිකුත් කරමින් පවසයි. හිටපු මහ බැංකු අධිපති අජිත් නිවාඩ් කබ්රාල් පවසන්නේ, නිසි අනුමැතියකින් තොරව එක්සත් ජනපද CIA නියෝජිතයෙකු වන ඉමාද් සුබේරි තැනැත්තාට අමෙරිකානු ඩොලර් මිලියන 6.5ක මුදලක් 2014 වසරේදී තමන් විසින් ගෙවනු ලැබ ඇති බවට ජනතා විමුක්ති පෙරමුණේ නායක අනුර දිසානායක අදාළ මාධ්‍ය හමුවේදී හෙළි කළ තොරතුරු අසත්‍ය බවය. රජයේ බැංකුකරු ලෙස 2014 වසරේදී මහ බැංකුව කර ඇති ගෙවීම් රජයේ ලිඛිත සහ නිල උපදෙස් මත සිදු කර ඇති අතර ඒවා තනි පුද්ගලයෙකුගේ අභිමතය අනුව සිදුකර නොමැති බව ඔහු එහි සඳහන් කර තිබේ. එම ගෙවීම් අතර සුබේරි සහ ඔහු විසින් නියෝජනය කරන ලද සමාගම් අමෙරිකානු එක්සත් ජනපදයේ සිදු කළ විවිධ ප්‍රවර්ධන වැඩසටහන් වෙනුවෙන් එවකට රජය සිදු කළ ගෙවීම්ද අඩංගු බව කබ්රාල් මහතා පෙන්වා දී ඇත. ඔහු සඳහන් කරන්නේ, ඒ සම්බන්ධයෙන් රජය විසින් ලබා දී දෙනු ලැබ ඇති ලිඛිත සහ නිල උපදෙස් සහ අදාළ රජයේ බලධාරීන්ගේ අනුමැතිය මත එම ගෙවීම් සිදු කර ඇති අතර මහ බැංකුවේ ගෙවීම් සහ ක්‍රියා පටිපාටි අනුගමනය කොට කර ඇති බවය. එබැවින්, රජය වෙනුවෙන් ඇමරිකානු ඩොලර් මිලියන 6.5ක ගෙවීම් සුබේරි සහ අදාළ සමාගම් වෙත සිදු කිරීමේදී කිසිදු පරිපාටිමය හෝ වෙනත් නීති හෝ රීති උල්ලංඝණය කිරීමක් මහ බැංකුව සිදු කර නොමැති බව තහවුරු කළ හැකි බව ඔහු සිය නිවේදනය මගින් පෙන්වා දී තිබේ. එසේ වුවද තමන් විසින් පුද්ගලිකව මෙම ගෙවීම් වංචනික ලෙස සිදු කරන ලද බවටද එමගින් රටට පාඩුවක් සිදු කර ඇති බවටද චෝදනා කරන දේශපාලන අරමුණු සහිත ඇතැම් කණ්ඩායම් සිටින බව දැනට නිරීක්ෂණය වී ඇතැයි කබ්රාල් මහතා සිය නිවේදනයේ සඳහන් කර ඇත. ඔහු වැඩිදුරටත් සිය නිවේදනයේ සඳහන් කර ඇත්තේ, තමන් එම චෝදනා තරයේ ප්‍රතික්‍ෂේප කරන අතර අදාළ හෙළිදරව්ව සිදු කළ පිරිසේ ක්‍රියාවලට එරෙහිව සුදුසු අවස්ථාවක නීතිමය ප්‍රතිචාර දක්වන බවත් එම ‘නින්දිත ක්‍රියාවල’ යෙදෙන්නන් ඒවාට වගවීමකට ලක් කර ඔවුන්ට එරෙහිව නීතිමය පියවර ගන්නා බවත් ය. රටේ ප්‍රබල දේශපාලනඥයාගේ සිට ප්‍රාදේශීය සභා මන්ත්‍රී දක්වා සිදුකළ බරපතළ වංචා දූෂණ සහිත ලිපි ලේඛන හෙවත් “ෆයිල්” රටට හෙළිදරව් කරනු ලැබීමේ මාධ්‍ය හමුව ඊයේ ‍(03) ජනතා විමුක්ති පෙරමුණේ නායක අනුර දිසානායකගේ ප්‍රධානත්වයෙන් ශ්‍රී ලංකා පදනම් ආයතනයේදී පැවැත්විණි.", "URL": "https://lankatruth.com/si/?p=133442", "Category": "පුවත්", "Parent URL": null}