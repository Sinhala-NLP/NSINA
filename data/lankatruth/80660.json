{"Source": "Lankatruth", "Timestamp": "September 11, 2019", "Headline": "දූෂිත දේශපාලනයට එරෙහි කලාකරුවන් වැඩි පිරිසකගේ සහාය අනුර දිසානායකට", "News Content": "පවතින දූෂිත දේශපාලනයට එරෙහි කලාකරුවන් වැඩි පිරිසකගේ සහාය ජාතික ජන බලවේගයේ අපේක්ෂක අනුර දිසානායක මහතාට ලබා දෙන බව “ජනනියමු කලාකරුවෝ” සංවිධානය පවසයි. ඊයේ (11) බත්තරමුල්ල “අවකාශය” මධ්‍යස්ථානයේ මාධ්‍ය හමුවක් කැඳවමින් ඔවූහු මේ බව පැවසූහ. කලාකරුවන් ලෙස මේ මොහොතේ දෙගිඩියාවකින් තොරව සිටගත හැකි එකම කඳවුර ජාතික ජන බලවේගය බව සබරගමුව විශ්වවිද්‍යාලයේ ජ්‍යෙෂ්ඨ කථිකාචාර්ය, ආචාර්ය හිනිදුම සුනිල් සෙනෙවි මහතා සඳහන් කළේය. ඇතැම් කලාකරුවන් මේ මොහොතේ ගෙන ඇති මග පිළිබඳව කනගාටු වන අතර, ප්‍රගතිශීලී මෙන්ම රටට හිතැති කලාකරුවන් වැඩි පිරිස මේ මොහොතේ ජනනියමු කලාකරුවන් සමග සිටින බවද ඒ මහතා සඳහන් කළේ ය. කලාකරුවන් ලෙස වඩා ශිෂ්ට සම්පන්න දේශපාලන වෙනසක් වෙනුවෙන් මේ මොහොතේදී ගත යුතු මග පිළිබඳ බුද්ධිමත්ව සිතා බලා කටයුතු කිරීමට අවශ්‍ය බවත්, වරදාන වරප්‍රසාද හා තනතුරු වෙනුවෙන් පුද්ගලික ලාභාපේක්ෂාවෙන් කටයුතු නොකරන කලාකරුවන් මේ මොහොතේ ගත යුතු නිවැරදිම මග ජනනියමු කලාකරුවන් සමග එක්වීම බවත් හෙතෙම සඳහන් කළේ ය. ලේඛක ලේඛිකාවන්, රංගන ශිල්පීන් හා ශිල්පිනියන්, ගායක ගායිකාවන්, ඡායාරූප ශිල්පීන්, විත්‍ර ශිල්පීන්. නාට්‍යෙව්දීන්, සිනමාවේදීන් ඇතුළු ක්ෂේත්‍ර 11ක් නියෝජනය වන පරිදි කලාකරුවන්ගේ දායකත්වයෙන් නිර්මාණය වූ ජනනියමු කලාකරුවන්ගේ ගමන්මග මැතිවරණ ක්‍රියාවලියකින් නොනැවතී ඉදිරියට ගමන් ගන්නා කලාකරුවන්ගේ එකතුවක් බවද ඔහු කීය. එළඹෙන 16 වැනිදා බත්තරමුල්ල අපේ ගම පරිශ්‍රයේදී ජනනියමු කලාකරුවන්ගේ පළමු සභාව පැවැත්වීමට සැලසුම් කර ඇති අතර එහිදී ප්‍රසාංගික උළෙලක්ද පැවැත්වීමට නියමිතය. කලාකරුවන් සියලු දෙනාටම එදිනට පැමිණ ජනනියමු කලාකරුවන් සමග එක්වන ලෙසද ඔවූහු ආරාධනා කළහ. මෙම අවස්ථාවට ප්‍රවීන ලේඛක කමල් පෙරේරා, ප්‍රවීණ ලේඛක කීර්ති වැලිසගේ, ගේය පද රචක රවී සිරිවර්ධන, රංගන ශිල්පී ජගත් මනුවර්ණ, රංගන ශිල්පිනී ගංගා සුදුවැලිකන්ද, නාට්‍යවේදී ප්‍රේමරත්න තෙන්නකෝන් යන මහත්ම මහත්මීන් සහභාගී වී සිටියහ.", "URL": "https://lankatruth.com/si/?p=80660", "Category": "පුවත්", "Parent URL": null}