{"Source": "Lankatruth", "Timestamp": "June 8, 2019", "Headline": "පාස්කු ප්‍රහාරය ගැන සොයන පාර්ලිමේන්තු කමිටුවට ජනාධිපතිගේ දැඩි විරෝධය", "News Content": "රාජ්‍ය බුද්ධි නිලධාරීණ් මාධ්‍ය ඉදිරියේ ප්‍රශ්න කිරීම කිසිසේත් අනුමත කළ නොහැකි බව ජනාධිපති මෛත්‍රිපාල සිරිසේන මහතා ඊයේ(07) පස්වරුවේ ජනාධිපති ලේකම් කාර්යාලයේදී කැඳවා තිබූ කැබිනට් මණ්ඩල රැස්වීමේදී ප්‍රකාශ කර තිබේ. පාස්කු ඉරිදා ප්‍රහාරය සම්බන්ධ විමර්ශනයට පත්කළ පාර්ලිමේන්තු විශේෂ තේරීම් කාරක සභාව හමුවේ බුද්ධි නිලධාරීන් ලබාදෙන සාක්ෂි මාධ්‍ය ඉදිරියේ අනාවරණය වීම සම්බන්ධව කැබිනට් මණ්ඩල හමුවේදී සාකච්ඡාවට බදුන් වී ඇති අතර ජනාධිපතිවරයා ඊට දැඩිව විරෝධතාවය පළකර ඇත. අප්‍රේල් 21 වන දා සිදුවීමට අදාළ නඩු 05ක් මේ වන විට ශ්‍රේෂ්ඨාකරණයේ විභාගයට ගැනෙමින් පවතින අතර, එවන් අවස්ථාවක තේරීම් කාරක සභාවත් පත්කර කටයුතු කිරීම, එම ශ්‍රේෂ්ඨාධිකරණ ක්‍රියාවලියට අහිතකර තත්ත්වයක් බව නීතිපතිවරයා තමා වෙත ලිඛිතව දන්වා තිබෙන බවත්, ජනාධිපතිවරයා ලෙස තමා එය කථානායකවරයාට ඉදිරිපත් කර නමුත් , කථානායකවරයා ඒ පිළිබඳ පාර්ලිමේන්තුවේ කිසිදු ප්‍රකාශයක් සිදු නොකිරීම පිළිබඳ තමා කණගාටුවන බව ද ජනාධිපතිවරයා මෙහිදී පවසා ඇත. එසේම අගමැතිවරයා සහ කතානායකවරයා මෙවැනි කාරක සභා පත්කර මාධ්‍යට නිරාවරණයවීමෙන් ජනාධිපතිවරයා වන තමා ද අපහසුතාවයට පත්වන බව ජනාධිපතිවරයා ප්‍රකාශ කර ඇත. කෙසේ වෙතත් අගමැතිවරයා පවසා ඇත්තේ කාරකසභාවේ සාමාජිකයින් පත්කර ඇත්තේ පක්ෂ විපක්ෂ සියළු දෙනාගේම කැමැත්තෙන් බවය. පාර්ලිමේන්තු කාරක සභාවේ ඇතැම් පුද්ගලයින් තමාට විරුද්ධව කටයුතු කරන බවත් තේරීම් කාරක සභාව තහනම් නොකරන්නේ නම් තමා සියලුම රාජ්‍ය උත්සව සහ කැබිනට් හමුවීම් වර්ජනය කරන බවත් ජනාධිපතිවරයා වැඩිදුරටත් පැවසූ බව වාර්තා වේ.", "URL": "https://lankatruth.com/si/?p=75345", "Category": "පුවත්", "Parent URL": null}