{"Source": "Lankatruth", "Timestamp": "July 3, 2021", "Headline": "ජනාධිපති ආයෙත් අනාගනියි…", "News Content": "කාබණික පොහොර ආනයනය කිරීම සඳහා වැයවන රුපියල් මිලියන 80,000ක මුදල ගොවි ජනතාව අතර බෙදා දෙන බව ජනාධිපති පසුගිය  පළවෙනිදා ප්‍රකාශ කරන විට මෙරට කෘෂිකාර්මික අපනයන ආදායමෙන් රුපියල් මිලියන හාරලක්ෂ හැත්තෑ දෙදහක් (රු. මි. 472,000) පමණ වූ විදේශ විනිමය අහිමිවීම සම්බන්ධයෙන් කිසිවක් ප්‍රකාශ කර නොමැත. ජනාධිපතිවරයා වී සහ එළවළු ගොවියන් සම්බන්ධයෙන් පමණක් අවධානය යොමු කර තේ, රබර්, පොල්, කුළු බඩු සහ අනිකුත් සුළු අපනය බෝග සම්බන්ධයෙන් කිසිදු අවධානයක් යොමු කර නැත. ආණ්ඩුවේ වත්මන් හදිසි පොහොර තහනම නිසා මෙම අපනයන බෝගවල අස්වැන්න විශාල වශයෙන් පහත වැටෙනු ඇති බවට ක්ෂේත්‍රයේ ප්‍රවීනයෝ අනතුරු ඇඟවීම් කර තිබේ. ඒ අනුව රුපියල් මිලියන 472,000ක් පමණ වූ කෘෂි අපනයන ආදායම පවතින තත්වය යටතේ විශාල වශයෙන් බිඳවැටෙනු ඇතැයි අනතුරු ඇඟවේ. මේ වනවිට රට තුළ අතිශය බරපතල විදේශ විනිමය අර්බුදයක් පැනනැගී තිබේ. එහෙත් පසුගිය වසරේ සහ මෙම වසරේදී ගෝලීය කොවිඩ් වසංගත තත්වය හමුවේ පවා මේ දක්වා ලැබුණු මෙරට කෘෂිකාර්මික අපනයන ආදායම බිඳවැටෙනු ඇත. මෙම වසරේ ජනවාරි සිට අප්‍රේල් දක්වා කාලය තුළ ඩොලර් මිලියන 829.4ක් උපයාගෙන ඇත. එනම් රුපියල් මිලියන එක්ලක්ෂ හැටහත්දහස් පන්සියයකි (රු.මි167,500). පසුගිය වසරේදී කෘෂිකාර්මික අපනයනවලින් ඩොලර් මිලියන 2336.2ක් උපයාගෙන තිබිණි. එය රුපියල් මිලියන 472,000ක් පමණ වේ. රසායනික පොහොර ආනයනය සඳහා වැය වෙන්නේ යැයි ආණ්ඩුව සඳහන් කරන රුපියල් මිලියන 80,000ක මුදල ජනාධිපතිවරයා ප්‍රකාශ කරන ආකාරයටම ගොවියන් අතරේ බෙදා දුන්නද රටට අහිමිවන විදේශ විනිමය ඉපයීම් ඩොලර් මිලියන 2336.2ක් (රුපියල් මිලියන 472,000) පමණ වූ මුදල පියවා ගන්නේ කෙසේදැයි කිසිදු සඳහනක් කර නොමැත.", "URL": "https://lankatruth.com/si/?p=118936", "Category": "ආර්ථික පුවත්", "Parent URL": null}