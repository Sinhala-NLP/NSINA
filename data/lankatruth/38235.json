{"Source": "Lankatruth", "Timestamp": "July 24, 2017", "Headline": "ඇලෝසියස් රැ. ලක්ෂ 1650කට මිලදී ගත් නිවස රවී කරුණානායකට පරිත්‍යාග කරලා VIDEO", "News Content": "පර්පචුවල් ට්‍රෙෂරීස් සමාගමේ හිමිකරු වන අර්ජුන් ඇලෝෂියස් විසින් රුපියල් ලක්ෂ 116ක් ගෙවමින් කොළඹට ආසන්න ප‍්‍රදේශයක අතිසුඛෝපභෝගී මහල් නිවසක් කුලී පදනම මත ලබාගෙ එය ආණ්ඩුවේ ප්‍රබල ඇමතිවරයෙකු වන එවකට මුදල් අමාත්‍ය රවී කරුණානායක මහතාට ලබා දී ඇති බව බැඳුම්කර කොමිසමේදී අද (24) අනාවරණය වී තිබේ. ඒ, අදාළ මහල් නිවසේ හිමිකාරීත්වය දැරූ දේපළ වෙළදාම් සමාගමේ අධ්‍යක්ෂවරියක් බැඳුම්කර ගනුදෙනුව පිළිබඳ විමර්ශනය කරන ජනාධිපති කොමිසම හමුවේ ලබා දුන් සාක්ෂියකිණි. ඇයගේ සාක්ෂිය අනුව අදාළ දේපළ වෙළඳාම් සමාගමට මුදල් ලබාදී ඇත්තේ අර්ජුන් ඇලෝසියස් හිමිකාරීත්වය දැරූ පර්පචුවල් කැපිටල් හෝල්ඩින්ග් සමාගම විසිනි. කුලී ගිවිසුම අවසන් වීමෙන් පසු අදාළ නිවස තමන්ට යළි භාර දෙන ලෙස හෝ මිලදී ගන්නා ලෙස එම දේපළ වෙළඳාම් සමාගමේ අධ්‍යක්ෂවරිය අර්ජුන් ඇලෝසියස්ට දැනුම්දී ඇත. එ් අනුව රුපියල් ලක්ෂ 1650කට අර්ජුන් ඇලෝසියස් විසින් අදාළ නිවස මිලදී ගෙන රවී කරුණානායක ඇමතිවරයාටම ලබාදී ඇති බව ඇය වැඩිදුරටත් අනාවරණ කර තිබේ. බැඳුම්කර වංචාව සම්බන්දයෙන් සිදු කළ කෝප් කමිටු විමර්ශනයේ අවසාන වාර්තාව සැකසෙමින් තිබූ දින කිහිපයේ එක්සත් ජාතික පක්ෂ ඇමතිවරු අර්ජුන් ඇලෝසියස් විසින් මුදල් ගෙවා ලබා දී තිබෙන අති සුඛෝපභෝගීනිවසකදී නිතර නිතර මුණගැහෙන බවට මාධ්‍ය වාර්තා පල වූ අතර පසුව එය ඉම්පීරියල් ඔපරේෂන් යනුවෙන්ද ප්‍රසිද්ධියට පත්ව තිබිණි. කෙසේ නමුත් ඒ දිනව කොප් කමිටුවේ සාමාජික එජාප මන්ත්‍රීවරු ඇමතිවරු සඳහන් කර සිටියේ එය ඔවුන්ට එල්ල කරන මඩ ප්‍රහාරයක් බවයි. කෙසේ නමුත් උක්ත සාක්ෂි අනුව එවැනි මෙහෙයුමක් ක්‍රියාත්මක වී ඇතිබව මේ වනවිට තහවුරු වී තිබේ.", "URL": "https://lankatruth.com/si/?p=38235", "Category": "පුවත්", "Parent URL": null}