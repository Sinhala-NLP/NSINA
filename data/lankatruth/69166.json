{"Source": "Lankatruth", "Timestamp": "February 27, 2019", "Headline": "ජයතිලක ද සිල්වා මහතා අභාවප්‍රාප්ත වෙයි", "News Content": "ප්‍රවීන ලේඛකයෙකු, ගත්කතුවරයෙකු, පරිවර්ථකයෙකු සහ වමේ දේශපාලන ක්‍රියාකාරිකයෙකු මෙන්ම සිවිල් ක්‍රියාකාරිකයෙකු වූ ජයතිලක ද සිල්වා මහතා ඊයේ (26) අභාවප්‍රාත්ත විය. 1938 අම්බලන්ගොඩදී උපත ලැබූ ජයතිලක ද සිල්වා මහතා කොළඹ විශ්වවිද්‍යාලයේ අධ්‍යාපනය හැදෑරීමෙන් පසු ගුරු වෘත්තියට එක්වී ඇති අතර දෙණියාය මධ්‍ය මහා විද්‍යාලයේ විදුහල්පති ධුරයද හොබවා ඇත. විශ්වවිද්‍යාල ශිෂ්‍යයෙක්ව සිටියදීම මාක්ස්වාදී කෘති හැදෑරීමට පෙළඹුණු ඒ මහතා කොමියුන්සිට් පක්ෂයේ ප්‍රබල ක්‍රියාකාරී සමාජිකයෙක් වූ අතර දක්ෂ ලේඛකයෙක්ද විය. බී.ඒ. සිරිවර්ධන යුගයේ ශ්‍රී ලංකා කොමියුනිස්ට් පක්ෂයේ ඇත්ත පුවත් පතින් සිය ජනමාධ්‍ය ජීවිතය ආරම්භ කළ ඔහු පසුව ඉංග්‍රීසි මාධ්‍යයෙන් සිය මාධ්‍ය හැසිරවීය. ලේක් හවුස් ආයතනයේ ඩේලි නිව්ස් පුවත්පතේ සමකතුවරයෙක් ලෙසද පසුව ඩේල් නිව්ස් පුවත් පතේ මෙන්ම සන්ඩේ ඔබ්සවර් පුවත්පතේ කතුවරයා ලෙසද කටයුතු කළ ජයතිලක ද සිල්වා මහතා 1981දී කොමියුනිස්ට් පක්ෂයෙන් ඉවත්වී ‘සමාජවාදී ජනතා ව්‍යාපාරය’ පිහිටුවීමේ පුරෝගාමියෙක්ද විය. කාල් මාක්ස්ගේ දාස් කැපිටාල් කෘතිය ‘ප්‍රාග්ධනය’ නමින් සිංහලයට පරිවර්ථනය කිරීමද ජයතිලක ද සිල්වා මහතා අතින් සිදුවූ සුවිශේෂ පරිවර්ථන කාර්යයක් බව බොහෝ දෙනෙක් අවිවාදයෙන් පිළිගනිති. එහි වෙළුම් තුනම ඔහු විසින් පරිවර්තනය කර තිබේ.", "URL": "https://lankatruth.com/si/?p=69166", "Category": "පුවත්", "Parent URL": null}