{"Source": "Lankatruth", "Timestamp": "September 13, 2012", "Headline": "කටුවන ඝාතකයන් තවමත් නිදැල්ලේ – ටිල්වින් සිල්වා", "News Content": "පසුගියදා කටුවනදී පැවති ජනතා විමුක්ති පෙරමුණේ ජනහමුවකට කඩාවැදී වෙඩිතබා දෙදෙනෙකු ඝාතනය කළ මැරපිරිස නිදැල්ලේ පසුවන බවත් එය ඉතා බරපතල තත්වයක් බවත් ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. ඔහු මේ බව පැවසූවේ එම ඝාතනයට අදාළ නඩුව වලස්මුල්ල මහේස්ත්‍රාත් අධිකරණයේ විමසීමෙන් අනතුරුව මාධ්‍යවේදීන් අමතමිණි. එහිදී ඒ මහතා වැඩිදුරටත් පැවසූවේ “මේක ඉතාම බරපතල සිද්ධියක්. මෙම ඝාතකයන් අත්අඩංගුවට නොගෙන ඝාතන සිදුවූ මොහොතේ සිටම ආණ්ඩුව එම සිදුවීම මගහරින තත්වයකින් වැඩකරමින් සිටියා. ප්‍රකාශ නිකුත් කරමින් සිටියා. නමුත් ජනතා විමුක්ති පෙරමුණේ මැදිහත්වීම නිසා ඔවුන්ට මෙය මගහැර යාමට හැකි වූයේ නැහැ. මෙම ඝාතනයට පුද්ගලයින් දසදෙනෙකු සම්බන්ධවෙලා තියෙනවා. නමුත් අත්අඩංගුවට අරගෙන තියෙන්නෙ තුන්දෙනයි. ඉතිරි අය තවමත් නිදැල්ලේ ඉන්නේ. මේක මේ නඩුව‍ට ඉතාම අහිතකර තත්වයක්. ඉතුරු අය අත්අඩංගුවට ගන්න අපි ආණ්ඩුවට බල කරනවා” යනුවෙනි. රක්ෂිත බන්ධනාගාරගතව සිටින ජූලම්පිටියේ අමරේ ඇතුළු පිරිස ලබන 27වනදා තෙක් නැවතත් රක්ෂිත බන්ධනාගාර ගකළ අතර එදිනට මෙම නඩුව නැවත කැඳවේ.", "URL": "https://lankatruth.com/si/?p=4119", "Category": "පුවත්", "Parent URL": null}