{"Source": "Lankatruth", "Timestamp": "November 8, 2019", "Headline": "අධිකරණයට අපහාස කළ බවට ඥානසාර හිමි ඇතුළු තිදෙනෙකුට එරෙහි පෙත්සමක් කැඳවීම දින දෙයි", "News Content": "අධිකරණයට අපහාසකළ බවට චෝදනා කරමින් ගලගොඩඅත්තේ ඥානසාර හිමි ඇතුළු තිදෙනෙකුට එරෙහිව ගොනුකර තිබෙන පෙත්සම අද(08) අභියාචනාධිකරණය හමුවේ කැඳවා තිබූ අතර එය ලබන පෙබරවාරි 17 වැනිදා විභාගයට ගැනීමට දින නියම කර කෙරිණි. මෙම පෙත්සමේ වගඋත්තරකරුවන් ලෙස පූජ්‍ය ගලගොඩඅත්තේ ඥානසාර හිමි, මුලතිව් ප්‍රදේශය භාර ජ්‍යෙෂ්ඨ පොලිස් අධිකාරීවරයා සහ මුලතිව් මූලස්ථාන පොලිස් පරීක්ෂකවරයා නම්කර ඇති අතර ඔවුන් අද අධිකරණය හමුවේ පෙනී සිට ඇත. ඒ අනුව පෙත්සම විභාගයට ගැනීම පෙබරවාරි මස 17 වැනිදා සිදුකිරීමට නියෝග කෙරුණු අතර එදිනට නීතිපතිවරයාට ද අධිකරණය හමුවේ පෙනී සිටින ලෙස නොතීසි නිකුත් කරන්නැයි අභියාචනාධිකරණය නියෝග කර ඇත. ගුරුකන්ද රජමහා විහාරයේ විහාරාධිපති හිමියන්ගේ ආදාහන උත්සවය විහාර භූමිය තුළ සිදු නොකරන ලෙස මුලතිව් අතිරේක මහේස්ත්‍රාත්වරයා නිකුත්කර තිබූ අධිකරණ නියෝගය උල්ලංඝනය කරමින් කටයුතු කිරීම හරහා අධිකරණයට අපහාසයක් සිදුකර ඇතැයි මුලතිව් දිස්ත්‍රික් පාර්ලිමේන්තු මන්ත්‍රී ශාන්තිනී ශ්‍රී ස්කන්ධරාජා මහත්මිය මෙම පෙත්සම ගොනුකර ඇත.", "URL": "https://lankatruth.com/si/?p=85090", "Category": "පුවත්", "Parent URL": null}