{"Source": "Lankatruth", "Timestamp": "March 30, 2021", "Headline": "කියුබානු ආර්ථිකය අර්බුධයක? යැංකි සම්බාධක වලට එරෙහිව ජනතාව විදි බසී !", "News Content": "චීනය පරමාදර්ශය කරගනිමින් කියුබාවත් ලිබරල් ආර්ථික ක්‍රමවේදයකට ගමන් කරයිද ? මෙම ප්‍රශ්ණය යුරෝපයේ ධනපති පුවත්පත් මේ දිනවල නිතර අසන ප්‍රශ්ණයක් බවට පත්ව ඇත. කොරෝනා වසංගතය නිසා සංචාරක කර්මාන්තය හා අනෙකුත් ජාතික නිෂ්පාදන ඇද වැටීම නිසා බටහිර පුවත්පත් පවසනුයේ කියුබානු ආර්ථිකයේ 1993 වසරේදී සිදුවූ ආර්ථික අවපාතය මෙන් 2021දීද 11%PIBක කඩාවැටීමක් සිදු වී ඇති බවයි. එහෙත් 1960 සිට පනවනු ලැබ ඇති ඇමරිකානු ආර්ථික සම්බාධක සම්බන්ධයෙන් හෝ ට්‍රම්ප් තමාගේ ධූර කාලය අවසන් වීමට පෙර නැවත පනවනු ලැබූ ආර්ථික සම්බාධක ගැන මුනිවත රකිනුයේද ඇමරිකන් ප්‍රජාතන්ත්‍රවාදය හා මානව අයිතිවාසිකම් වෙනුවෙන් පෙනීසිටින මේ අයම වේ. බටහිර මාධ්‍යයන් විසින් මතුකරන 1993 වර්ෂය යනු සෝවියට් සංගමය බිඳවැටීමෙන් පසුව තම ආර්ථිකයෙන් 78%ක් කඩා වැටී කැස්ත්‍රෝ විසින් විශේෂ කාල පරිච්ඡේදයක් ප්‍රකාශයට පත්කරමින් සමාජවාදය නැත්නම් මරණය තෝරාගත් අවධියක් විය. එම යුගය හා සැසදීමේදී අද යුගයේ කියුබාවට එවැනි විශාල අර්බුදයකට පත්වීමට ඇති ඉඩකඩ පවතිනුයේ ඉතාමත් අඩු අගයකි. චීනය හා රුසියාව ආර්ථික හා යුධ පෙරමුණකට පැමිණීම හා ඉදිරියේදී බොහෝ දකුණු ඇමරිකානු රටවල් රාශියක් තුල වමේ හා අධිරාජ්‍ය විරෝධී ප්‍රගතිශීලි රජයන් බිහිවීමට ඇති අවකාශය ඉහලයාම තුල කියුබාවේ සමාජවාදය වෙන කවරදාටත් වඩා සුරක්ෂිත වී ඇති බව බටහිර වමේ නායකයින්ගේ මතයයි. කෙසේ වෙතත් කියුබාවේ ආර්ථිකය යම් පසුබෑමකට ලක් වීමට අනෙක් ආසන්න හේතුව වී ඇත්තේ මේ වසරේ සිට කියුබානු රජය විසින් 1994 සිට මේ දක්වා සංචාරක කර්මාන්තයේ පහසුව සඳහා ඩොලරයට සමානව දේශීයව යොදාගත් පෙසෝ CUC මුල්‍ය ඒකකය අවසන් කර එය එක් මුල්‍ය ඒකකයක් (CUP) ඩොලර් මාරු කිරීම සඳහා යොදා ගැනීම නිසාවෙනි. මෙම නව මුදල් ක්‍රමවේදය නිසා යම් ව්‍යාකුල තත්වයන් කියුබානු ආර්ථිකය තුල ඇති කරන බව කියුබානු රජය විසින්ද පිළිගෙන ඇත. මෙම මූල්‍ය ඒකකයේ සිදු කල වෙනස්වීම් මත කියුබාවේ මාසික වැටුප 525%කින් ඉහල ගොස් ඇත. මෙමගින් විදේශීය ආයෝජකයින් හට ඩොලර් උපයෝගී කර ගනිමින් තම ආයෝජනයන් කියුබානු වෙළඳපල තුළ කාර්යක්‍ෂම කරගැනීමට පහසු කරලනු ලබයි. ඒ අනුව සෞඛ්‍යය, සංචාරක, ගමනාගමනය, මාධ්‍ය හා අධ්‍යාපනය තුලද පුද්ගලික ආයෝජනයන් දිරිමත් කර ඇත. මෙම කේෂ්ත්‍රයන් තුල මේවනවිටත් කියුබානු ජනගහනයෙන් 13% තම සේවා දායකත්වය ලබාදේ. සෞඛ්‍යය හේතුන් මත සංචාරකයන් ලෙස පැමිණෙන විදේශිකයින් ආකර්ෂණය කර ගැනීමට රජය මෙයින් අපේක්ෂා කරයි. විශේෂයෙන්ම කියුබානු සෞඛ්‍යය සේවය විසින් මේ වනවිට කොරෝනා වසංගතයට එරෙහිව එන්නත් 4ක් හඳුන්වා දී ඇත. බහු ජාතික සමාගම් විසින් හඳුන්වා දී තිබෙන එන්නත් පිළිබඳව විශ්වාශය බිඳ වැටීම තුල හා කොරෝනා වසංගත කාලය තුල දී කියුබානු වෛද්‍යවරුන් විසින් පෙන්වූ දක්ෂතාවයන් හේතුවෙන් යුරෝපීය ප්‍රජාව එන්නත් ලබා ගැනීමට කියුබාව වෙත යෑමේ ප්‍රවණතාවයද ඉහල ගොස් ඇත. කොරෝනා වසංගතය හා ඇමරිකන් සම්බාධක හේතුවෙන් කියුබන් ආර්ථිකයට හා අනෙකුත් කේෂ්ත්‍ර වල සිදුවී ඇති පසුබෑම නිසා එම අසාධාරණ බාධක ඉවත්කරන ලෙස ඇමරිකාවට බලකරමින් කියුබානු ජනතාව 28 වැනිදා ඉරිදා දිනයේදී බයිසිකල්වලින් හා මෝටර් රථ උපයෝගී කරගනිමින් දැවැන්ත පෙළපාලියක් එරටේ අගනුවර හවානා නුවරදී පවත්වන ලදී. “දරුණු වසංගතයක් විසින් ලොවම වෙලාගෙන ඇති අවස්ථාවක මෙම සම්බාධක නීති විරෝධී, සදාචාර විරෝධී, ම්ලේච්ඡ සහගත වනවා පමණක් නොව එම තහංචි විසින් ජාත්‍යන්තර නීතිය පවා බරපතළ ලෙස උල්ලංඝනය කරනු ලබනවා” යැයි එහිදී කියුබානු විදේශ අමාත්‍ය Bruno Rodriguez මාධ්‍ය අමතා පැවසුවේය.", "URL": "https://lankatruth.com/si/?p=113981", "Category": "විදෙස් පුවත්", "Parent URL": null}