{"Source": "Lankatruth", "Timestamp": "July 12, 2018", "Headline": "ආණ්ඩුව විසින් සිදුකළ අත්තනෝමතික තෙල් මිල ඉහළ දැමීමට විරුද්ධව ජවිපෙන් විරෝධතා", "News Content": "අසාධාරණ ලෙස ඉහළ දමන ලද තෙල් මිලට විරෝධය පළ කරමින් ජනතා විමුක්ති පෙරමුණ අද(12) මහරගම නගරයේ විරෝධතාවක් සංවිධානය කර තිබුණි. ජනතා මුදල් හොරකම් කළ වංචනිකයන්ට එරෙහිව ක්‍රියාමාර්ග ගන්නවා වෙනුවට ජනතාව මත බදුබර පටවා ආණ්ඩුව සිදුකරකගෙනයන අත්තනෝමතික සහ හිතුවක්කාරී ක්‍රියාමාර්ග වහා නැවැත්වීමට ජනතාව පෙරමුන ගත යුතු බව විරෝධතාව සඳහා සහභාගී වූ ජනතා විමුක්ති පෙරමුණේ මහලේකම් ටිල්වින් සිල්වා මහතා පැවසීය. වැඩිදුරටත් අදහස් දැක්වූ ඒ මහතා… “වර්තමාන ආණ්ඩුව එක එක සූත්‍ර පෙන්න පෙන්න ජනතාව මත බර පටවන්න පටන් අරන් තියෙනවා. මිල සූත්‍රයක් හඳුනාවාදීලා මාස දෙකක් ඇතුලත ඉන්දන මිල දෙපාරක් වැඩි කළා. ජනතාව ඉතාමත් අමාරුවෙන් ජීවත්වෙන්න බැරුව ඉන්න වෙලාවක ඉතාමත් අධික බදු බරක් පටවල තියෙන වෙලාවක බඩුමිල වැඩිකරල තියෙන වෙලාවක ආණ්ඩුව මාස දෙකෙන් දෙකට තෙල් මිල වැඩිකරල ජනතාව මත අමතර බරක් පටවන්න කටයුතු කරමින් ඉන්නවා. ඒ නිසා අපි ජනතාවට කියන්න ආවෙ ආණ්ඩුව පටවන බර දරාගෙන ඉන්න එපා. මේ ආණ්ඩුව කරන සෙල්ලංවලට ඉඩ දෙන්න එපා. පාරට බැහැල මේ ජනතා විරෝධී ක්‍රියාමාර්ග පරද්දන්න ඕනා. ඒ නිසා තමයි ජනතා විමුක්ති පෙරමුණ තීරණය කළේ විශේෂයෙන්ම මාස දෙකක් ඇතුළත තෙල් මිල වැඩි කිරීමට එරෙහිව පාරට බැහැල අපේ විරෝධය ආණ්ඩුවට පළ කරන්න.” “අපි දන්නව ආණ්ඩුව මේක මෙතනින් නතර කරන්නෙ නෑ. මිල සූත්‍රයට අනුව ආණ්ඩුව මාස දෙකෙන් දෙකට තෙල් මිල වැඩිකරනවා. ජනතාවට මාස දෙකෙන් දෙකට තෙල් මිල වැඩිවෙලා ඒකෙ බර දරාගන්න බැරි වෙනවා. ඒ නිසා මේ ආණ්ඩුවේ ජනතා විරෝධී අත්තනෝමති ක්‍රියා මාර්ග පරාජය කිරීමට අනිවාර්යෙන් මහජනතාව පාරට බැසිය යුතුව තියෙනවා.” “මේ ආණ්ඩුවට ආර්ථික දැක්මක් ආර්ථික හැකියාවක් නැහැ. ආණ්ඩුවෙ මහා වංචා දූෂණ රැසක් තියෙනවා. නාස්තිකාරකම් ගොඩක් තියෙනවා. ආණ්ඩුව නාස්තිය නවත්වනව වෙනුවට වංචා දූෂණ නවත්වනව වෙනුවට හොරකං නවත්වනව වෙනුවට හොරාකාපු සල්ලි නැවත අය කර ගන්නව වෙනුවට මේ ආර්ථිකයෙ බරයි හොරකම්වල බරයි රාජ්‍ය ආයතනවල පාඩුවෙ බරයි කිසිඳු අනුකම්පාවක් නැතුව ජනතාව මත පටවනවා. ඒ නිසා ආණ්ඩුවේ මේ ප්‍රතිපත්තිය පරාජය කළ යුතුව තියෙනවා. ආණ්ඩුව ජනතාව මත බදු බර පටවල තෙල් මිල වැඩිකරන ක්‍රියා මාර්ග හකුලා ගන්නා තුරු ජනතා විමුක්ති පෙරමුණ ඊට එරෙහිව සටන් වදිනවා.” මෙහිදී වැඩිදුරටත් අදහස් දක්වමින් ටිල්වින් සිල්වා මහතා පවසා සිටියේ ආණ්ඩුව ජනතා ප්‍රශ්න විසඳීම හෝ ආණ්ඩු බලය අත්හැරීමට සූදානම් විය යුතු බවයි.", "URL": "https://lankatruth.com/si/?p=56059", "Category": "පුවත්", "Parent URL": null}