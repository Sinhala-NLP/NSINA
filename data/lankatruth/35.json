{"Source": "Lankatruth", "Timestamp": "October 18, 2011", "Headline": "තවපාලන්ට කළ පහරදීම උතුරේ සිවිල් අයිතීන් උල්ලංඝණය කිරීමක් – බිමල් රත්නායක", "News Content": "සුබ්‍රමනියම් තවපාලන්ට පහරදීම ඇතුළු උතුරේ දිගින් දිගට සිදුවන ජනතාවිරෝධී ක්‍රියාවන්ගෙන් තහවුරු වන්නේ උතුරේ ජනතාවගේ සිවිල් අයිතීන් නොලැබී ඇති බවත් එවැනි ක්‍රියා වහාම නතර කිරීමට ආණ්ඩුව වහාම පියවර ගතයුතු බවත් සමාජවාදී තරුණ සංගමයේ ජාතික සංවිධායක බිමල් රත්නායක මහතා ප්‍රකාශ කරයි. එමෙන්ම ප්‍රජාතන්ත්‍රවිරෝධී ක්‍රියාකාරකම්වලට ඉඩසලසන ආණ්ඩුවේ දුෂ්ට දේශපාලනය පැරදවීම සඳහා පෙරට එන ලෙසත් සමස්ත ලාංකේය ජනතාවගෙන් ඉල්ලා සිටින බවද ඔහු පවසයි. යාපනය විශ්වවිද්‍යාලයේ මහා ශිෂ්‍ය සංගමයේ සභාපති සුබ්‍රමනියම් සිවපාලන් මහතාට පසුගිය 16 දා එල්ල වූ මැර ප්‍රහාරය හෙලාදකිමින් බිමල් රත්නායක මහතා විසින් නිකුත් කළ මාධ්‍ය නිවේදනයක මේ බව සඳහන් වේ. එම නිවේදනයේ වැඩිදුරටත් මෙසේ සඳහන් වේ. යාපනය විශ්වවිද්‍යාලයේ ශිෂ්‍ය නායක සුබ්‍රමනියම් තවපාලන් සහෝදරයාට පසුගිය 16 දහවල් යාපනය නගර මධ්‍යයෙදී අමානුෂික පහරදීමක් සිදුව තිබේ. මෙම මැර ප්‍රහාරය සමාජවාදී තරුණ සංගමය ලෙස අපි දැඩි පිළිකුලෙන් යුතුව හෙළා දකිමු. මෑත කාලයේ යාපනයේ සිවිල් ප්‍රජාතාන්ත්‍රික ක්‍රියාධරයින්ට ප්‍රහාර එල්ලවීම වේගවත් වී තිබේ. මෙසේ වනුයේ යාපනයේ සිවිල් තත්වයක් ඇති කරනු ලැබුවේ යැයි ආණ්ඩුව විසින් දිගින් දිගටම කියමින් සිටියෙදීය. මෙය උතුරට පමණක් සීමා වූ තත්වයක් පමණක් නොවේ. ආණ්ඩුව දකුණේද පාතාලයට, මැර දේශපාලනයට ඉඩ නොතබන බව කියමින් සිටියෙදී තුවක්කු පත්තු වෙමින් තිබේ. ඝාතන සිදුවෙමින් තිබේ. උදයන් පුවත්පතේ කර්තෘ කුගනාදන්ද ඔහුගේ කාර්යාලය අසලදී ප්‍රහාරයට ලක්වී දැඩි සත්කාර ඒකකයේ ප්‍රතිකාර ගත් බවද ඔහුගේ ජීවිතය දැඩි අනතුරක පැවති බවද සියලූ දෙනා දන්නා කරුණකි. මෙවර එම අත්දැකීමට මුහුණපෑමට සිදුව ඇත්තේ යාපනයේ ශිෂ්‍ය නායකයකු වන තවපාලන්ටය. මෙම සිද්ධීය මගින් නැවත වරක් තහවුරු වනුයේ, යාපනයේ කිසිදු ප්‍රජාතන්ත්‍රික ක්‍රියාකාරකමකට ඉඩක් නොමැති බවය. උතුරට සාමය පැමිණ තිබේ යැයිද උතුරට වසන්තය පැමිණ තිබේ යැයිද යාපනයේ ඕනෑම අයෙකුට බියෙන් හා සැකෙන් තොරව හැසිරීමට හැකි යැයිද පවසන ආණ්ඩුවට මෙම සිද්ධි පිළිබඳව ඇති පැහැදිලි කිරීම කුමක්ද යන්න ගැටලූ සහගතය. උතුරේ තරුණ තරුණියන් 60-70 දශකවල ඛෙදුම්වාදී සන්නද්ධ දේශපාලනයට යොමු කළේද ඔවුන්ගේ අවම ප්‍රජාතන්ත්‍රවාදී අයිතීන් පවා එවකට පැවති ආණ්ඩු වලින් උල්ලංඝනය කල නිසා බව අපි දනිමු. ඛෙදුම්වාදී යුද්ධය අවසන් වූ පසු වත්මන් උතුරේ තරුණයින්ට මෙසේ සිදුකරන ප්‍රහාර වලින් යළිත් පාරකපන්නේ එම මුල් වැරදි දිශාවටම බව අපි අනතුරු අඟවමු. සමාජවාදී තරුණ සංගමය විසින් පසුගිය අගෝස්තු 01-02 යන දිනවල කිලිනොච්චියේදී පැවැත්වූ සහෝදරත්වයේ දින වැඩසටහනේ ක්‍රීඩා තරඟයට පවා හමුදාවලින් බාධා එල්ලවූ අතර එම සිදුවීම් වලින් පවා සනාත වන්නේ උතුරේ ජනතාවගේ සිවිල් අයිතිවාසිකම් නොලැබී ඇතිබව හා සංවිධානය වීමේ නිදහස රාජපක‍ෂ ආණ්ඩුව විසින් අවුරා ඇති බවය.", "URL": "https://lankatruth.com/si/?p=35", "Category": "පුවත්", "Parent URL": null}