{"Source": "Lankatruth", "Timestamp": "November 2, 2022", "Headline": "ශ්‍රී ලංකන් විකිනීමටත් පිඹුරුපත් සකසයි", "News Content": "මේ වනවිට ලාබ ලබමින් පවතින ශ්‍රී ලංකන් කේටරින් සමාගම විකුණාදැමීමෙන් ආරම්භ කර ශ්‍රී ලංකන් ගුවන් සමාගමත් තවත් රාජ්‍ය ආයතන ගණනාවක්ද විකිණීමට වර්තමාන ආණ්ඩුව සකස් කර තිබෙන සැලසුම ක්‍රියාත්මක කරමින් තිබේ. එහි පළමු පියවර ලෙස ප්‍රතිව්‍යුහගතකරණය යන නාමකරණය යටතේ රටේ පවතින ඩොලර් අර්බුදයට විසඳුමක් ලෙස රාජ්‍ය ආයතන එකින් එක දේශීය හෝ විදේශීය පුද්ගලික සමාගම් වෙත පවරිමින් තිබෙන අතර මේ වනවිට ශ්‍රී ලංකන් ගුවන් සමාගමද එලෙස ප්‍රතිව්‍යුහගතකරණය කිරීම සඳහා ආණ්ඩුව කමවේද සොයමින් සිටී. එම සමාගම ප්‍රතිව්‍යුහගතකරණය කළ යුතු ක්‍රමවේදය පිළිබඳ කරුණු අධ්‍යයනය කර අමාත්‍ය මණ්ඩලය වෙත නිර්දේශ ඉදිරිපත් කිරීමට, මුදල්, ආර්ථික, ස්ථායීකරණ සහ ජාතික ප්‍රතිපත්ති අමාත්‍යාංශය යටතේ ස්ථාපිත කර ඇති “රජය සතු ව්‍යවසායන් ප්‍රතිව්‍යුහගත කිරීමේ ඒකකය” වෙත පැවරීමට අමාත්‍ය මණ්ඩලය විසින් තීරණය කර ඇත. විනිවිදභාවයෙන් යුත් ප්‍රසම්පාදන ක්‍රියාවලියක් මගින් තෝරාගනු ලබන ආයෝජකයන්ට ශ්‍රී ලංකන් ගුවන් සමාගමේ සැලකිය යුතු කොටස් ප්‍රමාණයක් සහ ආයතනයේ කළමනාකරණය භාරදීම මගින් එම ප්‍රතිව්‍යුහගත කිර්ම යෝග්‍ය බව හඳුනාගෙන ඇතැයිද අදාළ අමාත්‍ය මණ්ඩල තීරණයේ සඳහන් වේ.", "URL": "https://lankatruth.com/si/?p=141532", "Category": "ආර්ථික පුවත්", "Parent URL": null}