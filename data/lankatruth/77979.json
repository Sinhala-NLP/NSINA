{"Source": "Lankatruth", "Timestamp": "July 22, 2019", "Headline": "රත්ගම ව්‍යාපාරිකයන් ඝාතනයේ සැකකරුවන් අගෝස්තු 5 දක්වා යලි රිමාන්ඩ්", "News Content": "ගාල්ල රත්ගම ප්‍රදේශයේ ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධියට අදාලව රක්ෂිත බන්ධනාගාර ගතකර සිටි සැකකරුවන් 17 දෙනා අගෝස්තු මස 5 වැනිදා තෙක් යලි රක්ෂිත බන්ධනාගාර ගත කරන ලෙස ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා නියෝග කර තිබේ. මෙම සිද්ධියට අදාල තවත් සැකකරුවෙකු අත්අඩංගුවට ගැනීමේ විමර්ශන මේ වනවිට ක්‍රියාත්මකවෙමින් ඇති බව සිද්ධියට අදාල නඩුව අද(22) කැඳවූ අවස්ථාවේ අපරාධ පරීක්ෂණ දෙපාර්තමේන්තුව අධිකරණය හමුවේ කරුණු දක්වමින් ප්‍රකාශකර තිබේ. අනතුරුව නඩුව ලබන අගෝස්තු 5 වැනිදා කැඳවන බව මහේස්ත්‍රාත්වරයා ප්‍රකාශ කර තිබේ. මෙලෙස යලි රක්ෂිත බන්ධනාගාර ගත කරන ලද්දේ අත්අඩංගුවට ගෙන ඇති දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකි. රත්ගම බූස්ස රත්නඋදාගම පදිංචිව සිටි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පසුගිය ජනවාරි 23 වැනිදා පැහැරගෙන ගොස් ඝාතනය කර රක්ෂිත පෙදෙසක පුළුස්සා දමා තිබිණි.", "URL": "https://lankatruth.com/si/?p=77979", "Category": "පුවත්", "Parent URL": null}