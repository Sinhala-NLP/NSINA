{"Source": "Lankatruth", "Timestamp": "August 22, 2017", "Headline": "බැසිල් වෙල්ගමට හරස් වෙයි", "News Content": "වෙසක් පොහොය දෙකකින් පසු බලය ලබා ගන්නවා යැයි පැවසූ මහින්ද රාජපක්ෂ පිලේ මේ වනවිට විවිධ කණ්ඩායම් නිර්මානය වෙමින් පවතින බවත් ඊට විශේෂයෙන්ම බැසිල් රාජපක්ෂ මහතාගේ ක්‍රියාකලාපය බලපා ඇති බවත් පසුගිය දිනවල මාධ්‍ය වාර්තා කර තිබිණි. මෙහි ආසන්නතම සිදුවීම පසුගිය 20 වනදා බද්දේගම ප්‍රදේශයේදී බැසිල් රාජපක්ෂ මහතාගෙ ප්‍රධානත්වයෙන් පැවති රැස්වීමකදී එළිට පැමිණ තිබේ. ඒ ඊට දින කිහිපයකට පෙර කොඹදී පැවති මහින්ද පිලේ විරෝධතාවයක් අතරතුර මාධ්‍ය අමතමින් ඔළුගෙඩි මාරු කර ආණ්ඩු බලය ගන්නවා යැයි කුමාර වෙල්ගම මහතා පැවසූ අතර පසුගිය 20දා බැසිල් රාජපක්ෂ මහතා පවසන්නේ තමන් කිසිසේත් ඔළුගෙඩි මාරුවකින් බලය ලබාගැනීමට බලාපොරොත්තුවක් නැති බවය. ඒ අනුව ඔවුන්ගේ වෙසක් පොහොය දෙකකින් පසු පාර්ලිමේන්තුව තුළ ආණ්ඩු බලය ලබා ගැනීමේ සිහිනයද අත්හැර දමා ඇති බව පෙනී යයි. මීට පෙර අවස්ථාවකදී පොලොන්නරුව දිස්ත්‍රික් මහින්ද පිලේ මන්ත්‍රී රොෂාන් රණසිංහ මහතා බැසිල් රාජපක්ෂ මහතාගේ ක්‍රියාකලාපයට විරෝධය දක්වමින් මාධ්‍ය වෙත නිවේදනයක් යොමු කරමින් සඳහන් කර තිබුනේ තමන් මහින්ද පිලේ කටයුතු වලින් සමුගන්නා බවයි. එසේම ඉදිරි පළාත් පාලන මැතිවරණය සඳහා අපේක්ෂකයන් තේරීමේදී, පැවති මහින්ද රාජපක්ෂ පාලන සමයේදී සිදු කළ ආකාරයටම තම හිතැඟි අනුව අපේක්ෂකයන් තේරීමත් නව සංවිධායකයන් පත් කිරීමේදී හිටපු සංවිධායකයන් නොසලකා හැරීමත් සම්බන්ධයෙන්ද මේ වනවිට බැසිල් රාජපක්ෂ මහතාට එරෙහි මහින්ද පිලේ මන්ත්‍රීවරු තුළ දැඩි ප්‍රතිවිරෝධයක් එල්ල වෙමින් තිබේ.", "URL": "https://lankatruth.com/si/?p=39695", "Category": "පුවත්", "Parent URL": null}