{"Source": "Lankatruth", "Timestamp": "July 20, 2017", "Headline": "දයා ගමගේට පුළුවන්නම් ගොවියට සාකච්ඡාවක් දෙන්න පී. හැරිසන්ට ඇයි බැරි?", "News Content": "ගම්මිරිස් ගොවියාගේ ප්‍රශ්න දුරදිගයාමට ඉඩ නොදී ගොවියා සමග සාකච්ඡා කර විසඳුමක් ලබාදීමට දයා ගමගේ ඇමතිවරයාට හැකිනම් ඒ ආණ්ඩුවේම ඉන්න පී. හැරිසන් ඇමතිවරයාට කිරි ගොවියාගේ ප්‍රශ්න සාකච්ඡා කිරීමට ඉදිරිපත් විය නොහැකි වංචා දූෂණ සම්බන්ධයෙන් ප්‍රශ්න කරතැයි බියකින් පසුවන නිසා දැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ප්‍රශ්න කර සිටියි. ඒ මහතා මෙසේ ප්‍රශ්න කර සිටියේ අද (20) දඹුල්ලේදී පැවති කිරිගොවියන්ගේ ප්‍රශ්න සම්බන්ධයෙන් මාධ්‍ය දැනුවත් කිරීම සඳහා පැවති මාධ්‍ය හමුවට එක්වෙමිනි. මෙම අවස්ථාව සමස්ත ලංකා ගොවිජන සම්මේලනයේ ලේකම් ටී.බී. සරත් මහතා, සභාපති සුසන්ත කුමාර නවරත්න මහතා, ජාතික කමිටු සාමාජික සුනිල් රණවීර මහතා, කිර මිලදී ගැනීමේ සමාගම් නියෝජිත පාලිත සතුරුසිංහ මහතා, විවිධ ප්‍රදේශවල කිරි ගොවි නායකයින්ද එක්වී සිටියහ. කිරි කර්මාන්තය බරපතල කඩාවැටීමකට ලක්ව ඇති බවත් මේ වනවිට කිරි මිලදී ගැනීමේ මධ්‍යස්ථාන වැහී යන තත්වයට පත්ව ඇති බවත් නාමල් කරුණාරත්න මහතා පවසයි. මේ හේතුව නිසා ගොවියා විශාල ගැටළුවකට පත්ව ඇති බවත් තම කිරි ගවයින් විකුණන තත්වයට පත්ව ඇති බවත් ඒ මහතා පැවසීය. පසුගිය 29වනදා ජනාධිපති නිලධාරීන් සමග පැවති සාකච්ඡාවේදී ක්ෂණිකව ගතයුතු ක්‍රියාමාර්ග සහ දීර්ඝ කාලීනව ගතහැකි ක්‍රියාමාර්ග සම්බන්ධයෙන් සාකච්ඡා කළ නමුත් මේ වනවිට එම සාකච්ඡාව සම්බන්ධයෙන් ජනාධිපතිවරයාගේ අවධානයට යොමු කර ඇති බවට සඳහන් ලිපියක් පමණක් ජනාධිපති ලේකම් කාර්යාලයෙන් එවා ඇති බවත් මෙතෙක් අදාළ ක්‍රියාමාර්ග ගැනීමට ජනාධිපතිවරයා, අග්‍රාමාත්‍යවරයා හෝ පී. හැරිසන් ඇමතිවරයා කටයුතු කර නැති බවත් නාමල් කරුණාරත්න මහතා පැවසීය. අඹේවෙල කර්මාන්තශාලාව මාසයක් ඇතුළත විවෘත කරන එකඟතාවයකට පැමිණි නමුත් තවත් දින 09කින් පොරොන්දු වූ මාසය ගෙවෙන බවත් වහාම එම කර්මාන්තශාලාවේ නිෂ්පාදන කටයුතු ආරම්භ කරන ලෙසත් එය විවෘත කලහොත් කිරි හැලීමට සිදුවීමටද විසඳුමක් ලැබෙන බවත් නාමල් කරුණාරත්න මහතා පවසයි. මාධ්‍ය හමුවේ හඬපටය පහතින් පළ වේ", "URL": "https://lankatruth.com/si/?p=37909", "Category": "පුවත්", "Parent URL": null}