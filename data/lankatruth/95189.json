{"Source": "Lankatruth", "Timestamp": "July 27, 2020", "Headline": "රාජපක්ෂ පිල හම්බන්තොටදීත් මැතිවරණ නීතිය තුට්ටුවට දමයි – පිස්තෝල එරාජ්ගෙන් මැතිවරණ නිලධාරීන්ටත් තර්ජන", "News Content": "රාජපක්ෂ පිල නියෝජනය කරන අපේක්ෂකයින් දිගින් දිගටම මැතිවරණ නීතිය උල්ලංඝණය කරමින් සිය මැතිවරණ ප්‍රචාරක කටයුතුවල නිරතවන බවත් වාර්තාවෙමින් තිබෙන අතර හම්බන්තොට දිස්ත්‍රික්කයෙන්ද එවැනි ප්‍රවෘත්තියක් වාර්තා වේ. හම්බන්තොට දිස්ත්‍රික්කයට රාජපක්ෂ පිලෙන් තරඟ වදින සියලුම අපේක්ෂකයන් මැතිවරණ නීති උල්ලංඝණය කරමින් අත්තනෝමතික ලෙස හැසිරෙමින් සිටන අතර මේ වනවිට ඒ සම්බන්ධයෙන් මැතිවරණ කොමිසම වෙතද පැමිණිල්ලක් ඉදිරිපත් කිරීමට හම්බන්තොට දිස්ත්‍රික්කයේ පුද්ගලයෙකු කටයුතු කර ඇත. රාජපක්ෂ පිලේ අපේක්ෂකයන් ප්‍රවර්ධනය කිරීමේ අරමුණෙන් ඊයේ (26) හම්බන්තොට මහ නගර සභාවේ නගරාධිපති එරාජ් රවීන්ද්‍ර ප්‍රනාන්දු (පිස්තෝල එරාජ්) විසින් හම්බන්තොට මිරිජ්ජවිල මංසන්දියේ සිට හම්බන්තොට දෙසට අපේක්ෂකයන්ගේ රුව සහිත ඡායාරූප ප්‍රදර්ශනය කරමින් යතුරුපැදි 300ක් පමණ යොදවාගෙන පෙරහුරු පෙළපාලියක් ආම්භ කර ඇත. එම අවස්ථාවේ එහි පැමිණි හම්බන්තොට දිස්ත්‍රික් මැතිවරණ නිරීක්ෂණ කමිටුවේ නිලධාරීන් මෙය නීත්‍යානුකූල නොවන බව පවසා තිබේ. එයට උරණ වූ නගරාධිපතිවරයා ඔවුන්ට පහරදීමට තැත්කර ඇත. එහිදී එම පහරදීම වලක්වා ඇත්තේ හම්බන්තොට පොලිසියේ ස්ථානාධිපතිවරයා ය. පොලිසියද බලා සිටියදී නගරාධිපතිවරයා විසින් මැතිවරණ නිලධාරීන්ට බැන තර්ජනය කර ඇති අතර තමන් අගෝස්තු 05 වෙනිදායින් පසු එම නිලධාරීන්ට විරුද්ධව අවශ්‍ය පියවර ගන්නා බවද නගරාධිපතිවරයා තර්ජනාත්මකව ප්‍රකාශ කර තිබේ. එම නිලධාරීන් මේ සම්බන්ධයෙන් මැතිවරණ තේරීම් භාර නිලධාරීවරයාව දැන්වත් කර ඇතත් මේ දක්වා කිසිදු නීතිමය ක්‍රියාමාර්ගයක් ගෙන නොමැති බවද වාර්තා වේ.", "URL": "https://lankatruth.com/si/?p=95189", "Category": "පුවත්", "Parent URL": null}