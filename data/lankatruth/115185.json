{"Source": "Lankatruth", "Timestamp": "April 21, 2021", "Headline": "මහ මොළකරුවන් නිදැල්ලේ සිටියදී පාස්කු ප්‍රහාරයට වසර දෙකක් පිරේ", "News Content": "පාස්කු ඉරුදින මිලේච්ඡ ත්‍රස්ත ප්‍රහාරය එල්ල කරඅදට (21) වසර දෙකක් ගතවී තිබේ. මේ වනවිට දිගහැරෙන දේශපාලන කතාබහෙන් පැහැදිලි වන්නේ මෙම ප්‍රහාරය පිටුපස ජාතිවාදය මෙන්න ප්‍රබල දේශපාලන හස්තයක්ද ක්‍රියාත්මක වී ඇති බවය. 2019 වසරේ අප්‍රේල් 21 වන දින උදෑසන ක්‍රිස්තියානි දේවස්ථාන 03ක් සහ ප්‍රධාන පෙළේ හෝටල් 03ක් ඉලක්ක කරගනිමින් මරාගෙන මැරෙන බෝම්බ ප්‍රහාර මාලාවක් එල්ල කෙරුණු අතර එම ප්‍රහාරය හේතුවෙන් පුද්ගලයින් 300කට ආසන්න පිරිසක් ජීවිතක්ෂයට පත් වු අතර තවත් 600කට ආසන්න පිරිසක් ආබාධිත තත්වයට පත්විය. මේ අතර, පාස්කු ප්‍රහාරයේ ඉලක්ක බවට පත්වූ කටුවාපිටිය ශාන්ත සෙබස්තියන් සහ කොච්චිකඩේ ශාන්ත අන්තෝනි යන දේවස්ථානවලදීත් විශේෂ ආගමික වැඩසටහන් කිහිපයක්ම පැවැත්වීමට නියමිතව ඇති අතර ප්‍රහාරයෙන් මියගිය අය සිහිකර අද උදෑසන 8.45ට කිතුනු දේවස්ථානවල සීනූ නාද කෙරෙන අතර ඉන් පසු මිනිත්තු 02ක නිහඬතාවයක් පැවැත්විමට නියමිතය. අද දිනය තුළ කිතුනු දේවස්ථානවලට උපරිම ආරක්ෂාවක් සපයන ලෙස පොලිස් මුලස්ථානය විසින් සියලු පොලිස් ස්ථානාධිපතිවරුන්ට දැනුම් දී ඇතැයි පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ සඳහන් කරයි. කෙසේ වෙතත් පාස්කු ප්‍රහාරය සම්බන්ධයෙන් වූ ජනාධිපති කොමිසමේ වාර්තාව මේ වනවිට ජනාධිපතිවරයාටත් නීතිපතිවරයාටත් ඉදිරිපත් කර ඇති අතර එහි සඳහන් වගකිවයුත්තන්ට එරෙහිව මෙතෙක් නීතිය ක්‍රියාත්මක නොවීමද විශේෂත්වයකි.", "URL": "https://lankatruth.com/si/?p=115185", "Category": "පුවත්", "Parent URL": null}