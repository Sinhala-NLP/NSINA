{"Source": "Lankatruth", "Timestamp": "February 14, 2021", "Headline": "“පූසෝ ටිකක් ඇති කලොත් නරකද ?මම ශවේන්ද්‍රට කියන්නද?”", "News Content": "ජනාධිපති ගෝඨාභය රාජපක්ෂගේ ගමත් සමඟ පිළිසඳර වැඩසටහනේ තවත් එක් කතාංගයක් ඊයේ (13) මී මුරේ ගම්මානයේදී පැවැත්විය. ප්‍රදේශය නියෝජනය කරන මහජන නියෝජිතයන් විසින් කල යුතු එහෙත් අතපසු කල වැඩකටයුතු රාශියකට විසඳුම් ඉල්ලා එම දුෂ්කර ගම්මානයේ ජිවත් වන ජනතාව විසින් ජනාධිපතිවරයාට තම දුක්ගැනවිල්ල ඉදිරිපත් කරනු රූපවාහිනි තිර හරහා රටේම පුරවැසියන්ට දැක ගැනීමට සැලැස්වීම හොඳ ප්‍රවණතාවයකි. මයික් කටවල් ඉදිරියේ “ලොරි ටෝක්” දෙන මහින්දානන්දලා, අමුණුගමලා ගේ සෑබෑ කෙරුවාව ගැන ජනාධිපතිවරයාට මී මුරේ දුෂ්කර ගම්මානයේ දි යම් වැටහීමක් ලැබුනා නම් හොඳය. මොකද කියනවා නම් ජනාධිපතිවරයාව සූකිරි කොල්ලන් කෙල්ලන් විසින් මුණු පොතේ “බයිට්” එකට ගන්නේ ගමට රටට වැඩ කරපු නැති මේ දේශපාලන අපතයන් නිසාය. මහින්දානන්දලා සහ අමුණුගමලා මහජන නියෝජිතයන් ලෙස තම වගකීම් නිසි පරිදි ඉටු කලා නම් ගොඨාභය ජනාධිපතිවරයාට ගමින් ගමට ගොස් බෝක්කු කටවල්, හේන් කෙටිලි වැනි ප්‍රාදේශිය ප්‍රශ්න ගැන කතා කරන්නට අවශ්‍ය වන්නේ නැත. ගමේ ප්‍රශ්න ගැන කතාකරන්නට ගොස් ජනාධිපතිවරයා “ඕනෙ නැති ප්‍රශ්න” වලට උත්තර දී මූණු පොතේ බයිට් වෙන්නේත් නැත. 69 ලක්ෂයක් ජනතා මනාපයෙන් ජනාධිපති ධුරයට පත් වූ නව වන විධායක ජනාධිපති ගෝඨාභය රජපක්ෂට මෙලෙස මූණු පොතේ උසුලු විසුලු වලට ලක්වන්නට සිදුවී ඇත්තේ ගමට මෙලෝ වැඩක් කර නැති මහින්දානන්දලා, අමුණුගමලා වැනි දේශපාලඥයන් නිසාය. “කාට වුනත් ගෝඨා එක්ක නටන්න වෙන්නෑ” කියු උදාන වාක්‍යය යථාර්තයක් කර ගැනීමට බැරි වී ඇති බාධාව ගෝඨාභාය ජනාධිපතිවරයාට පොහොට්ටුව පක්ෂයේ නායකත්වය ලබා දී නැති නිසා යැයි විමල් වීරවංස ඇමතිවරයා කියන කතාවේද ඇත්තක් තිබිය යුතුය. හැබැයි 20 වෙනි සංශෝධනයෙන් ගෝඨාභය ජනාධිපතිවරයාට තවත් විධායක බලතල වැඩි කරනන්න හදපු වෙලාවේ විමල්ලාට තිබ්බේ එම සංශෝධනයට පොහොට්ටුවේ නායකත්ව ප්‍රශ්නයත් එකතු කරන එකය. කොහොම වුනත් ගරු ජනාධිපතිවරයාට මුහුණුපොතේ උසුලු විසුලු කරනවාට මා කැමති නැත. ඒ වුනත් සමහර FB පෝස්ට් නිර්මාණශිලිත්වයෙන් ඉතාමත් පොහොසත්ය. ඒ බව ජනාධිපතිවරායා වුවත් පිලිගන්නවා ඇත. කපටි දේශපාලුවන් විසින් අතපසුකල ගමේ වැඩ රාශීයක් ඉටු කිරීමට දවස පුරා “චක්‍රලේඛන” නිකුත් කිරීමෙන් පසු විඩාබර වූ මොහොතක පහත දක්වා ඇති ෆේස්බුක් පෝස්ටුව වැනි දේවල් නිර්මාණාත්මක ඇසකින් රසවිඳිම ගරු ජනාධිපතිවරයාට “අලුතෙන් දවස පටන් ගන්න” මරු උත්තේජනයක් වනු ඇත. “මීයෝ එක මුරේට කොච්චර විතර පැටවු දානවද?”“ඒක නං දන්නෑ සර්”“පූසෝ ටිකක් ඇති කලොත් නරකද?” “මම ශවේන්ද්‍රට කියන්නද?”“සර් මී මුරේ කියන්නේ මේ ගමේ නම සර්” දෙව්මිත් රාජසිංහ ලියයි", "URL": "https://lankatruth.com/si/?p=110603", "Category": "පුවත්", "Parent URL": null}