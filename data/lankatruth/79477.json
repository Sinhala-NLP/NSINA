{"Source": "Lankatruth", "Timestamp": "August 21, 2019", "Headline": "ඇවන්ගාඩ් සභාපති ඇතුළු 13කට චෝදනා 7573ක් යටතේ නඩු", "News Content": "ගාලු මුහුදු තීරයට යාබදව ඇවන්ගාඩ් නෞකාව තුල අනවසර අවි ගබඩාවක් පත්වාගෙන යාම සම්බන්ධව එම සමාඟමේ සභාපති නිශ්ශංක යාපා සේනාධිපති ඇතුළු විත්තිකරුවන් 13 දෙනෙකුට එරෙහිව චෝදනා 7573ක් යටතේ නඩු පැවරීමට නියමිත බව වාර්තා වේ. ඇවන්ගාඩ් මෙරිටයිම් සර්විස් සමාගමේ සභාපති නිශ්ශංක යාපා සේනාධිපති ඇතුළු විත්තිකරුවන් 13 දෙනෙකුට එරෙහිව ගොනු කර ඇති නඩුව ජූරි සභාවක් නොමැතිව ත්‍රිපුද්ගල මහාධිකරණ විනිසුරු මඬුල්ලක් හමුවේ විභාග කිරීම සඳහා විනිසුරුවරුන් නම්කරන්නැයි නීතිපතිවරයා විසින් අගවිනිසුරුවරයාගෙන් අද(21) ඉල්ලීමක් කර ඇති බව නීතිපතිවරයාගේ සම්බන්ධීකරණ නිලධාරිනී රජයේ අධිනීතීඥ නිෂාරා ජයරත්න මෙනවිය සඳහන් කර තිබේ. නීතිපතිවරයාගේ සම්බන්ධීකරණ නිලධාරිනිය වැඩිදුරටත් සඳහන් කර ඇත්තේ අදාල විත්තිකරුවන්ට එරෙහිව චෝදනා 7573ක් ටතේ නඩු පැවරීමට නියමිත බවය. 2014 වසරේ අප්‍රේල් මස 7 වැනිදා සිට 2015 වසරේ ඔක්තෝබර් මස 6 වැනිදා දක්වා කාල සීමාව තුළ ගාල්ල වරායට නුදුරු මුහුදේ ඇවන්ගාඩ් නැමති නෞකාව තුළ නීති විරෝධී ලෙස ස්වංක්‍රීය ගිනි අවි 816ක් සහ ජීව උණ්ඩ දෙලක්ෂ නවසිල තිස් පහක් සහිත අවි ගබඩාවක් පවත්වාගෙන යාම මගින් විත්තිකරුවන් වරදක් කර ඇති බවට නීතිපතිවරයා විසින් මෙම නඩුව ගොනුකර තිබේ. නීතිපතිවරයා වැඩිදුරටත් දක්වා ඇත්තේ මෙම සිදුවීම දේශීය සහ ජාත්‍යන්තර වශයෙන් දැඩි කතාබහට ලක්ව ඇති හෙයින් ජූරි සභාවක් නොමැතිව ත්‍රිපුද්ගල විනිසුරු මඬුල්ලක් හමුවේ විභාග කිරීම සුදුසු බවය.", "URL": "https://lankatruth.com/si/?p=79477", "Category": "පුවත්", "Parent URL": null}