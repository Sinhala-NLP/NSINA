{"Source": "Lankatruth", "Timestamp": "May 30, 2018", "Headline": "අණ නොතකා දුම්රිය සේවකයෝ තවදුරටත් වර්ජනයේ", "News Content": "ඉල්ලීම් කිහිපයක් මුල් කර ගනිමින් ඊයේ (29) දුම්රිය කාර්මික සේවා වෘත්තීය සමිති කමිටුව ආරම්භ කරන ලද සංකේත වැඩ වර්ජනය තවමත් ක්‍රියාත්මක බව වාර්තා වේ. සංගමයේ සභාපති සම්පත් රාජිත මහතා පවසන්නේ හෙට(31) දිනය දක්වා වර්ජනය ක්‍රියාත්මක බවයි. අතිරේක දුම්රිය සාමාන්‍යාධිකාරී ආචාර්ය විජය සමරසිංහ මහතා විසින් දුම්රිය තාක්ෂණික සේවයේ අනියම් සේවක, ආදේශක සේවක කොන්ත්‍රාත් පදනම යටතේ සේවය කරන සේවකයින් වහාම සේවයට කැඳවා තිබේ. එසේ සේවයට වාර්තා නොකරන සේවකයින් සේවය හැරගියා සේ සලකන බවද ඔහු වැඩිදුරටත් සඳහන් කරයි. නමුත් සේවකයෝ තවදුරටත් වර්ජනයේ නිරත වී සිටිති. වර්ජනය හේතුවෙන් දුම්රිය ප්‍රමාදවීම් සිදුවී නොමැති බවද වාර්තා වේ.", "URL": "https://lankatruth.com/si/?p=53209", "Category": "පුවත්", "Parent URL": null}