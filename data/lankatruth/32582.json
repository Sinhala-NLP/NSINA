{"Source": "Lankatruth", "Timestamp": "April 10, 2017", "Headline": "SAITM නීතිගත කිරීමේ ආණ්ඩුවේ තීරණ GMOA ප්‍රතික්ෂේප කරයි", "News Content": "මුදලට වෛද්‍ය උපාධිය විකුණන මාලඹේ සයිටම් ආයතනය සම්බන්ධයෙන් පැන නැග ඇති අර්බුදකාරී වාතාවරණයට විසඳීමේ මුවාවෙන් ආණ්ඩුව එළඹ ඇති, සයිටම් ආයතනය ස්වභාවිකවම නීතිගතකෙරෙන ආකාරයේ තීරනවලට රජයේ වෛද්‍ය නිලධාරීන්ගේ සංගමය එකහෙළාම ප්‍රතික්ෂේප කර තිබේ. පසුගිය සිකුරාදා සෞඛ්‍ය අමාත්‍යංශය නිවේදනයක් නිකුත් කරමින් කියා සිටියේ මාලඹේ නෙවිල් ප්‍රනාන්දු රෝහල සෞඛ්‍ය අමාත්‍යංශය යටතට ගන්නා බවත් සයිටම් සිසුන්ට වෛද්‍ය සභාවේ විභාගයකට පෙනී සිටීමට සිදුවන බවත්, හෝමාගම සහ අවිස්සාවේල්ල රජයේ රෝහල්වල මාසයක සායනික පුහුණුව ලැබෙන බවත් වෛද්‍ය අධ්‍යාපනයේ අවම ප්‍රමිතීන් ගැසට් කරන බවත් ය. කෙසේ වෙතත් මෙම ප්‍රශ්නයට දෙන විසඳුම රජයේ වෛද්‍ය නිලධාරීන්ගේ සංගමය, සියලුම වෛද්‍ය විද්‍යාල පීඨාධිපතිවරුන් හා ආචාර්යවරුන්ගේ සංගම් එක්ව ගත් තීරණ අනුව සකස් කර බලධාරීන්ට ලබාදුන් කරුණු පහක් සහිත ලියවිල්ලට අනුව සිදුවිය යුතුයැයි රජයේ වෛද්‍ය නිලධාරීන්ගේ සංගය සඳහන් කරයි. එම යෝජනා ජනාධිපති මෛත්‍රීපාල සිරිසේන මහතා වෙත ඉදිරිපත් කෙරුණු අතර මේ ගැටළුව අධ්‍යනය කිරීමට සහ ඒ සම්බන්ධයෙන් පිළිගත හැකි විසඳුමක් සෙවීම සඳහා කමිටුවක්ද පත් කෙරිණ. සයිටම් ආයතනයට නවක සිසු සිසුවියන් බඳවා ගැනීම නතර කරන ලෙසත්, එම ආයතනයේ උපාධි ප්‍රදානය කිරීමේ බලය අහෝසි කරන ලෙසත් හා සයිටම් ආයතනයේ දැනට ඉගෙනුම ලබන සිසුන්ට සුදුසු විසඳුමක් ලබා දෙන ලෙසත් ජනාධිපතිවරයා වෙත ඉදිරිපත් කරන ලද යෝජනාවලියේ සඳහන් වේ. සයිටම් ආයතනය පිළිබඳ ප්‍රශ්නය විසඳීමට රජය ගෙන ආ යෝජනා රජයේ වෛද්‍ය නිලධාරීන්ගේ සංගමය තරයේ ප්‍රතික්ෂේප කරන අතරම රජයේ ඉලක්කය විය යුත්තේ සයිටම් ආයතනය රජයට පවරාගැනීම බවත් ඔවුන් අවධාරණය කරයි.", "URL": "https://lankatruth.com/si/?p=32582", "Category": "පුවත්", "Parent URL": null}