{"Source": "Lankatruth", "Timestamp": "October 15, 2022", "Headline": "ඉන්දියාවට රට පාවාදීමේ දෙවෙනි මෙහෙයුම රනිල් අරඹයි", "News Content": "ත්‍රිකුණාමලයේ තෙල් ටැංකි සංකීර්ණය ඉන්දියාවට පවරාදීමේ ක්‍රියාමාර්ගවලට එදා එල්ල වූ විරෝධය නොතිබුණේ නම් වර්තාමන ඉන්ධන අර්බුදය ඇති නොවන බව ප්‍රකාශ කරමින් ජාතික ආරක්ෂාව සම්බන්ධයෙන් ඉතා වැදගත් බල ශක්ති සම්පතක් ඉන්දියාවට පාවාදීමේ මෙහෙයුමට රනිල් වික්‍රමසිංහ මුල පුරා තිබේ.  මෙම තෙල් ටැංකි සංකීර්ණය නවීකරණය කරමින් නූතන දේශීය වෙළඳපොල අවශ්‍යතාවයන්ට මෙන් ම විදේශ විනිමය ඉපයිය හැකි නාවික සහ ගුවන්යානා ඉන්ධන ගබඩා කිරීමට යොදා ගත හැකි බව කරුණු සහිත සක්‍යතා වාර්තාවක් මගින් ඛනිජ තෙල් සංස්ථාවේ වෘත්තීය සමිති විසින් 2015 -2019 රනිල් වික්‍රමසිංහ ආණ්ඩුවට පෙන්වාදී තිබිණි. මෙම තෙල් ටැංකි සංකීර්ණය ඉන්දිවායට හෝ වෙනත් විදේශීය රටකට පවරාදීමට විරුද්ධව අදාළව වෘත්තීය සමිති එකමුතුව දැඩි ස්ථාවරයකින් කටයුතු කළේය.  එසේ තිබියදී රනිල් වික්‍රමසිංහ අටවන ජනාධිපතිවරයා විසින් මෙම ජාතික සම්පත ඉන්දීයාවට පාවාදීම සම්බන්ධයෙන් ප්‍රකාශයක් ඊයේ (14) ත්‍රිකුණාමලයේදී සිදුකර තිබේ. මෙම ප්‍රකාශයට විශාල ප්‍රචාරයක් මාධ්‍යවලින් ලබාදී තිබූ අතර ඒ සම්බන්ධයෙන් රජයේ නිල පුවත් වෙබ් අඩවිය පළකළ වාර්තාව මෙතනින් ලබා ගත හැකිය.", "URL": "https://lankatruth.com/si/?p=140615", "Category": "පුවත්", "Parent URL": null}