{"Source": "Lankatruth", "Timestamp": "December 2, 2019", "Headline": "අපිට 2/3ක් ලැබුනොත් අපි 19 ඉවත් කරනවා", "News Content": "තමන්ට පාර්ලිමේන්තුවේ තුනෙන් දෙකක බලයක් ලැබුණහොත් දහනව වැනි ආණ්ඩුක්‍රම ව්‍යවස්ථා සංශෝධනය ආණ්ඩුක්‍රම ව්‍යවස්ථාවෙන් ඉවත්කර දමන බව ජනාධිපති ගෝඨාභය රාජපක්ෂ මහතා ‘ද හින්දු’ පුවත්පතට සම්මුඛ සාකච්ඡාවක් දෙමින් පවසා ඇත. “19 වැනි ආණ්ඩුක්‍රම ව්‍යවස්ථා සංශෝධනයත් අසමත්. පාර්ලිමේන්තුවේ තුනෙන් දෙකක බලය ලැබුණොත් අපි එය ආණ්ඩුක්‍රම ව්‍යවස්ථාවෙන් ඉවත් කරනවා. 19 වැනි ආණ්ඩුක්‍රම ව්‍යවස්ථා සංශෝධනය සාර්ථකව කළ හැක්කේ සහෝදරවරුන් දෙදෙනකුට පමණයි (සිනාසෙයි). රටක් සාර්ථකව පාලනය කරන්න නම් ස්ථාවරත්වය අවශ්‍යයි. සිරිසේන-වික්‍රමසිංහ ආණ්ඩුව කාලයේදී එහෙම වුණේ නැහැ. ඔවුන් හැම තිස්සෙම ගැටුම් ඇති කරගත්තා. කිසිදු සංවර්ධනයක් වුණේ නැහැ. ස්ථාවරත්වය නැති නම් ආයෝජකයන් එන්නේ නැහැ.” යැයි ද හින්දු පුවත්පත සමග ගෝඨාභය රාජපක්ෂ මහතා සඳහන් කර තිබේ. කෙසේ නමුත් 19 වන ව්‍යවස්ථා සංශෝධනය ගෙන එන අවස්ථාවේ පාර්ලිමේන්තුවේ මන්ත්‍රීවරු 223න් දෙනෙකුම ඊට කැමැත්ත පල කළ අතර එහිදී යෝජනාවූයේ, එවකට ජනාධිපති මෛත්‍රීපාල සිරිසේන මහතාගේ ප්‍රධාන මැතිවරණ පොරොන්දුවකට අනුව විධායක ජනාධිපති ක්‍රමය අහෝසි කර පාර්ලිමේන්තු ක්‍රමයට පැමිණීමේ නව ව්‍යවස්ථාවක් හෝ 20වන සංශෝධනයක් දක්වා අන්තර් කාලීන සංශෝධනයක් ලෙසයි. එහෙත් 19වන සංශෝධනය සම්මත කරගැනීමෙන් පසු විධායක ක්‍රමය අහෝසි කරන ලද නව ව්‍යාවස්ථාවක් හෝ ඊට ගැලපෙන 20වන සංශෝධනයක් හෝ සම්මත කර ගැනීමට එවකට බලයේ සිටි රනිල් – මෛත්‍රී පාලනයත් විපක්ෂයේ අසුන්ගෙන සිටි රාජපක්ෂ කණ්ඩායමත් කටයුතු නොකළ අතර ඔවූහු එම කරුණේදී කට්ටිවාදී ලෙස කටයුතු කරනු ලැබූහ. පැවති රාජපක්ෂ පාලනය කෙමෙන් කෙමෙන් ව්‍යාවස්ථාව සංශෝධනය කරමින් ප්‍රජාතන්ත්‍රවාදය හකුලවමින් රටේ නිදහස අහිමි කිරීමේ දිසාවට ගමන් කළ අතර 2015 රාජපක්ෂ පාලනයේ පරාජයත් සමග එම ගමන කණ්ඩනය විය. එහෙත් ඉන් පසු බලයට පත් එජාප – ශ්‍රීලනිප පාලනයේ කට්ටිවාදී ස්වභාවයත් පැවති රාජපක්ෂ පාලනයේ දූෂිතයන් සමග පැවති ඩීල් දේශපාලනයත් නිසා 2015ට පෙර පැවති ප්‍රජාතන්ත්‍රවාදය හැකිලීමේ ක්‍රියාවලිය මුළුමනින්ම වෙනස් කිරීමට නොහැකි වුවත් 19වන සංශෝධනය තුළින් කොමිෂන් සභා පිහිටුවීමේ සිට විධායක ජනාධිපතිවරයාගේ බලතල යම් දුරකට කප්පාදු කිරීම දක්වා සාධනීය තත්වයක් ඇතිකරගැනීමට හැකි විය. දැන් කළ යුතු වනනේ 20වන සංශෝධනයක් මගින් හෝ නව ව්‍යවස්ථාවක් මගින් පාර්ලිමේන්තුවට සහ කැබිනට් මණ්ඩලයට විධායක බලතල පවරා විධායක ජනාධිපති ක්‍රමය අහෝසි කිරීමයි. ගෝඨාභය රාජපක්ෂ මහතා, ද හින්දු පුවත්පතට පවසන පරිදි පැනනගින ගැටුම්කාරී තත්වයන් මගහරවා ගත හැක්කේ එවිටය. තමන් සද්භාවයෙන් කටයුතු කරන පාලකයෙක්නම් අනොන්‍ය අවබෝදය තුළ පුද්ගලික ප්‍රශ්න මත ඇතිවන ගැටුම් අවසන් කර ගැනීමටද හැකිය. එවැනි ගැටුම් කාරී තත්වයක් එදා ඇතිවූයේද ඉදිරියේදී ඇති වන්නේද ජනතාධිපතිවරයා තමන් අතටත්, අගමැතිවරයා තමන් අතටත් බලය කෙන්ද්‍රණය කර ගැනීමට දරන උත්සාහය නිසාය. කෙසේ වෙතත් ජනාධිපති ගෝඨාභය රාජපක්ෂ මහතා” ද හින්දු පුවත්පතට ලබාදුන් මෙම ප්‍රකාශයෙන් තහවුරු වන්නේ මේ වනවිට රට තුළ ස්ථාපිත වී ඇති රාජපක්ෂ පාලනය ඔවුන් 2015න් අවසන් වූ ප්‍රජාතන්ත්‍රවාද හැකිලීමේ න්‍යායපත්‍රය අනුව යලිත් සිය ඒකාධිපති ගමන ආරම්භ කිරීමේ සූදානම පිළිබඳවය.", "URL": "https://lankatruth.com/si/?p=86541", "Category": "පුවත්", "Parent URL": null}