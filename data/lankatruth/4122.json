{"Source": "Lankatruth", "Timestamp": "September 13, 2012", "Headline": "රනිල් – සජිත් දෙපිළ ගැටී අයෙකු මරුට", "News Content": "පසුගිය 10 ‍වැනි දින රාත්‍රියේ එක්සත් ජාතික පක්ෂයේම දෙපිරිසක් අතර හටගත් ගැටුමෙන් බරපතල තුවාල ලබා රෝහල් ගත කර සිටි අයෙක් අද (13) අළුයම ජීවිතක්ෂයට පත්වී ඇත. මිහින්තලේ ප්‍රාදේශිය සභාවේ විපක්ෂ නායක ලලිත් එදිරිසිංහ මහතා ඇතුළු ඔහුගේ ආධාරකරුවන් සහ එජාප පළාත් සභා මන්ත්‍රී අනුර බුද්ධික ගුණසෙකර මහතා ඇතුළු ඔහුගේ ආධාරකරුවන් අතර මෙම ගැටුම හට‍ගෙන තිබේ. විපක්ෂ නායකවරයාගේ නිවසටම පැමිණ පළාත් සභා මන්ත්‍රීවරයා ඇතුළු පිරිස විපක්ෂ නායකවරයාට පහරදී තිබේ. එහිදී විපක්ෂ නායකවරයාගේ පිරිස මන්ත්‍රීවරයාගේ එක් පුද්ගලයෙකුව ගස් බැඳ ඔහුට ඉතා අමාණුෂික ලෙස පහරදී තිබේ. මෙම ගැටුමින් තුවාල ලැබූ විපක්ෂ නායකවරයාගේ දෙදෙනෙක් තවමත් අනුරාධපුර රෝහලේ ප්‍රතිකාර ලබමින් සිටී. ඔවුන්ගේ තත්වයද බරපතල බව රෝහල් ආරංචි මාර්ග අනාවරණය කරයි. මියගොස් ඇත්තේ 41වන වියේ පසුවූ එප්පාවල අමුණුකොළේ පදිංචි ජී. පී. කේ. දිසානායක නැමති පළාත් සභා මන්ත්‍රීවරයාගේ ආධාරකරුවෙකි. මන්ත්‍රීවරයා ඇතුඵ පිරිස අත්අඩංගුවට ගන්නා ලෙස අනුරාධපුර මහේස්ත්‍රාත් අතිරේක දිසා විනිසුරු රුවන්දිකා මාරපන මහත්මිය පොලීසියට නියෝගයක්ද ලබාදී ඇත. අනුරාධපුර පොලීසිය මේ සම්බන්ධයෙන් වැඩිදුර පරීක්ෂණ පවත්වන අතර එම විමර්ශන අවසන්වී නොමැත.", "URL": "https://lankatruth.com/si/?p=4122", "Category": "පුවත්", "Parent URL": null}