{"Source": "Lankatruth", "Timestamp": "April 9, 2018", "Headline": "උසස් අධ්‍යාපන ඇමතිගේ පොරොන්දු තවම ඉටුවී නැහැ – වර්ජනය දිගටම", "News Content": "විශ්වවිද්‍යාල අනධ්‍යන සේවකයින්ගේ මාසික හිලව් දීමනාව ලබාදීම සම්න්ධයෙන් උසස් අධ්‍යාපන අමාත්‍ය වරයා ලබාදුන් පොරොන්දු තවමත් ඉටුවී නොමැති බැවින් තම වැඩවර්ජනය තවදුරටත් ඉදිරියට ගෙන යාමට සිදුව ඇතැයි විශ්වවිද්‍යාල අනධ්‍යන සේවක වෘත්තීය සමිති ඒකාබද්ධ කමිටුවේ සම සභාපති එඩ්වඩ් මල්වත්තගේ මහතා පවසයි. විශ්වවිද්‍යාල අනධ්‍යන සේවකයින් විසින් මසකට අධික කාලයක් තිස්සේ පවත්වාගෙන ගිය වැඩ වර්ජනය උසස් අධ්‍යාපන අමාත්‍ය කබීර් හෂීම් මහතා සමඟ පැවති සාකච්ඡාවකින් පසු ඉකුත් 4 වැනිදා උදෑසන අවසන් කිරීමට තීරණය කර තිබූ නමුත් පොරොන්දු වූ චක්‍රලේකය නිකුත් නොවූ නිසා එය තව දුරටත් පවත්වාගෙන යාමට සිදුව ඇති බවද මල්වත්තගේ මහතා සඳහන් කරයි. වැඩවර්ජනය අත්හරින්නට තමන් සූදානමින් සිටියදීත් අමාත්‍යවරයා සිය පොරොන්දුව ඉටු කිරීමට කටයුතු නොකිරීම සම්බන්ධයෙන් විරෝධය පා අද (09) දහවල් සියළු විශ්වවිද්‍යාල ඉදිරිපිට උද්ඝෝෂණ මාලාවක් පැවැත්වීමට කටයුතු යොදා ඇතැයි ද ඉන් අනතුරුවද තමන්ට විසඳුමක් නොලැබුණහොත් කොළඹ දී හෙට (10) දැවැන්ත විරෝධතාවක් පවත්වන බවද ඔහු සඳහන් කරයි. කෙසේ වෙතත් චක්‍රලේකය නිකුත් වන තුරු වැඩ වර්ජනය අත්හළ නොහැකි බව කී මල්වත්තගේ මහතා චක්‍රලේකය නිකුත් වූ සැනින් සේවයට වාර්ථා කිරීමට සූදානම් බවද කියා සිටියි. තමන්ට ලැබිය යුතු මාසික හිලව් දීමනාව නොලැබීම, භාෂා ප්‍රවීණතා දීමනාව ගෙවීම පැහැර හැරීම ඇතුළු ඉල්ලීම් 06ක් මුල් කර ගනිමින් විශ්වවිද්‍යාල අනධ්‍යන සේවකයින් ආරම්භ කළ වැඩවර්ජනයට අදට දින 41ක් ගතවී තිබේ.", "URL": "https://lankatruth.com/si/?p=50380", "Category": "පුවත්", "Parent URL": null}