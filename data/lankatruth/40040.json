{"Source": "Lankatruth", "Timestamp": "August 28, 2017", "Headline": "ජොන්ස්ටන් ඇතුළු පිරිසට එරෙහි නඩුවට ප්‍රතිවිරෝධතා ඉදිරිපත් කිරීම දින දෙයි", "News Content": "පසුගිය රජය සමයේ සතොස ආයතනයේ සේවකයන් 153 දෙනකු දේශපාලන කටයුතු සඳහා යොදවා ගැනීම තුළින් රජයට රුපියල් මිලියන 40ක පාඩුවක් සිදුකළේ යැයි චෝදනා කරමින් හිටපු වෙළෙඳ ඇමැති සහ ඒකාබද්ධ විපක්ෂයේ පාර්ලිමේන්තු මන්ත්‍රි ජොන්ස්ටන් ප්‍රනාන්දු මහතා ඇතුළු විත්තිකරුවන් තුන් දෙනකුට එරෙහිව පවරා ඇති නඩුවේ ප්‍රතිවිරෝධතා ඉදිරිපත් කිරීම සඳහා කොළඹ මහෙස්ත්‍රාත් අධිකරණය අල්ලස් කොමිසමට කල් ලබා දී තීබේ. ඒ අනුව මූලික විරෝධතාවලට අදාළ ප්‍රතිවිරෝධතා තිබේ නම් ඒවා සැප්තැම්බර් මස 19 වැනිදා ගොනු කිරීමට පියවර ගන්නා ලෙස කොළඹ අතිරේක මහෙස්ත්‍රාත් බුද්ධික ශ්‍රී රාගල මහතා අල්ලස් කොමිසමට නියෝග කර ඇත. විත්තිකරුවන්ට එරෙහිව ගොනුකර ඇති චෝදනා පත්‍රය නීතියට පටහැනි බැවින් චෝදනා පත්‍රය ප්‍රතික්ෂේප කොට විත්තිකරුවන් නිදහස් කරන්නැයි විත්තියේ නීතිඥවරුන් විසින් මූලික විරෝධතාවක් මතු කර තිබිණි. මේ නඩුවේ සෙසු විත්තිකරුවන් ලෙස සතොස ආයතනයේ හිටපු සභාපති එරාජ් ප්‍රනාන්දු සහ ජොන්ස්ටන් ප්‍රනාන්දු, හිටපු ඇමැතිවරයාගේ ලේකම්වරයකු වන මොහොමඩ් මොහිදීන් සෆීර් නමැති අයද නම් කර ඇත.", "URL": "https://lankatruth.com/si/?p=40040", "Category": "පුවත්", "Parent URL": null}