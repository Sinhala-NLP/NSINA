{"Source": "Lankatruth", "Timestamp": "July 21, 2023", "Headline": "මත්තල ගුවන්තෝටුපොළ ඉදිරිකිරීමට යෙදවූ ඩොලර් මිලියන 247.7 එලදායීව යොදවා නැහැ – විගණන කාර්යාලය", "News Content": "ශ්‍රී ලංකාවේ දෙවන ජාත්‍යන්තර ගුවන් තොටුපොළ ලෙස ඉදි කළ මත්තල මහින්ද රාජපක්ෂ අන්තර්ජාතික ගුවන් තොටුපොළ සඳහා යෙදවූ ඩොලර් මිලියන 247.7ක මුදල (රුපියල් මිලියන 36.564) එලදායීව භාවිත කර නැති බව ජාතික විගණන කාර්යාලය පෙන්වා දෙයි. මත්තල ගුවන් තොටුපොළේ 2022 වර්ෂයේදී මෙහෙයුම් වියදම රුපියල් මිලියන 2.033ක් වී ඇති අතර, එය මෙහෙයුම් ආදායමට වඩා 26 ගුණයක් බව ජාතික විගණන කාර්යාලය මගින් නිකුත් කර ඇති නවතම විගණන වාර්තාවේ දැක්වේ. 2022 වර්ෂයේදී මත්තල ගුවන් තොටුපොළ ලබා ඇති පාඩුව රුපියල් මිලියන 22,214ක් බවත් එම වාර්තාවේ දැක්වෙයි. මේ සඳහා විදේශ විනිමය අලාභය ප්‍රධාන වශයෙන් හේතු වී ඇති බවද විගණන වාර්තාවේ දැක්වෙයි. බදු ගෙවීමෙන් පසු 2017 සිට 2022 දක්වා මත්තල ගුවන් තොටුපොළ ලබා ඇති අලාභය රුපියල් මිලියන 42,818ක් බවද විගණනය මඟින් අනාවරණය කර තිබේ. මත්තල ගුවන් තොටුපොළේ අපේක්ෂිත වාර්ෂික මගී ධාරිතාව මිලියනයක් පමණ වුවද, පසුගිය වසර 06 තුළ මත්තල ගුවන් තොටුපොළට පැමිණ ඇති මුළු මගීන් ගණන එක්ලක්ෂ තුන්දහස් තුන්දිය විසිහතරකි (103,324). එම වසර හය තුළම මුළු ගුවන් ගමන් සංඛ්‍යාව 2,612ක් බවද විගනණය මගින් දක්වයි. එලෙසින් බැලූ කල ගුවන් තොටුපොළ ඉදිකිරීම සඳහා දරන ලද ඩොලර් මිලියන 247.7ට සමාන රුපියල් මිලියන 36.564ක මුදල එලදායීව භාවිත කර නැති බව ජාතික විගණන කාර්යාලය පෙන්වා දෙයි. මහින්ද රාජපක්ෂ පාලන සමයේ 2009 වසරේදී සමයේ මෙහි ඉදිකිරීම් ඇරඹූ අතර 2013 මාර්තු මස 18වන දින එවක ජනාධිපති මහින්ද රාජපක්ෂ විසින් එය නිල වශයෙන් විවෘත කරන ලදී. මෙම නව ජාත්‍යන්තර ගුවන් තොටුපොළේ නවතම ‘එයාර් බස්’ ගුවන් යානා ගොඩබැස්වීමේ පහසුකම් පවා ඇත.", "URL": "https://lankatruth.com/si/?p=149430", "Category": "ආර්ථික පුවත්", "Parent URL": null}