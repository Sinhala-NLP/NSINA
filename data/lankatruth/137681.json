{"Source": "Lankatruth", "Timestamp": "August 1, 2022", "Headline": "අයහපත් කාලගුණයෙන් බදුල්ල – කොළඹ රාත්‍රී තැපැල් දුම්රිය නවතී", "News Content": "අයහපත් කාලගුණය හේතුවෙන් උඩරට දුම්රිය මාර්ගයේ දුම්රිය ධාවනයට බාධා එල්ලවීමෙන් කොළඹ සිට බදුල්ලා දක්වා සහ බදුල්ල සිට කොළඹ කොටුව දක්වා ධාවනය කරවීමට තිබූ රාත්‍රී තැපැල් දුම්රිය අවලංගු කළ බව දුම්රිය දෙපාර්තමේන්තුව පවසයි. අයහපත් කාලගුණයත් සමඟ උඩරට දුම්රිය මාර්ගයේ වටවල සහ ඉහළ වටවල දුම්රිය ස්ථාන දෙක අතර දුම්රිය මාර්ගයට විශාල ගලක් පෙරලී ඇති බව වාර්තා වේ. මෙම ගල කඩා ඉවත් කිරීමට නොහැකි බවත්, එය පුපුරවා හැරිමට සිදුවන බවත් මේ වනවිට නිගමනය කර ඇති බවද වාර්තා වේ. මේ හේතුවෙන් කොළඹ කොටුව සිට බදුල්ල දක්වා ධාවනය කළ මගී ප්‍රවාහන දුම්රිය නාවලපිටිය දුම්රිය ස්ථානයේත් සහ බදුල්ල සිට කොළඹ කොටුව දක්වා ධාවනය කළ මගි ප්‍රවාහන දුම්රිය හැටන් දුම්රිය ස්ථානයේත් නතරකර ඇත. හැටන් මහනුවර ප්‍රධාන මාර්ගයේ වටවල ප්‍රදේශයේ ස්ථාන කිහිපයකම ප්‍රධාන බස් මාර්ගයට පස් කඳු කඩාවැටීම නිසා දුම්රියේ ගමන්ගත් මගීන් බස් රථවට මාරු කිරීමටද නොහැකි තත්වයක් උද්ගතව ඇති බව හැටන් සහ නාවලපිටිය දුම්රිය ස්ථානවල දුම්රිය ස්ථානාධිපතිවරු පවසයි.", "URL": "https://lankatruth.com/si/?p=137681", "Category": "පුවත්", "Parent URL": null}