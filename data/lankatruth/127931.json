{"Source": "Lankatruth", "Timestamp": "January 21, 2022", "Headline": "දිනකට පැය 04ක් විදුලිය කපන්න වෙනවා… ගම්මන්පිල", "News Content": "ලබන මාර්තු මාසය වනවිට දිනකට පැය 04ක විදුලිය කැපීමේ අවදානමක් පවතින බවත් ඊළඟ වැස්ස එනතුරු පැය එක හමාර ගානේ විදුලිය කපාගන්න තැනකට යා යුතු බවත් බලශක්ති ඇමති උදය ගම්මන්පිල පවසයි. ඔහු මේ බව පැවසූවේ හංවැල්ල ප්‍රදේශයේ පැවති උත්සවයක් අමතමිනි. “කවුරු හරි ඇවිල්ලා කියනවා නම් අපිට ඇති වෙන්න ඩොලර් තියෙනවා, අපිට ඇතිවෙන්න රුපියල් තියෙනවා, ආණ්ඩුවට කිසි ප්‍රශ්නයක් නැහැ කිව්වොත් ජනතාවත් කල්පනා කරනවා මොන එහෙකටද අපි ඉතිරි කරන්න යන්නේ කියලා. අපිත් ජොලියේ ජීවත් වෙන්න ඕනේ කියලා. අපි දැන් පැය 24ම විදුලිය දෙන්න උත්සහයෙන් මට තේරෙන විදියට නම් මාර්තු අග වනවිට කොහෙන් හරි ලොකු ඩොලර් ණයක් ගත්තොත් පොළියත් එක්ක ආපහු ගෙවන්න වෙනවා. එහෙම නැතුවුණොත් අපිට දිනකට පැය 04ක විතර විදුලි කැපීමකට යන්න වෙනවා මාර්තු අග වෙද්දි. ඊට වඩා හොඳ නැද්ද අපි ඊළඟ වැස්ස එනතුරුම පැය එක හමාර ගානේ කපාගන්න තැනකට ගියොත්. දවස් දෙකක් හොඳ හෝටලයකින් කාලා දවස් 28ක් බඩගින්නේ ඉන්නවා ද? එහෙම නැත්නම් එළවළු පළතුරු ටික කඩෙන් ගෙනල්ලා ගෙදර උයාගෙන කාලා දවස් 30 වේල් තුනම කනවාද කියලා ප්‍රශ්නයක් තමා දැන් ඉස්සරහට ඇවිල්ලා තියෙන්නේ. ඉතින් මේ ප්‍රශ්නයේ දී හැමෝම කැපකිරීම් කළ යුතු වෙනවා. කැපකිරීම් කරන්න නම් ප්‍රශ්නයක් තියෙනවා යන්න ජනතාව දැනගන්න ඕනේ. දෙක මෙහෙම කැපකිරීම පිළිබඳ ආදර්ශය දේශපාලන නායකයෝ දෙන්න ඕනේ.”", "URL": "https://lankatruth.com/si/?p=127931", "Category": "ආර්ථික පුවත්", "Parent URL": null}