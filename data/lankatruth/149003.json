{"Source": "Lankatruth", "Timestamp": "July 12, 2023", "Headline": "EPF එකට ෂොට් එක දී විදේශ මූල්‍ය ජාවාරම්කරුවන් සතුටු කළ ආකාරය මහාචාර්ය ප්‍රේමචන්ද්‍ර අතුකෝරල හෙළිකරයි", "News Content": "ශ්‍රී ලංකාවේ ණය ප්‍රතිව්‍යූහගත කිරීමේදී ජාත්‍යන්තර ස්වෛරිත්ව බැඳුම්කර මගින් ලබාගෙන තිබෙන වාණිජ ණය 50%කින් පමණ කපාහරිණු ඇතැයි එම ණය හිමියන් අපේක්ෂා කළද ඊට ප්‍රතිවිරුද්ධ ලෙස සේවක අර්ථසාදක අරමුදල වැනි විශ්‍රාමවැටුප් අරමුදල්වලට විශාල සෘණාත්මක බලපෑමක් කරමින් ආණ්ඩුව ගෙනයන වැඩපිළිවෙල පිළිබඳව ඕස්ට්‍රේලියානු ජාතික විශ්වවිද්‍යාලයේ ආර්ථික විද්‍යා මහාචාර්ය ප්‍රේමචන්ද්‍ර අතුකෝරල කරුණු සහිතව හෙළි කර තිබේ. මහාචාර්යවරයා මෙම කරුණු හෙළි කරණු ලැබූවේ ඊයේ (11) සිරස පැතිකඩ වැඩසටහනට එක්වෙමින්ය. පසුගිය ජූනි මාසයේ 29 වෙනිදා ණය ප්‍රතිව්‍යූහගත කිරීම පිළිබඳව ආණ්ඩුව සිදුකළ ප්‍රකාශයත් සමග ඒ වනවිට ජාත්‍යන්තර වෙළඳපොලේ ස්වෛරිත්ව බැඳුම්කර වෙළඳපොලේ ඩොලර් එකක බැඳුම්කර ඩොලර් ශත 42කට විකුණු අතර එය ඩොලර් ශත 48 දක්වා ඉහළ ගියබව පෙන්වා දී ඇත. මෙයට හේතු වී ඇත්තේ එම විදේශ ණය හිමියන්ගේ මුදල් 50%ක් පමණ කපා හරීවි යැයි තිබුණු අපේක්ෂාව ඔවුන්ට සුභවාදී ලෙස වෙනස් කර උපරිම 35%ක් පමණ වන පරිදි අදාල සැලසුම් සකස් කර තිබීමය. මේ සම්බන්ධයෙන් මහාචාර්ය ප්‍රේමචන්ද්‍ර අතුකෝරල පෙන්වා දෙන්නේ ඔවුන් ස්වෛරී බැඳුම්කරවලට යොදවා ඇති මුදලේ මුහුණත අගයෙන් 31%ක් පමණ කපා හැරෙන අතර පොලී අඩු කිරීම් ඇතුළු අනිකුත් කපාහැරීම් 4%ක් පමණ වන බවය. මෙම තත්වය තුළ ජාත්‍යන්තර මූල්‍ය වෙළෙන්දන් අතිශයින් සතුටට පත් වී ඇති බව පෙන්වා දෙනු ලැබීය. එහෙත් චීනය මේ සම්බන්ධයෙන් දැඩි අවදානයකින් කටයුතු කරන අතර ස්වෛරිත්ව බැඳුම්කර මිලදීගෙන තිබෙන ණය හිමියන්හට ලබා දුන් අවස්ථාව චීනයද අපේක්ෂා කරන බව පෙන්වාදෙනු ලැබීය. අවසන් වශයෙන් ගත් කළ දේශීය ණය හිමියන් අතර සේවක අර්ථසාදක අරමුදල ඇතුළු විශ්‍රාමවැටුප් අරමුදල්වලට සිදුකරණ සෘණාත්මක බලපෑම සහ ජාත්‍යන්තර වානිජ ණය හිමියන්ට ලබාදීමට නියමිත සහනය දැඩි අසමානතාවයකින් යුතු බව මහාචාර්ය ප්‍රේමචන්ද්‍ර අතුකෝරල පෙන්වා දෙනු ලැබීය.", "URL": "https://lankatruth.com/si/?p=149003", "Category": "ආර්ථික පුවත්", "Parent URL": null}