{"Source": "Lankatruth", "Timestamp": "October 7, 2022", "Headline": "රනිල් බුදුදහමත් වනසයි… රටත් වනසයි…", "News Content": "එක්සත් ජාතීන්ගේ මානව හිමිකම් කොමිසමේදී ශ්‍රී ලංකාවට විරුද්ධව ගෙන ආ යෝජනාවලට ඊයේ (06) සිදු කළ ඡන්ද විමසීමේදී ලබා ගත් ඡන්ද සංඛ්‍යාව ඉතිහාසයේ ලබාගත් අවම ඡන්ද සංඛ්‍යාව වන අතර එය රනිල් වික්‍රමසිංහගේ පාලනය කාලයේ වීම විශේෂත්වයකි. එම තත්වය ජනතාවගෙන් වසන් කිරීම සඳහා රට දියුණු කිරීමේ මග ලෙස තමා බුදුන් වහන්සේ පෙන්වා දුන් ක්‍රමවේදය අනුගමනය කරන බවට ජනාධිපති රනිල් වික්‍රමසිංහ ඊයේ පාර්ලිමේන්තුවේදී ප්‍රකාශ කර තිබේ. එදිනම එක්සත් ජාතීන්ගේ මානවහිමිකම් කොමිසමේදී ශ්‍රී ලංකාවට සහයෝගය දීම සඳහා ලැබී ඇත්තේ ඡන්ද 07ක් පමණි. මෙයට පෙර මහින්ද රාජපක්ෂ යටතේ යුධ අපරාධ චෝදනා එල්ල වූ 2014දී ලංකාවට පක්ෂව ඡන්ද 12ක්ද ගෝටාබය රාජපක්ෂ යටතේ ලංකාවට පක්ෂව ඡන්ද 11ක්ද ලැබී තිබිණි. නමුත් රනිල් වික්‍රමසිංහ ජූලි 20 වෙනි දින අටවන ජනාධිපති බවට පත් කර ගැනීමෙන් පසුව ත්‍රස්තවාදය වැලැක්වීමේ පනත යොදවාගෙන සාමකාමී විරෝධතා මර්ධනය කිරීම සහ රැඳවුම් නියෝග මත පුරවැසියන් රඳවා තබා ගැනීම මෙන්ම අන්තරායකර ඖෂධ පාලක මණ්ඩලය විදුලි සංදේශ නියාමන කොමිසම ඇතුළු මහජන සිවිල් කටයුතුවලට අදාල ආයතන 42ක් ආරක්ෂක අමාත්‍යාංශය යටතේ තබා ගැනීම මූලික කරගත් මානව අයිතිවාසිකම් උල්ලංඝණය කිරීමේ චෝදනා ඉදිරිපත් කර තිබිණි. මෙම සියලු චෝදනා හමුවේ ලංකාව ලබා ගත් අවම ඡන්ද සංඛ්‍යාව දක්වා ශ්‍රී ලංකාව ලෝකය හමුවේ ඉතාමත් පහළ මට්ටමකට ඇද දැමීමට රනිල් වික්‍රමසිංහ ක්‍රියා කර ඇත. එහෙත් ඔහු පාර්ලිමේන්තුවේදී විශේෂ ප්‍රකාශයක් කරමින් බුදුන් වහන්සේ පෙන්වා දුන් ක්‍රමවේදය අනුගමණය කරන බවට ජනතාව නොමග යවන ප්‍රකාශ සිදු කර තිබේ.", "URL": "https://lankatruth.com/si/?p=140266", "Category": "පුවත්", "Parent URL": null}