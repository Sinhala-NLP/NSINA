{"Source": "Lankatruth", "Timestamp": "February 12, 2021", "Headline": "පාස්කු ප්‍රහාරයේ සත්‍ය හෙළිවියයුතුයි… මම ජාත්‍යන්තරයට යනවා… කාදිනල් හිමි", "News Content": "පාස්කු ප්‍රහාරය සම්බන්ධයෙන් ප්‍රමාණවත් පරිදි කටයුතු සිදු නොවන්නේ නම් තමන් වහන්සේ ජාත්‍යන්තර අධිකරණයට යෑමට සූදානම් බව අති උතුම් මැල්කම් රංජිත් කාදිනල් හිමිපාණෝ සඳහන් කරති. පසුගියදා කොළඹදීපැවති මාධ්‍ය හමුවක් අමතමින් උන්වහන්සේ මේ බව අවධාරණය කළ අතර පාස්කු ප්‍රහාරයේ සත්‍ය හෙළිදරව් කරගැනීමේ අවශ්‍යතාවය එහිදී උන්වහන්සේ දැඩිව අවධාරණය කළේය. එම මාධ්‍ය හමුවේදී වැඩිදුරටත් අදහස් දක්වන කාදිනල් හිමිපානෝ… “විමර්ශනවල අඩුපාඩු මකා ගැනීමට මම යම් ක්‍රමවේදයක් අනුගමනය කරමින් සිටිනවා. කොහොමහරි යම් යම් දේවල්වල සත්‍යතාව අපි සොයාගත යුතුමයි. මේක අපිට බලාගෙන ඉන්න බැහැ. හැකි ඉක්මනින් අපිට පිටපතක් ලැබීමට සලස්වන්න. එතකොට අපිට ප්‍රශ්නයට විස‍ඳුම් සොයා ගන්න පුළුවන්. කොමිසමට මමත් සාක්ෂි දුන්නා. ඒ වෙලාවේ කොමිෂමෙන් ඉල්ලීමක් කළා ප්‍රහාරය වළක්වන්න කටයුතු නොකරපු අය ගැන විතරක් හොයන්නේ නැතිව මේ ප්‍රහාරයේ පිටිපස්සේ ඉන්න අය හොයන්න කියලා. මම හිතනවා මේ කොමිෂන් සභාව ඒ ඉල්ලීමට සුබවාදී ප්‍රතිචාරයක් දක්වයි කියලා. මේ ප්‍රශ්නයට පිළිතුරු බලාපොරොත්තු වෙනවා. වින්දිතයන් අහන්නේ ඇයි අපිට මෙහෙම කළේ කියලා. කවුද මේක කළේ කියලා ඒ අය බලාපොරොත්තුවෙන් ඉන්නවා. අපේ ජනතාව මීට වඩා ඉවසන්න සූදානම් නැහැ. අපිට රජයෙන් හා කොමිෂන් සභාවෙන් සාධාරණයක් වුණේ නැත්නම් අපිට වෙනත් තීරණ ගන්නට සිද්ධවෙයි ජනතාවක් හැටියට. වාර්තාවෙන් පස්සේ ආණ්ඩුව මොනවද කරන්නේ කියලා බලන්න ඕන. එහෙම නොවුණොත් අපි ජාත්‍යන්තර සංවිධාන තිබෙනවා පිටරටවල. ඒ සංවිධානවල සහාය අපි බලාපොරොත්තු වෙනවා. අපිට සාධාරණයක් ඉටුකර ගන්න. අපරාධ පරීක්ෂණ දෙපාර්තමේන්තුව පරීක්ෂණ කරලද නැත්ද කියලා මට සෑහීමට පත්වෙන්න බැහැ. එක කරුණක් සම්බන්ධයෙන් මම යම්කිිසි විකල්ප වැඩසටහනකට යොමුවෙලා තිබෙනවා. ඒක ඔබට දැනගන්න ලැබේවි. මම ඒක අධිකරණය හරහා සිදු කරන්නේ”", "URL": "https://lankatruth.com/si/?p=110491", "Category": "පුවත්", "Parent URL": null}