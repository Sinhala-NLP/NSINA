{"Source": "Lankatruth", "Timestamp": "July 18, 2021", "Headline": "දෙහිවල සත්වෝද්‍යානයේ චිම්පන්සින්ට, ඔරං ඔටංටත් කොරෝනා…", "News Content": "දෙහිවල සත්වෝද්‍යානයේ චිම්පන්සි දෙදෙනෙකුට සහ ඔරං ඔටං දෙදෙනෙකුටද කොවිඩ් වයිරසය ආසාදනයවී ඇතැයි PCR පරීක්ෂණයකින් තහවුරුවූ බව එහි ආරංචි මාර්ග කියයි. මේ වනවිට එම සතුන් සිවුදෙනා සුවසේ සිටින බවට තමාට තොරතුරු වාර්තා කර ඇතැයිද රාජ්‍ය ඇමති විමලවීර දිසානායක පවසයි. කෙසේ වෙතත් මේ පිළිබඳව තොරතුරු හෙළි වීමෙන් පසු එම ඔරංඔටන් දෙදෙනා සහ චිම්පන්සි දෙදෙනා සෙසු සතුන්ගෙන් වෙන් කර නිරෝධායනයට යොමු කරනු ලැබ සිටින බව සත්වෝද්‍යාන ආරංචිමාර්ග පවසයි. දෙහිවල සත්වෝද්‍යානයේ සිංහ දූපතේ සිංහයෙකුට සහ සිංහ ධේනුවකටද මෙයට පෙර කොවිඩ් – 19 ආසාදනය විය. කෙසේ වෙතත් එම සතුන් දෙදෙනා මේ වනවිට සුවය ලබා සිටින බව එහි නිලධාරීහු පවසති. කෙසේ වෙතත් පසුගිය දිනවල වාර්තා වූ පරිදි එම සිංහයාට දැඩි නිව්මෝනියා තත්වයක් හටගෙන තිබිණි. සත්වෝද්‍යාන විවෘත කිරීමට සෞඛ්‍ය අංශවලින් අවසරය ලැබී ඇතත් කොවිඩ් අවදානම හේතුවෙන් දෙහිවල සත්වෝද්‍යානය තවදුරටත් විවෘත නොකිරීමට එහි පාලනාධිකාරිය තීරණය කර ඇත.", "URL": "https://lankatruth.com/si/?p=119804", "Category": "කොවිඩ් -19 (කොරෝනා ) පුවත්", "Parent URL": null}