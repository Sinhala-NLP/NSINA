{"Source": "Lankatruth", "Timestamp": "July 18, 2023", "Headline": "පසුගිය මාස 06 තුළ ඖෂධ හා උපකරණ වර්ග 64ක් භාවිතයෙන් ඉවත් කරලා…", "News Content": "සෞඛ්‍ය අමාත්‍යාංශයේ වෛද්‍ය සැපයුම් ඒකකය ඉකුත් ජනවාරි 01 සිට මේ දක්වා වරින් වර තත්ත්වයෙන් බාල බවට ලැබෙන චෝදනා හා පැමිණිලි මත වෙන ම චක්‍රලේඛ 64ක් මගින් ඖෂධ හා ශල්‍ය උපකරණ වර්ග 64ක් භාවිතයෙන් ඉවත් කොට හෝ තාවකාලිකව ඉවත් කොට ඇතැයි අනාවරණය වේ. සෞඛ්‍ය අමාත්‍යාංශයේ වෛද්‍ය සැපයුම් ඒකකයේ නිල වෙබ් අඩවියට අනුව මේ බව අනාවරණය වන අතර එම ලැයිස්තුවට අනුව භාවිතයෙන් ඉවත්කොට ඇත්තේ ඩොබියුටමීන්, අක්ෂි කාච, සේලයින් කැනයුලා, ඇස්ප්‍රීන්, බෙතඩීන්, කො ඇමොක්සික්ලෙව්, මෙට්‍රනයිඩසොල්, පිපරසිලින්, සේලයින්, කැනයුලා ඇතුළු ඖෂධ හා ශල්‍ය උපකරණ මෙසේ භාවිතයෙන් ඉවත් කරන ලද අයිතම අතර වේ. මෙසේ භාවිතයෙන් ඉවත් කරන ලද ඖෂධවලින් අති බහුතරය දිනපතා භාවිත කරන සහ අත්‍යවශ්‍ය ඖෂධ බව සෞඛ්‍ය අංශ පෙන්වා දෙයි. මෙසේ භාවිතයෙන් ඉවත් කරන ලද ඖෂධ හා ශල්‍ය උපකරණවලින් අති බහුතරය ඉන්දියාවෙන් ගෙන්වන ලද හෝ ශ්‍රී ලංකාවේ නිෂ්පාදනය කරන ලද ඒවා ය. විශේෂයෙන් ඩොබියුටමීන් (Dobutamine) නමැති ඖෂධය දැඩි සත්කාර ඒකකවල හා හදිසි වෛද්‍ය ප්‍රතිකාර ඒකකවල අනිවාර්යයෙන්ම පැවතිය යුතු ඖෂධයක් වන අතර එය හදිසි වෛද්‍ය ප්‍රතිකාරවලදී හෘදයේ වේගය අඩුවන විට එම තත්වය පාලනය කිරීම සඳහා භාවිත කරන ඖෂධයකි. එම ඖෂධය භාවිතයෙන් ඉවත් කර ඇත්තේ පසුගිය ජූලි 16 සිටය. මේ සම්බන්ධව කරුණු දක්වමින් වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති විශේෂඥ වෛද්‍ය ජී.ජී චමල් සංජීව පවසන්නේ, මෙරටට තත්වයෙන් බාල ඖෂධ ගෙන්වීමේ අපරාධය පිළිබඳව තම සංගමය කාලයක් තිස්සේ බලධාරීන්ට කරුණු ඉදිරිපත් කළත් සෞඛ්‍ය ඇමතිවරු ඒ පිළිබඳ නොසලකා හරින ලද බවය. මෙම ‍ඖෂධ ගෙන්වීම සඳහා වියදම් කරන ලද ඩොලර් බිලියන ගණනක මුදල් අවභාවිතාව සඳහා වගකියන්නේ කවුරුන්දැයි වෛද්‍ය චමල් සංජීව ප්‍රශ්නකරයි. වහාම මේ සම්බන්ධව පුළුල් පරීක්ෂණයක් පවත්වා මෙම ඖෂධ ගෙන්වීමට භාවිත වූ ජනතා බදු මුදල් අදාළ දේශපාලනඥයන්ගෙන් අයකර ගැනීම සඳහා නීතිමය පියවර ගත යුතු යැයිද ඔහු සඳහන් කරයි.", "URL": "https://lankatruth.com/si/?p=149297", "Category": "පුවත්", "Parent URL": null}