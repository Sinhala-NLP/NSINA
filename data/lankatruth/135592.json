{"Source": "Lankatruth", "Timestamp": "June 16, 2022", "Headline": "ගෝඨාගෝ ගම ප්‍රහාරයේ දෙවැනි මහමොළකරු සොයා ගැනේ", "News Content": "පසුගිය මැයි මස 09 වෙනිදා මයිනාගෝ ගම සහ ගෝඨාගෝ ගම සාමකාමී අරගලයට එල්ල කළ මැර ප්‍රහාරයේ දෙවැනි මහ මොළකරු බස්නාහිර ප්‍රදේශය බාරව එවකට සිටි ජේෂ්ඨ නියෝජ්‍ය පොලිස්පති දේශබන්දු තෙන්නකෝන් බව අධිකරණය ඉදිරියේදී හෙළි කරයි.  අද (16) කොටුව ප්‍රධාන මහේස්ත්‍රාත් අධිකරණයේදී එම නඩුව විභාගයට ගත් අවස්ථාවේදී මේ බව හෙළිකර තිබේ. පළවෙනි මහමොළකරු කවුද යන්න තවමත් හෙළිවී නැත. මෙම මැර ප්‍රහාරයට අදාළව පොලිසිය විසින් පුද්ගලයන් 747 දෙනෙකුගෙන් ප්‍රකාශ සටහන් කර ගෙන ඇති අතර එයින් 366 දෙනෙකුම පොලිස් නිලධාරීන් බව අධිකරණය ඉදිරියේ හෙළි කෙරිිනි. එසේම, මේ වනවිට හඳුනාගෙන සිටි සැකකරුවන් 28 දෙනා අතරට තවත් තිදෙනෙකු එක්කර තිබේ.  මෙම තිදෙනා මේ දක්වා සොයාගත නොහැකිවීම විශේෂත්වයක් වී ඇත. 29 වෙනි සැකකරු ලෙස හඳුනාගෙන සිටින සජිත් සාරාංග රටින් පැන ගොස් ඇති අතර ඔහු ආබාධිත සොල්දාදුවෙකුට අමානුෂික ලෙස පහර දුන් මැරයා ය. 30 වෙනි සැකකරු තුසිත සම්පත් නානයක්කාර වන අතර මේ දක්වා සොයා ගැනීමට හැකිවී නැත. 31 වෙනි සැකකරු ලෙස මොරටුව නාගරික මන්ත්‍රී ප්‍රදීප් ප්‍රියන්ත ප්‍රනාන්දු නම්කර සිටින අතර ඔහුද සොයා ගැනීමට නොහැකි වී ඇත.", "URL": "https://lankatruth.com/si/?p=135592", "Category": "පුවත්", "Parent URL": null}