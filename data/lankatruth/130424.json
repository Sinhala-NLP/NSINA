{"Source": "Lankatruth", "Timestamp": "March 22, 2022", "Headline": "සහල් පාලන මිලක් ඇති කරනවා – කෘෂිකර්ම ඇමති", "News Content": "සහල් මිල ඉහළ යාම වලක්වා ගැනීම සඳහා පාලන මිලක් ඇති කරන බවත්, ඊට අදාල යෝජනාව ඊයේ (21) කැබිනට් මණ්ඩලයට ඉදිරිපත් කළ බවත් කෘෂිකර්ම ඇමති මහින්දානන්ද අලුත්ගමගේ පවසි. රජයේ සහතික මිල යටතේ මේ වන විට වී මෙට්‍රික්ටොන් 70,000ක ප්‍රමාණයක මිලදීගෙන තිබෙන බවත්, එය වසර 07කට පසු රජය මිලදීගත් විශාලම වී තොගය බවත් ඔහු පවසයි. සහල් සඳහා සහතික මිලක් නියම කිරීම යටතේ, නාඩු සහල් කිලෝවක මිල රුපියල් 140ත් 145ත් අතර මිලකට ගත හැකි බවත්, මේ වනවිට වෙළදපොල තුළ පෞද්ගලික වෙළදුන් සහල් වැඩි මිලට අලෙවි කරන බවත් ඔහු පවසයි. සහල් මිල පාලනය කිරීම සඳහා රජය මිලදීගත් වී තොග සහල් බවට වෙළඳපොලට නිකුත් කරන බවත්, විදේශවලින් සහල් ගෙන්වා බෙදාහැරීමටත් කටයුතු කරන බවත් පවසා සිටි හෙතෙම විදේශවලින් ගෙන්වන සහල් කිලොවක් 120ත් 130ත් අතර අතර මුදලකට අලෙවි කරන බවද ප්‍රකාශ කරයි.", "URL": "https://lankatruth.com/si/?p=130424", "Category": "පුවත්", "Parent URL": null}