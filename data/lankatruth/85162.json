{"Source": "Lankatruth", "Timestamp": "November 9, 2019", "Headline": "සජිත්ගේ දැන්වීමකට එරෙහිව ග්‍රාම නිලධාරීන්ගෙන් පැමිණිල්ලක්", "News Content": "නව ප්‍රජාතන්ත්‍රවාදී පෙරමුණේ ජනාධිපතිධුර අපේක්ෂක සජිත් ප්‍රේමදාස මහතාගේ මැතිවරණ ප්‍රවර්ධන කටයුතු වෙනුවෙන්, ග්‍රාම නිලධාරීවරයෙකුගේ චරිතය යොදාගෙන නිර්මාණය කර තිබෙන දැන්වීමක් වහාම ඉවත්කර ගැනීමට කටයුතු කරන ලෙස ඉල්ලා ශ්‍රී ලංකා ග්‍රාම නිලධාරී සංගමය අද(08) මැතිවරණ කොමිසම වෙත පැමිණිල්ලක් ඉදිරිපත් කර ඇත. ඡන්ද හිමිනාම ලේඛණ සකස් කිරීම, ඡන්දය සඳහා අනන්‍යතා පත්‍ර සකස් කිරීම, ඡන්ද මධ්‍යස්ථාන භාරව කටයුතු කිරීම ඇතුළු මැතිවරණයට අදාළ රාජකාර බහුතරයක් සිදුකරන ග්‍රාම නිලධාරීන් පිළිබඳව ජනතාව තබා ඇති විශ්වාසය මෙම දැන්වීම මගින් පලුදු කරන බවත් අවිශ්වාසය ඇති කරන ආකාරයෙන් නිර්මාණය කර ඇති බවත් ග්‍රාම නිලධාරීන් චෝදනා කරයි. එබැවින් එම දැන්වීම වහාම තහනමට ලක්කොට ප්‍රචාරය කිරීම වළක්වන ලෙසත්, අදාල අපේක්ෂකයා සහ ඔහු නියෝජනය කරන පක්ෂයට අවවාද කරන ලෙසත් ග්‍රාම නිලධාරීන් මෙම පැමිණිල්ල ඉදිරිපත් කරමින් සඳහන් කර තිබේ.", "URL": "https://lankatruth.com/si/?p=85162", "Category": "පුවත්", "Parent URL": null}