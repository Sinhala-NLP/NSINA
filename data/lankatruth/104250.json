{"Source": "Lankatruth", "Timestamp": "December 22, 2020", "Headline": "අන්තර්ජාලය ඔස්සේ බිළිඳන් විකිණූ පුද්ගලයෙක් අත්අඩංගුවට", "News Content": "බිළිඳු දරුවන් අලෙවි කිරීමේ ජාවාරමක යෙදුණු පුද්ගලයකු සැකපිට මාතලේ උකුවෙලදි අත්අඩංගුවට ගත් බව පොලිසිය කියයි. පොලිස් ළමා හා කාන්තා කාර්යංශය මගින් දීර්ඝ කාලයක් තිස්සේ සිදු කරන විමර්ශනයකින් අනතුරුව සැකකරු අත්අඩංගුවට ගෙන තිබේ. මෙලෙද අත්අඩංගුවට ගත් සැකකරු, විවිධ අතවරයන්ට පත්වු කිසිදු පිළිසරණක් නොමැති කාන්තාවන්ට පිළිසරණක වන බව පවසමින් කාලාන්තරයක් තිස්සේ සමාජ මාධ්‍යවල ඉතා ප්‍රසිද්ධව සිටි දේශකීර්ති, දේශමාන්‍ය ආදී නාමයන්ගෙන්ද හඳුන්වා ගන්නා මංජුල ලසන්ත උක්වත්ත නැමති 47 හැවිරිදි පුද්ගලයා බවද වාර්තා වේ. මෙම පුද්ගලයාට පසුගිය දිනක රාජ්‍ය මාධ්‍යවල පවා ප්‍රචාරක වැඩසටහන් ලබාදී තිබිණි. අන්තර්ජාලය හරහා ‍වෙළද දැන්වීම් මුදාහරිමින් සැකකරු විසින් මෙම ජාවාරමවේ නිරත වී ඇති අතර ‍මෙම ජාවාරම මොරටුවේ ප්‍රදේශයේදි ස්ථාන දෙකකදි සිදු කර ඇති බවද පොලිසිය සඳහන් කරයි. මෙම පුද්ගලයා විසින් දරුවන් 30 දෙනෙකුට ආසන්න සංඛ්‍යාවක් මේ වනවිටත් විකුණා ඇති බවද අනාවරණය වී තිබේ. විදෙස් රටවල බේබි ෆාම් යනුවෙන් මෙම කුඩා දරුවන් විකිණීමේ ජාවාරමේ හදුන්වන බවද, මෙයට සම්බන්ධ ගැබිනි කාන්තාවන් 12 දෙනෙකුද සොයා ගත් බවද පොලිසිය කියයි. විවිධ අතවරයන්ට පත්වු කිසිදු පිළිසරණක් නොමැති කාන්තාවන් මෙම පුද්ගලයා විසින් රැගෙන ගොස් නේවාසිකව ස්ථානයක රදවා තෙවැනි පාර්ශවයකට විකුණන බවද පොලිසිය සඳහන් කරයි. සැකකරු මොරටුව මහේස්ත්‍රාත් අධීකරණය හමුවට ඉදිරිපත් කිරීමට නියමිතය. “දීප්තිමත් පිටකවර දැමු බොහෝ පොත් වල ඇතුලාන්තය ඔබ හිතන තරම් සොඳුරු නැත…කරුණාකර සමාජය දෙස අවදි උන දෑසින් බලන්න.. මේ සොඳුරු ලෝකයේ රකුසන් ඉන්නෙ වෙස්වලාගෙනය..” යනුවෙන් ෆේස්බුක් ගිණුමක සටහන් කර තිබුණේ මෙම සිදුවීම පාදක කරගනෙ ලියා තිබූ සටහනකය.", "URL": "https://lankatruth.com/si/?p=104250", "Category": "පුවත්", "Parent URL": null}