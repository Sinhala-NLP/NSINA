{"Source": "Lankatruth", "Timestamp": "February 4, 2021", "Headline": "උදයංග වැනි 216ක් ජාත්‍යන්තර පොලීසිය සොයයි", "News Content": "ජාත්‍යන්තර පොලිසිය විසින් මේ වන විට රතු වරෙන්තුකරුවන් ලෙස 129 ක් හා නිල් වරෙන්තුකරුවන් ලෙස 89 ක් ශ්‍රී ලාංකිකයන් අත්අඩංගුවට ගැනීමට සොයමින් සිටින බව නියෝජ්‍ය පොලිස්පති අජිත් රෝහණ සඳහන් කරයි. මේ අය අතරින් වැඩි දෙනා ඩුබායි, ඉන්දියාව හා යුරෝපීය රටවල සිටින බව වාර්තා වේ. රතු වරෙන්තුකරුවන් අතරින් 40 දෙනෙක් මූල්‍ය අපරාධ සම්බන්ධ චෝදනා ලැබූවන් ය. ලෝකයේ රටවල් 194ක ජාත්‍යන්තර පොලීසියේ ශාඛා ක්‍රියාත්මක වන අතර ශ්‍රී ලංකාවේ ශාඛාව අපරාධ පරීක්ෂණ දෙපාර්තමේන්තුව හරහා ක්‍රියාත්මකවේ. මිග් යානා ගනුදෙනුව ඇතුළු චෝදනා කීපයකට රතු වරෙන්තු ලැබ සිටි රුසියාවේ හිටපු තානාපති උදයංග වීරතුංග ද එක් කලෙක ඩුබායිහි සිටි බව වාර්තා විය. ජනාධිපති ගෝටාබය රාජපක්ෂ විසින් පත්කළ විශේෂ ජනාධිපති කොමිසමකින් ඔහු නිදොස් කොට නිදහස් කරනු ලැබූ අතර එය කැබිනට් මණ්ඩලය විසින් ද අනුමත කළේය.", "URL": "https://lankatruth.com/si/?p=109864", "Category": "පුවත්", "Parent URL": null}