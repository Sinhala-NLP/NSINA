{"Source": "Lankatruth", "Timestamp": "July 5, 2023", "Headline": "රනිල් බැසිල් පෙරමුණෙන් මහින්දලාට ටොක්කක්", "News Content": "මහින්ද රාජපක්ෂ සහ නාමල් රාජපක්ෂ දේශීය ණය කපාහැරීම සම්බන්ධයෙන් පලකළ මතයට එරෙහිව සාගර කාරියවසම් පොහොට්ටු පක්ෂයේ මහලේකම් විසින් අභියෝගාත්මක ප්‍රකාශයක් සිදු කර තිබේ. පොහොට්ටු පක්ෂයේ මහලේකම් පාර්ලිමේන්තු මන්ත්‍රි සාගර කාරියවසම් මෙම ප්‍රකාශය කර ඇත්තේ ඊයේ (04) නෙළුම්මාවතේ පිහිටි පොහොට්ටු පක්ෂ කාර්යාලයේ පැවති නිල මාධ්‍ය හමුවකදීය. මෙහිදී ඔහු “දේශීය ණය ප්‍රතිව්‍යූහගත කිරීම හැර වෙනත් විකල්පයක් තිබෙන්නේනම් එම විකල්ප ඉදිරිපත් නොකර ප්‍රතිව්‍යූහගත කිරීමේ ක්‍රියාවලිය සම්බන්ධයෙන් තැන තැන විවේචන ඉදිරිපත් කිරීම බාල වැඩක්” යනුවෙන් ප්‍රකාශ කර ඇත. මෙම ප්‍රකාශය සෘජුවම පාර්ලිමේන්තු මන්ත්‍රීවරුන්වන මහින්ද රාජපක්ෂ සහ නාමල් රාජපක්ෂ ඉලක්ක කර ගනිමින් සිදුකර ඇතැයිද ණය ප්‍රතිව්‍යූහගත කිරීම පිළිබඳ පාර්ලිමේන්තු ඡන්ද විමසීමෙන් පසුව පාර්ලිමේන්තු මන්ත්‍රී නාමල් රාජපක්ෂ කර තිබෙන ප්‍රකාශයට පෙරලා පහරදීමක් යැයිද දේශපාලන නිරීක්ෂකයෝ පෙන්වා දී තිබේ. “ණය ප්‍රතිව්‍යුහගතකරණය කරාට කමක් නෑ. එය සාධාරණ විය යුතුයි. එක්තරා කණ්ඩායමකට ප්‍රතිව්‍යුහගතකරණය වෙන්නත් තවත් කණ්ඩායමකට එහෙම නොවෙන්නත් හේතු දක්වන්න ඕනේ. ඒ හේතුව පාර්ලිමේන්තුව නියෝජනය කරන අපිට කියලා වැඩක් නෑ. ඒක මේ රටට කියන්න.” යනුවෙන් ඒ සම්බන්ධයෙන් අදහස් දක්වමින් පාර්ලිමේන්තු මන්ත්‍රී නාමල් රාජපක්ෂ සඳහන් කර තිබිණි. එසේම පොහොට්ටු පක්ෂයේ මහලේකම් පාර්ලිමේන්තු මන්ත්‍රි සාගර කාරියවසම්ගේ මෙම ප්‍රකාශයෙන් රනිල්, බැසිල් සන්ධානය තහවුරුවීමක් යැයි දේශපාලන නිරීක්ෂකයෝ මත පලකරති.", "URL": "https://lankatruth.com/si/?p=148744", "Category": "පුවත්", "Parent URL": null}