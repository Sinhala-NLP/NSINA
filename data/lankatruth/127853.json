{"Source": "Lankatruth", "Timestamp": "January 18, 2022", "Headline": "බැඳුම්කර මිලියන 500 ගෙව්වා – කබ්රාල්… ගෙව්වේ රාජපක්ෂලාටමයි – රෝහණ ලක්ෂ්මන්", "News Content": "අද (18) දිනයට ගෙවීමට නියමිතව තිබූ අමෙරිකානු ඩොලර් මිලියන 500ක ස්වෛරී බැඳුම්කර ගෙවා දැමූ බව මහබැංකු අධිපති අජිත් නිවාඩ් කබ්රාල් පවසයි. මහ බැංකුව සතු ඩොලර් සංචිත ඉතාමත් පහළ මට්ටමක පවතින තත්වයක් හමුවේ තවදුරටත් එම ණය මුදල ගෙවීම සඳහා කල් ඉල්ලා ගැනීමට හැකියාව තිබියදී මෙලෙස රටක් අවදානමට ලක්කරමින් එම මුදල් ගෙවීමට හදිසි වන්නේ කුමක් නිසාදැයි මේ සම්බන්ධයෙන් අවධානය යොමු කර සිටින ආර්ථික විශේෂඥයින් ඇතුළු බොහෝ පාර්ශවයන් ආණ්ඩුවෙන් ප්‍රශ්න කරති. මේ අතර පසුගිය 16 වැනිදා ගාල්ල හබරාදූව ප්‍රදේශයේ පැවති රැස්වීමකදීශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති රෝහණ ලක්ෂ්මන් පියදාස කරුණු හෙළිකරමින් පවසා සිටියේ මෙලෙස බැඳුම්කර මුදල් ගෙවීමට මහ බැංකු අධිපතිවරයාට හදිසියක් ඇත්තේ රාජපක්ෂ පවුලේ ඥාතීන්ට සිදුවන පාඩුව අවම කර ගැනීමට බවයි. එහිදී වැඩිදුරටත් අදහස් දැක්වූ මහාචාර්ය රෝහණ ලක්ෂ්මන් පියදාස මෙසේ ද කීවේය. “ විදේශ ණය බැඳුම්කර ආපසු ගෙවනවා කියලා මහැබංකුව අධිපතිවරයා කිව්වා. ඩොලර් මිලියන 500ක්. කවුද ඩොලර් මිලියන 500ක බැදුම්කරවලට සල්ලි ආයෝජනය කළේ. මේ කාරණා හරියට දන්නෙ නෑ මිනිස්සු. ඔවුන් හිතන්නෙ ණය ගෙවන්න ලෑස්ති වෙනවා කියලා. නෑ… ඇත්ත කාරණේ බැඳුම්කරවල ආයෝජනය කරලා තිබෙන්නේ රාජපක්ෂලගේ අජිත් නිවාඩ් කබ්රාල්ලගෙ ඥාතියො, හිතවත්තු, මිත්‍රයෝ. ඒ මිත්‍රයන්ට වැඩි ගාණක් සල්ලි දෙන්න තියන හින්දා තමයි ඔය බැඳුම්කර ඉක්මනින් ගෙවන්නෙ. ලෝකයෙ ඉන්න සෑම ආර්ථික විද්‍යාඥයෙක්ම කියනවා, මේ වෙලාවෙ බැඳුම්කර ගෙවන්න ඕන නෑ බැඳුම්කරවලට ගෙවන්න කල් ඉල්ලන්න. ලෝකයේ සෑම රටක්ම මේ වගේ ආපදා අවස්ථාවක ණය ගෙවන්න කල් ඉල්ලනවා. දේශපාලනිකව මිනිස්සු මෝඩයො කරලා අඳබාලයො කරලා මිනිස්සුන්ගෙ ඇස් බන්දලා මිනිස්සුන්ට කියනවා අපි ණය ගෙව්වා කියලා. නෑ… එහෙම වෙලා නෑ“ යනුවෙන් පැවසීය.", "URL": "https://lankatruth.com/si/?p=127853", "Category": "ආර්ථික පුවත්", "Parent URL": null}