{"Source": "Lankatruth", "Timestamp": "April 10, 2018", "Headline": "මෛත්‍රීගේ ඇමතිවරු කැබිනට් රැස්වීම වර්ජනය කරති", "News Content": "ශ්‍රී ලංකා නිදහස් පක්‍ෂයේ ඇමතිවරු අද (10) පැවැත්වෙන කැබිනට් රැස්වීම වර්ජනය කිරීමට ඊයේ (09) රාත්‍රියේ පැවති මධ්‍යම කාරක සභාවේදී තීරණය කර ඇත. එක්සත් ජාතික පක්‍ෂයේ ඇමතිවරු ශ්‍රී ලංකා නිදහස් පක්‍ෂයේ ඇමතිවරුන්ව අපහාසයට ලක්කිරීම්වලට විරෝධය පළ කිරීමක් ලෙස ශ්‍රී ලංකා නිදහස් පක්‍ෂයේ ඇමතිවරු මෙසේ කැබිනට් රැස්වීම වර්ජනය කිරීමට තීරණය කර ඇතැයි වාර්තා වේ. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති නිල නිවසේදී පැවැති ශ්‍රී.ල.නි.ප. මධ්‍යම කාරක සභාවේදී මෙම තීරණය ගෙන තිබේ. ශ්‍රී ලංකා නිදහස් පක්‍ෂය ජාතික ආණ්ඩුවේ සිටිනවාද? නැද්ද? යන්න සම්බන්ධයෙන් අවසන් තීරණයක් ගත යුතු බවද තවත් ශ්‍රී.ල.නි.ප. ඇමතිවරු පිරිසක් ප්‍රකාශ කර ඇතැයි වාර්තා වේ. අගමැතිවරයාට එරෙහි විශ්වාසභංග යෝජනාවට පක්‍ෂව ඡන්දය දුන් ශ්‍රී.ල.නි.ප. ඇමතිවරුන්ට අමතරව පක්‍ෂයේ සෙසු කැබිනට් ඇමතිවරුන්ද අද පැවැත්වෙන කැබිනට් රැස්වීමට සහභාගී නොවන බවද වාර්තා වේ. මේ අතර අගමැතිවරයාට එරෙහි විශ්වාසභංග යෝජනාවට පක්‍ෂව ඡන්දය දුන් ශ්‍රී.ල.නි.ප. ඇමතිවරුන් 16 දෙනා සකස් කළ වාර්තාවක්ද මධ්‍යම කාරක සභාවට ඉදිරිපත් කොට ඇතැයි වාර්තා වේ. අගමැතිවරයාට එරෙහි විශ්වාසභංග යෝජනාවට පක්‍ෂව ඡන්දය දුන් ශ්‍රී.ල.නි.ප. ඇමතිවරුන් ඉවත්වීමට කර ඇති ඉල්ලීම හා ශ්‍රී ලංකා නිදහස් පක්‍ෂය ජාතික ආණ්ඩුවෙන් ඉවත්වන්නේද? නැද්ද? යන්න සම්බන්ධයෙන් අද හෙටම රැස්වී තීන්දුවක් ගැනීමටද එහිදී තීරණය වී ඇත. කෙසේ නමුත් ජනාධිපති මෛත්‍රීපාල සිරිසේන මහතාගේ තීරණය වී ඇත්තේ ශ්‍රී ලංකා නිදහස් පක්ෂයේ මැති ඇමතිවරු සියළු දෙනාම එක තීරණයක සිටිය යුතු බව යැයිද වාර්තා වේ. ශ්‍රී ලංකා නිදහස් පක්‍ෂයේ මධ්‍යම කාරක සභාව යළි හෙට (11) රැස්වී මේ පිළිබඳව සාකච්ඡා කිරීමට නියමිත බවද වාර්තාවේ. මූලාශ්‍ර ලංකාදීප", "URL": "https://lankatruth.com/si/?p=50408", "Category": "පුවත්", "Parent URL": null}