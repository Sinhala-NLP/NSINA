{"Source": "Lankatruth", "Timestamp": "August 20, 2017", "Headline": "පොරොන්දු වූ වගා වන්දි ඉල්ලා ගොවීහු පෙත්සම් අත්සන් කරති", "News Content": "වගා හානි සඳහා පොරොන්දු වූ වන්දි මුදල් කඩිනමින් ගොවීන්ට ලබාදෙන ලෙස ඉල්ලමින් මහජන පෙත්සමකට අත්සන් ලබාගැනීම අද (20) දඹුල්ල නගරයෙන් ආරම්භ කෙරිණි. සමස්ත ලංකා ගොවිජන සම්මේලනය විසින් මෙය සංවිධානය කර ඇති අතර එම අවස්ථාවට එහි ජාතික සංවිධායක නාමල් කරුණාරත්න මහතා සහ සභාපති සුසන්ත කුමාර මහතා ඇතුළු පිරිසක් එක්වී සිටියහ. සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා ප්‍රකාශ කර සිටියේ වගා හානි සඳහා රුපියල් 40,000ක වන්දියක් ලබාදෙන බවට රජය පොරොන්දු වුවද මෙතෙක් සියලු ගොවීන්ට එම වන්දිය ලැබී නොමැති බව ය. කඩින් කඩ ගෙවීම් සිදුකරමින් රජය ගොවි ජනතාව රැවටීමට ලක් කර ඇති බවද ඔහු අවධාරණය කළේ ය. පෙත්සම දිවයින පුරා රැගෙන ගොස් මහජන අත්සන් ලබාගැනීමෙන් අනතුරුව රටපුරා විසිර සිටින ගොවි ජනතාව සමඟ කොළඹ පිහිටි කෘෂිකර්ම අමාත්‍යංශයට පැමිණ සිය විරෝධය පළ කරන බවත් සියළුම ගොවීන්ට මෙම වන්දි මුදල ගෙවන තුරු අඛණ්ඩව අරගල කරන බවත් නාමල් කරුණාරත්න මහතා ප්‍රකාශ කළේ ය. වැඩිදුරටත් අදහස් දක්වමින් ඒ මහතා ප්‍රකාශ කර සිටියේ පැවති මහින්ද රාජපක්ෂ ආණ්ඩුව ගොවිජනතාවගේ ඉල්ලීමට කන් නොදුන් බවත් වගා වන්දි නොගෙවූ බවත් වත්මන් ආණ්ඩුව වන්දි ලබා දෙන බව පවසා සොච්චම් මුදලක් ගෙවා ඇඟ බේරා ගැනීමට උත්සාහ දරණ බවත් ය.", "URL": "https://lankatruth.com/si/?p=39601", "Category": "පුවත්", "Parent URL": null}