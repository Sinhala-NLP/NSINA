{"Source": "Lankatruth", "Timestamp": "February 14, 2012", "Headline": "ධීවර මර්දනයට කැරළි මර්දන පොලීසිය", "News Content": "සමාජ සුභසාධන ආමාත්‍ය මිල්රෝයි ප්‍රනාන්දු මහතාගේ ඥාති පුත්‍රයෙකු වන වෙන්නප්පුව ප්‍රාදේශීය සභා සභාපති සුසන්ත නැමැත්තා ධීවරයන් පිරිසක් සමග අද උදේ අමාත්‍ය රාජිත දිසානායක හමුවීමට සූදානමින් සිටී. නමුත් මෙම ධීවර පිරිසට ඊයේ ඔහු පවසා තිබුණේ ජනාධිපතිවරයා හමුවී සාකච්ඡා කිරීමට අවස්ථාව සලසා දෙන බවය. මේ වනවිට තෙල් මිල අඩුකරන ලෙස ආණ්ඩුවට බලකරමින් ප්‍රබල විරෝධතාවයක නිරතව සිටින ධීවරයන් මේ ලෙස රවටමින් අඩපන කිරීමට ආණ්ඩුවේ විවිධ දේශපාලඥයින් කටයුතු කරමින් සිටී. ඩීසල් සහනාධාර කූපන්පතක් ලබාදීම හෝ සීමිත ඩීසල් ලීටර් ප්‍රමාණයක් සහන මිලට ලබාදීමට ආණ්ඩුවේ දේශපාලඥයන් පොරොන්දු වුවද ධීවර ජනතාව එය ප්‍රතිෙක‍ෂ්ප කරයි. ඔවුන්ගේ එකම ඉල්ලීම වී ඇත්තේ පැවැති මිල දක්වා ඩීසල් මිල අඩුකරන ලෙසය. කෙසේ වෙතත් අමාත්‍ය රාජිත සේනාරත්න සමග අද උදේ පැවැත්වීමට නියමිත සාකච්ඡා අසාර්ථක වුවහොත් යළි අද දහවල් සිට උද්ඝෝෂණයේ යෙදෙන බව ධීවරයන් දැනුම්දී ඇත. මේ නිසා වෙන්නප්පුව උල්හිටිය ප්‍රදේශයේ මේ වනවිට කැරළි මර්ධන පොලීසිය යොදවා තිබේ.", "URL": "https://lankatruth.com/si/?p=1393", "Category": "පුවත්", "Parent URL": null}