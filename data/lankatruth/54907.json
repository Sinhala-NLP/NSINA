{"Source": "Lankatruth", "Timestamp": "June 21, 2018", "Headline": "රාජපක්ෂ සමයේ SBගේ ජල හා විදුලිබිල් ලක්ෂ 8.5 පනියි", "News Content": "මහින්ද රාජපක්ෂ පාලන සමයේ උසස් අධ්‍යාපන ඇමතිව සිටි එස්.බී. දිසානායක මහතාට 2014 වසරේදී සිය නිවසේ ජල බිල සහ විදුලි බිල සඳහා රජයේ මුදලින් ගෙවා ඇති රුපියල් අටලක්ෂ තිස්තුන්දහස් හාරසිය හැටක (රු. 833,460) මුදල ආපසු අයකරගැනීමට කටයුතු කර නැති බව පසුගියදා පාර්ලිමේන්තුවට ඉදිරිපත් කරන ලද රජයේ ගිණුම් පිළිබඳ කාරක සභාවේ සිව්වන වාර්තාවෙන් අනාවරණය වේ. 2009 මාර්තු 05 දිනැති අංක 10/2007(1) චක්‍රලේඛයට අනුව අමාත්‍යවරයෙකුට සිය නිවසේ කුලිය උදෙසා හිමි රුපියල් පනස් දහසේ (රු. 50,000) මුදල් සීමා ඉක්මවා තවත් රුපියල් අටලක්ෂ තිස්තුන්දහස් හාරසිය හැටක් මෙලෙස ගෙවා ඇත. ඔහු සිය නිවසට හිමි රුපියල් 50,000ද ප්‍රතික්ෂේප කරමින් සිය නිවසේ ජල සහ විදුලිබිල ප්‍රතිපූර්ණය කර තිබේ. ඒ අනුව එස්.බී. දිසානායක මහතා වසරක් තුළ සිය නිවසේ ජල සහ විදුලි බිල ලෙස රුපියල් අටලක්ෂ අසූතුන්දහස් හාරසිය හැටක (රු. 883,460) මුදලක් ලබාගෙන තිබේ. නීත්‍යානුකූලව ඇමතිවරයාට හිමි රුපියල් 50,000ට අමතරව අති විශාල මුදලක් නීතිවිරෝධීව වියදම් කර ඇති බැවින් එය ආපසු අයකර ගැනිමට කටයුතු නොකිරිම සම්බන්ධයෙන් රජයේ ගිණුම් පිළිබඳ කාරක සභාව වෙත අදාළ නිලධාරීන් දැනුම් දී ඇත්තේ එම සමයේ විශ්වවිද්‍යාල තුළ මතු වූ ගැටළු නිරාකරණය කිරීම සඳහා නිතිපතා විශ්වවිද්‍යාල ආචාර්යවරුන් සමඟ සාකච්ඡා පැවැත්වීමට සිදු වූ බවත් එම රැස්වීම් තම නිවසේ පැවතීම නිසා මෙලෙස අතිවිශාල ජල හා විදුලි බිලයක් ගෙවීමට සිදු වී ඇති බවත්ය.", "URL": "https://lankatruth.com/si/?p=54907", "Category": "පුවත්", "Parent URL": null}