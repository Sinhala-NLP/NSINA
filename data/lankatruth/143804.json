{"Source": "Lankatruth", "Timestamp": "January 18, 2023", "Headline": "ආණ්ඩුවේ අමුතුම ප්‍රචාරය ආරම්භයේදීම ඇන ගනී", "News Content": "සියලුම රූපවාහිනී නාළිකා සහභාගී කරවාගෙන ආණ්ඩුවේ මුදල් රාජ්‍ය ඇමතිවරුන් සහ මහ බැංකු අධිපති, හා භාණ්ඩාගාරයේ ලේකම් යන රජයේ නිලධාරීන් ද යොදවා ගත් දේශපාලන ප්‍රචාරක ව්‍යාපාරයක් ඊයේ (17) රාත්‍රියේ විකාශනය කළ අතර එයට සහභාගී වූවන් පරස්පර විරෝධී මත දැක්වීමෙන් ආණ්ඩුවේ අරමුණු මුලුමනින්ම අසාර්ථක වී ගියේය.  මහ බැංකු අධිපතිවරයා කරුණු දක්වමින් ආර්ථිකය බිඳ වැටීමේ තීව්‍රතාවය යම් ප්‍රමාණයකට පාලනය කර ඇති බව සඳහන් කළ ද, මුදල් රාජ්‍ය ඇමති රන්ජිත් සියඹලාපිටිය කරුණු දක්වමින් පවුල් ලක්ෂ 35ක් සහනාධාර අපේක්ෂාවෙන් අයදුම් කර ඇති බව පැවසීය. මේ අතර මහ බැංකු අධිපති සහ භාණ්ඩාගාර ලේකම්වරයාගේ කරුණු දැක්වීම් ආණ්ඩුවට අවශ්‍ය ආකාරයට විකෘති කර ප්‍රචාරය කිරීමට පටන් ගෙන තිබේ. නිදසුනක් ලෙස මේ අවස්ථාවේදී පළාත් පාලන මැතිවරණය පැවැත්වීමට සුදුසු නොවන බව රාජ්‍ය ඇමතිවරුන් දෙදෙනා කළ ප්‍රකාශය මහා භාණ්ඩාගාරයේ ලේකම්වරයා ද අනුමත කළ බවට ඇතැම් එෆ්එම් නාළිකා ප්‍රචාරය කරමින් සිටී.  තවත් පැත්තකින් ආර්ථික අර්බුදය යම් ප්‍රමාණයකින් පාලනය කර ඇති බවට මහ බැංකු අධිපතිවරයා ප්‍රකාශ කරන අතර ජාත්‍යන්තර ෆීච් රේටින්ග්ස් ආයතනය විසින් මෙරට වාණිජ බැංකු 10ක් ශ්‍රේණිගත කිරීම්වලින් පහත දමා තිබේ. මේ ආදී පරස්පර කරුණු ගණනාවක් ආණ්ඩුවේ මෙම ප්‍රචාරක වැඩ සටහන තුළදී ඉස්මතුවී තිබිණි.", "URL": "https://lankatruth.com/si/?p=143804", "Category": "ආර්ථික පුවත්", "Parent URL": null}