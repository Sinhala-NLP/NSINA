{"Source": "Lankatruth", "Timestamp": "January 25, 2019", "Headline": "ජනාධිපති නැවතත් ව්‍යවස්ථාව කඩ කරලා", "News Content": "19 වැනි ආණ්ඩුක්‍රම ව්‍යවස්ථා සංශෝධනයට අනුව ජනාධිපති මෛත්‍රිපාල සිරිසේන මහතා නැවතත් ව්‍යවස්ථාව උල්ලංඝනය කර ඇතැයි ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර දිසානායක මහතා පවසයි. ඒ මහතා මේ බව ප්‍රකාශ කර සිටියේ ඊයේ(24) පාර්ලිමේන්තුවේ අදහස් දක්වමිනි. 19 වැනි ආණ්ඩුක්‍රම ව්‍යවස්ථාවට අනුව ජනාධිපතිවරයා මාස තුනකට වරක් හෝ පාර්ලිමේන්තු සැසිවාරයට සහභාගී වියයුතු බවත් පසුගිය වසරේ ඔක්තෝබර් 12 වැනිදායින් පසු මේ දක්වාත් ජනාධිපතිවරයා පාර්ලිමේන්තු සැසිවාරයකට සහභාගීවී නොමැති බවත් අනුර දිසානායක මහතා අවධාරණය කළේය. ඒ අනුව ජනාධිපතිවරයා නැවත වරක් ආණ්ඩුක්‍රම ව්‍යවස්ථාව උල්ලංඝනය කර ඇතැයි ඒ මහතා පැවසීය. “ආණ්ඩුක්‍රම ව්‍යවස්ථාව අනුව ජනාධිපතිවරයා පාර්ලිමේන්තුවට වගකීමට බැදී සිටිනවා. ආණ්ඩුක්‍රම ව්‍යවස්ථාවට අනුව මාස තුනකට වරක් ජනාධිපතිවරයා පාර්ලිමේන්තුවට සහභාගී විය යුතුව තිබෙනවා. නමුත් එතුමා අවසන් වතාවට පාරිලිමේන්තුවට සහභාගීවී තිබෙන්නේ පසුගිය ඔක්තෝම්බර් 12වන දා. මේ වනවිට මාස තුන ඉක්මවා තිබෙනවා.” එයට පිළිතුරු දුන් සභා නායක ලක්ෂ්මන් කිරිඇල්ල මහතා පවසා සිටියේ මේ සම්බන්ධව ජනාධිපතිවරයා දැනුවත් කිරීමට කටයුතු කරන බවයි.", "URL": "https://lankatruth.com/si/?p=67003", "Category": "පුවත්", "Parent URL": null}