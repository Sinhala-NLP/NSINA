{"Source": "Lankatruth", "Timestamp": "October 9, 2017", "Headline": "තායිවාන් බැංකු කොල්ලයට රවීගේ හිතවතා අත්අඩංගුවට", "News Content": "තායිවාන් ඊස්ටන් ඉන්ටර්නැෂනල් බැංකුවේ ගිණුම්වලට අනවසරයෙන් ඇතුළු වී රුපියල් කෝටි 32කට ආසන්න මුදලක් වංචා කර සාවද්‍ය පරිහරණය කළැයි සැකපිට පොලිසිය සොයමින් සිටි ශලීල මුණසිංහ නමැත්තා අද (09) රාත්‍රියේ අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. ශලීල මුණසිංහ නමැත්තා නීතිඥවරුන් මාර්ගයෙන් අපරාධ පරීක්ධණ දෙපාර්තමේන්තුව වෙත බාර වී ඇති අතර සිද්ධියට අදාළව ඔහුගෙන් ප්‍රශ්න කිරීමෙන් පසු එසේ අත්අඩංගුවට ගෙන ඇත. මෙරට ප්‍රමුඛ පෙළේ ගෑස් සමාගමක් වන ලිට්රෝ ගෑස් සමාගම් ජාලයේ ශ්‍රී ලංකා ශාඛාවේ වත්මන් සභාපති ලෙස ශලීල මුණසිංහ කටයුතු කරන අතර මොහු නව ප්‍රජාතන්ත්‍රවාදී පෙරමුණේ (හංසයා) වත්මන් සභාපතිවරයාද වේ. ජනාධිපති මෛත්‍රිපාල සිරිසේන මහතා 2015දී ජනපතිවරණයට ඉදිරිපත් වුයේ ද, සරත් ෆොන්සේකා 2010දී ජනපතිවරණයට ඉදිරිපත් වූයේද මෙම පෙරමුණ යටතේ වන අතර නව ප්‍රජාතන්ත්‍රවාදී පෙරමුණේ හිමිකරුවා වන්නේ රවී කරුණානායක මහතා ය.", "URL": "https://lankatruth.com/si/?p=42226", "Category": "පුවත්", "Parent URL": null}