{"Source": "Lankatruth", "Timestamp": "October 5, 2019", "Headline": "ප්‍රධාන ජනාධිපතිධුර අපේක්ෂකයන් අද එකම වේදිකාවක", "News Content": "ජනාධිපතිවරණය සඳහා ඉදිරිපත්ව ඇති ප්‍රධාන අපේක්ෂකයන් එකම වේදිකාවකට ගෙන්වන, මාර්තු 12 ව්‍යාපාරය විසින් සංවිධානය කළ වැඩසටහන අද(05) පස්වරු 3.00ට පැවැත්වීමට නියමිතය. අපේක්ෂකයන් විසින් ඉදිරිපත් කරන රට හඳන වැඩපිළිවෙල සහ ප්‍රතිපත්ති සම්බන්ධව එකම වේදිකාවක සිට රට හමුවේ ප්‍රකාශ කිරීමට මෙම අවස්ථාව උදාකර දී ඇති බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මේ සඳහා ප්‍රධාන ජනාධිපති අපේක්ෂකයන් වෙත මාර්තු 12 ව්‍යාපාරය මගින් ආරාධනාවන් සිදුකර තිබූ අතර ජාතික ජන බලවේගයේ ජනාධිපතිවරණ අපේක්ෂක අනුර දිසානායක මහතා, නව ප්‍රජාතන්ත්‍රවාදී පෙරමුණේ ජනාධිපති අපේක්ෂක සජිත් ප්‍රේමදාස මහතා, ජාතික ජනතා ව්‍යාපාරයේ ජනාධිපති අපේක්ශක මහේෂ් සේනානායක මහතා, අභිමන් ලංකා සංවිධානයේ ජනාධිපතිධූර අපේක්ශක රොහාන් පල්ලෙවත්ත මහතා, එක්සත් සමාජවාදී පක්ශයේ ජනාධිපතිධූර අපේක්ශක සිරිතුංග ජයසූරිය මහතා, ප්‍රජාතන්ත්‍රවාදී එක්සත් ජාතික පෙරමුනේ ජනාධිපතිධූර අපේක්ශක ආරියවංශ දිසානායක මහතා ඇතුලු පිරිසක් මේ සඳහා සහභාගී වන බව දන්වා ඇත. කෙසේ වෙතත් පොදුජන පෙරමුණ මගින් ඉදිරිපත් කොට ඇති ජනාධිපතිධුර අපේක්ෂක ගෝඨාබය රාජපක්ෂ මහතා මේ සඳහා සහභාගීවන බව මෙතෙක් තහවුරු කර නැත. මෙය නව දේශපාලන සංස්කෘතියක් මෙරට තුළ බිහි කිරීම සඳහා වැදගත් පියවරක් බවත් නව පාලනයක් බිහිකර ගැනීමේදී ජනතාවට ලැබෙන මහඟු අවස්ථාවක් බවත් ප්‍රගතිශීලී බොහෝ පිරිසකගේ අදහසවී තිබේ.", "URL": "https://lankatruth.com/si/?p=82318", "Category": "පුවත්", "Parent URL": null}