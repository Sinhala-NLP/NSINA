{"Source": "Lankatruth", "Timestamp": "October 6, 2020", "Headline": "කෝටි 490,600ක වියදම් ඇස්තමේන්තුවක්", "News Content": "ලබන 2021 වර්ෂය වෙනුවෙන් රජයේ මුළු වියදම රුපියල් කෝටි හාරලක්ෂ අනූදහස් හයසීයක් (රු. කෝටි 490,600) වශයෙන් ඇස්තමේන්තු කර ඇති බවත් එය කැබිනට් මණ්ඩලය විසින් අනුමත කරන ලද බවත් රජයේ ප්‍රවෘත්ති නිවේදනයකින් හෙලි වෙයි. අද (06) දින නිකුත් කරන ලද එම කැබිනට් තීරණ පිළිබඳ නිල නිවේදනයට අනුව ලබන වසර වෙනුවෙන් පුනරාවර්තන වියදම් වෙනුවෙන් රුපියල් කෝටි දෙලක්ෂ හැටනව දහසක්ද (රු. කෝටි 269,000) ප්‍රාග්දන වියදම් වෙනුවෙන් රුපියල් කෝටි දෙලක්ෂ විසිඑක්දහස් හයසීයක්ද (රු. කෝටි 221,600) වශයෙන් වූ ඇස්තමේන්තුවට කැබිනට් අනුමැතිය ලබාදී ඇත. මෙම වියදම් පියවා ගැනීම සඳහා විශාල ණය මුදලක් ලබාගැනීමට ආණ්ඩුවට සිදුවන බව අනාවරණය වේ. ගෝඨාභය රාජපක්ෂ ජනාධිපතිවරයා බලයට පත්වීමෙන් පසුව මෙම වසරේ ජනවාරි මුල සිට ක්‍රියාත්මක කරන ලද බදු සහන නිසා රජයේ ආදායම විශාල වශයෙන් බිඳවැටී තිබිණි. එම බදු සහන සාමාන්‍ය ජනතාවට නොව ව්‍යාපාරිකයින් සහ ඉහළම ආදායම් ලබන පිරිස් වෙත ලබාදී තිබීම විශේෂත්වයකි. ලබන වර්ශය වෙනුවෙන් රුපියල් කෝටි හාරලක්ෂ අනූදහස් හයසීයක (රු. කෝටි 490,600) වියදමක් පියවා ගැනීමට ණය ලබාගැනීම පිළිබඳ තොරතුරු අයවැය ලේඛණය මගින් අනාවරණය කෙරෙයි.", "URL": "https://lankatruth.com/si/?p=97082", "Category": "ආර්ථික පුවත්", "Parent URL": null}