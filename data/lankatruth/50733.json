{"Source": "Lankatruth", "Timestamp": "April 19, 2018", "Headline": "මැයි 8 වන දා සිට විදුලි සේවකයෝ අකුරට වැඩ", "News Content": "ජාතික විදුලිබල පද්ධතියේ සිදුවිය හැකි අර්බුදවලට විසඳුම් ලෙස ඉදිරිපත් කරඇති සැලසුම් ක්‍රියාත්මක නොකිරීම ඇතුළුව ඉල්ලීම් කිහිපයක් මුල් කරගෙන ලබන මැයි මස 8 වැනි දින සිට අකුරට වැඩ කිරීමේ වෘත්තීය ක්‍රියා මාර්ගයකට එළැඹීමට නියමිතබව ලංකා විදුලිබල මණ්ඩල ඉන්ජිනේරු සංගමය ඊයේ(18) මාධ්‍ය සාකච්ඡාවක් පවත්වමින් ප්‍රකාශ කර සිටියේය.හෙට(20) සිට ආරම්භ කිරීමට නියමිතව තිබූ මෙම වෘත්තීය සමිති ක්‍රියාමාර්ගය වෙසක් සතිය නිමිත්තෙන් 8 දක්වා කල් දැමූබවද එම සංගමයේ සභාපති සෞම්‍ය කුමාර වඩුගේ මහතා පැවසීය.ලබන 8 වැනිදා ආරම්භ වන වර්ජනයේ දී පැය 24 සේවයෙන් සියළුම සේවකයින් ඉවත් වන අතර විදුලිය සැපයීමද අඩාල වනු ඇතැයි කොළඹ 7 විද්වත් වෘත්තිකයන්ගේ සංගම් ශාලාවේ පැවති විශේෂ ප්‍රවෘත්ති සාකච්ඡාවකට සහභාගීවෙමින් ඔහු කීය.විදුලිය අඛණ්ඩව පැය 24 පුරා පවත්වාගෙන යාම සඳහා විදුලි ඉන්ජිනේරුවන්ගේ සහ සේවකයන්ගේ දායකත්වය අත්‍යවශය වුවද, මෙම අකුරට වැඩ වෘත්තීය ක්‍රියාමාර්ගයත් සමගම සතියේ දිනවල පස්වරු 4.15න් පසු හා රජයේ නිවාඩු දිනවල කිසිදු රාජකාරියක නිරත නොවීම නිසා විදුලිබල පද්ධතියේ නඩත්තු කටයුතු හා බිදවැටීම් යථා තත්වයට පත් නොවන බවද හෙතෙම සඳහන් කළේ ය.විදුලිබල පද්ධතිය මුළුමනින්ම බිඳවැටීම වලක්වා ගැනීමටත් රජයේ හා පෞද්ගලික රෝහල් මෙන්ම ආරක්ෂක මර්මස්ථානවලට අඛණ්ඩ විදුලිය සැපයුම් ලබා දීමටත් ක්‍රියාකරන බවද හෙතෙම සඳහන් කළේය.මෙහිදී මහජනතාවට සිදුවිය හැකි අපහසුතාවන් පිළිඹඳව සංගමය කනගාටු වන අතර මෙය වෘත්තීය අයිතිවාසිකම් දිනා ගැනීමේ අරගලයක් නොවන බවද ඔහු කීවේය.මණ්ඩලය සකස් කරනලද දිගුකාලීන (වසර 20)අඩු වියදම් විදුලිජනක සැළැස්ම වෙනුවට මහජන උපයෝගීතා කොමිසම වෙනත් සැලසුම් ක්‍රියාත්මක කිරීමට යාම ,මණ්ඩලයේ ඉන්ජිනේරුවන්ගේ සැලසුමක් වහා අනුමත කර අඩු වියදම් බලාගාර ඉදිකිරීම සඳහා සුදුසු ස්ථාන වෙන්කර ඉඩම් ලබාදීම,අඩුවියදම් බලාගාර ඉදිකිරීමට ඉඩ නොදීම නිසා ඉහලයන විදුලි බිල ජනතාව මත නොපටවා සහන මිලට විදුලිය ලබාදීම,2009 අංක 20 දරණ විදුලිබල පනත නිරවුල් කර මණ්ඩලයේ ක්‍රියාකාරීත්වයට අති බාධා ඉවත් කිරීම මෙම යෝජනා අතර වේ.මෙම ගැටලු විසදීම සඳහා රජයට බලකරන අතර ජනාධිපති හා අගමැති සමඟ කරනලද සාකච්ඡාවලට කිසිඳු විසඳුමක් නොලැබීම සම්බන්ධයෙන් බලවත් විරෝධය දක්වන බවද සංගමයේ සභාපතිවරයා කියා සිටියේය.මේ සඳහා නිසි විසඳුමක් ඉදිරියේ දී නොලැබෙන්නේ නම් අඛණ්ඩ වැඩ වර්ජනයකට යාමට සිදුවන බවද ඔහු කීය.", "URL": "https://lankatruth.com/si/?p=50733", "Category": "පුවත්", "Parent URL": null}