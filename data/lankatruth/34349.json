{"Source": "Lankatruth", "Timestamp": "May 15, 2017", "Headline": "සන්ධාන මන්ත්‍රීගේ විදේශ රැකියා ආයතනයෙන් රට ගිය කත ජීවිතක්ෂයට", "News Content": "කුරුණෑගල දිස්ත්‍රික් එක්සත් ජනතා නිදහස් සන්ධාන මන්ත්‍රී නිමල් විජේසිංහ මහතාගේ “නිල්වලා” නම් විදේශ රැකියා ආයතනයෙන් 2016.08.01 වැනි දින ගෘහ සේවිකාවක් වශයෙන් සවුදි අරාබිය බලා පිටත්වූ කාන්තාවක් විදේශගතවී මාස 08කට පසු ජීවිතක්ෂයට පත්ව ඇති බව වාර්තා වේ. වයස අවුරුදු තිස් එකක් වන විවාහක එක් දරු මවක් වන ඇය තිබෙන අඟහිගකම් නිසා විදේශ ගත වී රැකියාවක් සඳහා පිටත්ව ගොස් ඇති අතරසවුදි රෝහලක දී මියගිය බවට ඇගේ එරට මිතුරියක් විසින් පසුගිය අප්‍රේල් 25 වැනි දින රාත්‍රියේ ඇගේ නිවසට දුරකථන මාර්ගයෙන් දැනුම් දී තිබේ. ඉන් පසු ඇය විදේශගත කළ මන්ත්‍රී නිමල් විජේසිංහ මහතාගේ “නිල්වලා” නම් විදේශරැකියා ආයතනය වෙත ගොස් ඇගේ ඥාතීන් මේ සම්බන්ධයෙන් විමසීමක් සිදු කර මෙම තොරතුරේ සත්‍ය අසත්‍යතාවය තහවුරු කර දෙන ලෙසත් ඇය ජීවිතක්ෂයට පත්වී ඇත්නම් දේහය මෙරටට ගෙන්වා ගැනීමට අවශ්‍ය බවත් දන්වා ඇත. එහෙත් ඔවුන්ගෙන් සහනදායී පිළිතුරුක් හෝ සුහදසීලී බවක් පෙන්නුම් කර නැති අතර අදාළ ඥාති පිරිසට දන්වා ඇත්තේ හැකිනම් දේශපාලනමය මාර්ගයකින් උපකාරයක් ලබා ගැනීමට පියවර ගන්නා ලෙස ය. තමන්ගේ දරුවා විදේශගත වූයේ “නිල්වලා” විදේශ රැකියා ආයතනයට මුදල් ගෙවා බවත් එහෙම තිබියදී මෙවන් විපතකදී ඔවුන් වගකීමක් භාරනොගන්නේනම් එය කාට කියන්දැයි එම ඥාතීහු ඉතා වේදනා බරව ප්‍රකාශ කරති. දේශලපාලනමය ලෙස එයට මැදිහත්වීමක් සිදුකරණ ලෙස එම දෙමව්පියන්ට දන්වන නිල්වලා විදේශ රැකියා ආයතනයේ හිමිකරුවාද වත්මන් ආණ්ඩුව හොබවන සන්ධාන ආණ්ඩුවේම ආණ්ඩු පක්ෂ මන්ත්‍රීවරයෙකු වන අතර ඔහුට ඒ සඳහා මැදිහත්වී කටයුතු කිරීමට නොහැකි තරමටම වගකීම් විරහිතනම් ඔවුන් පොදු මහජනතාව වෙනුවෙන් කැපවෙනවාය යන්න මොන තරම් බොරුවක්දැයි තේරුම්ගත හැකි බව ප්‍රදේශවාසීහු පවසති.", "URL": "https://lankatruth.com/si/?p=34349", "Category": "පුවත්", "Parent URL": null}