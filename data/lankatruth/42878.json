{"Source": "Lankatruth", "Timestamp": "October 20, 2017", "Headline": "අවුරුදු 70ක් පාලනය කළ පක්ෂ දෙක රට හිඟන රටක් බවට පත් කළා", "News Content": "අවුරුදු 70ක් මේ රට පාලනය කළ පක්ෂ දෙක මේ රට හිඟන රටක් බවට පත් කළ බව ජනතා විමුක්ති පෙරමුණේ නායක අනුර දිසානාක මහතා ඊයේ (19) හලාවතදී පැවසීය. ඒ ජනතා විමුක්ති පෙරමුණේ දිරිය පුරවැසි සමිති දිස්‍ත්‍රික් සමුළු මාලාවේ පුත්තලම දිස්ත්‍රික් සමුළුව අමතමිණි. දිරිය පුරවැසි සමිතිවල නිලධාරීන්ගේ සහභාගිත්වයෙන්‘ගමට දිරියක් – රටට බලයක්’ යන තේමාව යටතේ පැවති මෙම සමුළුව සඳහා ජනතා විමුක්ති පෙරමුණේ නායක අනුර දිසානායක මහතා ප්‍රධාන ආරාධිතයා වශයෙන් සහභාගීවිය. මීට අමතරව පුත්තලම දිස්ත්‍රික් නායක සමන්ත කෝරලේආරච්චි මහතා ඇතුළු පිරිසක්ද මෙම අවස්ථාවට එක්වී සිටියහ. එහිදී රටේ ආර්ථිකය අගාදයට වැටී ඇති අකාරය සම්බන්ධයෙන් වැඩිදුරටත් අදහස් දැක්වූ අනුර දිසානායක මහතා… “රටේ විශාලතම ආර්ථික කඩා වැටීමට මුහුණ දීල තිබෙනවා. අපිට මතකයි රනිල් වික්‍රමසිංහ මහත්තය කිව්වා රාජපක්ෂලා කළේ පවුලේ සාක්කු පුරවපු එක රනිල් වික්‍රමසිංහ ආණ්ඩුවක් අරගෙන ජනතාවගේ සාක්කු පුරවනව කිව්වා. කොහොමද සාක්කු? පල්ලේ හිලක් වෙන්න ඕන. පිරෙව්වේ නැහැ. ආර්ථිකය කඩා වැටිල තියෙන්නේ. මේ ආර්ථික කඩා වැටීමේ ප්‍රධානම එක තමයි මොකක්ද? අපේ රට මුහුණ දීල තියෙන දැවැන්ත ණය අර්බුදය. අද අපේ ණය ප්‍රමාණය රුපියල් කෝටි දසලක්ෂ පනස් දාහයි. එහෙනම් මොකද වෙලා තියෙන්නේ? 1985 ඉඳන් මේ වෙනකොට අපේ ණය පංගුව කෝටි දසලක්ෂයකට වඩා වැඩි වෙලා තියෙනවා. ඒ ණයවලින් රටේ වත්කම් හැදුනෙනැහැ. ඒ ණයවලින් ඒ ගොල්ලන්ගේ වත්කම් හැදුනා. එහෙනම් ණය අර්බුදයට අපි වගකියන්න ඕනද? මේ රටේ ජනතාව වගකියන්න ඕන නැහැ. ණය පොලී වාරිකය ගෙවන්න භාණ්ඩාගාරයට එන ධනය මදි. දැන් හතර අතේ ණය වෙලා තියෙන්නේ. දැන් ණයක් ඉල්ලන්න ගියහම දෙන්න බැහැ කියනවා. දැන් මොකද කියන්නේ හම්බන්තොට වරාය දුන්නොත් ගාණක් දෙන්නම් කියනවා. හම්බන්තොට වරාය විකුණලා ගත්ත සල්ලිටික දැන් ඉවරයි. මම දැක්ක මහ බැංකුව කියලා තියෙනවා ඒගොල්ලන්ට සතයක්වත් ආවේ නැහැ. ඊලඟට මත්තල ගුවන්තොටුපළ විකුණනවා. දැන් ඒක විකුණන්න හදන්නේ ඉන්දියානු කොම්පැණියකට. එකත් විකුණල ගන්න සල්ලි ටිකෙන් ටික කාලයක් දුවනව. ඊට පස්සේ කොළඹ නැගෙනහිර ජැටිය විකුණනවා. ඒක ඉවරවුනාම කල්පිටියේ දූපත් ටික විකුණනවා. බැසිල් දෙකක් දුන්නා. දැන් මේගොල්ලේ ඉතුරු 12 දෙන්න ඉන්නේ. ඒ සල්ලිටික ඉවරවුනාම පල්මුඩේ ඛනිජවැලි එක විකුණනවා. ඒක ඉවරවුනාම ? එතකොට අවුරුදු 05 ඉවරවෙනවා. ඉතින් මාස තුනෙන් තුනට මේක විකුණලා ආර්ථිකයක් දුවනවා. ඉතින් මේ රට හිඟන තත්වයට පත්වුනාම වෙන දෙයක්නෙ මේක. ඒනිසා මේ පක්ෂ දෙක අවුරුදු 70ක් අපේ රට පාලනය කරලා මේ රට හිඟන රාජ්‍යයක් බවට පරිවර්තනය කළා.”", "URL": "https://lankatruth.com/si/?p=42878", "Category": "පුවත්", "Parent URL": null}