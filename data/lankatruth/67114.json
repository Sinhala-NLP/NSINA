{"Source": "Lankatruth", "Timestamp": "January 28, 2019", "Headline": "උපාධිය බාහිර වීම, රැකියාවක් ‌නොලැබීමට ‌හේතුවක් ද?", "News Content": "උපාධි ධාරීන්ට රැකියා ලබාදීමට රජය කටයුතු නොකිරීම සහ රැකියා ලබාදීමේදී වෙනස් කොට සැළකීම සම්බන්ධව භාහිර උපාධි සුරැකීමේ සංවිධාන එකමුතුව මගින් අද(28) මාධ්‍ය හමුවක් කැඳවා තිබුණි. උපාධි ධාරීන් රජයේ රැකියාවලට බඳවා ගැනීමේදී සහ රැකියාවේ නිරතවී සිටියදී ඔවුන්ගේ උපාධිය බාහිර උපාධියක් වීම මත විවිධ ගැටළුවලට මුහුණ දීමට සිදුව ඇතැයි බාහිර උපාධිධාරීන් සුරැකීමේ සංවිධාන එකමුතුව පවසයි. රැකියාවකට බඳවා ගැනීමේදී සළකාබලන සුදුසුකම් අනුව උපාධිය, බාහිර උපාධියක් වීම මත ඊට නුසුදුස්සෙකු වීමටත් රැකියාවේ නිරතවීමේදී බාහිර උපාධි ධාරීන්ගේ වැටුප ආදී කරුණු වෙනස් කිරීමටත් රජය පියවර ගෙන ඇති බව ඔවුන් චෝදනා කරයි. එසේම රැකියාවේ නිරතව සිටියදී උපාධිය බාහිර උපාධියක් වීම යන කරුණ මත රැකියාවෙන් ඉවත්කළ අවස්ථා ද පවතින බව ඔවුන් පවසයි. ප්‍රජාතන්ත්‍රවාදය රකින බවට පොරොන්දුවී බලයට පැමිණි ආණ්ඩුව ජනතාවගේ අයිතියක් වූ රැකියාව උදුරාගැනීමේ ක්‍රියාවක නිරතව සිටියි. එසේම රැකියාවක නිරත බාහිර උපාධිධාරීන්ගේ රැකියා සුරක්ෂිතතාවයට රජය බලපෑම් කරමින් සිටියි. රජයේ උපාධියක් ලෙස බාහිර උපාධියක් ලබාගැනීමට ඇති හිමිකමට ද මේ හරහා පහර ආණ්ඩුව පහර එල්ලකරමින් සිටියි. එසේම බාහිර උපාධි සඳහා බඳවාගන්නා පිරිස කප්පාදු කරමින් සිටියි. එසේම 60000කට අධික උපාධිධාරීන්ට රැකියා ලබාදීමට රජය මෙතෙක් සාර්ථක පියවරක් ගෙන නොමැති බවත් ඔවුහු අවධාරණය කරති. මාධ්‍ය හමුව පවත්වමින් බාහිර උපාධි සුරැකීමේ සංවිධාන එකමුතුව පවසා සිටියේ සියළුම උපාධිධාරීන්ට රැකියා ලබාදීමට කටයුතු කරන ලෙසත් රැකියා ලබාදීමේදී උපාධිය, බාහිර උපාධියක් ද යන කරුණ නොසලකන ලෙසත් අභ්‍යන්තර සහ බාහිර උපාධිධාරීන්ට රැකියා ලබාදීමේදී වෙනසක් නොකරන ලෙසත්ය. මාධ්‍ය හමුව සඳහා රැකියා විරහිත උපාධිධාරී සංගමයේ කැඳවුම්කරු මහේෂ් විමුක්ති, බාහිර උපාධි ආචාර්ය සංසදයේ කැඳවුම්කරු මනෝජ් මහතා, උපාධිධාරී ජාතික මධ්‍යස්ථානයේ කැඳවුම්කරු චන්දන සූරිආරච්චි මහතා, සමාජවාදී තරුණ සංගමේ ජාතික සංවිධාය එරංග ගුණසේකර මහතා මාධ්‍ය හමුවට සහභාගීවී සිටියහ.", "URL": "https://lankatruth.com/si/?p=67114", "Category": "පුවත්", "Parent URL": null}