{"Source": "Lankatruth", "Timestamp": "April 5, 2020", "Headline": "PHIට පහර දීමේ සිද්ධියේ සැකකරු සොයා විමර්ශන අරඹයි", "News Content": "රාජකාරියේ නිරත මහජන සෞඛ්‍ය පරීක්ෂකවරයෙකුට තියුණු ආයුධයකින් පහරදී තුවාල සිදු කිරීමේ සිද්ධිය සම්බන්ධයෙන් 15 හැවිරිදි සැකකරු සොයා රඹුක්කන පොලීසිය සහ පොලිස් විශේෂකාර්ය බලකාය එක්ව පුළුල් විමර්ශන ආරම්භ කර ඇති බව වාර්තා වේ. ඊයේ (04) පස්වරුවේ රඹුක්කන පොලිස් වසමේ පත්තම්පිටිය ප්‍රදේශයේදී කොරෝනා වෛරසය මැඩලීමේ රාජකාරියේ නිරතව සිටි රඹුක්කන මහජන සෞඛ්‍ය කාර්යාලයේ මහජන සෞඛ්‍ය පරීක්ෂකවරයෙකුට තියුණු ආයුධයකින් පහරදී තුවාල සිදුකර තිබිණි. පහරකෑමෙන් තුවාල ලැබු අදාල මහජන සෞඛ්‍ය පරීක්ෂකවරයා මේ වනවිට රඹුක්කන රෝහලේ ප්‍රතිකාර ලබමින් සිටියි. අදාල පහරදීම සිදුකළ පුද්ගලයා එම ප්‍රදේශයේම පදිංචිකරුවෙකු බවට හඳුනාගෙන ඇති අතරඔහු මේ වනවිට ප්‍රදේශයේ කැළෑබද ප්‍රදේශයක සැඟව සිටින බවටද පොලීසිය සිදුකළ විමර්ශනවලදී තොරතුරු අනාවරණය වී ඇතැයි පැවසේ. ඒ අනුව පොලිස් කණ්ඩායම් කිහිපයක් මේ වනවිට සැකකරු අත්අඩංගුවට ගැනීම සඳහා මෙහෙයුමක් ආරම්භ කර ඇති බව පොලිස් මූලස්ථානය සඳහන් කරයි.", "URL": "https://lankatruth.com/si/?p=92135", "Category": "පුවත්", "Parent URL": null}