{"Source": "Lankatruth", "Timestamp": "July 25, 2023", "Headline": "ක්‍රිකට් ලොක්කන්ගේ තවත් අව කෙළි හෙළිවෙයි", "News Content": "ශ්‍රී ලංකා ක්‍රිකට් ආයතනයේ සිදු කර තිබෙන මහා පරිමාණ අයථා ක්‍රියා සම්බන්ධයෙන් සහ මූල්‍ය අපරාධ සම්බන්ධයෙන් විගණකාධිපති වාර්තාවක් මගින් බොහෝ කරුණු ප්‍රමාණයක් හෙළි වී තිබේ.  එම ආයතනයේ හිටපු සභාපති ෂම්මි ද සිල්වා සහ හිටපු උප සභාපති ජයන්ත ධර්මදාස යන දෙදෙනා පන්දුවාර විස්සයි විස්ස ලෝක කුසලාන තරඟාවලිය පැවැත්වූ ඕස්ට්‍රේලියාව බලා යාමට පවුලේ ඥාතීන් සහ හිතවතුන් පරිවාරයක් වෙනුවෙන් මුදල් අවභාවිතයේ යොදවා ඇත.  හිටපු සභාපති ෂම්මි ද සිල්වා ඔහුගේ පවුලේ ඥාතීන් සහ හිතවතුන් 21 දෙනෙකු පිරිවරාගෙන ගොස් ඇති අතර උප සභාපති ජයන්ත ධර්මදාස හිතවතුන් දෙදෙනෙකු ද විධායක කමිටුවේ සාමාජිකයින් 08 දෙනෙකු විසින් බිරින්දෑවරුන් සහ පවුලේ සාමාජිකයන් 09 දෙනෙකු ද ක්‍රිකට් ආයතනයේ නිලධාරීන් 09 දෙනෙකු විසින් ඔවුන්ගේ පවුල්වල සාමාජිකයන් ද එම තරඟාවලිය නැරඹීමට යාම සඳහා ඕස්ට්‍රේලියා මහ කොමසාරිස් කාර්යාලයෙන් වීසා ලබා ගෙන තිබේ.  මෙලෙස ඕස්ට්‍රේලියාව බලා ගිය පිරිස අතරින් නිශාන්ත පෙරේරා ආපසු ලංකාවට පැමිණ නැත. සභාපති, උප සභාපති සහ කමිටු සාමාජිකයින් ඇතුළු නිලධාරීන් වෙනුවෙන් දරා තිබෙන ආයතනයේ මුදල් අදාළ විගණන වාර්තාවේ ඇමුණුම්වල ඉදිරිපත් කර ඇති අතර ඒ වෙනුවෙන් වියදම් වී ඇති මුදල රුපියල් 39,635,140/-කි.", "URL": "https://lankatruth.com/si/?p=149637", "Category": "ක්‍රීඩා පුවත්", "Parent URL": null}