{"Source": "Lankatruth", "Timestamp": "September 15, 2023", "Headline": "කසිප්පු අල්ලන්න ගිය පොලිස් කොස්තාපල් අතුරුදහන් වෙලා", "News Content": "නීති විරෝධී මත්පැන් ජාවාරමක් වැටලීම සඳහා ගිය පොලිස් කොස්තාපල්වරයෙකු අතුරුදන් වී ඇතැයි වාර්තා වේ. එලෙස අතුරුදන් වී ඇත්තේ කිලිනොච්චිය පුදුඅයියන්කුලම ප්‍රදේශයේ ඇළ මාර්ගයක් අසළ සිදු කළ නීති විරෝධී මත්පැන් ජාවාරමක් වැටලීම සඳහා ගිය නිලධාරියෙකු බවද වාර්තා වේ. මත්පැන් ජාවාරම සම්බන්ධයෙන් පොලිසියට ලද තොරතුරක් මත අදාළ පොලිස් කොස්තාපල් ඊයේ (14) දහවල් එම වැටලීම සඳහා ගොස් ඇති බව පොලිස් මූලස්ථානය පවසයි. වැටලීම සිදු කරන අවස්ථාවේ නීති විරෝධි මත්පැන් නිෂ්පාදනය කරමින් සිටි සැකකරුවන් ඇළට පැන පිහිනා ගොස් ඇති අතර එහිදී ක්‍රියාත්මක වු මෙම කොස්තාපල්වරයා ඔවුන්ව අල්ලා ගැනීමට උත්සාහ කිරීමේදී අතුරුදන් වී ඇති බව පැවසේ. අතුරුදන්ව ඇත්තේ කිලිනොච්චිය කොට්ඨාස දූෂණ මර්දන අංශයට අනුයුක්තව සේවය කළ පොලිස් කොස්තාපල්වරයෙකි. ඔහු සොයා මේ වනවිට මෙහෙයුම් ආරම්භ කර ඇති බව පොලිස් මූලස්ථානය වැඩිදුරටත් සඳහන් කරයි.", "URL": "https://lankatruth.com/si/?p=151526", "Category": "පුවත්", "Parent URL": null}