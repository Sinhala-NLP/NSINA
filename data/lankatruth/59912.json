{"Source": "Lankatruth", "Timestamp": "September 24, 2018", "Headline": "ඇතැම් ද්‍රව්‍ය ගෙන ඒමේදී නිරෝධායන සහතිකය අනිවාර්යයි", "News Content": "විදේශ රටවල සිට මෙරටට ගෙන එන ශාක වර්ග, සතුන්, මස් ආහාර සහ පළතුරු කටුනායක ගුවන් තොටුපළ හරහා මෙරටට ගෙන ඒමේදී එම රටවලින් නිකුත් කරන ලද නිරෝධායන සහතිකය අත්‍යාවශ්‍ය වන බව ශ්‍රී ලංකා රේගුව නිවේදනය කර සිටියි. මේ බව ප්‍රකාශකර සිටියේ රේගු මාධ්‍ය ප්‍රකාශක සුනිල් ජයරත්න විසිනි. එසේම නිරෝධායන සහතිකය නොමැතිව මෙරටට ගෙන එන ඉහත සඳහන් කරන ලද ද්‍රව්‍ය කෘෂිකර්ම දෙපාර්තමේන්තුවේ නිරෝධායන නිලධාරීන් වෙත යොමු කිරීමෙන් අනතුරුව විනාශ කිරීමට කටයුතු කරන බව ඒ මහතා වැඩිදුරටත් පැවසීය. විදෙස් රටවල සිටි මෙරටට විෂබීජ, දිලීර ඇතුළු රෝගකාරකයින් ඇතුළුවීම වැලැක්වීම සඳහා ආරක්ෂක පියවරක් ලෙස මෙය අනුගමනය කරන බව රේගුව සඳහන් කරයි. මෙරට පමණක් නොව ලෝකයේ බොහෝ රටවල මෙම නිරෝධායන නීති අනුගමනය කරන බවත් පාවහන්වල වෙනත් රටක මඩ පොදක් රැදී තිබුණත් තදින් නීතිය ක්‍රියාත්මක වන රටවල් පවතින බවත් රේගු මාධ්‍ය ප්‍රකාශකවරයා වැඩිදුරටත් පැවසීය.", "URL": "https://lankatruth.com/si/?p=59912", "Category": "පුවත්", "Parent URL": null}