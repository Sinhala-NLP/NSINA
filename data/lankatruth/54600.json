{"Source": "Lankatruth", "Timestamp": "June 18, 2018", "Headline": "ජපානයේ ඔසාකා නගරයට ප්‍රභල භූමි කම්පාවක්", "News Content": "ජපානයේ ඔසාකා වෙත අද (18) උදෑසන ඇතිවූ රික්ටර් මාපාංක 6.1ක භූමි කම්පාවක් හේතුවෙන් පුද්ගලයින් දෙදෙනෙකු මියගොස් එක් පුද්ගලයෙකු අතුරුදන්ව ඇති බවට වාර්තා වේ. අද උදෑසන ඔසාකාහි දෙවැනි නගරයට මෙම භූමිකම්පා තත්වය ඇතිවී තිබේ. මියගිය අය අතර ඔසාකාහි තකත්සුකි නගරයේ පාසලක ඉගනුම ලැබූ නව හැවිරිදි දැරියක් සහ 80 වියැති පුද්ගලයෙකු වන බවත් තවත් පුද්ගලයෙකු අතුරුදන්ව ඇති බවත් වාර්තා වේ. විවිධ අනතුරුවලින් 214 දෙනෙකු මේ වන විට රෝහල්ගතව ප්‍රතිකාර ලබන බව ජපාන ආපදා කළමණාකරන ආයතනය දන්වා සිටිියි. මෙම භූමිකම්පාව ප්‍රභල භූමිකම්පාවක් ලෙස හැඳින්වුවද සුනාමි අනතුරු ඇඟවීමක් සිදු නොවූ බවත් දැඩි හානි සිදු නොවූ බවත් වාර්තා වේ. උදෑසන කාලයේ කාර්යබහුල වේලාවක ඇති වූ බැවින් බොහෝ පිරිසක් අපහසුතාවයට පත්ව ඇත. එසේම විදුලි බලය ඇණහිටීමෙන් ගැටලු සහගත තත්වයක් ඇති වී තිබෙන බව එරට පුවත් වාර්තා සඳහන් කරයි. මහාමාර්ග හා දුම්රිය මාර්ග අවහිරවීමෙන් බොහෝ පිරිසක් අතරමග සිරවී සිටිති. ජීවිත බේරා ගැනීමට මූලිකත්වය දෙන බවත් මෙය ජය ගැනීමට එක්ව ක්‍රියාකරන බවත් ජපාන අගමැති ෂින්සෝ අබේ මහතා ප්‍රකාශයක් නිකුත් කරමින් දන්වා සිටියි.", "URL": "https://lankatruth.com/si/?p=54600", "Category": "විදෙස් පුවත්", "Parent URL": null}