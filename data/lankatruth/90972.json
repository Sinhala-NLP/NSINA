{"Source": "Lankatruth", "Timestamp": "March 13, 2020", "Headline": "සාක්ෂිකරුවන්ට තර්ජනය කළ සජින් ද වාස්ට ඇප", "News Content": "රක්ෂිත බන්ධනාගාර ගත කර සිටි හිටපු පාර්ලිමේන්තු මන්ත්‍රී සජින් ද වාස් ගුණවර්ධන මහතා ඇප මත මුදාහරින ලෙස කොළඹ මහාධිකරණ විනිසුරු ගිහාන් කුලතුංග මහතා අද (13) නියෝග කර තිබේ. පැවති රාජපක්ෂ පාලන සමයේ පාර්ලිමේන්තු මන්ත්‍රීවරයකු ලෙස කටයුතු කළ කාල සීමාවේ අයථා ලෙස රුපියල් කෝටි 30කට ආසන්න වත්කම් සහ මුදල් උපයා ගත්තේ යැයි චෝදනා කරමින් නීතිපතිවරයා විසින් සජින් වාස් ගුණවර්ධන මහතාට එරෙහිව කොළඹ මහාධිකරණය හමුවේ පවරා ඇති නඩුවක සාක්ෂිකරුවෙකුට බලපෑම් කිරීමේ සිද්ධියක් සම්බන්ධයෙන් සජින් ද වාස් ගුණවර්ධන මහතා රක්ෂිත බන්ධනාගාර ගත කිරීමට කොළඹ මහාධිකරණ විනිසුරු ගිහාන් කුලතුංග මහතා ඉකුත්දා නියෝග කර තිබුණි. එම නඩුව අද කැඳවනු ලැබූ අවස්ථාවේදී සජින් ද වාස් ගුණවර්ධන මහතා වෙනුවෙන් ඔහුගේ නීතිඥවරයා ඇප ඉල්ලීමක් ඉදිරිපත් කරමින් තම සේවාදායකයා ඉදිරි මහ මැතිවරණයට තරඟ කිරීමට සූදානම් වන හෙයින් ප්‍රචාරක කටයුතුද ආරම්භ වීමට නියමිත නිසා ඔහු රක්ෂිත භාරයේ පසුවූවොත් ඔහුට දැඩි අගතියක් සිදු විය හැකි බව දන්වා ඇත. එම නිසා ඔහු ඕනෑම කොන්දේසියක් සහිත ඇපයක් මත මුදාහරින ලෙසයි නීතිඥවරයා අධිකරණයෙන් ඉල්ලා තිබේ. එම ඉල්ලීම පිළිගත් විනිසුරුවරයා විත්තිකාර සජින් වාස් ගුණවර්ධන මහතා පෙර ඇප මත මුදාහැරීමට නියෝග කර ඇති අතර මින් මතුවට සාක්ෂිකරුවන්ට බලපෑම් කිරීමෙන් වළකින ලෙස තරයේ අවවාද කර ඇත. මේ අතර නඩු විභාගය ආරම්භ වූ අවස්ථාවේ දී සාක්ෂි දෙමින් සිටී ප්‍රසාද් දිමුතු කුමාර නැමැති සාක්ෂිකරු හදිසියේ ක්ලාන්ත වීම නිසා නඩුවේ වැඩිදුර සාක්ෂි විභාගය ලබන 17 වනදා දක්වා කල් තැබීමට මහාධිකරණ විනිසුරුවරයා නියෝග කර තිබේ. එහිදී අදාළ සාක්ෂිකරුගේ විදේශ ගමන් තහනම් කරන ලෙස ආගමන හා විගමන පාලකවරයා වෙත නියෝග නිකුත් කළ මහාධිකරණ විනිසුරුවරයා මෙම සාක්ෂිකරුගේ විදේශ ගමන් බලපත්‍රය අස්ථාන ගත වී ඇති බව ප්‍රකාශ කරන හෙයින් ඔහු රුපියල් ලක්ෂ 10ක බැඳුම්කරයක් අත්සන් කිරීමෙන් පසුව මුදා හරින මෙන්ද නියෝග කර ඇත.", "URL": "https://lankatruth.com/si/?p=90972", "Category": "පුවත්", "Parent URL": null}