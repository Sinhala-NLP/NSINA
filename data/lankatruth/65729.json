{"Source": "Lankatruth", "Timestamp": "December 24, 2018", "Headline": "කැබිනට් අමාත්‍ය ධූර ගණන විසඳීම නීතිපතිට භාර කරයි", "News Content": "කැබිනට් අමාත්‍ය ධූර සංඛ්‍යාව සම්බන්ධයෙන් මතුව ඇති ගැටළුව නිරාකරණය කරගැනීමට වත්මන් ආණ්ඩුව නීතිපතිවරයාගෙන් උපදෙස් පතා ඇතැයි වාර්තා වේ. 19 වැනි ආණ්ඩුක්‍රම ව්‍යවස්ථා සංශෝධනය අනුව තනි ආණ්ඩුවක පැවතිය හැකි උපරිම කැබිනට් අමාත්‍ය ධූර සංඛ්‍යාව 30ක් ලෙස සඳහන්ව ඇති නමුත් එම ගණනට ජනාධිපතිවරයා සහ අගමැතිවරයා ඇතුළත් ද යන්න පැහැදිලි කරදෙන ලෙස එක්සත් ජාතික පෙරමුණ නීතිපතිවරයාගෙන් විමසා ඇත. පසුගිය දා එක්සත් ජාතික පෙරමුණ නියෝජනය කරමින් එහි නායක රනිල් වික්‍රමසිංහ මහතා ජනාධිපතිවරයා වෙත ලිඛිතව දන්වා ඇත්තේ කැබිනට් අමාත්‍ය ධූර සංඛ්‍යාව, ජනාධිපතිවරයා සහ අගමැතිවරයා ද ඇතුළුව 32ක් වියයුතු බවයි. බොහෝ පාර්ශව එය ව්‍යවස්ථානුකූල නොවන බව සඳහන් කිරීත් සමඟ මෙම ගැටළුව මතුවිය. කෙසේ වෙතත් මෙහි නීතිමය තත්වය පැහැදිළිකර ගැනීමට නීතිපතිවරයාගෙන් කරුණු විමසා ඇතැයි වැඩිදුරටත් වාර්තා වේ.", "URL": "https://lankatruth.com/si/?p=65729", "Category": "පුවත්", "Parent URL": null}