{"Source": "Lankatruth", "Timestamp": "March 31, 2012", "Headline": "මර්වින් වෙනුවෙන් තවත් පොලිස් රංගනයක්", "News Content": "මාධ්‍යවේදී පෝද්දල ජයන්ත මහතාට පහරදී ශ්‍රී ලංකාවෙන් එලවා දැමුවේ තමන් යැයි මහජන සම්බන්ධතා අමාත්‍ය මර්වින් සිල්වා මහතා කළ ප‍්‍රකාශයක් පිළිබද පොලිස් පරීක්ෂණ පැවැත්වීමට තීරණය කර ඇතැයි වාර්තාවේ. ඇමතිවරයා මහජනයා හමුවේ කිරිබත්ගොඩදී 23 වැනි සිකුරාදා මෙම ප්‍රකාශය කරනුලැබීය. අමාත්‍යවරයාගේ එම ප‍්‍රකාශය අනුව අපරාධයක් සිදුවී ඇද්දැයි සොයා බැලීමට මෙම පරීක්ෂණය සිදුකරන බව පොලිස් මාධ්‍ය ප‍්‍රකාශක පොලිස් අධිකාරී අජිත් රෝහණ මහතා පවසයි. මෙයට පෙර සිරස රූපවාහිණියට පහරදීම, ජාතික රූපවාහිණීය තුළට ඇමතිවරයාම කඩාපැණ එහි නිලධාරීන්ට පහර දීමෙන් පසු රූපවාහිණියේ කාර්ය මණ්ඩලයට දැලිපිහිකල්ලියකගේ ප්‍රහාරවලට ලක්වීම, සමෘද්ධි නිලධාරියා ගස් බැදීම ඇතුළු මැර ක්‍රියා ගණනාවක් සම්බන්ධයෙන් පොලිස් පරීක්ෂණ පවත්වන්නේ යැයි කිහිප අවස්ථාවකම ව්‍යාජ රංගපෑම් සිදුවිය. එවැනි පොලීස් පරීක්ෂණවලදී ඇමතිවරයාගෙන් ප්‍රකාශයක් හෝ ලබාගත්තේ නැත. එමෙන්ම මෙවැනි පහරදීමක් සම්බන්ධයෙන් අධිකරණය මගහැර සිටි ඇමතිවරයා එහිදී සමාව ගත් අවස්ථාද ඇත. සුනන්ද දේශප්‍රිය, නිමල්කා ප්‍රනාන්දු හා පෝද්දල ජයන්ත හා පාක්‍යසෝති සරවනමුත්තු වැනි පිරිස් ජීනිවා වෙත ගොස් ශ්‍රී ලංකාව සම්බන්ධව සාක්ෂි ලබාදුන් බවට එහිදී චෝදනා කල ඇමතිවරයා, එවැනි පුද්ගලයින් තමාට අසු වුවහොත් අතපය කඩා දමන බවට උද්ඝෝෂකයින් ඉදිරියේ තර්ජනයක්ද කළේය.", "URL": "https://lankatruth.com/si/?p=1956", "Category": "පුවත්", "Parent URL": null}