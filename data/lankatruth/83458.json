{"Source": "Lankatruth", "Timestamp": "October 20, 2019", "Headline": "මැතිවරණ පැමිණිලි දහස ඉක්මවයි – අපේක්ෂකයන් සම්බන්ධව සිදුකරන වෛරී ප්‍රකාශවල ඉහළයාමක්", "News Content": "ජනාධිපතිවරණය සම්බන්ධව ලැබී ඇති පැමිණිලි සංඛ්‍යාව මේ වනවිට දහස ඉක්මවා ඇතැයි මැතිවරණ කොමිසම සඳහන් කරයි. පසුගිය 8 වැනිදා සිට ඊයේ(19) පස්වරුව වනවිට ලැබී ඇති පැමිණිලි සංඛ්‍යාව 1034ක් බව මැතිවරණ කොමිසම වැඩිදුරටත් සඳහන් කරයි. ඒ අතර පැමිණිලි 992ක් ලැබී ඇත්තේ මැතිවරණ නීතිය උල්ලංඝනය කිරීම සම්බන්ධයෙන් වන අතර පැමිණිලි 8ක් ප්‍රචණ්ඩ ක්‍රියා සම්බන්ධව ලැබී ඇත. දිනෙන් දින පැමිණිලි ලැබෙන සංඛ්‍යාවේ ඉහළ යාමක් පෙන්නුම් කරන අතර ඊයේ දිනට පමණක් පැමිණිලි 96ක් ලැබී ඇති බව මැතිවරණ කොමිසම පැවසීය. මේ අතර ජනාධිපති මැතිවරණ ව්‍යාපාරය තුළ වෛරීසහගත ප්‍රකාශවල ඉහළයාමක් පෙන්වන බව කැෆේ සංවිධානයේ අධ්‍යක්ෂිකා සුරංගි ආරියවංශ මහත්මිය සඳහන් කළේය. සමාජ මාධ්‍ය තුළ සහ මැතිවරණ වේදිකාවල අපේක්ෂකයින් සම්බන්ධව මෙම වෛරී ප්‍රකාශ සිදුකරන බවට නිරීක්ෂණය වී ඇතැයි ඒ මහත්මිය වැඩිදුරටත් සඳහන් කළේය. වැඩිදුරටත් අදහස් දක්වමින් ඒ මහත්මිය සඳහන් කර සිටියේ ග්‍රාහකයින් වැඩි ප්‍රමාණයක් සිටින ෆේස්බුක් පිටු සහ යූ ටියුබ් නාලිකා මිලට ගනිමින් සිදුකන වැරදි මත ප්‍රචාරය කිරීම මගින් ජන මතය විකෘතිවීමක් සිදුකරන බව ද සඳහන් කළේය. එසේම මෙම තත්වය ප්‍රචණ්ඩත්වය කරා වර්ධනය විය හැකි බවත් එය නිදහස් හා සාධාරණ මැතිවරණයක් පැවැත්වීමට බාධාවක් බවත් කැෆේ සංවිධානය පෙන්වා දෙයි.", "URL": "https://lankatruth.com/si/?p=83458", "Category": "පුවත්", "Parent URL": null}