{"Source": "Lankatruth", "Timestamp": "February 28, 2019", "Headline": "පුල්මුඩේ ඛණිජවැලි නිධිය ආරක්ෂා කිරීමට ගිය නිලධාරන්ට ප්‍රහාරයක් (වීඩියෝ)", "News Content": "පුල්මුඩේ ඛණිජ වැලි කර්මාන්ත ශාලාව භාරයේ පවතින ඛණිජ වැලි නීති විරෝධී ආකාරයෙන් ප්‍රදේශවාසීන් විසින් රැගෙන යන බවට ලද තොරතුරු මත ඒවායේ ආරක්ෂාවට එම ස්ථානයට ගිය ඛණිජවැලි සංස්ථාවේ නිලධාරීන් පිරිසකට ප්‍රදේශවාසීන් විසින් පහර දී ඇත. පුල්මුඩේ ඛණිජ වැලි නිධිය ලංකාව සතුව පවතින අතිශය වැදගත් සහ මෙරට ආර්ථිකය ගොඩනැගිය හැකි ස්වභාවික සම්පතක් වන අතර එය නීති විරෝධී ක්‍රියාකාරකම් මගින් මේ වනවිටත් විනාශ වෙමින් පවතී. එහි ආරක්ෂාවට අදාල භූමිය වටා ආරක්ෂිත වැටක් ඉදිකිරීමට යෝජනා වී ඇති අතර අද(28) අදාල නිළධාරී කණ්ඩායම එහි ඉදිකිරීම් සම්බන්ධව සොයා බැලීමට සහභාගී වී තිබිණි. කෙසේ වෙතත් ඒ සම්බන්ධවඋරණවූ ප්‍රදේශවාසීන් පිරිසක් ඛණිජවැලි සංස්ථාවේ සභාපතිතුමිය ඉදිරිපිටදීම අදාල නිලධාරීන්ට පහර දී ඇත. පහරකෑමට ලක්වූ එක් නිලධාරියෙකු රෝහල් ගතකිරීමට සිදුවූ අතර සිද්ධිය සම්බන්ධව පුල්මුඩේ පොලීසියට පැමිණිලි ඉදිරිපත් කර ඇත. ඒ අනුව සිද්ධියට සම්බන්ධ ප්‍රදේශවාසීන් දෙදෙනෙකු අත්අඩංගුවට ගෙන කුචිචවේලි මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඇපමත මුදාහැර ඇත.", "URL": "https://lankatruth.com/si/?p=69373", "Category": "පුවත්", "Parent URL": null}