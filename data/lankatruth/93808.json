{"Source": "Lankatruth", "Timestamp": "June 3, 2020", "Headline": "රෝහිතගේ ලක්ෂ 413ක අයථා වත්කම් නඩුවට අවුරුදු 4යි… සිද්ධියට අවුරුදු 14යි… යලිත් නඩුව අගෝස්තු අගට කල්යයි…", "News Content": "අමාත්‍යවරයකු ලෙස කටයුතු කරමින් 2004 – 2006 කාලසීමාව තුළ සිය නීත්‍යානුකූල ආදායමින් උපයාගත නොහැකි රුපියල් ලක්ෂ 413කට ආසන්න අයථා වත්කම් ඉපයීම සම්බන්ධයෙන් අල්ලස් හෝ දූෂණ විමර්ශන කොමිසම විසින් හිටපු අමාත්‍ය රෝහිත අබේගුණවර්ධන මහතාට එරෙහිව ගොනුකර ඇති නඩුව අගෝස්තු 28 වනදා දක්වා කල්දැමීමට ඊයේ (02) කොළඹ මහාධිකරණය කටයුතු කර තිබේ. එදිනට වැඩිදුර සාක්ෂි විභාගය යළි ආරම්භ කිරීමට නියෝග කර ඇත. මෙසේ 2004 – 2006 කාලසීමාව තුළ අයථා වත්කම් උපයා ගැනීම පිළිබඳ චෝදනාව රෝහිත අබේගුණවර්ධන මහතාට එල්ල වුණේ පසුගිය මහින්ද රාජපක්ෂ ආණ්ඩු සමයේදීම ය. ඒ පිළිබඳ ප්‍රකාශයක් ලබාගැනීම සඳහා ඔහුව කැඳවූ දිනයේදීම සර්පයකු දෂ්ඨ කළ බව පවසමින් ඔහු රෝහල්ගත වූ අතර එම ආණ්ඩුව 2015 වසරේදී බිඳ වැටෙන තුරුම ඔහු අල්ලස් කොමිසම හමුවේ පෙනී සිටියේ නැත. ඔහුට එරෙහිව මහාධිකරණය හමුවේ අධිචෝදනා ගොනු කෙරුණේ 2016 ජනවාරි 07 වනදා වන අතර වසර 4කට අධික කාලයක් තිස්සේ තවමත් නඩුව ඇදෙමින් පවතී. LNW", "URL": "https://lankatruth.com/si/?p=93808", "Category": "පුවත්", "Parent URL": null}