{"Source": "Lankatruth", "Timestamp": "January 26, 2019", "Headline": "දඹුල්ල එජාප මන්ත්‍රීවරයෙකු 8 වනදා දක්වා රිමාන්ඩ්", "News Content": "පුද්ගලයෙකුට පහරදී තුවාල සිදුකිරීමේ චෝදනාවක් සම්බන්ධයෙන් එක්සත් ජාතික පක්ෂයේ දඹුල්ල ප්‍රාදේශීය සභා මන්ත්‍රීවරයෙකු ඊයේ (25) පස්වරුවේ අත්අඩංගුවට ගෙන තිබේ. දඹුල්ල ප්‍රාදේශීය සභා එජාප මන්ත්‍රී ප්‍රියරංජන කුමාර මෙසේ අත්අඩංගුව‌ට පත්ව ඇති අතර දඹුල්ල මහේස්ත්‍රාත් අධිකරණයට ඉදිරිපත් කිරීමෙන් පසු ලබන මස 8 වැනිදා දක්වා රක්ෂිත බන්ධනාගාර ගත කරන ලෙස මහේස්ත්‍රාත් බණ්ඩාර ඉලංගසිංහ මහතා නියෝග කර තිබේ. පසුගිය 17 වැනිදා සීගිරිය කලාපුර ප්‍රදේශයේ පදිංචිකරුවෙකු සීගිරිය පොලීසියේ පැමිණිල්ලක් සිදුකරමින් සිටියදී අදාල මන්ත්‍රීවරයා පොලීසිය තුළදීම ඔහුට පහරදී තිබේ. පහර කෑ පුද්ගලයා මුහුණ පොත හරහා අදාල මන්ත්‍රීවරයාට සිදුකරන ලද අපහාස කිරීම් හේතුවෙන් මෙම පහරදීම සිදුකර ඇතැයි පොලීසිය පවසයි. සිද්ධියෙන් පසු අදාල මන්ත්‍රීවරයා ප්‍රදේශයෙන් පලාගොස් ඇති අතර ඊයේ පස්වරුවේ ඔහු අත්අඩංගුවට ගෙන අධිකරණයට ඉදිරිපත් කර ඇත. මන්ත්‍රීවරයා සමඟ ප්‍රදේශයේ සංචාරක හෝටල් හිමියෙකු ද අත්අඩංගුවට ගෙන ඇති අතර එම පුද්ගලයා ඇප මත මුදාහරින ලෙස මහේස්ත්‍රාත්වරයා නියෝග කර ඇත.", "URL": "https://lankatruth.com/si/?p=67031", "Category": "පුවත්", "Parent URL": null}