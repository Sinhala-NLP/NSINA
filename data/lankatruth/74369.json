{"Source": "Lankatruth", "Timestamp": "May 22, 2019", "Headline": "ප්‍රතිකාර සඳහා යළි විදෙස්ගතවීමට ගෝඨා අධිකරණයෙන් අවසර ඉල්ලයි", "News Content": "රජයේ මුදල් අයතා පරිහරණය සම්බන්ධයෙන් චෝදනා ලැබ සිටින හිටපු ආරක්ෂක ලේකම් ගෝඨාභය රාජපක්ෂ මහතාට මේ මස 24 වනදා සිට ජුනි මස දෙවනදා දක්වා කාලසීමාව තුළ වෛද්‍ය ප්‍රතිකාර සඳහා නැවත විදෙස් ගත වීමට අවශ්‍ය බැවින් ඊට අවසර ලබාදෙන ලෙස ඔහුගේ නීතීඥයා ජනාධිපති නීතිඥ ශබ්රි මහතා අධිකරණයෙන් ඉල්ලා තිබේ. ඊට රජයේ ජ්‍යෙෂ්ඨ අධිනීතිඥ වසන්ත පෙරේරා මහතා විරෝධය පළ කර නැති අතර ඒ අනුව එම ඉල්ලීම පිළිබඳව ලබන 23වනදා සලකා බලන බව සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත කොළඹ ත්‍රිපුද්ගල විශේෂ මහාධිකරණය දැනුම්දී ඇත. ගෝඨභය රාජපක්ෂ මහතා මීට පෙර එනම් මෙම මස 15 වනදා සිට 19 වනදා දක්වා කාලසීමාව තුළ අධිකරණයේ අවසරය මත සිංගප්පූරුවට ගොස් සෞඛ්‍ය ප්‍රතිකාර ලබාගෙන තිබිණි. ඉකුත් මහින්ද රාජපක්ෂ පාලන සමයේ හම්බන්තොට මැදමුලන ප්‍රදේශයේ ඩී. ඒ .රාජපක්ෂ අනුස්මරණ කෞතුකාගාරය ඉදිකිරීමේ දී රුපියල් මිලියන 33.9ක රජයේ මුදල් සාවද්‍ය ලෙස පරිහරණය කිරීම තුළින් පොදු දේපළ පනත යටතේ වරදක් සිදුකර ඇතැයි චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ සහ ඉඩම් ගොඩකිරීමේ හා සංවර්ධනය කිරීමේ සංස්ථාවේ හිටපු සභාපති ප්‍රසාද් හර්ෂණ ද සිල්වා, එම සංස්ථාවේ අධ්‍යක්ෂ මණ්ඩලය සාමාජිකයින් ඇතුළු හත් දෙනෙකුට එරෙහිව නීතිපතිවරයා ගොනු කර ඇති නඩුව ඊයේ (21) කැඳවූ අවස්ථාවේදී මෙම ඉල්ලීම කර ඇත.", "URL": "https://lankatruth.com/si/?p=74369", "Category": "පුවත්", "Parent URL": null}