{"Source": "Lankatruth", "Timestamp": "February 9, 2020", "Headline": "වාහන ගෙන්වීම ගැන CIDය මගින් විමර්ශනයක් කළ යුතුයි", "News Content": "පසුගිය එජාප+ශ්‍රීලනිප ආණ්ඩුව සමයේ අමාත්‍යවරුන්ට වාහන මිලදී ගැනීම සම්බන්ධයෙන් අපරාධ පරීක්ෂණ දෙපාර්තමේන්තුව යටතේ වහාම පරීක්ෂණයක් අරඹන්නැයි ජනතා විමුක්ති පෙරමුණේ පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා පවසයි. පානදුර ප්‍රදේශයේ පැවති ජනහමුවකින් පසු මාධ්‍ය වෙත ප්‍රකාශයක් ලබාදෙමින් ඔහු වැඩිදුරටත් සඳහන් කළේ අග්‍රාමාත්‍යවරයා ඒ සම්බන්ධයෙන් පාර්ලිමේන්තුව තුළ විශේෂ ප්‍රකාශයක් සිදුකළ යුතු බවයි. ඒ මහතා වැඩිදුරටත් පවසන්නේ පසුගිය ආණ්ඩු කාලයේ දී අලුතින් ගෙන් වූ වාහන ඇමතිවරුන් භාවිත නොකළේ නම් ඒ පිළිබඳ විමර්ශනයක් ආරම්භ කළ යුතු බවයි. රුපිය්ල ලක්ෂ 28,000ක් වියදම් කරලා මේ වාහන අමාත්‍යවරුන්ට ගෙනල්ලා තියෙනවා. ඒව ඒ අමාත්‍යාංශ ලේකම්ලා අත්සන් කරලා තියෙනවා. කවුරුහරි අමාත්‍යවරයෙක් කියනවානම් තමන් මේ වාහන පාවිච්චි කළේ නැහැ කියලා කරුණාකරලා කියන්න මේ තමන් ධුර කාලය දරනකොට ගෙනාපු මේ වාහනවලට මොකද වුනේ කියලා. මොකද ලක්ෂ 28,000කට වාහන ගෙන්නුවා වගේම බරපතලයි මේ වාහනවලට වෙච්ච දේ මේ ඇමතිවරු දන්නේ නැත්නම්. විශේෂයෙන්ම මේක පටන්ගන්න ඕනා මෛත්‍රීපාල සිරිසේන හිටපු ජනාධිපති තුමාගෙන්. එතුමා වාහන 09ක් අරගෙන තිබෙනවා අවුරුදු තුන හමාරක් ඇතුළත. පාස්කු ප්‍රහාරයට සතියකට පස්සෙත් ලොකු වාහනයක් අරගෙන ඇවිල්ලා තිබෙනවා. එහෙනම්; හිටපු ජනාධිපතිවරයා, හිටපු අගමැතිවරයා ඒ ආණ්ඩුවේ කැබිනට් මණ්ඩලය, නියෝජ්‍ය ඇමතිවරු, රාජ්‍ය ඇමතිවරු, දැන් එකිනෙකා ඇවිල්ලා තමන්ගේ නම ඉස්සරහ තියෙන වාහනයේ අංකය කියලා කියන්න මේ වාහනය තමන් පාවිච්චි කළේ නැත්නම් කොහෙද ඒ වාහනය තිබෙන්නේ කියලා. මම හිතනවා මේ වෙලාවේ විශේෂයෙන් ගෝඨාභය රාජපක්ෂ ජනාධිපතිතුමාට කියනවා, මේ වාහන එකින් එක කොහෙද තියෙන්නේ කියලා හොයලා බලන්න, මේ වාහන තියෙන තැන් සොයාබැලීම සඳහා CID එකට භාරදෙන්න. අපි බලාපොරොත්තු වෙනවා මේ මාසය ඇතුළතදී විශේෂයෙන් අගමැතිවරයා මේ වාහනවලට මොකද වුනේ කියන එක පිළිබඳව ප්‍රකාශයක් පාර්ලිමේන්තුවේදී කරයි කියන එක.", "URL": "https://lankatruth.com/si/?p=89621", "Category": "පුවත්", "Parent URL": null}