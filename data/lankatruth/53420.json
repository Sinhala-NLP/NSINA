{"Source": "Lankatruth", "Timestamp": "June 2, 2018", "Headline": "සංශෝධන සටප්පරේ", "News Content": "කලෙකට ඉහතදී මෙරට බොහෝ දේශපාලන පක්ෂ විධායක ජනාධිපති ක්‍රමයට එරෙහිව හඬ නැගීය. ඇතැමුන් එදා එසේ හඬ නැගුවේ අවංකව නොවේ. කෙසේ වෙතත් එසේ හඬ නැගූවන් අද එම ක්‍රමය වෙනුවෙන් පෙනී සිටිනු දකින විට අපූරු තත්වයක් සේම ගැටලුවක් සේද පෙනේ. ඔවුන් අද එම ක්‍රමය වෙනුවෙන් පෙනී සිටින්නේ එය අහෝසි කිරීමෙන් රට බෙදී යනු ඇතැයි කියමිනි. ශ්‍රී ලංකා පොදුජන පෙරමුණ යන නමින් හිටපු ජනාධිපති මහින්ද රාජපක්ෂ මහතාගේ නායකත්වයෙන් ක්‍රියාත්මක හිටපු ශ්‍රී ලංකා නිදහස් පාක්ෂිකයෝද දිනේෂ් ගුණවර්ධන මහතාගේ නායකත්වයෙන් ක්‍රියාකරන මහජන එක්සත් පෙරමුණද කලක ජනතා විමුක්ති පෙරමුණේ සිට ඉන් කැඩී ගොස් විමල් වීරවංශ මහතාගේ නායකත්වයෙන් යුත් ජාතික නිදහස් පෙරමුණ ගොඩ නැගූ පිරිස ද පසුගියදා ආණ්ඩුවෙන් ඉවත්වූ ශ්‍රිලනිප මන්ත්‍රීවරු 16 දෙනාද එසේ එදා විධායක ජනාධිපති ක්‍රමයට විරුද්ධ වූ අය අතර වෙති. මහින්ද රාජපක්ෂ මහතා 2005 දී පළමු වරට ජනාධිපතිවරණයට ඉදිරිපත් වූ විට මේ පිරිස ද ඔහුට සහය දුන්හ. එම මැතිවරණයේදී රාජපක්ෂ මහතා රටට දුන් ප්‍රධාන පොරොන්දුව වූයේ විධායක ජනාධිපති ක්‍රමය අහෝසි කිරීමයි. එනම් මෙම පිරිස ද එම පොරොන්දුව වෙනුවෙන් එදා පෙනී සිටියහ යන්නයි. එකල කොටි සංවිධානය ඉතා ප්‍රභලව සිටි කාලයයි. මුළු වන්නි ප්‍රදේශයමත්, යාපනය අර්ධද්වීපයේ කොටසකුත් නැගෙනහිර පළාතේ බොහෝ ප්‍රදේශත් පාළනය කළේ කොටි සංවිධානයයි. එම සංවිධානය සතුව විශාල වශයෙන් ආයුධද විදේශ මුදල්ද තිබුණි. ඒ වන විට 2002 දී එක්සත් ජාතික පෙරමුණ ආණ්ඩුව හා කොටි සංවිධානය ආරම්භ කළ සාම ක්‍රියාවලිය අවුලෙන් අවුලට පත්ව තිබිණි. සාකච්ඡා ආරම්භ කිරීමට නම් තමන් ඉදිරිපත් කළ උතුරු නැගෙනහිර සඳහා වූ අන්තර් කාල පරිපාලන සභා යෝජනාව පිළිගත යුතු යැයි කොටි සංවිධානය කියමින් සිටි අතර ආණ්ඩුවේ සාකච්ඡා කණ්ඩායම එම යෝජනාව පිළිගන්නා තත්වයක සිටියේය. කොටි සංවිධානය එකල කොතරම් ප්‍රභලව සිටියේද යත් එම ජනාධිපතිවරණයෙන් ජයගත් මහින්ද රාජපක්ෂ මහතා ද සටන් විරාම ගිවිසුම හා සාම ක්‍රියාවලිය අහෝසිකරන බවට තමන් කළ ප්‍රකාශයද ඉවත දමා තමන් ද එම සංවිධානය සමඟ සාකච්ඡා කරන්නට ඉදිරිපත් විය. රාජපක්ෂ ආණ්ඩුවේ සාකච්ඡා කණ්ඩායම සාකච්ඡා සඳහා ගියේ කොටි සංවිධානය එවකට හමුදාපතිව සිටි ලුතිනන් ජෙනරාල් සරත් ෆොන්සේකා ඉලක්කකොට ප්‍රභල බෝම්බයක් පුපුරුවා හැරීමෙන්ද පසුවය. කොටි සංවිධානය එතරම් ප්‍රභලව සිටියදී වුවද රාජපක්ෂ මහතාත් ඔහුගේ අනුගාමිකයෝ එදා විධායක ජනාධිපති ක්‍රමය අහෝසි කරන බව කියමින් සිටියහ. එදා බෙදුම්වාදය එතරම් ප්‍රභලව තිබියදීත් එය පරාජය කිරීමට විධායක ජනාධිපති ක්‍රමය අවශ්‍ය බවක් ඔවුහු නුදුටුවාසේය. ඔවුන් එදා පාලන ක්‍රමය හා බෙදුම්වාදය අතර සම්බන්ධයක් දුටුවේ නැත. හාස්‍යට කරුණනම් ඔවුන් එය දුටුවේ කොටි සංවිධානය පරාජය කරනු ලැබීමෙන් පසුව වීමය. මේ තත්වය වෙනස් වුයේ 2010 ජනාධිපතිවරණයෙන් රාජපක්ෂ මහතා විශිෂ්ඨ ජයක් ලැබීමෙන් අනතුරුවය. 2009 දී ආරක්ෂක හමුදා යුද්ධය ජය ගැනීම නිසා රාජපක්ෂ මහතාගේ ජනප්‍රියත්වය උච්චස්ථානයකට නැග තිබිණි. ඒ අනුව 2010 වසරේම පැවති මහ මැතිවරණයෙන්ද ඔහුගේ නායකත්වයෙන් යුත් එක්සත් ජනතා නිදහස් සන්ධානය විශාල ආසන සංඛ්‍යාවක් ලබා ජයග්‍රහණය කළේය. මේ අතර වෙනත් කණ්ඩායම්වල සහයෝගය ලබාගත් රාජපක්ෂ මහතාට පාර්ලිමේන්තුවේ තුනෙන් දෙකක බලයක් හිමිවිය. ඒ අනුව ඔහුට අවශ්‍ය වූයේ නම් විධායක ජනාධිපති ක්‍රමය අහෝසිකළ හැකිව තිබිණි. ඒ සඳහා වූ ජනමත විචාරණයකින් වුවද එදා ඔහුට ජයගත හැකිව තිබිණි. එහෙත් බෙදුම්වාදය ශක්තිමත්ව තිබූ කාලයේ හා තමන්ට පාර්ලිමේන්තුවේ තුනෙන් දෙකක බලය නොතිබුණු කාලයේ විධායක ජනාධිපති ක්‍රමය අහෝසිකරන බව කී රාජපක්ෂ මහතා හමුදා බෙදුම්වාදී නායකත්වය විනාශ කිරීමෙන් පසු හා තමන්ට තුනෙන් දෙකේ බලයක් ලැබුණු පසු විධායක ජනාධිපති ක්‍රමය අහෝසි කිරීමට එරෙහි විය. ඒ වෙනුවට ඔහු 18වැනි ආණ්ඩුක්‍රම ව්‍යවස්ථා සංශෝධනය මගින් එම ක්‍රමය තවත් ශක්තිමත් කළේය. ඔහුගේ ආණ්ඩුවේ එල්ලී සිටි කණ්ඩායම ද 1978 සිට තමන් දැරූ මතය ඉවත ලා පැවැත්ම උදෙසා කටයුතු කරමින් අලුත් මතවාද ඉදිරිපත් කරන්නට වූහ. පළාත් සභාවලට බලය බෙදීමේ ක්‍රියාවලිය පවතින තෙක් විධායක ජනාධිපති ක්‍රමය අහෝසි නොකළ යුතු යැයි ඔවුහු කියන්නට වූහ. උතුරේත් දකුණේත් බොහෝ දේශපාලඥයන් ඕනෑම කාරණයක් වාර්ගික ප්‍රෂ්ණය හා සම්බන්ධ කොට කතා කරන්නටත් ඒ අනුව තීරණ ගන්නටත් දක්වන්නේ ඉතාමත් අභිරුචියකි. තමන්ගේ මතය අනෙක් අය මත පැටවීමත් තමන්ගේ පාර්ශවයේ වැරදි පමණක් නොව අපරාධ පවා සාධාරණීකරණය කරන්නටත් ඉතාම පහසු ක්‍රමය වී ඇත්තේ වෙනත් ජන කොට්ඨාසයක් පිළිබඳ බිය තමන්ගේ ජන කොට්ඨාස තුළ පැතිරවීමයි. උතුරේ දේශපාලඥයෝ මේ කාරණයේදී අන්තයකටම ගොස් සිටිති. ඔවුන් වාර්ගික ප්‍රශ්නය හා සම්බන්ධ නොවන හා සම්බන්ධ කිරීමට දුෂ්කර කරුණු සම්බන්ධයෙන් කතා නොකරන තරම්ය. දෙමළ ජාතික සන්ධානයේ නායක ආර්. සම්බන්ධන් මහතා විපක්ෂ නායක ධුරයට නොගැලපෙන බවට ඇතැමුන් තර්ක කරන්නේ ද ඔහු ජාතික ප්‍රශ්න සම්බන්ධයෙන් අවම සැලකිල්ලක් දැක්වීම නිසාය. ඔවුන් උතුරේ තම ප්‍රතිපාදීන් විවේචනය කරන්නේ දෙමළ ජාතය පාවාදීම සම්බන්ධයෙනි. දූෂණ , අක්‍රමිකතා සම්බන්ධයෙන් හෝ උතුරු පළාත් සභාවේ අකාර්යක්ෂමතාව සම්බන්ධයෙන් හෝ ඔවුන් කතාකරන බවක් පෙනෙන්නේ නැත. දකුණේ හා නැගෙනහිර පවතින තත්වයද ඊට වඩා වෙනස් වන්නේ නැත. සියල්ල වාර්ගික ප්‍රශ්නයට සම්බන්ධය. 2015දී මෛත්‍රිපාල සිරිසේන මහතා ජනාධිපතිවරණයෙන් ජයගත් විට, තමන් හමුවීමට මැදමුලන සිය නිවසට පැමිණි ආධාරකරුවන් අමතා මහින්ද රාජපක්ෂ මහතා පැවසුවේ මෛත්‍රිපාල සිරිසේන මහතා ඊළමේ චන්දවලින් ජයගත් බවය. 1994දී ජනාධිපති ධූරයට පත් චන්ද්‍රිකා කුමාරතුංග මහත්මිය ඉන් පසු අවස්ථා දෙකකදී එනම් 1997 දී හා 2000දී නව ආණ්ඩුක්‍රම ව්‍යවස්ථා කෙටුම්පත් දෙකක් ඉදිරිපත් කළාය. ඒවායේ විධායක ජනාධිපති ක්‍රමය අහෝසිකරීම හා මැතිවරණ ක්‍රමය සංශෝධන කිරීම ඇතුළු යෝජනා සමඟ බලය බෙදීමේ නව ආකෘතියක්ද යෝජනා කරනු ලැබ තිබිණි. එවකට විපක්ෂයේ සිටි එක්සත් ජාතික පක්ෂය එම යෝජනා රටට විස්තර කළේ රට බෙදීම සඳහා වූ යෝජනා ලෙසය. එය කොටි සංවිධානයට රට පාවා දීමක් ලෙසය. 2000 අගෝස්තු 3 වැනිදා ජනාධිපතිනී චන්ද්‍රිකා කුමාරතුංග මහත්මිය නව ආණ්ඩුක්‍රම ව්‍යවස්ථා කෙටුම්පතක් පාර්ලිමේන්තුවට ඉදිරිපත් කළාය. එදින එජාප මන්ත්‍රීවරුන් පාර්ලිමේන්තුව තුළදීම එම කෙටුම්පතේ පිටපත් පුළුස්සා දැමීමේ එම යෝජිත ව්‍යවස්ථාවෙන් රට බෙදෙන බව පවසමිනි. එදා කුමාරතුංග මහත්මියගේ ආණ්ඩුවේ සාමාජිකයන් ලෙස එම ව්‍යවස්ථා කෙටුම්පත පිළිගත් පිරිස හා එජාපය අද සිය භූමිකා හුවමාරුකරගෙන සිටිති. එජාප ප්‍රමුඛ ආණ්ඩුව දැන් නව ආණ්ඩුක්‍රම ව්‍යවස්ථාවක් කෙටුම්පත් කරන්නට උත්සාහ කරයි. ඒ සඳහා මුලු පාර්ලිමේන්තුවම ව්‍යවස්ථා සම්පාදක මණ්ඩලයක් බවට පරිවර්ථනය කරන ලද අතර අනු කමිටු හයක් මගින් විවිධ ක්ෂේත්‍ර පිළිබඳව යෝජනා සකස් කොට මෙහෙයුම් කමිටුවක් මගින් ඒවා ව්‍යවස්ථාමය යෝජනා බවට පත්කිරීමට කටයුතු කෙරෙමින් පවතී. එදා 2000 දී බලය බෙදීමේ ක්‍රියාවලිය ශක්තිමත් කිරීම ඇතුළු ප්‍රතිපාදන වලින් යුත් නව ආණ්ඩුක්‍රම ව්‍යවස්ථාවක් වෙනුවෙන් පෙනී සිටි පිරිසම අද මහින්ද රාජපක්ෂ මහතාගේ නායකත්වයෙන් වත්මන් ක්‍රියාවලියට එරෙහි වෙමින් සිටිති. ඔවුන්ද පවසන්නේ යෝජිත ව්‍යවස්ථාව බෙදුම්වාදී ව්‍යවස්ථාවක් බවය.ඔවුන් එසේ පවසන්නේ ඔවුන්ද ව්‍යවස්ථා සම්පාදක මණ්ඩලයේත් ඉහත කී අනුකමිටු හයේත් කටයුතුවලට සම්බන්ධ විමෙන් අනතුරුවය. මෙම කොටි භීතිකාවේ උච්චස්ථානය ලෙස සැළකිය හැක්කේ කොටි සංවිධානයට එරෙහි යුද්ධය ජයග්‍රහණය කරා මෙහෙය වූ හිටපු හමුදාපතිවරයා රාජපක්ෂ පවුලට එරෙහි වී 2010 ජනාධිපතිවරණයට ඉදිරිපත් වූ විටය. හමුදා යුද්ධය ජයග්‍රහණය කිරීමෙන් පසු හිටපු හමුදාපති සරත් ෆොන්සේකා මහතා එක්තරා ආකාරයක පූජනීයත්වයකට පත්වූයේය. එවකට ආරක්ෂක ලේඛම්ව සිටි ගෝඨාභය රාජපක්ෂ මහතා ඉන්දීය ආරක්ෂක උපදේශකවරයා උපුටා දක්වමින් ස්වාධීන රූපවාහිනියට පවසා තිබුණේ ෆොන්සේකා මහතා ලෝකයේ හොඳම හමුදාපතිවරයා බවය. හමුදාපතිවරයාගේ යුධ උපක්‍රම හමුවේ ප්‍රභාකරන්ට කර කියා ගත නොහැකි වූ බව ඔහු එහිදී පවසි තිබිණි. එහෙත් ෆොන්සේකා මහතා මහින්ද රාජපක්ෂ මහතාට අභියෝග කරමින් 2010 ජනාධිපතිවරණයට ඉදිරිපත් වූ විට ඔහු එක වරම කොටි නියෝජිතයෙකැයි ආණ්ඩුවේ ප්‍රධානීහු පවසන්නට වූහ. කොටි සංවිධානය පරාජය කරන්නට ප්‍රභාකරන් අන්දමන්ද කරවූ උපක්‍රම සැළසුම් කළ ලෝකයේ හොඳම හමුදාපති හිටි අඩියේ කොටින්ගේ ඒජන්තයෙකු වීම මෙරට දේශපාලනයේ ස්වභාවය මැන බැලීමට හොදම අවස්ථාවක් විය. ප්‍රතිවාදියා කොටියෙකු වීම පිළිබඳව තවත් හොඳ උදාහරණයක් නම් මෛත්‍රිපාල සිරිසේන මහතා 2015 ජනාධිපතිවරණයට ඉදිරිපත් වූ විට එවකට ආණ්ඩුවේ සිටි නායකයන් දැක්වූ ප්‍රතිචාරයයි. 2014 නොවැම්බර් 21 වැනිදා මෛත්‍රිපාල සිරිසේන මහතා හදිස්සියේම ජනමාධ්‍ය සාකච්ඡාවක් පවත්වා තමන් විපක්ෂයේ පොදු ජනාධිපති අපේක්ෂකයා වශයෙන් ඉදිරිපත්වන බව ප්‍රකාශ කළේය. පසුදා තවත් ජනමාධ්‍ය සාකච්ඡාවක් පැවැත්වූ ආණ්ඩුවේ ඇමතිවරු මෛත්‍රිපාල සිරිසේන මහතා බටහිර බලවේග හා බෙදුම්වාදයේ නියෝජිතයෙකැයි හැඳින්වූහ. එහි හාස්‍යජනක පැත්ත නම් එසේ ඔහු බෙදුම්වාදයේ නියෝජිතයෙකැයි හැඳින්වූපිරිසම ඔහු ජනාධිපති වූ පසු ඔහුට ශ්‍රිලනිපයේ සභාපති ධූරය පිරිනැමීමත් ඉහත කී ජනමාධ්‍ය හමුවේ දී ජනාධිපති අපේක්ෂකයාට කොටි ලේබලය ඇලවූවන් ඇතුළු ඇතමෙකු ඔහුගේ ඇමති මණ්ඩලයට එක්වීමත් ය. ජනතා විමුක්ති පෙරමුණ විසින් ඉදිරිපත් කරනු ලැබ ඇති විධායක ජනාධිපති ක්‍රමය අහෝසි කිරීම සඳහා වූ 20 වැනි ආණ්ඩුක්‍රම ව්‍යවස්ථා සංශෝධන කෙටුම්පතට ඒකාබද්ධ විපක්ෂය ඇතුළු ඇතැම් කණ්ඩායම් විරුද්ධවීම තේරුම් ගත යුත්තේ මෙම කොටි භීතිකාව පිළිබඳ ඉතිහාසය අනුවය. මෙම කෙටුම්පතට විරුද්ධ වන්නන්ගේ තර්කය වී ඇත්තේ බලය බෙදීම සඳහා වූ 13වැනි ආණ්ඩුක්‍රම ව්‍යවස්ථා සංශෝධනය ක්‍රියාත්මක වනතාක් රට බෙදීම වැලැක්වීම සඳහා විධායක ජනාධිපති ක්‍රමය අවශ්‍යය යන්නයි. බෙදුම්වාදයත් කොටි සංවිධානයත් ශක්තිමත්ව පැවති කාලයේ විධායක ජනාධිපති ක්‍රමය අහෝසිකිරීමට උත්ඝෝෂණය කළ මෙම පිරිසේ එම ඉතිහාසයට අමතරව විධායක ජනාධිපති ක්‍රමයෙන් තොරව බලය බෙදීම පවත්වාගෙන යන රටවල් දෙස බැලීමෙන් ද මෙම තර්කය දුර්වල වන බව පෙනේ. විධායක ජනාධිපති ක්‍රමයක් නැති ඉන්දියාවේ කාෂ්මීරය, පන්ජාබය, මිසෝරාම් ත්‍රිපුර, ඇසෑම් ආදී ප්‍රාන්තවල පැවති බෙදුම්වාදී කැරලි මර්ධනය කිරීමට එරට පාලකයන්ට හැකි වී තිබේ. බ්‍රිතාන්‍ය ද උතුරු අයර්ලන්තයේ කැරැල්ල මර්ධනය කර ඇති අතර දැනුදු විධායක ක්‍රමය අවශ්‍ය බව එරට නායකයෝ නොපවසති. ඕස්ට්‍රේලියාව හා මලයාසියාවේද ප්‍රාන්ත පාලනය ඇති මුත් එහි විධායක ජනාධිපති ක්‍රමයක් නැත. ශ්‍රී ලංකාව සම්බන්ධයෙන් ගත්කල වාර්ගික යුද්ධය උත්සන්න කිරීමට මුල් කාලයේ ප්‍රධාන හේතුවක් වූයේ පළමු විධායක ජනාධිපති ජේ. ආර්. ජයවර්ධන මහතාගේ ක්‍රියාකලාපයයි. එකල පාර්ලිමේන්තුවේ හා පිටත විපක්ෂයේ සිටි ශ්‍රිලනිප, ලසසප, කොප, මඑපෙ, හා ජවිපෙ ජයවර්ධන මහතාගේ එම කටයුතු දැඩි ලෙස විවේචනය කළහ. 1979 දෙසැම්බර් 31ට පෙර උතුරේ කැරැල්ල මර්ධනයට බ්‍රිගේඩියර් තිස්ස වීරතුංග මහතා යැවීම නිසා ඇතිවූ තත්වය, යාපනයේ දී හමුදා භටයන් 13 දෙනෙකු ඝාතනය කිරීමේ සිද්ධිය 1983 ජාතිවාදී කෝලහාලයක් දක්වා වර්ධනය වන තැනට කටයුතු කිරීම, හයවැනි ව්‍යවස්ථා සංශෝධනය සම්මත කොට පාර්ලිමේන්තුවේ සිටි දෙමළ නායකයින්ට රටින් පිටවන තැනට කටයුුතු යෙදීම ආදිය එකල ඔහුට විරුද්ධව එල්ල වූ චෝදනායි. එහෙයින් විධායක ජනාධිපති ක්‍රමය බෙදුම්වාදය මැඩලීමට මෙන්ම වර්ධනයටද හේතු වී ඇත. එහෙත් මෙරට දේශපාලනඥයන් කලින් කලට මෙවැනි කරුණු සම්බන්ධයෙන් වූ තම ස්ථාවරය වෙනමස් කරන්නනේ බලය අල්ලා ගැනීම සඳහාත් අල්ලාගත් බලය රඳවා ගැනීම සඳහාත් ය. විශේෂයෙන්ම ව්‍යවස්ථාව සම්බන්ධයෙන් වූ ස්ථාවරය එසේ වසරෙන් වසර වෙනස්විය නොහැකිය. ඇමරිකාවේ ආණ්ඩුක්‍රම ව්‍යවස්තාව 1787 දී සම්පාදනය කරන ලද්දකි. ඊට එක්වූ සංශෝධන සංඛ්‍යාවද එතරම් එතරම් නොවේ. ව්‍යවස්ථා කෙටුම්පත් කළ යුත්තේ හෝ එවැන්නකට පක්ෂ වීම හෝ විරුද්ධ වීම කළ යුත්තේ යම් පක්ෂයක අනාගතය දෙස බලා නොව රටක අනාගතය දෙස බලාය. කෙසේ වෙතත් විධායක ජනාධිපති ක්‍රමය අහෝසිකළ පමණින් ප්‍රජාතන්ත්‍රවාදය සම්පූර්ණ වන්නේ නැත. අනෙක් අතට එම ක්‍රමය බෙදුම්වාදයට නියත පිළියමක් ද නොවේ. එම්.එස්.එම්. අයුබ් මහතා විසින් ලංකාදීප පුවත්පතට සම්පාදනය කළ ලිපියකි.", "URL": "https://lankatruth.com/si/?p=53420", "Category": "පුවත්", "Parent URL": null}