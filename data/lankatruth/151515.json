{"Source": "Lankatruth", "Timestamp": "September 15, 2023", "Headline": "අපේ තරුණ, ශිෂ්‍ය ප්‍රජාවන්ගේ සංස්කෘතික ජීවිතය උදුරා ගැනීම තවත් බලා සිටිය නොහැකියි – සාහිත්‍යවේදී කීර්ති වැලිසරගේ", "News Content": "රටේ තරුණ හා ශිෂ්‍ය ප්‍රජාවන්ගේ සංස්කෘතික ජීවිතය උදුරා ගැනීම දෙස තවත් බලා සිටිය නොහැකි බවත් මේ රට අපට උරුම මිනිස් අයිතිවාසිකම් භුක්ති විඳින සැනසිලිදායක ස්ථානයක් බවට පත්කර ගන්න මැදිහත් වන ලෙස සියලු දෙනාගෙන් ඉල්ලා සිටින බවත් ජන නියමු කලාකරුවෝ සංවිධානයේ කාරක සභික සාහිත්‍යවේදී කීර්ති වැලිසරගේ අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති ජන නියමු කලාකරුවෝ සංවිධානයේ මාධ්‍ය හමුවක් අමතමිණි. එහිදී වැඩිදුරටත් මේ සම්බන්ධයෙන් අදහස් දක්වන ජන නියමු කලාකරුවෝ සංවිධානයේ කාරක සභික සාහිත්‍යවේදී කීර්ති වැලිසරගේ, “අද සැප්තැම්බර් 15දා. අද දවස තවත් පැත්තකින් වැදගත්. ප්‍රජාතන්ත්‍රවාදය වෙනුවෙන් වෙන්වුණු ජාත්‍යන්තර දිනය අදයි. එය විසින් සමරන තේමාව “මීළඟ පරම්පරාව බල ගැන්වීම” යනුවෙන් නම්කර තිබෙනවා. සාහිත්‍ය මාසයෙන් අඩක් ගෙවීගිය තැන ලංකාව මේ දිනය සමරන්නේ අමුතු ප්‍රජාතන්ත්‍රවාදයක් යටතේයි. ඡන්ද නැති ප්‍රජාතන්ත්‍රවාදය කියලා හඳුන්වන්න පුළුවන්. මීළඟ පරම්පරාව බල ගැන්වීමට ජාත්‍යන්තර වශයෙන් කතා කරන අතර, අපේ රටේ දරුවන් පහළොස් දහසක් උග්‍ර මන්දපෝෂණයෙන් පෙළෙන බව වාර්තා කර තිබෙනවා. වරප්‍රසාද ලබාගනිමින් සිටින පාලක පංතිය සහ ඊට සම්බන්ධ පිරිස් හැරුණු කොට මුළු මහත් රටමත් ඉන්නේ මන්දපෝෂණයෙන්. මේ රටේ ප්‍රජාතන්ත්‍රවාදය අපට දී තිබෙන ප්‍රතිලාභය හොඳින් නියෝජනය වන්නේ දරුවන් පහළොස් දහසක් උග්‍ර මන්ද පෝෂණයෙන් පෙළීම තුළිනුයි. රෝහල්වල බෙහෙත් නැහැ කී විට රෝහල් ඉදිරියෙන් මල් ශාලාවක් තිබෙනවා කියන පාලකයන්ට දරුවන් සම්බන්ධයෙන් මේ දත්ත වැදගත් නොවෙන්න පුළුවන්. නමුත් රටේ පුරවැසියන් හැටියට අපිට මෙය ලිහිල්ව සලකන්න බැහැ. ඒ වගේම පසුගිය වසරට සාපේක්ෂව මේ වසරේ දරුවන්ගේ උපත් බර අඩුවෙමින් පවතින බව සනාථ වී තිබෙනවා. වර්තමාන සංවර්ධනයේ, සමෘද්ධියේ අග්‍ර ඵල තමයි මේ. අපි සිටින සමාජය මොන වගේද කියා තෙරුම් ගන්න මේ දර්ශක දෙක පමණක් වුවද ප්‍රමාණවත්. අපේ තරුණ, ශිෂ්‍ය, ප්‍රජාවගෙන් සංස්කෘතික ජීවිතය උදුරා ගන්නා ආකාරය තවදුරටත් බලා සිටිය නොහැකියි. කුසට ආහාර නැත්තේ යම් සේද, මේ ක්‍රමය තුළ මනසට ආහාරය නොමැති සාහිත්‍ය මාසයක් ගෙවී යනවා. මනසට ආහාර සපයන පොතපත නොමැති සමාජයක් අඳුරු කාන්තාරයක් වගෙයි. ඒ කාන්තාරයේ තෙතමනය නැහැ, සංවේදී බව නැහැ, සවිඥානක බව නැහැ. පාලකයන් ඊට කැමතියි. ප්‍රාදේශීයව ක්‍රියාත්මක වූ සංස්කෘතික ක්‍රියාකාරකම්වලට අනුග්‍රහය දැක්වූ සංස්කෘතික නිලධාරීන්ගේ සේවය ක්‍රමයෙන් අහෝසි කරනවා. විශ්වවිද්‍යාල නවයක ක්‍රියාත්මක වූ සංස්කෘතික මධ්‍යස්ථාන වසා දමලා. කුසට පහර දෙන අතරම මනසටත් පහර දෙන මේ ක්‍රියාවලිය අපි හොඳින් අවබෝධ කරගෙන තිබෙනවා. පොත්පත් ප්‍රකාශනය තවත් එක් වාණිජ ක්‍රියාවලියක් පමණක් හැටියට ආණ්ඩුව සලකනවා. ප්‍රකාශකයන්ට මුද්‍රණ ක්ෂේත්‍රයට මේ දක්වා ලබාදී තිබූ අවම අනුග්‍රහය පවා අහෝසි කර තනිකරම වාණිජ ව්‍යාපාරයක් බවට පත්කර පාඨකයෙකුට පොතක් මිලදී ගත නොහැකි තැනට ඇද දමලා. පොත් මිල මෙයට අවුරුදු දෙකකට පමණ පෙර තිබුණු මිල මෙන් තුන්ගුණයක් පමණ වී තිබෙනවා. මේ තත්වයන් වෙනස් කර ගැනීම පොදුවේ අපි හැමෝගෙම පරම වගකීමක් හැටියට සැලකිය යුතුයි. මේ රට අපට උරුම මිනිස් අයිතිවාසිකම් භුක්ති විඳින සැනසිලිදායක ස්ථානයක් බවට පත්කර ගන්න මැදිහත් වන ලෙස සියලු දෙනාගෙන් ඉල්ලා සිටිනවා.”", "URL": "https://lankatruth.com/si/?p=151515", "Category": "කලා පුවත්", "Parent URL": null}