{"Source": "Lankatruth", "Timestamp": "September 23, 2020", "Headline": "මාධ්‍යයට කෝප් කමිටුවේ ඉඩ නැහැ…", "News Content": "පොදු ව්‍යාපාර කාරක සභාව හෙවත් කෝප් කමිටුවේ රැස්වීම් සඳහා සහභාගී වීමට මාධ්‍යයට ලබා දුන් ඉඩ ප්‍රස්ථාව මන් ඉදිරිට අවලංගු කිරීමට වත්මන් රාජපක්ෂ ආණ්ඩුව තීරණය කර ඇතැයි වාර්තා වේ. මීට පෙර හිටපු කෝප් සභාපති සුනිල් හඳුන්නෙත්ති මහතාගේ මහත් පරිශ්‍රමය හේතුවෙන් කෝප් කමිටු රැස්වීම් මාධ්‍ය ඔස්සේ විකාශය කිරීමට කටයුතු කළ අතර ඒ තුළින් කෝප් කමිටුව පිළිබඳව ජනතාව තුළ දැඩි කතාබහක් ඇති විය. කෙසේ වෙතත් වත්මන් කෝප් සභාපති චරිත හේරත් මහතාගේ සමයේ එම කමිටු රැස්වීම් මාධ්‍යයට විවෘත නොකිරීමට ආණ්ඩුව තීරණය කර ඇත. පාර්ලිමේන්තුවේ පක්ෂ නායක රැස්වීමේදී මෙම තීරණය ගත් බව ආණ්ඩු පක්ෂයේ ප්‍රධාන සංවිධායක ජොන්ස්ටන් ප්‍රනාන්දු මහතා පාර්ලිමේන්තුවේ දී අද (23) ප්‍රකාශ කර තිබේ. මෙම තීරණයට විපක්ෂ මන්ත්‍රීවරු සිය විරෝධය දක්වා ඇත. මෙවැනි තීරණ තුළින් පෙන්නුම් කරන්නේ වත්මන් රාජපක්ෂ ආණ්ඩුව විනිවිධභාව පිළිබඳවත්, ජනතාවට තම රටේ පාලකයන් පිළිබඳවත් තොරතුරු දැනගැනීමට ඇති අවස්ථා සීමාකරමින් පවතින ආකාරයයි.", "URL": "https://lankatruth.com/si/?p=96686", "Category": "පුවත්", "Parent URL": null}