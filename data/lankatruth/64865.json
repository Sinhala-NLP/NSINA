{"Source": "Lankatruth", "Timestamp": "December 7, 2018", "Headline": "යෝෂිතගේ මැරයන්ගෙන් මාධ්‍යවේදියෙකුට තර්ජන", "News Content": "රිවිර පුවත්පතේ චායාරූප කර්තෘවරයා ලෙස සේවය කළ චමිල කරුණාරත්නට කුරුණෑගල දිස්ත්‍රික් පාර්ලිමේන්තු මන්ත්‍රී මහින්ද රාජපක්ෂගේ පුත්‍රයකු වන, දේශපාලන බලයෙන් නාවික හමුදා නිලධාරියකු වූ යෝෂිත රාජපක්ෂගේ මැරයන් විසින් තර්ජනය කර තිබේ. මේ සම්බන්ධයෙන් තමන් ගොතටුව සහ නාරාහේන්පිට පොලිස් ස්ථානවලට පැමිණිලි කිරීමට උත්සාහ කළද, එම පොලිස් ස්ථානවල පැමිණිලි අංශ භාර ඉහළ නිලධාරීන් තම පැමිණිල්ල භාරගැනීම ප්‍රතික්ෂේප කළ බවත්, ඉන්පසු තමන්ට නාරාහේන්පිට පොලිසියේ මේ සම්බන්ධයෙන් සටහනක් දැමීමට පමණක් ඉඩ දුන් බවත් චමිල කරුණාරත්න පවසයි. රිවිර පුවත්පත් ආයතනය මීට පෙර පවත්වාගෙන ගියේ යෝෂිත රාජපක්ෂගේ සමීපතමයන් පිරිසකි. ඊට යෝෂිත රාජපක්ෂ සෘජුව මැදිහත් වී තිබිණි. පසුව පුවත්පතේ පරිපාලනය කොළඹ මහ නගර සභාවේ මන්ත්‍රීවරියක භාරගෙන ඇති අතර, ඇයද පසුගිය සතියේ සිට එය අතහැර දමා තිබේ. ඉන්පසු ආයතනයේ චායාරූප කර්තෘවරයාට චායාරූප අංශය භාරයේ තිබූ කැමරා උපකරණ භාර දෙන ලෙස යෝෂිත රාජපක්ෂ පාර්ශ්වයෙන් නොනිල දැනුම් දීම් කර ඇත. චමිල කරුණාරත්න පසුව ආයතනය පවත්වාගෙන ගිය පාර්ශ්වය සමග සමීප සම්බන්ධතාවක් පැවැත්වීමත්, එම නිසා කැමරා උපකරණ භාර දීම ප්‍රමාද කිරීමත් නිසා මේ ගැටුම හටගෙන ඇති බව රිවිර පුවත්පත් නියෝජනය කරන තවත් පාර්ශ්වයකගේ අදහසයි. කෙසේ වෙතත් චමිල කරුණාරත්න පවසන්නේ යෝෂිත රාජපක්ෂගේ මැරයන් ඩිෆෙන්ඩර් රථවලින් පැමිණ තම පවුලේ සාමාජිකයන්ට සහ අසල්වැසියන්ට තර්ජනය කර ඇති බවත් දුරකතන ඇමතුම් හරහාද දිගින් දිගටම තර්ජනය කරන බවත් ය. ආයතනයේ පරිපාලනය වෙනස්වීමෙන් පසු තමන් භාරයේ තිබූ කැමරා උපකරණ විධිමත් ක්‍රමවේදයකින් බැහැරව මැරයන්ට ලබාදීමට තමන්ට හැකියාවක් නැති බවද ඔහු වැඩිදුරටත් සදහන් කරයි. මාධ්‍යවේදීන් 44 දෙනෙකු ඝාතනය කෙරුණු මහින්ද රාජපක්ෂගේ පාලන සමයේදී කළ කටයුතු, නීතිවිරෝධී ලෙස බලය ලබාගත් සැණින් යෝෂිත රාජපක්ෂලා ආරම්භ කර තිබේ. ඔක්තෝබර් 26දා කුමන්ත්‍රණයෙන් පසු පොලිස් මූල්‍ය අපරාධ කොට්ඨාසයට කොට කලිසමක් ඇදගෙන ගිය නාමල් රාජපක්ෂ රාජපක්ෂ භීතිකාව ගැන පොලිසියට ඉගියක් දුන්නේය. යෝෂිත රාජපක්ෂ මේ කරන්නේ මාධ්‍ය බියවැද්දීමයි. මහින්ද රාජපක්ෂ චන්දයක් ඉල්ලන්නේ ජනතා මතයට හිස නැමීමේ පරම චේතනාවෙන් නොව, තම පුත්‍රයන්ට අපරාධ කරන්නට නිදහස ලබාදෙන්නට බව පැහැදිලිය.", "URL": "https://lankatruth.com/si/?p=64865", "Category": "පුවත්", "Parent URL": null}