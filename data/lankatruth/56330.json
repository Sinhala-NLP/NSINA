{"Source": "Lankatruth", "Timestamp": "July 18, 2018", "Headline": "ඊ.ටී.අයි. අධ්‍යක්ෂක මණ්ඩලයට රටින් පිටවීම තහනම්", "News Content": "එදිරිසිංහ සමූහ ව්‍යාපාරයට අයත් ඊ. ටී. අයි. ෆයිනෑන්ස් ලිමිටඩ් ආයතනයේ මුදල් තැන්පත්කරුවන් හට මුදල් වංචා කිරීමේ සිද්ධියට අදාලව එම ව්‍යාපාරයේ අධ්‍යක්ෂවරුන් වන ජීවක එදිරිසිංහ , දීපා එදිරිසිංහ , නාලක එදරිසිංහ හා අසංක එදිරිසිංහ යන අයට විදෙස් ගමන් තහනම් කරමින් නිකුත් කර තිබූ නියෝගය දින නියමයක් නොමැතිව දීර්ඝ කිරීමට කොටුව මහේස්ත්‍රාත් ලංකා ජයරත්න මෙනවිය අද(18) නියෝග කර සිටියේය. සිද්ධියට අදාලව නියෝගය ලබා දීමෙන් අනතුරුව අධිකරණ භූමියෙන් පිටවයන ඊ.ටී.අයි. අධ්‍යක්ෂ මණ්ඩලය වෙත මුදල් තැන්පත්කරුවෝ සිය විරෝධය පල කර සිටියහ. එසේම ඊ.ටී.අයි. තැන්පත්කරුවන් කොළඹ වෝඩ් පෙදෙසේ පිහිටි එහි මූලස්ථානය වෙත පැමිණ සිය විරෝධතාව පල කර සිටියහ. තැන්පත්කරුවන් 36,000ක් විසින් රුපියල් කෝටි 3,600 ක් ඊ.ටී.අයි. මූල්‍ය සමාගමේ සහ ස්වර්ණමහල් මූල්‍ය සේවා සමාගමේ තැන්පත්කර තිබෙන අතර මාස ගණනාවක සිට ඔවුන් තැන්පත්කරන ලද මුදල් ලබාදීමට එම සමාගම් අපොහොසත් වී ඇත. මුදල් ලබා දෙන බවට විවිධ දින වකවානු ප්‍රකාශ කර සිටිය ද කිසිවෙකුටත් මේ දක්වා මුදල් ලැබී නැතැයි අද රැස්වූ පිරිස් ප්‍රකාශ කර සිටියහ.", "URL": "https://lankatruth.com/si/?p=56330", "Category": "පුවත්", "Parent URL": null}