{"Source": "Lankatruth", "Timestamp": "July 29, 2019", "Headline": "මාරක රිය අනතුරෙන් තිදෙනෙක් මරුට – 5කට තුවාලයි", "News Content": "අනුරාධපුර, මැදවච්චිය මාර්ගයේ වහමලුගොල්ලෑව ප්‍රදේශයේදී බස් රථයක් සහ ලොරි රථයක් ගැටීමෙන් වූ මාරක රිය අනතුරකින් තිදෙනෙකු මිය ගොස් පුද්ගලයන් පස්දෙනෙකු තුවාල ලබා ඇතැයි වාර්තා වේ. මෙම අනතුර සිදු ව ඇත්තේ අදාල මාර්ගයේ, යාපනය දෙසට ධාවනය වු සුභෝපබෝගී පුද්ගලික බස් රථයක් දඹුල්ල දෙසට ධාවනය වු ලොරි රථයක මුහුණට මුහුණ ගැටීමෙනි. අනතුරෙන්බස් රථයේ ගමන් ගත් අට දෙනෙකු බරපතල තුවාල ලබා මැදවච්චිය රෝහලට ඇතුලත් කර ඇති අතර ඉන් තිදෙනෙකු මෙසේ මිය ගොස් ඇත. ඔවුන්ගෙන් එක් අයෙකු අවුරුදු 53ක් වු පිරිමි පුද්ගලයෙකු වේ. අනෙක් දෙදෙනාගෙන් එක් පුද්ගලයෙකු තිස් හැවිරිදි තරුණයෙකු බවත් අනෙක් පුද්ගලයා අවුරුදු 12ක් වයසැති පිරිමි දරුවෙකු බවත් වාර්තා වේ. මොවුන් තිදෙනාම යාපනය ප්‍රදේශයේ පදිංචිකරුවෝ බව පැවසෙති. අනෙක් තුවාලකරුවන් අතර කාන්තාවක්, පිරිමි පුද්ගලයෙක් සහ ගැහැණු ළමයි දෙදෙනෙක් සහ පිරිමි ළමයෙක් සිටි බවත් වැඩිදුර ප්‍රථිකාර සඳහා ඔවුන් අනුරාධපුර රෝහලට වෙත මාරු කර යවා ඇති බවත් වාර්තා වේ. ලොරි රථයේ රියදුරු පලා ගොස් ඇති අතර මැදවච්චිය පොලීසිය වැඩිදුර පරීක්ෂණ පවත්වයි.", "URL": "https://lankatruth.com/si/?p=78302", "Category": "පුවත්", "Parent URL": null}