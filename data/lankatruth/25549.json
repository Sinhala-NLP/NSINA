{"Source": "Lankatruth", "Timestamp": "December 25, 2016", "Headline": "අගමැති තීරණය කොටස් වෙළඳපොළ කළඹයි", "News Content": "රජයට අයත් ලංකා බැංකුව සතුව තිබු සෙලාන් බැංකුවේ කොටස් වලින් 7%ක ප‍්‍රමාණයක් විදේශ සමාගමකට විකිණීමේ ගනුදෙනුවක් අක‍්‍රිය කිරීමට අග‍්‍රාමාත්‍ය රනිල් වික‍්‍රමසිංහ මහතා ගෙන ඇති තීරණය නිසා ශ‍්‍රී ලංකාවේ කොටස් වෙළඳපොළ කැළඹීමකට පත්ව ඇති බව කොටස් තැරැව්කාර සමාගම් පවසයි. කොළඹ කොටස් වෙළඳපොළේ ගනුදෙනු සඳහා මෙසේ රජය මැදිහත්වීම එහි ආයෝජනයට පැමිණෙන විදෙස් ආයෝජකයන්ගේ විශ්වාසය පළුදුවීමට හේතුවක් වීමට හැකි බවට ඔවුහු අනතුරු අඟවයි. ලංකා බැංකුව සතුව තිබු රුපියල් බිලියන 1.3ක් වටිනා කොටස් ප‍්‍රමාණයක් ජේ.බී. සෙකියුරිටිස් තැරැව්කාර සමාගම හරහා විදේශ ආයෝජන සමාගමකට විකිණීමට පසුගිය 16 වන දා පියවර ගෙන තිබුණි. එහෙත් අදාළ ගනුදෙනුව වහාම අවලංගු කරන ලෙස ශ‍්‍රී ලංකා අග‍්‍රාමාත්‍යවරයා විසින් පසුගිය 19 වන දා නියෝගයක් කර ඇත. සෙලාන් බැංකුවේ කොටසක් රුපියල් 100 බැගින් අලෙවි කර ඇති අතර එදින කොටස් වෙළඳපොළේ සෙලාන් බැංකුවේ කොටසකට හිමිව තිබු අගයට වඩා 17.6 වැඩි මූලික අගයක් සහිතව අලෙවි කර තිබේ. එසේම සෙලාන් බැංකුවේ කොටසක අගය 5.5% කින් ඉහළ අගයක්ද ගෙන තිබුණි. මෙම කොටස් මිලදී ගත් සමාගම ජපන් සමාගමක් වන බවත් අදාළ ආයෝජන මුදල් සිංගප්පුරුව හරහා මෙරටට පැමිණ ඇතිබවත් විශ්වාස කෙරේ. ගනුදෙනුව සම්බන්ධයෙන් අදාළ ගනුදෙනුවේ තැරැව්කාර සමාගමේ ප‍්‍රධාන විධායක නිලධාරී මුර්තසා ජැෆර්ජි ප‍්‍රකාශ කරන්නේ ගනුදෙනුව අවලංගු කිරීම පිළිබඳව තවත් පැහැදිලි කිරීමක් අපේක්ෂාවෙන් පසුවන බවයි.", "URL": "https://lankatruth.com/si/?p=25549", "Category": "පුවත්", "Parent URL": null}