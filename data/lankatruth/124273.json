{"Source": "Lankatruth", "Timestamp": "October 7, 2021", "Headline": "තේවලට කාබනික පොහොර ගැලපෙන්නේ නැතැයි පොහොට්ටුවේ ජ්‍යෙෂ්ඨයෙක් කියයි…", "News Content": "කාබනික පොහොර ප්‍රශ්නය නිසා වතුකරයේ නොසන්සුන් තත්වයක් ඇතිවීමේ අවදානමක් ඇතැයි පොහොට්ටු පක්ෂයේ රත්නපුර දිස්ත්‍රික් මන්ත්‍රී ඩබ්ලිව්.ඩී.ජේ සෙනවිරත්න අද (07) පාර්ලිමේන්තුවේදී සේවක අර්ථසාධක අරමුදල් (සංශෝධන) පනත් කෙටුම්පත පිළිබඳ විවාදට එකිවෙමින් ප්‍රකාශ කළේය. තේවලට කාබනික පොහොර නොගැළපෙන බවත් තේ වගාවට කාබනික පොහොර යෙදීම නිසා අස්වැන්න අඩුවීමෙන් වතුකර ජනතාවගේ රැකියා ඉදිරියේදී අහිමිවීමේ අවදානමක් මතුව ඇති බවත් ඔහු සඳහන් කළේය. මේ ප්‍රශ්නයට වහාම පිළියමක් ලබා නොදුනහොත් විදේශ විනිමය අහිමිවීමේ අවදානමක්ද ඇතිවන බව පැවසූ හෙතෙම පොහොර ප්‍රශ්නයට කඩිනමින් විසඳුමක් ලබා දෙන්නැයි අදාළ ඇමැතිවරුන්ගෙන් ඉල්ලීමක් කරන බවද ප්‍රකාශ කළේය. අදාල සාකච්ඡාවලදී තමා මෙම අවදානම පෙන්වා දුන් නමුත් තවමත් ඊට විසඳුමක් ලැබී නැතැයිද මන්ත්‍රීවරයා පැවසුවේය. තේවලට කාබනික පොහොර නොගැළපෙන බවත් මේ සම්බන්ධයෙන් රජය වහාම අවධානය යොමු කළ යුතු බවත් මන්ත්‍රී ඩබ්ලිව්.ඩී.ජේ සෙනවිරත්න ප්‍රකාශ කළේය. වෙනත් බෝග වගාවලට කාබනික පොහොර ගැළපුණත් තේවලට කාබනික පොහොර සුදුසු නැති බවද ඔහු අවධාරණය කළේය.", "URL": "https://lankatruth.com/si/?p=124273", "Category": "පුවත්", "Parent URL": null}