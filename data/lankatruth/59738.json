{"Source": "Lankatruth", "Timestamp": "September 21, 2018", "Headline": "සමෘද්ධි අධ්‍යක්‍ෂ ජනරාල්ට ආණ්ඩුව දුන් මාරුව තරයේ හෙළාදකිනවා", "News Content": "සමෘද්ධි අධ්‍යක්‍ෂ ජනරාල්වරයාට ආණ්ඩුව විසින් මාරුවක් ලබා දී ඇත්තේ සමෘද්ධි සේවකයින්ගේ පලිගැනීමට බවත් එම මාරුව තරයේ හෙළාදකින බවත් සඳහන් කරමින් සමෘද්ධි සංවර්ධන නිලධාරීන්ගේ සංගමය විසින් මාධ්‍ය වෙත නිවේදනයක් නිකුත් කර තිබේ. සමෘද්ධි සංවර්ධන නිලධාරීන්ගේ සංගමයේ ප‍්‍රධාන ලේකම් චාමර මද්දුමකළුගේ මහතාගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ. සමෘද්ධි සේවකයින්ගේ පලිගැනීමට ආණ්ඩුව සමෘද්ධි අධ්‍යක්‍ෂ ජනරාල්ට දුන් මාරුව තරයේ හෙළාදකිමු. සමෘද්ධි සංවර්ධන දෙපාර්තමේන්තුවේ අධ්‍යක්‍ෂ ජනරාල් ලෙස කටයුතු කරන ලද ජේ. දඩල්ලගේ මහතාට අද දින සමාජ සුබසාධන අමාත්‍යාංශ ලේකමි ව්සින් හදිසි ස්ථාන මාරුවක් ලබාදී ඇත. පසුගිය ආණ්ඩුව ගෙනා දිවිනැගුම පනත හරහා 22,000කට ආසන්න සමෘද්ධි සේවකයින් විශාල සේවක ගැටලු රැසකට මේ වනවිට ලක්කර ඇති අතර පවතින එම ගැටලු නිරාකරණය කිරීම සඳහා මෙම අධ්‍යක්‍ෂ ජනරාල් විසින් සක‍්‍රීයව කටයුතු කර සිටියදී ආණ්ඩුව සමෘද්ධි සේවකයින් පිළිබඳ තිබෙන අමනාපකම් හේතුවෙන් ගැටලු විසඳනවාට අකමැත්තෙන් මෙම හදිසි ස්ථාන මාරුව ලබාදී ඇති බව අපට හැඟී යයි. තවද වර්තමාන ආණ්ඩුව 2015 ජනවාරි 08 බලයට පත්වීමෙන් පසු අධ්‍යක්‍ෂ ජෙනරාල්වරු 07 දෙනෙකු කටයුතු කර ඇති අතර වසර 03ක් වැනි කෙටි කාලයක් තුළ මේ ආකාරයෙන්ම අධ්‍යක්‍ෂ ජනරාල්වරු ආණ්ඩුව විසින් මාරු කර ඇත. මෙම මාරුව සම්බන්ධයෙන් ආණ්ඩුව වගකීම භාරගත යුතු අතර මේ වනවිටද සමාජ සුබසාධන අමාත්‍යාංශ ලේකම්වරයාගේ කාර්යාලය ඉදිරිපිට සේවකයින් විරෝදය පලකරමින් සිටී. උද්ගතව ඇති මෙම තත්වය සම්බන්ධයෙන් ආණ්ඩුව සම්පූර්ණයෙන්ම වගකිව යුතු අතර මෙම ස්ථාන මාරුව අප තරයේ හෙළා දකින බවත් මෙම ස්ථාන මාරුව වහා අවලංගු කරන මෙන් ආණ්ඩුවට අප මෙයින් තරයේ අවධාරණය කරමු. ස්තූතියි, මෙයට, චාමර මද්දුමකළුගේ, ප‍්‍රධාන ලේකම්", "URL": "https://lankatruth.com/si/?p=59738", "Category": "පුවත්", "Parent URL": null}