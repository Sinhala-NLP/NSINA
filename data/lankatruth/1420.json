{"Source": "Lankatruth", "Timestamp": "February 16, 2012", "Headline": "හොන්ඩියුරාස්හි ගින්න 359ක් බිලිගෙන", "News Content": "හොන්ඩියුරාස්හි බන්ධනාගාරයක හටගත් ගින්නෙන් මියගිය සංඛ්‍යාව 359 දක්වා ඉහළ ගොස් තිබේ. රොයිටර් පුවත් සේවය පවසන්නේ මෙය ලෝකයේ බන්ධනාගාරයක හටගත් දරුණුතම ගින්නක් ලෙස සැලකෙන බවය. ගින්නට හේතුව මෙතෙක් නිෂ්චිතව හෙළිවී නැතත් රැඳවූවන් බන්ධනාගාරයේ මෙට්ටවලට ගිනි තැබීම හෝ විදුලි කාන්දුවක් ඊට හේතුවන්නට ඇතැයි සැලකේ. කෙසේ වෙතත් ඇතැම් වාර්තාවල දැක්වෙන්නේ මේ ගින්නට පෙර බන්ධනාගාරයේ ගැටුමක් ද හටගෙන ඇති බවය. සිද්ධිය සැලවීමත් සමග සිරගත කර සිටි පුද්ගලයින්ගේ ඥාතීන් තොරතුරු ලබාගැනීම සදහා බන්ධනාගාරය අසළට පැමිණි අතර පසුව නොසන්සුන් වූ ඔවුන් පොලිස් නිලධාරීන්ට පහර දී තිබේ. හොන්ඩියුරාස් ජනාධිපතිවරයා අවධාරණය කළේ සිද්ධිය සම්බන්ධයෙන් පුළුල් සහ විනිවිධභාවයෙන් යුත් පරීක්ෂණයක් පවත්වන බවය. ගින්න හටගත් බන්ධනාගාරයේ අධ්‍යක්ෂවරයාගේ සහ ජාතික බන්ධනාගාර පද්ධතියේ ප්‍රධානියාගේ වැඩ දැනටමත් තහනම් කර තිබේ. ගින්න සමග බන්ධනාගාරයේ සිටි බරපතල ගණයේ අපරාධකරුවන් රැසක් පලා යන්නට ඇතැයි බිය පල වේ", "URL": "https://lankatruth.com/si/?p=1420", "Category": "විදෙස් පුවත්", "Parent URL": null}