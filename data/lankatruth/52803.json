{"Source": "Lankatruth", "Timestamp": "May 23, 2018", "Headline": "මගේ පස්සෙන් පන්නන්නේ මගේ දුරකථන ඇමතුමක් නිසා – මේවා මහ බරපතළ රාජ්‍යද්‍රෝහී වැඩ", "News Content": "කීත් නොයාර් පැහැරගෙන ගිය දා තමන්ට ලැබුණු දුරකථන ඇමැතුමක්‌ මුල් කරගෙන තමන් පසුපස පොලිස් නිලදාරීන් පන්නන බවත් දුරකථන ඇමතුම හැර ඊට අදාළ සාක්ෂි කිසිවක් නැති බවත් එම සිදුවීම තමන්ට දැනුම්දුන් පසු තමන් ක්‍රියාත්මක වූ බවත් හිටපු ආරක්ෂක ලේකම් ගෝඨාභය රාජපක්ෂ මහතා දිනපතා පුවත්පතක් සමග සම්මුඛ සාකච්ඡාවකට එක්වෙමින් පවසා ඇත. තමන් පසු පස මෙසේ පන්නන පොලිස් නිලධාරින් ද්‍රෝහීන් බවත් එල්ටිටීඊයට එරෙහිව කටයුතු කරන සමයේ මෙම පොලිස් නිලධාරීන් සිටියේ කොහේදැයි තමන් නොදන්නා බවත් ඒ මහතා සඳහන් කර තිබේ. මෙම පොලිස් නිලධාරීන් තමන් යටතේ සිටි අය බවත් ඔවුන් පුහුණු කරනු ලැබූවේ කවරුන් විසින්ද යන්න ප්‍රශ්නයක් බවත් ගෝඨාභය රාජපක්ෂ මහතා සඳහන් කර ඇත.‍ “දැන් මගේ කෝල් එකක්‌ පිටිපස්‌සේ එනවා. මේක පුදුම පරීක්‍ෂණ පැවැත්විල්ලක්‌නේ. පොලිසිය පුහුණු කළේ කවුද දන්නේ නැහැ. මට කනගාටුයි මේ මිනිස්‌සු මගේ යටතෙත් හිටියා. මේ ගොල්ලෝ රාජ්‍යද්‍රෝහීන්. කවදා හරි ඔවුන්ට මේවට දඬුවම් ලැබෙයි. දැන් කීත් නොයාර් සිද්ධියේදී මට චෝදනා කරන්නේ දුරකථන ඇමැතුමක්‌ මුල් කරගෙන. මට ඒ සිද්ධිය දැනුම් දුන්නහම මම ඒකට ක්‍රියාත්මක නොවී වෙන මොනවද කරන්නේ. මම ගිහින් පරීක්‍ෂණ කරන්නද? මම දන්නවා ඔය කරන ඒවට හරි විදිහට සාක්‍ෂි කොහෙවත් නැහැ.” යැයි ඔහු එහිදී ප්‍රකාශ කර ඇත. “ටෙලිෆෝන් කොල් එකක්‌ ගියයි කියලා මිනිහෙක්‌ මැරුවා කියන්න පුළුවන්නම් ඒක පුදුම පරීක්‍ෂණයක්‌නේ. මිනිහෙක්‌ මැරුවා නැතිනම් පැහැරගත්තා කියලා පෙන්වන්න ඒ විමර්ශන කොච්චර දුරට යන්න ඕනේද? එහෙම නැතුව ටෙලිෆෝන් කෝල් එකක්‌ දුන්න කියලා චෝදනා කරන්න පුළුවන්ද? මට ටෙලිෆෝන් කෝල් එකක්‌ ආවහම එක්‌කෝ මම නිදා ගන්න ඕනේ. කිසි ඇක්‌ෂන් එකක්‌ ගන්නේ නැහැ. එහෙම නැතිනම් මම පියවරක්‌ ගන්න ඕනේ. මගේ යටතේ ඉන්න කාට හරි කියන්න ඕනේ මෙහෙම දෙයක්‌ වෙලා තිබෙනවා හොයන්න කියලා.” යැයිද එහිදි ගෝඨාභය රාජපක්ෂ මහතා සඳහන් කර ඇත.", "URL": "https://lankatruth.com/si/?p=52803", "Category": "පුවත්", "Parent URL": null}