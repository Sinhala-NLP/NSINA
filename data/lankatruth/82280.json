{"Source": "Lankatruth", "Timestamp": "October 4, 2019", "Headline": "මහින්දානන්දට සහ හිටපු සතොස සභාපතිට විදෙස් ගමන් තහනම් කරයි", "News Content": "ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාගේ සහ සතොස හිටපු සභාපති නලීන් ප්‍රනාන්දු මහතාගේ විදෙස් ගමන්, මේ මස 15 වැනිදා සිට තහනම් කර තිබේ. 2015 ජනාධිපතිවරණ සමයේ කැරම්බෝඩ් ඇතුළු ක්‍රීඩා උපකරණ තොගයක් මෙරටට ආනයනය කර මහින්ද රාජපක්ෂ මහතාගේ දේශපාලන ව්‍යාපාරය වෙනුවෙන් යෙදවීම මගින් රාජ්‍ය මුදල් රුපියල් මිලියන 53ක් පාඩු කිරීම සම්බන්ධ නඩුවට අදාලව බස්නාහිර පළාත්බද දෙවන විශේෂ ත්‍රිපුද්ගල මහාධිකරණය මෙම නියෝගය නිකුත් කර තිබේ. නඩුව අද(04) කැඳවා තිබූ අවස්ථවේ නීතිපතිවරයා විසින් සිදුකරන ලද ඉල්ලීමකට අනුව මෙම නියෝගය නිකුත් කර තිබේ. සිද්ධියට අදාල නඩුවේ වැඩිදුර විභාගය දෙසැම්බර් 16 වැනිදා තෙක් නැවත කල් තැබිණි. 2014 වසරේ සැප්තැම්බර් මස පළමු වැනදා සහ එම වසරේ දෙසැම්බර් මස 31 වනදා දක්වා වූ කාලසීමාව තුළ පැවති ජනාධිපතිවරණය ඉලක්ක කර ගනිමින් ස.තො.ස ආයතනය හරහා ආනයනය කරන ලද රුපියල් මිලියන පනස් තුනක් පමණ වටිනා කැරම්බෝඩ් දහහතර දහසක් සහ දාම් ලෑලි එකොළොස් දහසක් මහින්ද රාජපක්ෂ මහතාගේ දේශපාලන ක්‍රියාකාරකම් සඳහා බෙදා හැරීම තුළින් රජයට පාඩුවක් සිදු කළේ යැයි චෝදනා කරමින් අල්ලස් කොමිසම විසින් හිටපු ක්‍රීඩා අමාත්‍ය මහින්දානන්ද අලුත්ගමගේ සහ ස.තො.ස ආයතනයේ හිටපු සභාපති නලින් ප්‍රනාන්දුට එරෙහිව මෙම නඩුව ගොනුකර තිබේ.", "URL": "https://lankatruth.com/si/?p=82280", "Category": "පුවත්", "Parent URL": null}