{"Source": "Lankatruth", "Timestamp": "May 20, 2021", "Headline": "පෝට්සිටි පනත සම්මත වෙන්නත් කලින් කබ්රාල් සමාගමක් හදලා…", "News Content": "වරාය නගර කොමිෂන් සභා පනත් කෙටුම්පත සම්මත වීමටත් පෙර මුදල් හා ප්‍රාග්ධන වෙළෙඳපළ සහ රාජ්‍ය ව්‍යවසාය ප්‍රතිසංස්කරණ රාජ්‍ය අමාත්‍ය අජිත් නිවාඩ් කබ්රාල්ගේ පුතා විසින් වරාය නගරය පහසුකම් සැපයීම සඳහා CHEC PORT CITY COLOMBO (PVT) LTD ලෙස සමාගමක් පිහිටුවා ඇති බව නීතීඥ සුනිල් වටගල පවසයි. ඔහු මේ බව පවසා සිටියේ ජාතික ජන බලවේගයේ නීතීඥයින් අද (20) අන්තර් ජාලය ඔස්සේ පැවැත්වූ මාධ්‍ය හමුකදීය. මේ සම්බන්ධයෙන් වැඩිදුරටත් හෙළිදරව් කළ නීතීඥ සුනිල් වටගල අවධාරණය කර සිටියේ වරාය නගරයට, ජල, විදුලි පහසුකම් ලබාදීමටත් වරාය නගරයේ කැළි කසළ ඉවත් කිරීමටත් අතුළු පහසුකම් සැපයීම සඳහා අතර මැදි සමාගම්වලට මැදිහත්වීමට, වරාය නගර කොමිෂන් සභා පනත් කෙටුම්පතින් යෝජනා කර ඇති බවත් ඒ අනුව අජිත් නිවාඩ් කබ්රාල්ගේ පුත් චතුර කබ්රාල් විසින් මෙම පනත සම්මත වීමටත් පෙරම එම පහසුකම් සැපයීමේ සමාගම පිහිටුවා ඇති බවත්ය. ජල, විදුලි පහසුකම් ලබාදීමේදීත්, කැළි කසළ ඉවත් කිරීමටත් අතුළු පහසුකම් සැපයීමේදීත් ඒ සඳහා මැදිහත්වන විදුලි බල මණ්ඩලය, කොළඹ මහ නගර සභාව, ජල සම්පාදන මණ්ඩල ආදී රාජ්‍ය ආයතන සමගත් වරාය නරග කොමිසම සමත් ඇතිකරගන්නා ගිවිසුමක් මත රජයේ ආයතන මගින් අදාළ පහසුකම් ලබාගනිමින් අතරමැදියෙකු ලෙස අයුතු ලාබයක් ආණ්ඩුවේ හිතවතුන් වෙත ලබාදීමේ කූඨ ක්‍රියාවලික් මේ මගින් ක්‍රියාත්මක බවද මෙහිදී ඔහු අවධාරණය කළේය. එහිදී වැඩිදුරටත් අදහස් දැක්වූ නීතිඥ සුනිල් වටගල “පෝට් සිටි කොමිෂන් සභා පනත් කෙටුම්පතට දැඩි විවේචනයක් රටේ විවිධ කණ්ඩායම්වලින් එල්ල වුණා. නීතිඥ ප‍්‍රජාවෙන්, වෘත්තිකයන්ගෙන් සමස්ත ලාංකේය පුරවැසියන්ගෙන් වශයෙන් විරෝධතා එල්ල වුණා. මේ නිසා ශ්‍රේෂ්ඨාධිකරණයේ මතය විමසන තැනට යොමුකර තිබුණා. ඒ සම්බන්ධයෙන් ශ්‍රේෂ්ඨාධිකරණයේ මතය අනුව ඇතැම් වගන්ති පාර්ලිමේන්තුවේ 2/3 අනුමැතිය සහ තවත් වගන්ති 2/3 අනුමැතිය සහ ජනමත විචාරණයකින් අනුමත කළ යුතු බව තීන්දු කර තිබෙනවා. ඒ සම්බන්ධයෙන් ශ්‍රේෂ්ඨාධිකරණයට අපේ ස්තුතිය පිරිනමනවා. ජනමත විචාරණය සහ 2/3 බලය අවශ්‍ය බව සඳහන් වෙන්නේ ආණ්ඩුක‍්‍රම ව්‍යවස්ථාවේ 3 සහ 4 ව්‍යවස්ථා අනුව ගැටෙන බැවිනුයි. ඒ කියන්නේ, ජනතාවගේ පරමාධිපත්‍ය බලයට කොළඹ වරාය නගර පනතේ ඇතැම් වගන්ති ගැටෙනවාය කියලා තීරණය කර තිබෙනවා. ඒ වගේම ආණ්ඩුක‍්‍රම ව්‍යවස්ථාවේ 12.1 කියන මූලික අයිතිවාසිකම් ගැන සඳහන් කෙරෙන වගන්තිය අනුව නීතිය ඉදිරියේ කවුරුත් සමානයන්ය කියන මූලධර්මය ගැටනවා. වරාය නගර පනත අනුව නීතිය ඉදිරියේ අසමාන සැලකිල්ලකට ලක්වෙනවාය කියලා ශ්‍රේෂ්ඨාධිකරණය තීරණය කර තිබෙනවා. ඒ වගේම ආණ්ඩුක‍්‍රම ව්‍යවස්ථාවේ 76වැනි වගන්තියෙන් තහවුරු කර තිබෙන පාර්ලිමේන්තුවේ බලය සමග ගැටෙනවා. ජනතාවගේ නියෝජිතයන් හට පවරා තිබෙන බලය අත්හළ නොහැකි බව සඳහන් වෙනවා. මේ සමගත් පෝට් සිටි පනත ගැටෙන බව ශ්‍රේෂ්ඨාධිකරණය නිගමනය කර තිබෙනවා. මේ අනුව ආණ්ඩුව පැත්තෙන් මේ පනත ආණ්ඩුක‍්‍රම ව්‍යවස්ථාවට අනුව ශ්‍රේෂ්ඨාධිකරණය ඉදිරියේ අභියෝගයට කරන්න තිබෙන අවස්ථාව වහලා යන්න ආණ්ඩුව ගෙනගිය කි‍්‍රයාකලාපයත් පරාජය කරමින් ශ්‍රේෂ්ඨාධිකරණ තීන්දුවෙන් විශාල ජයග‍්‍රහණයක් මේ රටේ ජනතාව අත්කර ගත්තා. හරිම හදිසියකින් ජනතාවට වහලා ගහන්න මේ පනතට විරුද්ධව පෙත්සම් ඉදිරිපත් කරන එක වළක්වන්න ආණ්ඩුව කි‍්‍රයා කළා. 20වැනි සංශෝධනය අනුව පනතක් සම්බන්ධයෙන් ශ්‍රේෂ්ඨාධිකරණයට පෙත්සම් ඉදිරිපත් කරන්න දින 07ක කාලයක් විතරයි තියෙන්නේ. ඒ දින 07නුත් මේ කෙටුම්පතට අදාළව පෙත්සම් ඉදිරිපත් කරන්න පුරවැසියන්ට තිබුණේ එක දවසක කාලයක්. ඒ දවසෙත් පෙත්සම් 19ක් ඉදිරිපත් කරලා මේ ජයග‍්‍රහණය රටේ ජනතාව අත්කර ගත්තා. ශ්‍රෙෂ්ඨාධිකරණය ලබාදුන් තීරණයෙන් පසුව හැබැයි මුළු රටම ජාතික ව්‍යසනයකට ලක්වෙලා තිබියදී 19,20 දවස් දෙකේ මේ පනත පාර්ලිමේන්තු විවාදයකට ගත්තා. ඇල්ලේ ගුණවංස ස්වාමීන් වහන්සේ සහ අගරදගුරු තුමා මාධ්‍ය හමුවක් පවත්වලා මේ සම්බන්ධයෙන් රටේ ජනතාව නොදන්නා බව පැහැදිලි කළා. ශ්‍රේෂ්ඨාධිකරණයට ඉදිරිපත් කළ පෙත්සම් සම්බන්ධයෙන් ශ්‍රේෂ්ඨාධිකරණය දින 05ක් විභාගයට ලක්කළා. ඒ අතරතුර නීතිපති දෙපාර්තමේන්තුව වෙනුවෙන් ඉදිරිපත් වුණු පර්ෂානා ජමීල් මහත්මිය දිනපතාම සංශෝධන ඉදිරිපත් කළා. පාර්ලිමේන්තුවේ විවාදය කරන්නේ සැලකිය යුතු වගන්ති ප‍්‍රමාණයක් නීතිපති දෙපාර්තමේන්තුවෙන්ම සංශෝධනය කළ කෙටුම්පතක්. එයට පාර්ලිමේන්තුව තුළදීත් සංශෝධන ඉදිරිපත් කරන්න නියමිතයි. ජූනි 04 වනතුරු උසාවිවල වැඩ කරන්නේ නැහැ. ඒ අතර මේ රටේ ජනතාවගේ පරමාධිපත්‍යයට බලපාන කාරණයක් ලහි ලහියේ සම්මත කර ගන්න ආණ්ඩුව උත්සාහ කරනවා. මේ පනතට ඉදිරිපත් කර තිබෙන සංශෝධන කිසිවක් ආණ්ඩුව මේ රටේ පුරවැසියන්ට කියා නැහැ. සමහරු කියන්නේ මේ පනත පර්ෂානා ජමීල්් පනත කියලා. නීතිපති දෙපාර්මේන්තුවෙන් ඒ තරමට සංශෝධන ඉදිරිපත් කළා. ඒ නිසා ජාතික ජන බලවේගයේ නීතිඥයෝ ලෙස අපි දැඩි අවධාරණයෙන් එක ඉල්ලීමක් කරනවා. පාර්ලිමේන්තුවේ මේ ගැන විවාද කළාට එය අද සම්මත කරගන්න එපා. සම්මත කරගත්තොත් ජාතික අපරාධයක් බවට පත්වෙනවා. ඒ අපරාධයට අදාළ විෂකුරු සර්පයාගේ කිසියම් අඩපණ කිරීමක් ශ්‍රේෂ්ඨාධිකරණය විසින් සිදුකර තිබෙනවා. හැබැයි කාරක සභා අවස්ථාවේදී මොනවා කරයිද කියලා අපි දන්නේ නැහැ. පාර්ලිමේන්තුවේ 2/3 බලයක් තියෙනවා කියලා ජනතාවගේ පරමාධිපත්‍යයට බලපාන ප‍්‍රශ්නයක් නිසා අඩුම තරමේ මෙය සම්මත කරගන්න තව සතියක් දෙන්න කියලා අවධාරණය කරනවා. මෙච්චර කඩිමුඩියේ මෙවැනි පනතක් සම්මත කරගන්න යන්නේ ඇයි කියලා අපි බැලූවා. ඒකට ප‍්‍රධානම හේතුවක් මේ පනත පිටුපස තිබෙනවා. මේ පනතේ 59 සහ 60වැනි වගන්ති අනුව පෝට් සිටියේ දේපොළ කලමනාකරණය කරන්න සමාගමක් හදාගන්න ඕනෑ. පෝට් සිටිය ඇතුළේ සේවාවන් සපයන්නේ ඒ සමාගම. 60(ආ* වගන්තිය අනුව වරාය නගරය තුළ සිටින සියලූ දෙනාට ගෑස් සපයන්න, ජලය සපයන්න, විදුලිය සපයන්න, අන්තර් ජාල සහ සන්නිවේදන පහසුකම් සපයන්න, මලාපවහන පහසුකම් සපයන්න සහ අපද්‍රව්‍ය සහ කැලිකසළ බැහැර කරන්න නියමිතයි. උදාහරණයක් හැටියට පෝට් සිටියේ එකතුවන කැලිකසළ කොළඹ නගර සභාවට බාර දෙනවා. ජලයට, විදුලියට ආදී වශයෙන් අදාළ සේවාවන් සපයන්නේ මේ සමාගමෙන්. ඒ වෙනුවෙන් පිහිටුවන සමාගම දැනටමත් ඇතිකරලා තියෙන්නේ. අජිත් නිවාඞ් කබ්රාල් මන්තී‍්‍රවරයාගේ, චතුර කබ්රාල් ඒ සමාගමේ කළමනාකරුයි. ඒ සමාගමේ නම ‘පෝට් සිටි කලම්බු ප‍්‍රයිවට් ලිමිටඞ්’. මේක අයිති අජිත් නිවාඞ් කබ්රාල් මහත්තයාගේ පුතාට. මෙතන තමයි ඉල්ලම තියෙන්නෙ. මේ සමාගම හදාගන්න තමයි ලහි ලහියේ අනපනත් සම්මත කරගන්නේ. පනත සම්මත වෙන්න කලින් සමාගම හදලා. වරාය නගරය ඇතුළේ කොමිස් කුට්ටිය තනිකරම තියෙන්නේ මේ පනතේ 59 සහ 60 කියන මේ වගන්තිවල. මේ ජාතික අපරාධය කරන්න එපා කියලා අපි කියනවා. මේ පනත් කෙටුම්පත ඇතුළේ ජාතික ආරක්‍ෂාවටත් තර්ජනයක් තියෙනවා. මේ කෙටුම්පත ඇතුළේ පාර්ලිමේන්තුවේ මූල්‍ය බලයට තර්ජනයක් තියෙනවා. ඒ වගේම පාර්ලිමේන්තුවේ බලයට ප‍්‍රශ්නයක් තිබෙනවා. අනික් පැත්තෙන් ජනතාවගේ පරමාධිපත්‍ය බලයටත් ප‍්‍රශ්නයක් තියෙනවා. ඒ නිසා මෙය සෘජුව රටේ ජනතාවත් එක්ක සාකච්ඡුා කරලා සම්මත කරගන්න ඕනෑ පනතක්. නමුත් නොනිල ඇඳිරි නීතියක් තුළ ආණ්ඩුව මේක සම්මත කරගන්න යනවා. වගකිව යුතු වෘත්තීයවේදීන් හැටියට අපි කියන්නේ කරුණාකරලා මේක හදිසියේ සම්මත කරගන්න එපා කියලා. පාර්ලිමේන්තුවේ සාකච්ඡුා කළාට වෘත්තීයවේදීන්ට මේක අධ්‍යයනය කරන්න අඩුම තරමේ සතියක් ලබාදෙන්න. ඒ නිසා මේ ජාතික අපරාධය මේ රටට කරන්න එපා කියලා වෘත්තීයවේදීන් හැටියට අපි ඉල්ලා සිටිනවා.”", "URL": "https://lankatruth.com/si/?p=116637", "Category": "පුවත්", "Parent URL": null}