{"Source": "Lankatruth", "Timestamp": "June 7, 2019", "Headline": "පොලිස්පතිගේ මූලික අයිතිවාසිකම් පෙත්සම 24 දක්වා කල් යයි", "News Content": "පොලිස්පති ධුරයෙන් තමා අනිවාර්ය නිවාඩු යැවීමට ජනාධිපති මෛත්‍රිපාල සිරිසේන මහතා ගත් තීරණය නීති විරෝධී සහ ආණ්ඩුක්‍රම ව්‍යවස්ථාව උල්ලංඝනය කරන ක්‍රියාවක් බවට ප්‍රකාශ කරන මෙන් ඉල්ලා පොලිස්පති පූජිත් ජයසුන්දර විසින් ගොනුකළ මූලික අයිතිවාසිකම් පෙත්සම සළකා බැලීම ලබන 24 වැනිදා දක්වා කල් තැබීමට ශ්‍රේෂ්ඨාධිකරණය නියම කළේය. පෙත්සම අද(07) කැඳවන ලද අවස්ථාවේ නීතිපතිවරයා වෙනුවෙන් පෙනීසිටි අතිරේක සොලිසිටර් ජනරාල් ඉන්දිකා දේවමුනි ද සිල්වා මහත්මිය අධිකරණය හමුවේ ප්‍රකාශ කර සිටියේ ඉදිරිපත් කර ඇති වගඋත්තරකරුවන්ගෙන් ප්‍රකාශ ලබාගැනීම සඳහා තමන්ට කල් අවශ්‍ය බවය. පාස්කු දින ප්‍රහාරය සම්බන්ධව ඉදිරිපත් කර ඇති මූලික අයිතිවාසිකම් පෙත්සම් කැඳවීම 12 වැනිදා සිදුකරන බැවින් ඉන් පසු දිනක ප්‍රමාණවත් කාලයක් ලබාදීමෙන් පසු මෙම පෙත්සම කැඳවන ලෙස රජයේ අතිරේක සොලිස්ටර් ජනරාල් ඉන්දිකා දේවමුනි ද සිල්වා මහත්මිය දන්වා සිටියාය. ඊට විරෝධය පළ කළ පූජිත් ජයසුන්දර මහත වෙනුවෙන් පෙනීසිටි නීතීඥවරයා පවසා සිටියේ මෙය හදිසි කටයුත්තක් සේ සළකා විභාගයට ගත යුතු බවය. කෙසේ වෙතත් අධිකරණය තීරණය කර සිටියේ නීතිපතිවරයාට ප්‍රමාණවත් කාලයක් ලබාදිය යුතු බවය. ඒ අනුව පෙත්සම සලකා බැලීම ලබන 24 වැනිදා සිදුකරන බවත් වගඋත්තරකරුවන්ට අදාල නොතීසි එදිනට පෙර අධිකරණ රෙජිස්ට්‍රාර් වරයා මාර්ගයෙන් යොමු කිරීමට පියවර ගන්නා ලෙසත් ත්‍රිපුද්ගල විනිසුරු මඩුල්ල පෙත්සම්කාර පාර්ශවය නීතිඥවරයාට නියම කළේය. අප්‍රේල් 21 ප්‍රහාරයෙන් පසු ජනාධිපතිවරයා විසින් ආරක්ෂක ලේකම්වරයාට සහ පොලිස්පතිවරයාට සිය ධුරවලින් ඉල්ලා අස්වන ලෙස දන්වා සිටි අතර ආරක්ෂක ලේකම්වරයා සිය ඉල්ලා අස්වීම ප්‍රකාශ කළේය. පූජිත් ජයසුන්දර මහතා ඉල්ලා අස්වීම ප්‍රකාශ නොකළ අතර එහිදී ජනාධිපතිවරයා විසින් ජූජිත් ජයසුන්දර මහතා අනිවාර්ය නිවාඩු ගන්වා වැඩ බලන පොලිස්පති ලෙස චන්දන වික්‍රමරත්න මහතා පත් කළේය. පෙත්සම්කාර පූජිත් ජයසුන්දර මහතා පවසා සිටින්නේ තම විනය බලධාරියා ජනාධිපතිවරයා නොවන බවත් ආණ්ඩුක්‍රම ව්‍යවස්ථාව රාජ්‍ය නිලධාරීන් ඉවත් කිරීමට අදාළ පනත් විධිවිධාන ප්‍රකාරව තමන්ව අනිවාර්යය නිවාඩු යැවීමට ජනාධිපතිවරයාට කිසිදු බලයක් නොමැති බවත් ය. ඒ අනුව ජනාධිපතිවරයාගේ තීරණය තුළින් තමාගේ මූලික අයිතීන් කඩවී ඇති බවත් ජනාධිපතිවරයා විසින් ගනු ලැබූ තීන්දුව අත්හිටුවමින් නියෝගයක් නිකුත් කරන ලෙසත් ඉල්ලා මෙම පෙත්සම ගොනුකර ඇත. පෙත්සම බුවනෙක අලුවිහාරේ, ප්‍රසන්න ජයවර්ධන සහ එල් ටී බී දෙහිදෙනිය යන මහත්වරුන් ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවා තිබිණි.", "URL": "https://lankatruth.com/si/?p=75269", "Category": "පුවත්", "Parent URL": null}