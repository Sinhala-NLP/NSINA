{"Source": "Lankatruth", "Timestamp": "May 30, 2019", "Headline": "පාස්කු ප්‍රහාරය ගැන සෙවීමට ඉන්දීය කණ්ඩායමක් දිවයිනට", "News Content": "පාස්කු ඉරිදා ශ්‍රී ලංකාවට එල්ලවූ ආකාරයේ ත්‍රස්ථ ප්‍රහාරයක් ඉන්දියාවට එල්ලවීම වැලැක්වීමේ අරමුණින් ඉන්දීය පොලිස් ප්‍රධානී ආලෝක් මිතාල් මහතාගේ ප්‍රධානත්වයෙන් යුත් ඉන්දීය නිලධාරී කණ්ඩායමක් මෙරටට පැමිණ විමර්ශන ආරම්භ කර ඇතැයි ඉන්දීය මාධ්‍ය වාර්තා කරයි. ශ්‍රී ලංකාවට එල්ලවූ ප්‍රහාරය සම්බන්ධ විමර්ශනවලදී එය සිදුකළ ත්‍රස්ථවාදීන් ඉන්දියාව සමඟ ද සබඳතා පවත්වා ඇති බවට තොරතුරු අනාවරණය විය. ජාතික තව්හිද් ජමාත් සංවිධානය සහ එහි නායක සහරාම් හෂීම් ඉන්දියාවේ තමිල්නාඩුව සහ කේරල ප්‍රාන්තවල ඇතැම් පිරිස් සමඟ සබඳතා පවත්වා ඇති බවට තොරතුරු අනාවරණයවීමත් සමඟ එරට ආරක්ෂක අංශ විසින් මෙම විමර්ශන ආරම්භ කිරීමට තීරණය කර තිබේ. පාස්කු ඉරිදා ප්‍රහාරයට සම්බන්ධ ත්‍රස්තවාදීන් ඉන්දීයාවේ සංචාරය කර ඇති බවට යුධ හමුදාපති ලුතිතන් ජෙනරාල් මහේෂ් සේනානායක මහතා සිදු කළ ප්‍රකාශය පිළිබඳවද ඉන්දීය විමර්ශන කණ්ඩායම අවධානය යොමු කිරීමට නියමිත බව ඉන්දීය මාධ්‍ය වාර්තා කළේය. ඉන්දීය විමර්ශන කණ්ඩායම ඉදිරි දින කිහිපයේ මෙරට රැදී සිටිමින් ප්‍රහාරය සම්බන්ධව විමර්ශන සිදුකිරීමට නියමිතව ඇත.", "URL": "https://lankatruth.com/si/?p=74809", "Category": "පුවත්", "Parent URL": null}