{"Source": "Lankatruth", "Timestamp": "October 27, 2018", "Headline": "අනුරාධපුර තැලමීසියා වාට්ටුවට වෛද්‍යවරයකු නොමැතිව රෝගීහු අසරණවෙති", "News Content": "අනුරාධපුර ශික්ෂණ රෝහලේ තැලසීමියා රෝගයෙන් පීඩාවට පත් දරුවන් නේවාසික ප්‍රතිකාර ලබන වාට්ටුව සඳහා වෛද්‍යවරයෙකු නොමැතිකමින් වසා දැමීමට රෝහල් බලධාරින් ගෙන ඇතැයි කියන තීරණයට විරෝධය පල කරමින් අද (27) දෙමාපියන් පිරිසක් රෝහල ඉදිරිපිට මාර්ගයේ බිම වාඩිවී උද්ඝෝෂණයක නිරත වූහ. “අපේ දරුවෝ නේවාසිකව ප්‍රතිකාර ලබපු තැලසිමියා රෝගි වාට්ටුවට දොස්තර මහත්තයෙක් නැහැ කියලා හෙට (28) ඉඳලා වහන්න යනවා. ළමයින්ට ලේ දෙන්න වාට්ටුවක් නැහැ. වාට්ටුව වහපුවාම අපි දරුවන් තියාගෙන කොහේද ඉන්නේ? දැන් ඉන්නේ එක දොස්තර කෙනෙක්. එයාට තනිවම වැඩ කරන්න බැහැ කියලා වාට්ටුව වහන්න යනවා. දරුවන් 500කට අධික පිරිසක් මේ වාට්ටුවේ ඉන්නවා. අපි රෝහල් අධ්‍යක්ෂතුමාටත් මේ සම්බන්ධයෙන් දැනුම් දීමක් කළා. එයා වටේටම කතා කරලා අන්තිමට කිව්වා කුරුණෑගල රෝහලෙන් වෛද්‍යවරයෙන් එනවා කියලා. කවදා වෛද්‍යවරයෙක් එයිද කියලා අපි දන්නේ නැහැනේ. මේ වාට්ටුව වැහුවොත් අපි කුරුණැගලට යන්න ඕනේ. කුරුණාගල දවස් දෙක තුනක් නතර වෙන්න ඕනේ. අපිට එහෙම වාතාවරණයක් නැහැ. සමහර ළමුන්ගේ ලේ අඩුම වෙනවා. ලේ දෙන්න දෙන්න ළමයින්ගේ යකඩ වැඩි වෙනවා. එතකොට අතුරුආබාධ ඇතිවෙනවා. මේක දරුවන් වෙනුවෙන්ම තියෙන වාට්ටුවක්. සුරක්ෂිතයි. විෂබීජ ඇතුළු වෙන්නේ නැහැ. වෙනත් වාට්ටුවල ලේ දෙන්න බැහැ. විෂබීජ ඇතුල් වෙනවා. අපි කියන්නේ දොස්තර කෙනෙක් දෙන්න වාට්ටුව වහන්න එපා කියලයි. මේ දරුවන් සෑහෙන්න දුක් විඳිනවා. සමහර අම්මලා දවස් දහය පහළව නතර වෙලා ඉන්නවා. රජයෙන් මාසයකට රුපියල් තුන්දහසක් ලැබෙනවා අඩු ආදායම් ලාභින්ට… ඒක හැරෙන්නවත් මදි. අපි ජීවත්වෙන්නේ අමාරුවෙන්.” යැයි එම දෙමව්පියෝ පවසති. “මෙම වාට්ටුවේ වෛද්‍යවරු දෙදෙනෙක් සේවය කරනවා. ඉන් එක් වෛද්‍යවරයෙකු රෝගාතුරවී ප්‍රතිකාර ලබනවා. මේ වනවිට ඔහු සැත්කමකටත් ලක්කොට තිබෙනවා. ඔහුට සුව වෙන්න තවත් මාසයක් පමණ ගතවෙයි. ඒ අනුව දැනට මෙම රෝහල් වාට්ටුවේ සේවය කරන්නේ එක් වෛද්යවවරයෙක් පමණයි. එමනිසා මෙම වාට්ටුවල ඉන්න රෝගී දරුවන් රෝහලේ අනෙකුත් ළමා රෝගින් ඉන්න වාට්ටුවලට ඇතුළත් කර ප්‍රතිකාර කිරීමට කටයුතු කර තිබෙනවා. මෙම වාට්ටුව වසා දමන්නේ නැහැ. මේක තාවකාලික පියවරක් පමණයි. මම කුරුණැගල රෝහලෙන් ඉල්ලිමක් කර තිබෙනවා. තාවකාලිකව වෛද්‍යවරයෙක් මෙම රෝහලට අනුයුක්ත කොට දෙන්න කියලා. එලෙස වෛද්‍යවරයෙක් ලැබුනොත් මෙම වාට්ටුවේම දිගටම ප්‍රතිකාර සිදුකල හැකියි.” යැයි වෛද්‍ය දුලාන් සමරවිර මහතා පවසයි.", "URL": "https://lankatruth.com/si/?p=62015", "Category": "පුවත්", "Parent URL": null}