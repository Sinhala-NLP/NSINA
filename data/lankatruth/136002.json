{"Source": "Lankatruth", "Timestamp": "June 27, 2022", "Headline": "රට නොනිලවශයෙන් අගුලු දමයි…", "News Content": "පවතින ඉන්ධන අර්බුදය හමුවේ ක්‍රියාකිරීමට අදාල යෝජනා ගණනාවක් කැබිනට් මණ්ඩලය සම්මත කරගෙන ඇති අතර අද (27) මධ්‍යම රාත්‍රියේ සිට ක්‍රියාත්මක වන පිරිදි ඉන්ධන සැපයීම අත්‍යාවශ්‍ය සේවාවලට පමණක් සීමා කිරීම සහ නිවසේ සිට රාජකාරි කිරීමට යොමු කිරීම ප්‍රධාන තීරණ අතර පවතින බව වාර්තා වේ. අද මධ්‍යම රාත්‍රියේ සිට ජූලි 10 වෙනි දින දක්වා මෙම තීරණ ක්‍රියාත්මක කිරීමට දැනට සැලසුම්කර ඇත. එසේම කැබිනට් ප‍්‍රකාශක ඇමති බන්දුල ගුණවර්ධන සඳහන් කර ඇත්තේ පෞද්ගලික වාහන සඳහා මෙම කාලය තුළ ඉන්ධන නිකුත් නොකරන බවයි. මෙම තත්වය තුළ රට නොනිල වශයෙන් අගුළු දැමීමකට සමාන තත්වයකින් පවත්වාගෙන යාමට නියමිතය. කොවිඩ් වසංගතය උත්සන්න වූ මුල් කාලයේද අත්‍යවශ්‍ය සේවා පමණක් පවත්වාගෙන යාම සිදු කෙරිණි. මේ වනවිට පාසල් අධ්‍යාපනයද මුළුමනින්ම අඩපන කර ඇති අතර සෞඛ්‍ය සේවය මෙන්ම පොදු මගී ප්‍රවාහන සේවයද විශාල වශයෙන් බිඳවැටී තිබේ. මෙම තත්වය තුළ රාජ්‍ය හා පෞද්ගලික අංශයේ සීමිත කටයුතු ප්‍රමාණයක් සක්‍රීයව දැඩි අපහසුකම් මැද පවත්වාගෙන යමින් සිටී. ඉන්ධ අර්බුදයට කිසිදු කෙටිකාලීන පියවරක් යෝජනා කිරීමට ආණ්ඩුව සමත් වීම නිසා ආර්ථික ආර්බුදය තවත් උත්සන්න වී රට මුළුමනින්ම අක්‍රීයවීමේ අවධානමක් මතුවී ඇත.", "URL": "https://lankatruth.com/si/?p=136002", "Category": "පුවත්", "Parent URL": null}