{"Source": "Lankatruth", "Timestamp": "April 15, 2021", "Headline": "අලගියවන්න ඇමතිගෙන් කැකිල්ලේ තීන්දුවක්", "News Content": "ඇෆ්ලටොක්සීන් පිළිකා කාරකය අඩංගු පොල්තෙල් මෙරටට ගෙන්වීමේ සිදුවීමේ වගකීම රේගුව, සෞඛ්‍ය අමාත්‍යාංශය, ශ්‍රී ලංකා ප්‍රමිති ආයතනය ඇතුළු ඊට සම්බන්ධ සියලුම රාජ්‍ය ආයතන විසින් බාරගත යුතු බව සමූපකාර සේවා අලෙවි සංවර්ධන සහ පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න මහතා අවධාරණය කරයි. “ආයතන ගණනක මේකෙ අඩු පාඩුකම් වෙලා තිබෙනවා. විශේෂයෙන්ම ශ්‍රී ලංකා රේගුව මේ ක්‍රියාවලිය පිළිබඳව, ඒක හැබැයි අද හෝ ගිය සුමානෙ සිදුවුණ දෙයක් නෙවෙයි. දශක දෙක තුනක් තිස්සෙම සිදුවුණු ක්‍රියාවලියෙ අඩුපාඩුවක් තියෙන්නෙ. මේ ක්‍රියාවලියෙ අඩුකමක් විදියට සියලුම රාජ්‍ය ආයතන වගකීම බාරගත යුතුයි. විශේෂයෙන්ම සෞඛ්‍ය අමාත්‍යාංශය, ඒවගේම රේගුව, ප්‍රමිති ආයතනය ඇතුළු ඒ ආයතන සියල්ලක්ම වගකීම බාරගත යුතුයි. පාරිභෝගික අධිකාරියට පැවරෙන වගකීම තමා වෙළඳපොලට මේවා නිකුත් වුණාට පස්සෙ, ඒ පිළිබඳව යම් අඩුපාඩුකමක් සිද්ධ වෙලා තියෙනවා නම් පාරිභෝගික අධිකාරියත් ඒ වගකීම බාරගත යුතුයි” යනුවෙනුයි ඒ මහතා සඳහන් කළේ. අමාත්‍ය ලසන්ත අලගියවන්න මහතා මේ බව පැවසුවේ ඊයේ (14) ගම්පහ ප්‍රදේශයේදී අවුරුදු චාරිත්‍ර ඉටුකිරීමෙන් අනතුරුව මාධ්‍ය වෙත අදහස් දක්වමිනි.", "URL": "https://lankatruth.com/si/?p=114839", "Category": "පුවත්", "Parent URL": null}