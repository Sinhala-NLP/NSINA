{"Source": "Lankatruth", "Timestamp": "February 19, 2020", "Headline": "උදයංග බේරාගැනීමට ගෝඨා නීතිපතිගේ සහාය පතයි…", "News Content": "මිග් යානා ගනුදෙනුවට අදාළ නඩුවේ ප්‍රධාන විත්තිකරු උදයංග වීරතුංගට ඇප ලබාගැනීම සඳහා අපරාධ පරීක්ෂණ දෙපාර්තමේන්තුවේ නිලධාරීන් යොදාගනිමින් ජනාධිපති ගෝඨාභය රාජපක්ෂ මහතා සිදුකල කුමන්ත්‍රණය කොටුව මහේස්ත්‍රාත් රංග දිසානායක මහතා ලබාදුන් නිර්භීත තීරණයත් සමග ව්‍යර්ථ වීමෙන් පසුව කෙසේ හෝ උදයංගට ඇප ලබා ගැනීමත් තමාද වගඋත්තර කරුවෙකු වන මෙම ඩොලර් මිලියන 07ක මහා වංචාව පිලිබඳ නඩුව යටගැසීම සඳහාත් ගෝඨාභය රාජපක්ෂ මහතා විසින් නීතිපතිගේ සහය ලබාගැනීමට ක්‍රියා කරමින් සිටින බවට වාර්තා වේ. ඒ සඳහා අලි සබ්රි සහ ශවේන්ද්‍ර ප්‍රනාන්දු යන නීතීඥයින් දෙදෙනා නීතිපති දප්පුල ලිවේරා හමුවීම සඳහා අද (19) දින යැවීමට තීරණය කර ඇති බවට කලම්බු ටෙලිග්‍රාෆ් වෙබ් අඩවිය වාර්තා කරයි. සාකච්ජාවේ අරමුණ වන්නේ මිග් යානා ගනුදෙනුව පිළිබඳව වන මෙම නඩුව සහ විමර්ශනය නවතා දමන්නේ කෙසේද යන්න පිළිබඳව සලකා බැලීම ය. නීතිපති දප්පුල ලිවේරා එකඟ වේ නම් නඩුව පමාකිරීමට මෙම ගෝඨාභයගේ නීතීඥයින් අපේක්ෂා කරන අතර අපරාධ පරීක්ෂන දෙපාර්තමේන්තුවේ සහ නීතිපතිගේ සහය ලැබේනම් නඩුව පමාකිරීම සහ ඉවත දැමීමට ඇති හැකියාව පිලිබඳ ඔවුන් ගොටාභයට පෙන්වා දී ඇත. කෙසේවෙතත්, රාජපක්ෂ සමයේ සිදුවූ මහාපරිමාණ වංචා දූෂණ පිලිබඳ නඩු ඉවත දැමීම සඳහා පත්කළ මතභේදාත්මක විශේෂ ජනාධිපති කොමිසමේ නියෝගය පරිදි කරන්නාගොඩ මහතා ඇතුළු නාවික හමුදාවේ නිලධාරීන් පිරිසකට එරෙහිව ඇති පාසල් සිසුන් ඇතුළු තරුණයන් 11 දෙනෙකු පුද්ගලයින් පැහැරගෙන ගොස් අතුරුදහන් කරවීම පිලිබඳ නඩුව ඉවත දමන ලෙස අධිකරණයට දැනුම්දීමට නීතිපතිවරයා විරුද්ධවීම නිසා රාජපක්ෂ පාලනයට මේ වනවිට නීතිපති දප්පුල ලිවේරා හිසරදයක් වී ඇත. කොටුව මහේස්ත්‍රාත් රංග දිසානායක මාරුකර යැවීමට අධිකරණ සේවා කොමිසම එකඟ නොවන බැවින් ඔහුට මහාධිකරණ විනිසුරු වරයෙකු ලෙස උසස්වීමක් ලබාදීමටද හොටාභය රාජපක්ෂ මහතාගේ නීති උපදේශකයින් යෝජනා කරන බව වාර්තා වේ. ජනාධිපති මුක්තිය යටතේ ගොටාභය රාජපක්ෂ නඩුවෙන් ඉවත්කළද මෙම නඩුව පහසුවෙන් ඔප්පුකල හැකි නඩුවක් බවත් ඒ සඳහා අවශ්‍ය සියලු තොරතුරු සහ ලිපි ලේඛන සම්පූර්ණ බවත් අධිකරණ ආරංචිමාර්ග පවසයි. පොලිස් මූල්‍ය අපරාධ කොට්ඨාශයේ අධ්‍යක්ෂ රවී වෛදයාලංකාර සහ දැනට ශ්‍රේෂ්ඨාධිකරණ විනිසුරු යසන්ත කෝදාගොඩ යුක්රේනයට ගොස් මෙම ගනුදෙනුව පිලිබඳ පරීක්ෂණ සිදුකරන ලද අතර චෝදනා සනාථ කිරීමට අවශ්‍ය බොහෝ තොරතුරු එහි දී ලැබී ඇති බවට අධිකරණ ආරංචිමාර්ග පවසයි.", "URL": "https://lankatruth.com/si/?p=89996", "Category": "පුවත්", "Parent URL": null}