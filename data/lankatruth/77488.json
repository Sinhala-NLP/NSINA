{"Source": "Lankatruth", "Timestamp": "July 11, 2019", "Headline": "පාස්කු ප්‍රහාරය සම්බන්ධ මූලික අයිතිවාසිකම් පෙත්සම් සත් පුද්ගල විනිසුරු මඬුල්ලක හෙට කැඳවයි", "News Content": "බුද්ධි තොරතුරු ලැබී තිබියදී පාස්කු දින ප්‍රහාරය වලක්වා ගැනීමට කටයුතු නොකිරීම හේතුවෙන් පොලිස්පතිවරයා සහ හිටපු ආරක්ෂක ලේකම්වරයා මහජනතාවගේ මූලික අයිතිවාසිකම් කඩකර ඇති බවට ගොනුකර ඇති මූලික අයිතිවාසිකම් පෙත්සම් හෙට(12) සත්පුද්ගල විනිසුරු මඬුල්ලක් හමුවේ කැඳවිමට නියමිතය. අගවිනිසුරු ජයන්ත ජයසූරිය මහතා මීට පෙර සඳහන් කර සිටියේ මෙම පෙත්සම් ජාතික වැදගත්කමකින් යුතු ඒවා බව සළකමින් සත් පුද්ගල විනිසුරු මඬුල්ලක් ඉදිරියේ විභාගයට ගතයුතු බවය. ඒ අනුව අගවිනිසුරු ජයන්ත ජයසූරිය මහතාගේ සභාපතිත්වයෙන් යුතුව පත් කර ඇති විනිසුරු මඬුල්ලේ සෙසු සාමාජිකයින් වනුයේ බුවනෙක අළුවිහාරේ, සිසිර ද අබෲ, ප‍්‍රියන්ත ජයවර්ධන, ප‍්‍රසන්න ජයවර්ධන, එල්.ටී.බී.දෙහිදෙණිය, මුර්දු ප‍්‍රනාන්දු යන මහත්ම මහත්මීන්ය. මෙම පෙත්සම් ගොනුකර ඇත්තේ ප්‍රහාරයෙන් සිය දරු දෙදෙනා අහිමි වූ පියෙකු වන වැල්ලම්පිටිය ප‍්‍රදේශයේ පදිංචි නන්දන සිරිමාන්න, සංචාරක කර්මාන්තයේ නියැළි ව්‍යාපාරික ජනත් විදානගේ, ශ්‍රී ලංකා නීතීඥ සංගමය, හෙන්රි මේරියන් අශෝක් ස්ටීවන්, සරත් ඉද්දමල්ගොඩ සහ හේල් එවන්ස්ටන් ප‍්‍රනාන්දු ජයවර්ධන යන පියතුමන්ලා, නාගානන්ද කොඩිතුවක්කු, ජූඩ් පෙරේරා, නිමල් කුමාරසිරි ඇතුළු පුරවැසියන් පිරිසක්ද, පූජ්‍ය අගුළුගල්ලේ ජිනානන්ද හිමි, ෂැන්ග‍්‍රිලා බෝම්බයට හසුව තුවාල ලැබූ නීතීඥ මෝදිත ටිකිරි බණ්ඩාර ඒකනායක ඇතුළු පිරිසකි. මෙම සියළු පෙත්සම් හෙට ශ්‍රේෂ්ඨාධිකරණය හමුවේ කැඳවීමට නියමිතය. පෙත්සම්වල වගඋත්තරකරුවන් ලෙස දක්වා ඇත්තේ පොලිස්පති පූජිත් ජයසුන්දර, හිටපු ආරක්ෂක ලේකම් හේමසිරි ප්‍රනාන්දු සහ නියෝජ්‍ය පොලිස්පති ශ්‍රී ලාල් දිසානායක සහ නීතිපතිවරයා ය. පෙත්සම්කරුවන් සිය පෙත්සම් මගින් පෙන්වා දෙන්නේ ප්‍රහාරය සම්බන්ධව බුද්ධි තොරතුරු ලැබී තිබියදී ද එය වළක්වා ගැනීමට කටයුතු නොකිරීම තුළින් වග උත්තරකරුවන් දණ්ඩ නීති සංග‍්‍රහය මෙන්ම අපරාධ නඩු විධාන සංග‍්‍රහය යටතේ දඬුවම් ලැබිය හැකි වරදක් සිදුකර ඇති බවය. එමගින් ආණ්ඩුක්‍රම ව්‍යවස්ථාව යටතේ සහතික කර ඇති මූලික අයිතීන් උල්ලංගනය කර ඇති බවට තීන්දුවක් ලබාදෙන ලෙස පෙත්සම්කරුවෝ ඉල්ලා සිටිති.", "URL": "https://lankatruth.com/si/?p=77488", "Category": "පුවත්", "Parent URL": null}