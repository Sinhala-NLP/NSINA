{"Source": "Lankatruth", "Timestamp": "July 21, 2023", "Headline": "දිස්ත්‍රික් ලේකම්වරුන්ගේ, ප්‍රාදේශීය ලේකම්වරුන්ගේ බලපෑම් නතර නොකළොත් අඛණ්ඩ වර්ජනයකට යනවා – ග්‍රාම නිලධාරීහු කියති", "News Content": "නුව දිස්ත්‍රික් ලේකම්වරු හා ප්‍රාදේශීය ලේකම්වරු දිගින් දිගටම ග්‍රාම නිලධාරීන්ට බලපෑම් සිදුකරන්නේ නම්, ග්‍රාම නිලධාරී වෘත්තීය සමිති සන්ධානයට අයත් සියලුම ග්‍රාම නිලධාරීන් රාජකාරිවලින් ඉවත්වන බවත් ඊට පෙර ආදාල සියලු පාර්ශව සම්බන්ධ කර ගනිමින් සාකච්ඡාවක් ලබාදෙන බවත් සඳහන් කරමින් එම සමිති සන්ධානය විසින් ස්වදේශ කටයුතු, පළාත් සභා සහ පළාත් පාලන අමාත්‍යාංශයේ ලේකම් රංජිත් අශෝක වෙත ලිපියක් යොමු කර ඇත. ශුභසාධක ප්‍රතිලාභ මණ්ඩලයේ සභාපතිට යවා ඇති එම ලිපිය මගින් ග්‍රාම නිලධාරීන්ගේ එදිනෙදා සාමාන්‍ය රාජකාරි කටයුතුවලට ගැනෙන සහතික හා තොරතුරු නිකුත් කිරීම මෙන්ම වාර්තා තබා ගැනීම තුළින් වක්‍රාකාර ලෙස තොරතුරු ලබාගැනීමට කටයුතු කරන ලෙස ප්‍රාදේශීය ලේකම්වරුන්ට යෝජනා කර ඇතැයිද, මෙමගින් ශුභසාධන ප්‍රතිලාභ මණ්ඩලයේ සභාපතිවරයා සිය විෂය පථය අතික්‍රමණය කරමින් තමන්ට අදාළ නොවන අනෙකුත් සේවාවන් හා රාජකාරි වෙත අනවශ්‍ය හා නීත්‍යනුකුල නොවන මැදිහත්වීමක් සිදු කිරීම සඳහා සිය බලය අනිසි ලෙස පරිහරණය කිරීමට උත්සහ දරන බවද එම ලිපිය මගින් ග්‍රාම නිලධාරි වෘත්තීය සමිති සන්ධානය පෙන්වා දී තිබේ. මෙම උත්සහය ග්‍රාම නිලධාරි වෘත්තීය සමිති සන්ධානය නියෝජනය කරන සියලුම වෘත්තීය සංගම් සහ සාමාජිකයන් දැඩි පිළිකුලෙන් යුතුව ප්‍රතික්‍ෂේප කරන බවද එහි සඳහන් වෙයි. ශුභසාධක ප්‍රතිලාභ වැඩසටහන සාර්ථක කර ගැනීම සඳහා ගත යුතු කඩිනම් පියවර රාශියක් තම වෘත්තීය සංගම් විසින් අවස්ථා ගණනාවකදී දැනුවත් කර තිබියදී ඒ සම්බන්ධයෙන් කිසිදු තැකීමක් නොකළ එම මණ්ඩලයේ සභාපතිවරයා ඇතුළු පාර්ශවය මේ වනවිට මෙම සමස්ත ක්‍රියාවලිය ම දැඩි අර්බුදයකට ඇද දමා තිබෙන්නේ ප්‍රායෝගික නොවූ තීන්දු තීරණ හේතුවෙන් බව එම ලිපියෙහි දක්වා ඇත. ග්‍රාම නිලධාරීන් වෙත බලහත්කාරයෙන් රාජකාරි පැවරීමට උත්සාහ කිරීමෙන් ප්‍රාදේශීය ලේකම්වරුන් හා ග්‍රාම නිලධාරීන් අතර පවතින බැඳියාව යළිත් බිඳී යනු ඇතැයි එම ලිපිය මගින් අවධාරණය කර තිබේ. නිර්මාණය වෙමින් පවතින අහිතකර වාතාවරණය සම්බන්ධයෙන් අවශ්‍ය තීරණවලට එළැඹීම සඳහා සියලු පාර්ශව සම්බන්ධ කර ගනිමින් සාකච්ඡාවක් කඩිනමින් ලබා දෙන ලෙස ග්‍රාම නිලධාරි වෘත්තීය සමිති සන්ධානය රාජ්‍ය පරිපාලන ලේකම්වරයා වෙත යවා ඇති එම ලිපියෙන් ඉල්ලා ඇත. ශ්‍රී ලංකා එක්සත් ග්‍රාම නිලධාරීන්ගේ සංගමයේ ප්‍රධාන ලේකම්, එස්.ඒ අතුල සිලමන්ආරච්චි, සමස්ත ලංකා නිදහස් ග්‍රාම නිලධාරි සංගමයේ ප්‍රධාන ලේකම් එම්.කේ.ජී ජගත් චන්ද්‍රලාල් සහ ශ්‍රී ලංකා ග්‍රාම නිලධාරි සංගමයේ ලේකම්ගේ අත්සනින් එම ලිපිය යවා ඇත.", "URL": "https://lankatruth.com/si/?p=149448", "Category": "පුවත්", "Parent URL": null}