{"Source": "Lankatruth", "Timestamp": "December 17, 2016", "Headline": "සංඝතානෙයි මාරාන්තික රිය අනතුරෙන් 11දෙනෙකු ජීවිතක්ෂයට", "News Content": "ඒ 09 මාර්ගයේ චාවකච්චේරි සහ මීසාලෙයි අතර පිහිටි සංඝතානෙයි ප්‍රදේශයේදී අද (17) පස්වරු 01.00 ට පමණ සිදු වූ රිය අනතුරකින් පුද්ගලයින් 11 දෙනෙකු මියගොස් ඇති බව චාවකච්චේරිය පොලීසිය පවසයි. කොළඹ සිට යාපනය බලා විනෝද චාරිකාවක යමින් සිටි පිරිසක් රැගත් වෑන් රථයක් සහ යාපනය සිට වව්නියාව දෙසට ධාවනය වූ ලංකා ගමනා ගමන මණ්ඩලයට අයත් බස් රථයක් මුහුණට මුහුණ ගැටීමෙන් මෙම අනතුර සිදුව ඇත. අනතුරින් වෑන් රථයේ ගමන් ගත් පුද්ගලයින් 11 දෙනෙකු ජීවිතක්ෂයට පත්ව ඇති අතර මියගිය පුද්ගලයින් හොරණ මිල්ලනිය ප්‍රදේශයේ පදිංචිකරුවන් බව පැවසේ. මියගිය 11දෙනාගෙන් එකම පවුලේ පුද්ගලයින් 06 දෙනෙකුද වන බව සඳහන්ය. මියගිය පුද්ගලයින්ගෙන් 07 දෙනෙකු පිරිමි පුද්ගලයින් බව යාපනය රෝහල සඳහන් කරයි. අනතුරින් තුවාල ලැබූ තවත් පුද්ගලයින් කිහිප දෙනෙකු ප්‍රතිකාර සඳහා යාපනය රෝහලට ඇතුළත් කර ඇත. මියගිය පුද්ගලයින්ගේ මෘත ශරීර මේ වනවිට චාවකච්චේරි සහ යාපනය රෝහල්වල මෘත ශරීරාගාර තුළ තැන්පත් කර තිබේ. වෑන් රථයේ රියදුරුට නින්දයාම හේතුවෙන් අදාළ අනතුර සිදුව ඇති බව පොලීසිය සිදු කළ මූලික විමර්ශන වලදී අනාවරණය වී ඇත. අනතුර සම්බන්ධයෙන් චාවකච්චේරි පොලීසිය වැඩිදුර විමර්ශන සිදු කරයි.", "URL": "https://lankatruth.com/si/?p=25475", "Category": "පුවත්", "Parent URL": null}