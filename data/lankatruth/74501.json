{"Source": "Lankatruth", "Timestamp": "May 24, 2019", "Headline": "ගොඩකවෙල රිය අනතුරෙන් 19ක් රෝහලේ", "News Content": "නවතා තිබූ කන්ටේනර් රථයක පිටුපස පෞද්ගලික බස් රථයක් ගැටීමෙන් බස් රථයේ ගමන් කරමින් සිටි පුද්ගලයන් 19 දෙනෙක් තුවාල ලබා ඊයේ (23) රාත්‍රියේ ගොඩකවෙල දිසා රෝහලට ඇතුළත් කර තිබේ. ගොඩකවෙල ගලහිටිය ප්‍රදේශයේදී මෙම අනතුරට පත්ව ඇත්තේ මාතර හක්මන ප‍්‍රදේශයේ පදිංචි පිරිසකි. බස්රථයේ සිටි පිරිස මෙම අනතුරට මුහුණ දී ඇත්තේ අවිස්සාවේල්ල ප‍්‍රදේශයේ මංගල උත්සවයකට සහභාගි වී නැවත මාතර ප‍්‍රදේශය දක්වා යමින් සිටියදීය. තුවාලකරුවන් අතරින් කාන්තාවක් හා පිරිමි පුද්ගලයන් පස් දෙනෙකු වැඩිදුර ප‍්‍රතිකාර සදහා කහවත්ත මූලික රෝහල වෙත මාරුකර යවා ඇති අතර කාන්තාවන් එකොළොස් දෙනෙකු හා පිරිමි පුද්ගලයන් දෙනෙකු ගොඩකවෙල දිසා රෝහලේ ප‍්‍රතිකාර ලබන බවත් ඒ අතර කුඩා ගැහැණු දරුවන් තිදෙනෙකු සිටින බව බවත් වාර්තා වේ. තම රෝහලේ ප‍්‍රතිකාර ලබන තුවාල කරුවන් සියලු දෙනාම සුළු තුවාල සහිත අයවලුන් බවත් වෛද්‍ය පරීක්‍ෂණ කටයුතු කීපයක් සිදු කිරීම සදහා තුවාලකරුවන් හය දෙනෙක් කහවත්ත මූලික රෝහලට යොමු කළ බව රෝහල් ආරංචිමාර්ග සඳහන් කරයි. රත්නපුර දෙස සිට පැමිණි බස් රථය නවතා තිබුණු කන්ටේනර් රථයේ ගැටීමත් සමග එම කන්ටේනර් රථය නතරවී ඇත්තේ ඉදිරියේ නවතා තිබුණු තවත් කන්ටේනර් රථයක ගැටීමෙනි. පොලිසිය සඳහන් කරන්නේ වාහන අමතර කොටස් තොගයක් රැගත් කන්ටේනර් රථයක් ගලහිටිය ප‍්‍රදේශයේදී කාර්මික දෝශයක් හේතුවෙන් නවතා තිබී ඇති අතර රත්නපුර දෙස සිට ඇඹිලිපිටිය දෙසට වෙනත් කන්ටේනර් රථයක් පැමිණ එම කන්ටේනර් රථය පිටුපස නතරකර තිබූ අවස්ථාවක එම අනතුර සිදු වී ඇති බවයි.", "URL": "https://lankatruth.com/si/?p=74501", "Category": "පුවත්", "Parent URL": null}