{"Source": "Lankatruth", "Timestamp": "April 30, 2012", "Headline": "මංගල සමරකෝන්ටත් ඔලිම්පික් වරම්", "News Content": "වසර 2012 ලන්ඩන් ඔලිම්පික්‌ තරගාවලියේ ඉලක්‌කයට වෙඩි තැබීමේ ඉසව්වේදී ශ්‍රී ලංකාව නියෝජනය කිරීම සඳහා ශ්‍රී ලංකා යුද හමුදාවේ මංගල සමරකෝන් පෙරේදා (28) සුදුසුකම් ලැබීය.ඔහු ඔලිම්පික් තරඟ සඳහා වරම් ලැබූ පලමු අවස්ථාවද මෙය වීම විශේෂත්වයකි. ඉලක්‌කයට වෙඩි තැබීමේ ජාතික සංගමය විසින් සංවිධානය කරනු ලබන වාර්ෂික ඉලක්‌කයට වෙඩි තැබීමේ ජාතික ශූරතා තරගාවලියේදී රයිෆල් ප්‍රහාර 60 ප්‍රොන් ඉසව්වේදී මංගල සමරකෝන් ලකුණු 589 ක්‌ ලබා අදාළ අවස්‌ථාව උදා කර ගන්නා ලදී. රයිෆල් ප්‍රහාර 60 ප්‍රොන් ඉසව්වේ ඔලිම්පික්‌ පරිසාධන මට්‌ටම ලකුණු 587 ක්‌ වන අතර මංගල වැඩි ලකුණු 2 කින් (589) අදාළ පරිසාධන මට්‌ටම අභිබවා යාමට සමත් වී ඇත. මංගල සමරකෝන්ගේ අදාළ දස්‌කම හා ඔලිම්පික්‌ වරම් දිනා ගැනීම ඉලක්‌කයට වෙඩි තැබීමේ ජාතික සංගමය විසින් ද මේ වන විට සනාථ කර ඇත. ඉසව්වේ දකුණු ආසියානු ශූරයා වන මංගල සමරකෝන් මෙවර ජාතික ශූරතා තරගාවලියේදී මෙම ඉසව්වට අමතරව මීටර 10 වායු රයිෆල සහ ස්‌ථාන 3.40 ඉසව්වේද රන් පදක්‌කම් දිනා ගැනීම විශේෂත්වයකි.", "URL": "https://lankatruth.com/si/?p=2193", "Category": "ක්‍රීඩා පුවත්", "Parent URL": null}