{"Source": "Lankatruth", "Timestamp": "June 25, 2018", "Headline": "මාතර කොල්ලයට ප්‍රභූ ආරක්ෂක ගිනිඅවියක් ! – කොල්ලය පිටුපස ප්‍රභූ වරයෙක්ද?", "News Content": "මාතර නගරයේ පිහිටි ප්‍රසිද්ධ ස්වර්ණාභරණ අලෙවිසැලක් කොල්ලකෑමට පැමිණි පාතාල කල්ලිය වෙඩි තැබීමට භාවිත කර ඇත්තේ ඉහළ පෙළේ ප්‍රභූන්ගේ ආරක්‍ෂාව සලසන පොලිස් විශේෂ කාර්ය බළකායේ නිලධාරීන් සහ ප්‍රභූ ආරක්‍ෂක අංශයේ නිලධාරීන් සීමිත සංඛ්‍යාවක් සඳහා යොදා ගන්නා මිනිඌෂි වර්ගයේ ඊශ්‍රායලයේ නිෂ්පාදිත ස්වයංක්‍රිය ගිනිඅවියක් බවට මූලික පොලිස් පරීක්‍ෂණවලදී තොරතුරු අනාවරණය වී වාර්තා වේ. එමෙන්ම ශ්‍රී ලංකා යුද හමුදාවේ කමාන්ඩෝ හා විශේෂ බළකා සෙබළුන්ද මෙම විශේෂිත ගිනි අවිය භාවිත කරන බවද සඳහන් වේ. මෙරට ආරක්‍ෂක අංශය සඳහා ඉතා සීමිත සංඛ්‍යාවක් නිකුත් කර ඇති මෙම විශේෂිත ගිනි අවිය පාතාල කල්ලි අතට පත්වූයේ කෙසේද යන්න සෙවීමට විශේෂ පොලිස් පරීක්‍ෂණයක්ද මේ වනවිට මාතර කොට්ඨාස භාර පොලිස් අධිකාරි ජී.එච්. මාරපන මහතාගේ අධීක්‍ෂණය සහ උපදෙස් මත ආරම්භ කර ඇති බවද වාර්තා වේ. ස්වර්ණාභරණ අලෙවිසල තුළ මෙම ගිනි අවිය භාවිත කර ඇත්තේ පොලිස් වෙඩි පහරින් මියගිය චාමර ඉන්ද්‍රජිත් ජයසුන්දර විසින් බවද විමර්ශනවලදී හෙළිවී තිබේ. මෙම ගිනි අවිය ශ්‍රී ලංකා පොලිසියේ ගිනිඅවි පිළිබඳ විශේෂඥවරුන් විසින් පසුගිය 23වනදා පරීක්‍ෂා කර ඇති අතර එහි වාර්තාව මේ සතිය තුළ ලැබීමට නියමිතව ඇත. මෙම ගිනි අවිය පිළිබඳ ඉදිරියේදී අධිකරණ නියෝග මත රජයේ රස පරීක්‍ෂක වෙත ඉදිරිපත් කොට වාර්තාවක් ලබා ගැනීමටද නියමිතය. මෙවැනි ගිනි අවි ඊශ්‍රායලය නිෂ්පාදනය කරන අතර යුද්ධය පැවැති සමයේ එල්.ටී.ටී.ඊ. නායකයන්ද මෙවැනි ගිනි අවි භාවිත කර ඇතැයි වාර්තාවේ. මව්බිම", "URL": "https://lankatruth.com/si/?p=55157", "Category": "පුවත්", "Parent URL": null}