{"Source": "Lankatruth", "Timestamp": "April 2, 2019", "Headline": "තවදුරටත් ශ්‍රිලනිපය විශ්වාස නැහැ – ජී.එල්.පීරිස්", "News Content": "ශ්‍රී ලංකා පොදුජන පෙරමුණට ශ්‍රී ලංකා නිදහස් පක්ෂය සම්බන්ධයෙන් බලවත් අවිශ්වාසයක් හටගෙන ඇතැයි ශ්‍රී ලංකා පොදුජන පෙරමුණේ සභාපති මහාචාර්ය ජී.එල්.පීරිස් මහතා පවසයි. අයවැය දෙවනවර කියවීමේ ඡන්ද විමසීමේදී ශ්‍රීලනිප කණ්ඩායම ආණ්ඩුවට විරුද්ධව ඡන්දය ප්‍රකාශ නොකිරීම හේතුවෙන් මෙම අවිශ්වාසය හටගෙන ඇතැයි ජී.එල්.පීරිස් මහතා පැවසීය. අයවැය දෙවැනි වර කියවීමේ ඡන්ද විමසීමට පෙර එදින උදෑසන පැවති සාකච්ඡාවලදී අයවැය පරාජය කිරීමට ඡන්දය ප්‍රකාශ කිරීමට එම කණ්ඩායම එකඟවුවද පාර්ලිමේන්තුවේදී ඡන්දය ප්‍රකාශ කිරීමෙන් වැලකීසිටිය බවද මේ හේතුවෙන් එකඟතා කඩකරමින් කටයුතු කර ඇති බව ද සභාපතිවරයා පැවසීය. මේ හේතුවෙන් ආණ්ඩුව ආරක්ෂා කරමින් කටයුතු කරන මෛත්‍රිපාල සිරිසේන මහතා ප්‍රමුඛ ශ්‍රී ලංකා නිදහස් පක්ෂ කණ්ඩායම සමඟ ආණ්ඩු විරෝධී බලවේගයක් ගොඩනගන්නේ කෙසේ දැයි පොදුජන පෙරමුණ තුළ ගැටලුකාරී තත්වයක් නිර්මාණය වී ඇතැයි ඒ මහතා පැවසීය. එසේම ජී.එල්. පීරිස් මහතා සඳහන් කර සිටියේ ශ්‍රිලනිප කණ්ඩායම විවිධ කතා පැවසුව ද ක්‍රියාවෙන් එ්වා ඔප්පු කරන තුරු තම පක්ෂය එම කණ්ඩායම පිලිනොගන්නා බවය.", "URL": "https://lankatruth.com/si/?p=71377", "Category": "පුවත්", "Parent URL": null}