{"Source": "Lankatruth", "Timestamp": "September 16, 2019", "Headline": "වැසි තත්වය තවදුරටත් – ප්‍රදේශ කිහිපයකට නායයාමේ අනතුරු ඇඟවීම්", "News Content": "අධික වැසි සහිත කාලගුණයත් සමඟ දිවයිනේ ප්‍රදේශ කිහිපයකට නායයාමේ අනතුරු ඇඟවීම් නිකුත් කර තිබේ. ඇහැළියගොඩ, අඹගමුව, බුලත්සිංහල, කිරිඇල්ල, කලවාන, වරකාපොල සහ මතුගම යන ප්‍රාදේශීය ලේකම් කොට්ඨාශ වෙත පළමු සහ දෙවන අධියරේ අනතුරු ඇඟවීම් නිකුත් කර ඇතැයි ආපදා කළමණාකරන මධ්‍යස්ථායනය පවසයි. මීට අමතරව බදුල්ල සොරනාතොට ප්‍රදේශයේ ගල් පෙරලීමේ අවධානමක් හේතුවෙන් ප්‍රදේශයේ පවුල් 88ක් තාවකාලිකව ඉවත් කර තිබේ. කළුතර, රත්නපුර, නුවරඑළිය සහ කෑගල්ල දිස්ත්‍රික්කවලට ගතවූ පැය 24 තුළ තද වැසි ඇතිවී තිබේ. ප්‍රදේශ කිහිපයක පහත් බිම් ජලයෙන් යටවී ඇතැයි ද ආපදා කලමණාකරන මධ්‍යස්ථානය සඳහන් කරයි. ඉදිරි පැය 24 තුළ ද බස්නාහිර, සබරගමුව, දකුණ, මධ්‍යම සහ වයඹ පළාත්වලට මිලිමීටර් 150 ඉක්මවූ තද වැසි අපේක්ෂා කරන අතර ඌව, නැගෙනහිර සහ උතුරුමැද පළාත්වලට මිලිමීටර් 100ට වැඩි තද වැසි අපේක්ෂා කරන බව ආපදා කළමණාකරන මධ්‍යස්ථානය සඳහන් කරයි.", "URL": "https://lankatruth.com/si/?p=80907", "Category": "පුවත්", "Parent URL": null}