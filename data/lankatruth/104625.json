{"Source": "Lankatruth", "Timestamp": "December 27, 2020", "Headline": "රුසියානු සංචාරකයන්ගේ ලංකා ගමන අවලංගු කරයි", "News Content": "ශ්‍රී ලංකා රජය විසින් ගුවන් තොටුපොල විවෘත කිරීමෙන් පසු ශ්‍රී ලංකාවේ සංචාරය කිරීම සඳහා මුලින්ම පැමිණිමට නියමිතව සිටි රුසියානු සංචාරක කන්ඩායමේ ශ්‍රි ලංකා සංචාරය අවලංගු කර ඇතැයි ගුවන් තොටුපල සහ ගුවන් සේවා සමාගමේ උප සභාපති රජිව් සුරියාරච්චි පවසයි. ට්‍රැවල් බබල් (Travel bubble) ක්‍රමය යොදාගෙන ශ්‍රි ලංකාවට සංචාරකයන් යළි ගෙන්වා ගැනීමට රජය විසින් තිරණය කිරිමෙන් පසු පසුගිය දෙසැම්බර් 26 සිට ගුවන් තොටුපල සංචාරකයන් සඳහා විවෘත කරන ලද අතර කොරෝනා අගුලු දැමීමෙන් පසු ශ්‍රී ලංකාවට පැමිණෙන පළමු සංචාරක කන්ඩායම ලෙස රුසියානු සංචාරක පිරිස දෙසැම්බර් 27 ලංකාවට පැමිණිමට නියමිතව තිබුණි. මෙලෙස පැමිණෙන සංචාරකයන්ට ගුවන් ගමන් සහ හෝටල් පහසුකම් සඳහා සහන ගාස්තු අයකරන ලෙස සංචාරක ඇමතිවරයා විසින් උපදෙස් දී ඇති බව ගුවන් තොටුපල සහ ගුවන් සේවා සමාගමේ උප සභාපති රජිව් සුරියාරච්චි වැඩි දුරටත් පවසයි.", "URL": "https://lankatruth.com/si/?p=104625", "Category": "පුවත්", "Parent URL": null}