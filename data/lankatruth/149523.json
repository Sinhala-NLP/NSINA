{"Source": "Lankatruth", "Timestamp": "July 23, 2023", "Headline": "ලෝකයේ රටවල් ලංකාවේ පොස්පේට් නිධියට ඇහැ ගහගෙන ඉන්නේ – මහාචාර්ය නිශාන්ත පටබැඳි", "News Content": "“අපේ පොස්පේට් නිධිය සාන්ද්‍ර පොස්පේට් බවට පරිවර්තනය කර, ගොවි ජනතාවට ලබාදීමෙන් ආර්ථික වගේම විශාල සෞඛ්‍යමය වැදගත්කමකුත් තිබෙනවා. සාමාන්‍යයෙන් ලෝකයේ තිබෙන පොස්පේට් නිධි තව අවුරුදු හතළිහකින් පමණ අවසන් වේ යැයි ගණන් බලා තිබෙනවා. නමුත් පොස්පේට් අවශ්‍යතාවය අනම්‍යව පවතිනවා. බටහිර රටවල් සහ කලාපීය බලවතුන් අපේ පොස්පේට් නිධියට විශේෂ අවධානය යොමුකර තිබෙන්නේ ඒ නිසයි.” යැයි මහාචාර්ය නිශාන්ත පටබැඳි අවධාරණය කරයි. ඔහු මේ බව අවධාරණය කර සිටියේ ජනතා විමුක්ති පෙරමුණේ ප්‍රධාන කාර්යාලයේ අද (23) පෙරවරුවේ පැවති ජාතික ජන බලවේගයේ පරිසරවේදියෝ සංවිධානය විසින් පැවැත්වූ මාධ්‍ය හමුවක් අමතමිණි. එහිදී මේ සම්බන්ධයෙන් වැඩිදුරටත් මහාචාර්ය නිශාන්ත පටබැඳි දැක්වූ අදහස්, “අපේ රටේ දරුවන් ඇතුළු සියලුම ජනතාවට දියුණු රටක ජීවත් වීමේ අයිතිය තිබෙනවා. ලෝකයේ රටවල් දියුණු වී තිබෙන්නේ ඒ රටේ සම්පත් පදනම් කරගෙන. 1970 පමණ වන විට මැදපෙරදිග රටවල් තිබුණේ නොදියුණු මට්ටමක. එම කලාපයේ තිබෙන තෙල් සම්පත බටහිර රටවල්වල උවමනාවලට අනුව ඒ කාලයේ යොදාගනිමින් තිබුණා. නමුත් 1970න් පස්සේ තෙල් සම්පත රජයේ අයිතියට ලබාගෙන මැදපෙරදිග කලාපයේ රටවල් ආර්ථික අතින් ශක්තිමත් තත්වයකට පත්වුණා. ඒවාගේම ලංකාවේ ප්‍රධාන සම්පතක් පොස්පේට් නිධිය. එප්පාවල වර්ග කිලෝමීටර් හතකට වැඩි ප්‍රමාණයක කඳු වළලු හතරක් පමණ ප්‍රදේශයක මේ නිධිය සථානගතවී තිබෙනවා. මේ පොස්පේට්වල ‘කැඞ්මියම්’ කියන බැර ලෝහ ඉතාම සුළු ප්‍රමාණයක් අඩංගු වෙන්නේ. කැඩ්මියම් අඩංගු පොහොර භාවිතයෙන් ලෝකයේ රටවල්වල විශාල ප්‍රශ්න ඇතිවී තිබෙනවා. අපේ රටෙත් මේ දේ සිදුවුණා. ගොවි ජනතාව විශාල පිරිසක් වකුගඩු ගොදුරුවී තිබෙන්නේ මේ හේතුවෙන් බව කියා තිබෙනවා. අපේ පොස්පේට් නිධිය සාන්ද්‍ර පොස්පේට් බවට පරිවර්තනය කර, ගොවි ජනතාවට ලබාදීමෙන් ආර්ථික වගේම විශාල සෞඛ්‍යමය වැදගත්කමකුත් තිබෙනවා. සාමාන්‍යයෙන් ලෝකයේ තිබෙන පොස්පේට් නිධි තව අවුරුදු හතළිහකින් පමණ අවසන් වේ යැයි ගණන් බලා තිබෙනවා. නමුත් පොස්පේට් අවශ්‍යතාවය අනම්‍යව පවතිනවා. බටහිර රටවල් සහ කලාපීය බලවතුන් අපේ පොස්පේට් නිධියට විශේෂ අවධානය යොමුකර තිබෙන්නේ ඒ නිසයි. රටක සම්පත් භාවිතයේදී ආර්ථිකමය පැත්තෙන් පමණක් නොබැලිය යුතුයි. තිරසාර අරමුණු එක්ක පාවිච්චි කර, අනාගත පරපුරට ඉතිරි කිරීම ගැන විශේෂයෙන් හිතන්න ඕනෑ. අනාගත පරම්පරාව ගැන අවධානය යොමු කරමින් ක්‍රියා කළ යුතුයි. පොස්පේට් නිධිය අමුද්‍රව්‍යයක් ලෙස වෙළඳපොළට යොමු කරනවා වෙනුවට වැඩි ඵලදායකත්වයක් තිබෙන නිමි හෝ අර්ධ නිමි තත්වයට පරිවර්තනය කර ගත යුතුයි. ලෝකයේ රටක් වැටෙන්න පුළුවන් නරකම තැන “බංකොලොත්භාවය” කියන තැනට අපේ රට පත්කර තිබෙනවා. මෙතෙක් රට පාලනය කළ පාලකයන් කුණු කොල්ලයට මේ රටේ සම්පත් විකිණීමෙන් අද තිබෙන තත්වයට ඇද වැටුණා. රටේ වැදගත් සම්පත් රජයේ මැදිහත්වීම් යටතේ නිෂ්පාදන ක්‍රියාවලියට යොමු කිරීම ඉතාම වැදගත්. ඒ මත කටයුතු කළහොත් පමණක් තිරසාර ආරථිකය දියුණු කර, අනාගතය වෙනුවෙන් ජීවත්ත වීමට සුදුසු දියුණු රටක් ගොඩනඟන්න හැකිවෙනවා. ඒ අර්ථයෙන් එප්පාවල පොස්පේට් නිධිය සම්බන්ධ කරුණු ජනතාව තේරුම් ගනු ඇතැයි විශ්වාස කරනවා.”", "URL": "https://lankatruth.com/si/?p=149523", "Category": "පරිසර", "Parent URL": null}