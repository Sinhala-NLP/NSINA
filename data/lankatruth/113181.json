{"Source": "Lankatruth", "Timestamp": "March 18, 2021", "Headline": "විශ්වවිද්‍යාල වහා අරඹනු…!", "News Content": "පේරාදෙණි විශ්වවිද්‍යාලයේ මහා සංගමය මගින් සංවිධානය කළ විරෝධතා උද්ඝෝෂණයක් අද (18) දහවල් ගලහ මංසන්ධියේදී පැවැත්වුණි. “සෞඛ්‍ය ආරක්ෂාව තහවුරු කර විශ්වවිද්‍යාල විවෘත කිරීමට වැඩපිළිවෙළක් සකස් කරන ලෙස ආණ්ඩුවට බලකරමින් මෙය සංවිධානය කර තිබිණි. එහිදී අදහස් දක්වමින් පේරාදෙණිය විශ්වවිද්‍යාලයේ මහා සංගමයේ සභාපති ගයාන් අකිල ජයතිලක සඳහන් කළේ විශ්වවිද්‍යාල වසා දමා මේ වනවිට වසරකට අධික කාලයක් ගතවී ඇතත් තවමත් විශ්වවිද්‍යාල විවෘත කිරීම පිළිබඳ සැලැස්මක් ආණ්ඩුවට නොමැති බවයි. කර්මාන්තශාලා, රාජ්‍ය ආයතන සහ පාසල් ඇතුළු රටේ අනෙකුත් සෑම ක්ෂේත්‍රයක්ම නැවත වැඩ ආරම්භ කර සැලකිය යුතු කාලයක් ගෙවී ගොස් තිබුණද, තවමත් විශ්වවිද්‍යාලවල සාමාන්‍ය අධ්‍යයන කටයුතු ආරම්භ වී නොමැති බව ඔහු අවධාරණය කරයි. තවදුරටත් අදහස් දක්වමින් ඔහු කියා සිටියේ විශ්වවිද්‍යාල විවෘත කිරීම ප්‍රමුඛ කාර්‍යයක් ලෙස සලකා කටයුතු කිරීමට අධ්‍යාපන අමාත්‍යාංශය ප්‍රමාණවත් ප්‍රතිපාදන වෙන් කර නොමැති අතර මෙවර අධ්‍යාපනයට වෙන්කර ඇත්තේ දල දේශීය නිෂ්පාදිතයෙන් 1%ටත් අඩු ප්‍රතිශතයක් පමණක් බවයි. මෙලෙස විශ්වවිද්‍යාල වසා තැබීම ආණ්ඩුවට ගෙන ඇති තීරණය හරහා හොර උපාධි කඩ සඳහා පාර කපා ගැනීම, අධ්‍යාපනයේ ගුණාත්මකභාවය බිඳවැට්ටවීම මෙන්ම ශිෂ්‍ය ව්‍යාපාරය දුර්වල කිරීමද අරමුණු කරගෙන ඇති බවත් ඊට එරෙහිව අරගල කිරීමට ශිෂ්‍ය ව්‍යාපාරය සූදානම් බවත් ඔහු පැවසීය.", "URL": "https://lankatruth.com/si/?p=113181", "Category": "පුවත්", "Parent URL": null}