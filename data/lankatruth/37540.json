{"Source": "Lankatruth", "Timestamp": "July 15, 2017", "Headline": "SAITM රජයට පවරාගන්නේ නැහැ – රාජිත කියයි", "News Content": "මුදලට වෛද්‍යඋපාධිය විකුණන මාලඹේ සයිටම් ආයතනය කිසිම හේතුවක් මත රජයට පවරා ගන්නේ නැතැයි සෞඛ්‍ය, පෝෂණ හා දේශීය වෛද්‍ය අමාත්‍ය වෛද්‍ය රාජිත සේනාරත්න මහතා සඳහන් කරයි. පසුගිය 13වනදා මහනුවර මහ රෝහලේ පැවති මාධ්‍ය හමුවකදී අමාත්‍යවරයා මේ බව පවසා ඇති අතර එහිදී පසුගියදා රජයේ වෛද්‍ය නිලධාරීන්ගේ සංගමය සහ අග්‍රාමාත්‍යවරයා අතර පැවති සාකච්ඡාව සම්බන්ධයෙන්ද අදහස් පල කර තිබේ. ඒ සම්බන්ධයෙන් අදහස් දක්වව අමාත්‍යවරයා “හෘද රෝග විශේෂඥ වෛද්‍යවරයෙකුගේ මැදිහත්වීම මත අග්‍රාමාත්‍යවරයා මෙම සාකච්ඡාවට කැමැත්ත පළ කර තිබුණා. එහිදී අග්‍රාමාත්‍යවරයා කොන්දේසි දෙකක් ඉදිරිපත් කළා. මෙම සාකච්ඡාවට සෞඛ්‍ය අමාත්‍යවරයාගේ කැමැත්ත සහ සාකච්ඡාවට සෞඛ්‍ය අමාත්‍යවරයාගේ සහභාගිවීම අනිවර්යවීම එම කොන්දේසි දෙකයි. ඊට එකඟත්වය පළ කළ රජයේ වෛද්‍ය නිලධාරීන්ගේ සංගමය සාකච්ඡාවට සහභාගී වුණා. එහි සභාපතිවරයා සහ ලේකම්වරයා ඊට එක්ව සිටි අතර අග්‍රාමාත්‍යවරයා කියා සිටියේ සයිටම් සිද්ධිය මුල්කර ගනිමින් සෞඛ්‍ය අමාත්‍යවරයාට පෞද්ගලකිව පහරදීම වැරදි බවයි. සෞඛ්‍ය අමාත්‍යවරයා රජයේ තීන්දු තීරණ තමයි ක්‍රියාත්මක කරන්නේ. වෛද්‍ය අධ්‍යාපනයේ ප්‍රමිතියද ගැසට් කිරිමට කටයුතු කර තිබෙනවා. එම නිසා සෞඛ්‍ය අමාත්‍යවරයා සමග සාකච්ඡා මාර්ගයෙන් ගැටලු විසඳා ගන්න යැයි අග්‍රාමාත්‍යවරයා ඔවුන්ට ප්‍රකාශ කළා. මෙම සාකච්ඡාව සුහදව පැවැත්වුණා. ශ්‍රී ලංකා වෛද්‍ය සභාවේ සභාපති ධුරය පිළිබඳවද මෙහිදී සාකච්ඡා කෙරුණා. එහිදී රජයේ වෛද්‍ය නිලධාරීන්ගේ සංගමය සභාපති ධුරයට නම් දෙකක් ඉදිරිපත් කළා. හිටපු සභාපතිවරයෙකු සහ පෞද්ගලික රෝහලක සභාපතිවරයෙකු ඊට ඇතුළත්. මෙ පිළිබඳ සොයාබලා නව සභාලතිවරයා පත් කිරීමට කටයුතු කරනවා. වෛද්‍ය ආඥා පනතය අනුව සභාපතිවරයා පත් කිරීමේ බලය ඇත්තේ සෞඛ්‍ය අමාත්‍යවරයාටයි” අග්‍රාමාත්‍යවරයා සහ රජයේ වෛද්‍යනිලධාරීන්ගේ සාකච්ඡාවෙන් පසු පැවති මාධ්‍ය හමුවනදී රජයේ වෛද්‍යනිලධාරීන්ගේ සංගමය ප්‍රකාශ කර සිටියේ එම සාකච්ඡාව ධනාත්මකව අවසන් වූ බවයි.", "URL": "https://lankatruth.com/si/?p=37540", "Category": "පුවත්", "Parent URL": null}