{"Source": "Lankatruth", "Timestamp": "June 11, 2021", "Headline": "බිඳවැටී ඇති අධ්‍යාපනය ගැන ගුරු – විදුහල්පති සංගම් රාජ්‍ය ඇමති සමඟ සාකච්ඡාවක", "News Content": "බිඳ වැටීඇති අධ්‍යාපනය නගා සිටුවීම පිළිබඳව ගුරු – විදුහල්පති වෘත්තීය සමිති හා අධ්‍යාපන රාජ්‍ය අමාත්‍ය සුසිල් ප්‍රේමජයන්ත අතර සාකච්ඡාවක් අද (11) දින අධ්‍යාපන අමාත්‍යංශයේදීපැවැත්විණි. ලංකා ගුරු සේවා සංගමය, ලංකා ගුරු සංගමය, සමස්ත ලංකා එක්සත් ගුරු සංගමය, ජාතික විදුහල්පති සංගමය ඇතුළු ගුරු විදුහල්පති සංගම්හි නියෝජිතයින් ගණනාවක් එක්ව තිබූමෙම සාකච්ඡාවේදී මාර්ගගත අධ්‍යාපනයේ තිබෙන අසාර්ථක බවත් දරුවාගේ අධ්‍යාපනය නගා සිටුවීම සඳහා රාජ්‍ය හා පෞද්ගලික රූපවාහිනි නාලිකා නිෂ්චිත කාල සටහනකට යොදා ගන්නා ලෙසත් ඒ සඳහා මුදල් ගෙවීමට අවශ්‍ය නම් අය – වැයෙන් අධ්‍යාපනයට වෙන් කර තිබෙන මුදල් යොදා ගන්නා ලෙසත් ගුරු සංගම් විසින් ඇමතිවරයා වෙත යෝජනා කර තිබේ. මීට අමතරව එම වැඩසටහන්වලට සමගාමීව අධ්‍යයන කට්ටලයක් ( study pack) එකක් ළමුන්ට ලබා දීමට කටයුතු කරන ලෙසද යෝජනා කෙරී ඇත. විශේෂයෙන්ම මේ වනවිට දරුවන් දිර්ඝ කාලයක් පාසැල් මඟහැරීම නිසා මුහුණ දීතිබෙන තත්වය තේරුම් ගෙන ඔවුන්ට සමාජානුයෝජන ක්‍රියාවලිය සඳහාද වැඩසටහන් සකස් කරන ලෙසත් ඉදිරියේදීමෙවැනි සාකච්ඡා සඳහා එකතු වෙමින් අවශ්‍ය සහයෝගය ලබා දීමට සූදානම් බවද ගුරු – විදුහල්පති සංගම් නියෝජිතයින් වැඩිදුරටත් පෙන්වා දීතිබේ. මෙම සාකච්ඡාව මාස 15කට පසු කැඳවීම පිළිබඳව රාජ්‍ය අමාත්‍යවරයාට මෙහිදීගුරු – විදුහල්පති සංගම් නියෝජිතයින්ගේ ස්තූතීය පළකරමින් පවසා ඇත්තේ මෙය අශ්වයා පැන ගිය පසු ස්ථාලය වසා දැමීමක් හා සමාන බවයි.", "URL": "https://lankatruth.com/si/?p=117982", "Category": "පුවත්", "Parent URL": null}