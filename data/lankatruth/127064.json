{"Source": "Lankatruth", "Timestamp": "December 16, 2021", "Headline": "ඔන්ලයින් බිස්නස්වලටත් ආණ්ඩුව මැදිහත් වෙයි", "News Content": "මාර්ගගත ක්‍රමයට අන්තර්ජාලය ඔස්සේ වෙළදාම් කටයුතු සිදු කිරීමේ දී පවතින නීති වෙනස් කර නව නීති හඳුන්වා දීමට ආණ්ඩුව සූදානම් වේ. මේ සම්බන්ධයෙන් වන සාකච්ඡාවක් අධිකරණ ඇමති අලි සබ්රි සහ ක්‍රීඩා හා තරුණ කටයුතු අමාත්‍ය හා ඩිජිටල් තාක්ෂණ කටයුතු පිළිබද රාජ්‍ය ඇමති නාමල් රාජපක්ෂගේ ප්‍රධානත්වයෙන් ඊයේ (15) දිනයේ අධිකරණ අමාත්‍යංශයේදීපවත්වා ඇත. මෙම සාකච්ඡාවට ඔන්ලයින් ක්‍රමවේද ඔස්සේ වෙළදාම් කටයුතු සිදු කරනු ලබන මෙරට ප්‍රධාන පෙළේ වෙළඳ ආයතන කිහිපයක නියෝජිතයින් පිරිසක්ද සහභාගී වී ඇති බව පැවසේ. අන්තර්ජාලය හරහා වෙළදාම් කටයුතු සිදු කිරීමේ දී තමන් මුහුණ දෙන ගැටළු හා ඒ සදහා ශක්තිමත් නීති රාමුවක් පැවතීමේ අවශ්‍යතාවය පිළිබඳව එම නියෝජිතයින් මෙහි දී අදහස් පළ කොට තිබේ. ඔන්ලයින් ක්‍රමවේද ඔස්සේ වෙළදාම් කටයුතු සිදු කරනු ලබන ව්‍යාපාරික ආයතනයන් මෙන්ම පාරිභෝගිකයින් යන දෙපාර්ශවයගේම අයිතීන් සුරක්ෂිත වන අයුරින් නව නීති හදුන්වා දීමටත් වාණිජ නීති පද්ධතිය සමාලෝචනයට පත් කොට ඇති කමිටුව හා ඔන්ලයින් වෙළදාම් කටයුතු සිදු කරනු ලබන නියෝජිත ආයතන සමග මේ පිළිබදව සාකච්ඡා කර නීති රාමුව ශක්තිමත් කිරීමටත් නව නීති හදුන්වා දීම හා සංශෝධනය කිරීම සිදු කළ යුතු ආකාරය පිළිබඳව මෙහිදී සාකච්ඡා කර තිබේ.", "URL": "https://lankatruth.com/si/?p=127064", "Category": "පුවත්", "Parent URL": null}