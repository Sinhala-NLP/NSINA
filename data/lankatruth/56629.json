{"Source": "Lankatruth", "Timestamp": "July 24, 2018", "Headline": "අතුරුදන් වු දරුවා ගැන පරීක්ෂණ විද්‍යාත්මක කරුණු ඔස්සේ", "News Content": "බළන්ගොඩ සමනළවත්ත ප‍්‍රදේශයේ දී මීට දින පහකට පෙර අතුරුදන් වු දරුවා පිළිබඳ පරීක්ෂණ කටයුතු තවදුරටත් සිදුකරමින් පවතින බවත් එම පරීක්ෂණ වෙනත් දිශාවකට යොමු කර ඇති බවත් බළන්ගොඩ පොලිසිය සඳහන් කරයි. ඒ අනුව විද්‍යාත්මක පරීක්ෂණ හා අපරාධ පිළිබඳ විමර්ශන ඔස්සේ දරුවා සෙවීමේ කටයුතු අද (24) උදෑසන සිට ආරම්භ කර තිබේ. දින තුනක් තිස්සේ සිදු කරන ලද යුද හමුදා මෙහෙයුම හා පොලිස් නිලධාරින්ගේ මෙහෙයුම් තාවකාලිකව අත්හිටුවා ඇති බවත් විද්‍යාත්මක පරීක්ෂණ කටයුතු දිගටම සිදු කරන බවත් පොලීසිය සඳහන් කරයි. දරුවා අතුරුදන් වුවායැයි සැක කරන කැළෑ ප‍්‍රදේශය මුළුමනින්ම සෝදිසි මෙහෙයුමට ලක්කර ඇති අතර එම සෝදිසි මෙහෙයුමේ දී දරුවා පිළිබඳ කිසිඳු තොරතුරක් දැනගන්නට ලැබී නැත.", "URL": "https://lankatruth.com/si/?p=56629", "Category": "පුවත්", "Parent URL": null}