{"Source": "Lankatruth", "Timestamp": "March 24, 2020", "Headline": "කොරෝනා වසංගතය ව්‍යාප්ත වීම වේගවත් වන බව ලෝක සෞඛ්‍ය සංවිධානය අනතුරු හඟවයි", "News Content": "ලෝකයේ කොරෝනා වයිරසය අසාදීත පුද්ගලයින් සංඛ්‍යාව 300,000 ඉක්මවා ගොස් ඇති අතර සංඛ්‍යාලේඛන අනුව රෝග ව්‍යාප්තිය විශාල ලෙස ඉහළ යන බව ලෝක සෞඛ්‍ය සංවිධානයේ අධ්‍යක්ෂ ජනරාල් වරයා පවසයි. පළමු රෝගීන් 100,000 වාර්තා වීමට දින 67ක් ගත වූ බවත් දෙවන රෝගීන් 100,000 වාර්තා වීමට දින 11ක් ගත වූ බවත් තෙවන රෝගීන් 100,000 වාර්තා වීමට ගතවූයේ දින දින 4ක් පමණක් බවත් ඔහු පෙන්වා දෙයි. එහෙත් අපි මෙම සංඛ්‍යා ලේඛනවල සිරකරුවන් නොවී මන්දෝත්සාහී නොවී රෝගය මර්ධනයට කැපවිය යුතු බව අධ්‍යක්ෂජන්රාල් වරයා අවධාරණය කරන අතර මෙම අගයන් හුදු ඉලක්කම් නොව මිනිස් ජීවිත බවද පවසයි. “රෝගය මර්ධනය කිරීම සඳහා ගෝලීය මට්ටමින් දේශපාලනික කැපවීම සහා සම්බන්ධීකරණය අවශ්‍යය. මම මේ සතියේ ජී 20 රාජ්‍ය නායකයින් හමුවීමට අපේක්ෂා කරන අතර ඔවුන්ට එක්ව වැඩකරන ලෙසත්, මූලික අත්‍යවශ්‍ය භාණ්ඩවල නිෂ්පාදන වැඩිකරන ලෙසත්, අපනයන තහනම් නොපනවන ලෙසත් ඒවා සාධාරණව බෙදා හැරීම තහවුරු කිරීමට පියවර ගන්නා ලෙස ඉල්ලා සිටීමට අපේක්ෂා කරමි”. යැයි අධ්‍යක්ෂ ජනරාල් වරයා විශේෂ මාධ්‍ය හමුවකට එක්වෙමින් පැවසී ය. මෙහිදී ජී 20 රටවල එකමුතුවක් අවශ්‍ය බව ඔහු අවධාරණය කළ අතර ගෝලීය දලදේශීය නිෂ්පාදිතයෙන් 80%කට මෙම රටවල් දායක වන බව ඔහු පෙන්වා දුන්නේය. එබැවින් වසංගතයට එරෙහිව සිදුකරන සටනට මෙම රටවල සහයෝගීතාවය අත්‍යවශ්‍ය බව ඔහු පැවසීය.", "URL": "https://lankatruth.com/si/?p=91571", "Category": "පුවත්", "Parent URL": null}