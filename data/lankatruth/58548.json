{"Source": "Lankatruth", "Timestamp": "August 30, 2018", "Headline": "පාම්තෙල් ආනයනික බද්ද රුපියල් 20කින් ඉහළට", "News Content": "පාම් තෙල් ආනයනය කිරීමේදී කිලෝවක් සඳහා අයකරගනු ලබන බද්ද ඉකුත් 25 වැනිදා සිට රුපියල් 20කින් ඉහළ දමා ඇතැයි වාර්තා වේ. ඒ අනුව මෙතෙක් පාම් තෙල් කිලෝවක් සඳහා අයකරගත් රුපියල් 155 ක බද්ද රුපියල් 175 දක්වා ඉහළ ගොස් ඇත. මේ අතර පාම් තෙල් ආනයනකරුවන් සහ තොග වෙළෙන්දන් කියා සිටියේ පාම් තෙල් ඉහළ දැමීමත් සමග ශුද්ධ කළ පාම් තෙල් කිලෝවක තොග මිල රුපියල් 280 දක්වා ඉහළ ගොස් ඇති බවය. රුපියල් 280ක් වන තොග මිලෙන් රුපියල් 175ක් බදු වශයෙන් රජයට ගෙවීමට සිදුවී ඇති බව ද ඔවුහු පෙන්වා දෙති. මේ සම්බන්ධව අදහස් දක්වමින් මුදල් අමාත්‍යාංශය පවසන්නේ පාම්තෙල් බද්ද වැඩි කිරීමට හේතුව මේ දිනවල පොල්තෙල් මිල ගණන්වල සිදුව ඇති පහත බැසීම බවයි.", "URL": "https://lankatruth.com/si/?p=58548", "Category": "පුවත්", "Parent URL": null}