{"Source": "Lankatruth", "Timestamp": "November 10, 2019", "Headline": "ගෝඨාභය මහත්තයා දෙන්න ගිය කෝටි විස්ස අලුයම ලූ කෙළපිඬක් සේ ඉවත දැම්මා", "News Content": "“දෙදහස් දහයේ ජනාධිපතිවරණය වෙලාවේ සිදු වූ දෙයක් මේ මාධ්‍ය ඉදිරියේ මම ඉතාමත් ම වගකීමෙන් හෙළිදරව් කරනවා. අදත් මහින්දගේ ආලෝකයෙන් බැබළෙන ගෝඨාභය රාජපක්‍ෂ දෙදහස් දහයේ ජනාධිපතිවරණය වෙලාවේ යුද හමුදාවේ ඉහළ නිලධාරියෙක් ගෝඨාභය රාජපක්‍ෂ මහත්තයා එව්වා. රුපියල් කෝටි විස්සක් දෙන්නම්, ඒ පැත්තට එන්න කියලා, කිව්වා. කැබිනට් ඇමතිකමක් දෙන්නම් කිව්වා. හැබැයි, ගෝඨාභය මහත්තයෝ, අපි කියනවා, තමුන්නාන්සේ මහජන දේපළ හොරකම් කරලා, මේ රට විකුණලා ගත්ත කෝටි විස්ස අලුයම ලූ කෙළපිඬක් සේ ඉවත දැම්මේ, ජනතා විමුක්ති පෙරමුණෙන් අපට දුන්නු ශක්තිය නිසයි. සංවිධාන තිස්දෙකක් එකතු වෙලා ජාතික ජන බලවේගය ගොඩනඟාගෙන තිබෙනවා. හැබැයි, ගෝඨාභය මහත්තයෝ, මහින්ද මහත්තයෝ මේ දේශපාලන ගමන නතර කරන්න තමුන්නාන්සේලාට බැහැ. කාන්තාවන් පෙරටුකොටගෙන ජාතික ජන බලවේගය ජයග‍්‍රහණය දක්වා අපි මේ ගමන යන බව මතක් කරන්නත් ඕනෑ.”යැයි වාරියපොළ ආසනයේ ජනතා විමුක්ති පෙරමුණේ ප‍්‍රධාන සංවිධායිකා, හිටපු පළාත් සභා මන්ත්‍රී, මැණික් ගුණසේකර මහත්මිය අවධාරණය කරයි. ඇය මේ බව පැවසූවේ ඊයේ (09) පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ වාරියපොළ ජන රැලිය අමතමිණි. එහිදී වැඩිදුරටත් අදහස් දැක්වූ මැණික් ගුණසේකර මහත්මිය… “අවුරුදු 71ක මේ පාලනය සම්බන්ධයෙන් ආසන්නතම කම්පනය අපට වාර්තා වුණේ, උතුරුකරයේ නැදුන්කර්නිවලින්. වයස අවුරුදු විසිහතරක ළාබාල අම්මා කෙනෙක් තම ස්වාමියා මිය ගියාට පස්සේ ඇති වූ පීඩනයෙන් අවුරුදු තුනක් සහ ඊට බාල දරුවා ළිඳකට දාලා තමනුත් සිය දිවි නසා ගන්න උත්සාහ කළා. අම්මා කෙනෙක් වුණත්, අවුරුදු විසිහතරක දරුවෙක් වෙච්ච අම්මා කෙනකුගේ කනගාටුදායක තත්ත්වය ඒක. මෙතෙක් කල් රට පාලනය කළ එකේ ප‍්‍රතිඵල තමයි, මේ. මැරිලා ඉපදුණා වාගේ ගෝඨාභය රාජපක්‍ෂ මහත්තයලා වේදිකා ගාණේ කතා කළාට අපට බොහෝ දේවල් මතකයි. සාරුවා සුනිල් කියන පුද්ගලයා අවුරුදු දහතුනේ පුංචි දැරියන්ගේ සිට කාන්තාවන් 100ක් දූෂණය කිරීමෙන් සතුටින් පාටි දාපු ප‍්‍රාදේශීය සභා සභාපතිවරුන්ට නායකත්වය දුන්නේ ඒ ගොල්ලෝ. තංගල්ල නගර සභාවේ සභාපතිවරයා විදේශීය කාන්තාවක් දූෂණය කර ඇයගේ සැමියාව මරා දාපු පුද්ගලයෙක්. බලයට තියෙන කෑදරකමට මුදල්වලට එහෙට මෙහෙට පනිමින්, මේ රට ගෙනැවිත් තිබෙන්නේ මේ වාගේ විනාශකාරී අන්තයකට. මේ සත්කෝරලයේ අපට හොඳ නැණ නුවණ තියෙනවා. අපිට කල්පනා කරන්න ගොඩක් දේවල් තියෙනවා. අද අපේ කාන්තාවන් ක්‍ෂුද්‍ර මූල්‍ය ණය උගුලකට හිර කරලා. ආර්ථික පීඩනය කාන්තාවන්ට දරා ගන්න බැහැ. ඒ වාගේ ම මහ පාරේ දී සිදු වන අතවර දරා ගන්න බැහැ. රොටිය දෙපැත්ත දානවා වාගේ මේ පාලකයන් රට ගෙනැවිත් තියෙන්නේ ඒ තැනට. මෙතෙක් කල් නිහඬව හිටපු උගතුන්, බුද්ධිමතුන් මේ තත්ත්වයෙන් රට මුදා ගන්න වැඩි වැඩියෙන් එකතු වෙමින් ඉන්නවා. මේ ලෝකය විනාශ වෙලා තියෙන්නේ, නරක මිනිසුන්ගේ නරක ක්‍රියාවලට වඩා හොඳ මිනිසුන්ගේ නිහඬතාව නිසා කියලා අපි අහලා තියෙනවා. ඒ නිසා ආදරණීය මිනිසුනේ, ජාතික ජන බලවේගයේ වේදිකාවේ ඉඳලා අපි ඔබ සැමට ඉතාමත් ආදරයෙන්, ගෞරවයෙන් ආරාධනා කරන්නේ, එළැඹෙන දහසය වැනිදා ඡන්දය මේ රටේ ඉතිහාසය වෙනස් කරන්න යොදා ගන්න කියලයි. ඉතිහාසය අලුත් කරන්න යොදා ගන්න කියලයි. ඔබගේ දුවා දරුවන්ට විතරක් නොවෙයි, රටේ සියලු ම ජනතාවට විමුක්තිය උදා කර ගන්න එකතු වෙන්න ඕනෑ. එක්සත් ජාතික පක්‍ෂයට, ශ්‍රී ලංකා නිදහස් පක්‍ෂයට ඡන්දය දුන්නු යහපත් අයට අපි ආරාධනා කරනවා. නායකයන්ට මුදලට විකිණෙන්න පුළුවන් නම්, එවැනි අයට කතිරය නොගැසීමේ වගකීම ඔබට තිබෙන බව මතක් කර ගන්න කියලා ඉල්ලනවා. මේ ජන රැලිය සංවිධානය කර ගන්න ගිහිල්ලා, මම බොහෝ අභියෝගයන්ට මුහුණපෑවා. ඒවා අපට අභියෝගයක් නොවෙයි. ජනතා විමුක්ති පෙරමුණ අපට ශක්තිය, පන්නරය, නායකත්වය දීලා තියෙනවා. අන්න ඒ ශක්තිය දිහා පරීක්‍ෂාවෙන් බලා හිටපු බොහෝ දෙනෙක් අද අප වටා එකතු වෙනවා. ජාතික ජන බලවේගයේ මාලිමාව ලකුණෙන් ජයග‍්‍රහණය කරා යන්න එන්න කියලා ආරාධනා කරනවා. ඒත් එක්ක ම මම මේ දක්වා ජනතාවට නොකියපු රහසක් හෙළිදරව් කරනවා. දෙදහස් දහයේ ජනාධිපතිවරණය වෙලාවේ සිදු වූ දෙයක් මේ මාධ්‍ය ඉදිරියේ මම ඉතාමත් ම වගකීමෙන් හෙළිදරව් කරනවා. අදත් මහින්දගේ ආලෝකයෙන් බැබළෙන ගෝඨාභය රාජපක්‍ෂ දෙදහස් දහයේ ජනාධිපතිවරණය වෙලාවේ යුද හමුදාවේ ඉහළ නිලධාරියෙක් ගෝඨාභය රාජපක්‍ෂ මහත්තයා එව්වා. රුපියල් කෝටි විස්සක් දෙන්නම්, ඒ පැත්තට එන්න කියලා, කිව්වා. කැබිනට් ඇමතිකමක් දෙන්නම් කිව්වා. හැබැයි, ගෝඨාභය මහත්තයෝ, අපි කියනවා, තමුන්නාන්සේ මහජන දේපළ හොරකම් කරලා, මේ රට විකුණලා ගත්ත කෝටි විස්ස අලූයම ලූ කෙළපිඬක් සේ ඉවත දැම්මේ, ජනතා විමුක්ති පෙරමුණෙන් අපට දුන්නු ශක්තිය නිසයි. අද අපි තනි නෑ. සංවිධාන තිස්දෙකක් එකතු වෙලා ජාතික ජන බලවේගය ගොඩනඟාගෙන තිබෙනවා. හැබැයි, ගෝඨාභය මහත්තයෝ, මහින්ද මහත්තයෝ මේ දේශපාලන ගමන නතර කරන්න තමුන්නාන්සේලාට බැහැ. කාන්තාවන් පෙරටුකොටගෙන ජාතික ජන බලවේගය ජයග‍්‍රහණය දක්වා අපි මේ ගමන යන බව මතක් කරන්නත් ඕනෑ.”", "URL": "https://lankatruth.com/si/?p=85280", "Category": "පුවත්", "Parent URL": null}