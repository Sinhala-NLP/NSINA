{"Source": "Lankatruth", "Timestamp": "August 4, 2022", "Headline": "බ්‍රව්නින් පිස්තෝලයක් රු. 52,500කට අද පිටකොටුවෙන් ගන්න පුළුවන් – ප්‍රතිභා මාහානාම", "News Content": "අද වනවිට බ්‍රව්නින් පිස්තෝලයක් පිටකොටුවේ ඔපන් මාකට් එකේ රුපියල් 52,500කට මිලදී ගත හැකි තත්වයක් උද්ගතව ඇති බවත් අපරාධ කරුවන්ට කාලයක් තිස්සේම විවිධ දේශපාලන රැකවරණ ලැබීම මෙය වර්ධනය වීමට බල පා ඇති බවත් ආචාර්ය ප්‍රතිභා මහානාමහේවා පවසයි. ඔහු මේ බව සඳහන් කරන්නේ බීබීසී සිංහල සේවයට අදහස් දක්වමිනි. මේ වනවිට රට පුරා උත්සන්න වෙමින් තිබෙන වෙඩි තැබීම් සහ ඝාතනයන් පසුපස සංගණනයට නොගැණුනු, නීති විරෝධී අවි ආයුද විශාල වශයෙන් පැවතීම සහ පාතාල කණ්ඩායම්වලට දේශපාලන රැකවරණ ලැබීම මූලික හේතු බවට පත් වී ඇති බවද ඔහු අවධාරණය කරයි. මේ වනවිට පොලිසිය සහ හමුදා කණ්ඩායම් ඒවා මර්දනය කිරීම වෙනුවට පෙට්‍රල් ෂෙඩ්, නිවාස සහ වෙනත් කටයුතුවලට යොදවා තිබීමත්, පසුගිය කොවිඩ් කාලය තුළ බන්ධනාගාරවල තදබදය අඩු කිරීම සඳහා විශාල වශයෙන් චූදිතයන්ට ඇප ලබා දීමෙන් අපරාධවලට සම්බන්ධ විශාල පිරිසක් සමාජයට මුදා හැර තිබීමත් මෙම තත්වය උත්සන්න කර ඇති බවද ඔහු සඳහන් කරයි. විශේෂයෙන්ම මත්ද්‍රව්‍ය ජාවාරම්වලට සම්බන්ධ පුද්ගලයන් විශාල වශයෙන් මෙම ඝාතනයන් පසුපස සිටින බවද ආචාර්ය ප්‍රතිභා මහානාමහේවා අවධාරණය කරයි.", "URL": "https://lankatruth.com/si/?p=137839", "Category": "පුවත්", "Parent URL": null}