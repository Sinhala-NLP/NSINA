{"Source": "Lankatruth", "Timestamp": "October 17, 2019", "Headline": "තැපැල් ඡන්ද පත්‍රිකා බෙදා හැරීම හෙට – සියළුම තැපැල් සේවකයින්ගේ නිවාඩු අවලංගුයි", "News Content": "ඉදිරි ජනාධිපතිවරණය හේතුවෙන් දිවයින පුරා සේවය කරන සියළුම තැපැල් සේවකයන්ගේ නිවාඩු අද(17) සිට අවලංගු කර තිබේ. ඊට අදාල චක්‍රලේකය මේ වනවිට නිකුත් කර ඇතැයි තැපැල්පති රංජිත් ආරියරත්න මහතා සඳහන් කළේය. තැපැල් දෙපාර්තමේන්තුවේ පුහුණු මධ්‍යස්ථානවල නිලධාරීන් ද ජනාධිපතිවරණයේ ඡන්ද කටයුතුවල රාජකාරි සඳහා රාජකායේ යොදවා ඇතැයි ඒ මහතා සඳහන් කළේය. එසේම ජනාධිපතිවරණයේ නිල ඡන්ද දැන්වීම් පත්‍රිකා බෙදාහැරීම ලබන 25 වැනිදා සිට ආරම්භ කිරීමට සැළසුම් කර ඇතැයි ද තැපැල්පතිවරයා සඳහන් කර තිබේ. මේ අතර හෙට දිනයේ තැපැල් ඡන්ද පත්‍රිකා අඩංගු මළු රාජ්‍ය ආයතනවලට නිකුත් කෙරෙන බවත් තැපැල් ඡන්දය භාවිතා කරන රාජ්‍ය සේවකයන් හයලක්ෂ පනස් නව දහස් පන්සිය දහහතර දෙනෙකු සුදුසුකම් ලබා ඇතැයි මැතිවරණ කොමිෂන් සභාව සඳහන් කරයි. මේ අතර රාජ්‍ය ආයතනවල සහ හමුදාවන්හි තැපැල් ඡන්ද හිමියන්ට මේ මස 31 වනදා සහ නොවැම්බර් මස 01 වැනිදා දක්වා තැපැල් ඡන්ද සළකුණු කළ හැකි බව දන්වා තිබේ. දිස්ත්‍රික් ලේකම් කාර්යාල, මැතිවරණ කාර්යාල සහ පොලීසියේ නිලධාරීන් නොවැම්බර් මස 4 වැනිදා තැපැල් ඡන්දය සළකුණු කළ යුතු ය. යම් හෙයකින් එම දිනයේ තැපැල් ඡන්ද සළකුණු කිරීමට නොහැකිවන්නේ නම් නොවැම්බර් මස 7 වැනිදා තම සේවා ස්ථානය පිහිටි දිස්ත්‍රික් මැතිවරණ කාර්යාලයට පැමිණ තැපැල් ඡන්දය සළකුණු කළ හැක.", "URL": "https://lankatruth.com/si/?p=83209", "Category": "පුවත්", "Parent URL": null}