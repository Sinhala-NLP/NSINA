{"Source": "Lankatruth", "Timestamp": "March 13, 2012", "Headline": "දුමින්ද සිල්වා අදත් නැහැ", "News Content": "අධිකරණයට කළ හැක්කේ නියෝග නිකුත් කිරීම පමණක් බවත් එය ක්‍රියාත්මක කිරීම පොලීසියේ වගකීම බවත් කොළඹ අතිරේක මහේස්ත්‍රාත් ප්‍රසන්න අල්විස් අද ප්‍රකාශ කළේය.  ඒ, භාරත ලක්ෂ්මන් ප්‍රේමචන්ද්‍ර ඇතුළු සිව්දෙනෙකු ඝාතනය කිරීමේ සිද්ධිය සම්බන්ධ මහේස්ත්‍රාත් පරික්ෂණය අද යළි කොළඹ අතිරේක මහේස්ත්‍රාත් ප්‍රසන්න ද අල්විස් හමුවේ කැඳ වු අවස්ථාවේදීය. මෙහිදී භාරත ලක්ෂ්මන් ප්‍රේමචන්ද්‍ර වෙනුවෙන් පෙනී සිටි නීතිඥවරයා ප්‍රකාශ කළේ, මෙරට නීතියේ මුක්තිය හිමිවී ඇත්තේ එක් පුද්ගලයෙකුට පමණක් බවයි. සෙසු සියලු දෙනා නීතියේ ඉදිරියේ සමානව සලකන අවස්ථාවක දුමින්ද සිල්වා මන්ත්‍රීවරයා මෙතෙක් අත්අඩංගුවට ‍නොගැනීම විමතියට කරුණක් බව ද ඔහු පැවසීය. දුමින්ද සිල්වා මන්ත්‍රීවරයා අධිකරණයට ඉහළින් සිටින්නෙකු දැයි පැමිණිල්ලේ නීතිඥවරයා විමසා සිටියේය. ඔහු වැඩිදුරටත් ප්‍රකාශ කළේ, දුමින්ද සිල්වා මන්ත්‍රීවරයාට නිවාඩු අනුමත කරන ලෙස පසුගියදා කළ ඉල්ලීම පාර්ලිමේන්තුව අනුමත කර ඇති බවයි. නමුත් භාරත ලක්ෂ්මන් ප්‍රේමචන්ද්‍ර මහතා ඇතුළු පිරිස ඝාතනය කර මාස තුනකට අධික කාලයක් ගතවුව ද එහි සැකකරුවෙකු වන දුම්න්ද සිල්වා අත්අඩංගුවට ගෙන ‍නොමැති බව පැමිණිල්ලේ නීතිඥයා පෙන්වා ‍දුන්නේය. ඒ අතර අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි පොලිස් පරික්ෂක මෙරිල් රංජිත් පැවසුවේ, දුමින්ද සිල්වා අත්අඩංගුවට ගැනීම සම්බන්ධයෙන් නීතිපතිවරයා සමග මේ වන විට සාකච්ඡා වට කිහිපයක් පවත්වා ඇති බවයි. ඒ අනුව නුදුරේදීම ඔහු අත්අඩංගුවට ගැනීමට නීතිපති උපදෙස් ලැබෙනු ඇති බව පොලිස් පරික්ෂකවරයා අධිකරණය හමුවේ කියා සිටියේය. ඝාතන සිද්ධිය සම්බන්ධයෙන් අත්අඩංගුවට ගෙන සිටින සැකකරුවන් 18 දෙනා ලබන 27 වැනිදා දක්වා යළි රක්ෂිත බන්ධනාගාරගත කෙරුණි.", "URL": "https://lankatruth.com/si/?p=1748", "Category": "පුවත්", "Parent URL": null}