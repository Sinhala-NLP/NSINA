{"Source": "Lankatruth", "Timestamp": "August 11, 2021", "Headline": "ආණ්ඩුවෙන් වියපත් මාපියන්ට මරණීය චෝදනාවක්", "News Content": "කොවිඩ් එන්නත්කරණය සඳහා ලෝක සෞඛ්‍ය සංවිධානය ලබා දෙන ලද මාර්ගෝපදේශ සියල්ල උල්ලංඝණය කළ ආණ්ඩුව මේ වන විට කෝරෝනා ආසාදිතව මිය යන වැඩිහිටි ජනතාවට එන්නත් ලබාදීමට වගකිය යුතු අංශ කටයුතු නොකිරීම වැඩිහිටියන්ගේ වරදක් ලෙසින් හැඟවෙන පරිදි චෝදනා කර තිබේ.   ලෝක සෞඛ්‍ය සංවිධානය ලබා දුන් මාර්ගෝපදේශ අනුව වයස අවුරුදු 60ට වැඩි ජනතාවට සහ නිදන්ගත රෝගවලින් පෙළෙන ජනතාවට එන්නත්කරණයේදී ප්‍රමුඛත්වය දිය යුතු බව අවධාරණය කර තිබිණි. එම මාර්ගෝපදේශ ඇතුළු මාර්ගෝපදේශ සියල්ල බිඳ දැමූ ආණ්ඩුව මන්ත්‍රීවරුන් සහ තෝරාගත් වෘත්තීයවේදීන් මෙන්ම ආණ්ඩුවේ හිතමිතුරන්ගේ පවුල්වල සාමාජිකයන්ට මුල් වටයේ එන්නත් ලබාදෙනු ලැබීය. එයින් නතර නොවී මොරටුව නගරාධිපති ඇමති ජොන්ස්ටන් ප්‍රනාන්දු ආදීන්ගේ තුන්ඩුවලට එන්නත් ලබා දීමේ ක්‍රියාමාර්ගයක් දක්වා දේශපාලනීකරණය දියත් කර තිබිණි. මෙම තත්වය තුළ වැඩිහිටි මාපියන් විශාල වශයෙන් ආසාදනයට ලක්ව මියයාම පිළිබඳව ආණ්ඩුවට බරපතළ විවේචන එල්ල කෙරෙමින් පවතී. එම විවේචන හමුවේ විවිධ නිලධාරීන් යොදවා ගනිමින්, වැඩිහිටි ජනතාව ස්වකැමැත්තෙන් එන්නත් ලබා ගෙන නොමැති බව හැඟවෙන ප්‍රකාශ කරමින් චෝදනා නැගීමට  පටන් ගෙන තිබේ. මෙයට ආසන්නතම නිදර්ශනය වී තිබෙන්නේ සෞඛ්‍ය සේවා අධ්‍යක්ෂක ජනරාල් වෛද්‍ය අසේල ගුණවර්ධන මාධ්‍ය හමුවකදී කර තිබෙන ප්‍රකාශයකි. ඔහුගේ එම ප්‍රකාශයෙන් කියවෙන්නේ වයස අවුරුදු 60ට වැඩි වැඩිහිටි ආසාදිතයන්ගෙන් මිය ගිය 80%ක් දෙනා එන්නත් ලබාගෙන නොමැති බවට චෝදනාවකි.", "URL": "https://lankatruth.com/si/?p=121152", "Category": "පුවත්", "Parent URL": null}