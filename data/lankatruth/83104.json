{"Source": "Lankatruth", "Timestamp": "October 16, 2019", "Headline": "අගමැති රනිල් සහ අමාත්‍ය දයා ගමගේ ජනාධිපති පරීක්ෂණ කොමිසමට කැඳවයි", "News Content": "මත්තල ගුවන් තොටුපලේ ගබඩා අංගනය, වී ගබඩා කිරීම සඳහා යොදා ගැනීම මගින් එයට බරපතල හානි සිදුව ඇති බවට ලැබී ඇති පැමිණිල්ල සම්බන්ධව සාක්ෂි විමසීමට අග්‍රාමාත්‍ය රනිල් වික්‍රමසිංහ මහතා සහ අමාත්‍ය දයා ගමගේ මහතා ලබන 18 වැනිදා වංචා දූෂණ සෙවීමේ ජනාධිපති කොමිසම වෙත කැඳවා තිබේ. මෙම පැමිණිල්ල සම්බන්ධව සාක්ෂි ලබාදෙමින් වී අලෙවි මණ්ඩලයේ සභාපති එම්.බණ්ඩාර දිසානායක මහතා සඳහන් කර ඇත්තේ 2015 වසරේ වී ගබඩා කිරීම සඳහා ප්‍රමාණවත් ගබඩා පහසුකම් නොමැතිවීමෙන්, එම ගුවන් තොටුපළ බලධාරීන් සමඟ සාකච්ඡාකර ඇති බවය. එහිදී එම ගුවන් පථයට යාබදව ගුවන් භාණ්ඩ ගබඩා පැවතීම සහ වායු සමීකරණ ඇතුළු විදුලි පද්ධතිය තිබීම හේතුවෙන් එම බලධාරීන් වී ගබඩා කිරීමට එකඟ නොවූ බවද ඒ මහතා සඳහන් කර ඇත. කෙසේ වෙතත් දයා ගමගේ අමාත්‍යවරයාගේ උපදෙස් මත ගුවන් තොටුපළ ගබඩා සංකීර්ණය වී මෙට්‍රික් ටොන් 4000කට අධික ප්‍රමාණයක් ගබඩා කිරීමට යොදාගත් බව බණ්ඩාර දිසානායක මහතා සඳහන් කර තිබේ. මීට අමතරව අග්‍රාමාත්‍ය ජ්‍යෙෂ්ඨ උපදේශක චරිත රත්වත්තේ මහතා ද ඇතැම් අවස්ථාවලදී වී ගබඩා කිරීමේ කටයුතු සදහා සම්බන්ධීකරණ කටයුතු සිදුකළ බව ඔහු වැඩිදුරටත් පවසා ඇත. අදාල සාක්ෂි පදනම්කර ගනිමින් වැඩිදුර විමර්ශන කටයුතු සඳහා කොමිශන් සභා ආඥා පනතේ 16 වැනි වගන්තිය අනුව නීතීඥ නියෝජනයක් මගින් හෝ තමන්ගේ අයිතිවාසිකම් වෙනුවෙන් කොමිසම හමුවේ පෙනී සිටින ලෙස අග්‍රාමාත්‍යවරයාට සහ දයා ගමගේ අමාත්‍යවරයාට ජනාධිපති පරීක්ෂණකොමිසම දන්වා ඇත.", "URL": "https://lankatruth.com/si/?p=83104", "Category": "පුවත්", "Parent URL": null}