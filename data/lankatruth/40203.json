{"Source": "Lankatruth", "Timestamp": "August 31, 2017", "Headline": "මේ වසරේ දෙවැනි කාර්තුවේ රාජ්‍ය ආදායම පහත වැටිලා", "News Content": "මේ වසරේ පළමු කාර්තුවට වඩා දෙවැනි කාර්තුවේ රාජ්‍ය ආදායම රුපියල් කෝටි 1,424කින් පහත බැස ඇති බව 2017 වසරේ අය- වැයෙහි අර්ධ වාර්ෂික මූල්‍ය කාර්ය සාධන වාර්තාව පවසයි. 2017 වසරේ පළමුවැනි කාර්තුවේ රාජ්‍ය ආදායම රුපියල් කෝටි 44,525ක් වුවද දෙවැනි කාර්තුවේද එම ආදායම රුපියල් කෝටි 43,101ක් දක්වා පහත බැස ඇති බැව් පාර්ලිමේන්තුවට පසුගියදා (24) ඉදිරිපත් කළ එම වාර්තාවේ වැඩිදුරටත් සඳහන්ය. අමාත්‍යාංශය 51ක් සඳහා 2017 වසරේදී ලබාදුන් සම්පූර්ණ ප්‍රතිපාදනවලින් 67.8%ක් වැය කර ඇත්තේ ණය ගෙවීම් වෙනුවෙන් බවද එම මූල්‍ය කාර්ය සාධන වාර්තාව කියයි. එමෙන්ම එකී අමාත්‍යාංශය සඳහා වෙන් කළ ප්‍රතිපාදන 49.4%ක ප්‍රමාණයක් වියදම් කර නැතැයිද එහි සඳහන් වේ. අමාත්‍යාංශවලට වෙන්කළ මුළු ප්‍රතිපාදනවලින් දෙවැනි කාර්තුවේදී වැඩිම මුදලක් වියදම් කර තිබෙන්නේ විදුලිබල හා පුනර්ජනනීය බලශක්ති අමාත්‍යාංශයයි. එය 70.4%ක් බව එම වාර්තාවේ දැක්වේ. දෙවැනි කාර්තුවේදී අඩුම මුදලක් වියදම් කර ඇත්තේ අමාත්‍යාංශ දෙකකි. එනම් ජාතික ඒකාබද්ධතා සහ ප්‍රතිසන්ධාන අමාත්‍යාංශය සහ විදුලි සන්දේශ සහ ඩිජිටල් යටිතල පහසුකම් අමාත්‍යාංශයයි. ප්‍රතිශතය පිළිවෙළින් 3.3% සහ 3.9%කි.", "URL": "https://lankatruth.com/si/?p=40203", "Category": "ආර්ථික පුවත්", "Parent URL": null}