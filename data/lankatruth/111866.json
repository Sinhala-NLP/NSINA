{"Source": "Lankatruth", "Timestamp": "March 3, 2021", "Headline": "ප්‍රතිඅපනයන වාසියෙන් 66%ක් ඉන්දියාවට යනවා", "News Content": "කොළඹ වරායේ බටහිර පර්යන්තය ඉන්දියාවේ අදානි සමාගමට පැවරීම තුළින් මෙරට ප්‍රතිඅපනයන වෙළෙඳපොළෙන් 66%ක වාසිය සෘජුවම ඉන්දියාවට යන බව සමස්ත ලංකා වරාය පොදු සේවක සංගමය පෙන්වා දෙයි. එහි ප්‍රධාන ලේකම් නිරෝෂණ් ගොරකාන සඳහන් කරන්නේ බටහිර පර්යන්තය ලබාදීමෙන් නැඟෙනහිර ජැටිය තුණින්ද රටට ප්‍රයෝජනයක් අත්කර ගැනීමට හැකියාවක් නොමැති වන අතර මෙමඟන් ලංකාවේ ආර්ථිකයට හා භූ දේශපාලනයට ප්‍රබල බලපෑමක් සිදුවන බවය. ජාතික සම්පත් විකිණීමට එරෙහිව පුළුල් ජාතික පෙරමුණක් ගොඩනඟන බවද ඔහු පැවසීය. ආණ්ඩුවේ ප්‍රධානීන් බලයට පත්වන විට තිබූ දේශප්‍රේමය සියල්ල අද වනවිට බොඳවී ඇතැයි පවසන ඒ මහතා තවදුරටත් කියාසිටියේ 1979 – 2019 දක්වා බලය හෙබවූ ආණ්ඩු සේම වත්මන් ආණ්ඩුවද කුණු කොල්ලයට ජාතික සම්පත් විකුණමින් බඩගෝස්තරවාදී දේශපාලනය සිදුකරන බවත් උදාහාරයක් ලෙස උතුරේ දූපත් තුනක් චීන සමාගමකටත්, ත්‍රීකුණාමලය තෙල් ටැංකි සංකීර්ණයට අයත් අක්කර 100ක් හා ගාල්ල වරායේ (අක්කර 06ක) රුවල් අංගණය වැනි වටිනා සම්පත් විදේශ සමාගම්වලට පැවැරීමට හෝ විකිණීමට පිඹුරුපත් ආණ්ඩුව සකසමින් සිටින බවයි. මව්බිම – අනුරාධා හේරත්", "URL": "https://lankatruth.com/si/?p=111866", "Category": "පුවත්", "Parent URL": null}