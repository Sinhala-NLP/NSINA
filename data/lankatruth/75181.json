{"Source": "Lankatruth", "Timestamp": "June 5, 2019", "Headline": "නෙවිල් ප්‍රනාන්දු රෝහල තවමත් රජයට පවරාගෙන නැහැ", "News Content": "මාලබේ නෙවිල් ප්‍රනාන්දු රෝහල වසර 2 කට පෙර රජයට පවරාගැනීමට කටයුතු කරන බවට බලධාරීන් ප්‍රකාශ කළ නමුත් එම රෝහල තවමත් රජයට පවරා ගැනීමට අදාල කටයුතු සිදු වී නොමැති වර්තමාන සෞඛ්‍ය අමාත්‍යාංශ ලේකම්වරා ද කියා සිටින බව අන්තර් සමාගම් සේවක සංගමයේ සභාපති වසන්ත සමරසිංහ මහතා පැවසීය. වසන්ත සමරසිංහ මහතා මේ බව පවසා සිටියේ අද(05) පැවති මාධ්‍ය හමුවක් අමතමිනි. එහිදී අදහස් දැක්වූ වසන්ත සමරසිංහ මහතා… ‘‘නෙවිල් ප‍්‍රනාන්දු රෝහල බැංකුවලට සින්න වෙන්න යන මොහොතේ මෛත‍්‍රීපාල සිරිසේන ජනාධිපතිවරයා හා රාජිත සේනාරත්න සෞඛ්‍ය ඇමතිවරයා මෙය රජයට පවරා ගැනීමට අදාල කටයුතු කරන බවට ප‍්‍රකාශ කළා. ඒ අනුව අවබෝධතා ගිවිසුමක් මගින් මෙම පවරා ගැනීමට අදාල කටයුතු කැබිනට් පත‍්‍රිකාවක් හරහා ප‍්‍රකාශ කර තිබුනා. ඒ අනුව 2017 ඉඳල වසර 2 ක් ඇතුලත රජයට පවරාගන්න බවත් ජයවර්ධනපුර රෝහල හා සමාන රෝහලක් බවට පනතකින් සම්මත වන තෙක්, මෙහි පාලක මණ්ඩලයක් පත්කිරීම පිළිබඳව අදාල කටයුතු කැබිනට් පත‍්‍රිකාවෙ පළකරා. නමුත් මෙම රෝහල සඳහා නෙවිල් ප‍්‍රනාන්දු මිලියන 2500 ක ණයක් ලංකා බැංකුවට තිබුණ. මෙම රෝහල පවරා ගැනීමේදී ඒකාබද්ධ අරමුදලක් මගින් මාසෙකට මිලියන 25 ක් ලංකා බැංකුවෙ පොලිය ගෙවන්න රජය කටයුතු කරනවා. ඉතිරි මුදලෙන් කොටසකුත් නෙවිල් ප‍්‍රනාන්දුට යනව. එහෙම කොහොමද වෙන්නෙ. මේ රෝහලේ විශාල අධ්‍යක්‍ෂ මණ්ඩලයක් ඉන්නවා. අගමැති උපදේශකයෙක් වෙච්ච දිනේෂ් වීරක්කොඩිත් අධ්‍යක්‍ෂ මණ්ඩලේ ඉන්නවා. සරත් විජේසූරියත් ඉන්නවා. අපි කියන්නෙ දැන් මේ ජනතා මුදලින් නඩත්තු වන රෝහල කැබිනට් පත‍්‍රිකාව අනුව ජයවර්ධනපුර රෝහල හා සමාන කරන්න අමාත්‍යාංශය කටයුතු කළ යුතුයි. නමුත් තවම සිදුවන්නේ සෞඛ්‍ය අමාත්‍යාංශයෙ රාජිතල, මෛත‍්‍රීල, රනිල්ල, නෙවිල් ප‍්‍රනාන්දුත් එක්ක ඩීල් ගහමින් ඉන්න එක. මේ වෙනකොට ආපහු නෙවිල් ප‍්‍රනාන්දුත් රෝහලට අතගහමින් ඉන්නෙ. මිලියන 2500 ක ණයක් තියෙන මිනිහෙක් කොහොමද ආපහු මේ රෝහලට මැදිහත්වෙන්නෙ. අපි අන්තර් සමාගම් සේවක සංගමය ලෙස පසුගිය කාලය පුරාවට මේ රෝහල රජයට පවරගන්නා ලෙස බලපෑම් කරා. මේ රෝහල සඳහා රටේ ජනතාවගේ සල්ලි වියදම් වෙලා තියෙන්නෙ. ඒ නිසා ඒ වෙනුවෙන් මෙය රජයට පවරා ගැනීම වෙනුවෙන් සියලූ ක‍්‍රියාමාර්ග ගැනීමට කටයුතු කරනවා. ඒ වගේම මෙම රෝහලේ සේවය කරන සියලූ සේවකයින්ගේ සේවා අයිතිය වෙනුවෙන් වගේම රටේ ජනතාව සමග මෙම රෝහල රජයට පවරා ගැනීම වෙනුවෙන් ඉදිරියේදී මැදිහත් වෙනවා.’’ මෙම මාධ්‍ය හමුව සඳහා නෙවිල් ප‍්‍රනාන්දු රෝහලේ අන්තර් සමාගම් සේවක සංගමයේ ශාඛා නිලධාරීන්ද සහභාගී විය.", "URL": "https://lankatruth.com/si/?p=75181", "Category": "පුවත්", "Parent URL": null}