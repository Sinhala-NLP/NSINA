{"Source": "Lankatruth", "Timestamp": "June 6, 2018", "Headline": "ජාතික සමගිය ගොඩනගන්න සිංහල, දෙමළ, මුස්ලිම් සියල්ලන්ගේම සහයෝගය වගේම සහභාගීත්වයත් අවශ්‍යයි", "News Content": "ජාතික සමගිය ගොඩනැගීමට සිංහල, දෙමළ, මුස්ලිම් ඇතුළු සියළුම දෙනාගේ සහයෝගය මෙන්ම සහභාගීත්වයත් අවශ්‍ය යැයි සමාජවාදී තරුණ සංගමයේ ජාතික සංවිධායක එරංග ගුණසේකර මහතා සඳහන්කරයි. රට තුළ ජාතික සමගිය ගොඩනැගීම අරමුණු කර ගෙන ‘එකම රටක්-මනු පවුරක්’ යන තේමාව යටතේ සමාජවාදී තරුණ සංගමය ඇතුළු සංවිධාන රැසක් එක්ව සිදු කිරීමට නියමිත සහෝදරත්වයේ දින සැමරුමට අදාළව ඊයේ (05) මරදාන සමාජ හා සාමයික කේන්ද්‍රයේදී පැවති මාධ්‍ය හමුවේදී එංග ගුණසේකර මහතා මේ බව සඳහන් කළේ ය. එම මාධ්‍ය හමුවේදී දැක්වූ අදහස් පහතින් පල වේ… සමාජවාදී තසමාජවාදී තරුණ සංගමයේ ජාතික සංවිධායක එරංග ගුණසේකර මහතා… අද මෙතැනට සහභාගි වෙලා තියෙන සංවිධාන විවිධ අරමුණු සහිතව, වෙනස් මත දරමින් සිටින සංවිධාන. ඒත් මේ සංවිධාන සියල්ලම එක මතයකට ඇවිත් තියෙනවා. ඒ තමයි රට තුළ නිර්මාණය වෙලා තියෙන ජාතික ගැටළුව සම්බන්ධයෙන් මැදිහත් වෙන්න ඕනෙ කියන එක. එකම රටක්-මනු පවුරක් කියන තේමාව යටතේ රට තුළ ජාතික සමගිය ගොඩ නැගීමේ වැඩසටහනට එක්ව මැදිහත් වෙන්න ඕනෙ කියන, එක මතයකට මේ සංවිධාන සියල්ල අද ඇවිල්ල තියෙනවා. අපි එක්ව ඒ වෙනුවෙන් කටයුතු කරමින් සිටිනවා. සමාජවාදී තරුණ සංගමය විදිහට අපි ඒ වෙනුවෙන් දිගින් දිගටම මැදිහත් වෙමින් සිටියා. ජාතික සමගිය ගොඩ නැගීම වෙනුවෙන් ‘සහෝදරත්වයේ දිනය’ නමින් දිනයක් නම් කරලා දෙදහස් අට වසරේ යුද්ධය පැවති කාලයේ සිටම අපි වැඩසටහන් කරමින් ආවා. නමුත් පසුගිය ආසන්න කාලයේ රට තුළ විවිධ සිදුවීම් ඇති වුණා. මේ සිදුවීම්, විශේෂයෙන් මහනුවර සිදු වුණු සිදුවීමහුදෙකලා ලෙස අහම්බයෙන් පැණ නැගුණ දෙයක් නෙමෙයි කියලයි අපි විශ්වාස කරන්නෙ. රටේ ආණ්ඩු, විශේෂයෙන් මහින්ද රාජපක්ෂ ආණ්ඩුව තමන්ගෙ බලය වෙනුවෙන් ජාතිවාදය පාවිච්චි කළා. ඔහු පරාජයට පත් වීමත් එක්ක ජාතිවාදයත් යම් පමණකට පරාජයට පත් වෙනවා අපි දැක්කා. ඒත් දැන් වර්තමාන ආණ්ඩුවත් ජාතිවාදයත් එක්ක සෙල්ලම් කරන්න පටන් අරගෙන. ඒ නිසා පරාජයට පත් වෙලා තිබුණ ජාතිවාදය අද දේශපාලන පෙරමුණක් බවට පත් වෙලා, ඒක ශක්තිමත් වෙලා තියෙන්නෙ. මේක ඉතාම භයානක තත්ත්වයක්. දැන් මුළු රටම ජාතිවාදය කියන පෙට‍්‍රල්වලින් තෙතමනය කරල තියෙන්නෙ. ඒ නිසා දැන් ජාතිවාදය අවුලන්න තවත් ඥාණසාර හාමුදුරු කෙනෙක් ඕනෙ වෙන්නෙ නැහැ. එහෙම නැත්නම් වෙනත් අද්භූත බලවේග ඕනෙ වෙන්නෙ නැහැ. ඕනෑම කෙනෙකුට රට තුළ ජාතිවාදය කියන ගින්න අවුලන්න පුළුවත් තත්ත්වයක් ඇති වෙලා තියෙනවා. ඒ නිසා අපි මේ තත්ත්වය හොඳින් තේරුම් අරගෙන ඊට මැදිහත් විය යුතුව තියෙනවා. විශේෂයෙන් ජාතිවාදී ගැටුමක් ඇති වුණාට පස්සෙ ඒක වලක්වන්න අමාරුයි කියන එක අපි තේරුම් ගන්න ඕනෙ. ඒක අපි ඉතිහාසයේ වගේම ආසන්න නුවර සිදුවීමෙදිත් දැක්ක. දැන් කෙනෙක්ට හිතෙන්න පුළුවන් රට ඇතුළෙ ජාතිවාදී ප‍්‍රශ්නයක් නැහැ කියල. එහෙම ගැටුමක් නැති වෙලාවෙදිම තමයි ගැටුමක් ඇති නොවෙන තත්ත්වයට වැඩ කටයුතු කළ යුතුව තියෙන්නෙ. ඒ ගැන සිංහල, දෙමළ, මුස්ලිම් සියල්ලන්ම කල්පනා කළ යුතුයි. ගැටුමක් ඇති වුණාට පස්සෙ එයින් පීඩාවට පත් වෙන්නෙ සාමාන්‍ය ජනතාව. එහෙම නැතුව ඒවට නායකත්වය දුන්න අය නෙමෙයි. මහනුවර සිදුවීමෙදි ඒකට නායකත්වය දුන්න පිරිස් මුස්ලිම් පල්ලිවල වටලප්පම් රස බලද්දි ගැටුමට මැදිහත් වුණු අය බන්ධනාගාරයේ කල්දේරම් බත් කනවා. ඒ අයගේ පවුල් අනාථ වෙලා තියෙනවා. ඒවට කවුරුත් මැදිහත් වෙන්නෙ නැහැ. සිංහල ජාතිවාදයෙත්, මුස්ලිම් ජාතිවාදයෙත්, දෙමළ ජාතිවාදයෙත් අවසාන ප‍්‍රතිඵලය මේකම තමයි. සියලු දෙනාම මේ තත්ත්වය තේරුම් ගන්න ඕනෙ. ජාතික බලවේගත් ජාත්‍යන්තර බලවේගත් රට තුළ ජාතිවාදය තමන්ගෙ ව්‍යාපෘති වලට යොදා ගනිමින් ඉන්නවා. අවුරුදු තිහක් සිංහල දෙමළ ගැටුමක් නිර්මාණය කරලා මේ රට බෙදන්න හැදුවා. දැන් සිංහල මුස්ලිම් ගැටුමක් නිර්මාණය කරන් මේ කණ්ඩායම් උත්සාහ දරමින් ඉන්නවා. ඒ නිසා රටට ආදරේ කරන සිංහල, දෙමළ, මුස්ලිිම් සියල්ලන්ම රටට ආදරේනම් කරන්න ඕනෙ ජාතික සමගිය ගොඩනගන්න මැදිහත් වෙන එක. රට ඇතුළ ගැටුම් තියෙනකොට තමයි ජාත්‍යන්තරයට වුණත් රටට අතපොවන්න පුළුවන් වෙන්නෙ. ඒක අපි ඉතිහාසයෙත් දැකල තියෙනවා. ඒ නිසා අපිට රටක් විදිහට ඉස්සරහට යන්න ඕනෙනම් සිංහල දෙමළ මුස්ලිම් සියලූම දෙනා එකට ජීවත් වෙන්න සූදානම් වෙන්න ඕනෙ. ඒ වෙනුවෙන් වෙනස් වෙන්න සූදානම් වෙන්නත් ඕනෙ. ඒ වෙනස්කම ඇතුළෙම තමයි අපිට පුළුවන් වෙන්නෙ එකට ජීවත් වෙන්න. ඒ වෙනස්කම් ඇතුළෙ එකට ජීවත් වෙන මිනිසුන් පිරිසක් බවට පත් වෙමින් එකම රටක් වෙනුවෙන් මනු පවුරක් ගොඩ නගන කටයුත්තට සමාජවාදී තරුණ සංගමය සම්පූර්ණ මැදිහත් වීම සිදු කරනවා. ඒ වෙනුවෙන් ඉදිරි මාස දෙක තුළ වැඩසටහන් රාශියක් සංවිධානය කරන්න මේ සංවිධාන සියල්ල මැදිහත් වෙමින් ඉන්නවා. ඒ අනුව ජුනි සහ ජූලි මාස දෙක තුළ ලංකාවේ තෝරාගත් ගම්මාන සියයක ජාතික සමගිය වර්ධනය කිරීමේ වැඩසටහන් සංවිධානය කරන්න කටයුතු යොදාගෙන තියෙනවා. ඒ වෙනුවෙන් තෝරා ගත්ත ගම්මානවලත් විශේෂත්වයක් තියෙනවා. ඒක තමයි ඒ තෝරා ගත් ගම්මාන හැම එකක්ම එක් ජන වර්ගයක් පමණක් සිටින ගම්මාන නොවීම. ඒ වගේම ලංකාව පුරාම ජාතික සමගිය වෙනුවෙන් පෙනී සිටින්න සූදානම් බුද්ධිමතුන්, ගුරුවරුන්, වෘත්තිකයන් මේ වැඩසටහනට එකතු කර ගන්නත් අපි බලාපොරොත්තු වෙනවා. ඒ හරහා පාසල් තුළටත්, තමන් සේවය කරන ආයතන ඇතුළටත් ජාතික සමගිය පිළිබඳ පණිවිඩය ගෙනියන්න ඔවුන් මැදිහත් වෙයි කියලා අපි හිතනවා. ඒ වගේම ආගමික සහයෝගීතාවය වර්ධනය කරන වැඩටසහන් ගණනාවක්ම සංවිධානය කරමින් සිටිනවා. ඒ සියලු කටයුතුවලට රටේ ජාතික සමගිය අපේක්ෂා කරන සිංහල දෙමළ මුස්ලිම් සියල්ලන්ගේම සහයෝගය වගේම සහභාගීත්වයත් අපි බලාපොරොත්තු වෙනවා. ජාතික භික්ෂු පෙරමුණ ජාතික කමිටු සාමාජික තංගල්ලේ සාරද හිමි… ලංකාවේ ඉතිහාසයට කලූ පැල්ලමක් එක් කරපු කළු ජූලියත්, ඒ එක්කම දිග් ගැස්සුණ තිස් වසරක යුද්ධයත් අපිට අමතක කරන්න බැහැ. ඒ සිදුවීම් නිසා සිංහල, දෙමළ, මුස්ලිම් ජීවිත විශාල ප‍්‍රමාණයක් වගේම විශාල දේපළ ප‍්‍රමාණයකුත් රටට අහිමි වුණා. එවන් අත්දැකීමත් තියෙද්දිත් වර්තමානයේ නැවතත් රට එවැනි අඳුරු යුගයකට අරගෙන යන්න උත්සාහ දරමින් ඉන්න බලවේග අපිට දකින්න ලැබෙනවා. ඒත් අපි තේරුම් ගන්න ඕනෙ, අපි කවුරුත් මිනිස්සු කියන එක. ආගම හරි ජාතිය හරි අපිට ලැබුණෙ ඉපදුනාට පස්සෙ. ඉපදෙන්න කලින් අපි කවුරුත් දැනගෙන හිටියෙ නැහැ, අපි මේ රටේ, මේ ආගමේ, මේ ජාතියේ උපදිනවා කියලා. ඉපදුනාට පස්සෙ අපිට ආගම් අනුව, ජාතිකත්වය අනුව විවිධ සංස්කෘතික වෙනස්කම් අපිට ලැබිල තියෙනවා. ඒත් ඒ හැම දේකටම වඩා අපිට ලැබිල තියෙන මිනිසත් කම වඩා වැදගත්. ඒ මිනිසත් කම අර්ථවත් වෙන්නෙ අපි එකිනෙකා තේරුම් ගත්තොත් විතරයි. බෞද්ධ දර්ශනයට අනුව කියවා ‘අත්ථානං උපමංකත්වා’ කියල. ඒ කියන්නෙ තමන්ව උපමා කරගෙන බලන්න කියන එක. යම් පීඩාවක, වේදනාවකට පත් වෙනවට තමන් කැමති නැහැ. එහෙමනම් වෙනත් කෙනෙක් පීඩාවට පත් වෙන එකට ඒ අයත් කැමති නැහැ කියන එක අපි තේරුම් ගන්න ඕනෙ. බුදුහාමුදුරුවො බෞද්ධ දර්ශනය ඉදිරිපත් කරනකොට ලෝකයේ ආගම් හැට දෙකක් තිබුණ. හැට තුන් වන ආගම හැටියට තමයි බුදු දහම ලෝකෙට ඉදිරිපත් වෙන්නෙ. ඒත් ආගම් අතර ගැටුම් ඇති වුණා කියල අපි අහල නැහැ. ඒ වෙනුවට ආගමික සහයෝගීතාවය ඇති වුණ සිදුවීම් තමයි අපිට අහන්න ලැබුණෙ. අද අපිට අහිමි වෙලා තියෙන්නෙත් ඒ දේම තමයි. රටක් හැටියට දියුණු වෙන්නනම්, ඉස්සරහට එන්නනම් අපි රටක් හැටියට සමගි වෙන්න ඕනේ. ජාතිකත්වයන් විදිහටත්, ආගම් විදිහටත් ඒ සමගිය ඇති වෙන්න ඕනෙ. විවිධ ජන කොටස් වලට තියෙන සංස්කෘතික අනන්‍යතාවයන් තේරුම් ගනිමින් එකිනෙකා අතර සුහදතාවය ගොඩනගා ගන්නෙ කොහොමද කියන එක අපි කල්පනා කරන්න ඕනෙ. ඒත් ඒ වෙනුවට ජාතිවාදී අංකුරයන් වර්ධනය වෙනව අද සමාජයේ දකින්න පුළුවන්. එවැන් අවස්ථා තමයි අපි දිගනින්, අම්පාරෙන් දැක්කෙ. එවැනි අවස්ථා ඇත් වෙන්නෙ නැති විදිහටත්, දේශපාලකයන්ට ජාතිවාදය තමන්ගෙ පටු උවමනාවන්ට යොදා ගන්න බැරි විදිහටත් එකිනෙකා අතර සුහදතාවය වර්ධනය වෙන විදිහටත් කටයුතු කළ යුතු මොහොතක් තමයි මේ ගෙවෙමින් තිබෙන්නෙ. ශ‍්‍රී ලංකා මුස්ලිම් කවුන්සිලයේ එම්.එම්. අමීන් මහතා… අපි මේ මොහොතේ සම්බන්ධ වී සිටින්නේ ඉතාම වැදගත් කටයුත්තකටයි. මේ වෙනකොට දීර්ඝ කාලයක් තිස්සේ ජාතිවාදී ගැටුම් නිසා අපේ මව් රට විශාල පසුබෑමකට ලක් වී තිබෙනවා. මේ තත්ත්වය තව දුරටත් අපි පවත්වාගෙය යනවද කියන ප‍්‍රශ්නය අද සෑම දෙනාම සාකච්ඡුා කරනවා. ඒ නිසා තමයි නැවතත් යමක් ඇති වෙන්න කලින් අපි කරන්න ඕනෙ මොනවද කියන එක සාකච්ඡුා කරන්නත් ඒ වෙනුුවෙන් කටයුතු කරන්නත් එකඟ වුණු මේ සංවිධාන එකට එකතු වෙලා මේ අදහස් ප‍්‍රකාශ කරන්නෙ. විවිධ සංවිධාන එකට එකතු වෙලා ඉදිරි මාස දෙක තුළ විශේෂ වැඩපිළිවෙලක් දියත් කරන්න අපි සියලූ දෙනාම බලාපොරොත්තු වෙනවා. ඒ වැඩසටහන් කොළඹ ඉඳල නෙමෙයි, ජනතාව අතරටම ගිහින් ක‍්‍රියාත්මක කරන්න අපි බලාපොරොත්තු වෙනවා. දැනට තිබෙන තත්ත්වය අනුව ඉදිරියේදී ජාතිවාදී ගැටුමක් ඇති නොවෙයි කියල කියන්න බැහැ. ආසන්නම සිදුවීම වුණු මහනුවර සිදුවීමෙදි රුපියල් කෝටි අටසිය අනූවක දේපොල විනාශ වුණා. සිංහල තරුණයෙකුත් මුස්ලිම් තරුණයෙකුත් අපිට අහිමි වුණා. ඉදිරියේදී මෙවැනි දේ සිදු නොවෙන විදිහට අපි කටයුතු කළ යුතුව තිබෙනවා. ඒ වෙනුවෙන් අනාගත පරපුර දැනුවත් කිරීම ඉතාම වැදගත්් දෙයක්. විවිධ සිදුවීම් නිසා අද එකිනෙකා අතර සැක මතු වෙමින් තිබෙනවා. ඒවා මුලිනුපුටා දමන්න අපි කටයුතු කරන්න ඕනෙ. මුස්ලිම් ප‍්‍රජාව විදිහට මේ වැඩපිළිවෙලට සහයෝගය දක්වන්න අපි වගේම තවත් මුස්ලිම් සංවිධාන ගණනාවක්ම මේ වෙනකොට එකඟතාවය පල කරල තිබෙනවා. ශ්‍රී ලංකා තොරතුරු තාක්‍ෂණ වෘත්තීයවේදීන්ගේ සංගමයේ සභාපති ඉන්දික ගමගේ මහතා… ශ‍්‍රී ලංකා තොරතුරු තාක්ෂණ විෂයත් එක්ක සිටින පිරිසක් හැටියට අපි සමාජ මාධ්‍ය සහ තොරතුරු තාක්ෂණ විෂය ජතික ගැටළුවට හේතු වෙන්නෙ කොහොමද කියන එක ගැන අවධානයකින් ඉන්නවා. එහිදී අපි දැක්ක එක කාරණාවක් තමයි රට තුල නීතිය සැමට එක සමානව ක‍්‍රියාත්මක නොවීම කියන කාරණාව. අනිත් කාරනය තමයි බෙදා වෙන් කර පාලනය කිරීම. පාලකයන්ට ජනතාව බෙදිල ඉන්නකොට පාලනය කිරීම පහසුයි. ඒ නිසා පාලකයන් සැලසුම් සහගතව ඒ කටයුත්තේ නිරත වෙලා ඉන්නවා. උප්පැන්න සහතිකයේම මේ බෙදා වෙන් කිරීමට ඕනෙ කරන ‘ජාතිය’ කියන දේ තියෙන හින්ද ඒක පදනම් කරගෙන මේ බෙදීම සිදු කරනවා. ඒක ඉතාම පහසුයි. සමාජ මාධ්‍ය ඇතුළෙ මේ බෙදීම ජාතිකත්ව සීමාවන්ගෙනුත් එහාට ගිහින් ප‍්‍රදේශ විදිහටත් බෙදෙන්න පටන් අරගෙන. ලෝකයම එකට එකතු කරන්න ගොඩනැගුණ සමාජ මාධ්‍යත් අපි යොදා ගන්නෙ තවත් බෙදෙන්න. මේ තත්ත්වය ඇති වෙන්න හේතු දෙකක් බලපානවා. එකක් තමයි දේශපාලන උවමනාව. අනිත් එක තමයි ‘සමාජ නිපුණතා ඌනතාවය’ කියන තත්ත්වය. ඒ තත්ත්වය තියන අය කැමතියි කැපී පෙනීම වෙනුවෙන් විවිධ දේවල් කරන්න. ඒකට තමයි ගෝත‍්‍ර නිර්මාණය කර ගන්නෙ. එළිපිට ඒව කරන්න හයියක් නැති නිසා ඒ දේවල් වැඩියෙන් වෙන්නෙ සමාජ මාධ්‍ය ඇතුළෙ. මේ සුළු පිරිසක් කරන දේවල් නිසා සමාජයක්ම පිරිහෙමින් තියෙනවා. ඒත් රටේ බහුතරයක් ජාතිවාදී නැහැ. එල්ටීටීඊ එක අපේ ගම් වලට පහරදෙන්න එනකොට අපිව බේරගත්තෙ දෙමළ මිනිස්සු. අසූ තුනේ කළු ජූලියෙදි දෙමළ මිනිස්සුන්ව බේර ගත්තෙ සිංහල මිනිස්සු. මහනුවර සිදුවීමෙදි සිංහල මුස්ලිම් සාමාන්‍ය මිනිස්සු ගැටුමට සම්බන්ධ වුණේ නැහැ. ඒ නිසා මේ සුළු පිරිසක් ඇති කරන ජාතිවාදී ගැටුම් නවත්තන්න ජාතිවාදයට අකමැති බහුතරයක් දෙනා නිහඬව ඉන්නෙ නැතිව ඒකට මැදිහත් විය යුතුව තිබෙනවා. ජාතික මාධ්‍ය සංසදයේ චතුර දිසානායක මහතා… මේ වෙලාවේ රට ඇතුළෙ ජාතික ගැටළුව සම්බන්ධයෙන් සම් සාකච්ඡුාවක් තියෙනවා. ඒකට හේතුව තමයි ජාතිකත්වයන් අතර ගැටුම් ඇති වීමටත්, ජාතික සමගිය ඇති කිරීමටත් කියන දෙකටම මාධ්‍යයට කළ හැකි කාර්යභාරයක් තිබීම. ඒ කාර්යභාරය කියන එක ප‍්‍රචාරය ලබා දීම කියන එකට පමණක් සීමා වෙන්නෙ නැහැ. මේ මොහොතේ මාධ්‍ය මගින් ජාතින් අතර සමගිය ඇති කරන්න ඕනෙ කරන කාරණා වගේම ජාතීන් අතර ප‍්‍රතිවිරෝධය ඇති කරන්න ඕනෙ කරන කාරණාත් නිර්මාණය කරමින් ඉන්නවා. ඒක ජනතාව තුළ ආකල්පයන් වෙනස් කිරීමට බලපාන තත්ත්වයක්. විශේෂයෙන්ම පුවත් සහ සිදුවීම් වාර්තාකරණයේදී පාර්ශ්වීයව, එක් ජාතිකත්වයක් සාධාරණීකරණය කරමින් වාර්තා කිරීම වගේ දේවල් අද මාධ්‍ය තුළ සාමාන්‍යයෙන් දකින්න පුළුවන්. ඒ නිසා ජාතික සමගිය ගොඩනැගීම කියන කාරණාවෙදි ජාතීන් අතර ප‍්‍රතිවිරෝධයන් ඇති නොකිරීම කියන එකත් ඉතා වැදගත්. ඒ වෙනුවෙන් මාධ්‍යයන්ට සැලකියයුතු කාර්යයක් තියෙනවා. විශේෂයෙන්ම ජාතිවාදය පැතිරවීම දේශපාලන උවමනාවට සිදු වෙනව වගේ පෙණුනත් ජාතිවාදය රෝපණය කිරීම සිද්ධ වෙන්නෙ වෙනත් තැන් වල කියන එක කතා කෙරෙන්නෙ නැහැ. ඒත් පන්සල් වල, පල්ලි වල විතරක් නෙමෙයි පාසල් වලත් ජාතිවාදය පෝෂණය කරන දේ සිද්ධ වෙනවා. ඒවට මාධ්‍ය මගින් දෙන උත්තේජය නිසා ජාතිවාදය ගැටුමක් දක්වා වර්ධනය වෙන්න පුළුවන්. ඒ තත්ත්වය පාලනය කරන්න මේ වගේ වැඩසටහන් වගේම දීරඝ කාලීන වැඩකොටසක් අපි කාටත් පැවරිලා තියෙනවා. අන්තර් සමාගම් සේවක සංගමයේ ප‍්‍රිහාන් ආබ්දීන් මහතා… අද රටේ වැඩ කරන ජනතාවගෙන් වැඩිම පිරිසක්, ඒ කියන්නෙ ලක්ෂ හැත්තෑවක් පමණ පිරිසක් නියෝජනය කරන්නෙ පෞද්ගලික රැකියා ක්ෂේත‍්‍රය. රට තුළ ජාතිවාදී ප‍්‍රවණතාවයන් පැණ නැගිල තියෙන මොහොතක වුණත් ජාතික සමගිය හොඳටම තියෙන තැනක් තමයි තම තමන් රැුකියා කරන ආයතන කියන්නෙ. ඒ තැන් වල වුණත් ජාතිවාදය ඇති කරන්න හදන්නේ යම් දේශපාලන උවමනාවකට කියන එක අපි දැකල තියෙනවා. ආයතන ඇතුළෙදි ඒ දේශපාලන උවමනාවට අපි යට වුණොත් අපිට සිද්ධ වෙනවා අපේ මූලික සටන අතහැරල දාන්න. මොකක්ද අපේ මූලික සටන? අපේ මූලික සටන තමයි වෘත්තීය අයිතීන් දිනා ගැනීම. ඒකට සිංහලද, මුස්ලිම්ද, දෙමළද කියන එක අදාළ නැහැ. ඒ සටන එකට එකතු වෙලා කළොත් තමයි අපිට අපේ අවම අයිතීන්වත් දිනා ගන්න පුළුවන් වෙන්නෙ. දැනට අපි සටන් කරමින් ඉන්නෙත් ඒ එකමුතුව සහිතව තමයි. ඒත් ඒ එකමුතුව සටන් කරන ප‍්‍රජාවම එළියට ගියාට පස්සෙ විවිධ ජාතිවාදී ප‍්‍රවණතාවයන්ට ගොදුරු වෙනවා අපිට දකින්න පුළුවන්. ඒක වෙන්නෙ සමහර වෙලාවට දැනුවත්ව වෙන දෙයක් නෙමෙයි. සමාජ මාධ්‍ය ඇතුළෙ ජාතිවාදී මතයන් පතුරුවන ඇතැම් අය තමන් වැඩ කරන ආයතන ඇතුළෙදි ජාතිවාදීන් නෙමෙයි. ආර්ථික ගැටළු එනකොට, වැඩ කරන ආයතනයේ ගැටළු මතු වෙනකොට ඒ වෙනුවෙන් සටන් කරන කණ්ඩායමේ නායකය මොන ජාතිකත්වයට අයිති කෙනෙක්ද කියල බලන්නෙ නැහැ. ඒත් එළියෙ සමාජයේදී ජාතිකත්වය හොයනවා. මේ තත්ත්වය හොඳින් තේරුම් ගන්න ඕනෙ. දේශපාලන උවමනාවන් වෙනුවෙන් මේ ජාතිවාදය ඇති කිරීම කියන සැලසුම් සහගත වැඩපිළිවෙල පරාජය කරන්න වැඩ කරන ජනතාව විදිහට අපි හැම වෙලාවෙම සූදානමින් ඉන්නවා. සමාජ සමානාත්මතාවය උදෙසා සරසවි ආචාර්යවරු සංවිධානයේ අනිල් ජයන්ත මහතා… අපි මේ වැඩපිළිවෙලට සම්බන්ධ වෙන්නෙ ජාතික සමගියත්, ජාතික සහජීවනයත් රටක වැදගත්ම සාධකයක් කියල විශ්වාස කරන නිසයි. ඒ සහජීවනයට මූලිකම පදනමක් හැදෙන්නෙ අධ්‍යාපනය තුළින්. එහෙම කියනකොට කෙනෙක්ට අහන්න පුළුවන් අපේ රටේ හොඳ පාසල් පද්ධතියක් තියෙනවා, හොඳ විශ්වවිද්‍යාල පද්ධතියක් තියෙනවා, ඒ නිසා අපේ අධ්‍යාපනයේ ගැටළුවක් නැහැ නේද කියල. ඒත් ඒක එක පැත්තක් විතරයි. අපේ අධ්‍යාපන ක‍්‍රමය ඇතුළේ එකිනෙකාට ගරු කිරීම, එකිනෙකා හඳුනා ගැනීම, එකිනෙකා අතර සහයෝගය වගේ දේවල් මගහැරෙමින් යනවා. ඒක ජාතීන් අතර අසමගිය ඇති කරන්න එක් හේතුවක් වෙනවා. ඒ නිසා එ් තත්ත්වය මග හැර ගැනීම වෙනුවෙන් මැදිහත් වෙන්න විශ්වවිද්‍යාල ආචාර්යවරු විදිහට අපිට වගකීමක් තියෙනවා. ඒ වගේම ශිෂ්‍යන්ගෙනුත්, පොදු ජනතාවගෙනුත් ඉල්ලීමක් කරනවා ජාතිය, ආගම වගේ පටු සීමා වල ඉන්නෙ නැතුව එකම ප‍්‍රජාවක් විදිහට හිතන්න පටන් ගන්න කියලා. මොකද, ජාති, ආගම් වගේ පටු ගොත‍්‍රික සීමා වලින් බෙදිල ඉන්නකොට රටක් ආධ්‍යාත්මික වශනේ විතරක් නෙමෙයි ආර්ථික වශයෙනුත් ඉදිරියට යන්න බැහැ. ලෝකයේ එවැනි බෙදීම් සහිත ඕනෑම රටක් බැලූවොත් ඉන්නෙ ආර්ථික වශයෙන් ඉතාම පහළ මට්ටමක. ජාතික සමගිය කියන්නෙ සාකච්ඡා කළ යුතු මාතෘකාවක් නෙමෙයි. ක‍්‍රියාවට නැගිය යුතු, ක‍්‍රියාත්මක වෙමින් තිබිය යුතු දෙයක්. මේ වගේ ප‍්‍රාථමික දේවල් ගැන සාකච්ඡුා කරන රටකට එතැනින් එහා දේවල් සාකච්ඡුා කරන්න වෙලාවක් නැහැ. කොහොමද රට සංවර්ධනය කරන්නෙ, ඉදිරියේදී රට මුහුණදෙන ගැටළු මොනවද, විද්‍යාවේ හා තාක්ෂණයේ දියුණුව රටේ ජනතාවට අත්පත් කරල දෙන්නෙ කොහොමද වගේ දේවල් සාකච්ඡුා කරනව වෙනුවට ඒ වෙලාව ජාතීන් අතර සමගිය ඇති කරන්නෙ කොහොමද කියන දේ සාකච්ඡුා කරන්න යොදවන්න වෙනකොට රටකට ඉදිරියට යන්න බැහැ.ලෝකයේ දියුණු රට වල ජාතිවාදය ප‍්‍රතික්ෂේප කරද්දි අපි ජාතිවාදය පිළි ගනිමින් ඉන්නවා. මතුපිටින් ජාතිවාදය ප‍්‍රතික්ෂේප කරද්දි එදිනෙදා කටයුතු වලදි ජාතිවාදය වැළඳගනිමින් ඉන්නවා. මේ තත්ත්වය වෙනස් කළ යුතුයි. ඒ වෙනුවෙන් අධ්‍යාපනය ඇතුළු අනෙකුත් ක්ෂේත‍්‍ර වල දීර්ඝ කාලීන වෙනස්කම් සිදු කරනව වගේම මේ වගේ කෙටි කාලීන වැඩසහන් වලින් ජනතාව තුළ ආකල්පමය වෙනසක් ඇති කිරීම ඉතාම වැදගත්. ජාතික විද්වත් සංසදය නියෝජනය කරමින් බන්ධනාගාර ප‍්‍රතිසංස්කරණ හා නැවත පදිංචි කිරීමේ අමාත්‍යාංශයේ හිටපු ප‍්‍රධාන ඝනකාධිකාරීවසන්ත පෙරේරා මහතා… අපි ඉපදෙනකොට පස්මහබැලූම් බලල ඉපදුනේ නැහැ. අපේ දෙමව්පියො, අපේ ආගම, අපේ ජාතිය තීරණය කරන්න අවස්ථාවක් අපිට තිබුණෙ නැහැ. ඉපදුනාට පස්සෙ අපි හැදී වැඩුණ සංස්කෘතික පරිසරය තුළ අපිට විවිධ සංස්කෘතික අනන්‍යතා ඇති වුණා. ඒ වගේම ලෝකයේ කිසිම සංස්කෘතියක් එක තැන පල් වෙන්නේ නැහැ. සංස්කෘතිය නිතරම පවතින්නේ වෙනස්වීම තුළ. ඒ වෙනස්වීම ආකාර තුනකින් සිද්ධ වෙනවා. එකක් තමයි එක් සංස්කෘතියක් තවත් සංස්කෘතියක දේවල් අනුකරණ කිරීම. දෙවෙනි ආකාරය තමයි එක් සංස්කෘතියක් තවත් සංස්කෘතියක තියෙන දේවල් ආරෝපණය කර ගැනීම. තුන් වෙනි ආකාරය වෙන්නෙ එක් සංස්කෘතියකට තවත් සංස්කෘතියක තියෙන දේවල් අවශෝෂණය කර ගැනීම. මෙන්න මේ තුන් වෙනි ආකාරය තමයි ඉතාම වැදගත්. එක් සංස්කෘතියක තියෙන හර පද්ධතීන් තවත් සංසකෘතියකට අවශෝෂණය කර ගැනීම අනිවාර්යයෙන්ම සිදු විය යුතුයි. ඒකෙන් තමයි එක් එක් සංස්කෘතීන් අතර තියෙන හර පද්ධතීන් හඳුනා ගැනීමට අවස්ථාව ලැබෙන්නෙ. ඒකෙන් තමයි සංස්කෘතික අවබෝධය ලැබෙන්නෙ. මගේ අමාත්‍යාංශයට තිබුණු මුලික වගකීම තමයි උතුරු නැගෙනහිර ප‍්‍රදේශ වල යුද්ධයෙන් පීඩාවට පත් වුණු ජනතාවට සහන සැලසීම. ඒ අමාත්‍යාංශයේ විවිධ ජාතිකත්වයන්ට අයිති පිරිස් හිටියා. අපිට පුළුවන් වුණා ඒ සියලූ දෙනා සංස්කෘතිකව එකට එකතු කරන්න. ඒත් අද වෙනකොට ඒක නතර කරලා. අලුතෙන් පත් වුණු ඇමතිවරයා සහ ලේකම්වරයා මැදිහත් වෙලා තමයි ඒක නතර කළේ. මොන තරම් කණගාටුදායක තත්ත්වයක්ද? ඒත් එකිනෙකා අතර අවබෝධය සහ සමගිය ඇති කිරීම කළ නොහැක්කක් නෙමෙයි. ඒක කළ හැකි, ඉතාම පහසුවෙන් කළ හැකි දෙයක්.", "URL": "https://lankatruth.com/si/?p=53715", "Category": "පුවත්", "Parent URL": null}