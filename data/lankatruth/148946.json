{"Source": "Lankatruth", "Timestamp": "July 10, 2023", "Headline": "පරමාධිපත්‍ය බලය උදුරා ගන්න ඉඩ දෙන්න එපා කියලා ජනතාවගෙන් ඉල්ලා සිටිනවා – නීතිඥ හේමක සේනානායක", "News Content": "“පරමාධිපත්‍ය බලය උදුරා ගන්න ඉඩ දෙන්න එපා” යැයි ජාතික ජන බලවේගයේ නීතිඥයෝ සංවිධානයේ නීතිඥ හේමක සේනානායක ජනතාවගෙන් ඉල්ලා සිටී. ඔහු මෙම ඉල්ලීම සිදු කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (10) පස්වරුවේ පැවති මාධ්‍ය හමුවක් අමතමිණි. එහිදී වැඩිදුරටත් අදහස් දැක්වූ නීතිඥ හේමක සේනානායක, “ජයන්ත කැටගොඩ මන්ත්‍රීවරයා 1987 අංක 15 දරන ප්‍රාදේශීය සභා පනත සංශෝධනය කිරීමට කෙටුම්පතක් ඉදිරිපත් කර තිබෙනවා. ජයන්ත කැටගොඩ කියලා මහත්මයෙක් මන්ත්‍රීවරයෙක් ලෙස ඉන්නවාද කියලා මතකද කියලාවත් මම දන්නේ නැහැ. ජාතික ලැයිස්තුවෙන් පත්වී බැසිල් රාජපක්‍ෂ මහත්තයාට අවස්ථාව ලබා දෙන්න එක් වරක් ඉල්ලා අස්වුණා. ඉන් පසු නැවත පාර්ලිමේන්තු මන්ත්‍රී විදිහට කටයුතු කරනවා. මෙයට පෙර මේ මන්ත්‍රීවරයා රටේ ජනතාවගේ සැබෑ ප්‍රශ්න ගැන කිසිදු ධනාත්මක මැදිහත්වීමක් පාර්ලිමේන්තුවේදී හෝ ඉන් පිටතදී කළ අයෙකු නොවේ. එක් වරම මේ ගැසට් පත්‍රය ඉදිරිපත් කර තිබෙනවා. නීතියට අදාළව වගන්තිවලින් රිංගා ගිහින් ඡන්දයක් පැවැත්වීමට නොහැකි අර්බුදකාරී තත්වයක් පවතින බව 5.2ආ වගන්තිය යොදා ගන්න උත්සාහ කරනවා. ඇමතිවරයාට ලබාදී තිබෙන බලතල අනුව පළාත් පාලන ආයතනයක කාලය මාස 12ක් දීර්ඝ කරන්න පුළුවන්. ඒ වගේම තවත් යම් කාල සීමාවක් සඳහා විසුරුවා හරින ලද පළාත් පාලන ආයතන නැවත කැඳවීමේ බලයක් ලබා දෙන්න මේ මගින් උත්සාහ කරනවා. අර්බුදකාරී තත්වයක් යන්න යොදා ගනිමින් එය මනින කෝදුව මොකක්ද කියලා පැහැදිලි කරගත යුතුයි. ඡන්දයක් කල් දැමීමට තරම් අර්බුදයක් පවතිනවා යන්න මැනීමක් කළ යුතුයි. මේ කෝදුව තියෙන්නේ කවුරු අතේද? ඒ ගැන කියලා නැහැ. නමුත් සංශෝධන වගන්තිවල “අමාත්‍යවරයා සිතන්නේ නම්” යන්නෙන් තීරණ ගන්නා පදනම පැහැදිලි කර නැහැ. නමුත් ඇමතිවරයා තීරණය කරන තවත් යම් කාල සීමාවකින් තොරව දීර්ඝ කරන්න බලයක් ලබාදෙන්න යෝජනා කරනවා. මේ රටේ පරමාධිපත්‍ය බලය ආණ්ඩුක්‍රම ව්‍යවස්ථාවෙන් ජනතාව වෙත පවරා දී තිබෙනවා. විධායක බලය, ජනතාව විසින් පත්කරනු ලබන විධායක ජනාධිපති විසින් ක්‍රියාත්මක කරනවා. නමුත් දැන් ඉන්න විධායක ජනාධිපතිවරයා ජනතාව විසින් පත්කරනු ලැබූවෙක්ද කියන ප්‍රශ්නය මතු වෙනවා. අද ඉන්න ජනාධිපතිවරයා ජනතාව විසින් පත්කළ විධායක බලය හොබවන්නෙක් නොවෙයි. පළාත් පාලන ආයතනවල ඡන්දය පැවැත්වීම, සභිකයන්ගේ ධූර කාලය, පළාත් පාලන ආයතනයේ ධූර කාලය පැහැදිලිව ව්‍යවස්ථාවේ තිබෙනවා. මේ ගැසට් පත්‍රයේ කරුණු නීතියක් හැටියට ගෙන එන්න නම් පළමුව ආණ්ඩුක්‍රම ව්‍යවස්ථාව සංශෝධනය කර තිබෙන්න ඕනෑ. මන්ද, මේ ගැසට් පත්‍රය ආණ්ඩුක්‍රම ව්‍යවස්ථාවට සම්පූර්ණයෙන්ම පටහැණිවම ආණ්ඩුවේ ආශිර්වාදයෙන් ගෙනත් තිබෙන නිසයි. මේ රටේ ස්වභාවික පුද්ගලයන් සහ නෛතික පුද්ගලයන් හැටියට නීතිය හමුවේ පුද්ගල කාණ්ඩ දෙකක් ඉන්නවා. ස්වභාවික පුද්ගලයෙක් මිය ගිය පසු ඔබ, මා වැනි පුද්ගලභාවය අහෝසි වී යන අයයි. නෛතික පුද්ගලයා කියන්නේ නීතිය මගින් පිහිටුවන ලද ආයනතවලට. මේ ආයතනයක් විසුරුවා හැරීම මරණය හා සමානය. නමුත් මේ පනත තුළින් උත්සාහ කරන්නේ එවැනි මියගිය ආයතනයකට පණ දෙන්න. ප්‍රාදේශීය සභා සියල්ලට නැවත ධූර කාලය දෙන්න බැහැ. මැතිවරණ පැවැත්වීම හැර වෙන විකල්පයක් නැහැ. නමුත් ආණ්ඩුව බයත් ඔය ඡන්දයටම තමයි. පොලිස්පති පත්කිරීම සම්බන්ධයෙනුත් ඔය වගේමයි සිද්ධ වුණේ. හිටපු පොලිස්පත් සී.ඩී. වික්‍රමරත්න මහත්මයා විශ්‍රාම ගියා. ඔහු ගෙදරත් ගියාට පස්සේ ජනාධිපති මාධ්‍ය අංශයෙන් නිවේදනයක් නිකුත් කරනවා, තවත් මාස 03ක සේවා දිගුවක් ලබාදුන් බවට. ඇත්තටම මේ රටේ ආණ්ඩුවක් තිබෙනවාද? පොලීසියට පොලිස්පති කෙනෙක් පත්කිරීම වගේ පොඩි දෙයක්වත් කරගන්න මේ ආණ්ඩුවට බැරිද? දහස් ගණනක සේවා බලඇණියක් ඉන්න පොලීසියේ සුදුසුකම් තියෙන එක් කෙනෙක් පත්කරගන්න බැරිනම් ඒ ආණ්ඩුව මොකක්ද? ඇත්තටම රටේ ජනාධිපතිවරයක් ඉන්නවාද කියන ගැටලුව අපිට තියෙනවා. ගරු අධිකරණ විනිශ්චයකාරතුමන්ලා අවුරුදු 55න් විශ්‍රාම යන්න ඕනෑ. උදාහරණයක් හැටියට ජූලි 10වැනිදා විශ්‍රාම යන්න නියමිත විනිසුරුතුමෙකුට සති ගාණකට පස්සේ නැවත අභියාචනාධිකරණයේ විනිසුරුතුමෙක් හැටියට පත්කරන්න බැහැ. මහාධිකරණ විනිසුරුවරයෙකුගේ 55 වැනි උපන්දිනයට දවසකටවත් කලින් අභියාචනාධිකරණයට පත්කළ යුතුයි. ඒ වගේ තියෙද්දී තනතුරෙන් ඉවත්ව ගිය පොලිස්පතිවරයා නැවත කැඳවීම, විසුරුවන ලද ප්‍රාදේශීය සභාව නැවත කැඳවීමට උත්සාහ කිරීම මළ මිනී නැගිට්ටවීමට සමානයි. ආණ්ඩුවට මිනිස්සුන්ගේ ඇත්ත ප්‍රශ්න අමතක වෙලා තියෙන්නේ. ආහාර මිල, ආහාර හිඟය, වෛද්‍ය පහසුකම්, ඖෂධ හිඟය, කල් ඉකුත්වුණු ඖෂධ, පරීක්‍ෂණ යන්ත්‍ර විශාල ප්‍රමාණයක් අබලන් වී තිබීම, වෛද්‍යවරුන් රට අත්හැර යාම, නව වෛද්‍යවරුන් පත්වීම් ලබා නොගැනීම, වගේ ප්‍රශ්න දිනෙන් දින උග්‍ර වෙනවා. නිෂ්පාදන කර්මාන්ත කඩාවැටී ඉදිකිරීම් ක්‍ෂේත්‍රය සම්පූර්ණයෙන්ම කඩාවැටී තිබෙනවා. අච්චු ගහපු මුදල්වලට මොකක් වුණේදැයි දන්නේ නැහැ. නමුත් මිනිස්සු අතේ සල්ලි ඇත්තෙත් නැහැ. නමුත් රනිල් රාජපක්‍ෂ ආණ්ඩුවට මිනිස්සුන්ගේ ප්‍රශ්න වැදගත් නැහැ. මිනිස්සුන් ජීවත් කරවීම වැදගත් නැහැ. ඔවුන්ට වැදගත් එකම දේ මේ ආණ්ඩුවේ ජීවිතය පවත්වාගෙන යාමයි. මිනිස්සුන්ගේ ජීවිත වෙනුවට ආණ්ඩුවෙ ජීවිතය පවත්වාගෙන යාමට විවිධ උත්සාහ කරන්නේ මේ නිසයි. අවම වශයෙන් ඇමති මණ්ඩලයට පත්කර ගන්න සුදුස්සන් 25 දෙනෙක් ආණ්ඩුවේ ඉන්නවාද? මෙවැනි බංකොළොත් ආණ්ඩුවක් මාධ්‍ය දඩයමට උත්සාහ කිරීම, ත්‍රස්ත විරෝධී පනත ගෙන ඒමට උත්සාහ කිරීම වගේ බොහෝ දේවල් ගැන අපි දන්නවා. සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය (ෂක්‍ක්‍ඡඍ* පනත වැරදියට යොදා ගැනීම පිළිබඳ ආදිත්‍ය පටබැඳි විනිසුරුතුමා විශිෂ්ට නියෝගයක් ලබා දුන්නා. මේ ආණ්ඩුව වල්මත් වී මේ පනත යොදාගන්න ආකාරය ගැන හොඳම නිදර්ශනයක් ඒක. අධිකරණමය මනසකින් ඒ විනිසුරුතුමා තීන්දු ලබාදී තිබෙනවා. මිනිස්සුන්ගේ අයිතිවාසිකම් ආණ්ඩුවෙන් උදුරා ගන්න හදනකොට කොන්ද පණ ඇතිව තීන්දු දෙන විනිසුරුතුමන්ලා ජනතාවට ආඩම්බරයක්. මේ රටේ හාමුලා, රජවරු, දෙවිවරු නැහැ. ඒ වගේම බේබිලා නැහැ. පුරවැසියන් හැටියට මෙවැනි පනත්වලට, සංශෝධනවලට විරුද්ධ වෙන්න කියලා ජාතික ජන බලවේගයේ නීතිඥයෝ හැටියට ආරධනා කරනවා. තමන්ගේ පරමාධිපත්‍ය බලයෙන් ඔවුන් සැප විඳින්න ගේන උපක්‍රම පිළිබඳව අවදියෙන් සිට පරාජය කරන්න කියලාඉල්ලාසිටිනවා.”", "URL": "https://lankatruth.com/si/?p=148946", "Category": "පුවත්", "Parent URL": null}