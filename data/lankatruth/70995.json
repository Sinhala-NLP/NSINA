{"Source": "Lankatruth", "Timestamp": "March 25, 2019", "Headline": "“ජිහාද් සටන්කාමීන් බිං ගෙවල් තුලින් පැමිණ හමුදාවට භාර වෙනවා”", "News Content": "අයි. එස්. ත්‍රස්ත සංවිධානයේ ජිහාද් සාමාජිකයන් සිරියානු හමුදාවෙත භාර වෙමින් සිටින බව විදෙස් මාධ්‍ය වාර්තා කරයි. ඇමරිකා එක්සත් ජනපදයේ සහය ලබමින් සිරියානු ඒකාබද්ධ හමුදා අයි.එස්. ත්‍රස්තයන්ට ප්‍රහාර එල්ලකරමින් පසුගිය දින කිහිපය වනවිට සිරියාවේ බගූස් ගම්මානයට කොටු කිරීමට සමත්වූ බව වාර්තා විය. ඇමරිකා ජනාධිපති ඩොනල්ඩ් ට්‍රම්ප් පසුගිය 22 වනදා පවසා සිටියේ සිරියාව අයි.එස්. සටන්කාමීන්ගේ ග්‍රහණයෙන් මුදාගත් බවත් එම සංවිධානය සම්පූර්ණයෙන්ම පරාජයට පත්කළ බවත්ය. ජනවාරි 9 වැනිදායින් පසුව අයි.එස්. සංවිධානය යටතේ සිටි සිවිල් වැසියන් 66,000ක්ට අධික පිරිසක් හමුදා වෙත භාරවී ඇති බවත් ඔවුන් අතර ජිහාද් සටන්කාමීන් 5,000ක් සහ ඔවුන්ගේ ඥාතීන් 24,000ක් සටන්කාමීන්ට සම්බන්ධයක් නොමැති සිවිල් වැසියන් 37,000ක් හමුදාවෙත භාර වූ බව සිරියානු ප්‍රජාතන්ත්‍රවාදී බලකාය පවසයි. “අයි.එස්. සාමාජිකයන් බිම් ගෙවල් හා උමංවලින් පිටතට පැමිණෙමින් හමුදාවට බාර වෙමින් සිටිනවා” යැයි ඇමෙරිකා එක්සත් ජනපදයේ සහාය ලබන සිරියානු ප්‍රජාතන්ත්‍රවාදී බළකායේ ප්‍රකාශකයෙක් පැවසූ බව විදෙස් මාධ්‍ය වාරතා කර තිබිණි. ජිහාද් සටන්කාමීන් බවට සැක කෙරෙන පුද්ගලයන් හමුදා භාරයේ රඳවා ඇති අතර අනෙක් පිරිස සරණාගත කඳවුරුවලට යොමුකර ඇත.", "URL": "https://lankatruth.com/si/?p=70995", "Category": "විදෙස් පුවත්", "Parent URL": null}