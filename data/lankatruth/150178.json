{"Source": "Lankatruth", "Timestamp": "August 9, 2023", "Headline": "මානව හිමිකම් කොමිසමේදී කෘෂි, වාරි, විදුලිබල අමාත්‍යාංශ නිලධාරීන්ගෙන් ඇත්ත හෙළිවෙයි", "News Content": "ගොවි ජනතාවට වැරැද්දක් සිදු වූ බවත් මින් ඉදිරියට එවැනි වැරදි සිදු නොවීමට වගබලා ගන්නා බවත් කෘෂිකර්ම, වාර්මාර්ග, විදුලිබල අමාත්‍යාංශවල නිලධාරීන් අද (09) මානව හිමිකම් කොමිසම හමුවේ ප්‍රකාශ කර තිබේ. ඒ වී වගාව සඳහා අවශ්‍ය සමනල ජලාශයෙන් මුදා නොහැරීම සම්බන්ධයෙන් සමස්ත ලංකා ගොවිජන සම්මේලනයේ පසුගිය 07 වැනිදා ගොනුකරනු ලැබූ පෙත්සම අද දින උදේ 11.30ට මානව හිමිකම් කොමිසම හමුවේ විභාගයට ගනු ලැබූ අවස්ථාවේදීයත අද දින කරුණු දැක්වීම සඳහා කෘෂිකර්ම, වාර්මාර්ග සහ විදුලිබල යන අමාත්‍යංශවල ඉහළ නිලධාරීන් කැඳවා තිබිණි. වගාවට අවශ්‍ය ජලය මුදා නොහැරීමට කටයුතු කිරීම හේතුවෙන් මේ වනවිට වී ගොවිතැන විනාශයට පත්ව ඇති ආකාරය පිළිබඳවත් ඊට මැදිහත් නොවීම පිළිබඳවත් මෙහිදී සමස්ත ලංකා ගොවිජන සම්මේලනය මානව හිමිකම් කොමිසමේදී කරුණු දැක්වූ අතර එහිදී ගොවි ජනතාවට වැරැද්දක් සිදු වූ බවත් මින් ඉදිරියට එවැනි වැරදි සිදු නොවීමට වගබලා ගන්නා බවත් මානව හිමිකම් කොමිසම හමුවේ ඊට සහභාගී වූ රාජ්‍ය නිලධාරීන් පවසා ඇත. වගාවන් විනාශ වී තිබෙන ගොවීන් පිළිබඳවත් ඔවුන්ට කඩිනමින් වන්දි ලබා දීමට වැඩපිළිවෙලක් සකස් කරන ලෙසත් මානව හිමිකම් කොමිසම කෘෂිකර්ම, වාර්මාර්ග සහ විදුලිබල යන අමාත්‍යංශවල ඉහළ නිලධාරීන්ට මෙහිදී නියෝග කරනු ලැබීය. තවද මේ සම්බන්ධයෙන් වන වාර්තා එළඹෙන 16 වැනිදාට පෙර කොමිසම හමුවට ඉදිරිපත් කරන ලෙසද මෙවැනි ක්‍රියා මින් ඉදිරියට සිදු නොවීමට වගබලා ගන්නා ලෙසද මානව හිමිකම් කොමිසම විසින් දැඩිව අමාත්‍යංශ නියෝජනය කරමින් පැමිණි නිලධාරීන් වෙත අවවාද කර තිබේ.", "URL": "https://lankatruth.com/si/?p=150178", "Category": "පුවත්", "Parent URL": null}