{"Source": "Lankatruth", "Timestamp": "January 1, 2019", "Headline": "ශෂී වීරවංසට හොර පාස්පෝට් සකස් කරදීමට වීරවංස රාජ්‍ය නිලධාරීන්ට බලපෑම් කළ හැටි අධිකරණයේදී හෙළිවෙයි", "News Content": "ව්‍යාජ විදෙස් ගමන් බලපත්‍රයක් සකස් කිර ගැනීම සඳහා තම දරුවන්ගේ උප්පැන්න සහතිකවල ඇති මවගේ වයස වසර හතරකින් අඩු කර දෙන ලෙස ඉල්ලමින් ශෂී වීරවංස මහත්මිය විසින් ඉදිරිපත් කළ උප්පැන්න සහතිකය කූඨ ලෙස කසක් කළ ව්‍යාජ උප්පැන්න සහතිකයක් බව සනාතවීමෙන් පසු එවකට මහින්ද රාජපක්ෂ ආණ්ඩුවේ අමාත්‍යවරයෙකු ලෙස කටයුතු කළ විමල් වීරවංස මහතා විසින් රෙජිස්ටර් ජනරාල් දෙපාර්තමේන්තුවේ එවකට නියෝජ්‍ය රෙජිස්ටර් ජනරාල් සුමතිපාල හෙට්ටිආරච්චි මහතා අමතා බලපෑම් කර ඇති ආකාරය අද (01) කොළඹ ප්‍රධාන මහේස්ත්‍රාත් අධිකරණයේදී අනාවරණය වි තිබේ. ඒ ව්‍යාජ තොරතුරු ඉදිරිපත් කර සකස් කළ ජාතික හැඳුනුම්පතක් උපයෝගී කර ගනිමින් සකස් කළ අවිධිමත් රාජතාන්ත්‍රික විදේශ ගමන් බලපත්‍රයක් සන්තකයේ තබා ගැනීම තුළින් ආගමන සහ විගමන පනත යටතේ දඬුවම් ලැබිය හැකි වරදක් සිදුකර ඇතැයි යන චෝදනාව ඇතුළු චෝදනා යටතේ අපරාධ පරීක්ෂණ දෙපාර්තමේන්තුව විසින් ශෂී වීරවංශ මහත්මියට එරෙහිව පවරා ඇති නඩුවේ සාක්ෂි කරුවෙකු වන රෙජිස්ටර් ජනරාල් දෙපාර්තමේන්තුවේ විශ්‍රාමික නියෝජ්‍ය රෙජිස්ටර් ජනරාල් සුමතිපාල හෙට්ටිආරච්චි අද කොළඹ ප්‍රධාන මහේස්ත්‍රාත් ලංකා ජයරත්න මෙනවිය හමුවේ ලබාදුන් සාක්ෂිය අනුවය. ඒ අනුව අනාවරණය වී ඇත්තේ තම දරුවන් දෙදෙනාගේ උප්පැන්න සහතිකවල සඳහන් තමන්ගේ වයස අවුරුදු 4කින් අඩු කර සංශෝධනය කරන ලෙස හා තමන්ගේ නම සංශෝධනය කර දෙන ලෙස ඉල්ලා පාර්ලිමේන්තු මන්ත්‍රී විමල් වීරවංස මහතාගේ බිරිඳ වන ශෂී වීරවංස මහත්මිය ඉල්ලුම් පත්‍රයක් ඉදිරිපත් කර තිබූ නමුත් උපන් වසර හා නම සනාථ කිරීම සඳහා ඉදිරිපත් කළ ලේඛන අතර වූ ඇගේ උප්පැන්න සහතිකය ව්‍යාජ එකක් බව පසුව සිදු කළ පරීක්ෂණවලදී අණාවරණය වී ඇති බවත් ය. සැකකාර ශෂී විරවංස මහත්මිය තම කාර්යාලයට පැමිණි පසු එවකට අමාත්‍ය ධූරයක් දැරූ විමල් වීරවංස මහතා තමාට දුරකතනයෙන් අමතා ඉතා හදිසි කටයුත්තක් නිසා සිය දරුවන්ගේ උප්පැන්න ලේඛනවල අදාළ සංශෝධන කර දෙන ලෙස ඉල්ලා සිටි බවද සුමතිපාල හෙට්ටිආරච්චි මහතා සාක්ෂි ලබා දෙමින් සඳහන් කර ඇත. එම ඉල්ලීම අනුව ඇය ඉදිරිපත් කළ නව ජාතික හැඳුනුම්පත හා විදේශ ගමන් බලපත්‍රය සලකා බලා අවශ්‍ය සංශෝධනය කර දෙන ලෙසට තමා නියෝග කළ බවද විශ්‍රාමික නියෝජ්‍ය රෙජිස්ටර් ජනරාල්වරයා ප්‍රකාශ කර තිබේ. ව්‍යාජ තොරතුරු ඉදිරිපත් කර සකස් කළ ජාතික හැඳුනුම්පතක් උපයෝගී කර ගනිමින් සකස් කළ විදේශ ගමන් බලපත්‍රයක් සන්තකයේ තබා ගැනීම ඇතුළු චෝදනා යටතේ ශෂී වීරවංශ මහත්මියට එරෙහිව පවරා ඇති නඩුවේ වැඩිදුර සාක්ෂි විභාගය ලබන 14 වන දින සිදු කිරීමට නියමිතය.", "URL": "https://lankatruth.com/si/?p=65956", "Category": "පුවත්", "Parent URL": null}