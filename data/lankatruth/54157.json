{"Source": "Lankatruth", "Timestamp": "June 11, 2018", "Headline": "ඇමරිකා – උතුරු කොරියා ඵෙතිහාසික හමුවට තවත් හෝරා කිහිපයයි", "News Content": "ඇමරිකානු ජනාධිපති ඩොනල්ඩ් ට්‍රම්ප් සහ උතුරු කොරියානු ජනාධිපති අතර සිදුවීමට නියමිත ඵෙතිහාසික හමුව තවත් හෝරා කිහිපයකින් සිදුවීමට නියමිතය. මෙය ආවරණය කිරීම සඳහා මේ වන විට ලොව පුරා මාධ්‍යවේදීන් 2500කට අධික පිරිසක් සිංගප්පූරුවට පැමිණ ඇතැයි වාර්තා වේ. හෙට (12) සිංගප්පූරුවේ සෙන්තෝසා හිදී මෙම හමුව පැවැත්වීමට නියමිත අතර ඒ සඳහා සෙන්තෝසාහි විශේෂ ආරක්ෂණ ක්‍රියාමාර්ග අනුගමනය කර ඇති බව සිංගප්පූරු මාධ්‍ය වාර්තා වේ. ඇමරිකානු හා උතුරු කොරියානු නායක දෙපල හමුවන ප්‍රථම අවස්ථාව මෙය වන අතර මෙම හමුව දෙරටේ සාමය පිළිබඳ නව ගමනක ආරම්බයක් වනු ඇති බවට විචාරකයෝ දක්වයි. මීට ඉහත දෙරට අතර යම් යම් මත ගැටුම් පැවතියද උතුරු කොරියානු නායකයාගේ නම්‍යශීලී ක්‍රියා පිළිවෙත මෙම හමුව සඳහා විශේෂකොට බලපෑවේය. ස්ථිර සාමසාධක යාන්ත්‍රණයක් ඇතිකර ගැනිම සම්බන්ධයෙන් ඇමරිකානු ජනාධිපති ඩොනල්ඩ් ට්‍රම්ප් සමඟ පැවැත්වෙන සාකච්ඡාවේදී බලාපොරොත්තු වන බව උතුරු කොරියානු නායක කිම් ජොන් උන් මීට පෙර පවසා සිටියේ ය. කෙසේ වෙතත් මෙම හමුවීමේ ප්‍රතිඵල ලැබෙන තුරු ලොව පුරා බොහෝ පිරිසකගේ අවධානය ඒ වෙත යොමුව ඇත.", "URL": "https://lankatruth.com/si/?p=54157", "Category": "විදෙස් පුවත්", "Parent URL": null}