{"Source": "Lankatruth", "Timestamp": "August 28, 2018", "Headline": "ගම්මන්පිලගේ නඩුව කල් දමයි", "News Content": "පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා වංචනිකව සහ සාපරාධීව මුදල් භාවිත කර ඇති බවට පවතින නඩුව පුර්වගාමී මහාධිකරණ විනිසුරුවරයා හමුවේ ම විභාග කිරීමට අවසර දෙන ලෙස අගවිනිසුරුවරයාගෙන් ඉල්ලීමක් කර ඇති බව නියෝජ්‍ය සොලිසිටර් ජනරාල් ඩිලාන් රත්නායක මහතා කොළඹ මහාධිකරණ විනිසුරු ශෂි මහෙන්ද්‍රන් මහතාට අද (28) දැනුම් දී තිබේ. ඔස්ට්‍රේලියානු ජාතික ව්‍යාපාරික බ්‍රයන් ෂෙඩික් මහතාට අයත්ව තිබූ පෑන් ඒෂියා බැංකුවේ කොටස් මිලියන 4.1ක් ව්‍යාජ ඇටර්නි බලපත්‍රයක් යොදාගනිමින් වංචනික ලෙස විකිණීම සම්බන්ධයෙන් පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ප්‍රභාත් ගම්මන්පිල මහතා වෙත චෝදනා එල්ල විය. ඒ අනුව ඕස්ට්‍රේලියානු ජාතිකයාට අයත් රුපියල් මිලියන 21ක මුදලක් සාපරාධී සාවද්‍ය පරිහරණය , ඒ සම්බන්ධව විශ්වාසය කඩ කිරීම සහ ඊට ආධාර අනුබල දීම යන චෝදනා යටතේ උදය ප්‍රභාත් ගම්මන්පිල මහතාට නඩු පැවරුණි. මෙලෙස චෝදනා ලැබුවේ පිවිතුරු හෙළ උරුමයේ නායක උදය ගම්මන්පිල මහතා සහ ජයම්පති ක්ලැරි පෙරේරා ජයසිංහ හෙවත් සිඩ්නි ජයසිංහ යන අය වේ. අගවිනිසුරුවරයාගේ ස්ථාවරය අධිකරණයට දැනුම්දෙන තුරු නඩු විභාගය කල් තබන ලෙස නියෝජ්‍ය සොලිසිටර් ජනරාල්වරයා සිදුකළ ඉල්ලම පිළිගත් විනිසුරුවරයා අදාල නඩුව සැප්තැම්බර් 26 තෙක් කල් තැබීය.", "URL": "https://lankatruth.com/si/?p=58440", "Category": "පුවත්", "Parent URL": null}