{"Source": "Lankatruth", "Timestamp": "November 27, 2020", "Headline": "වෙල්ලස්සේ ගොවි ඉඩම් සදහා ස්ථිර බෝග වගාවට නව ව්‍යාපෘතියක් ආරම්භවේ", "News Content": "ඌව වෙල්ලස්සේ ගොවි ජනතාව භුක්තිවිදින ගොවි ඉඩම් සදහා ස්ථිර බෝග වගාවට නව ව්‍යාපෘතියක් ආරම්භ කිරීමට ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා ඇතුළු පිරිසකගේ මැදිහත්වීමෙන් ඊයේ (26) සාකච්ඡා පවත්වා තිබේ. මෙහි පළමු සාකච්ඡාව ඊයේ දෙහිගම ප්‍රදේශයේදී සිදු කර ඇත. එම අවස්ථාවට ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා, මෙම ව්‍යාපෘතිය සඳහා ප්‍රධාන දායකත්වය සපයන ඉඩම් හා කෘෂිකර්ම ප්‍රතිසංස්කරණ ව්‍යාපාරය වෙනුවෙන් චින්තක රාජපක්ෂ මහතා සහ සජීව චාමිකර මහතා ඇතුළු පිරිසක්ද ගම්වැසියන් පිරිසක්ද සහභාගී වී තිබේ. කෘෂිකර්ම දෙපාර්තමේන්තුව මෙම ප්‍රදේශ හා නිර්දේශ කොට ඇති පොල්, රඹුටන්, ගම්මිරිස්, අඹ, අන්නාසි, කුරුඳු, රබර්, දෙහි දොඩම් ඇතුළු ස්ථිර ගෙවතු වගා ව්‍යාපෘතියක් මේ මහ කන්නය තුළම ආරම්භ කිරීමට මෙහිදී තීන්දු කර ඇත. මෙහිදී ජනතාව ඇමතූ සමන්ත විද්‍යාරත්න මහතා සඳහන් කළේ, “ඌව වෙල්ලස්ස බින්තැන්න පළාත්වලින් අක්කර හැටපන්දහසක් (65,000) බහුජාතික සමාගමක් සඳහා මහා පරිමාණ වගාවකට ලබාදීමට 2006 වසරේ සිට මේ දක්වා පැවැති සෑම ආණ්ඩුවක්ම බලවත් උත්සාහයක් ගත්තා. මේ සඳහා අවශ්‍ය ඉඩම් ගොවි ජනතාව දැනට බුක්තිවිඳින ඉඩම් හා වනාන්තරය ඉඩම්. පරිසරයත් ජනතාවක් ජනතා අයිතීනුත් ආරක්ෂා කර ගැනීම උදෙසා 2006 වසරේ සිට ඌව වෙල්ලස්ස ජන අයිතීන් සුරැකීමේ පෙරමුණ දැවැන්ත සටන් ක්‍රියාමාර්ග දියත් කරමින් මේ දක්වා මෙම පරිසරයත් ඉඩමුත් ආරක්ෂා කරගත්තා. වසර 16ක් මෙම සංවිධානය සිදු කළ දැවැන්ත කාර්ය භාරය හේතුවෙන් පැමිණි බහුජාතික සමාගම් හතරක් ආපසු හරවා එම රටවල්වලටම යවන්නත් ජනතාව භුක්ති විඳින ඉඩම් එක් අඟලක්වත් පැහැර ගැනීමට ඉඩ නොතැබීමටත් අපි වගබලාගත්තා. වනාන්තරවල එක් ගසක් වත් කපා දැමීමට ඉඩ නොතබමින් දැවැන්ත ජන පවුරක් ගොඩනගන්න අපිට හැකිවීම සතුටට කරුණක්.” යනුවෙනි.", "URL": "https://lankatruth.com/si/?p=101650", "Category": "පුවත්", "Parent URL": null}