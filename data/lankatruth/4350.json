{"Source": "Lankatruth", "Timestamp": "September 26, 2012", "Headline": "මහින්ද රාජපක්‍ෂ ආණ්ඩුවට දැනෙන වැඩවර්ජනයක් කරනවා – NTUC", "News Content": "මහින්ද රාජපක්‍ෂ ආණ්ඩුව රටේ වැඩකරන ජනතාවගේ වැටුප් ඉල්ලීම්වලට යහපත් ප‍්‍රතිචාරයක් ලබා නොදෙන්නනේනම් ආණ්ඩුවට දැනෙන දැවන්ත වැඩවර්ජනයක් දක්වා වැඩකරන ජනතාව පෙළගැස්වීමට සූදානම් බව ජාතික වෘත්තීය සමිති මධ්‍යස්ථානයේ සභාපති ලාල් කාන්ත මහතා පවසයි. අද (26) කොළඹ නිපොන් හෝටලයේ පැවති මාධ්‍ය හමුවක් අමතමින් ඔහු මේ බව ප‍්‍රකාශ කළේය. ලාල් කාන්ත මහතා එහිදී වැඩිදුරටත් පැවසූවේ ‘‘අපි මහින්ද රාජපක්‍ෂ ජනාධිපතිවරයාගෙන් ඉල්ලා තිබෙනවා රාජ්‍ය සේවකයින් සඳහා රුපියල් 13,442.50 කින් වැටුප් වැඩිකරන්න කියලා. අයවැයට කලිනුත් අපි උද්ඝෝෂණය කළා. නමුත් ප‍්‍රමාණවත් වැටුප් වැඩිවීමක් වුනේ නැහැ. මහින්ද රාජපක්‍ෂ මහත්තයගේ ආණ්ඩුව 2006 බලයට පත්වුනායින් පස්සෙ අද වෙනතුරු සතේකින්වත් වැටුප් වැඩිකරලා නැහැ. යම් යම් අවස්ථාවල වැටුප් වෙනුවට දීමනාවක් ලබාදුන්නා ගිය පාර අයවැයෙන් වැටුපෙන් 10%ක දීමනාවක් විදියට අපි දිනාගත්තා. ඊට කලින් අයවැයෙන් දීමනාවක් විදියට වැටුපෙන් 5%ක් ලබාගත්තා. ඒ වගේ විවිධ අවස්ථාවල දීමනා ලබාගත්තා. 2008 ජූලි 10 තිබුනු වැඩවර්ජනයෙනුත් රුපියල් 1,000/- ක දීමනාවක් ලබාගත්තා. මෙහෙම යම් යම් අවස්ථාවල දීමනා ලබාදීලා තියෙනවා. හැබැයි මේ ලබාදීපු දීමනාවල එකතුව වැඩිවෙච්ච ජීවන වියදමට අනුව කිසිසේත් ප‍්‍රමාණවත් නැහැ. වැටුප් වැඩිවන මූලධර්මයක් තියෙනවා. ඒ තමයි වැඩිවෙච්ච ජීවන අංකයට අනුව ගෙවීම. ඒක තමයි ප‍්‍රතිපත්තිය. මහින්ද රාජපක්‍ෂ මහත්තයගේ ආණ්ඩුවත් ඒ ප‍්‍රතිපත්තිය පිළිගත්තා. නමුත් වැඩිවෙච්ච ජීවන වියදමට අනුව ගෙව්වෙ නැහැ. ඒ නිසා වෙන දේ තමයි මාසික වැටුපෙන් කරගනු ලබන වැඩ ප‍්‍රමාණය එන්න එන්න අඩුවෙනවා. කරගනු ලබන භාණ්ඩ හා සේවා ප‍්‍රමාණය ජනතාවට අඩුකරගන්න සිදුවෙලා තියෙනවා. මහින්ද රාජපක්‍ෂ මහත්තය බලයට ඇවිල්ල 2006 ජනවාරි පළමු අයවැය ඉදිරිපත් කරනකොට තිබුනු පවුලක මාසික ජීවන වියද රුපියල් 25,344යි. නමුත් මේ අවුරුද්දෙ අගෝස්තු වෙනකොට ඒක වැඩිවෙලා තියෙනව රුපියල් 46,396ක් දක්වා. ඒ වෙනකොට ජීවන අංකය තිබුනෙ 140යි. ඒකකයක වටිනාකම රුපියල් 180යි. දැන් අගෝස්තු වෙනකොට 165.7 යි. හැබැයි ජීවන අංකයක වටිනාකම රුපියල් 280යි. එතකොට ජීවන වියදම රුපියල් 46,396ක් වෙලා තියෙනවා. එතකොට මහින්ද රාජපක්‍ෂ මහත්තයා බලයට ආවට පස්සෙ ජීවන වියදම වැඩිවෙලා තියෙනවා රුපියල් 21,052 කින්. එතකොට මහින්ද රාජපක්‍ෂ මහත්තයා බලයට එනකොට මිනිස්සු මාසෙට ගත්ත බඩු මිලදී ගන්න අද වැඩිපුර රුපියල් 21,052ක් ඕනා. නමුත් මහින්ද රාජපක්‍ෂ මහත්තය ඒක ගෙවලා නැහැ. ගෙවලා තියෙන්නෙ රුපියල් 7,609.50යි. ඉතිරි මුදල තමයි රුපියල් 13,442.50. දැන් මහින්ද රාජපක්‍ෂ ආණ්ඩුව මේ අයවැයෙන් ඒ වැඩිවෙච්ච මුදල ගෙවන්න ඕනා. දැන් ඇමතිවරු කියන කාරණය තමයි ලෝකෙ හැම තැනම බඩු මිල වැඩිවෙනවා කියලා. ඒ වගේම ඒගොල්ලෝ කියනවා බඩුමිල වැඩිවෙනකොට මිනිස්සු ආදායමත් වැඩිකර ගත යුතුයි කියලා. ඒ අනුව රාජ්‍ය සේවකයින්ගේ, පෞද්ගලික අංශයේ සේවකයින්ගේ ආදායම වැඩිකරගන්නවා කියන්නේ වැටුප් වැඩිකරගැනීම. ඉතිං අපි මේ රුපියල් 13,444.50 ගණන ඉදිරිපත් කරනකොට හුඟක් අය අහන දෙයක් තමයි මේ ගණන දෙයිද කියලා. අපි ඉල්ලන්නෙ ආණ්ඩුවට දෙන්න පුළුවන් ගාන නෙවෙයි. සමහර වෘත්තීය සමිතිනම් ආණ්ඩුවට දෙන්න පුළුවන් ගාන මේකයි ඒ නිසා මේ ගාන දෙන්න කියනවා. අපි ඉල්ලන්නේදෙන්න පුළුවන් ගාන නෙවෙයි වැඩකරන ජනතාවට දිය යුතු ගාන. ආණ්ඩුව එහෙනම් පිළිගන්න ඕන දිය යුතු ගාන මේක තමයි ආණ්ඩුවට මේක දීගන්න බැහැ කියලා. නමුත් ආණ්ඩුව ඒක පිළිගන්නෙත් නැහැ. අපි දැනට පෝස්ටර් ව්‍යාපාරයක් දියත් කරලා තියෙනවා. ඒකෙනුත් පැහැදිලි වෙනවා ඇති ආණ්ඩුව රුපියල් 13,442.50කින් වැඩකරන ජනතාවගේ ආදායම කප්පාදු කරලා තියෙනවා කියන එක. ඒක හොඳට පැහැදිලියි සාමාන්‍යයෙන් පවුලක දෙන්නෙක් රැකියාවක් කරලත් පිරිමහගන්න බැහැ. දැන් රටේ රාජ්‍ය අංශයෙ සේවකයෝ ලක්‍ෂ 12කුත්, පෞද්ගලික අංශයෙ සේවකයො ලක්‍ෂ 62කුත් ඉන්නවා. මේ ලක්‍ෂ 74ම රටේ නිෂ්පාදනයට දායක වෙලා භාණ්ඩ හා සේවා ප‍්‍රමාණයක් නිපදවනවා. නමුත් මේ අයට වැටුප් විදියට ලැබෙන්නේ වැඩ කරන මුළු මහන්සිය නෙවෙයි. ඒකෙන් ටිකයි. ඒ නිසයි ඒකෙන් තවත් ටිකක් දෙන්න කියලා වැඩ කරන ජනතාවට ඉල්ලන්න අයිතියක් තියෙනවා. අපි ඉල්ලනකොට ඒකෙන් පැහැදිලියි නොගෙවන ලද ප‍්‍රමාණයක් තියෙනවා කියන එක. වැටුප් සටන් පවතින්නෙ ඒ ප‍්‍රමාණය ඉතිරිකරගෙන ටිකක් විතරක් වැඩකරන ජනතාවට ගෙවන නිසා. වැටුප් සටන් අහෝසියි. එහෙම ඉතිරි කර ගත්තෙ නැත්තනම්. වැඩකරන ජනතාව විදියට අපිට සටන් දෙකක් තියෙනවා. එකක් අපි වැඩ කරන ප‍්‍රමාණයට නොගෙවීම නිසා වැටුප් වැඩිකරන ලෙස ඉල්ලලා කරන සටන. ඊලඟ සටන තමයි අපිට ලැබිය යුතු සම්පූර්ණ මුදලම ලබා ගැනීම සඳහා කරන සටන. ඒක මේ සමාජ ක‍්‍රමය ඇතුලේ සිදුවෙන්නෙ නැහැ. ඒක නිසා මේ සමාජ ක‍්‍රමය අහෝසි කරපු සමාජවාදී සමාජ ක‍්‍රමයක් ඇතුලේ ඔය වැටුප් සටන් පවතින්නෙ නැහැ. එතකොට වැටුප් ඉල්ලන්න තියන පදනම අහෝසි වෙලා යනවා. එවැනි තැනකට ගමන් කරන්න අපිට අවශ්‍යයි. අපි ජාතික වෘත්තීය සමිති මධ්‍යස්ථානය තමයි මූලිකව මේ සටනට මැදිහත්වෙලා තියෙන්නෙ. වෙනත් වෘත්තීය සමිති තවම මේ සටන් පාඨයට එකතුවෙලා නැහැ. අපි බලාපොරොත්තු වෙනව ජාතික සේවක සංගමයට හා ශ‍්‍රී ලංකා නිදහස් සේවක සංගමයට මේ සටනට එකතුවෙන්න කියලා ආරාධනා කරන්න. හැබැයි ඉතිහාසයේ සිදුවීම් අනුව ශ‍්‍රී ලංකා නිදහස් සේවක සංගමයේ නායකයෝ මේකට සම්බන්ධ වෙන එකක් නැහැ. ඒ අයගෙ උවමනාව තමයි ආණ්ඩුවට එරෙහි වෘත්තීය සමිති මර්දනය සඳහා ආණ්ඩුවට දායක වෙන එක. හැබැයි ඒකෙ සාමාජිකයින්ට ආරාධනා කරනව මේ සටනට දායක වෙන්න කියලා. ඒ වගේම ස්වාධීන වෘත්තීය සමිතිවලටත් අපි ආරධානා කරනවා. අපි මේ සටන ආරම්භ කරද්දිම ජනාධිපතිවරයාට දැනුම් දීලා තිබෙනවා මෙම වැටුප් වැඩිවීම කරන්න කියලා. ඒ වගේම රට පුරා පෝස්ටර් ව්‍යාපාරයක් කරලා තියෙනවා. ඉදිරියේදී අත් පත‍්‍රිකා බෙදලා ජනතාව දැනුවත් කිරීම ආරම්භ කරනවා. ඒ වගේම උද්ඝෝෂණ මාලාවක්, සම්මන්ත‍්‍රණ මාලාවක් ලෙසට වැඩ කරන ජනතාව සංවිධානය කිරීමේ වැඩපිළිවෙලක් තියෙනවා. ඒ අනුව ආණ්ඩුවේ ප‍්‍රතිචාරය හොඳ නැත්නම් අපි එළඹෙන අය වැයට කලින් දැවන්ත වෘත්තීය ක‍්‍රියාමාර්ගවලට එළඹෙනවා. මොකද දැනටමත් විශ්වවිද්‍යාල ආචාර්යවරු මාස 3කට ආසන්න කාලයක් වැඩවර්ජනයේ නිරතවෙලා ඉන්නවා. නමුත් ඒක ආණ්ඩුවට දැනුනෙ නැහැ. අධ්‍යාපන ක්‍ෂේත‍්‍රයේදී ආණ්ඩුව කටයුතු කරන්නෙ ඒ විදියට. නමුත් ආණ්ඩුවට පුළුවන්ද සෞඛ්‍ය සේවාව වහලා දාලා ඉන්න. වරාය වහලා දාලා ඉන්න. විදුලිබල මණ්ඩලය වහලා දාලා ඉන්න. ඒවට ආණ්ඩුවට ප‍්‍රතිචාර දක්වන්න සිද්ධවෙනවා. ඒවයින් තමයි ආණ්ඩුවට දැනෙන්නෙ. ඒ නිසා ආණ්ඩුවට දැනෙන භාෂාවකින් කතා කරන්න නම් අපිට වැඩ වර්ජනයක් දක්වා වැඩකරන ජනතාව සංවිධානය කරන්න වෙනවා. ඒ නිසා එන අයවැයට කලින් දැවැන්ත වැඩවර්ජනයක් කරන්න අපි සූදානමින් ඉන්නේ. ඒ තුළින් වැඩකරන ජනතාවගේ ජයග‍්‍රහණ දිනාගන්න අපි ලෑස්තියි’’ යනුවෙනි. ජාතික වෘත්තීය සමිති මධ්‍යස්ථානය නියෝජනය කරන වෘත්තීය සමිති රැසක නියෝජිතයන් එම අවස්ථාවට සහභාගීවී සිටියහ.", "URL": "https://lankatruth.com/si/?p=4350", "Category": "පුවත්", "Parent URL": null}