{"Source": "Lankatruth", "Timestamp": "November 19, 2019", "Headline": "පුජිත් සහ හේමසිරි ප්‍රනාන්දු යළි රක්ෂිත බන්ධනාගාරයට", "News Content": "රක්ෂිත බන්ධනාගාරගත කර සිටින හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර මහතා දෙසැම්බර් මස 03 වනදා දක්වා තවදුරටත් රක්ෂිත බන්ධනාගාර භාරයේ තැබීමට කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද (19) නියෝග කර තිබේ. පාස්කු ඉරුදින එල්ල කෙරුණු ත්‍රස්ත ප්‍රහාර මාලාව වළක්වා ගැනීමට කටයුතු නොකිරීම තුළින් සාපරාධි ලෙස රාජකාරිය පැහැර හැර මිනීමැරීම සම්බන්දයෙන් මොවුන් දෙදෙනාට චෝදනා එල්ල වී ඇත. රක්ෂිත බන්ධනාගාර භාරයේ පසුවන හිටපු ආරක්ෂක ලේකම්වරයා සහ පොලිස්පතිවරයාගේ දුරකථන ඇමතුම් පිළිබඳ විස්තර වාර්තා ලබාගෙන විමර්ශනයක් සිදුකළ බව අපරාධ පරීක්ෂණ දෙපාර්තමේන්තුව අධිකරණය හමුවේ කරුණු දක්වමින් සඳහන් කර තිබේ. එම විමර්ශනවලට අනුව හිටපු ආරක්ෂක ලේකම්වරයා සහ පොලිස්පතිවරයා පාස්කු ඉරුදින එල්ල කළ ප්‍රහාර මාලාව සම්බන්ධයෙන් අත්අඩංගුවට ගත් සහ මිය ගිය සැකකරුවන් සමඟ සම්බන්ධතාවක් පවත්වා නොමැති බවට කරුණු අනාවරණය වී තිබෙන බවද අපරාධ පරීක්ෂණ දෙපාර්තමේන්තුව අධිකරණයට දන්වා ඇත. ඊට අමතරව සැකකරුවන්ගේ බැංකු ගිණුම් සම්බන්ධයෙන්ද විමර්ශනයක් සිදුකළ බව සඳහන් කළ අපරාධ පරීක්ෂණ දෙපාර්තමේන්තුවේ නිලධාරීන්, සැකකාර හේමසිරි ප්‍රනාන්දු මහතාගේ නමින් පෞද්ගලිකව හෝ රාජ්‍ය බැංකුවක මෙන්ම මූල්‍ය ආයතනවල ගිණුම් නොමැති බවට කරුණු වාර්තා වී ඇතැයිද සඳහන් කර තිබේ. එමෙන්ම පොලිස්පති පූජිත් ජයසුන්දර මහතා නමින් බැංකු ගිණුම් පහක් පවතින බවට කරුණු අනාවරණය වී තිබෙන බව සඳහන් කර ඇති අපරාධ පරීක්ෂණ දෙපාර්තමේන්තුවේ නිලධාරීන් වැඩිදුර විමර්ශන සිදුකරන බවද දන්වා ඇත.", "URL": "https://lankatruth.com/si/?p=85879", "Category": "පුවත්", "Parent URL": null}