{"Source": "Lankatruth", "Timestamp": "December 26, 2019", "Headline": "වරෙන්තුව ආපසු කැඳවන්නැයි රාජිතගෙන් මෝසමක්", "News Content": "හිටපු අමාත්‍ය රාජිත සේනාරත්න මහතා අත්අඩංගුවට ගැනීමට නිකුත් කළ වරෙන්තුව ආපසු කැඳවන්නැයි ඉල්ලා ඔහුගේ නීතිඥවරයා විසින් අද (26) අධිකරණයට මෝසමක් ඉදිරිපත් කර තිබේ. ඉකුත් ජනාධිපතිවරණ සමයේ පැවැත්වූ ආන්දෝලනාත්මක සුදුවෑන් මාධ්‍ය සාකච්ඡා සිද්ධිය සම්බන්ධයෙන්ට හිටපු අමාත්‍ය රාජිත සේනාරත්න මහතා අත්අඩංගුවට ගෙන අධිකරණයට ඉදිරිපත් කරන ලෙස දන්වා කොළඹ මහේස්ත්‍රාත් අධිකරණය විසින් පසුගිය 24දා වරෙන්තුවක් නිකුත් කළේය. හිටපු අමාත්‍ය රාජිත සේනාරත්න මහතා අත්අඩංගුවට ගැනීමට අධිකරණය වරෙන්තු නිකුත් කළද මේවන තෙක් ඔහු අත්අඩංගුවට ගැනීමට කටයුතු කර නැත. මේ අතර තමන්ට අපේක්ෂිත ඇපයක් ලබා දෙන ලෙස ඉල්ලා රාජිත සේනාරත්න මහතා විසින් අවස්ථා තුනකදී අදිකරණය වෙත අපේක්ෂිත ඇප අයදුම්පතක් ඉදිරිපත් කළ අතර තෙවනවර ඉදිරිපත් කළ ඇප අයදුම්පත පිළිබඳව සලකා බැලීම මේ මස 30වනදා සිදුකිරීමට නියමිත ය. වත්මන් රාජපක්ෂ ආණ්ඩුවේ ප්‍රබලයෙකුගෙ නිවසේ රාජිත සේනාරත්න මහතා සැඟවී සිටින බවටද සමාජ මාධ්‍ය තුළ ප්‍රචාරය වෙමින් තිබේ.", "URL": "https://lankatruth.com/si/?p=87982", "Category": "පුවත්", "Parent URL": null}