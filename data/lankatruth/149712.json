{"Source": "Lankatruth", "Timestamp": "July 27, 2023", "Headline": "නිළියන් පෙන්වමින් ක්‍රිකට් ලොක්කන් වසාගැනීමට ගිය අවකෙලි පිළිබඳව විගණකාධිපති සෘජුව සිටී", "News Content": "ශ්‍රී ලංකා ක්‍රිකට් ආයතනයේ සිදු කර තිබෙන අක්‍රමිකතා සහ දූෂණ යටගසාගැනීමේ උපක්‍රමයක් ලෙස ජනප්‍රිය නිළියන් දෙදෙනෙකු වෙත ජනකා අවධානය කේන්ද්‍ර ගත කිරීමට දරනලද උත්සාහය, විගණකාධිපතිගේ සෘජු මැදිහත්වීමෙන් අසාර්ථක වීමේ ලකුණු පහල වීතිබේ.  ක්‍රිකට් ආයතනයේ සභාපති ෂම්මි ද සිල්වා උප සභාපති ජයන්ත ධර්මදාස ඇතුළු නිලධාරීන් කිහිපදෙනෙකු පසුගිය 25 වෙනිදා මාධ්‍ය හමුවක් පවත්වමින් ජනතාව නොමග යැවීම සඳහා විවිධ කරුණු ඉදිරිපත්කරනු ලැබීය. ඒ අතර ක්‍රිකට් පාලක මණ්ඩලයේ මුදල් යොදවා අදාල නිලියන් දෙදෙනා සහ පවුලේ ඥාතීන් මෙන්ම හිතවතුන් ඔස්ට්‍රේලියානු සංචාරයට සහභාගී කරගත් බව ඔප්පු කළහොත් තම පිරිස අදාල ධුරවලින් ඉල්ලා අස්වන බවට උදම්අනනු ලැබීය. එහෙත් විගණකාධිපතිවරයා අදාල මුදල් අවභාවිතා කිරීම සහ ක්‍රිකට් පාලක මණ්ඩලයේ නිලධාරීන් ලෙස ෂම්මි ද සිල්වා ඇතුළු පිරිසට පැවරී තිබෙන බලතල අවභාවිතා කිරීම සම්බන්ධයෙන් සාක්ෂි සහිතව (ඇමුණුම්) කරුණු හෙළි කර තිබිණි. මේ අතර ද අයිලන්ඩ් පුවත්පතට ප්‍රකාශයක් ලබා දී ඇති විගණකාධිපතිවරයා තම වාර්තාවේ අඩංගු කරුණු සම්බන්ධයෙන් දිගටම පෙනී සිටින බව අවධාරණය කර තිබිණි. එසේම මෙම වාර්තාව සිව්පුද්ගල විගණන කොමිසමේ විමර්ෂවලින් පසුව වගකීම් සහගතව කෙටුම්පත් කර ඇති බව අවධාරණය කර තිබේ. මෙම විගණන වාර්තාවේ අඩංගු කරුණු සම්බන්ධයෙන් පිළිතුරු ලබාදීමට ෂම්මිද සිල්වා ඇතුළු පිරිසට අගෝස්තු 16 දින  දක්වා කල් ලබා දී ඇති බවද විගණකාධිපති හෙළි කර ඇත.", "URL": "https://lankatruth.com/si/?p=149712", "Category": "පුවත්", "Parent URL": null}