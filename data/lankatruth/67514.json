{"Source": "Lankatruth", "Timestamp": "February 5, 2019", "Headline": "ඇලෝසියස්ගේ විදෙස් ගමන් තහනම ලිහිල් කරයි", "News Content": "පර්පෙචුවෙල් ට්‍රෙෂරීස් සමාගමේ සභාපති ජෙෆ්රි ඇලෝසියස් මහතාගේ විදෙස් ගමන් තහනම ලිහිල් කර තිබේ. අසනීප තත්වයකට ප්‍රතිකාර ලබාගැනීම සඳහා සිංගප්පූරුව බලා යාමට සිය විදෙස් ගමන් තහනම ඉවත් කරන මෙන් ඇලෝසියස් මහතා සිදුකර තිබූ ඉල්ලීම කොළඹ මහේස්ත්‍රාත් අධිකරණයේ අද(05) කැඳවනු ලැබ තිබිණි. එහිදී ඇලෝසියස් මහතාගේ නීතිඥවරු අධිකරණයට දන්වා සිටියේ තම සේවාදායකයාට වෛද්‍ය ප්‍රතිකාර ලබාගැනීම සඳහා මේ මස 13 වනදා සිට ඉන්දියාව සහ සිංගප්පූරුව යන රටවල යාමට අවශ්‍යව ඇති බවයි. රහස් පොලීසිය අධිකරණය හමුවේ පවසා සිටියේ මහබැංකු බැදුම්කර වංචාව සම්බන්ධව සැකකරුවෙකු වන ඇලෝසියස් මහතා සිංගප්පූරුවට යාම සඳහා අවසරදීමට විරුද්ධත්වය ප්‍රකාශ කරන බවත් ඉන්දියාවට යාම සඳහා විදෙස් ගමන් තහනම ලිහිල් කිරීමට විරුද්ධත්වයක් ප්‍රකාශ නොකරන බවත්ය. වෛද්‍ය ප්‍රතිකාර ලබාගැනීම බව පවසා තිබුණද ඊට අදාල ලේකන කිසිවක් ඉදිරිපත් කිරීමට ඇලෝසියස් මහතා අපොහොසත්වී ඇති බවද රහස් පොලීසිය අධිකරණයට දැන්වීය. ඒ අනුව කොළඹ මහේස්ත්‍රාත් ලංකා ජයරත්න මෙනවිය නියෝගකර සිටියේ ජෙෆ්රි අර්ජුන් ඇලෝසියස් නැමැත්තාට ඉන්දියාවට යාම සඳහා පමණක් විදෙස් ගමන් තහනම ලිහිල් කරන බවයි. එසේම ඇලෝසියස් මහතාට මේ මස 13 වනදා සිට 20 දක්වා කාලසීමාව තුළ ඉන්දියාවේ සංචාරය කිරීම සඳහා දැනට පණවා තිබෙන විදෙස් ගමන් තහනම ලිහිල් කිරීමට අවසර දුන් ප්‍රධාන මහේස්ත්‍රාත්වරිය සිංගප්පූරුවට යාමට ඉඩ දෙන මෙන් කරන ඉල්ලීම පිළිබඳව ඒ බව තහවුරු කෙරෙන වෛද්‍ය ලේඛන ලබන 25 වනදා අධිකරණය වෙත ඉදිරිපත් කර කරුණු දක්වන ලෙස ඇලෝසියස් මහතාගේ නීතිඥවරු වෙත දන්වා සිටියේය.", "URL": "https://lankatruth.com/si/?p=67514", "Category": "පුවත්", "Parent URL": null}