{"Source": "Lankatruth", "Timestamp": "November 9, 2022", "Headline": "රු. 255හේ ලිංගික උත්තේජන එන්නත රු. 40,000ට අරගෙන", "News Content": "ලිංගික උත්තේජන සඳහා භාවිතා කරන එන්නත් මිලදී ගැනීමේදී දැවැන්ත මූල්‍ය අක්‍රමිකතාවයක් සිදුව ඇති බව නවතම විගණන වාර්තාවකින් අනාවරණය වේ. මෙම එක එන්නතක් රුපියල් 255කට මිලදී ගැනීමට ඇස්තමේන්තු කර තිබියදී රාජ්‍ය ඖෂධ නීතිගත සංස්ථාව එකක් රුපියල් 40,869 බැගින් එන්නත් 1,563ක් මිලදී ගැනීම සඳහා රුපියල් කෝටි 07කට ආසන්න මුදල් වැය කිරීම සම්බන්ධයෙන් විධිමත් පරීක්ෂණයක් කරන ලෙස එම වාර්තාව මගින් විගණකාධිපති දෙපාර්තමේන්තුව නිර්දේශ කර තිබේ. විගණකාධිපති දෙපාර්තමේන්තුව මෙම නිර්දේශය කර ඇත්තේ රාජ්‍ය ඖෂධ නීතිගත සංස්ථාව සම්බන්ධයෙන් සිදුකළ විගණනයකදී අනාවරණය වූ කරුණු අනුව. එම විගණන වාර්තාවට අනුව ලිංගික උත්තේජනය සඳහා භාවිත කරන මෙම එන්නත ඇස්තමේන්තු කළ මිලට හෝ ඒ ආසන්න මිලකට මිලදී ගත්තේ නම් වැයවන්නේ ලක්ෂ හතරකට (රු. 400,000) ආසන්න මුදලකි. එහෙත් සංස්ථාව මෙම එන්නත සඳහා රුපියල් හයකෝටි අසූහත් ලක්ෂයක (රු. 68,700,000) මුදලක් වැය කර ඇතැයිද විගණන වාර්තාවේ සඳහන්වේ.", "URL": "https://lankatruth.com/si/?p=141789", "Category": "ආර්ථික පුවත්", "Parent URL": null}