{"Source": "Lankatruth", "Timestamp": "December 29, 2019", "Headline": "රාජිත බන්ධනාගාර රෝහල වෙත මාරු කිරීම අත්හිටුවයි", "News Content": "රක්ෂිත බන්ධනාගාර ගතව පෞද්ගලික රෝහලක ප්‍රතිකාර ලබමින් සිටි හිටපු අමාත්‍ය රාජිත සේනාරත්න මහතා වැලිකඩ බන්ධනාගාර රෝහල වෙත මාරුකිරීමට තීරණය කර තිබුණද මේ වන විට එම තීරණය හදිසියේ අත්හිටුවා ඇත. ඒ අනුව රාජිත සේනාරත්න මහතා ලංකා පෞද්ගලික රෝහලේම ප්‍රතිකාර ලබන බව වාර්තාවේ. නාරාහේන්පිට පෞද්ගලික රෝහලක ප්‍රතිකාර ලබන රිමාන්ඩ් භාරයේ පසුවන හිටපු අමාත්‍ය පාර්ලිමේන්තු මන්ත්‍රී රාජිත සේනාරත්න මහතා බන්ධනාගාර රෝහලට රැගෙනයාම සඳහා අද (29) එහි ගිය බන්ධනාගාර නිලධාරීන්ට පැය පහකට අධික කාලයක් රස්තියාදු වී හිස් අතින් ආපසු පැමිණීමට සිදුවී තිබේ. හිටපු අමාත්‍යවරයාගේ සෞඛ්‍ය තත්වය බන්ධනාගාර දෙපාර්තමේන්තුවේ වෛද්‍යවරියක් විසින් ඊයේ (28) දිනයේ පරික්ෂාවට ලක් කළ අතර ඒ අනුව ඔහු බන්ධනාගාර රෝහලට හෝ ජාතික රෝහලට මාරුකළ හැකි බවට නිර්දේශ ඉදිරිපත් කර තිබුණි.", "URL": "https://lankatruth.com/si/?p=88085", "Category": "පුවත්", "Parent URL": null}