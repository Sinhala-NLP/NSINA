{"Source": "Lankatruth", "Timestamp": "June 18, 2019", "Headline": "ඉන්දියාවේ බිහාර් ප්‍රාන්තයේ 70කට අධික පිරිසක් උෂ්ණත්වයට බිලි", "News Content": "ඉන්දියාවේ බිහාර් ප්‍රාන්තයට බලපා ඇති දැඩි උණුසුම් වායුධාරා සහ වියලි කාලගුණය හේතුවෙන් මේ වනවිට පුද්ගලයින් 70 දෙනෙකු පමණ මියගොස් ඇතැයි වාර්තා වේ. බිහාර් ප්‍රාන්තය තුළ සාමාන්‍ය උෂ්ණත්වය සෙල්සියස් අංශක 45ක් පමණ වන අතර ඇතැම් ස්ථානවල උෂ්ණත්වය සෙලිසියස් අංශක 48 දක්වා ඉහළ ගොස් ඇතැයි මාධ්‍ය වාර්තා දක්වයි. වැඩිම මරණ සංඛ්‍යාවක් වාර්තා වන්නේ ගයා ප්‍රදේශයෙන් වන අතර දිල්ලි, රාජස්ථාන් සහ උත්තර් ප්‍රදේශ් ප්‍රාන්තවලින් ද ඉහළ උෂ්ණත්ව අගයන් වාර්තා වේ. මීට අමතරව බිහාර් ප්‍රාන්තය තුළ ජැපනීස් එන්සෙෆලයිටීස් නම් රෝගය ද පැතිර යන අතර ඉන් ළමා මරණ පණක් සියයකට අධික සංඛ්‍යාවක් සිදුව ඇත. ඉන්දීය බලධාරීන් මෙම තත්වය සමනය කිරීමට සාධනීය පියවරක් මෙතෙක් අනුගමනය කර නැතැයි ද විවිධ පාර්ශ්ව චෝදනා නගමින් සිටියි.", "URL": "https://lankatruth.com/si/?p=75957", "Category": "විදෙස් පුවත්", "Parent URL": null}