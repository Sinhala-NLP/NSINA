{"Source": "Lankatruth", "Timestamp": "September 27, 2017", "Headline": "විද්‍යා ඝාතන නඩුවේ තීන්දුව ප්‍රකාශ කිරීම අද.", "News Content": "සිවලෝගනාදන් විද්‍යා දැරිය සමූහ දූෂණයට ලක්කර ඝාතනය කිරීමේ නඩු තීන්දුව ත්‍රිපුද්ගල විනිසුරු මඬුල්ල විසින් අද (27) යාපනය මහාධිකරණයේදී ප්‍රකාශයට පත්කිරීමට නියමිතය. ඝාතනයට සම්බන්ධ විත්තිකරුවන් වන පූබාලසිංහම් ඉන්ද්‍රකුමාර්, පූබාලසිංහම් ජෙයකුමාර්, පූබාලසිංහම් තවකුමාර්, මහාලිංගම් ශෂින්ද්‍රන්, තිල්ලේනාදන් චන්ද්‍රහාසන්, සිවදේවන් දුෂාන්ත්, පලනි රූපසිංහම් කුගදාසන්, ජෙයතරන් කෝකිලන්, මහාලිංගම් ශෂිකුමාර් හෙවත් ස්විස් කුමාර් යන 9 දෙනාට එරෙහිව මෙම තීන්දුව ප්‍රකාශ කෙරේ. අධිචෝදනා 47ක් යටතේ විත්තිකරුවන්ට එරෙහිව යාපනය මහාධිකරණයේ දී මෙම නඩුව විභාග විය. වව්නියාව මහාධිකරණ විනිසුරු බාලේන්ද්‍රන් ශෂී මහේන්ද්‍රන්, ත්‍රිකුණාමලය මහාධිකරණ විනිසුරු අන්නාලිංගම් ප්‍රේමශංකර් සහ යාපනය මහාධිකරණ විනිසුරු මානිකවාසගර් ඉලංචේලියන් යන මහාධිකරණ විනිසුරුවරුන්ගෙන් සැදුම්ලත් විශේෂ ත්‍රිපුද්ගල විනිසුරු මඬුල්ලක් හමුවේ මෙම නඩුව විභාගයට ගැනිණි. කොළඹින් පිට ත්‍රිපුද්ගල මහාධිකරණ විනිසුරු මඬුල්ලක් හමුවේ නඩු විභාගයක් පැවැත්වූපළමු අවස්ථාව මෙයයි. තීන්දුව ප්‍රකාශයට පත් කරන අද (27) දින අධිකරණයේ පෙනී සිටින ලෙස අධිකරණයෙන් කළ දැනුම් දීමක් අනුව විද්‍යා දැරියගේ මව වන ශිවයෝගනාදන් සරස්වතී මහත්මිය ද අධිකරණයට පැමිණ සිටියි.  2015 මැයි මස 13 වැනි දා ශිවයෝගනාදන් විද්‍යා දැරිය පැහැරගෙන ගොස් අපයෝජනය කර මරා දමා තිබුණි. සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨනියෝජ්‍ය පොලිස්පති රවී සෙනවිරත්න සහ නියෝජ්‍ය පොලිස්පති සුදත් නාගහමුල්ල මහත්වරුන්ගේ අධීක්ෂණයෙන් ජ්‍යෙෂ්ඨ පොලිස් අධිකාරී ශානි අබේසේකර සහ සහකාර පොලිස් අධිකාරී බී එස් තිසේරා මහත්වරුන්ගේ උපදෙස් පරිදි සමූහ මංකොල්ල විමර්ශන ඒකකයේ ස්ථානාධිපති පොලිස් පරීක්ෂක නිශාන්ත සිල්වා මහතා ඇතුළු පිරිසක් විමර්ශන සිදු කළහ.", "URL": "https://lankatruth.com/si/?p=41561", "Category": "පුවත්", "Parent URL": null}