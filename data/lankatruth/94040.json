{"Source": "Lankatruth", "Timestamp": "June 16, 2020", "Headline": "ක්ෂුද්‍ර මූල්‍ය ණයකරුවන්ට ගෝඨාගෙන් පොල්ලක්…", "News Content": "ක්ෂුද්‍ර මූල්‍ය ණය උගුලේ හිරවී සිටින පවුල් ලක්ෂ 28ක් පමණ වූ පිරිස ඉන් බේරා ගැනීම සඳහා වැඩපිළිවෙළක් සකස් කරන බව ජනාධිපතිවරණ වේදිකාවේදී ගෝඨාභය රාජපක්ෂ ප්‍රකාශ කර තිබුණද මේ වනතුරුත් එවන් වැඩපිළිවෙළක් සකස් කර නොමැත. ඉකුත් සති දෙකේදීම මුදල් අමාත්‍යාංශයේදී මේ ගැන සාකච්ඡා වාර දෙකක් පැවැත්වා ඇති අතර එහිදී සකස් කළ චක්‍රලේඛවල ක්ෂුද්‍ර මූල්‍ය ණය කපා හැරීම පිළිබඳ කිසිදු සඳහනක් නැත. එම චක්‍රලේඛවල සඳහන්ව ඇත්තේ විදේශ ණය ලබාගෙන ක්ෂුද්‍ර මූල්‍ය ණය හිමියන්ට සහන පොලියට ණය ලබාදීමට ක්‍රියා කළ යුතු බවය. එසේ ලබාදෙන ණය යොදවා ඔවුන්ගේ ක්ෂුද්‍ර මූල්‍ය ණය කපා හැරීමට වැඩ පිළිවෙළක් සකස් කළ යුතු බවය. ජනාධිපතිවරණ සමයේදී දුන් මෙම පොරොන්දුව ඉටු නොකර තිබියදීත් රජයේ ප්‍රවෘත්ති දෙපාරතමේන්තුවේ වෙබ් අඩවියේ සඳහන් වන්නේ අග්‍රාමාත්‍ය මහින්ද රාජපක්ෂ මුදල් අමාත්‍යවරයා වශයෙන් ක්ෂුද්‍ර මූල්‍ය ණය හේතුවෙන් පීඩා විඳින ජනතාවට සහනයක් ලෙස රජය විසින් ලබාදීමට නියම කළ රුපියල් 40,000ක ණය මුදල රුපියල් 60,000 දක්වා ඉහළ නැවීමට තීරණය කළ බවය. එකී තීන්දුව ගෙන ඇත්තේ ඉකුත් මාර්තු 04 වැනිදාය. ක්ෂුද්‍ර මූල්‍ය ණය හිමියන් සම්බන්ධ නඩුවලට පෙනී සිටින නීතිඥවරියක වන නීතිඥ රධිකා ගුණරත්න මහත්මිය පවසන්නේ මේ වනවිට ණය ගෙවාගත නොහැකිව ණයකරුවන් 200ක පමණ පිරිසක් සියදිවි නසාගෙන ඇති බවය. ඒ අතරේ කොරෝනා උවදුර නිසා තමන්ගේ ආදායම් මාර්ග අහිමි වූ මේ පිරිස්වලට ක්ෂුද්‍ර මූල්‍ය ණය ලබා දුන් ආයතන විසින් දැඩි තාඩන පීඩන එල්ල කරන වාතාවරණයක් පවතින බවද ඇය සඳහන් කරයි. මෙම ආයතනවලින් බොහොමයක් මහ බැංකුවේ ලියාපදිංචි නො වූ ඒවා බවද පවසන ඇය මේ වනවිට ඔවුන් ණයහිමියන්ගේ ගිවිසුම් පවා අලුත් කරමින් සිටින බවද ප්‍රකාශ කරයි. පාර්ලිමේන්තුවටද බදු මුදල් හරහා ආදායමක් නොලැබෙන්නේ නම් ණය කපා හැරීම් සිදු කිරීම අසීරු බව මේ සම්බන්ධයෙන් අදහස් දක්වන කැබිනට් ප්‍රකාශක බන්දුල ගුණවර්ධනම මහතා පවසයි. මූලාශ්‍ර රාවය", "URL": "https://lankatruth.com/si/?p=94040", "Category": "ආර්ථික පුවත්", "Parent URL": null}