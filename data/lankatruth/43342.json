{"Source": "Lankatruth", "Timestamp": "November 1, 2017", "Headline": "ජොන්ස්ටන්ගේ නඩුවත් කල් තබයි", "News Content": "පසුගිය රජය සමයේ ස.තො.ස. ආයතනයේ සේවකයන් 153 දෙනකු සිය නිල රාජකාරිවලින් ඉවත් කර දේශපාලන කටයුතුවල යෙදවූ බවට චෝදනා කරමින් හිටපු අභ්‍යන්තර වෙළෙඳ කටයුතු ඇමැති සහ මහින්ද පිලේ පාර්ලිමේන්තු මන්ත්‍රී ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකුට එරෙහිව පවරා ඇති නඩුවක් ඉදිරියටත් පවත්වාගෙන යෑමට ඉඩ දෙන්නේද? නැද්ද? යන නියෝගය ප්‍රකාශ කිරීම කොළඹ මහෙස්ත්‍රාත් අධිකරණය විසින් පසුගිය 30වනදා දෙසැම්බර් මස 14 වැනිදාට කල් තබා ඇත. අල්ලස් කොමිසම ගොනු කර ඇති මෙම නඩුව නීතිමය පදනමකින් තොරව පවත්වාගෙන යෑමට නොහැකි තත්ත්වයක පවතින බැවින් එම චෝදනා පත්‍රය ප්‍රතික්ෂේප කර සියලු විත්තිකරුවන් නිදහස් කරන ලෙස විත්තිකාර ජොන්ස්ටන් ප්‍රනාන්දු මහතා වෙනුවෙන් පෙනී සිටි නීතිඥවරයා මීට පෙර මූලික විරෝධතාවක් මතුකර තිබිණි. එම මූලික විරෝධතාව මත විත්තිකරුවන්ට අදාළ නඩුව ඉදිරියට පවත්වාගෙන යෑමට ඉඩ දෙන්නේද? නැද්ද? යන්න පිළිබඳ නියෝගය දෙසැම්බර් මස 14 වැනිදා ප්‍රකාශයට පත් කරන බව කොළඹ අතිරේක මහෙස්ත්‍රාත් බුද්ධික ශ්‍රී රාගල මහතා නියෝග කර ඇත. පසුගිය රජය සමයේ ස.තො.ස. ආයතනයේ සේවකයන් 153 දෙනකු සිය නිල රාජකාරිවලින් ඉවත් කර දේශපාලන කටයුතුවල යෙදවීම තුළින් රජයට රුපියල් කෝටි 04ක පාඩුවක් සිදු කළේ යැයි චෝදනා කරමින් ජොන්ස්ටන් ප්‍රනාන්දු මන්ත්‍රිවරයා ඇතුළු විත්තිකරුවන් තුන් දෙනකුට එරෙහිව අල්ලස් කොමිසම මෙම නඩුව පවරා තිබේ.", "URL": "https://lankatruth.com/si/?p=43342", "Category": "පුවත්", "Parent URL": null}