{"Source": "Lankatruth", "Timestamp": "February 24, 2019", "Headline": "පක්ෂ තහනමට ත්‍රස්ත පනතක්", "News Content": "මේ වනවිටත් ක්‍රියාත්මක වන ත්‍රස්තවාදය වැලැක්වීමේ පනත අහෝසිකරමින් ගෙන ඒම යෝජිත නව පනත මගින් පැවති පනතටත් වඩා දැඩි මර්ධන නීති ගෙන ඒමට ආණ්ඩුව සැළසුම් කර ඇති බව අනාවරණය වේ. පසුගිය ඔක්තෝබර් 8 වන දින පාර්ලිමේන්තු න්‍යාය පත්‍රයට ඇතුළත් කර ඇති මෙම නව පනත එළඹෙන මාර්තු 31 වැනි දිනට පෙර පාර්ලිමේන්තුවට ඉදිරිපත් කර සම්මත කර ගැනීමට ආණ්ඩුව සූදානම් වේ. දැනට බලාත්මක ත්‍රස්තවාදය වැලැක්වීමේ පනතේ ත්‍රස්ත ක්‍රියා ලෙස නම්කර ඇති කරුණු 20 වෙනුවට යෝජිත පනතෙන් ත්‍රස්තවාදී ක්‍රියා ලෙස කරුණු 50කට අධික ප්‍රමාණයක් නම්කර තිබේ. මෙසේ නම්කර ඇති ත්‍රස්ත ක්‍රියා බොහෝමයක් නිසි ලෙන අර්ථ දක්වා නැති බවත්, ඒ නිසා කිසිවෙකුට ත්‍රස්ත ක්‍රියාවක් යනු කුමක්ද, ත්‍රස්ත ක්‍රියාවක් නොවන්නේ කුමක්ද යන්න පවා නිරවුල් කර නොමැති බව නීතීඥ එර්මිසා ටෙගාල් පවසන්නීය. ඒ පිලිබඳව තවදුරටත් අදහස් දක්වන නීතීඥවරිය පවසන්නේ ලංකා ඉතිහාසයේ පළමුවැනි වතාවට පුද්ගලයෙකු අත්අඩංගුවට ගැනීමේදී මේ නව පනත මගින් අත්තනෝමතික බලයක් පවරා ඇති බවයි. එහි 17 වන කොටසේ සඳහන් වන පරිදි පොලීසියට පමණක් නොව සන්නද්ධ හමුදා නියෝජිතයන්ට පවා අධිකරණ නියෝගයක් නොමැතිව පුද්ගලයෙකු අත්අඩංගුවට ගැනීමට ඒ අනුව හැකියාව ලැබෙනු ඇත. දැනට පවත්නා නීතියට අනුව අත්අඩංගුවට ගැනීම සඳහා පොලිස් පරීක්ෂකවරයෙකු හෝ ඊට ඉහළ නිලධාරියෙකු සම්බන්ධ විය යුතු අතර, යෝජිත පනතට අනුව ඕනෑම පොලිස් නිලධාරියෙකුට යම් අයෙකු ත්‍රස්තවාදියෙකු ලෙස නම්කර ඒ මොහොතේම අත්අඩංගුවට ගැනීමට බලය ලබාදී ඇත. එසේ අත්අඩංගුවට ගත් පුද්ගලයෙකු අධිකරණයට ඉදිරිපත් නොකර දින 14ක් රඳවාගෙන සිටීමේ අයිතිය ද නව පනතට අනුව පොලීසිය වෙත ලැබෙන අතර, ඒ වෙනුවෙන් මහේස්ත්‍රාත්වරයෙකුට හෝ මැදිහත්වීමක් කිරීමට බලයක් ලැබී නොමැති බවද ඇය අවධාරණය කරන්නීය. යෝජිත පනතේ 15 වන කොටසෙන් ලැබෙන බලතල අනුව පොලිස් හෝ හමුදා නිලධාරියෙකුට තමන්ගේ ආරක්ෂාවට තර්ජනයක් බව හැඟී ගිය බව පවසමින් කෙනෙකුව නීත්‍යානුකූලව ඝාතනය කිරීමට වුවද හැකියාව තිබෙන බව මේ පිළිබඳව අදහස් දැක්වූතවත් නීතිවේදිනියක වන ස්වස්තිකා අරුලිංගම් පවසන්නීය. නිරායුධ පුද්ගලයෙකු සම්බන්ධයෙනු වුවද ඒ ආකාරයෙන් ක්‍රියාත්මක ක්‍රියාත්මක වීමට ඔවුනට බලය ලැබෙන බවත්, ඒ අනුව සාමකාමී උද්ඝෝෂණයකට පවා පූර්ව අනුමැතියකින් තොරව වෙඩි තැබීමට නව පනතෙන් බලය ලබාදෙන බවත් ඇය පෙන්වා දෙන්නීය. එසේම යෝජිත පනතට අනුව අත්අඩංගුවට ගත් පුද්ගලයෙකු සම්බන්ධයෙන් චෝදනා පත්‍රයක් ඉදිරිපත් නොකර රහස් වාර්තාවක් ලෙස එය අධිකරණයට ඉදිරිපත් කිරීමට පොලිසියට බලය ලැබෙන බවත් ඇය පවසා සිටියාය. මේ පිළිබඳ අප කළ විමසීමක දී පාර්ලිමේන්තු මන්ත්‍රී බිමල් රත්නායක පවසන්නේ දැනට පවතින ත්‍රස්තවාදය වැලැක්වීමේ පනත අහොසි කිරීම අනිවාර්ය කොන්දේසියක් වුවත්, ඒ වෙනුවට තවත් මර්ධන පනතක්ගෙන එන්නේ නම්, එය බරපතල තත්වයක් බවයි. එක්සත් ජාතීන්ගේ සංවිධානයේ 31/1 යෝජනා සම්මතයට අනුව මෙම නව පනත ගෙන රන බව ආණ්ඩුව පැවසුව ද එක්සත් ජාතීන්ගේ සංවිධානයේ එකඟතා පවා උල්ලංඝනය කරමින්, වෘත්තීය සමිති පමණක් නොව දේශපාලන පක්ෂ පාවා අත්තනෝමතිකව තහනම් කිරීම දක්වා වන මර්දන නීති රැසක් මෙහි අන්තර්ගත කර තිබීමෙන් මෙය පවත්නා අවම ප්‍රජාතන්ත්‍රවාදයට පවා එරෙහිව නැවත වටයකින් මර්දනය ගෙන ඒම සඳහා වන සැළසුමක් විය හැකි බවද ඔහු වෙන්වා දෙයි. ලංකා ඉරිදා සංග්‍රහය – චතුර දිසානායක", "URL": "https://lankatruth.com/si/?p=68875", "Category": "පුවත්", "Parent URL": null}