{"Source": "Lankatruth", "Timestamp": "October 16, 2019", "Headline": "රත්ගම ද්විත්ව ඝාතනයේ සැකකරුවන් 15 දෙනෙකු සිදුකර තිබූ ඇප ඉල්ලීම ඉවතට", "News Content": "රත්ගම ව්‍යාපාරිකයන් දෙදෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධව අත්අඩංගුවේ පසුවන 15 දෙනෙකු විසින් සිදුකර තිබූ ඇප ඉල්ලීම ගාල්ල මහාධිකරණය විසින් ප්‍රතික්ෂේප කර තිබේ. සිද්ධිය සම්බන්ධව අත්අඩංගුවට ගෙන සිටින සැකකරුවන් 17 දෙනා එකම කණ්ඩායමක් ලෙස ක්‍රියාකර ඇති බවත් ඔවුන්ට ඇප ලබාදීමෙන් මහජන කැළඹීමක් ඇතිවිය හැකි බවත් පවසමින් විනිසුරු ඩබ්ලිව්. පී.එස්. නිශ්ශංක මහතා මෙම ඇප ඉල්ලීම ප්‍රතික්ෂේප කර ඇත. කෙසේ වෙතත් අත්අඩංගුවේ පසුවන සැකකරුවන්ට අභියාචනාධිකරණයෙන් ඇප ඉල්ලීම සිදුකළ හැකි බව ද විනිසුරුවරයා පවසා තිබේ. පසුගිය ජනවරි මස 23 වැනිදා ගාල්ල, රත්ගම – රත්නඋදාගම ප්‍රදේශයේ පදිංචි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පැහැරගෙන ගොස් ඝාතනය කර රක්ෂිත ප්‍රදේශයක දී ඔවුන්ගේ සිරුරු පුළුස්සා දමා ඇති බවට තොරතුරු අනාවරණය වූ අතර ඒ සම්බන්ධව දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකු රක්ෂිත බන්ධනාගාර ගතකර ඇත.", "URL": "https://lankatruth.com/si/?p=83114", "Category": "පුවත්", "Parent URL": null}