{"Source": "Lankatruth", "Timestamp": "November 17, 2018", "Headline": "මන්ත්‍රීවරු පිරිසකගේ අශෝභන හැසිරීමෙන් රාජ්‍ය දේපළ රැසකට හානි", "News Content": "පාර්ලිමේන්තුවේ මන්ත්‍රීවරු අතර අඛන්ඩව දින තුනක් තුළ පැවති නොසන්සුන්කාරී වාතාවරණය හේතුවෙන් පාර්ලිමේන්තුවේ සබාගර්භයේ දේපළ රැසකට හානි සිදුව ඇති බව වාර්තා වේ. මයික්‍රෆෝන, මන්ත්‍රී ආසන ඇතුළු දේපළ රැසකට හානි සිදුව ඇති අතර එම අලාභ හානි තක්සේරු කර අලුත්වැඩියා කටයුතු සිදු කිරීමට ඉදිරියේදී කටයුතු කිරීමට නියමිතව ඇතැයිද වාර්තා වේ. පසුගිය 14 වනදා සිට අද (17) දිනය දක්වා පාර්ලිමේන්තුව තුළ නොසන්සුන්කාරී තත්වයක් ඇති වීමෙන් සැසිවාර කටයුතු අතරමග නවතා දැමීමට සිදු විය. පාර්ලිමේන්තු මන්ත්‍රීවරයෙකුට පාර්ලිමේන්තු සැසිවාරයක් සඳහා ලබාදෙන රුපියල් 2500 පැමිණීමේ දීමනාව, ඔවුන්ගේ ආහාරපාන සඳහා වැයවන වියදම වැයවන අනිවාර්ය වියදම් වේ. එමෙන්ම පාර්ලිමේන්තු සැසිවාරයක් කැදවීම සඳහා වැයවන ජල බිල්පත් වියදම, විදුලි බිල්පත් වියදම, ලිපිලේණ වියදම් ඇතුළු වියදම් සඳහා වැයවන මුදල ද අනිවාර්ය වියදම් ලෙස සැලකේ. මේ අතර පසුගිය දින 03 තුළ පාර්ලිමේන්තුව තුළ අඛණ්ඩව සිදුවූ නොසන්සුන්කාරී තත්ත්වයත් සමඟ පාර්ලිමේන්තුවේ සේවය කරන නිලධාරීන්ට ද තුවාල සිදුව ඇති බව වාර්තා වන්නේය. ජනාධිපති මෛත්‍රීපාල සිරිසේන මහතා විසින් පසුගිය ඔක්තෝබර් 26 වනදා ව්‍යවස්තාවට පයින් ගසමින්, ප්‍රජාතන්ත්‍රවිරෝධී ලෙස මහින්ද රාජපක්ෂ මහතාට පාර්ලිමේන්තුවේ බහුතරයක් හෝ නොමැති තත්වයක් තුළ ඔහු අගමැති ධුරයට පත් කරමින් සිදු කළ කුමන්ත්‍රණයේ ප්‍රතිඵලයක් ලෙස මෙම සිදුවීම් පෙළ ගැසෙමින් තිබේ. එම හේතුවෙන් රටේ අස්ථාවරත්වයටත්, පාර්ලිමේන්තුවේ නාස්ති කාරී වියදමටත් පාර්ලිමේන්තුවේ මන්ත්‍රීවරු අතර ගැටුම් නිර්මාණය වීමටත් ජනාධිපති මෛත්‍රීපාල සිරිසේන මහතා වග කිව යුතු අතර මෙන විසඳීම සඳහාද ඔහුගේ සෘජු දායකත්වය ලැබිය යුතුව තිබේ.", "URL": "https://lankatruth.com/si/?p=63550", "Category": "පුවත්", "Parent URL": null}