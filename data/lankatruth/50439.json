{"Source": "Lankatruth", "Timestamp": "April 10, 2018", "Headline": "රැකියා විරහිත උපාධිධාරීහු සටනකට සැරසෙති", "News Content": "ව්‍යවස්ථා විරෝධී අයුරින් උපාධිධාරීන් පිරිසකට රැකියා ලබා දීමට රජය ගෙන ඇති තීරණයෙන් සුදුසුකම් ලත් උපාධිධාරීන් 37,000කගේ මානව හිමිකම් උල්ලංඝනය වී ඇතැයි උපාධිධාරී ජාතික මධ්‍යස්ථානය සහ රැකියා විරහිත උපාධිධාරී සංගමය අද (10) මානව හිමිකම් කොමිසම වෙත පැමිණිල්ලක් ගොනු කළේය. මේ වනවිට රැකියා විරහිත උපාධිධාරීන්ගේ ගණන 57,000ක් බවත් ඉන් 20,000ක පිරිසක් සංවර්ධන නිලධාරීන් ලෙස බදවා ගැනීමට රජය ගත් තීරණයෙන් 37,000ක් වූ උපාධිධාරීන්ට බලවත් අසාධාරණයක් සිදුව ඇති බවත් ඔවුහු පෙන්වා දෙති. මෙම පත්වීම් ලබා දීමේදී විශ්වවිද්‍යාලවලින් පිට වූ වසර සලකා නැති බවත් වයස 35ක උපරිමය හේතුවෙන් රැකියා අහිමි වන පිරිසට බලවත් අසාධාරණයක් සිදුවන බවත් ඔවූහු පවසති. තවද වසරක අභ්‍යාසලාභී කාලය වසර 02ක් කිරීම සහ සංවර්ධන නිලධාරී සේවා ව්‍යවස්ථාවේ වගන්ති උල්ලංඝනය කිරීම පිළිඹඳවද එම පැමිණිල්ල මගින් පෙන්වා දීමට නියමිතය. උපාධිධාරී ජාතික මධ්‍යස්ථානයේ කැඳවුම්කරු චන්දන සූරිආරච්චි මහතා පැවසුවේ මේ පිළිඹඳව ජනාධිපති මෛත්‍රිපාල සිරිසේන මහතාට, අග්‍රාමාත්‍ය රනිල් වික්‍රමසිංහ මහතාට සහ රාජ්‍ය පරිපාලන අමාත්‍යවරයා ඇතුළු සියළු අංශ දැනුවත් කර ඇති බවයි. මේ පත්වීම් ලබා දෙන්නේ වසර 06කට පසුව බවද ඔහු පැවසීය. ඒ අනුව අප්‍රේල් 10 වැනිදාට පෙර මීට විසඳුමක් ලබා නොදුණහොත් සාධාරණය ඉල්ලා වීදි බැසීමට සූදානම් බවද ඔහු අවධාරණය කළේ ය.", "URL": "https://lankatruth.com/si/?p=50439", "Category": "පුවත්", "Parent URL": null}