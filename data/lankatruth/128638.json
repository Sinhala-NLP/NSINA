{"Source": "Lankatruth", "Timestamp": "February 9, 2022", "Headline": "උතුරු කොරියානු නායක Kim Jong Un එවූ ලිපි ට්‍රම්ප් සොරකම් කරයි !", "News Content": "කියුබානු නායක ෆිදෙල් කැස්ත්‍රෝගේ දීර්ඝ දේශන ඇසීමට තමා මහත් ලෙස ඇළුම් කල බව පැවසුවේ ඇමරිකාවේ හිටපු ජනාධිපති ජිමි කාටර් මහතාය. කොමියුනිස්ට් නායකයන්ගේ ලිපි, දේශන, ප්‍රකාශයන් ළඟ තබාගෙන සිට අසුවූ නවතම ඇමරිකානු ජනාධිපතිවරයා වනුයේ ඇමරිකාවේ වඩාත් කතාබහට ලක් වූ හිටපු ජනාධිපති ඩොනල්ඩ් ට්‍රම්ප්ය. ඔහු වොෂිංටනයේ ජනාධිපති මන්දිරයෙන් පිටමං වී යන විටදී Kim Jong Un විසින් ඔහුට එවන ලද ලිපි රාශියක් සොරකම් කරගෙන ගොස් ඇති බව ඇමරිකාවේ ජාතික ලේඛණාගාරය උපුටා දක්වමින් Washington post සඟරාව සඳහන් කරයි. ඇමරිකාවේ නීතිය අනුව එරට පත්වන ජනාධිපතිවරු තම ධුර කාලය අවසානයේදී තමන් වෙත ලැබුණු විදේශ නායකයින්ගේ ලිපි, email පණිවිඩ, ඇතුළු තමන් සතු සියළුම රාජතාන්ත්‍රික ලිපි ගොනු එරට ජාතික ලේඛනාගාරයට ලබා දිය යුතුව ඇත. ඇමරිකානු ඉතිහාසය තුල උතුරු කොරියානු Kim පවුල හමුවූ ප්‍රථම ඇමරිකානු ජනාධිපතිවරයා වනුයේ ඩොනල්ඩ් ට්‍රම්ප් වේ. 2019 ජුනි 30 වනදා උතුරු හා දකුණු කොරියානු දේශ සීමා අතරදී මෙම ඓතිහාසික හමුවීම සිදු වූ අතර එහිදී ආර්ථික සම්බාධක ඉවත්කිරීම සඳහා උතුරු කොරියාවේ න්‍යෂ්ටික අවි අත්හදා බැලීම් අවසාන කරන ලෙස ට්‍රම්ප් විසින් කරන ලද ඉල්ලීම Kim Jong Un විසින් ප්‍රතික්‍ෂේප කරනු ලැබුවේය. “ඔහු ඉතා සිත්ගන්නා සුළු අන්දමින් ලියන ලද ලිපි මා වෙත එව්වා. එම ලිපි වල අඩංගු කරුණු නිසා ආදර සම්බන්ධතාවයකට සමාන මිත්‍රත්වයක් අප දෙදනා අතර ඇතිවුණා” යයි 2018 දී ට්‍රම්ප් තම සමීපතයන් හට ප්‍රකාශ කර සිටියේය. කෙසේවෙතත් Kim Jong Un ගේ ලිපිත් තවත් රජතාන්ත්‍රික වශයෙන් වැදගත් ලිපි ගොනු රාශියක් ට්‍රම්ප් ජනාධිපති රැගෙන ගොස් තිබෙන අතර ඇතැම් ලේඛණ ඔහු විසින් විනාශ කර දමා හෝ විකෘති කර දමා ඇති බව ඇමරිකානු ජාතික ලේඛනාගාරයේ ප්‍රකාශකයෙකු AFP මාධ්‍ය වෙත පවසා ඇත. ෆ්ලොරිඩාවේ පිහිටි ට්‍රම්ප් ගේ නිවසට ගිය ජාතික ලේඛණාගාරයේ නිලධාරීන් අදාල භාණ්ඩ වලින් බහුතරයක් තමන් බාරයට ගැනීමට සමත් වී ඇත. මේ සම්බන්ධයෙන් ප්‍රකාශයක් ලබා ගැනීමට ට්‍රම්ප් හා ඔහුගේ සමීපතයන් සමබන්ධ කරගැනීමට රොයිටර් පුවත් සේවය උත්සහ කලද එය ව්‍යර්ථ වී ඇත. මීට පෙර තමන්ට ත්‍යාගයක් ලෙස ලැබුණු ඩොලර් 5800ක් වටිනා විස්කි බෝතලයක් ට්‍රම්ප් ජනාධිපති සමයේ එරට රාජ්‍ය ලේකම් ලෙස කටයුතු කල මයික් පොම්පියෝ විසින් තම කාර්යාලයෙන් පිටව යද්දී සොරකම් කර ඇති බවට ඇමරිකානු ජාතික ලේඛණාගාරය ඔහුටද චෝදනා එල්ල කරනු ලැබුවේය. ඇමරිකානු නීතිය අනුව එරට කිසිදු රජයේ සේවකයෙකුට ඩොලර් 390 ඉක්මවා ගිය කිසිදු ත්‍යාගයක් ලබා ගැනීම හෝ පිළිගැනීම තහනම් වන අතර එය නොසලකා යම් උල්ලංඝණයක් සිදු කළහොත් එම ක්‍රියාව අල්ලස් ගැනීමක් ලෙස සලකා දඬුවම් ලැබිය හැකි වරදක් බවට නිතැතින්ම පත්වේ. එහෙත් එවැනි ත්‍යාගයක් අදාල වටිනාකම ගෙවා අත්පත් කර ගැනීමට කිසිවෙකුටත් බාධාවක් නොමැත බවද පැවසේ.", "URL": "https://lankatruth.com/si/?p=128638", "Category": "පුවත්", "Parent URL": null}