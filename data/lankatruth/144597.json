{"Source": "Lankatruth", "Timestamp": "February 14, 2023", "Headline": "විදුලි බිල නැංවීම ගැන අවසන් තීරණය හෙට", "News Content": "විදුලි බිල වැඩි කිරීම පිළිබඳ අවසන් තීරණය හෙට (15) ගැනීමට නියමිත බව විදුලි බල මණ්ඩලයේ සභාපතිවරයා ඊයේ (13) පාර්ලිමේන්තු ජාතික සභාව වෙත දැනුම් දී ඇත. විදුලිබල මණ්ඩලය 60%ක විදුලි ගාස්තු වැඩිවීමක් ඉල්ලා සිටින පසුබිමක එය නොකළොත් ඉදිරියේදී ගල්අඟුරු ආනයනය කිරීමට පවා මුදල් නොමැති වන අතර ඒ හේතුවෙන් දීර්ඝ විදුලි කප්පාදුවකට යාමට සිදුවන බවද විදුලිබල මණ්ඩල සභාපති පවසා තිබේ. මහජන උපයෝගිතා කොමිසම, විදුලි බල හා බලශක්ති අමාත්‍යංශය, ලංකා විදුලි බල මණ්ඩලය නියෝජනය කරමින් නිලධාරීන් මේ සඳහා සහභාගි වී ඇත. මෙම දැනුම් දීම සිදු කර ඇත්තේ කතානායක මහින්ද යාපා අබේවර්ධනගේ ප්‍රධානත්වයෙන් අගමැති දිනේෂ් ගුණවර්ධන ඇතුළු සාමාජිකයන්ගේ සහාභාගිත්වයෙන් ජාතික සභාවේ ඊයේ රැස් වූ අවස්ථාවේදීය. මහජන උපයෝගිතා කොමිෂන් සභාවේ සභාපති සහ අධ්‍යක්ෂ ජනරාල් මේ වනවිට විදේශගතව සිටීම පිළිබඳවද මෙහිදී අවධානය යොමුවිය. මීට මාස ගණනාවකට පෙර සැලසුම් කර තිබූ පරිදි නිසි අවසරයකින් පසු ඔවුන් විදේශගත වී ඇති බවත් මෙම සියලු කටයුතු සඳහා උපරිම මැදිහත් වීම සභාපති සහ අධ්‍යක්ෂ ජනරාල් විසින් සිදුකළ බවත් මෙහිදී මහජන උපයෝගිතා කොමිෂන් සභාවේ ලේකම්වරිය පවසා ඇත. මෙම අවස්ථාවේදී විදුලි බල මණ්ඩලය සහ මහජන උපයෝගිතා කොමිෂන් සභාව යන දෙපාර්ශවයේම අදහස් සාකච්ඡා කොට එක් මතයකට පැමිණ තීරණයක් ගැනීම වඩා වැදගත් බවත් නොඑසේ නම් ජනතාව පීඩාවට පත්වීම වැළැක්විය නොහැකි බවත් පෙන්වාදී ඇති ජාතික සභාව කඩිනමින් ඒ පිළිබඳව සාකච්ඡා කොට තීරණ ගැනීමේ අවශ්‍යතාව අවධාරණය කර ඇත. එසේම කෙටි, මධ්‍යම හා දිගුකාලීන ජාතික ප්‍රතිපත්ති සම්පාදනය කිරීමේදී ප්‍රමුඛතා හඳුනාගැනීම පිළිබඳ ජාතික සභා අනු කමිටුව මඟින් යෝජනා කර ඇති ‘ජාතික ප්‍රතිපත්ති කොමිෂන් සභාව‘ පිළිබඳව එම අනුකමිටු සභාපති පාර්ලිමේන්තු මන්ත්‍රී නාමල් රාජපක්ෂ විසින් ජාතික සභාව දැනුවත් කරන ලදී. මේ පිළිබඳ සංකල්ප පත්‍රිකාව පිළියෙල කිරීම අවසන් කොට පාර්ලිමේන්තු මන්ත්‍රීවරුන්ගේ අදහස් හා යෝජනා ලබා ගැනීමට ද පියවර ගන්නා ලෙස අගමැතිවරයා මෙහිදී උපදෙස් ලබා දුන්නේය. ඒ අනුව ජාතික සභාව හරහා අවශ්‍ය ඉදිරි පියවර ගැනීමට කටයුතු කරන බව ත් අගමැතිවරයා මෙහිදී පැවසීය. ඇමතිවරුන් වන ප්‍රසන්න රණතුංග, කංචන විජේසේකර, ටිරාන් අලස්, රාජ්‍ය ඇමැතිවරුන් වන සිවනේසතුරේ චන්ද්‍රකාන්තන්, ඩී.වී. චානක, සිසිර ජයකොඩි සහ පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු, රෝහිත අබේගුණවර්ධන, ඒ.එම්. අතාවුල්ලා, නාමල් රාජපක්ෂ සහ සාගර කාරියවසම් මෙම සාකච්ඡාවට සහභාගි වූහ. පාර්ලිමේන්තුවේ සහකාර මහ ලේකම් ටිකිරි කේ. ජයතිලක ද මෙම අවස්ථාවට එක්විය. අනුරාධා හේරත්, ක්‍රිෂාන් පතිරත් ජයසූරිය – මව්බිම", "URL": "https://lankatruth.com/si/?p=144597", "Category": "පුවත්", "Parent URL": null}