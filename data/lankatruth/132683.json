{"Source": "Lankatruth", "Timestamp": "April 22, 2022", "Headline": "දැඩි ඖෂධ හිඟයක් – පෞද්ගලික රෝහල් සහ ඖෂධහල් 4500ක දැඩි බලපෑම්", "News Content": "මේ වනවිට පෞද්ගලික රෝහල් සහ ඖෂධහල් 4,500ක පමණ අත්‍යාවශ්‍ය ඖෂධ හිඟයක් පවතින බවට එහි හිමිකරුවන් විසින් දැනුම්දී ඇතැයි අමාත්‍යාංශය පැවසීය. ඒ අනුව ඉන්දීය ණය පහසුකම යටතේ පෞද්ගලික අංශය සදහා හිඟ ඖෂධ ආනයනයට අවස්ථාව ලබාදී ඇති බව එම අමාත්‍යාංශය පවසයි. මේ අතර මෙරටට අවශ්‍ය හිඟ ඖෂධ ගෙන්වීම සඳහා ලෝක බැංකුව සහ ආසියානු සංවර්ධන බැංකුව විසින් අරමුදල් ලබාදීමට එකඟතාව පළ කර තිබේ. ඒ අනුව ලෝක බැංකුවෙන් අමෙරිකානු ඩොලර් මිලියන 30ක් සහ ආසියානු සංවර්ධන බැංකුවෙන් අමෙරිකානු ඩොලර් මිලියන 65ක් ලබාදිමට නියමිතය. සෞඛ්‍ය අමාත්‍යාංශය පැවසුවේ එම අරමුදල්වලට අදාළව ඖෂධ ගෙන්වීම සඳහා දැනටමත් ණයවර ලිපි නිකුත් කිරිමට පියවර ගෙන ඇති බවය. සෞඛ්‍ය අමාත්‍යාංශය වැඩිදුරටත් සදහන් කළේ ඒ අනුව ඉදිරියේදී ඖෂධ හිඟයකින් තොරව සැපයීමට අවශ්‍ය සෑම පියවරක්ම ගනිමින් සිටින බවය.", "URL": "https://lankatruth.com/si/?p=132683", "Category": "ආර්ථික පුවත්", "Parent URL": null}