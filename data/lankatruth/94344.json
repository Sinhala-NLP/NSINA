{"Source": "Lankatruth", "Timestamp": "June 28, 2020", "Headline": "මධ්‍යම සංස්කෘතික අරමුදලේ රුපියල් මිලියන 3800ක් අවභාවිතා කළ සජිත්ට එරෙහි නීතිය තවමත් ප්‍රමාදයි", "News Content": "මධ්‍යම සංස්කෘතික අරමුදලේ පැවති රුපියල් මිලියන 3,000ක ස්ථාවර තැන්පතුව හා රුපියල් මිලියන 800ක සංචිතය හිටපු ඇමතිවරයා විසින් අරමුදලේ අරමුණුවලට පටහැනි කටයුතු සදහා වියදම් කර ඇතැයි මධ්‍යම සංස්කෘතික අරමුදලේ අධ්‍යක්ෂ ජනරාල් ගාමිණි අධිකාරි මහතා පසුගියදා වත්මන් රාජපක්ෂ ආණ්ඩුවේ අමාත්‍යවරයෙකු වන ප්‍රසන්න රණතුංග මහතාද ඉදිරියේ අනාවරණය කර ඇතත් හිටපු සංස්කෘතික අමාත්‍ය සජිත් ප්‍රේමදාස මහතාට විරුද්ධව නීතය ක්‍රියාත්මක කිරීම මේ දක්වා ප්‍රමාද වී තිබේ. පුරාවිද්‍යා අධ්‍යක්ෂක ජෙනරාල් ගාමිණි අධිකාරි මහතා මෙම අනාවරණය සිදුකර තිබුණේ පසුගිය පෙබරවාරි මාසයේ 9වනදා හෝ ඒ ආසන්න දිනයකදී රඹුක්කන, දැලිවල, කොටවෙහෙර රජමහා විහාරස්ථානයේ නව වෙබ් අඩවිය විවෘත කිරීමේ අවස්ථාවට එක් වෙමිනි. එමෙන්ම සජිත් ප්‍රේමදාස මහතාගේ කාලයේ මධ්‍යම සංස්කෘතික අරමුදල තවත් රුපියල් මිලියන 1,600ක ණය කරුවෙකු බවට පත් කර ඇති බවත් පුරාවිද්‍යා අධ්‍යක්ෂක ජෙනරාල්වරයා එහිදී අනාවරණය කර ඇත. සජිත් ප්‍රේමදාස මහතා මේ සදු කර ඇත්තේ පැවති රාජපක්ෂ ආණ්ඩුවේ අවසාන සමයේ පැවති ජනාධිපතිවරණය ඉලක්කකර මහින්ද රාජපක්ෂ මහතාගේ ප්‍රතිරූපය නැන්වීමේ අරමුණෙන් සිල් රෙදි බෙදාදීම සඳහා විදුලි සංදේශ නියාමන කොමිෂන් සභාවේ මුදල් එම අරමුදලේ අරමුණුවලට පටහැනිව යෙදවීම සම්බන්ධයෙන් සිදු කළ වරද හා සමාන වරදකි. එම මුදල් අවභාවිතාවට වරඳකරුවන් වූ හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන දෙදෙනාට දඬුවම් නියම කළ පසු මහින්ද රාජපක්ෂ මහතා එවකට අග්‍රාමාත්‍ය රනිල් වික්‍රමසිංහ මහතා හමුවූ අතර ඉන් පසු ලලිත් වීරතුංග සහ අනූෂ පැල්පිට යන දෙදෙනාට අභියාචනාධිකරණය මගින් ඇප ලබාදෙන ලදී.", "URL": "https://lankatruth.com/si/?p=94344", "Category": "පුවත්", "Parent URL": null}