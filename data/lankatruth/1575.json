{"Source": "Lankatruth", "Timestamp": "February 28, 2012", "Headline": "මේජර්ගේ මැරයන්ගෙන් සිසුන්ට මරණ තර්ජන", "News Content": "දෙහිවල උසස්තාක්ෂණ අධ්‍යාපන ආයතනයෙන් ඉගෙනුම ලබන සිසු සිසුවියන්ට එහි ආරක්ෂාවට යොදවා සිටින හිටුපු හමුදානිලධාරියෙකු වන මේජර් උඩුගම්පලගේ INFORSE ආරක්ෂකයන්ගෙන් දිගින් දිගටම හිරිහැර හා වෙනත් පීඩාකාරී බලපෑම් එල්ලකර ඇත. එයට එරෙහිව සිසුන් ආයතනයේ පරිපාලනයට ලිකිතව කරුණුදක්වා තිබේ. මෙයින් කෝපයට පත්වී ඇති ආරක්ෂකයන් අද උදෑසන සිසුන්ට මරණීය තර්ජන එල්ලකරන තත්වයක් දක්වා මේජර්ගේ බලය යොදාගෙන ඇත. මැර ආරක්ෂකයින් සිසුන්ට පවසා ඇත්තේ ”අපි හමුදාවෙ ඉදල ආවේ, අපිට මරණඑක අමාරු දෙයක් නෙවෙයි, තොපි වැඩිය දැගලුවොත් අතපය ගලවනව” යනුවෙන්ය. උද්ගතවූ තත්වය පිළිබදව පාලනාධිකාරියට පැමිණිලිකිරීමෙන් පසුව ඔවුන් රැස්වී ආයතන භූමිය සිසුන්ට තහනම් ප්‍රදේශයක් බව ප්‍රකාශකරමින් සිසුන් එම භූමියෙන් ඉවත් කිරීමට කයතුකර ඇත. දෙහිවල උසස්තාක්ෂණ අධ්‍යාපන ආයතනයේ සිසුන් දහසකට අධික ප්‍රමාණයක් අධ්‍යාපණය ලබන අතර අද දින පැමිණ සිට ඇත්තේ සිසුන් 600ක් පමණ පිරිසකි. අද නොපැමිණි සිසුන්ටද මෙම ආයතන භූමිය තහනම් කර ඇත. ආයතන භූමිය සිසුන්ට තහනම් කිරීමට හේතු වශයෙන් බලධාරීන් දක්වා තිබෙන්නේ නවකවදය දීමක් නිසා ආයතන භූම්ය තහනම් ප්‍රදේශයක් කළ බවයි. මේ හේතුවෙන් සිසුන්ගේ අධ්‍යාපන කටයුතු අඩාල කර මර්දනකාරී ආරක්ෂකයන්ගේ ක්‍රියාකළාපය තහවුරුකිරීමට බලධාරීන් කටයුතුකර ඇත.", "URL": "https://lankatruth.com/si/?p=1575", "Category": "පුවත්", "Parent URL": null}