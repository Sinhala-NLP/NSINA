{"Source": "Lankatruth", "Timestamp": "August 9, 2018", "Headline": "බංගලාදේශ ශිෂ්‍ය විරෝධතා හමුවේ ආණ්ඩුව දණ ගසයි (ඡායා)", "News Content": "පසුගිය ජූලි මස 29 වැනිදා ධකා නගරයේ අධික වේගයෙන් ධාවනය කළ බස් රථයක් ඉදිරියෙන් ධාවනය කළ තවත් බස් රථයකට ඉස්සර කිරීමට යාමේදී රියදුරුට පාලනය කර ගැනීමට නොහැකිව මාර්ගයේ ගමන් ගත් පිරිමි ළමයෙකු සහ ගැහැණු ළමයෙකු අනතුරට ලක්වීමෙන් ජීවිතක්ෂයට පත් වීමේ සිදුවීමත් සමඟ බංගලාදේශ ජනතාව වීදිබැස මාර්ග ආරක්ෂාව සලසන මෙන් රජයට බල කරමින් සතියකට අධික කාලයක්පුරා විරෝධතාවල නිරතව සිටිති. මිලියන 18කට අධික ජනතාවක් වාසය කරන ධකා නගරයේ අනතුරුදායක මාර්ගයක සිදුවූ මෙම අනතුර නොසලකා හැරීමට ඉඩ තිබුණද සමාජ මාධ්‍ය ජාලා හරහා නැගුණු දැඩි විරෝධය හමුවේ එය ශිෂ්‍ය විරෝධතා මාලාවක් බවට පරිවර්ථනය විය. එසේම එය ධකා නගරයේ කටයුතු අඩපන කිරීමටද සමත් වී ඇත. පසුගිය වසරේ බංගලාදේශ මාර්ග අනතුරු හේතුවෙන් එරට 4000 ඉක්මවූ ජීවිත ප්‍රමාණයක් අහිමි විය. දහස් ගණනක ශිෂ්‍යයන්ගේ මැදිහත්වීමෙන් ඇතිවූ විරෝධතා කලහකාරී ස්වභාවයක් ගත් අතර නගරයේ මෙන්ම රටේ විවිධ ප්‍රදේශවලට ධාවනය කෙරෙන බස් රථ සේවා අවලංගු කිරීමට ද සිදුවිය. මාර්ගයේ ධාවනය කෙරෙන රථ වාහන නැවැත්වූ විරෝධතා කරුවෝ රියදුරන්ගේ බලපත්‍ර පරීක්ෂා කිරීමටත් එම වාහන ධාවනයට සුදුසුද යන්නත් පරීක්ෂා කරන්නට විය. පොලීසිය විසින් කඳුළු ගෑස් හා රබර් උණ්ඩ යොදා ගනිමින් පසුගිය 4 වැනිදා විරෝධතාකරුවන් විසිරුවා හැරීමට උත්සාහ කළද එය සාර්ථක වී නැත. අනතුරුව ශිෂ්‍ය සටන පාලක අවාමි ලීගයට සම්බන්ධ ශිෂ්‍ය සංවිධානයක් වූ බංගලාදේශ චාත්‍ර ලීගයේ කණ්ඩායම් සමඟ ද ඇවිලී ගියේය. එසේම ප්‍රචණ්ඩ ක්‍රියා අතරතුර ඇමරිකානු තානාපතිවරිය ගමන්ගත් රථයට ද සන්නද්ධ ප්‍රහාරයක් එල්ලවී ඇත. කෙසේ වෙතත් මේ වන විට ශිෂ්‍යන්ගේ ඉල්ලීම් ඉටු කිරීමට එරට රජය පොරොන්දු වී ඇති අතර දිගු කලක් ක්‍රියාත්මක නොවූ මාර්ග ප්‍රවාහන පණත අනුමත කිරීමට කැබිනට් මණ්ඩලය පසුගිය 6 වැනිදා පියවර ගත්තේය. මීට අමතරව චේතනාන්විතව මාර්ග අනතුරු සිදුකර මරණයට පත් කිරීම හේතුවෙන් මරණීය දණ්ඩනය හඳුන්වාදීමට ද එරට රජය පොරොන්දු වී තිබේ. එසේම විරෝධතා අවසන් කරන ලෙසත් සන්සුන්ව ක්‍රියා කරන ලෙසත් බංගලාදේශ රජය ශිෂ්‍යන්ගෙන් ඉල්ලීමක් කර ඇති අතර විරෝධතාකරුවන් තව දුරටත් සංවිධානය වීම වැලැක්වීමට එරට අන්තර්ජාල සේවා අවහිර කර ඇත.", "URL": "https://lankatruth.com/si/?p=57468", "Category": "විදෙස් පුවත්", "Parent URL": null}