{"Source": "Lankatruth", "Timestamp": "September 30, 2018", "Headline": "දුම්රිය ගාස්තුවේ වැඩි වීම හෙට සිට", "News Content": "2018 වර්ශය සඳහා වූ අයවැය යෝජනාව යටතේ 2018.10.01 වැනිදා සිට එනම් හෙට දින සිට දුම්රිය ගාස්තු සංශෝධනය වන බව ශ්‍රී ලංකා දුම්රිය සේවය නිවේදනය කර සිටියි. දුම්රිය ගාස්තු සංශෝධනය යටතේ අවම ගාස්තුව වන තුන්වන පන්තිය රු. 10, දෙවන පන්තිය රු.20 හා පළමු පන්තිය රු. 40 තවදුරටත් නොවෙනස්ව පවතී. දුම්රිය ගාස්තු සංශෝධනයත් සමඟ වාර ප්‍රවේශ පත්‍ර‍ ගාස්තු ද සංශෝධනය වන අතර වාර ප්‍රවේශ පත්‍ර‍ සඳහා මෙතෙක් අය කළ ප්‍ර‍තිශතයේ වෙනසක් සිදු නොවේ. ඒ අනුව රජයේ සේවක වාර ප්‍රවේශ පත්‍ර‍යකට අය කළ තනි ගමන් ප්‍රවේශ පත්‍ර‍යක වටිනාකම මෙන් නව ගුණයක් සහ පෞද්ගලික අංශයේ වාර ප්‍රවේශ පත්‍ර‍ සඳහා අය කළ තනි වාර ප්‍රවේශපත්‍ර‍ වටිනාකම මෙන් විසි හතර ගුණය ද නොවෙනස්ව පවතී. එමෙන්ම පාසල් සිසුන්ගේ සහ විශ්වවිද්‍යාල සහ පිරිවෙන් අධ්‍යාපනය ලබන සිසුන්ගෙන් අයකරනු ලබන ගාස්තුව වන්නේ තනි ගමන් වාරයක ප්‍රවේශපත්‍ර‍ වටිනාකම මෙන් හයගුණයක ගාස්තුවකි. මෙම අයවැය යෝජනාව අනුව රාජ්‍ය ආයතන විසින් ලබාදෙන සේවාවන් හා පරිපාලන වියදම් සංශෝධන යෝජනා අනුව 15% කින් වත් ගාස්තු සංශෝධනය නොකළ ආයතන සඳහා මහා භාණ්ඩාගාරයෙන් ලබාදී ඇති උපදෙස් මත මෙම ගාස්තු සංශෝධනය කළ ද පසුගිය වසර 3ක කාලය තුළ කිසිදු අවස්ථාවක දුම්රිය ගාස්තු වැඩි කිරීමක් සිදු කර නොමැති බව ලංකා දුම්රිය සේවය ප්‍රකාශ කර සිටියි. දුම්රිය ගාස්තු සංශෝධනය පහත පරිදි වේ.", "URL": "https://lankatruth.com/si/?p=60131", "Category": "පුවත්", "Parent URL": null}