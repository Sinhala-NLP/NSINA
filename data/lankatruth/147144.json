{"Source": "Lankatruth", "Timestamp": "May 19, 2023", "Headline": "රට සුඛිත මුදිත බව පෙන්වීමට රනිල්ගෙන් ටැටූ සැණකෙළියක්", "News Content": "ආර්ථික අර්බුදය මැද ජනතාව අතිශය පීඩාවට පත්ව සිටියදී රනිල් වික්‍රමසිංහ ජනාධිපතිවරයාගේ මැදිහත්වීමෙන් ‘කොළොම්බු ටැටූ 2023‘ නමින් දැවැන්ත හමුදා සංදර්ශන සැණකෙළියක් අගෝස්තු මාසයේ පැවැත්වීමට සියලු කටයුතු සූදානම් කෙරෙමින් ඇති බව වාර්තා වේ. මෙය බ්‍රිතාන්‍යයේ Royal Edinburgh Military Tattoo අනුසාරයෙන් පැවැත්වීමට යෝජනා වී ඇත. සංගීත, නැටුම් කණ්ඩායම් සහ හමුදා සංදර්ශන හා අවි ප්‍රදර්ශන, ගිනිකෙළි, බෙර හා ආලෝක ධාරා සංදර්ශන සහිතව මෙම සැණකෙළිය සංවිධානය කිරීමට කටයුතු යොදා ඇති අතර ජනාධිපති ලේකම් කාර්යාලය, ආරක්ෂක අමාත්‍යාංශය, විදේශ අමාත්‍යාංශය, යුද හමුදා-නාවුක හමුදා-ගුවන් හමුදා, පොලීසිය, සිවිල් ආරක්ෂක දෙපාර්තමේන්තුව, තරුණ සේවා සභාව, සංස්කෘතික අමාත්‍යාංශය සහ පුරා විද්‍යා දෙපාර්තමේන්තුව මෙහි සංවිධාන කටයුතු භාරව සිටියි. ඊට අමතරව ප්‍රකට පෞද්ගලික නර්ථන හා සංගීත කණ්ඩායම්ද ආදිවාසී ජනතාවද පෞද්ගලික හෝටල්ද මීට සම්බන්ධ කර ගැනීමට නියමිත බව සඳහන්ය. විදේශීය හා දේශීය සංචාරකයින් ඉලක්ක කර ගෙන ශ්‍රී ලංකාවේ හමුදා ඇඳුම් ආයිත්තම් සහිත සංදර්ශන ප්‍රවේශ පත්‍ර අලෙවි කරමින් දින 05ක් පුරා පැවැත්වීමට නියමිත අතර මෙම සැණකෙළියේදී එකවර 20,000කට පහසුකම් සැලසීමට සැලසුම් කොට තිබේ. මෙම සැණකෙළිය පැවැත්වීම ස‍ඳහා කොළඹ ගාලු මුවදොර, දියගම මහින්ද රාජපක්ෂ ක්‍රීඩාංගණය, සුගතදාස ගෘහස්ත ක්‍රීඩාංගණය, රත්මලාන ගුවන්තොටුපළ යන ස්ථාන සලකා බැලෙමින් ඇති බවද ප්‍රකාශ වේ.", "URL": "https://lankatruth.com/si/?p=147144", "Category": "පුවත්", "Parent URL": null}