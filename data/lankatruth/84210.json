{"Source": "Lankatruth", "Timestamp": "October 29, 2019", "Headline": "චානුක රත්වත්තේගේ නීතිවිරෝධී සමාගමේ අධ්‍යක්ෂවරයාට යළි වරෙන්තු", "News Content": "ශ්‍රී ලංකා මහ බැංකුවේ අනුමැතියකින් තොරව “එන්ට්‍රස්ට්” නැමැති මූල්‍ය සමාගමක් පවත්වාගෙන යාමේ චෝදනාව සම්බන්ධයෙන් ගොනුකර තිබෙන නඩුවේ විත්තිකරු ලෙස නම් කර සිටි සිසිර බණ්ඩාර දිසානායක නමැති එම සමාගමේ අධ්‍යක්ෂවරයා වහාම අත්අඩංගුවට ගෙන අධිකරණයට ඉදිරිපත් කරන ලෙස දන්වමින් කොළඹ මහාධිකරණය විසින් නැවතත් වරෙන්තු නිකුත් කර ඇත. නඩුව කැඳවනු ලැබූ අවස්ථාවේදී මෙම විත්තිකරු අධිකරණයේ පෙනී නොසිටීම හේතුවෙන් කෙළඹ මහාධිකරණ විනිසුරු විකුම් කළුආරච්චි මහතා විසින් මෙම වරෙන්තුව නිකුත් කිරීම සිදු කර තිබේ. මෙම නඩුව අද (29) කැඳවනු ලැබූ අවස්ථාවේදී එහි විත්තිකරුවන් ලෙස නම් කර සිටින චානුක රත්වත්තේ මහතා ඇතුළු පස් දෙනකු අධිකරණය හමුවේ පෙනී සිටියහ. මෙහිදී චානුක රත්වත්තේ මහතා වෙනුවෙන් පෙනී සිටි නීතිඥ සම්පත් මෙන්ඩිස් මහතා අධිකරණය හමුවේ ඉල්ලීමක් කරමින් මෙම නඩුවට අදාළව ශ්‍රී ලංකා මහ බැංකුවේ බැංකු නොවන මූල්‍ය ආයතන අධීක්ෂණ අංශය මගින් පරීක්ෂණයක් පැවැත්වූ බවත් එම පරීක්ෂණයට අදාල සම්පුර්ණ ගොනුව තමන් වෙත ලබාදෙන ලෙස නියෝග කරන ලෙස ඉල්ලා තිබේ. එහිදී නීතිපතිවරයා වෙනුවෙන් පෙනී සිටි රජයේ නීතිඥවරයා සඳහන් කර ඇත්තේ එම සම්පූර්ණ නඩු ගොනුව තුළ වෙනත් විමර්ශනවලට අදාල ලේඛනද තිබෙන බැවින් එම සම්පූර්ණ ගොනුව ලබා දීම අපහසු බවයි. එහිදී විනිසුරුවරයා සඳහන් කර තිබෙන්නේ මෙම කාරණය සම්බන්ධයෙන් ලිඛිත දේශන තිබේනම් ඒවා නොවැම්බර් මස 29 දා ඉදිරිපත් කරන ලෙසය. ඉන්පසුව මෙම ඉල්ලීම සම්බන්ධයෙන් නියෝගයක් ලබාදෙන බවද විනිසුරුවරයා සඳහන් කර ඇත. සීමාසහිත නැගෙනහිර හේවාගම් කෝරලයේ සමූපකාර සමිතිය දැඩි මූල්‍ය අර්බුදයකට ලක්ව තිබෙන්නේද චානුක රත්වත්තේ මහතාට අයත් මහ බැංකුවේ ලියාපදිංචි නොකළ මෙම නීති විරෝධී මූල්‍ය සමාගම වන එන්ට්‍රස්ට් ලිමිටඩ් සමාගමේ වංචනික ලෙස මුදල් තැන්පත් කිරීම හේතුවෙනි. එම මුදල් තැන්පත්කිරීම සිදුව තිබෙන්නේද පැවති මහින්ද රාජපක්ෂ පාලන සමයේ ය. චානුක රත්වත්තේ මහතා මහින්ද පිලේ මන්ත්‍රී ලොහාන් රත්වත්තේ මහතාගේ බාල සොහොයුරා ය.", "URL": "https://lankatruth.com/si/?p=84210", "Category": "පුවත්", "Parent URL": null}