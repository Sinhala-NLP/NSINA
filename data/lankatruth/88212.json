{"Source": "Lankatruth", "Timestamp": "January 2, 2020", "Headline": "රූමි මොහොමඩ්ගේ ඇප අයදුම්පත ඉවතට", "News Content": "රක්ෂිත බන්ධනාගාර ගතකර සිටින රාජ්‍ය ඖෂධ නීතිගත සංස්ථාවේ හිටපු සභාපති රූමි මොහොමඩ් මහතාට ඇප ඉල්ලා ගොනුකර තිබූ මෝසම කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද(02) ප්‍රතික්ෂේප කර තිබේ. ඇප මත නිදහස් කළ පාර්ලිමේන්තු මන්ත්‍රී රාජිත සේනාරත්න මහතා සමඟ සුදු වෑන් රථ රියදුරෙකු සහ එල්.ටී.ටී.ඊ.යට අයත්ව තිබූ රත්‍රන් තොගයක් ප්‍රවාහනය කිරීමට දායකවූවෙකු බවට පෙනී සිටිමින් මාධ්‍ය හමුවක් පැවැත්වූ පුද්ගලයන් දෙදෙනාට රුපියල් ලක්ෂ 20ක මුදලක් ලබාදී ඇතැයි සැකපිට රූමි මොහොමඩ් මහතා අත්අඩංගුවට ගෙන තිබේ. ඔහු ලබන 6 වැනිදා තෙක් රක්ෂිත බන්ධනාගාර ගතකර තිබෙන අතර නඩුව නැවත කැඳවන එදිනට මෙම කරුණු දැක්වීම සිදුකරන්නැයි මහේස්ත්‍රාත්වරිය, ඇප ඉල්ලීම සිදුකළ විත්තිකාර පාර්ශ්වයේ නීතීඥවරුන්ට පවසා තිබේ. සිද්ධිය සම්බන්ධව පසුගිය 31 වැනිදා රූමි මොහොමඩ් මහතා අපරාධ පරීක්ෂණ දෙපාර්තමේන්තුව වෙත භාරවී තිබූ අතර පසුව අත්අඩංගුවට ගෙන තිබිණි.", "URL": "https://lankatruth.com/si/?p=88212", "Category": "පුවත්", "Parent URL": null}