{"Source": "Lankatruth", "Timestamp": "August 11, 2017", "Headline": "ඇවන්ගාඩ් නඩුවත් ඉදිරියට නොයන හැඩ – අවසන් තීරණය නොවැම්බර් 17", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා සහ ඇවන්ගාඩ් සභාපති නිශ්ශංක සේනාධිපති ඇතුළු සැකකරුවන් 8දෙනෙකු සම්බන්ධ ඇවන්ගාඩ් සිද්ධියට අදාළව පවරා ඇති නඩුව ඉදිරියට ගෙනයන්නේද නැද්ද යන නියෝගය නොවැම්බර් මස 17 වනදා ප්‍රකාශයට පත්කරන බව කොළඹ අතිරේක මහේස්ත්‍රාත් බුද්ධික ශ්‍රී රාගල මහතා අද (11) දැනුම් ඇත. 2010 වසරේ අගෝස්තු මස 08 වැනිදා සිට 2015 වසරේ ජනවාරි මස 08 වැනිදා දක්වා කාලය තුළ ගාලු මුහුදු තීරයේ පාවෙන අවිගබඩාවක් පවත්වාගෙන යාමට ඇවන්ගාඩ් සමාගමට අවකාශ සලසමින් රුපියල් බිලියන 11.4ක් හෝ ඊට ආසන්න මුදලක් රජයට පාඩුකළැයි ඔවුහු චෝදනා ලැබ සිටිති. මෙහි එක් චූදිත තැනැත්තියක වන ආරක්ෂක අමාත්‍යාංශයේ හිටපු අතිරේක ලේකම් දමයන්ති ජයරත්න මහත්මිය මේතෙක් අත්අඩංගුවටගෙන නැති අතර ඇය රාජ්‍ය සේවක නීතී රීති උල්ලංඝණය කරමින් නීතිවිරෝධී ලෙස විදේශගත වී සිටින්නීය. හිටපු යුද හමුදා මේජර් වඩුගේ ප්‍රනාන්දු, හිටපු යුද හමුදා මේජර් කරුණාරත්න අධිකාරි එගොඩවෙල, හිටපු නාවික හමුදාපති අද්මිරාල් සෝමතිලක දිසානායක, හිටපු නාවික හමුදාපති ජයනාත් කොළඹගේ සහ හිටපු නාවික හමුදාපති වයිස් අද්මිරාල් ප්‍රැන්සිස් ජයරත්න යන අය මෙහි සෙසු සැකකරුවෝ වෙති. දිල්රුක්ෂි ඩයස් වික්‍රමසිංහ මහත්මිය අල්ලස හෝ දූෂණ චෝදනා විමර්ශන කොමිසමේ අධ්‍යක්ෂ ජනරාල් ලෙස සිටි සමයේ මෙම නඩුව එම කොමිසම විසින් ගොනු කරණ ලද්දකි.", "URL": "https://lankatruth.com/si/?p=39266", "Category": "පුවත්", "Parent URL": null}