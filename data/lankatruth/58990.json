{"Source": "Lankatruth", "Timestamp": "September 8, 2018", "Headline": "රට හදන්න නම් මේ හොර නඩ දෙකම පැරදවිය යුතුයි", "News Content": "“හොරු එක්ක එකතු වෙලා කොහොමද හොරකම් නවත්වන්නෙ? විවෘත ආර්ථිකය තමන්ගෙ එකම ප්‍රතිපත්තිය කරගත්තු රටේ සම්පත් විකුණලා කීයක් හරි එකතු කර ගන්න ප්‍රතිපත්ති තියෙන අය එක්ක රටේ ආර්ථිකය කරන්න බැහැ. ඒක බොරු කතාවක්. මේ රට හදනවා නම් මේ හොර නඩ දෙකම පරාජයට පත්කරලා ප්‍රතිපත්තිවලට ආ යුතුයි. ඊට විශාල පිරිසක් සිටින බව අපි විශ්වාස කරනවා.” යැයි ජනතා විමුක්ති පෙරමුණේ ප්‍රධානලේකම් ටිල්වින් සිල්වා මහතා සඳහන් කරයි. රටේ ආණ්ඩුවක් නැහැ කියලා ඔබ කියනවා. දැන් රටේ විපක්‍ෂයකුත් නැහැ නේද? ඇත්තටම විපක්‍ෂයක් තියෙනවා. ඒ විපක්‍ෂයක් කියලා කියන්නේ මෙතෙක් කල් ආණ්ඩුවටම ගැළපෙන, ආණ්ඩුවේම ආදේශකයක් වෙච්ච විපක්ෂයක් නෙමේ දැන් ඕනේ. ආණ්ඩුවයි, ආණ්ඩුව අනුගමනය කරන වැරැදි ප්‍රතිපත්තියි එජාපය අනුගමනය කරමින් ඉන්නෙ. විපක්‍ෂයක් නෑ කියන්නේ ඇත්තටම විපක්‍ෂයේ තව කණ්ඩායමක් ඉන්නවා කලින් ආණ්ඩු කරපු. ඒ අය කරන්නෙ විපක්‍ෂයේ දේවල් නෙමේ. ආණ්ඩුවට ආදේශක දේවල්මයි. ඔබ විශ්වාස කරනවද විපක්‍ෂයේ කාර්යභාරය හරියටම සිදු වෙනවා කියලා? අපි අපට පුළුවන් උපරිම ආකාරයට විපක්‍ෂයේ කාර්යභාරය කරනවා. නමුත් අපි දන්නවා එය තවත් වැඩි කළ යුතුයි කියලා. ඒ කියන්නේ විපක්‍ෂයේ කාර්යභාරය ඉටුවීම පිළිබඳ යම් අඩුවක් ඇති බව ඔබත් පිළිගන්නවා? අනිවාර්යයෙන්ම අපි කරන කාර්යභාරය තව වැඩි කළ යුතුයි සහ තීව්‍ර කළ යුතුයි කියලා අපි පිළිගන්නවා. නමුත් විපක්‍ෂයේ ප්‍රධාන සංවිධායකවරයා ලෙස සහ විපක්‍ෂය ලෙස ආණ්ඩුවෙන් විවිධ වරප්‍රසාද හිමිව තිබෙන බව ප්‍රසිද්ධ රහසක් නේද? ඒක ඇත්තටම පට්ටපල් බොරුවක්. විපක්‍ෂයේ ප්‍රධාන සංවිධායකකම අපිට ලැබුණෙත් අපි ඉල්ලලා නෙමෙයි. පාර්ලිමේන්තුවේ ඇති වෙච්ච ගැටලුවක් නිසා. මෙපමණ කලක් එවැනි ගැටලුවක් ගැන මාතෘකාවක් මතුවී නැහැ නේද? මෙහෙමයි…. ගැටලුව තමයි පාර්ලිමේන්තුවේ මේ ආණ්ඩුව පිහිටලා තිබෙන්නේ එක්සත් ජාතික පක්‍ෂයයි, එක්සත් ජනතා නිදහස් සන්ධානයයි දෙක එකතු වෙලා නිල වශයෙන්. ඊට පසු විපක්‍ෂය යන්නේ ඊළඟට තිබෙන ලොකු පක්‍ෂයට. දෙමළ ජාතික සන්ධානය. ඊළඟට තියෙන්නෙ ජනතා විමුක්ති පෙරමුණ. ඒ අනුව තමයි විපක්‍ෂයේ සංවිධායක ධුරය ආවේ. විපක්‍ෂයේ ප්‍රධාන සංවිධායක ධුරයට ලැබෙන කිසියම් පහසුකමක් හැර අපි වරප්‍රසාද කිසිවක් අරන් නැහැ. දෙන ඒවා අරගෙනත් නැහැ. මෙවර මැති ඇමැති වැටුප් වැඩි කිරීමට ගෙනා යෝජනාවටත් අපි බරපතළ විරෝධය එල්ල කළා. ඔය කියන විදියට වරප්‍රසාද ගන්න හීලෑ විපක්‍ෂයක් විදියට හඳුන්වන්නෙ මහින්ද රාජපක්‍ෂ පාර්ශ්වය. නමුත් බැඳුම්කර වංචාවට අදාළ චෝදනාවට ඍජුවම අගමැති වගකිව යුතු බව කිව්වෙත් අපි. ඒවා මුලින්ම හෙළිදරව් කළෙත් අපි. ආණ්ඩුව ගෙනා සියලුම ජන විරෝධී ක්‍රියාමාර්ගවලට එරෙහිව හඬ නැඟුවේ අපි. අයවැයට, විකිණීමට එරෙහිව හඬ නැඟුවේ අපි. මේ හීලෑ වූ විපක්‍ෂයක් යැයි කියන්නෙ කුහකකමින් පිරි අය. සමහරු තම අරමුණුවලට ජවිපෙ සම්බන්ධ නොවුණාම මේ කතා කියනවා. අපි ඒවා ගණන් ගත යුතු නැහැ. බැඳුම්කර ගනුදෙනුවට අදාළව හිටපු මහ බැංකු අධිපතිවරයාට ඉන්ටර්පෝල් හරහා රතු වරෙන්තු නිකුත් කර තිබෙද්දී ඔහු සිංගප්පූරුවේ සිට ඉන්ටර්පෝල් හරහාම පණිවුඩයක් එවනවා ඔහුට එරෙහි චෝදනා සහිත පිටපත් එරටට එවන්න කියලා. මෙච්චර බලයක් ඔහුට තියෙනවද? ඇයි ජවිපෙ මේ සම්බන්ධ අදහස් නැත්තෙ? අපි තමයි ආණ්ඩුවට බල කළේ වහාම මහේන්ද්‍රන් ලංකාවට ගෙන්නන්න කියලා. ප්‍රශ්නෙ තියෙන්නෙ රටේ වරප්‍රසාද ලත් හොරුන්ට සලකන්නෙ එක් නීති ක්‍රමයකට. මහේන්ද්‍රන් විතරක් නෙමේ රාජපක්‍ෂ පාලනයේ සිටි මෙවැනි අයත් රතු වරෙන්තු නිකුත් කර තියෙද්දී ලංකාවට එන්නෙ නැතිව හිටියා. අපි ඒ හොරකම් වංචාවලට අදාළ සියලුදෙනා ලංකාවට ගෙන්වා ගත යුතුව තිබෙනවා. අප දන්නවා අපට කළ හැක්කේ බල කිරීම මිස ක්‍රියාමාර්ග ගැනීම නෙමේ. කළ යුත්තේ මේ ආණ්ඩුව පලවා හැර හොරුන්ට දඬුවම් කිරීම පමණයි. අගමැතිට විරුද්ධව නඩු අහන්න පුළුවන් විදිහේ ආණ්ඩුවක් හදන්න ඕනෑ. ඒක නොකර රනිල් අගමැතිකමේ ඉද්දී මෛත්‍රි ජනපතිකමේ ඉද්දි ඒ අයට කියනවා නම් ඒ අයගේ හොරු අල්ලන්න කියලා ඒක විහිළුවක්. අඩු තරමේ මහින්දගේ කාලේ හොරු ටිකවත් අල්ලපු නැති ආණ්ඩුව තමන්ගේ හොරු අල්ලයිද? නමුත් ජවිපෙට ආණ්ඩුවක් හැදීම ගැන සලකුණක් පෙනෙන තෙක් මානයකවත් නැහැ. සන්ධානගත වී හෝ මේ හොරු දූෂිතයන්ට දඬුවම් දීමට සැලසීම නේද වැදගත්? සන්ධානගත වී ක්‍රියාමාර්ග ගැනීම අසාර්ථකයි. මොකද මීට කලින් සන්ධානගත වී ගත් ක්‍රියාමාර්ගවලදී අනෙක් පාර්ශ්වවලින් ඒ වගකීම ඉටු නොවුණු නිසා අසාර්ථක වුණා. අනිත් කරුණ ලෝකේ එකම දේ එකම විදියට සිදුවෙන්නෙ නැහැ. මෑත කාලෙත් තුන්වැනි පාර්ශ්වයේ බළකාය බලයට පැමිණ අවස්ථා අප දැක තියෙනවා. අපි මේ වෙලාවේ විශ්වාස කරනවා මෙතෙක් ජනතාව අදහස් කළ දේ වෙනස් කර ක්‍රියාමාර්ගයට ආ හැකි බව. ඊට විද්වතුන්, වෘත්තීයවේදීන් විශාල ප්‍රමාණයක් ජවිපෙ වටා පෙළ ගැසී සිටිනවා. ආණ්ඩුව ගැන කලකිරුණු අය වගේම ඊළඟට බලයට එන්න හිතාගෙන ඉන්න රාජපක්‍ෂලා කෙරේ කලකිරී සිටින අයත් ජවිපෙ සමඟ අද සිටිනවා. ජවිපෙ අද යන්නෙ හරි මඟද? පැහැදිලිවම අපි යන්නේ හරි මඟ. අපි වැරැදි මඟක ගිහින් නැහැ. ඉතිහාසයේදී අප අතින් කුඩා කුඩා වැරැදි අඩුපාඩු සිදුවුණා. ඒවා නිවැරැදි කර ගන්නටත් කටයුතු කළේ අපි. ලංකාවේ තමන්ගේ වැරැදි දැකලා ඒවා හදාගත්තු එකම පක්‍ෂය ජවිපෙ පමණයි. දැන් මේ ලංකාවේ ඉතාම අසාර්ථක, බංකොලොත් ධනපති ප්‍රතිපත්තිවලට එරෙහිවත්, ඒ ක්‍රමය පවත්වාගෙන ආ ප්‍රධාන ධනපති පක්‍ෂ දෙකට එරෙහිවත් රට රකින රට හදන ප්‍රතිපත්තිමය මඟක අප සිටිනවා. පක්‍ෂ ප්‍රධාන ලේකම්වරයා ලෙස ඔබ නිතරම ධනපති පන්ති ක්‍රමයට එරෙහිව හඬ නඟනවා. නමුත් ඔබේ පක්‍ෂ නායකයා ධනපති පන්ති ප්‍රබලයන් සමඟ ඩීල් දානවා කියලා චෝදනාව එල්ල වෙනවා. මේක හරියට පුළුන් සහ යකඩ වගේ වෙනසක් නේද? ඔය චෝදනාවට අපි සෑහෙන්න උත්තර දීලා තියෙනවා. නමුත් ඒ උත්තර ජනතාවට පිළිගත හැකි, සෑහීමකට පත්විය හැකි උත්තර නොවෙයි කියලා ඔබ පිළිගන්නවද? අපේ හතුරන්ට අපි ගැන කියන්න දේවල් නැහැ. හොරකම් කළා, මහජන මුදල් වංචා කළා. හෝ වෙනත් දෙයක් ගැන අපට චෝදනා කරන්න බැහැ. ඒ නිසා ඩීල් කතාවක් කියනවා. ඩීල් කතාවක් ගැන කියන්නෙ ඇත්තටම ඩීල් දාගත්ත උදවිය. අනිත් කාරණය අපි පුළුවන් තැන්වලදී ඇතැම් චෝදනා අසත්‍ය බව ඔප්පු කරලා තිබෙනවා. අපි අභියෝග කරනවා ඕනෑම කෙනෙක් මේක නිල ක්‍රමයකට ප්‍රසිද්ධියේ ඔප්පු කරන්න. මොකද අපිට අවලාද නැඟූ ජාතික පුවත්පතකට එරෙහිව අප කළ පැමිණිල්ලකට අනුව වරදට සමාව ගන්න පවා ඒ පුවත්පතට සිදුවුණා. මෙච්චර අවංකභාවයකින් කටයුතු කරනවා නම් ඇයි මේ තරම් අවලාද? එකක් අපි හොරකමට, දූෂණයට සම්බන්ධ වී නැහැ. අනිත් කරුණ විපක්ෂයේ ප්‍රධාන සංවිධායකකම අනුර සහෝදරයාට ලැබීම සහ ඔහු දක්ෂයකු වීම. ඔහුගේ නායකත්වය සමඟ පක්ෂයට විශාල ශක්තියක් ඇවිත් තියනවා. පක්ෂයේ ඉන්න දක්ෂයාට ඉතිහාසයේ සිට පහර වැදුණා. මේක ජනතාව තේරුම් ගන්නෙත් නැහැ. අවලාදවලින් සැලෙන්න තරම් අපි දුර්වලත් නැහැ. විපක්ෂයේ ප්‍රධාන සංවිධායක ධුරය වෙනුවෙන් ඇතැම් අවස්ථාවලදී ඔබලාට පාර්ලිමේන්තුව තුළත්, මාධ්‍ය හමුවලදීත් මුඛවාඩම් ලාගන්නට සිදුවී තිබෙනවා කියලා ඔබ පිළිගන්නවද? කිසිසේත්ම අපි කිසිම තනතුරක් වෙනුවෙන් මුඛවාඩම් දාගන්නෙ නැහැ. අපි තනතුරු, තාන්න මාන්න අත්හැරපු පක්ෂයක්. සමහරු ඔය ඉතිහාසය නොදැන කතා කරන්නෙ. චන්ද්‍රිකා බණ්ඩාරනායක පාලනයේ 2005දී උප ඇමැතිකම් 4ක් දාලා එළියට බැහැපු පක්ෂයක් අපි. අපිට තියෙන්නෙ ජනතාව පිළිබඳ වගකීමක්. මේක ද්වේෂ සහගත චෝදනාවක්. සන්ධාන ආණ්ඩුවකදී ඔබලා ඇමැතිකම් ගන්න ගිය තැන නේද ජවිපෙට වැරදුණේ? අපට වැරදුණේ එතැනම නෙමේ. නමුත් එතන වැරදීමත් යම්හෙයකින් හෝ වුණා නේද? ඒ ක්‍රියාමාර්ගය තුළින් අඩුපාඩුකම් සිදුවුණා. ඒ ක්‍රියාමාර්ග අපට අවාසි වුණා. අපි වැරැදි තීන්දුවක් ගත්තා නොවේ. නමුත් අවාසි වුණා. LTTE සංවිධානය පරාජයට පත් කර රට බෙදීම වැළැක්වීම වෙනුවෙන් අප ගත් තීන්දුව හරි ගියා. නමුත් ජවිපෙ කුමන තීන්දුවක් හෝ ගත්තා නම් ගත්තෙ රට ගැන මිස අප ගැන හිතලා නොවෙයි. ජවිපෙ ප්‍රධාන ලේකම්වරයා ලෙසත්, පක්ෂයේ ජ්‍යෙෂ්ඨයකු ලෙසත්, දේශපාලන මණ්ඩල සභිකයකු ලෙසත් ජවිපෙට එල්ල වී තිබෙන ප්‍රබල චෝදනාවලට ඔබත් සෘජුවම වගකිව යුතුයි නේද? ජවිපෙ අඩුවක් තිබුණොතින් ඒ ආණ්ඩුවට අපි හැමෝම එක්ක මාත් වගකියන්න ඕනෑ. ඒ ගැන කිසි ප්‍රශ්නයක් නැහැ. අපෙන් අඩුවක් වී තිබෙනවා නම් අපි ලෑස්තියි හදාගන්න. නමුත් මේ එල්ල කරන චෝදනා පදනමක් නැහැ. අසත්‍යයි. ඔප්පු කරලත් නැහැ. ඕපාදූප ලෙස මිස සහතික කරලා නැහැ. ලොව පුරා වාමවාදීන්ට ඕනෑ තරම් මෙවැනි අවලාද නඟා තිබෙනවා. සතුරා අපට අවලාද කරන්නෙ අපි හදන්න නෙමේ. අපේ අවධානය වෙනතකට යොමු කිරීමට. ඔබලා එජාපය හෝ කිසිදු පක්ෂයක් සමඟ කිසිදු ඩීල් එකක් නොමැති නම් ඒ බව ඔප්පු කරන්න සුදුසුම කාලය ඊළඟ ජාතික මැතිවරණය නේද? ඊළඟ මැතිවරණයේදී නෙමේ. 2015 ජනාධිපතිවරණයේදී අපි ඔප්පු කළා මේ දෙගොල්ලටම වඩා වෙනස් කියලා. පසුගිය පළාත් පාලන මැතිවරණයේදී අපි තනිවම තරග කළා. ඉදිරි මැතිවරණවලදීත් මේ හොර නඩ දෙකටම එරෙහිව සටන් කරන්න අපි ලෑස්තියි. ඒ තිබුණටත් වඩා තීව්‍රව. ඒකාබද්ධ විපක්ෂය විශාල පාගමනක් පසුගියදා පැවැත්වූවා. නමුත් මෙවැනි පාගමන් උද්ඝෝෂණ ඉස්සර පැවැත්වූවේ ජනතා විමුක්ති පෙරමුණ. අද පැත්ත මාරුවෙලාද? ජවිපෙ උද්ඝෝෂණ කරන්නෙ රැලි පවත්වන්නෙ කිසියම් අරමුණක් තේරුමක් ඇතිව. පෞද්ගලික මතවාදයකට නෙමේ. රාජපක්ෂ මහත්තයගේ උද්ඝෝෂණය පෞද්ගලික අරමුණට සිදු වූ දෙයක්. එය පෞද්ගලික අරමුණක් කිව්වත් ඔබලා එරෙහි වන බදු බර, රාජ්‍ය දේපළ විකිණීම, බැඳුම්කර වංචාව වැනි කාරණාවලට එරෙහිව ඔවුන් එදා හඬ නැඟුවා. ඉතින් කොහොමද පෞද්ගලිකයි කියන්නෙ? එවැනි සටන් පාඨ තිබුණා. නමුත් මේ උද්ඝෝෂණය කළේ නාමල් රාජපක්ෂ නායකත්වයට පුහුණු කර ගැනීමටයි. බැසිල් රාජපක්ෂ රටේ නොඉන්න වෙලාවක. ඇත්තටම මේ වෙලාවේ ආණ්ඩුවට එරෙහි ජනතා විරෝධයක් රට තුළ තිබෙනවා. අන්න ඒ ජනතා විරෝධී හොඳම අවස්ථාවක් බලා පෙළගස්සනවා වෙනුවට තම පටු අරමුණක් වෙනුවෙන් මිනිස්සු පාරට ගෙනැල්ලා ආණ්ඩු විරෝධය බාල්දු කිරීමක් මේ කරලා තියෙන්නෙ. මෙයින් ආණ්ඩුව බාල්දු වී නැති බවක් තමයි පෙන්නුම් කළේ අන්තිමට. මන්ත්‍රි විමල් වීරවංශ රනිල්, මෛත්‍රි, හකීම්, අනුර ඇතුළු නම් කිහිපයක් යොදා කිව්වා වහාම ගෙදර යවව් කියලා. මේ තුළ අනුර දිසානායකත් ඉන්නවා? වීරවංශ මහත්තයගේ මනෝභාවය අපි හරියට තේරුම් අරගෙන ඉන්නේ. වීරවංශ කියන්නෙ ඉතාම පහළ සිට ඉහළට ඇවිල්ලා අපේ දේශපාලන පක්ෂයෙන් දේශපාලනය ඉගෙනගෙන ඒක පාවිච්චි කරලා බලය රස විඳපු කෙනෙක්. බලය නැති වුණාට පස්සෙ වේදනාවක් තිබෙනවා. ආයෙ බලය විඳින්න ආසයි. දෙක ඔහුට විරුද්ධව චෝදනා ගණනාවක් තිබෙනවා. නඩුත් තිබෙනවා. ඒවා ඇහුවොත් ඔහු හිරේ යනවා. හිරේ යන එක වළක්වා ගන්නයි, නැවත අර කලින් වින්ද සැප විඳින්නයි නම් ඒගොල්ලන්ගෙ ආණ්ඩුවක් ඕනෑ. ඒ ආණ්ඩුව හදාගන්න බාධා කරන අය ලෙස ඔහු මුලින්ම දකින්නෙ ජවිපෙ. ඒ නිසා ඔහු ඔහුගේ කතා කියනවා. ජවිපෙ ඩීල් දාලා කියලා කියන ඔය මහත්තයම තමයි පාස්පෝට් ප්‍රශ්නෙ වෙලාවෙදි රනිල් මහත්තයා ළඟට ගිහිල්ලා හිරේ නොයා බේරුණේ. ඒ වගේම තමන්ගෙ නඩු ටික බේරාගන්න රන්ජන් රාමනායක හරහා රාජිත සේනාරත්නගේ වයිෆ්ට තමන්ගේ නෝනා හරහා කතා කෙරෙව්වෙත් ඔය මහත්තයා. තමන්ගේ නෝනා පාවිච්චි කරලා කටයුතු කරපු මහත්තයෙක් අපිට ඩීල් කියද්දි හිනා නොවී වෙන මොනවා කරන්නද? මෙවැනි ප්‍රබල විරෝධතා කරලා ආණ්ඩු පෙරළිය හැකිද? ඇත්තටම විරෝධතාවලින් ආණ්ඩුවට බලපෑම් කරන්න පුළුවන්. ජනතාව පෙළගස්වන්න පුළුවන්. ඒවා නිවැරැදි විරෝධතා විය යුතුයි. ඊට විනයක් හා සැළස්මක් තිබිය යුතුයි. නිවැරදි අවස්ථාව විය යුතුයි. එසේ නොමැතිව තමන්ගේ පටු අරමුණු වෙනුවෙන් මිනිස්සු පාරට ගෙනත් තමන්ගෙ බලය පෙන්වන විරෝධතාවලින් වෙන්නෙ ඇත්ත විරෝධතා හෑල්ලු වෙනවා. ගොන්පාට් වෙනවා. විරෝධතා බාල්දු වෙලා අනියම් වාසියක් ආණ්ඩුවට ලබාදෙනවා. එතකොට මහින්ද රාජපක්ෂ පාර්ශ්වය ආණ්ඩුවට අනියම් වාසියක් ලබා දුන් බවද ඔබ කියන්නෙ? ඇත්තටම ඔව්. රාජපක්ෂ මහත්තයා ඇතුළු පාර්ශ්වය ආණ්ඩුවට මේ ලබා දුන්නෙ අනියමින් වාසියක්. ආණ්ඩුවත් ඇත්තටම බය වෙලා හිටියා ලොකු විරෝධයක් තියෙයි කියලා. නමුත් එහෙම එකක් නොවන බව එදාම පෙන්නලා දුන්නා. පාර්ලිමේන්තුව මේ මොහොතේ විසුරුවා හැරිය යුතුද? අපි අනිවාර්යයෙන්ම කියන්නෙ මේ ආණ්ඩුව ජනවරමට පයින් ගහලා තියෙන්නෙ. ජනතාවට නැවත ජනවරමක් ලබාදිය යුතුයි. ඒ නිසා වහාම පාර්ලිමේන්තු මැතිවරණයක් කැඳවිය යුතුයි. පාර්ලිමේන්තුව විසුරුවා හැරීමට යෝජනාවක් ගෙන ආවොත් ජවිපෙ ඊට සෘජුවම සහාය දෙනවද? ඔව්. ජවිපෙ ඡන්ද 06 ඊට ලබාදෙනවා. මේ මොහොතේ ජනතාව සිටින්නෙත් දැඩි ආර්ථික පීඩනයක බව සියලු පාර්ශ්ව පවසනවා. ඒ අතර ජවිපෙ ඉදිරියෙන්ම සිටිනවා. ඉතින් ඊට එරෙහි දැවැන්ත විරෝධතාවක් දියත් කිරීමට ඇයි ජවිපෙ සූදානමක් නැත්තෙ? අනිවාර්යයෙන් පාරට බහින්න ඕනෑ. අපි පාරට බහිනවා. ඒ පාරට බහින්නෙ ආණ්ඩුව එක්ක විහිළු කරන්න නෙමේ. ආණ්ඩුවේ වාසියට අවස්ථා හදලා දෙන්න නෙමේ. නිවැරදි අවස්ථාව බලලා අනිවාර්යයෙන්ම දැවැන්ත ජනතා බලයක් සහිතව පාරට බහිනවා. දැවැන්ත පා ගමනක්, උද්ඝෝෂණයක්වත් සංවිධානය කරගත නොහැකි මට්ටමට ජවිපෙ දුර්වල වෙලාද? පා ගමනක් උද්ඝෝෂණයක් පැවැත්වීමට සැලසුම් කිරීමටවත් නොහැකි වී තිබෙන්නෙ රාජපක්ෂ කණ්ඩායමට. ඒ බව ඔවුන් (05දා) ඔප්පු කළා. අපි ඔප්පු කරලා තියනවා මේ රටේ පා ගමන්, උද්ඝෝෂණ රථ පෙළපාළි සංවිධානය කළයුත්තෙ කොහොමද කියලා. ඒ නිසා අපි නුදුරු අනාගතයේදීත් උද්ඝෝෂණ කරන්නෙ, පෙළපාළි කරන්නෙ කොහොමද කියලා පෙන්වන්නම්. ඒකාබද්ධ විපක්ෂයේ උද්ඝෝෂණයට ජවිපෙ වෘත්තීය සමිතිත් සහභාගි වූ බව කියනවා. ආකාර දෙකකින් සැලැස්මක් හදනවා වගේ? ඒක පට්ටපල් බොරුවක්. රාජපක්ෂ කණ්ඩායම තමන්ගෙ බංකොලොත්කම වහන්න එවැනි කතාවක් කළේ. නැවත රාජපක්ෂලා රජ කරන දේශපාලන ව්‍යාපෘතියකට ජවිපෙ නැහැ. රනිල්ගේ ආණ්ඩුව පවත්වාගෙන යෑමට ඉඩදෙන දේශපාලන ව්‍යාපාරයකුත් අපට නැහැ. අපි ඉන්නෙ රනිල් වික්‍රමසිංහ ආණ්ඩුව පරාද කරලා ඒ වෙනුවට එන්න බලාගෙන ඉන්න මහින්ද රාජපක්ෂ පාර්ශ්වයටත් එන්න ඉඩ නොදී ජනතාවාදී ආණ්ඩුවක් හැදීමයි. එක්සත් ජාතික පක්ෂය ප්‍රමුඛ ආණ්ඩුව Enterprise Sri Lanka, ගම්පෙරළිය වැනි ව්‍යාපෘතිවලින් ගමේ ජනතාව අතරට යනවා. ජවිපෙට මෙය සෘජු බලපෑමක් නේද? කිසිසේත්ම බලපෑමක් නැහැ. මොකද ඒ අය ගමත් එක්ක බද්ධ වෙලා නැහැ. එන්ටප්‍රයිස් ශ්‍රී ලංකා, ගම්පෙරළිය කියලා කියෙන්නෙ නිකම් පොඩි මාකටින් වැඩක් විතරයි. මිනිස්සු අතරට යන ඇත්ත වැඩක් නෙමේ. ඊළඟ ඡන්දෙට කලින් තමන්ගෙ පාක්ෂිකයා අතට කීයක් හරි දෙන්නයි අනිත් පැත්තෙන් තමන් මොනවා හරි කරනවයි කියලා පෙන්වන්නයි කරන වෙළෙඳ ප්‍රචාරණ වැඩක්. බිම් මට්ටමට මෙය ගිහින් නැහැ. එජාප යාන්ත්‍රණය ගමේ බිඳවැටිලා. ගමේ ගියාම සමහර පළාත් පාලන ආයතනවත් එජාපයට නැහැ. අපිට මතකයි බැසිල් මහත්තයගෙ කාලෙත් අපි වවමු – රට නඟමු කියලා සංකල්පයක් ගෙනාවා. ගම නැඟුම ගෙනාවා. දිවි නැඟුම ගෙනාවා. මේ ඔක්කොම නිකම් ව්‍යාපෘති ආණ්ඩුවේ මේ ව්‍යාපෘතිවල යම් හෝ හොඳක් ඔබ දකින්නෙ නැද්ද? හොඳක් නෙමේ. එජාපයේ ප්‍රාදේශීය මන්ත්‍රිවරුන්ගේ හා නායකයන්ගේ අතට කීයක් හරි හම්බ වෙනවා. එතකොට මේ ගසා කෑමක්ද? අනිවාර්යයෙන්ම. මේක දෙන්නෙම ගසා කෑමකට තමයි. ඒ හැර ජනතාවට මෙයින් ලැබෙන දෙයක් නැහැ. ඔබ කියන ආකාරයට එවැනි ගසා කෑමකට ඉඩ සලසනවා නම් ඒ බව පක්ෂ නායකයා මෙන්ම, මිස්ටර් ක්ලීන් වශයෙන් හඳුන්වපු රනිල් වික්‍රමසිංහ මහතා නොදැනුවත්ම සිද්ධ වෙන්න බැහැ නේද? අපි නම් කවදාවත් රනිල් වික්‍රමසිංහට මිස්ටර් ක්ලීන් කිව්වෙ නැහැ. එහෙම ඔහු හිතා හිටියා නම් බැඳුම්කර වංචාවට පසු එයා ක්ලීන්කම ඉවර කරගෙන තියෙන්නෙ. දැන් රනිල් වික්‍රමසිංහ මිස්ටර් ක්ලීන් නෙමෙයි, මිස්ටර් ඩර්ටි. එයාගේ වගකීම තමයි එයාගේ ඩර්ටිකම පිළිඅරගෙන රටේ ජනතාවට පිරිසුදු ආණ්ඩුවක් පත් කරගන්න අවස්ථාව ලබාදීමයි. වාර්තාගත ලෙස රුපියල ඩොලරයේ අගයට සාපේක්ෂව 163ත් ඉක්මවා තිබෙනවා? ඇත්තටම අද අපේ රට දැවැන්ත ආර්ථික කඩාවැටීමකට ලක්වෙලා තිබෙන්නෙ. නිෂ්පාදන ආර්ථිකය බිඳවැටිලා. විදේශ වත්කම බිඳවැටිලා. දැවැන්ත ණය කන්දක්. මේ වසරේ ණය සහ වාරික ගෙවන්න අපිට ඩොලර් බිලියන 4ක් ඕනෑ. එවැනි මුදලක් නැහැ. රුපියල මෙහෙම කඩා වැටුණොත් නැවත භාණ්ඩ මිලට බලපානවා. 1977න් පසු ආ ආර්ථික ගමන් මඟේ ඛේදවාචකයට මේ ඇවිත් තියෙන්නෙ. මේ ඛේදවාචකයෙන් මිදෙන්න ප්‍රතිපත්ති වෙනස් විය යුතුමයි. මා නැවතත් ඔබෙන් අහනවා. රට ගැන, ජනතාව ගැන ජවිපෙට කැක්කුමක් තියනවා නම් ඇයි තවත් බලාගෙන ඉන්නෙ? යම් සන්ධානගත වීමක් සිදු කර හෝ කඩිනම් විසඳුම් මඟකට යා යුතුයි නේද? පැහැදිලිවම, හොරු එක්ක එකතු වෙලා කොහොමද හොරකම් නවත්වන්නෙ? විවෘත ආර්ථිකය තමන්ගෙ එකම ප්‍රතිපත්තිය කරගත්තු රටේ සම්පත් විකුණලා කීයක් හරි එකතු කර ගන්න ප්‍රතිපත්ති තියෙන අය එක්ක රටේ ආර්ථිකය කරන්න බැහැ. ඒක බොරු කතාවක්. මේ රට හදනවා නම් මේ හොර නඩ දෙකම පරාජයට පත්කරලා ප්‍රතිපත්තිවලට ආ යුතුයි. ඊට විශාල පිරිසක් සිටින බව අපි විශ්වාස කරනවා. ධනපති පක්ෂ දෙකක් සමඟ ඔබ කියන ක්‍රියාමාර්ගයකට යෑම කිසිසේත්ම ප්‍රායෝගික නැහැ නේද ලේකම්තුමා? ධනපති පන්ති දෙකම පරදන්න ඕනෑ. බලය තියෙන්නෙ ජනතාව අත. ජවිපෙ ඔය මතයට බාලගිරිදෝෂෙ නේද? බාලගිරිදෝෂෙ තියන කට්ටිය වෙනම ඉන්නවා. ඇත්ත කතාව බාලගිරිදෝෂෙ බලපාල තියෙන්නෙ ජවිපෙට නොවෙයි. ජනතාවට. ජනතාව තීන්දුවක් වහාම ගත යුතුයි මේ දුකේ ඉන්නවද ගොඩ යනවද කියලා. දිගින් දිගටම කල් දමන පළාත් සභා මැතිවරණය ඔහේ කල් ගියදෙන් කියලා ජවිපෙත් බලාගෙන ඉන්නවා වගෙයි පෙනෙන්නෙ? ජන්දෙ කල් දමන්න ආණ්ඩුව දරන උත්සාහය පරාජය කරන්නයි ජවිපෙ කටයුතු කළේ සහ කරන්නෙ. ඒ නිසයි අලුත් මැතිවරණ ක්‍රමයක් සකසන්න අපි මැදිහත් වුණේ. ප්‍රශ්නෙ තමයි ඒ මැතිවරණ ක්‍රමය ඉල්ලපු අයම එය එපා කියලා කෑගහනවා. දැන් සීමා නිර්ණ වාර්තාව හදපු අයම ඒ වාර්තාව පාර්ලිමේන්තුවට ගෙනා පසු පරාජය කළා. ඡන්දෙ කල්දාන්නෙ ආණ්ඩුව. ඊට රාජපක්ෂ පාර්ශ්වය අනියමින් උදවු කරනවා. ජවිපෙ අපි කියන්නෙ වහාම ඡන්දෙ තියන්න කියලා. ඔබ මොනවා කිව්වත් නුදුරු කාලයක ජවිපෙත් සභාග ආණ්ඩුවක සිටිනවා අපට දැකගන්න ලැබෙයිද? ජවිපෙ කිසිසේත්ම ධනපති පන්ති දෙක සමඟ සභාග ආණ්ඩුවකට යන්නෙ නැහැ. එය ස්ථීරයි. සංවාදය _ අනුරාධා හේරත් – මව්බිම", "URL": "https://lankatruth.com/si/?p=58990", "Category": "පුවත්", "Parent URL": null}