{"Source": "Lankatruth", "Timestamp": "October 21, 2019", "Headline": "තරුණ ඔබේ අනාගතය යහපත් කරන්න අනුර සහෝදරයාට ඡන්දය දෙන්න", "News Content": "“මේ රටේ තරුණ පරම්පරාවටත් විශාල වැඩකොටසක් කරන්න තියෙනවා. තමන්ගේ අනාගතය යහපත් කරගන්න රට ගොඩනඟන දිශාවට ගෙනියන්න එකතු වෙන්න ඕන. ජනාධිපති ඡන්දෙට පෙන්වන භාවනා කරන අයට රැවටෙන්න එපා. මහජනයාගෙන් කොල්ලකාපු සල්ලි විසිකරන ඒවාට රැවටෙන්න එපා. හොරු, වංචාකාරයෝ, ස්ත්‍රී දූෂකයෝ, ජාතිවාදියෝ, කුලවාදියෝ නැති රටට ආදරය කරන මිනිස්සු ඉන්නේ ජාතික ජන බලවේගයේ විතරයි. ඔවුන් එක්ක එකතුවෙන්න. තරුණ ඔබේ අනාගතය යහපත් කරගන්න. ඔවුන්ට ඔබේ ඡන්දය දෙන්න. මේ ජනාධිපතිවරණයට ඉදිරිපත් වී සිටින අනුර දිසානායක සහෝදරයා ජයග‍්‍රහණයකර වීමට තරුණ ඔබ සැමත් එකතුවෙන්න, කියලා මම ඉල්ලා සිටිනවා.” යැයි ජන නියමු කලාකරුවෝ සංවිධානය නියෝජනය කරමින් සම්මානනීය සාහිත්‍යවේදී ජයතිලක කම්මැල්ලවීර මහතා පවසයි. ඒ මහතා මේ බව පවසා සිටියේ පසුගිය 19 වනදා මාලඹේ නගර මධ්‍යයේ පැවති, ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජන නියමු කලාකරුවෝ සංවිධානය නියෝජනය කරමින් සම්මානනීය සාහිත්‍යවේදී ජයතිලක කම්මැල්ලවීර මහතා… “ඡන්දය කාලයට එක එක පෙරමුණු ගොඩනැගෙනවා. ජාතික ජන බලවේගය කියන්නේ ජනතා විමුක්ති පෙරමුණට ඡන්ද ටිකක් වැඩිකර ගන්න හදිසියේ අටවා ගත් ඒ ජාතියේ පෙරමුණක් නොවෙයි. දැනට අවුරුදු එකහමාරකට දෙකකට කලින් විශ්වවිද්‍යාල ආචාර්යවරුන්, බුද්ධිමතුන් පිරිසක් එකතු වී පිහිටුවා ගත් ජාතික විද්වත් සංවිධානය විසින් රට ගොඩනැගීමට සකස් කළ ප‍්‍රතිපත්ති මාලාව අනුව මේ මැතිවරණයේදී ප‍්‍රතිපත්ති සකස් කරගත්ත සංවිධානයක්. ඊට අමරතව වාමාංශික සංවිධාන, කලාකරුවෝ, විද්වතුන්, නීතිඥ මහත්වරුන්, වෛද්‍යවරුන් වගේ විවිධ ක්ෂේත‍්‍රවල අය ඉන්නවා. මේ සමාජය යහපත් සමාජයක් බවට පත්කිරීම සඳහා තනි තනිව වැඩකරමින් සිටි පුද්ගලයෝ දැන් මේ වේදිකාවට එක්වී සිටිනවා. අවුරුදු ගණනාවක් මෙරට යහපත් විදිහට ගොඩනඟන්න වැඩකරපු ජනතා විමුක්ති පෙරමුණ එක්ක එකතුවෙලා මේ අය ගොඩනැගූ සංවිධානයක් තමයි ජාතික ජන බලවේගය කියන්නේ. මේ ඡන්දයේදී දේශපාලඥයන් කරන කියන දේවල් රූපවාහිනියෙන් පෙන්වනවා. දරුවෝ ඒ කරන කියන දේවල් දැකලා ප‍්‍රශ්න කරනවා. ඔවුන් වැඩිහිටියන් නොහිතන විදිහට ප‍්‍රශ්න කරනවා. දැන් මේ සමාජය තියෙන්නේ වලකට තල්ලුකරලා දාන තැනක. දරුවන්ටත් ඒ බව තේරෙනවා. අපිට ඉතිරිවෙලා තිබෙන්නේ උත්තර දෙකයි. එකක් නිවටයන් වගේ මේ වළට වැටෙන එක. එහෙම නැත්නම් අපිව මේ තැනට තල්ලුකරගෙන ආව පිරිස පෙරළාගෙන බේරිලා යන එක. අවුරුදු 71ක් තිස්සේ මේ දෙගොල්ලෝ අපේ සමාජය තල්ලුකරගෙන ඇවිල්ලා, මහා අගාධයක ගැට්ටේ අපි දැන් ඉන්නේ. මම විශ්වාස කරන්නේ මේ සමාජය ආපහු හැරිලා අපිව මේ තැනට ගෙනාපු ද්‍රෝහීන් දෙගොල්ලෝම පෙරළලා දාලා, රට හදන්න ජාතික ජන බලවේගයට බාරදෙයි කියලා. අද අපේ ආර්ථිකය තියෙන්නේ මාස දෙකක් රජයේ සේවකයන්ට, විශ‍්‍රාමිකයන්ට, සමෘද්ධි ලබාගන්නා අයට ගෙවීම් කරන්නත් බැරි තැනක. ලංකාවේ හදවත වගේ වටිනාම ඉඩම් තියෙන්නේ ගෝල්ෆේස් එකේ. එතන තිබුණු හමුදා කඳවුර, අයින් කරලා ඒ භූමිය චීනයට සින්නක්කර විකුණලා දැම්මා. එහෙම කරපු ගෝඨාභය රාජපක්ෂලා ජාතික සම්පත් විකුණන බවට අනික් අයට චෝදනා කරනවා. කටවල්වලින්ද මේ කතා කරන්නේ. නෙළුම් කුලුන හදන්න චීනයෙන් ණය අරගෙන කෝටි ගණනක් අතුරුදහන් කරලා. ෆෝට්සිටිය කියලා එකක් ගොඩකරලා, අක්කර සිය ගණනක් චීනයට දීලා තිබෙන්නේ. දැන් චීනය, ගිනි පොලියට අපට ණය දෙනවා. ඒ දෙන ව්‍යාපෘතිවලටත් චීනයේ මිනිස්සු මෙහෙට ගෙනල්ලා, කම්කරුවෝ හැටියට පවා යොදවලා. මේ විදිහට රට පාවාදීලා තියෙන්නේ මාස දෙකක් පඩි ගෙවන්නත් බැරි තත්වයකදී. රට මෙහෙම තැනකට පත්වුණාම ජනතාව මොකක්ද කරන්න ඕනෑ. ණය අරගෙන 90%ක් තමන්ගේ සාක්කුවේ දාගත්ත අය මේ දෙපැත්තේම ඉන්නේ. ඒ මිනිස්සු තමයි නැවත වතාවක් රට ගොඩනඟන්න කතා කරන්නේ. මේ දෙගොල්ලෝට විරුද්ධව ජනතාව ආපහු හැරෙනවා. ඒක ස්ථිරයි. ආපහු හැරිලා, මේ දෙගොල්ලෝ පරාජය කර, රට ගොඩනඟන්න පුළුවන් දේශපාලනයකට බාරදෙනවා. ඒ වෙනුවෙන් මේ රටේ තරුණ පරම්පරාවටත් විශාල වැඩකොටසක් කරන්න තියෙනවා. තමන්ගේ අනාගතය යහපත් කරගන්න රට ගොඩනඟන දිශාවට ගෙනියන්න එකතු වෙන්න ඕන. ජනාධිපති ඡන්දෙට පෙන්වන භාවනා කරන අයට රැවටෙන්න එපා. මහජනයාගෙන් කොල්ලකාපු සල්ලි විසිකරන ඒවාට රැවටෙන්න එපා. හොරු, වංචාකාරයෝ, ස්ත්‍රී දූෂකයෝ, ජාතිවාදියෝ, කුලවාදියෝ නැති රටට ආදරය කරන මිනිස්සු ඉන්නේ ජාතික ජන බලවේගයේ විතරයි. ඔවුන් එක්ක එකතුවෙන්න. තරුණ ඔබේ අනාගතය යහපත් කරගන්න. ඔවුන්ට ඔබේ ඡන්දය දෙන්න. මේ ජනාධිපතිවරණයට ඉදිරිපත් වී සිටින අනුර දිසානායක සහෝදරයා ජයග‍්‍රහණයකර වීමට තරුණ ඔබ සැමත් එකතුවෙන්න, කියලා මම ඉල්ලා සිටිනවා.”", "URL": "https://lankatruth.com/si/?p=83583", "Category": "පුවත්", "Parent URL": null}