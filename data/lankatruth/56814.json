{"Source": "Lankatruth", "Timestamp": "July 27, 2018", "Headline": "අද මගහැරුනොත් තවත් අවුරුදු 100ක් බලා ඉන්න වෙයි", "News Content": "වසර 100ක් තුළ දැකිය හැකි දීර්ඝතම පූර්ණ චන්ද්‍රග්‍රහණය අද (27) සිදුවන බව කොළඹ විශ්වවිද්‍යාලයේ තාරකා හා අභ්‍යාවකාශ විද්‍යා ඒකකයේ අධ්‍යක්ෂක මහාචාර්ය චන්දන ජයරත්න මහතා පවසයි. 21 වන සියවසේ දීර්ඝතම පූර්ණ චන්ද්‍රග්‍රහණය වන මෙය ශ්‍රී ලංකාව ඇතුළු ලොව බොහෝ රටවලට දිස්වන බවත් එය හොඳින්ම දිස්වන්නේ ශ්‍රී ලංකාව ඇතුළු රටවල් කිහිපයකට බව ඒ මහතා ප්‍රකාශ කරයි. ඒ අනුව අද රාත්‍රීයේ සිට හෙට 28 අළුයම තෙක් පැය 06 යි විනාඩි 14 ක පමණ කාලයක් මෙම පූර්ණ චන්ද්‍රග්‍රහණය සිදුවන බවද මහාචාර්යවරයා පෙන්වාදෙයි. මෙම චන්ද්‍රග්‍රහණය කොටස් වශයෙන් ලොව බොහොමයක් රටවලට දිස් වුවද මුළු චන්ද්‍රග්‍රහණයම හොඳින් දිස්වන්නේ නැගෙනහිර අප්‍රිකාව, මධ්‍ය ආසියාව සහ මැදපෙරදිග රටවලට බව චන්දන ජයරත්න මහතා සඳහන් කළේය. මෙයින් පසුව ශ්‍රී ලාංකිකයින්ට පූර්ණ චන්ද්‍රග්‍රහණයක් දැකීමට හැකි වන්නේ 2025 වසරේදී බවද මහාචාර්ය චන්දන ජයරත්න මහතා වැඩිදුරටත් සදහන් කරයි.", "URL": "https://lankatruth.com/si/?p=56814", "Category": "පුවත්", "Parent URL": null}