{"Source": "Lankatruth", "Timestamp": "August 29, 2019", "Headline": "විදෙස් ගමන් තහනම ලිහිල් කරන්නැයි ශනිල් නෙත්තිකුමාර සිදුකළ ඉල්ලීම ඔක්තෝබර් 2ට කල්යයි", "News Content": "බැඳුම්කර වංචාවට අදාළ භාණ්ඩාගාර බැඳුම්කර නිකුත් කිරීම පිළිබඳ පරීක්ෂා කිරීම සහ විමර්ශනය කිරීම සඳහා පත්කළ ජනාධිපති කොමිසම හමුවේ සාක්ෂි දුන් ඊස්ට් වෙස්ට් ප්‍රොපටීස් සමාගමේ අධ්‍යක්ෂිකා අනිකා විජේසූරිය මහත්මියගේ සහෝදරයාට තර්ජනය කර ඇති බවට චෝදනා ලැබ සිටින ශනිල් නෙත්තිකුමාර නැමැත්තාට විදේශ ගතවීම සඳහා අවසර ලබාදෙන ලෙස සිදුකර ඇති ඉල්ලීම සම්බන්ධව ලබන 2 වැනිදා වැඩිදුරටත් කරුණු දක්වන ලෙස, විත්තිකාර ශනිල් නෙත්තිකුමාරගේ නීතීඥවරුන්ට කොළඹ මහාධිකරණය නියෝග කර තිබේ. විත්තිකාර ශනිල් නෙත්තිකුමාර වෙනුවෙන් පෙනීසිටි නීතීඥවරුන් අධිකරණය හමුවේ ප්‍රකාශ කර ඇත්තේ සැප්තැම්බර් මස 9 වැනිදා සිට 12 වැනිදා දක්වා ඩුබායි හිදී පැවැත්වීමට නියමිත ලෝක බලශක්ති කොංග්‍රසයේ 24 වැනි සමුළුවට සහභාගීවීම සඳහා සිය සේවාදායකයාට පනවා ඇති විදෙස් ගමන් තහනම ලිහිල් කරන ලෙසය. එසේම තම සේවාදායකයා විදුලිබල අමාත්‍යාංශයේ මහජන සම්බන්ධීකරණ නිලධාරියා වශයෙන් කටයුතු කරන බවත් විදුලිබල මණ්ඩලයට අනියුක්ත සමාඟමක අධ්‍යක්ෂකවරයෙකු ලෙස ද කටයුතු කරන බවත් විත්තියේ නීතීඥවරුන් පවසා ඇත. කෙසේ වෙතත් නීතිපතිවරයා වෙනුවෙන් පෙනීසිටි ජ්‍යෙෂ්ඨ රජයේ නීතීඥ ගිරිහාගම මෙනවිය, එම ඉල්ලීමට විරෝධය පළකර ඇත. මහාධිකරණය ඉදිරියේ අධිචෝදනා ලැබූවෙකු රජයේ ආයතනයක තනතුරක් දන්නේ කෙසේ දැයි නීතීඥවරිය ප්‍රශ්නකර ඇති අතර එවැනි තනතුරක් දරන්නේ නම් එය ආයතන සංග්‍රහයේ විධිවිධානවලට පටහැනි බව ද පෙන්වා දී ඇත. ඒ අනුව ශනිල් නෙත්තිකුමාර නැමැත්තාගේ විදෙස් ගමන් තහනම ලිහිල්කිරීම සම්බන්ධව වැඩිදුර කරුණු ඉදිරිපත් කිරීමට ලබන 2 වැනිදා නඩුව නැවත කැඳවන බව විනිසුරුවරයා ප්‍රකාශ කර ඇත. මෙම නඩුව අද(29) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවනු ලැබීය.", "URL": "https://lankatruth.com/si/?p=80025", "Category": "පුවත්", "Parent URL": null}