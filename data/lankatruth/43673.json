{"Source": "Lankatruth", "Timestamp": "November 12, 2017", "Headline": "අබුඩාබියේ සහ ඩුබායි හි ශ්‍රී ලාංකිකයන්ගේ “ස්වර හී සර” සහ “ගීයට අරුතක්” ප්‍රසංගයෙන්", "News Content": "විදේශ රැකියා සඳහා අබුඩාබි හි ජීවත්වන ශ්‍රී ලංකාංකියන්ගෙන් සැදුම් ලත් එතෙර අපි සංවිධානයේ මූලිකත්වයෙන්, “එතෙර මිතුරු කැල” සංවිධානය මගින් සංවිධානය කරනු ලැබූ “ස්වර හී සර” ප්‍රාසාංගික ගීත වැඩසටහන පසුගිය 09වනදා අබුඩාබි හි ෆොක්ලෝ තියටර් හිදී පැවැත්විණි. ගීතය, නාට්‍ය, කවිය පිළිබඳව ප්‍රසාංගික අත්දැකීමක් එරට වෙසෙන ශ්‍රී ලාංකිකයන්ට එක්කීරීම සඳහා මිත්‍ර කපුගේ, රොහාන් ශාන්ත බුලේගොඩ, චන්ද්‍රසෝම බින්දුහේවා, ප්‍රේමරත්න තෙන්නකෝන් යන කලාකරුවන් එක්වී සිටි අතර එම ප්‍රාසාංගික වැඩසටහන් විඳගැනීම සඳහා ශ්‍රී ලාංකිකයන් විශාල පිරිසක් සහභාගි වී සිටි බවද වාර්තා වේ. මෙහි ප්‍රධාන ආරාධිත අමුත්තන් ලෙස එක්සත් අරාබි එමීර් රාජ්‍යයේ තානාපති සුලෙයිමාන් ජේ මොහොමඩ් මහතා, නියෝජ්‍ය තානාපති සිසිර සෙනෙවිරත්න මහතා සහභාගී වූ අතර තානාපති කාර්යාල කාර්යමණ්ඩලයද සහභාගී වූහ. එමෙන්ම එරට වෙසෙන විශාරද උෂානි කරවිට මහත්මිය ප්‍රසංගය විචිත්‍රවත් කිරීමට ගායනයෙන් එක් වූ අතර “අකනිටා” ශ්‍රී ලංකා සංගීත කණ්ඩායම (‘Akanita’ dubai base Sri Lankan musical band) සංගීතය සැපයීය. එරට වෙසෙන ශ්‍රී ලාංකිකයන්ට කලා කෘතිවලින් පිළිබිඹුවන අපේ ජීවිත කතාව පිළිබඳව අවබෝධයක් ලබාදීම, සාහිත්‍ය සරවින්දනය වැඩි කිරීම සහ සියළුම ශ්‍රී ලාංකිකයන්ට එකට එකතු වීමට අවස්ථාවක් සලසාදීම ආදිය අරමුණු කරගනිමින් පැවති මෙම ප්‍රසාංගික අත්දැකීම සියළුම ශ්‍රී ලාංකිකයන්ට නොමිලයේ විඳගැනීමට අවස්ථාව සලසා දීමද විශේෂත්වයකි. මේ අතර ඩුබායි හි “එතෙර අපි” කමිටුව විසින් සංවිධානය කරන ලද “ගීයට අරුතක්” ප්‍රසංගය පසුගිය 10වනදා අජ්මාන් හි පිහිටි ජාත්‍යන්තර ඉන්දියානු පාසලේ ශ්‍රවණාගාරයේදී අතිසාර්ථකව පවත්වන ලදී. ඩුබායි සහ අවට වෙසෙන හිතවතුන්ගේ මූල්‍ය දායකත්වයෙන් පැවති එම ප්‍රංසගය සඳහා විශාල පිරිසක් සහභාගීවී තිබිණි. ප්‍රසංගය සඳහා ලංකාවේ සිට මිත්‍ර කපුගේ, රොහාන් ශාන්ත බුලේගොඩ, චන්ද්‍රසෝම බින්දුහේවා, ප්‍රේමරත්න තෙන්නකෝන් යන කළාකරුවන් සහභාගී වී ඇති අතර ඩුබායිහි අකනිටා වාද්‍යවෘන්දය සංගීතය සැපයීමෙන් දායකවී තිබේ. මෙම ප්‍රසංගය සඳහා අජ්මාන් සහ අවට ප්‍රදේශවල වෙසන ශ්‍රී ලාංකිකයන්ගෙන් ඉහළ ප්‍රතිචාර ලැබී ඇති අතර ප්‍රථමවතාවට මෙවැනි ප්‍රසංගයක් නොමිලේ පැවැත්වීම පිළිබඳව එතෙර අපි සංවිධානයට බොහෝ පිරිස් ප්‍රශංසා කර ඇත.            අබුඩාබි      ඩුබායි", "URL": "https://lankatruth.com/si/?p=43673", "Category": "පුවත්", "Parent URL": null}