{"Source": "Lankatruth", "Timestamp": "October 21, 2019", "Headline": "අපේ අරමුණ නවීන සංස්කෘතික ජීවිතයක් අත්පත් කර දීමයි", "News Content": "“මේ වැඩපිළිවෙළ ඇතුළෙ කලා සංස්කෘතික ක්ෂේත්‍රයන් අටක් අපි වෙන් කර, ඒවට අදාළව වෙන වෙනම වැඩපිළිවෙළ සකස් කර තියෙනවා. ඒත් ඒක අවසන්, එකම වැඩපිළිවෙළ කියන අදහස අපේ නැහැ. ඒ මත පදනම් වෙමින්, නව යෝජනා එකතු කරමින් නවීන සංස්කෘතික ජීවිතයක් අත්පත් කර දීම තමයි අපේ අරමුණ.” යැයි ජ්‍යෙෂ්ඨ කථිකාචාර්ය ආචාර්ය හිනිදුම සුනිල් සෙනෙවි මහතා සඳහන් කරයි. ඒ මහතා මේ බව පැවසූවේ ඊයේ (20) බත්තරමුල්ල වෝටර්ස් ඒජ් හිදී කලාකරුවන් රැසක් ඉදිරියේ පැවති “බහුභාෂී සහෘද වැඩබිමක් නව සංස්කෘතික මිනිසෙක්” ලෙස නම් කර ඇති ජාතික ජන බලවේගයේ, ජාතික කලාව හා සංස්කෘතිය පිළිබඳ ප්‍රතිපත්තිය එළිදැක්වීමේ අවස්ථාවට එක්වෙමිණි. එහිදී වැඩිදුරටත් අදහස් දැක්වූ ජ්‍යෙෂ්ඨ කථිකාචාර්ය ආචාර්ය හිනිදුම සුනිල් සෙනෙවි මහතා… “ලෝකයක් රටක් වෙනස් කරන්නනම් සංස්කෘතික ජීවිතය ගැන තියෙන කම්පාව සහ කලකිරීම විතරක් ප්‍රමාණවත් වෙන්නෙ නැහැ. එය වෙනස් කරන්න හිතන්න ඕනෑ. ඊළඟට තියෙන ප්‍රශ්නය තමයි, කවුද ඒක වෙනස් කරන්නෙ කියන එක. ඒක වෙනස් කරන්න කවුරුවත් අහසින් පාත් වෙන්නෙ නැහැ. ඒක අපිම හදා ගන්න ඕනෙ. ඒ නිසා තමයි ලංකාවේ සංස්කෘතිකවත් ජීවිතයක් ගොඩනගන්න අපි මේ විදිහට එකඟ වුණේ. අපි ගමින් ගමට ගියා. දෙමව්පියන්, පාසල් දරු දැරියන්, පාරම්පරික කලාකරුවන්, විද්‍යාර්ථීන් මුණ ගැහුණා. ඒ අයගෙ ඉල්ලීම් අපි එකතු කර ගත්තා. ඒ සියලු යෝජනාවලින් අපිට එක දෙයක් තේරුණා. ඒ තමයි ඒ සියලු දෙනා තුළ දැනට තිබෙන ජීවිතය ගැන තියන අකමැත්ත සහ අපුල. අපි ඔවුන්ට පොරොන්දුවක් දුන්නා, අපි මේ හදන අලුත් සංස්කෘතික කලා ප්‍රතිපත්ති මාලාව මේ මහපොළව මත ක්‍රියාත්මක කළ හැකි වැඩපිළිවෙළක් බවට පත් කරන බව. මේ වැඩපිළිවෙළ ඇතුළෙ කලා සංස්කෘතික ක්ෂේත්‍රයන් අටක් අපි වෙන් කර, ඒවට අදාළව වෙන වෙනම වැඩපිළිවෙළ සකස් කර තියෙනවා. ඒත් ඒක අවසන්, එකම වැඩපිළිවෙළ කියන අදහස අපේ නැහැ. ඒ මත පදනම් වෙමින්, නව යෝජනා එකතු කරමින් නවීන සංස්කෘතික ජීවිතයක් අත්පත් කර දීම තමයි අපේ අරමුණ. සමාජයක පදනම ආර්ථිකය වුණාට ඇතැම් වෙලාවට මතු මහලේ තියෙන සංස්කෘතික ජීවිතයේ අර්බුදය, ආණ්ඩු පෙරළි දක්වා ගිහින් තියෙනවා. මේ මොහොතෙ අපේ රටෙත් සංස්කෘතික ජීවිතයේ තියෙන අර්බුදය එවැනි තැනකයි තියෙන්නෙ. ඒ නිසා මේ ප්‍රතිපත්ති මාලාව සකස් කරපු අපි හැමෝටම මේ විෂය ඒ තරම් ප්‍රබල එකක් කියන අදහස තියෙනවා. රටක සංස්කෘතික ඇමතිධුරය කියන්නෙ වෙන මොකුක් දෙන්න දෙයක් නැති නිසා දෙන ඇමතිධුරයක් නෙමෙයි. එය රටේ ඇමති මණ්ඩලයේ තියෙන ප්‍රධානම ඇමතිධුරය වෙන්න ඕනෑ. ඒ වගේම සංස්කෘතික ජීවිතය ගොඩනගන මව්කුස තමයි අධ්‍යාපනය. අපේ අධ්‍යාපන ප්‍රතිපත්තියෙත් මේ ගැන අවධානය යොමු කර තිබෙනවා. සංස්කෘතිය තියන්නෙ දේවාලවල, පන්සල්වල නෙමෙයි. ඒත් අද මේකට ආගමික අර්ථයක් දී, විශාල අවුලක් කර තියෙනවා. ඒ ඇති කර තියෙන අවුල විසින් දිනපතා බරපතළ ව්‍යසනයන් නිර්මාණය කරමින් තියෙනවා. ඒ ව්‍යසනයන් මේ පාලකයන් බලය වෙනුවෙන් කලමනාකරණය කරනවා. මේක බරපතළ ඛේදවාචකයක්. මල් වතුවල, උද්‍යානවල පෙම්වතුන් අත්අඩංගුවට ගන්න ආණ්ඩු කටුගෙට යවන්න ඕනෑ. චිත්‍රපටියක් හැදුවෙත් මුලින්ම ඒක පෙන්නන්න ඕනෙ භික්ෂු රැඟුම් පාලක මණ්ඩලයකට. මේවට අපි කවුරුවත් එකඟ නැහැ. එකඟ නැහැ කියල අත් බැඳගෙන ඉඳල වැඩක් නැහැ. ඒ නිසයි අපි ප්‍රවාහයක් හැටියට ඉස්සරහට ඇවිත් ඉන්නෙ.”", "URL": "https://lankatruth.com/si/?p=83615", "Category": "පුවත්", "Parent URL": null}