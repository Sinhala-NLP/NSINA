{"Source": "Lankatruth", "Timestamp": "August 21, 2019", "Headline": "අප්‍රේල් 21 ප්‍රහාරය අදාල අංශවල බලවත් අතපසුවීමක්", "News Content": "පාස්කු දින ප්‍රහාරය සඳහා ත්‍රස්තයන් යොදාගෙන ඇත්තේ ඇමරිකාවේ ලෝක වෙළඳ මධ්‍යස්ථානයට එල්ල කළ ප්‍රහාරය සඳහා යොදාගත් යූරියා නයිට්‍රේට් රසායනිකය බව පාස්කු ප්‍රහාරය සම්බන්ධව විමර්ශනයට ජනාධිපතිවරයා විසින් පත්කළ ත්‍රිපුද්ගල කමිටුව ඊයේ(20) ප්‍රකාශ කර ඇත. පාස්කු දින ප්‍රහාරය සම්බන්ධව විමර්ශනය කර පාර්ලිමේන්තුවට වාර්තා කිරීමට පත්කර ඇති විශේෂ තේරීම් කාරක සභාව හමුවේ සාක්ෂි ලබාදෙමින් ඔවුන් මේ බව සඳහන් කර ඇත. එසේම ප්‍රහාරය සම්බන්ධ නිස්චිත තොරතුරු පැය 16කට පමණ පෙර ලැබී තිබුණ ද එය වලක්වා ගැනීමට කිසිඳු ක්‍රියාමාර්ගයක් නොගැනීම බරපතල අතපසුකිරීමක් බව ද ත්‍රිපුද්ගල කමිටුවේ සාමාජිකයන් පවසා ඇත. නිසි ආකාරව බුද්ධි තොරතුරු ගලාගෙන ගොස් නොමැති බව තේරීම් කාරක සභාව හමුවේ සාක්ෂි ලබාදෙමින් ත්‍රිපුද්ගල කමිටුවේ සාමාජිකයන් මෙහිදී අවධාරණය කළේය. අප්‍රේල් මස 16 වැනිදා වූ පිපිරීමක් සම්බන්ධව 18 වැනිදා වන විට සම්පූර්ණයෙන් සොයාගෙන තිබී ඇති බවත් එම පිපිරීමට සම්බන්ධ සැකකරුවන්ගේ නම් ලැයිස්තුවේ අප්‍රේල් 21 ප්‍රහාරය සිදුකළ පුද්ගලයන් ද ඇතුළත්ව සිටි බවත් කමිටු සාමාජිකයන් සඳහන් කළේය. එබැවින් මෙම අදාල අංශවල පැහැදිලි අතපසුවීමක් බව ත්‍රිපුද්ගල කමිටුව අවධාරණය කළේය. ශ්‍රේෂ්ඨාධිකරණ විනිසුරු විජිත් මළල්ගොඩ, හිටපු පොලිස්පති එන්.කේ.ඉලංගකෝන් සහ නීතිය හා සාමය පිළිබඳ අමාත්‍යාංශයේ හිටපු ලේකම් පද්මසිරි ජයමාන්න යන මහත්වරුන්ගෙන් මෙම කමිටුව සමන්විත වේ.", "URL": "https://lankatruth.com/si/?p=79456", "Category": "පුවත්", "Parent URL": null}