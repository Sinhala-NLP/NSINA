{"Source": "Lankatruth", "Timestamp": "February 6, 2021", "Headline": "න්‍යෂ්ටික බලය අත්පත් කරගැනීමට ඇත්තේ තවත් එක් පියවරක් පමණි – ඉරානය පවසයි!", "News Content": "පසුගිය ඇමරිකානු ජනාධිපතිවරණයෙන් ඩිමෝක්‍රටික් අපේක්ෂක ජෝ බයිඩන් ජයග්‍රහණය කිරීමත් සමග ඉතිහාසයේ ප්‍රථම වතාවට ඉරාන ජනාධිපති Hassan Rohani ඇමරිකාව ශ්‍රේෂ්ඨ ජාතියක් ලෙස හැඳින්වීය. පසුගිය ට්‍රම්ප් පාලනය 2015 දී ඉරානය විසින් එ.ජා. සංවිධානයේ මැදිහත්වීම මත ඔස්ට්‍රියාවේ වියානා නුවරදී අත්සන් තබන ලද න්‍යෂ්ටික අවි සිමා කිරීමේ ගිවිසුමෙන්(JCPOA) ඉවත් වී සම්බාධක පැනවීමත් සමග රාජ්‍යයන් දෙක අතර ගැටුම උත්සන්න විණි. ඉරානය හා ඇමරිකාව අතර ගැටුම් ආරම්භයේ ඉතිහාසය 1953 තෙක් දිවයයි. තෙල් නිධි ජනසතු කල mohamed MOSSADEGHගේ ප්‍රගතිශීලි රජය පෙරලා දමා ජෙනරල් ෂාගේ නායකත්වයෙන් යුතු රුකඩ රජය පිහිටවනුයේ ඇමරිකන් CIA ව්‍යාපාරය මැදිහත් වීමෙනි. ඉන්පසුව 1978 දී ෂා රජය අයතුල්ලා කුමෙනිගේ නායකත්වයෙන් සිදුවන ඉස්ලාම් විප්ලවයකින් පෙරලා දමනු ලැබිණි. නමුත් 1979 දී ඉරානයේ ඇමරිකන් තානාපති කාර්යාලයේ සේවය කල ඇමරිකානුවන් 52ක් ඉරාන ශිෂ්‍යයින් පිරිසක් විසින් ප්‍රාණ ඇපකරුවන් ලෙස තබා ගැනීම නිසා ඇමරිකාව ඉරානයට එරහිව සම්බාධක පනවන ලදී. ඇමරිකාවේ ඉරාන බැංකුවල තිබු ඩොලර් බිලියන 12ක් බලෙන් පවරා ගන්නා ලදී. එතැන් සිට ඉරානය ඇමරිකන් බලපෑමට මුහුණදීම සඳහා තම රටටත් න්‍යෂ්ටික බලය ලබාගැනීම සඳහා පරීක්ෂණ ආරම්හ කල අතර එහිදී ඇමරිකාව මැදිහත් වී එ.ජා. සංවිධානය හරහා එරටට එරෙහිව ආර්ථික හා හමුදා සම්බාධක පනවන ලදී. මෙම සම්බාධක නිසා ඉරානයටද විශාල ආර්ථික අර්බුදයකට මුහුණ දීමට සිදුවිණි. ඒ අනුව 2015 ජුලි 14 වැනිදා වියානා නුවරදී ඉරානය, ඇමරිකාව, චීනය, රුසියාව, ජර්මනිය, ප්‍රංශය හා මහා බ්‍රිතාන්‍ය සමග න්‍යෂ්ටික අවි සීමා කිරීමේ ගිවිසුමට අත්සන් තබන ලදී. මෙම ගිවිසුම යටතේ තම න්‍යෂ්ටික පරීක්ෂණ සිවිල් අරමුණු වලට පමණක් සිමා කිරීම, යුරේනියම් හෝ ප්ලූටෝනියම් සංවර්ධනය කිරීම අරමුණු ඇතිව ගොඩනැගු න්‍යෂ්ටික බලාගාර වසා දැමීම, එක්සත් ජාතීන්ගේ නිරීක්ෂණ කණ්ඩායමකට(AIEA) එරට පැමිණීමට අවසර දීමටද ඉරානය එකඟ විය. නමුත් 2018 දී ඇමරිකාව මෙම ගිවිසුමෙන් ඉවත්වූයේ ඇමරිකාව විසින් සම්බාධක ඔස්සේ රඳවා ගෙන තිබෙන ඩොලර් බිලියන 12ක මුදලක් ආපසු ලබාදීමට ඇති නොකැමැත්ත මත විනා වෙන යමක් නිසා නොවේ. ඇමරිකාව මෙම ගිවිසුමෙන් ඉවත් වීමෙන් වැඩි ප්‍රහාරයක් එල්ල වුයේ එක්සත් යුරෝපයට වේ. ප්‍රංශයේ total සමාගම ඉරාන රජය සමග එක්වී ඩොලර් බිලියන 4ක් වැයකරමින් ගොඩ නැගු ගෑස් බලාගාරයේ ගොඩනැගීම අතහැර දමන ලදී. එසේම ඉරානය සමග ගණු දෙනු සිදුකල යුරෝපිය බැංකු රාශියකට එරෙහිව ඇමරිකන් අධිකරණය අසීමිත ලෙස දඩ ගැසීය. එසේම මිලියන 85ක ජනගහණයක් වෙසෙන ඉරානයේ වෙළඳ පලක් යුරෝපයට අහිමි වුණි. මෙම හේතුව නිසා 2020 අගෝස්තු 20 වැනිදා මෙම සම්බාධක දිගටම පවත්වා ගැනීමට ට්‍රම්ප් පාලනය විසින් කරන ලද ඉල්ලීම එ.ජා ආරක්ෂා මණ්ඩලය ප්‍රතික්ෂේප කරන ලදී. එහිදී නේටෝ සාමාජිකයින්ද ඇමරිකානු යෝජනාවට එරෙහිව තම ඡන්දය පාවිච්චි කළේය. එසේම ඉරානය මෙම සම්බාධක හමුවේ ලෙබනන් හි හිස්බුල්ලා ගරිල්ලා සංවිධානයටත්, යෙමෙනයේ හා ඉරාකයේ ෂිත් ගරිල්ලන්ටත්, සිරියා රජයටත් ඍජුවම යුධ ආධාර ලබා දෙන ලදී. එපමණක් නොව උපායමාර්ගික වැදගත් සමුද්‍ර සංධියක් ලෙස සැලකෙන ormuz සමුද්‍ර සන්ධිය අවහිරකර සවුදි අරාබියට, කුවේටයට, කටාර් රාජ්‍යයට හා එක්සත් අරාබි එමීර් රාජ්‍යයට තෙල් අපනයනය තහනම් කරන බවටද තර්ජනය කරන ලදී. ලෝකයේ තෙල් සම්පතෙන් 1/3ක් පිට විය යුත්තේ මෙම සමුද්‍ර සන්ධිය හරහා වන අතර එහි පාලනය වනුයේ ඉරාන හමුදාව විසිනි. ඉරාන ආරක්ෂක අමාත්‍යංශය මෙම පෙබරවාරි පළමුවෙනිදා පසුගිය වසර තුනක කාලය තුල සිදුකල යුරේනියම් සංවර්ධනය කරලීමෙන් තමන්ට ඉතා පහසුවෙන් balastics මිසයිල අත්පත් කරගැනීමට හැකියාවක් ඇතැයි පැවසූ අතර මෙම දැනුම්දීම ඇමරිකාවට, එ.ජා. සංවිධානයේ න්‍යෂ්ටික අවි පිලිබඳ ඒජන්සිය වන (AIEA) වෙත හා යුරෝපයට ද දැනුම් දුන්නේය. කලබල වී සිටින යුරෝපය ඇමරිකාව හා ඉරානය අතර සාකච්ඡා ඉතා ඉක්මනින් ආරම්හකර 2015 ගිවිසුම (JCPOA) යලි සක්‍රිය කිරීමට හැකි උපරිම උත්සාහය දරමින් සිටි. ඇමරිකාවට අවශ්‍ය වුයේ මෙම ගිවිසුම හරහා ඉරානයට බලපෑම් කිරීමට වුවත් සිදු වුයේ ඔවුන් balastic මිසයිල අත්පත් කරගැනීමට අවශ්‍ය පරීක්ෂණ වේගවත් කිරීම පමණක් බව යුරෝපය පවසයි. ප්‍රංශය, මහා බ්‍රිතාන්‍යය, හා ජර්මනිය න්‍යෂ්ටික බලය ලබා ගැනීමට උත්සහ නොකරන ලෙස ඉරානයෙන් ඉල්ලා සිටී. එසේම පනවා ඇති සම්බාධක වහා ඉවත් කරන ලෙස ඇමරිකාවෙන් ඉල්ලා සිටි. ඇමරිකාව ප්‍රකාශ කරනුයේ තම නේටෝ සාමාජිකයින්, කොංග්‍රසය සමග සාකච්ඡාවලින් පසුව තීරණයකට පැමිණෙන බවයි. ඊශ්‍රාලය ඉරානය සමග සාකච්ඡාවන්ට තම වීරෝධාතාවය පළකර ඇත. එසේම ඔවුන් න්‍යෂ්ටික අවි ප්‍රහාරවලට මුහුණ දීම සඳහා පිහිටුවා ගත් තම ආරක්ෂණ පද්ධතිය(IRON DOME) වහා ක්‍රියාත්මක වන පරිදි නවීකරණය කර ඇත. මේ අතර ඉරානය ජයග්‍රාහිව පවසන්නේ ඕනෑම සාකච්ඡාවකට පෙර තමන්ට එරෙහිව සම්බාධක අහෝසි කලයුතු බවයි.", "URL": "https://lankatruth.com/si/?p=110016", "Category": "විදෙස් පුවත්", "Parent URL": null}