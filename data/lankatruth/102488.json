{"Source": "Lankatruth", "Timestamp": "December 5, 2020", "Headline": "ආණ්ඩුවේ ඇමතිවරයෙක් බලය බෙදන්න ඇමෙරිකාවේ සහාය ඉල්ලයි", "News Content": "මෙරට ක්‍රියාත්මක වන පළාත් සභාවලට අදාළ 13 වන ආණ්ඩුක්‍රම ව්‍යවස්ථා සංශෝධනයෙන් අනුමත කර තිබෙන සම්පූර්ණ බලතල ලබා ගැනීමට මැදිහත් වන ලෙස ධීවර ඇමති ඩග්ලස් දේවානන්දා මහතා මෙරට සිටින ඇමෙරිකානු තානාපතිවරියගෙන් ඉල්ලා ඇත. ඇමතිවරයා මෙම ඉල්ලීම කර ඇත්තේ පසුගියදා එම අමාත්‍යංශයට පැමිණි මෙරට ඇමෙරිකානු තානාපති ඇලන් පීතරෙෆ්ලික් මහත්මිය හමුවූ අවස්ථාවේදීය. එහිදී ඇමතිවරයා ප්‍රකාශ කර ඇත්තේ මේ වනවිට ආණ්ඩුව 2/3 බලයක් ලබා තිබීම නිසා අදාළ ක්‍රියාමාර්ග ගැනීමට බාධාවක් නොවන බවය. දෙමළ ජනතාවගේ දේශපාලන අයිතිවාසිකම් සම්පූර්ණයෙන්ම සාක්ෂාත් කර ගැනීමට 13 වන ව්‍යවස්ථා සංශෝධනය සම්පූර්ණයෙන් බලාත්මක කිරීම අවශ්‍ය බව ඔහු මෙහිදී පෙන්වා දීඇත. මෙම සංශෝධනය 1987 දීඉන්දීය ආක්‍රමණයක් සහිතව මෙරටට හඳුන්වා දෙනු ලැබූවකි. මේ දක්වා එම සංශෝධනය සම්පූර්ණයෙන්ම ක්‍රියාත්මක කර ගැනීම සඳහා විවිධ බාධා පැමිණවී තිබෙන අතර ද්‍රවිඩ ජාතික සන්ධානය ඇතුළු පක්ෂ කිහිපයක් ඉන්දියාවේ සහයෝගය ඇතිව මෙය ක්‍රියාත්මක කර ගැනීමට ආණ්ඩුවට බලපෑම් කරමින් සිටී. ඒ අතර ඩග්ලස් දේවානන්දා ඇමතිවරයා මෙසේ ඇමෙරිකාවේ සහයෝගය ඉල්ලා ඇත.", "URL": "https://lankatruth.com/si/?p=102488", "Category": "පුවත්", "Parent URL": null}