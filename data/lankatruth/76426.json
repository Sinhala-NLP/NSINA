{"Source": "Lankatruth", "Timestamp": "June 26, 2019", "Headline": "මරණ දඬුවම ක්‍රියාත්මක නොකරන්නැයි ජාත්‍යන්තර ක්ෂමා සංවිධානය ඉල්ලයි", "News Content": "මත්ද්‍රව්‍ය වැරදි සම්බන්ධව අත්අඩංගුවට ගෙන සිටින සිරකරුවන් 13 දෙනෙකුට මරණ දඬුවම ක්‍රියාත්ම කිරීමට ජනාධිපතිවරයා ගෙන ඇති තීන්දුව ක්‍රියාත්ම කිරීම වහා නැවතිය යුතු බවට ජාත්‍යන්තර ක්ෂමා සංවිධානය නිවේදනයක් නිකුත් කරමින් පවසා ඇත. එම සංවිධානය වැඩිදුරටත් පවසා සිටින්නේ ජූනි 21 සිට ජූලි 1 දක්වා මත්ද්‍රව්‍ය නිවාරණ සතිය නිමිත්තෙන් මත්ද්‍රව්‍ය සම්බන්ධව චෝදනා ලැබ සිටින පුද්ගලයින් කිහිප දෙනෙකුට මරණ දඬුවම ක්‍රියාත්ම කිරීමට ජනාධිපතිවරයා තීරණය කර ඇතැයි මාධ්‍ය වාර්තා මගින් දැනගන්නට ලැබී ඇති බවත්, එම ක්‍රියාමාර්ගය වහා නවත්වන ලෙස ඉල්ලා සිටින බවත් ය. 1976 වසරෙන් පසුව මෙරට මරණ දඬුවම ක්‍රියාත්මවී නොමැති අතර ජනාධිපතිවරයා අවස්ථා ගණනාවකදී මරණ දඬුවම ක්‍රියාත්ම කරන බවට සිදුකළ ප්‍රකාශ සමිබන්ධව නිවේදන නිකුත් කරමින් එම දඬුවම නැවත ක්‍රියාත්මක නොකරන්නැයි ජාත්‍යන්තර ක්ෂමා සංවිධානය ඉල්ලීම් සිදුකර ඇත. ජාත්‍යන්තර ක්ෂමා සංවිධානයේ දකුණු ආසියානු කලාපයේ අධ්‍යක්ෂ බිරාජ් පට්නයික් මහතා පවසා සිටින්නේ මරණ දඬුවම ක්‍රියාත්ම කිරීමෙන් මත්ද්‍රව්‍ය සම්බන්ධ අපරාධවලින් ජනතාව මුදාගත නොහැකි බවය.", "URL": "https://lankatruth.com/si/?p=76426", "Category": "පුවත්", "Parent URL": null}