{"Source": "Lankatruth", "Timestamp": "October 25, 2018", "Headline": "දහදිය සිත්තම වැඩකරන ජනතා කලා උළෙල හෙට ඇරඹේ", "News Content": "“දහදිය සිත්තම – වැඩකරන ජනතා කලා උළෙල” ඔක්තෝබර් 26 හා 27 යන දෙදින පුරා බස්නාහිර පළාත් සෞන්දර්ය නිකේතන පරිශ‍්‍රයේදී ප්‍රවීන් සාහිත්‍ය වේදීන්, කලාකරුවන්, ජාතික වෘත්තීය සමිති මධ්‍යස්ථානයේ සභාපති කේ.ඩී ලාල්කාන්ත මහතාගේ ඇතුළු වෘත්තීය සමිති නායකයින්, ජනතා විමුක්ති පෙරමුණේ ප‍්‍රචාරක ලේකම් විජිත හේරත් මහතා ඇතුලු පිරිසගේ සහභාගිත්වයෙන් පැවැත්වීමට කටයුතු යොදා ඇති බව එහි සාහිත්‍ය අනුකමිටුව නිවේදනයක් නිකුත් කරමින් සඳහන් කරයි. දහදිය සිත්තම කලා උළෙල රාජ්‍ය, පෞද්ගලික හා වතු ක්‍ෂෙත‍්‍රයන් හි ලක්‍ෂ සංඛ්‍යාත වැඩකරන ජනතාවගේ නිර්මාණශීලි කුසලතාවයන් එකම වේදිකාවක ඇගැයීමට ලක්කරන ලංකාවේ එකම කලා උළෙල වන අතර මෙවර විශේෂාංග රැසක් සහිතව උත්කර්ෂවත් අන්දමින් පැවැත්වීමට කටයුතු සූදානම් කරමින් ඇති බව එම නිවේදනයේ සඳහන් වේ. “සියලු කලාවන් හි උල්පත වූ ශ‍්‍රමයේ උරුමය සොයා පියනගන සෞන්දර්යාත්මක විකල්ප වේදිකාව” තේමා කර ගනිමින්, මිනිසුන්ට අහිමි කර ඇති සංස්කෘතික ජීවිතයේ යළි උරුම කර දීම සඳහා රසවින්දනයට පමණක් සීමා වූ නිර්මාණ භාවිතයකට එහා යමින් බුද්ධිමය නිම්වළලු පුළුල් කළ හැකි කලා සාහිත්‍ය භාවිතයක් ලාංකීය භූමිය තුල නිර්මාණය කිරීම දහදිය සිත්තම කලා උළෙලේ අරමුණ බවද එම නිවේදනය යොමු කරමින් එම සාහිත්‍ය අනුකමිටුවේ සභාපති චන්දන සූරියආරච්චි මහතා සඳහන් කරයි. ඔක්තෝබර් 26 – පෙ.ව. 9.00ට සමාරම්භක උත්සවය පවත්වන අතර පෙ.ව. 11.00ට – ජංගම දුරකථන කෙටි චිත‍්‍රපට උළෙල ආරම්භ වීමට නියමිත බවත් පෙ.ව. 2.00ට – දහදිය සිත්තම කෙටි නාට්‍ය උළෙල ආරම්භ වීමට නියමිත බවත් එහි සඳහන් වේ ඔක්තෝබර් 27 – පෙ.ව. 10.00ට “සංස්කෘතික ජීවිතයක් පිණිස සංකල්පීය රචනා දර්ශ” සාහිත්‍ය කෘතිය එළිදැක්වීම ගුණසේන විතාන මහතා, සාහිත්‍යවේදි ටෙනිසන් පෙරේරා මහතා, ආචාර්ය හිනිදුම සුනිල් සෙනෙවි මහතා ඇතුලු කලාකරුවන්ගේ ප‍්‍රධානත්වයෙන් සිදුකරන බවත්, ප.ව. 2.00ට – ප‍්‍රවීණ සාහිත්‍යවේදීන් හා කලාකරුවන් සහ ජාතික වෘත්තීය සමිති මධ්‍යස්ථානයේ සභාපති ලාල්කාන්ත මහතාගේ ප‍්‍රධානත්වයෙන් ත්‍යාග, සහතික සහ සම්මාන පිදීමේ ප‍්‍රදාන උළෙල හා සංස්කෘතික ප‍්‍රසංගය සිදු කරන බවත් එම නිවේදනයේ සඳහන් වේ.", "URL": "https://lankatruth.com/si/?p=61860", "Category": "පුවත්", "Parent URL": null}