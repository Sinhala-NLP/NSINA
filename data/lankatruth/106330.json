{"Source": "Lankatruth", "Timestamp": "January 2, 2021", "Headline": "දිස්ත්‍රික් 25ට අමතරව ගල්කොරිත් හමුදාවට", "News Content": "කොරෝනා මර්දන කටයුතුවලට බව සඳහන් කරමින් විශ‍්‍රාමික ඉහළ හමුදා නිලධාරීන් දිස්ති‍්‍රක්ක 25 සඳහාම පත්කිරීමට අමතරව රට පුරා තිබෙන ගල්කොරි පිළිබඳව කටයුතු කිරීමේ බලය තවත් විශ‍්‍රාමික හමුදා නිලධාරියෙකු වෙත ලබාදීමට ආණ්ඩුව සූදානම් වන බව අනාවරණය වේ. මාවනැල්ල ප‍්‍රදේශයේ ගල්කොරියක තිබී පුපුරන ද්‍රව්‍ය තොගයක් අතුරුදහන් වූ බව සඳහන් කරමින් එවැනි කටයුතු වළක්වා ගැනීම සඳහා විශ‍්‍රාමික හමුදා නිලධාරියෙකු පත්කිරීමට ආණ්ඩුව සැලසුම්කර ඇත. ගල්කොරි ආශ්‍රිතව සිදුකෙරෙන වෙනත් නීති විරෝධී කටයුතු ද වැළැක්වීම සඳහා මෙම පත්කිරීමට සූදානම් බව ආණ්ඩුවේ ආරංචි මාර්ග හෙළිවී තිබේ. මේ වන විට අමාත්‍යාංශ ලේකම්වරුන්, රාජ්‍ය ආයතන ප‍්‍රධානීන් මෙන්ම ජනාධිපතිවරයාගේ විවිධ කමිටුවල ප‍්‍රධානී වශයෙන් විශ‍්‍රාමික හමුදා නිලධාරීන් පත්කිරීමට අමතරව කොරෝනා මර්දනය කිරීම සඳහා බව සඳහන් කරමින් දිස්ත්‍රික්ක 25 ම විශ‍්‍රාමික හමුදා නිලධාරීන්ට යටත්කර තිබේ. ඊට අමතරව භූවිද්‍යා හා පතල් කැනීම් කාර්යාංශයේ කටයුතු සඳහා ද මෙසේ විශ‍්‍රාමික හමුදා නිලධාරීන් යොදා ගැනීමට ආණ්ඩුව සූදානම් වේ.", "URL": "https://lankatruth.com/si/?p=106330", "Category": "පුවත්", "Parent URL": null}