{"Source": "Lankatruth", "Timestamp": "May 25, 2018", "Headline": "ආහාර නැතුව ලෝකය පුරා දරුවන් 22,000ක් දිනකට මියයනවා…", "News Content": "ලෝක ජනගහණයෙන් කෝටි 120ක් රාත්‍රියේ නිරාහාරව නින්දට යන බවත් එමෙන්ම ලොව පුරා දරුවන් 22,000ක් දිනකට ආහාර නැතිව මිය යමින් සිටින බවත් ලෝකයේ ආර්ථික තත්වය සහ ආදායම් බෙදී යාම පිළිබඳව ජාත්‍යන්තර ‘වෙල්ඩෙක්ස්’ ආයතනය විසින් කරන ලද සමීක්ෂණයක තොරතුරු අනුව හෙළි කර ඇත. ලෝකයේ ආර්ථික තත්වය සහ ආදායම් බෙදී යාම පිළිබඳව ජාත්‍යන්තර ‘වෙල්ඩෙක්ස්’ ආයතනය විසින් පසුගිය 2013 වර්ෂයේදී මෙම සමීක්ෂණය සිදු කර ඇති අතර එම තොරතුරු අනුව ලෝකය තුළ ඉතාම දරුණු ඇති – නැති පරතරයක් නිර්මාණය වී ඇති බව අනාවරණය කර තිබේ. මහා ධනකුවේරයන් 2,754 දෙනෙකු විසින් ලෝකයේ ආර්ථිකයෙන් ඩොලර් ට්‍රිලියන 9.2ක් හෙවත් ඩොලර් කෝටි නව ලක්ෂ විසිදහස (ඩොලර් කෝටි 920,000)ක් හිමි කරගෙන ඇති බව අනාවරණය කර ඇත. ඔවුන්ගේ ධනය 2016 වර්ෂයට වඩා 24%කින් ඉහළ යාමක් සිදුව ඇති බවද හෙළි කර තිබේ. මෙම ධනකුවේරයන් 2,754 දෙනා අතුරින් 680ක් ඇමෙරිකානුවන් වන අතර ආසියානුවන් ඇත්තේ 90 දෙනෙකු පමණි. සමීක්ෂණයෙන් වැඩි දුරටත් හෙළි කර ඇත්තේ කෝටි 730ක් වන ලෝක ජනගහණයෙන් 1%ක් වන හත්කෝටි තිස්ලක්ෂයක ධනකුවේරයන් විසින්ලෝකයේ මුළු ‌‌‌ ආර්ථිකයෙන් 82%ක් අත්පත් කරගෙන සිටින බවයි. සමීක්ෂණයෙන් තව දුරටත් හෙළි කර ඇත්තේ ලෝක ජනගහණයෙන් කෝටි 120ක් රාත්‍රියේ නිරාහාරව නින්දට යන බවයි. එමෙන්ම ලොව පුරා දරුවන් 22,000ක් දිනකට ආහාර නැතිව මිය යමින් සිටින බවද හෙළි කර ඇත. ලෝක ජනගහණයෙන් හත්කෝටි තිස් ලක්ෂයක් ලෝක ආර්ථිකයෙන් 82%ක් කොල්ලකමින් සිටින්නේ කෝටි 120ක් නිරාහාරව නින්දට යන අති විශාල දුගීන් පිරිසක් සිටියදීය.", "URL": "https://lankatruth.com/si/?p=52919", "Category": "පුවත්", "Parent URL": null}