{"Source": "Lankatruth", "Timestamp": "October 7, 2023", "Headline": "පලස්තීනය – ඊශ්‍රායල යළි යුද්ධ ගැටුම් උත්සන්න වෙයි – හමාස් සටන්කාමීන් ඊශ්‍රායල භූමිය තුළටම යයි", "News Content": "පලස්තීනය සහ ඊශ්‍රායලය අතර සටන් යළි ඇවිලී තිබෙන අතර හමාස් සටන්කාමීන් විසින් ඊශ්‍රායලයට අද (07) පෙරවරුවේ රෝකට් ප්‍රහාර 5000ක් එල්ල කර තිබේ. පළමු ප්‍රහාර විනාඩි 20ක් පමණ පැවති බව විදෙස් මාධ්‍ය වාර්තා කරයි. රොකට් ප්‍රහාර දියත් වීමත් සමග හමාස් සටන් කාමීන් විශාල පිරිසක් මුහුදෙන්, ගොඩබිමින් සහ ගුවනින් ඊශ්‍රායල භූමියට ඇතුල් වී ඇතැයිද විදේස් මාධ්‍ය සඳහන් කරයි. ගුවන් ප්‍රහාර හේතුවෙන් දකුණු සහ මධ්‍යම ඊශ්‍රායලය පුරා සයිරන් නලා සංඥා නිකුත් කර ඇති අතර ආරක්ෂිත කුටි අසළ රැඳී සිටින ලෙස ඊශ්‍රායල හමුදාව ජනතාවගෙන් ඉල්ලා සිටී. හමාස් සංවිධානයේ සන්නද්ධ අංශය උත්තරීතර හමුදාපති මොහොමඩ් ඩීෆ් නිවේදනය කර ඇත්තේ තම සටන්කාමීන් “අල්-අක්සා ස්ටෝම්” මෙහෙයුමට රොකට් 5,000කට වැඩි ප්‍රමාණයක් දියත් කළ බවය.  පසුගිය සැප්තම්බර් මාසයේ ඊශ්‍රායලය සති දෙකකට ගාසා කම්කරුවන්ට දේශසීමා වසා දැමීමත් සමග දෙරට අතර උණුසුම් වාතාවරණයක් හටගත් අතර නවතම තත්වයට එය බලපා ඇති බව දේශපාලන විචාරකයෝ පවසති. මේ වසරේ මේ වනවිට අවම වශයෙන් පලස්තීනුවන් 247ක්, ඊශ්‍රායල ජාතිකයින් 32ක් සහ විදේශිකයන් දෙදෙනෙකු ගැටුම්වලින් මිය ගොස් ඇති බවත් එලෙස මිය ගිය පිරිස අතර දෙපාර්ශවයේම සටන්කරුවන් සහ සිවිල් වැසියන්ද සිටින බවත් ඊශ්‍රායල සහ පලස්තීන නිලධාරීහු පවසති. එමෙන්ම එම මරණවලින් අතිමහත් බහුතරයක් බටහිර ඉවුරේ සිදුවී ඇති බවත් 1967 අරාබි-ඊශ්‍රායල ගැටුමේ සිට ඊශ්‍රායලය විසින් නීතිවිරෝධී ලෙස පසල්තීනයට අයත් භූමිය අත්පත් කරගෙන සිටින බවත් විදේශීය දේශපාලන මෙන්නම යුධ විචාරකයෝ පවසති.", "URL": "https://lankatruth.com/si/?p=152904", "Category": "පුවත්", "Parent URL": null}