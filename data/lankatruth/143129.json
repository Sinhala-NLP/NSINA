{"Source": "Lankatruth", "Timestamp": "December 23, 2022", "Headline": "ඡන්ද අයිතිය කොල්ලකෑමේ රනිල්ගේ කසකරුවන් පිටියට", "News Content": "මැතිවරණයක් පැවැත්වීමට විශාල බියක් දක්වන රනිල් වික්‍රමසිිංහ ප්‍රමුඛ රාජපක්ෂ ආණ්ඩුව නියමිත පරිදි පළාත් පාලන මැතිවරණය නොපවත්වා කල් දැමීමේ මෙහෙයුමක් දියත් කරමින් ඊට අදාල විවිධ මත සමාජගත කිරීමේ ක්‍රියාවලියක් දියත් කර තිබේ. ආණ්ඩුවේ දිනමිණ පුවත්පත ඒ වෙනුවෙන් දිගටම යොදාගෙන ඇති අතර ඊයේ (22) ජනාධිපති නීතීඥ යූ.ආර් ද සිල්වා යොදා ගනිමින් ඊට අදාල කරුණු දැක්වීම් සිදු කර ඇත. “ඡන්දය තියන්න පුළුවන් තත්වයක් රටේ නැහැ – ශ්‍රී ලංකා නීතීඥ සංගමයේ හිටපු සභාපති ජනාධිපති නීතීඥ යූ.ආර් ද සිල්වා” යනුවෙන් අදාල සිරස්තලය දක්වා ඇත. එහි දිගුවක් ලෙස එම පුවත්පතේ 04 වෙනි පිටුවේ සම්මුඛ සාකච්ඡාවක් පල කර තිබේ. එම සාකච්ඡාවේ සිරස්තලය ප්‍රධාන සිරස්තලය “කලබලේ, මේ මොහොතේ මැතිවරණයක් තියන්න ඕන නෑ.” යවුවෙන් දැක්වේ. ඊට අමතරව අනුසිරස්තල කිහිපයක් යොදා ඇත. “ඡන්දයක් තියෙන්න රටේ කඩදාසි තියෙනවාද? / රටේ මිනිස්සු දුක් විඳිද්දී සමහරුන් ඡන්දය තියන්න කියලා බල කරනවා. / මැතිවරණයක් ඉල්ලන්නේ රට අරාජික කරන අය. / රට හැදුනාම එකතුවෙලා මැතිවරණයක් තියන්න.” ආදී වශයෙන් එම අනුසිරස්තලවල සඳහන්ය. අද (23) දිනමිණ පුවත්පතේ අචාර්ය ප්‍රතිභා මහානාම හේවා හොදා ගනිමින් “මැතිවරණ පවත්වන්න හැකි ආර්ථිකයක් රටේ නෑ.” යනුවෙන් මුල් පටුවේ පල කර ඔහු සමග කළ සම්මුඛ සාකච්ඡාවක් 04 වෙනි පිටුවේ පල කර ඇත. එහි සිරස්තලය යොදවා තිබෙන්නේ “මේ මොහොත පළාත් පාලන ඡන්දකට සුදුසු වෙලාව නොවේ.” යනුවෙනි. එහි අනුසිරස්තලවලින් “සීමිත කාලයකට මැතිවරණ කල් දැමීම ප්‍රජාන්ත්‍රවාදය හකුලාගැනීමක් නොවෙයි. / මැතිවරණ තියන්න IMF ලැබෙවකන් වත් ඉන්න.” ලෙස දක්වා තිබේ. මෙම දෙදෙනාම පසුගිය ජනාධිපතිවරණයේදී ගෝටාබය රාජපක්ෂ දිනවීම වෙනුවෙන් සහ ඉන් පසුව පොහොට්ටු පක්ෂය දිනවීම වෙනුවෙන් ඇප කැප වී ක්‍රියා කළ අතර මේ වනවිට රනිල් වික්‍රමසිංහ යටතේ පවත්වාගෙන යන පාලනයට විවිධාකාරයෙන් ප්‍රබල දායකත්වයක් ලබා දෙමින් සිටිති.", "URL": "https://lankatruth.com/si/?p=143129", "Category": "පුවත්", "Parent URL": null}