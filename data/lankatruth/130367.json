{"Source": "Lankatruth", "Timestamp": "March 22, 2022", "Headline": "සන්ධානගත නොවී තනිව ඡන්දය දිනන්න බැහැ – චමින්ද විජේසිරි", "News Content": "“ජනාධිපති වීමේ සිහිනය දකින ජනතා විමුක්ති පෙරමුණේ නායක අනුර දිසානායක මහතාට තමන් පවසන්නේ සන්ධානගත නොවී තනිව ඡන්දය දිනාගැනීමට ඇති හැකියාව ගැන තව සිතා බලන ලෙස” යැයි සමඟි ජන බලවේගයේ පාර්ලිමේන්තු මන්ත්‍රී චමින්ද විජේසිරි ඊයේ (21) පැවසීය. ඔහු මේ බව සඳහ් කර ඇත්තේ සජිත් ප්‍රේමදාස රටේ ජනාධිපතිවරයා වීම සිහිනයක සිටින බවට ජවිපෙ නායක අනුර දිසානායක විසින් සිදු කළා යැයි කියන ප්‍රකාශයකට ප්‍රතිචාර දක්වමිණි. කෙසේ වෙතත් පසුගිය 20 වනදා ජාතික ජන බලවේගය පැවැත්වූ මාධ්‍ය හමුවකදී ජනතා විමුක්ති පෙරමුණේ නායක අනුර දිසානායක සඳහක් කර සිටියේ, 74 වසරක වැරදි දේශපාලන ආර්ථික ගමනත් වෙනස් කිරීම සඳහා අපේ රටේ ජනතාව පෙළගැස්විය යුතු බවත් එතැනින් නතර නොවී රට ඇදවැටී තිබෙන අඳුරු අගාධයෙන් ගොඩගැනීම සඳහා ජනතාවාදී පාලනයක් ගොඩනැගිය යුතු බවත්ය. මේ ආණ්ඩුව පළවා හැර ඒ පන්නයේම නාඩගම් කාරයෝ පිරිසකට පාලන බලය අත්පත් කරගැනීමට ඉඩ නොදිය යුතු යැයිද මෙහිදී ජවිපෙ නායකයා සඳහන් කළේය. “මෙම පාලනය පළවා හැරීම සඳහා ජනතාව පෙළ ගැස්වීමට ජාතික ජන බලවේගය සූදානම්. පළවා හැරීමෙන් පමණක් ප්‍රමාණවත් වෙන්නේ නැහැ. මේ ආණ්ඩුවේ වසර දෙකක කාලය ආර්ථික අර්බුදය තීව්‍ර කිරීමට ඉවහල් වූවා පමණක් නොව මෙතෙක් කාලයක් අනුගමනය කළ වැරදි ආර්ථික ප්‍රතිපත්ති මෙම අර්බුදයට හේතු වෙලා තිබෙනවා. වරප්‍රසාදලත් දේශපාලන පංතියක්, වංචාව දූෂණය පිරුණු පාලන ක්‍රමයත් අර්බුදයේ විශාල පංගුවක්. ඒ වගේම රටේ නිෂ්පාදන ආර්ථීකය බිඳ වැට්ටීමත් මෙම අර්බුදය තීව්‍ර කළා. ඒ නිසා මෙම පාලනය පළවා හරිනවා වගේම 74 වසරක වැරදි දේශපාලන ආර්ථික ගමනත් වෙනස් කිරීම සඳහා අපේ රටේ ජනතාව පෙළගැස්විය යුතුව තිබෙනවා. එතැනින් නතර නොවී රට ඇදවැටී තිබෙන අඳුරු අගාධයෙන් ගොඩගැනීම සඳහා ජනතාවාදී පාලනයක් ගොඩනැගිය යුතුයි. රටේ හැමතැනින්ම ජනතාවගේ විරෝධය පැනනගිමින් තිබෙනවා. “මුං පන්නන්න ඕනෑ, මොකා හරි එක්ක එකතු වෙලා ආණ්ඩුවක් හදන්න ඕනෑ” කියන අඳෝනාවක් තිබෙනවා. පෝලිම්වල අඬනවා. පෝලිම්වල සිහි නැතිවෙලා වැටිලා මිය යනවා, ජනතාව එවැනි ඛේදවාචකයක සිටියදී එය නොපෙනෙන තරමට පාලකයින් හිරි වටිලා තිබෙනවා. එනිසා අපි කාගේත් වගකීමක් තිබෙනවා, මේ ආණ්ඩුව පළවා හරින්න. ඒ වෙනුවෙන් මේ රටේ ජනතාව පෙරට ආ යුතුයි. මේ ආණ්ඩුව පළවා හැරලා ඒ පන්නයේම නාඩගම් කාරයෝ පිරිසකට පාලන බලය අත්පත් කරගන්න ඉඩතියන්න හොඳ නැහැ. එනිසා මේ වෙලාවේ ජීවත්වන අපේ පරම්පරාවේ මිනිස්සුන්ගේ වගකීම තමයි අපේ දරුවන්ට මීට වඩා සුරක්‍ෂිත රටක් අනාගතයක් නිර්මාණය කරගැනීම වෙනුවෙන් මේ පාලකයින් පළවා හැරීමටත් ජනතාවාදී පාලනයක් ගොඩනැගීමටත් මැදිහත් වන එක. ඒනිසා අපි ජනතාවගෙන් ඉල්ලනවා අපි සියලු දෙනා එක්ව මේ රට ගොඩනගමු.” ජවිපෙ නායක අනුර දිසානායක එහිදී වැඩිදුරටත් පැවසීය.", "URL": "https://lankatruth.com/si/?p=130367", "Category": "පුවත්", "Parent URL": null}