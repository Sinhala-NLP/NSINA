{"Source": "Lankatruth", "Timestamp": "July 3, 2022", "Headline": "ලබන සතියේ සියලුම පාසල් වසාදමයි", "News Content": "හෙට (04) සිට ලබන 08 වනදා දක්වා සතිය තුළ දිවයින පුරා සියලුම රජයේ පාසල් හා රජයේ අනුමත පෞද්ගලික පාසල් වසා තැබීමට අධ්‍යාපන අමාත්‍යාංශය තීරණය කර ඇත. එම අමාත්‍යාංශය සඳහන් කරන්නේ හෙටින් ආරම්භකරන සතිය උක්ත පාසල් සඳහා නිවාඩු සතියක් ලෙස ප්‍රකාශයට පත්කරන බවය. නිවේදනයක් නිකුත් කරමින් එම අමාත්‍යාංශය සඳහන් කළේ, එම සතිය තුළ අහිමි වන පාසල් කාලය ඉදිරි පාසල් නිවාඩු වාරයේදී ආවරණය කිරීමට කටයුතු කරන බවය. මේ පිළිබඳව අවසන් තීරණය ගෙන ඇත්තේ, අධ්‍යාපන අමාත්‍යාංශ නිලධාරීන්, පළාත් අධ්‍යාපන ලේකම්වරුන් හා පළාත් අධ්‍යාපන අධ්‍යක්ෂවරුන් සමග සූම් තාක්ෂණය ඔස්සේ අද (03) පැවති සාකච්ඡාවකදීය. පසුගිය සති දෙකක කාලය තුළ පාසල්වල විදුහල්පතිවරු, ගුරුවරු සහ සිසුන්ගේ පැමිණීමේ ප්‍රගතිය සමාලෝචනය කිරීමෙන් පසු ඉන්ධන බෙදාහැරීම පිළිබඳ පවතින තත්ත්වයද සැලකිල්ලට ගෙන අදාළ තීරණය ගෙන ඇති බව අධ්‍යාපන අමාත්‍යාංශය වැඩිදුරටත් නිවේදනය කරයි.", "URL": "https://lankatruth.com/si/?p=136306", "Category": "පුවත්", "Parent URL": null}