{"Source": "Lankatruth", "Timestamp": "March 7, 2020", "Headline": "චීනයට, සෞදි අරාබියට ශ්‍රී ලන්කන් ගුවන් ගුවන් ගමන් අත්හිටුවයි", "News Content": "කොරෝනා වෛරස තත්ත්වය හේතුවෙන් ශ්‍රී ලන්කන් ගුවන් සේවය චීනය සහ සෞදි අරාබිය වෙත සිදු කෙරෙන ගුවන් ගමන් තාවකාලිකව අත්හිටුවීමට තීරණය කළ බව ශ්‍රී ලන්කන් ගුවන් සේවයේ මාධ්‍ය කළමනාකරු දීපාල් පෙරේරා මහතා පවසයි. ඒ අනුව චීනයේ බීජිං, ෂැංහයි සහ ග්වැන්ෂෝ වෙත සිදු කෙරෙන ගුවන් ගමන් මෙම මස 10 වැනිදා සිට අප්‍රේල් මස 30 වැනිදා දක්වා මෙසේ තාවකාලිකව අත්හිටුවා තිබේ. ඊට අමතරව සෞදි අරාබියේ සිවිල් ගුවන් සේවා අධිකාරියේ නිර්දේශ මත එරට වෙත යන ගුවන් ගමන්ද මාර්තු මස 15 වැනි දින සිට අප්‍රේල් මස 30 වැනිදින දක්වා අත්හිටුවා ඇත. මෙම තත්ත්වය වෙනස් වුවහොත් ගුවන් ගමන් අප්‍රේල් 30 වැනිදාට පෙර යළිත් ක්‍රියාත්මක කිරීමට අපේක්ෂා කරන බවද ශ්‍රී ලන්කන් ගුවන් සේවයේ මාධ්‍ය කළමනාකරු දීපාල් පෙරේරා මහතා වැඩිදුරටත් පවසයි. එහෙත්, පසුගියදා චීනය විසින් යළි එරටට ගෙන්වාගත් මෙරට හිටපු චීන තානාපති චෙංග් ෂියුආන් මහතා මෙම කොරෝනා වසංගතය පිළිබඳ මාධ්‍ය හමුවක් පවත්වමින් සඳහන් කර සිටියේ කොරෝනා පැතිර යන රටවල් සමග ගුවන් ගමන් නතර කිරීම හෝ සඹඳතා අත්හිටුවීම හෝ එම ජාතිකයන් ප්‍රතික්ෂේප කිරීම තුළි කොරෝනා වසංගතය පාලනය කළ නොහැකි බවත් ලෝකයක් ලෙස සැවොම එකට අත්වැල් බැඳගෙන කිසිවෙකුත් තනි නොකර ගමන් කළ යුතු බවත් ය.", "URL": "https://lankatruth.com/si/?p=90668", "Category": "පුවත්", "Parent URL": null}