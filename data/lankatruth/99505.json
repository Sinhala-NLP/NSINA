{"Source": "Lankatruth", "Timestamp": "November 5, 2020", "Headline": "කොරෝනා මැද බදු පිට බදු…", "News Content": "කොවිඩ් වසංගතයත් සමග ලෝක වෙළඳපොලේ ඛනිජ තෙල් මිල අඩුවීමේ වාසිය මෙරට ජනතාවට ලබා නොදීම නිසා දරාගත නොහැකි තරමට ජීවන වියදම වැඩිවෙමින් තිබෙන බව අනාවරණය වේ. මෙහි ඇති විශේෂත්වය වන්නේ වර්තමාන ජනාධිපතිවරයා බලයට පත්වී වසරක් පිරීමට ආසන්න වෙමින් තිබියදී ජනතාවට දැඩි පීඩාවන් ඇතිවී තිබීමය. පසුගිය 2019 වර්ෂයේ මිල සූත්‍රය යටතේ සැප්තැම්බර් මස 11වෙනි දින රුපියල් 18ක්ව පැවති ඔක්ටේන් 92 පෙට්‍රල් ලීටරයක බදු ප්‍රමාණය 2020 මාර්තු 14 දින රුපියල් 30 දක්වාද අප්‍රේල් 23වන දින රුපියල් 50 දක්වා වැඩි කර අමතර රුපියල් 26ක අධිභාරයක්ද පනවනු ලැබීය. පසුව අධිභාරය ඉවත් කර පසුගිය සැප්තැම්බර් 17වන දින වනවිට රුපියල් 39ක බදු මුදලක් එකතුකර තිබිණි. ඔක්ටේන් 95 පෙට්‍රල් ලීටරයක් වෙනුවෙන් 2020 මාර්තු 14 දින වනවිට පැවති රුපියල් 35 බදු මුදලට තවත් රුපියල් 15 අධිභාරයක් පනවා තිබිණ. මේ වනවිට එම තීරුබදු ප්‍රමාණය රුපියල් 44ක් සහ අධිභාරය රුපියල් 20ක් පවතියි. එසේම සුදු ඩීසල් සඳහා මෙම වසරේ මාර්තු 14 වෙනි දින වනවිට පැවති රුපියල් 5.85ක තීරුබදු මුදලට රුපියල් 11ක අධිභාරයක් පනවනු ලැබීය. එය අප්‍රේල් 23වෙනි දින තීරු බද්ද රුපියල් 25ක් දක්වා ඉහළ දමා අධිභාරය රුපියල් 04 දක්වා ඉහළ නැන්වීය. මේ වනවිට අදාළ තීරුබදු මුදල පමණක් අය කරන අතර එම මුදල රුපියල් 17කි. සුපිරි ඩීසල් මාර්තු 14 දින වනවිට ලීටරයකට රුපියල් 15ක තීරු බද්දක් පනවා තිබී එයට රුපියල් 20ක අධිභාරයක් පනවනු ලැබීය. මේ වනවිට එය ලීටරයකට තීරු බද්ද රුපියල් 20ක්ද අධිභාරය රුපියල් 30ක්ද වශයෙන් පවතියි.", "URL": "https://lankatruth.com/si/?p=99505", "Category": "ආර්ථික පුවත්", "Parent URL": null}