{"Source": "Lankatruth", "Timestamp": "April 26, 2018", "Headline": "විධායකය ආරක්ෂා කිරීමේ වීරවංසගේ මතයට දිනේෂ් එරෙහිවෙයි", "News Content": "ජනතා විමුක්ති පෙරමුණ විසින් පාර්ලිමේන්තුවට ඉදිරිපත් කිරීමට නියමිත 20වන සංශෝධනයට විරුද්ධ වීම සඳහා විමල් වීරවංස, උදය ගම්මන්පිල, වාසුදේව නානායක්කාර යන මන්ත්‍රීවරු ගෙන ඇති තීරණයට දිනේෂ් ගුණවර්ධන මහතා මෙතෙක් එඟවී නැති බව වාර්තා වේ. දිනේෂ් ගුණවර්ධන මහතාගේ නායකත්වයෙන් යුතු මහජන එක්සත් පෙරමුණ විධායක ජනාධිපති ධුරය ආරම්භයේ සිටම එය අහෝසි කළ යුතුය යන මතයේ සිටි පක්ෂයකි. විධායක ජනාධිපති ධුරය අහෝසි කළ යුතු බවට මේ වනවිටත් මහින්ද රාජපක්ෂ, බන්දුල ගුණවර්ධන, ප්‍රසන්න රණතුංග යන මන්ත්‍රීවරු විසින් ප්‍රකාශ කර තිබේ. මහින්ද රාජපක්ෂ මහතා තමන් ඉදිරිපත් වූ ජනාධිපතිවරණ තුනේදීම විධායක ජනාධිපති ධුරය අහෝසි කිරීමේ පොරොන්දුව රට හමුවේ තැබීමටද කටයුතු කළේ ය. කෙසේ නමුත් දිනේෂ් ගුණවර්ධන මහතා විසින් වීරවංස මහතා ඇතුළු කිහිපදෙනාට පවසා ඇත්තේ 20 වන සංශෝධනය පාර්ලිමේන්තුවට ඉදිරිපත් කළ පසු සිය ස්ථාවරයා දන්වන බවය. එම පක්‍ෂයේ මුල් ස්තාවරයන් අනුව ඔවුන්ද මෙම සංශෝධනයට පක්ෂව කටයුතු කරනු ඇති බව දේශපාලන විචාරකයෝ සඳහන් කරති. මේ අතර ඊයේ දිනයේ පැවති ඒකාබද්ද විපක්‍ෂයේ පක්‍ෂ නායකයන්ගේ හමුවේදී තීරණය වී ඇත්තේ 20 වැනි සංශෝධනය පාර්ලිමේන්තුවට ඉදිරිපත් කිරීමෙන් පසු එහි අඩංගු කරුණු අධ්‍යනය කර ඒ සම්බන්දයෙන් සිය ස්ථාවරය ප්‍රකාශ කිරීමටය.", "URL": "https://lankatruth.com/si/?p=51113", "Category": "පුවත්", "Parent URL": null}