{"Source": "Lankatruth", "Timestamp": "February 4, 2021", "Headline": "ත්‍රිවිධ හමුදා විශ්‍රාමිකයන්ට නිළ ඇඳුමක්", "News Content": "ත්‍රිවිධ හමුදාව ඇතුලු ආරක්ෂක සේවාවල සේවය කර විශ්‍රාම ලැබූ නිළධාරින් සඳහා විශේෂයෙන් නිර්මාණය කල නිළ ඇඳුමක් ඊයේ (03) ආරක්ෂක ලේකම් කමල් ගුණරත්නගේ ප්‍රධානත්වයෙන් පැවැති උත්සවයකදී එළිදක්වන ලදි. අරක්ෂක හමුදාවන්හි සේවය කර විශ්‍රාම ලැබූ නිළධාරින් උත්සව සහ ප්‍රිය සම්භාෂණවලට සහභාගී වීමේදී මෙම විශේෂ නිළ ඇඳුම සහිතව සහභාගි විය හැකි බව මෙම නිළ ඇඳුම එළිදැක්වීමේ උත්සවයේදි අදහස් දැක්වූ ආරක්ෂක ලේකම්වරයා පවසා ඇත. ආරක්ෂක සේවාවන් වල සේවය කර විශ්‍රාම ලැබූ අයට ලැබිය යුතු ගෞරවය සහ ශ්‍රේෂ්ඨත්වය සමාජය තුලින් ලබා දීම මෙම විශේෂ නිළ ඇඳුම ලබා දිමේ මුලික අරමුණ බව ආරක්ෂක ලේකම් වරයා වැඩිදුරටත් එහිදී පවසන ලදි. ආරක්ෂක ලේකම්වරයා විසින් ප්‍රකාශ කල කරුණු අනුව ජනාධිපති ගෝඨාභය රාජපක්ෂට ද රාජ්‍යතාන්ත්‍රික සහ සහ පෞද්ගලික උත්සව අවස්ථාවන්වලදී මෙම නව නිළ ඇඳුම ඇඳගෙන සහභාගී විමට අවස්ථාව ලැබෙනු ඇත. කෙසේ වෙතත් තම අනන්‍යතාවය හෙලි කිරීමට අකමැති වූ පසුගිය යුධ සමය පුරාවටම සටන්බිම් වල කටයුතු කල විශ්‍රාමික යුධ හමුදා නිළධාරියෙක් පවසන්නේ සක්‍රීය සේවයෙන් විශ්‍රාම ලැබු ආරක්ෂක සේවා නිළධාරින් විශාල පිරිසක් මේ වන විට තම දරු පවුල් රැකගන්නේ පෞද්ගලික ආරක්ෂක ආයතන වල “සෙකියුරිටි ගාඩ්” රැකියාවෙන් බවත් සමහර නිළධාරීන් සතිපොලේ මාලු විකුණන බවත්, රට වෙනුවෙන් තම තරුණ ජීවිතයම කැප කල විශ්‍රාමික රණවිරුවන්ට සැබෑ ලෙසම සමාජයේ ගෞරවය හිමිකර දිය යුතු නම් නිළ ඇඳුමකට වඩා වැදගත් වැඩ රැසක් කිරිමට තිබෙන බවත්ය.", "URL": "https://lankatruth.com/si/?p=109845", "Category": "පුවත්", "Parent URL": null}