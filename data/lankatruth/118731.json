{"Source": "Lankatruth", "Timestamp": "June 30, 2021", "Headline": "චීන රජයේ සේද මාවත් ව්‍යාපෘතිය ඇෆ්ගනිස්ථානයටත් ඉව අල්ලයි!", "News Content": "මේවන විට ඇෆ්ගනිස්ථානයේ තලිබාන් ගරිල්ලන් එරට සමස්ථ දිස්ත්‍රික්ක 370 වටාම කඳුවුරු බැඳ ඇති අතර ඉන් 50ක් තම පාලනයට නතුකරගෙන ඇති බව බටහිර මාධ්‍ය වාර්තා කරමින් සිටිති. ඒ අතර පසුගියදා ඇෆ්ගන් ජනාධිපති Ashraf Ghani හා ජෝ බයිඩන් අතර සිදුවූ හදිසි හමුවීමෙන් පසුව හමුදා ඉවත්කිරීම ප්‍රමාද කිරීමට එකඟ වී ඇත. කෙසේ වෙතත් ඇමරිකන් හමුදා ඉවත්කිරීම නතර නොවන නමුත් තලිබාන් පාලනයක් නැවත ඇෆ්ගනිස්ථානය තුල ස්ථාපිත වීම පිළිබඳව ජාත්‍යන්තරය පමණක් නොව අසල්වැසි චීනය, රුසියාව, පාකිස්ථානය හා ඉරානය යම් කැළඹීමකට පත් වී ඇත. එහි ප්‍රථිපලයක් ලෙස චීනය තම රාජතාන්ත්‍රික මෙහෙයුම් අවට රටවල් සමග හා තලිබාන් ගරිල්ලන් සමග ත්‍රීව කරමින් සිටින බව වාර්තා වේ. මේ අතර ලන්ඩනයේ පලවන Financial Times පුවත්පත ප්‍රශ්න කරනුයේ මහා ඇලෙක්සැන්ඩර්, බ්‍රිතාන්‍ය අධිරාජ්‍යය, සෝවියට් සංගමය හා ඇමරිකාවට වැනි සියළුම මහා බලවතුන්ගේ සොහොන ඇෆ්ගනිස්ථානය වූ අතර එහි ඊලඟ බිල්ල මේ සියවසේ ආර්ථික හා මිලිටරි බලවතා වන මහජන චීනයද යන්නයි. ඔවුන් එසේ ප්‍රශ්න කරනුයේ පසුගිය සති කීහිපය තුල චීන විදේශ ඇමති හා එරට රාජතාන්ත්‍රිකයින් වර්තමාන ඇෆ්ගනිස්ථාන රජය හා තලිබාන් ගරිල්ලන් අතර යම් හෝ සාමයක් ඇති කිරීමට දරනා උත්සාහයන් විමර්ශනයට භාජනය කරමිනි. ඒ අතර එජා සංවිධානයේ සාම හමුදාවක් යැවීමට චීන ජනාධිපතිවරයාට යෝජනා කර ඇති බවටද වාර්තා වේ. කෙසේ වෙතත් ඇමරිකන් හමුදා ඉවත්කරගැනීමෙන් පසුව කාබුල් ගුවන් තොටුපලේ තම හමුදා රැඳවීමට තුර්කි ජනාධිපතිවරයා කරන ලද ඉල්ලීමද තලිබාන් ගරිල්ලන් විසින් ප්‍රතික්‍ෂේප කරනු ලැබුවේ කිසිදු විදේශ හමුදාවක් ඇෆ්ගනිස්ථානයේ රැඳීසිටීමට තමන් ඉඩ නොදෙන බවට අවධාරණය කරමිනි. මේවනවිට බටහිර විසින් චීනයට ජනසංහාර චෝදනා කරන Xinjiang ප්‍රාන්ත්‍රයේ මුස්ලිම් අන්තවාදයට හා බෙදුම්වාදයට තලිබාන් පාලනය උදව්කිරිමට ඇති හැකියාව ඉහළයාම තුල චීනයේ කලබල වී ඇත. එම නිසාම චීන විදේශ ඇමති Wang Yi ඇෆ්ගනිස්ථාන් හා පාකිස්ථාන විදේශ ඇමතිවරුන් සමග ඇෆ්ගනිස්ථානයේ සටන් විරාමය, සාමය, සහජීවනය, ස්ථාවරභාවය, සංවර්ධනය, දේශසීමා ආරක්ෂාව, ජනතාවගේ අධ්‍යාපනය හා සෞඛ්‍යය, යටිතල පහසුකම් සංවර්ධනය හා චීන සේද මාවත සමග සම්බන්ධවීම, සියළු විදේශ හමුදා ඉවත්කිරීම ඇතුළු එකඟතා අටක් අඩංගු ඒකාබද්ධ ප්‍රකාශනයකට අත්සන් තබා ඇත. මෙම එකඟතා ගිවිසුම තලිබාන්වරුන්ගේ නැවත ආගමනයට හා රටේ පාලනයට සම්බන්ධවීමද අගය කර ඇත. ඒ අතර බටහිර මාධ්‍ය වාර්තා කරනුයේ චීනය තලිබාන්වරුන් සමගත් රහස් සාකච්ඡා ආරම්හ කර ඇති බවයි. 2001වසරේ සිට පුරා වසර 20ක් පුරාවටම ඇමරිකන් හා දුෂිත රුකඩ ඇෆ්ගන් පාලනයේ ග්‍රහණයේ සිටි ඇෆ්ගන් ජනතාවගේ ජිවන තත්වය උසස් වීමක් සිදු නොවීම තුල මෙම යෝජනා යම් ප්‍රයෝගික බවක් දක්නට ලැබුනද ඒවා ක්‍රියාත්මක කිරීමට තලිබාන් පාලනයේ මැදිහත්වීමක් අත්‍යවශ්‍ය වේ. වසර 40ක් පුරා විහිදුනු දීර්ඝ යුද්ධයක් නිසා හෙම්බත්වී සිටින ඇෆ්ගන් ජනතාව නැවත යුද්ධයක ගිල්ලවීමට තලිබාන් පාලනයකටද එතරම් පහසු කරුණක් නොවනු ඇත. එසේම රුසියාව, චීනය හා පාකිස්ථානය යන අසල්වැසි රටවලත් ජාත්‍යන්තර ප්‍රජාවෙත් ඍජු අධික්ෂණය මේ වනවිට ඇෆ්ගනිස්ථානය වෙත යොමු වී ඇත. සියළු විදේශ හමුදා ඉවත්කරගත් පසු බිහිකරන පාලනය යම් “මධ්‍යස්ථ ඉස්ලාමීය පාලනයක්” මත සිදුකරනු බවට තලිබාන් ගරිල්ලන් පුන පුනා පවසනුයේද මෙම බලපෑම් නිසාවෙන් යයි උපකල්පනය කල හැක. කෙසේවෙතත් සෝවියට් සංගමය හා ඇමරිකාව ඉගෙනගත් ඓයතිහාසික පාඩම චීනයත් ඉගෙන ගනු ඇතැයි බටහිර පුවත්පත් පැවසුවද ජුනි 23 දා ජිනීවා එ.ජා සංවිධානයේ චීන සමුහාණ්ඩුවේ නිත්‍ය සාමාජික Zhang Jun “ඇෆ්ගනිස්ථානයේ අනාගතය තීරණය කලයුත්තේ ඇෆ්ගන් ජනතාව විසින් විනා කිසිදු බාහිර පාර්ශවයක් හෝ යම් පුද්ගලයකුගේ අභිමතාර්ථය විසින් ගන්නා ලබනු තීරණ මත නොවේ. ඇෆ්ගනිස්ථානයේ දේශපාලන අනාගතය හා ආර්ථික ක්‍රමවේදය තීරණය කල යුත්තේද ඇෆ්ගන් ජනතාව විසිනි. ජාත්‍යන්තර ප්‍රජාව ලෙස අපගේ වගකීම වනුයේ ඇෆ්ගනිස්ථානයේ සාමය, සහජීවනය හා සංවර්ධනය වෙනුවෙන් සහය දීම පමණයි” යන්න මාධ්‍ය වෙත ප්‍රකාශ කරනු ලැබුවේ ජාතින් සතු ස්වයං තීරණ අයිතිය යලි අවධාරණය කරමිනි.", "URL": "https://lankatruth.com/si/?p=118731", "Category": "පුවත්", "Parent URL": null}