{"Source": "Lankatruth", "Timestamp": "November 9, 2021", "Headline": "ඉන්දියාවේ Covaxin එන්නත ලෝක සෞඛ්‍ය සංවිධානය පිළිගනී !", "News Content": "ලෝක ඉතිහාසයේ සිදුවූ දරුණුතම වසංගතය ලෙස සැලකෙන කොරෝනා ආසාදනයෙන් මිලියන 05ක ජනතාවක් මියයද්දී ලෝක සෞඛ්‍ය සංවිධානය ඉන්දියාවේ නිපදවූ Covaxin එන්නත සඳහා අද දිනයේ අවසර ලබා දී ඇත. මෙම එන්නත 78%ක කාර්යක්ෂමතාවයක් පෙන්නුම් කරන බව පැවසේ. මෙම එන්නත නිපදවා ඇත්තේ ඉන්දියාවේ Bharat Biotech ඖෂධ සමාගමයි. පළමු එන්නත ලබාදී සති හතරකට පසුව දෙවැනි එන්නත ලබා දිය යුතුව ඇති බව අදාළ සමාගම මාධ්‍ය අමතා ප්‍රකාශ කර සිටියේය. Covaxin හෝ BBV152 නමින් හැඳින්වෙන මෙම එන්නත නිපදවා ඇත්තේ වයිරසය අක්‍රිය කරලමිනි. මෙම එන්නතේ විශේෂත්වය වනුයේ එය ගබඩා කිරීමට අවශ්‍ය උෂ්ණත්වය ඉතා අඩු අගයක් එනම් 2°-8° වැනි සාමාන්‍ය නිවසක ඇති ශිතකරණයක අගයක් ගැනීමයි. ලෝක සෞඛ්‍ය සංවිධානය පවසන්නේ මෙම විශේෂත්වය හා එය එහා මෙහා ගෙනයාමට ඇති පහසුව හේතුවෙන් මෙම එන්නත ලෝකයේ දියණු වෙමින් පවතින රටවලට යැවීමට ඉතා ඉක්මනින් සිදුකල හැකි බවයි. ලෝක සෞඛ්‍ය සංවිධානය පවසන්නේ මේ වනවිට ලෝකයේ දියණු වෙමින් පවතින රටවල එන්නත් කරණය සිදුකර ඇත්තේ 0.5% පමණ වන අතර PCR පරීක්ෂණ ප්‍රමාණය 0.4%ක් පමණ වන බවයි. කෙසේවෙතත් මෙම ලෝකයේ දුගීම රටවල ජනගහනය ලෝක ජනගහනයෙන් 09%ක් වන බවද සඳහන් කරනු ලබයි. වසංගතය අවසාන කිරීම සඳහා ලෝක සෞඛ්‍ය සංවිධානය තවත් ඩොලර් බිලියන 23,4ක් පසුගියදා ඉල්ලා සිටියේය. Bharat Biotech ඉන්දියානු සමාගම මේ අතර මාධ්‍ය අමතා ප්‍රකාශ කලේ ඔවුන් Covaxin එන්නත් මසකට මිලියන 50-55 ප්‍රමාණයක් නිෂ්පාදනය කිරීමට අපේක්ෂා කරන අතර වසර අවසානය වනවිට එය බිලියනයක් දක්වා වර්ධනය කිරීමට ඉලක්ක කරන බවයි. මෙම එන්නත ලෝක සෞඛ්‍ය සංවිධානය විසින් පිළිගැනීම හේතුවෙන් ඉන්දියන් ජනතාවට ඉතා පහසුවෙන් තම ගුවන් ගමන් සිදුකිරීමට හැකියාව ලැබෙන බවද අදාළ සමාගමේ ප්‍රකාශකයා වැඩි දුරටත් සඳහන් කර සිටියේය.", "URL": "https://lankatruth.com/si/?p=125638", "Category": "කොවිඩ් -19 (කොරෝනා ) පුවත්", "Parent URL": null}