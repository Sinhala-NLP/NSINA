{"Source": "Lankatruth", "Timestamp": "May 21, 2018", "Headline": "මෛත්‍රී ජනවරමට පිටුපාන්න තීරණය කරයි…", "News Content": "ජනාධිපති මෛත්‍රීපාල සිරිසේන මහතා ඉදිරි ජනාධිපතිවරණයට ඉදිරිපත්වීම සඳහා ප්‍රතිපත්තිමය තීරණයක් ගෙන ඇතැයි දකුණු පළාත් මහ ඇමති ෂාන් විජයලාල් ද සිල්වා මහතා අනාවරණය කරයි. ඒ මහතා මේ බව අනාවරණය කරන්නේ මව්බිම පුවත්පත සමග පැවති සම්මුඛ සාකච්ඡාවකට එක්වෙමිණි. මෛත්‍රීපාල සිරිසේන මහතා පැවති ජනාධිපතිවරණයේදී විධායක ජනාධිපති ධුරය අහෝසි කරන බවට පැවසූවේ ඔහු එවකට නිර්පාක්ෂිකව සිටි නිසා බවත් මේ වනවිට මෛත්‍රීපාල සිරිසේන මහතා ශ්‍රී ලංකා නිදහස් පක්ෂයේ සභාපති ලෙස ඉදිරි ජනාධිපතිවරණයට ඉදිරිපත්වන බවට ප්‍රතිපත්තිමය තීරණයක් ගෙන ඇති බවත් ෂාන් විජයලාල් ද සිල්වා මහතා සඳහන් කරයි. එම සම්මුඛ සාකච්ඡාවේදී ඉදිරි ජනාධිපතිවරණය සම්බන්ධයෙන් ඇති වූ සංවාදය පහතින් පල වේ… “විධායක බලතල සහිත ජනාධිපති ධුරය අහෝසි කරන බව කියමිනුයි මෛත්‍රිපාල සිරිසේන මැතිතුමා පොදු අපේක්ෂකයා බවට පත් වුණේ. ඒත් දැන් 2020 ශ්‍රී ලනිපයේ ජනාධිපති අපේක්ෂකයා ඔහු බව කියනවා. එතකොට මේ කියන පොරොන්දුව ඉෂ්ට කරලා නෑනේ? 2015 ජනවාරි 08 වැනිදා තිබුණු මැතිවරණයට මෛත්‍රිපාල සිරිසේන මැතිතුමා තරග කළේ. නිර්පාක්ෂික අපේක්ෂකයෙක් හැටියට. එදා එතුමා ඒ දේ ප්‍රකාශ කළා. ඒක ඇත්ත. හැබැයි මැතිවරණයෙන් පස්සේ එතුමා හැමදාම ආදරය කරපු, ශ්‍රී ලංකා නිදහස් පක්ෂයට සම්බන්ධ වුණා. පාක්ෂිකයන් එතුමාගෙන් ඉල්ලා සිටියා පක්ෂ නායකත්වය ගන්න කියලා. අද එතුමා ශ්‍රී ලනිපයේ නායකයා. ඒ නිසා අද පක්ෂය විධියට එතුමාට අපි යෝජනා කළා ඔබ එදා නිර්පාක්ෂිකයකු හැටියට තීන්දුවක හිටියත්, අද ශ්‍රී ලනිපයේ සභාපතිවරයා නිසා පක්ෂයේ අපේ මතය නම් ඉදිරි මැතිවරණයට ඔබතුමා ජනාධිපති අපේක්ෂකයා ලෙස තරග කළ යුතුයි කියන එක. ජනවාරි 08 වැනිදා දරන මතය එතුමාට දරාගෙන ඉන්න පුළුවන්කමක් නෑ. අද ප්‍රධාන දේශපාලන පක්ෂයක එතුමා සභාපතිවරයා නිසා. එතුමා ඒ ප්‍රතිපත්තිමය තීන්දුවට ඇවිත් තියෙන්නේ.”", "URL": "https://lankatruth.com/si/?p=52639", "Category": "පුවත්", "Parent URL": null}