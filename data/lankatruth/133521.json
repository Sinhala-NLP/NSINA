{"Source": "Lankatruth", "Timestamp": "May 5, 2022", "Headline": "ආගමන හා විගමන දෙපාර්තමේන්තුව ඉදිරිපිට උණුසුම් තත්වයක්", "News Content": "පරිගණක පද්ධතියේ යලි හටගත් හදිසි දෝෂයක් හේතුවෙන් සිය ප්‍රධාන කාර්යාලය ඇතුළු සියළු ශාඛා කාර්යාලවල විදේශ ගමන් බලපත්‍ර අයදුම්පත් භාර ගැනීමේ කටයුතු අද (05) දිනයේදී සිදු නොකරන බව ආගමන විගමන දෙපාර්තමේන්තුව පවසා තිබේ. එසේ පැවසීමත් සමග අද එහි පැමිණි තරුණ තරුණියන් ඇතුළු විශලා පිරිසක් දැඩි නොසන්සුන්තාවයකට පත්ව සිටිති. එක්දින සහ සාමාන්‍ය සේවා දෙකටම මෙය අදාළ වන බවද එම දේපාර්තමේන්තුව පවසයි. එමෙන්ම එහි අනෙකුත් සේවා කටයුතුද අද දහවල් 12.30 දක්වා සීමා කර තිබේ. කෙසේ වෙතත්, ගුවන් තොටුපළ කටයුතු සාමාන්‍ය පරිදි සිදු වන බවයි ආගමන විගමන දෙපාර්තමේන්තුව සඳහන් කරයි. පසුගිය මැයි මස 03 වන දිනද මෙලෙසම පරිගණක පද්ධතියේ දෝෂයක් හේතුවෙන් එම දෙපාර්තමේන්තුවේ කටයුතු අඩාල වූ අතර පසුව ඊයේ (04) දිනයේ දී එය නැවත යථා තත්ත්වයට පත්කර තිබුණි. එහෙත් මේ වනවිට යළි එහි දෝෂයක් හටගෙන ඇත.", "URL": "https://lankatruth.com/si/?p=133521", "Category": "පුවත්", "Parent URL": null}