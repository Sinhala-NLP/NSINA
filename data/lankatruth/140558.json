{"Source": "Lankatruth", "Timestamp": "October 13, 2022", "Headline": "අර්බුදයට වගකිවයුතු අය මඟහැර සාමාන්‍ය ජනතාව මත බදු බර පටවා තිබෙනවා – NPP ආර්ථික කවුන්සිලය", "News Content": "රටේ මේ වනවිට පැනනැග ඇති ආර්ථික අර්බුදයට වගකිවයුතු අය මඟහැර සාමාන්‍ය ජනතාව මත බදු බර පටවා ඇතැයි ජාතික ජන බලවේගයේ ආර්ථික කවුන්සිලයේ මාධ්‍ය හමුවේදී අවධාරණය කෙරිණි. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (13) පෙරවරුවේ පැවති මෙම මාධ්‍ය හමුව සඳහා මහාචාර්ය අනිල් ජයන්ත ප්‍රනාන්දු, මහාචාර්ය ජනක් කුමාරසිංහ, ජ්‍යෙෂ්ඨ කථිකාචාර්ය ශාන්ත ජයරත්න සහ ජනතා විමුක්ති පෙරමුණේ දේශපාලන මණ්ඩල සභික සුනිල් හඳුන්නෙත්ති එක්වි සිටියහ. මෙහිදී ඔවුන් දැක්වූ සම්පූර්ණ අදහස් පහතින් පල වේ, ජාතික ජන බලවේගයේ ආර්ථික ප්‍රතිපත්ති කමිටුවේ සභාපති, ආර්ථික කවුන්සිලයේ සාමාජික මහාචාර්ය අනිල් ජයන්ත ප්‍රනාන්දු “වර්තමාන ආණ්ඩුව අනුගමනය කරමින් තිබෙන ආර්ථික ප්‍රතිපත්තිය යටතේ අලුතින් හඳුන්වා දෙන ලද බදු අපේ ජීවිතවලට බලපාන්නේ කුමන ආකාරවලින්ද යන්න නිවැරදිව තේරුම් ගත යුතුව තිබෙනවා. ගැසට් නිවේදන මගින් විශාල බදු පැනවීමක් අලුතින්ම කර තිබෙනවා. ආණ්ඩුවක් පවත්වාගෙන යන්න රජයේ බදු අයකිරීම පිළිබඳව අපට ගැටලුවක් නැහැ. නමුත් අලුතින් හඳුන්වා දෙන බදු සහ දැනට ක්‍රියාත්මක කරන ආර්ථික උපායමාර්ග ඔස්සේ වර්තමානයේ පවතින කිසිම ප්‍රශ්නයකට උත්තර ලැබෙන්නේ නැහැ. ආණ්ඩු බලය ලබාගත් කණ්ඩායම් තමන්ගේ බලය පවත්වාගෙන යාම සඳහා පමණක්ම මේ බදු පැනවීම සිදු කර තිබෙනවා. ජාත්‍යන්තර මූල්‍ය අරමුදලේ එකඟතාවයන් අනුව යමින් ජනතාව දැඩි පීඩනයකට පත්කරමින් සිටිනවා. අවුරුදු ගණනාවක් පවත්වාගෙන ආ වැරදි ආර්ථික දේශපාලන ක්‍රමය සහ ඒ තුළ වංචාව දූෂණය රජකිරීමේ ප්‍රතිඵලයක් හැටියට ආර්ථිකය කඩා වැටී තිබෙනවා. ඊට අමතරව ගෝඨාභය රාජපක්ෂ ගන්නා ලද වැරදි ආර්ථික තීන්දු සහ වර්තමාන රනිල් රාජපක්ෂ අනුගමනය කරමින් සිටින වැරදි ක්‍රියාමාර්ග නිසා රටේ ආර්ථිකය හැකිළී මහජනතාවගේ ආදායම් බිඳවැටී තිබෙනවා. මේ ප්‍රශ්නය නිර්මාණය කළ අයම ආණ්ඩු බලය හොබවමින් ඔවුන් අතපිසදමාගෙන රටේ සමස්ත ජනතාව මත මේ පීඩනය පටවමින් සිටිනවා. අලුතින් ඍජු බදු වැඩිකිරීම සේවා නියුක්තිකයන් කෙරෙහි දැඩිලෙස බලපා තිබෙනවා. මේ වැඩිකිරීමට පෙර මාසික ආදායම රුපියල් ලක්ෂ තුන දක්වා ගත් අය ආදායම් බද්දෙන් නිදහස් කර තිබුණා. නමුත් නව සංශෝධන අනුව රුපියල් ලක්ෂයට වැඩි මාසික ආදායම් ලබන සියලු දෙනාටම මේ බද්ද ගෙවන්න වෙනවා. ඒ අනුව පෙර තිබූ ලක්ෂ තුන දක්වා ආදායම ලබන අයගේ රුපියල් ලක්ෂ දෙකකට අදාළව බදු අයකෙරෙනවා. 2023/2024 වර්ෂවලට අදාළව ලබන මාර්තු මාසයේ සිට තවත් බදු වැඩිකිරීමට යෝජනා කර තිබෙනවා. ඊට අමතරව 2022/2023 වර්ෂයට මේ නව බදු වැඩිකිරීම අනුව මාසිකව ලක්ෂ තුනක ආදායමක් ලබාගත්තා නම් මාසයකට රුපියල් 35,000ක බදු ගෙවන්න වෙනවා. ඒ අනුව වර්ෂයකට රුපියල් 420,000ක බද්දක් අය කෙරෙනවා. වර්ෂයකට ඇතිවන මේ බලපෑම පෙර තිබුණු බදු අනුපාත අනුව නම් ගෙවිය යුතුව තිබුණේ රුපියල් 36,000යි. මේ විදිහට බදු ගහන්නේ මෙයට අවුරුද්දකට පෙර තිබුණු ආහාර උද්ධමනය නිල සංඛ්‍යා ලේඛන අනුව 95%ක් වී තිබෙන පසුබිමයි. පොදු උද්ධමනය 70% ඉක්මවා තිබියෙදී සහ වැටුප් වැඩිකිරීම් කිසිවක් නැති පසුබිමක මේ බදු අයකිරීම ඉතාමත් අසාධාරණයි. උද්ධමනයකදී පවා රට තුළ ආදායම් ජනනය වෙනවා නම්, බදු අයකර ගැනීමේ යම් හැකියාවක් තිබෙනවා. නමුත් මේ මොහොතේදී ඍණ 9.2කින් ආර්ථිකය හැකිළෙමින් තිබෙන අවස්ථාවක මහජනතාවගෙන් සහ ව්‍යවසායකයන්ගෙන් විශාල බදු ප්‍රමාණයක් අයකරනවා. මේ අනුව 2023/2024 කාලය වන විට කොතරම් ආර්ථිකය හැකිළෙයිද කියලා බරපතළ ගැටලුවක් තිබෙන්නේ. ආර්ථිකය හැකිළීම තුළ නව කර්මාන්ත බිහි කිරීමක් කෙරෙහි කිසිදු අනුබලදීමක් සිදුවන්නේ නැහැ. ඒ වෙනුවට ඩොලර් උපයන ලද තොරතුරු තාක්ෂණය, මැණික් කැපීමේ කර්මාන්ත, වැනි සුළු හා මධ්‍ය පරිමාණ කර්මාන්ත ගණනාවකට දී තිබූ බදු සහනත් සම්පූර්ණයෙන්ම ඉවත් කරනවා. ව්‍යාපාරයක් සමාගම් යටතේ ලියාපදිංචි කර, පවත්වාගෙන යනවා නම් 30%ක බද්දක් අයකරනවා. මේ තත්වය අපේ ආර්ථිකයට මාරාන්තිකයි. ඒ වගේම බදු අයකර ගත හැකි සියලුම ක්ෂේත්‍රයන්ට කඩාවදිමින් ක්ෂණිකව ප්‍රභවයේදීම බදු අයකර ගන්න කටයුතු කර තිබෙනවා. සේවා නියුක්තිකයා රුපියල් ලක්ෂයකට වඩා වැඩි ආදායමක් ලබන මොහොතේදීම බදු අයකර ගැනීමට නව ක්‍රමය යටතේ ක්‍රියාකරනවා. ඒ වගේම රඳවා ගැනීමේ බද්ද වැනි බදු ප්‍රභවයේදීම අයකර ගන්න කටයුතු කර තිබෙනවා. විශේෂ ගැසට් නිවේදනයට අමතරව අතුරු අයවැය ඉදිරිපත් කරමින් සමාජ ආරක්ෂණ බද්ද පනවන ලද්දේ චක්‍රාකාරව විතැන්වෙමින් යන විදිහට. උදාහරණයක් විදිහට 2.5%ක බද්දක් යම් භාණ්ඩයකට පැනවුව හොත් එය පාරිභෝගිකයා මිලදී ගන්නේ රුපියල් 102.50කට නොවෙයි. අවස්ථා ගණනාවකදී 2.5% බැගින් බදු මත බදු පැටවෙමින් චක්‍රාකාරව ගමන් කරනවා. මේ තත්වය ඇතිකර තිබෙන්නේ, රටේ ජාතික ආදායම ඉහළ නංවා ඒකපුද්ගල ආදායම වැඩිකර ගැනීමෙන් නොවෙයි. ලෝක බැංකුවට අනුව ඉහළ මැදි ආදායම් ලබන රටක් හැටියට අපේ රට වර්ගීකරණය කර තිබුණා. ඔවුන්ගේ වර්ගීකරණය අනුව අඩු ආදායම් කාණ්ඩයට අයිති වෙන්නේ ඒකපුද්ගල දළ ජාතික ආදායම ඩොලර් 1085ට අඩු රටවල්. ඩොලර් 1086 සහ 4255 අතර රටවල් අඩු මැදි ආදායම් ලබන රටවල් කාණ්ඩයටත් 4256 සිට 13255ත් දක්වා ඉහළ මැදි ආදායම් ලබන සහ 13,256ට වැඩි නම් ඉහළ ආදායම් ලබන රටවල් හැටියට වර්ගීකරණය කර තිබෙනවා. ණය අරගෙන විවිධ ව්‍යපෘති කළත් අපි වැඩිම කාලයක් ගත කළේ පහළ ආදායම් ලබන රටවල් කාණ්ඩයේ. එතනින් ඉහළ ඇවිත් ටික කාලයක් ඉඳලා නැවත පහත මට්ටමට වැටී තිබෙනවා. මේ සම්බන්ධයෙන් විවිධ වාද විවාද තිබුණත් මූලික වශයෙන් පැහැදිලි වන්නේ මහජනතාවගේ ආදායම් ප්‍රමාණවත් තරම් වැඩිකරන්න මේ දක්වා සිටි පාලකයන් අසමත් වූ බවයි. අපේ ආදායම මොනවගේද කියලා අපි සියලු දෙනාම දන්නවා. ඒ අතර මේ ආණ්ඩුව විවිධ බදු පනවමින් සුදානම් වෙන්නේ ආර්ථික අර්බුදයෙන් ගොඩයන්න නොවෙයි කියලා අපි අවධාරණය කරනවා. ආණ්ඩු බලය පවත්වා ගැනීමේ ඔවුන්ගේ පුද්ගලික අර්බුදයෙන් ගොඩයාමටයි. කෙසේ වුවත් අර්බුදයෙන් ගොඩයාමට නම් දැරිය යුතු විශේෂ බර පංගුවක් මෙයට වගකිව යුතු විශාල ධනයක් ඒකරාශී කරගත් අය දැරිය යුතුයි. නමුත් මේ වරදට වගකිව යුතු අයත් විශාල ධනයක් ගොඩගසා ගත් අයත් මුදා හරිමින්, වගවීමට යටත් නොකර සාමාන්‍ය ජනතාවට බදු පැනවීම පිළිබඳව ජාතික ජන බලවේගයේ ආර්ථික කවුන්සිලය හැටියට දැඩි විරෝධතාවය ප්‍රකාශ කරනවා. ඒ වගේම ඉදිරිපත් කර තිබෙන බදු ඉහළ දැමීම්වල බරපතළකම තේරුම් ගන්න කියලා මහජනතාවගෙන් ඉල්ලා සිටිනවා. අපි අතට සල්ලි කොළවලින් ආදායම් ලැබුණත් මිලදී ගැනීමේ හැකියාව විශාල වශයෙන් බිඳවැටෙමින් යනවා. එය විශාල වශයෙන් දැනෙන්න පටන් ගන්නේ ලබන මාර්තු 31ට පසුවයි. ඔක්තෝබර් 01 සිට මාස හයක් දැනෙනවා වගේ විශාල බදු බරක් 2023 අප්‍රේල් 01වැනිදා සිට දැනෙන්න පටන් ගන්නවා. අද ප්‍රකාශයට පත්කර තිබෙන බදු බරේ ඇත්ත ප්‍රමාණය අපෙන් උදුරා ගන්නේ තව මාස හයකට පසුවයි. ඊට පෙර මේ දූෂිත පාලකයන්ට දැඩි බලපෑම් එල්ල කරන්න ඉදිරියට ආවොත් මේ ව්‍යසනයෙන් යම් ප්‍රමාණයක් වළක්වා ගන්න පුළුවන්.” ජාතික ජන බලවේගයේ ආර්ථික කවුන්සිලයේ සාමාජික, ශ්‍රී ජයවර්ධනපුර විශ්වවිද්‍යාලයේ ව්‍යාපාර අධ්‍යයන අංශයේ මහාචාර්ය ජනක් කුමාරසිංහ “මේ තීරණාත්මක මොහොතේ 2017 අංක 27 දරන ආදායම් බදු පනත සංශෝධනය කිරීමෙන් අපේ ආර්ථිකයට සිදුවිය හැකි තත්වයන් පිළිබඳව යම් පුරෝකථනයක් ලබාගත යුතුයි. ලෝකයේ ඕනෑම රජයක් තමන්ගේ ආදායම් ලබාගන්නා ප්‍රධාන මාර්ගය හැටියට බදු යොදා ගන්නවා. අපේ රටේ බදු සම්බන්ධයෙන් දේශීය ආදායම් පනත් සහ ඒ මගින් ලබාගන්නා ආදායම්, වියදම් පිළිබඳව කතා කරද්දී බොහෝ පරෙස්සම් වෙනවා. නව බදු පැනවීම තුළ ආර්ථිකයේ අනිකුත් එකිනෙකට සම්බන්ධ විචල්‍යයන් ගැන විශේෂ අවධානයක් යොමු කරනවා. උදාහරණයක් හැටියට බදු පැනවීමක් රැකියා නියුක්තියට සහ වියුක්තියටත් බලපානවා. ව්‍යාපාරයක ආදායම් සහ වියදම් කෙරෙහිත් රටේ පොදු ජනතාවගේ පරිභෝජනය කෙරෙහිත් බලපානවා. මෙයින් මා කියන්නේ එක් විචල්‍යයක වෙනස් කිරීමක් සමස්ත ආර්ථිකයේම හැසිරීමට බලපාන බවයි. බදු වෙනස් කිරීම් කරද්දී හොඳ අවබෝධයකින් කළ යුතුයි. නමුත් නව බදු වැඩිකිරීමේ එකම අරමුණ කෙසේ හෝ භාණ්ඩාගාරයට මුදල් එකතු කර ගැනීම බව පැහැදිලි වෙනවා. එතනින් එහා ආර්ථිකයේ අනෙකුත් විචල්‍යයන්ට සිදුවිය හැකි බලපෑම ගැන අවධානය යොමු කළාද කියන එක බරපතළ ප්‍රශ්නයක්. මම උදාහරණයකින් එය පැහැදිලි කරන්නම්. දේශීය ආදායම් බදු දෙපාර්තමේන්තුවේ සලකුණ වී තිබෙන්නේ ‘මල නොතලා රොන් ගන්නා බඹරෙක්’. ඒ මලේ ජීවයට හානියක් නොවිය යුතුයි කියන සංකල්පයෙන් බදු අය කරන බවයි, එයින් කියැවෙන්නේ. නමුත් නව බදු පැනවීමෙන් අපේ ආර්ථිකයට සිදුකරන ව්‍යසනය මල විනාශ කර හෝ බදු ලබාගැනීමේ ප්‍රතිපත්තියක්. තවත් ලෙසකින් කියනවා නම්, රත්තරං බිජු දමන කිකිළිය විනාශ කිරීම හා සමාන තත්වයක්. මෙතෙක් ඍජු බදු අනුපාත ක්‍රියාත්මක වුණේ 6%, 12% සහ 18% වගේ කාණ්ඩවල. මෙවර 6%, 12%, 18%, 24%, 30%, සහ 36% දක්වා වැඩිකර තිබෙනවා. වෙනදා ලක්ෂ තුනක් මාසිකව ආදායම් ඉපයූ පුද්ගලයෙක් වාර්ෂිකව රුපියල් 36,000ක බදු ගෙවීමේ බැඳියාවක් තිබුණත් දැන් එය රුපියල් 420,000 දක්වා වැඩිකර තිබෙන්නේ මේ ප්‍රතිශත අනුවයි. සියලුම ආදායම් කෙසේ හෝ රජයට එකතු කර ගන්න දරන උත්සාහයක් මෙයින් පෙනෙනවා. මාසික පඩි ලබන අය මෙයින් දැඩි පීඩනයකට ලක්වෙනවා. නිල සංඛ්‍යා ලේඛන අනුව උද්ධමනය 95% දක්වා තිබීම ගැන නිසි අවබෝධයකින් තොරව පොදු ජනතාවට බලපාන ව්‍යසනකාරී සියලු ආර්ථික විචල්‍යයන් පවතින අතර මේ ලෙස බදු වැඩිකර තිබෙනවා. සරල වශයෙන් කියනවා නම්, උද්ධමනය තුළ පවා මාසික වැටුප් ලබන්නන්ගෙන් 36%ක ඍජු බදු ආදායමක් ලබාගන්න ආණ්ඩුව ක්‍රියාකර තිබෙනවා. මේ තත්වය තුළ උභතෝකෝටියක් පවතිනවා. ආණ්ඩුව ලෝකයට කියන්න උත්සාහ කරන්නේ පහළ මැදි ආදායම් තත්වයේ සිට අඩු ආදායම් තත්වයට පහත හෙළන්න කියලයි. ලෝකය හමුවේ අපිව දුප්පත් කියන්න උත්සාහ කරන ආණ්ඩුවම ලංකාව තුළ කටයුතු කරන්නේ දුප්පතුන්ගෙන් උපරිම බදු ලබාගන්නයි. ආර්ථිකය මෙහෙයවීමේදී සම්පූර්ණයෙන්ම පරස්පර විරෝධීතාවයක් මේ ලෙස ප්‍රදර්ශනය වෙනවා. අපි දුප්පත් නම්, ආණ්ඩුව කළ යුත්තේ ආර්ථිකය ඉහළ නංවන්න ක්‍රියාශීලීව කටයුතු කිරීමයි. නව ආයෝජන අවස්ථා උදාකර දීමයි. නමුත් ව්‍යාපාර අලුතින් පටන් ගැනීමට ලබාදී තිබූ අවස්ථාවන් පවා අහිමිකරමින් බදු පනවා තිබෙනවා. ධීවර කර්මාන්තයට සම්බන්ධ බෝට්ටු නිෂ්පාදනය ස්ථාවර වනතුරු යම් බදු සහන කාලයක් ලබාදීම උදාහරණයක්. නමුත් අද ඒ ව්‍යාපාරයත් පටන් ගත් වහාම බදු ගෙවිය යුතුයි කියන තැනට ඇදදමා තිබෙනවා. මේ නිසා නව ව්‍යාපාර පටන් ගැනීම අධෛර්යමත් කරනවා. පසුගිය කාලය පුරාම නව ආදායම් සහ අලුත් ව්‍යාපාර ආරම්භ කර නොගත් මේ ආර්ථිකය ඉදිරියේදීත් හකුළාදමා තිබෙනවා. ඒ වගේම එදා ලක්ෂ තුනක ආදායම් ලබාගෙන රුපියල් 36,000ක බදු ගෙවා ඉතිරිය ආයෝජනය කිරීමේ හැකියාවකුත් යම් ප්‍රමාණයකට පැවතුණා. අනික් පැත්තෙන් ඔවුන් ආයෝජනය නොකළත් භාණ්ඩවලට ඉල්ලුම් කළාම අපේ ආර්ථිකයේ නිෂ්පාදන වැඩිකර ව්‍යාපාර ප්‍රසාරණය කිරීමට හේතු වෙනවා. නමුත් මේ තුළ භාණ්ඩවලට ඉල්ලුම අඩුවුණාම අලුත් ව්‍යාපාර ප්‍රසාරණය වීම සම්පූර්ණයෙන්ම නතර වෙනවා. ආර්ථිකය ඍණ අගයක තිබීම තව තවත් කඩා වැටෙන්න, ආර්ථිකය තව තවත් හකුළුවාලන්න හේතු වෙනවා. මේක හරියට ජනතාවගේ බෙල්ල මිරිකාගෙන හුස්ම ගන්න කියනවා වගේ වැඩක්. ඇත්තටම ආණ්ඩුව කළ යුතුව තිබුණේ නව ආදායම් මාර්ග ඇතිවන ආකාරයෙන් කටයුතු කිරීමයි. රජයේ ආදායම් වැඩිකර ගැනීම වගේම රාජ්‍ය මූල්‍ය ප්‍රතිපත්තියට අදාළ වියදම් අවම කර ගැනීමත් කළ යුතුයි. නමුත් ආණ්ඩුව අවධානය යොමු කර තිබෙන්නේ ආදායම් වැඩිකර ගැනීම කෙරෙහි පමණමයි. වියදම ගැන කිසිසේත්ම අවධානය යොමු කර නැහැ. වියදම් කළමනාකරණයේදී ඉහළ සිට ආදර්ශයන් දිය යුතුව තිබුණා. නමුත් තවමත් වංචා, දූෂණ සිදුකරන අතර, වියදම් අඩුකර ගැනීම කෙරෙහි කිසිම අවධානයක් නොදැක්වීම බරපතළ ප්‍රශ්නයක්. බදු ගෙවිය හැකි අය තව තවත් අමාරුවේ දැමීම පමණක් සිදුකර තිබෙනවා. මේ සියලු දේවලට හේතුව අහිංසක ජනතාව නොවෙයි. ප්‍රශ්නය ඇති කළ පුද්ගලයන් විසින් ප්‍රශ්නයේ බර නැවතත් ජනතාව මත හෙළා තිබෙනවා. මහජන ධනය වංචා, දූෂණ සිදුකළ අය බේරාගනිමින් සියලු බර ජනතාව මත පටවා ඉදිරි කාලය කෙසේ හෝ බලයේ රැඳී සිටීමට උත්සාහ කරන බව අපට පෙනෙනවා.” ජාතික ජන බලවේගයේ ආර්ථික කවුන්සිලයේ සාමාජික, ජාතික ජන බලවේගයේ ජාතික විධායක සභික සුනිල් හඳුන්නෙත්ති “අයවැයක් කටමුල තියාගෙන ආණ්ඩුව දැන් මේ විදිහට බදු ගහන්නේ ඉදිරි අයවැයෙන් බදු පිට බදු පනවන්න බව අපි ජනතාවට අවධාරණය කරනවා. ඔක්තෝබර් මාසයේ මේ බදු පනවලා නොවැම්බර් මාසයේ එන අයවැයෙන් අලුත් බදු පනවනවා. නමුත් ආණ්ඩුව ජනතාව මුලා කරන්න ඉතා සුළු බද්දක් පනවන බව කියාවි. නමුත් ඇත්තටම සිදුවන්නේ මේ බද්ද නිසා වැඩිවුණු භාණ්ඩ මිල මත තවත් බද්දක් පැනවීමයි. ආණ්ඩුව මේ සූදානම් වන්නේ දැවැන්ත බදු පීඩනයක් මහජනතාව මත පටවන්නයි. එහි ආරම්භය දැන් පටන්ගෙන තිබෙනවා. ලෝකයේ කිසිදු රටක නැති බදු ක්‍රියාවලියක් ලංකාවේ තිබෙනවා. එකම වර්ගයේ බදු ගණනාවකින් බදු පිට බදු පනවනවා. වරාය ගාස්තු, තීරු බදු, නිෂ්පාදන බදු, ඇතුළු විවිධාකාරයේ බදු පනවනවා. මේ නිසා බදු වංචනිකයන්ට අවස්ථා ගණනාවකදී බදු පැහැර හැරීමේ ඉඩකඩ ලබාදී තිබෙනවා. බදු හොරුන්ට විශාල වශයෙන් ඉඩකඩ සකස්කර දී තිබෙනවා. රජයට ලැබෙන්න ඕන ආදායම් නොගෙවා පැහැර හැරීම් ගැන වැට් බදු වංචා, නඩු මේ වන විටත් උසාවියේ පවතිනවා. සුපිරි නිවාස බද්ද, කැසිනෝ බද්ද, වගේ අයවැයෙන් පනවන ලද අයකර ගත හැකි සහ අයකර ගත යුතු අයගෙන් අයකර නොගෙන බදු පැහැර හැරීමට ඉඩදී තිබෙනවා. එහෙම තත්වයක් තුළ බදු පරාසය වැඩි කර, ජනතාව මත තව තවත් පීඩනය හෙළා බෙල්ල මිරිකන්න ක්‍රියාකර තිබෙනවා. ආණ්ඩුවත් එක්ක ගනුදෙනු කරන හොරු වර්ග ගණනාවක් ඉන්නවා. ජනතාවගේ මාසික ආදායම රුපියල් ලක්ෂය ඉක්මවන මොහොතේ සිට බදු පනවනවා නම්, ග්‍රාමීය ජනතාව අතරේ සිටින කුඩා තේ වතු හිමියාට පවා බද්දක් වදිනවා. බදු අයකරන පදනම් සීමාව රුපියල් ලක්ෂයක් බව ඉලක්කම්වල තිබුණාට මේ ලක්ෂයේ අද ඇත්ත වටිනාකම විශාල වශයෙන් බිඳවැටී තිබියෙදී බදු ගෙවන්නත් සිදුවෙනවා. දරුවන්ට ආහාර වේල ලබාදෙන්නේ කොහොමද කියලා කල්පනා කරමින් ඉන්න බහුතර ජනතාවක් මත අලුත් බදු බර පටවා තිබෙනවා. මේ තත්වය මත “අපි බදු ගෙවන්නේ නෑ.” කියන ව්‍යාපාරයක් බිහිවීම වළක්වන්න ආණ්ඩුවට බැහැ. මේ වගේ සටන් පාඨයක් අතිශය සාධාරණයි. උද්ඝෝෂණ කරන අයට සීමා පනවා පොලීසිය යොදවා පහර දෙන්න ආණ්ඩුවට පුළුවන්. නමුත් බදු ගෙවන්නේ නැහැ කියන ව්‍යාපාරයක් මහජනතාව අතරින් පැනනැගුණ හොත් එයට පහර දෙන්න ක්‍රමයක් ආණ්ඩුවට නැහැ. මේ ආකාරයට පීඩනයට ලක්කිරීමට විරුද්ධව ජනතාව සංවිධානය වීම වළක්වන්න ආණ්ඩුවට බැහැ. මේ තත්වයන්ගෙන් උත්තේජනයක් හදන්නේ රටින් පිටවිය හැකි සෑම කෙනාටම රටින් පිටවී ජීවිතය ගැටගහගන්න අනුබල දෙන්නයි. ඩුබායිවලට ගිය ශ්‍රී ලාංකිකයන් අද හිඟාකන මට්ටමට වැටී තිබෙනවා. රැකියාවන් සොයා ගන්න බැරිව වැටී සිටිනවා. ඒ වගේම ඉගෙන ගන්න දරුවන්ට, අලුත් ව්‍යාපාර ඇතිකරන්න බලාගෙන ඉන්න අයට වටපිටාව හදන්නේ රටින් පැනලා යන්නයි. නමුත් ආණ්ඩුවේ අයත් එක්ක හොරකම් කරලා, බේරෙන අර්ජුන් මහේන්ද්‍රන් වගේ අය කිසි ප්‍රශ්නයක් නැතිව ඉන්නවා. අද රනිල් රාජපක්ෂ ආණ්ඩුව මහ බැංකු වංචනිකයන් අධිකරණය ඉදිරියට ගේනවා වෙනුවට ඔවුන්ට නිදොස් කොට නිදහස් වෙන තත්වයට පත්කර ජනතාවට බදුබර ගහනවා. බැඳුම්කර හොරුන්ට දඬුවම් දෙන්න කියලා, ඡන්දය දුන් ජනතාවට බදුබර පටවා දඬුවම් කර තිබෙනවා. ජාතික ජන බලවේගයේ ආර්ථික කවුන්සිලය හැටියට අපි ඉතා ඉක්මනින් මේ බදුබර පැටවීම පිළිබඳව ජනතාව දැනුවත් කරන්න කටයුතු කරනවා. රට පුරාම ගම්වලට ගිහින් ගමේ මිනිසුන් එක්ක මේ බදුබර ගැන පැහැදිලි කිරීමේ ව්‍යාපාරයක් පටන් ගන්නවා. එක් එක් අයට පුද්ගලිකව බලපාන්නේ කොහොමද කියලා පැහිදිලි කරනවා. ආණ්ඩුව සෑමදාම කරන්නේ බදු පනවා මහජනතාව එයට හුරු කිරීම නම් මේ දූෂිත පාලකයන් වගේම ඔවුන්ගේ බදු පැටවීම පිළිබඳවත් හෙළිදරව් කිරීමේ ව්‍යාපාරය අපි ආරම්භ කරනවා. බදු ගහලා ලබාගන්නා මහජන මුදල් හොරකම් කරන්නේ කොහොමද කියලා, ජනතාවට ලැබෙන පංගුව මොනතරම් පුංචිද කියලා කරුණු සහිතව පැහැදිලි කරනවා. අපි අපේ පාලනයකදී හැකි සෑම අවස්ථාවකදීම “වන් ටැක්ස්” කියන ප්‍රතිපත්තිය අනුගමනය කරන්න බලාපොරොත්තු වෙනවා. බදු පිට බදු පනවන්න අයිතියක් නැහැ. මේ පාලකයන් බදු සාධාරණත්වයේ මූලධර්මය සම්පූර්ණයෙන්ම බිඳවට්ටා තිබෙනවා. නමුත් අපි සරල බදු ක්‍රමයක් හඳුන්වා දෙනවා. ඒ සඳහා බලය ලබාගැනීමට ජනතාව දැනුවත් කිරීමේ එක් පියවරක් වශයෙන් පවතින දුෂ්ට බද්දේ පීඩනය පිළිබඳව සම්පූර්ණ අවබෝධයක් ජනතාවට ලබාදෙනවා.” මෙම මාධ්‍ය හමුවට එක්වූ ආර්ථික කවුන්සිල සාමාජික, ජ්‍යෙෂ්ඨ කථිකාචාර්ය ශාන්ත ජයරත්න මෙම මාධ්‍ය හමුවේදී දැක්වීය.", "URL": "https://lankatruth.com/si/?p=140558", "Category": "ආර්ථික පුවත්", "Parent URL": null}