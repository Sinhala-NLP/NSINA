{"Source": "Lankatruth", "Timestamp": "May 31, 2021", "Headline": "නගරාධිපතිට කේක් ඇද්ද ASPට ස්ථාන මාරුවක්", "News Content": "කුරුණෑගල නගරාධිපති තුෂාර සංජීවගේ උපන්දිනය නිමිත්තෙන් ඊයේ (30) දිනයේ පැවති නිරෝධායන නීති කඩමින් කේක් කපා උපන්දින සැමරුමක් සංවිධානය කළ කුරුණෑගල සහකාර පොලිස් අධිකාරී සමන් දිසානායක වහාම ක්‍රියාත්මක වන පරිදි ස්ථාන මාරු කිරීම සඳහා පොලිස් මූලස්ථානය නිර්දේශ කර තිබේ. අදාළ නිර්දේශය මේ වනවිටත් මහජන ආරක්ෂාව පිළිබඳ අමාත්‍යාංශ ලේකම්වරයා වෙත යොමු කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසයි. අදාළ සිද්ධිය පොලිස් මූලස්ථානය දැඩිව හෙළා දකින බවත් එම උපන්දින සැමරුම වෙනුවෙන් පොලිස්පතිවරයාගේ උපදෙස් මත පොලිස් කණ්ඩායමක් විමර්ශන ආරම්භ කර ඇති බවත් පොලිස් මාධ්‍ය ප්‍රකාශකවරයා සඳහන් කරයි. ඓතිහාසික කුරුණෑගල රාජධානියේ ජීවමාන සාක්ෂියක් ලෙස පැවති පෞරාණික බුවනෙකබාහු රාජ මණ්ඩපය යැයි සැලකෙන ගොඩනැගිල්ල 2020 ජූලි 14 වනදා රාත්‍රියේ ඩෝසර් කර කඩා විනාශ කිරීම සම්බන්ධයෙන් කුරුණෑගල නගරාධිපති තුෂාර සංජීව ඇතුළු පිරිසට එරෙහිව පැමිණිලි ගොනු කර තිබුනේද කුරුණෑගල සහකාර පොලිස් අධිකාරී සමන් දිසානායක ඉදිරියේය.", "URL": "https://lankatruth.com/si/?p=117386", "Category": "පුවත්", "Parent URL": null}