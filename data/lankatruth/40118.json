{"Source": "Lankatruth", "Timestamp": "August 29, 2017", "Headline": "අල්ලස් ගත් විදුහල්පතිට 08 වසරක සිර දඬුවම්", "News Content": "පළමු ශ්‍රේණියට ළමයෙකු ඇතුළත් කිරීම සඳහා රුපියල් 25,000ක අල්ලසක් ලබා ගැනීමේ චෝදනාවට වරදකරු වූ පානදුර ප්‍රදේශයේ පාසලක හිටපු විදුහල්පතිවරියකට වසර 08ක සිර දඬුවම් නියම වී තිබේ. අල්ලස් හෝ දූෂණ විමර්ශන කොමිෂන් සභාව විසින් පවරා තිබූ නඩුවකට අදාළව කොළඹ මහාධිකරණ විනිසුරු ගිහාන් කුලතුංග මහතා අද (29) එම සිර දඬුවම් නියම කර ඇත. සිර දඬුවමට අමතරව අල්ලස් ගත් එම විදුහල්පතිවරියට රුපියල් 2,500ක දඩයක්ද නියම කර ඇති අතර එම දඩ මුදල නොගෙවන්නේ නම් අතිරේකව තවත් වසරක සිර දඬුවමක් නියම කර තිබේ. 2009 වසර සඳහා පළමු ශ්‍රේණියට සිසුවෙකු ඇතුළත් කර ගැනීමට 2008 වසරේ නොවැම්බර් මස 16 වන දා විත්තිකාර විදුහල්පතිවරිය එම රුපියල් 25,000ක අල්ලස් මුදල ලබාගෙන ඇති බව සඳහන්ය.", "URL": "https://lankatruth.com/si/?p=40118", "Category": "පුවත්", "Parent URL": null}