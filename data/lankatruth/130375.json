{"Source": "Lankatruth", "Timestamp": "March 22, 2022", "Headline": "බොරතෙල් මිල යළි ඉහළට", "News Content": "පසුගිය සති කිහිපයේ ලෝක වෙළෙඳපොළ තුළ පහත වැටී තිබූ බොරතෙල් බැරලයක මිල යළි ඉහළ ගොස් ඇතැයි වාර්තාවේ. මේ වනවිට බොර තෙල් බැරලයක මිල ඇමෙරිකන් ඩොලර් 112ක් දක්වා ඉහළ ගොස් තිබේ. බොරතෙල් මිල ඉහළ යාම සෘජුවම ශ්‍රී ලංකාවට බලපාන අතර ඉදිරියේදී මෙරටට ගෙන්වීමට නියමිත බොරතෙල් බැරල් සඳහා මේ අනුව ඉහළ මිලක් ගෙවීමට සිදුවනු ඇත. ඩොලර් – සංචිත හිඟවීම නිසා ඉන්දියාවෙන් ලබාගත් ඇමෙරිකන් ඩොලර් බිලියනයෙන් බොරතෙල් ලබා ගැනීම සිදු කළ යුත්තේ ඉන්දියාව හරහා බැවින් අමතර ගාස්තුද ශ්‍රී ලංකාවට ගෙවීමට සිදුවේ. ඉකුත් 15 වැනිදා බොරතෙල් බැරලයක මිල ඇමෙරිකන් ඩොලර් 97 දක්වා පහත වැටී තිබුණු අතර එම වකවානුව තුළ බොරතෙල් ආනයනය කිරීමට ශ්‍රී ලංකාව අපොහොසත් වීම හේතුවෙන් ඉන් අමතර වාසියක් ලබා ගැනීමටද නොහැකි විය. ලෝක වෙළෙඳපොළ තුළ බොරතෙල් බැරලයක මිල ඉහළ ගොස් ඇත්තේ නැවත වරක් රුසියා – යුක්රේන යුද ගැටුම් උත්සන්න වීම සහ යේමන ‘හවුති’ කැරලිකරුවන් විසින් සෞදි අරාබියේ බොරතෙල් අංගණයකට එල්ල කළ ප්‍රහාරය හේතුවෙන් බව ආර්ථික විශ්ලේෂකයෝ පෙන්වා දෙති.", "URL": "https://lankatruth.com/si/?p=130375", "Category": "ආර්ථික පුවත්", "Parent URL": null}