{"Source": "Lankatruth", "Timestamp": "July 3, 2019", "Headline": "පොලිස්පති සහ හිටපු ආරක්ෂක ලේකම් ජූලි 9 දක්වා රිමාන්ඩ්", "News Content": "අපරාධ පරීක්ෂණ දෙපාර්තමේන්තුව මගින් ඊයේ(02) දින අත්අඩංගුවට ගත් පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු අද කොළඹ මහේස්ත්‍රාත් අධිකරණයට ඉදිරිපත් කිරීමෙන් පසු ලබන ජූලි 9 වැනිදා දක්වා රක්ෂිත බන්ධනාගාර ගතකර තිබේ. පොලිස්පතිවරයා සහ ආරක්ෂක ලේකම්වරයා ඊයේ දින හදිසි රෝගී තත්වයක් හේතුවෙන් රෝහල්ගතව ප්‍රතිකාර ලබමින් සිටියදී අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගත්තේය. අත්අඩංගුවට ගැනීමෙන් පසු පොලිස්පතිවරයා සහ හිටපු ආරක්ෂක ලේකම්වරයා අද දින දක්වා රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත් ලංකා ජයරත්න මෙනවිය නියෝග කර තිබිණි. පාස්කු ඉරුදින එල්ල කළ ප්‍රහාරවලින් සිදු වූ මනුෂ්‍ය ඝාතන හා ප්‍රබල දේපල හානි සම්බන්ධයෙන් පොලිස්පතිවරයා සහ හිටපු ආරක්ෂක ලේකම්වරයා සාපරාධී වගකීම් පැහැරහැරීමක් සිදුකර ඇති බවට විමර්ශනවලින් හෙළිව තිබේ. ඒ අනුව අනිවාර්යය නිවාඩු යවා ඇති පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු යන මහත්වරුන් සැකකරුවන් වශයෙන් නම් කර අධිකරණය හමුවට ඉදිරිපත් කරන ලෙස නීතිපතිවරයා විසින් වැඩබලන පොලිස්පතිවරයාට පසුගියදා දැනුම්දී තිබූ අතර ඒ අනුව ඊයේ දින අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස ඔවුන් දෙදෙනාට දැනුම් දී තිබිණි.", "URL": "https://lankatruth.com/si/?p=76994", "Category": "පුවත්", "Parent URL": null}