{"Source": "Lankatruth", "Timestamp": "September 7, 2019", "Headline": "ලංකා ඛනිජ තෙල් නීතිගත සංස්ථාවේ රුපියල් කෝටි හය හමාරක වංචාවක් ගැන විමර්ශන ඇරඹේ", "News Content": "ලංකා ඛනිජ තෙල් නීතිගත සංස්ථාවේ සිදුව ඇතැයි පැවසෙන රුපියල් කෝටි හය හමාරක මූල්‍ය වංචාවක් සම්බන්ධව, රාජ්‍ය ආයතනවල දූෂණ වංචා සෙවීමේ ජනාධිපති කොමිසම පරීක්ෂණ ආරම්භ කර තිබේ. ලංකා ඛනිජ තෙල් නීතිගත සංස්ථාවේ තොරතුරු තාක්ෂණ අංශයේ පිළිවෙත්වලට පටහැනිව තෝරාගත් ඉන්ධනහල් හිමියන්ගේ, සංස්ථා ඉන්වොයිස්පත් අහෝසි කරමින් හා පිරිවැය මධ්‍යස්ථාන මාරු කරමින් මූල්‍ය වංචාවක් සිදුකර ඇතැයි කොමිසම වෙත ඉදිරිපත්ව ඇති පැමිණිලි සම්බන්ධව මෙම විමර්ශන සිදුකරයි. මීට අමතරව ලංකා ඛනිජ තෙල් නීතිගත සංස්ථාව මගින් සිදුකරන ලද අභ්‍යන්තර විගණන වාර්තා 3කින් සහ විමර්ශන වාර්තාවකින් සංස්ථාවට රුපියල් මිලියන 366ක මූල්‍ය වංචාවක් සිදුව ඇතැයි හෙලිව ඇති බව ද ජනාධිපති පරීක්ෂණ කොමිසම පෙන්වා දෙයි. ඒ අනුව ලබන බදාදා දින සිට මෙම පැමිණිලිවලට අදාල විමර්ශන ආරම්භ කරන බව පරීක්ෂණ කොමිසම පෙන්වා දෙයි.", "URL": "https://lankatruth.com/si/?p=80458", "Category": "පුවත්", "Parent URL": null}