{"Source": "Lankatruth", "Timestamp": "April 14, 2023", "Headline": "විපක්ෂ නායකගේ අලුත් අවුරුදු පණිවිඩය", "News Content": "අලුත් අවුරුද්ද සමාජ සම්බන්ධතා වැඩිදියුණු වීමටත් පැරණි සිරිත් විරිත් නොනැසී ඉදිරියට පවත්වා ගැනීමටත් එකිනෙකා අතර අන්‍යොන්‍ය විශ්වාසය වැඩිදියුණු වීමටත් ඉවහල් වන බව විපක්ෂ නායක සජිත් ප්‍රේමදාස අලුත් අවුරුද්ද නිමිත්තෙන් සුබපැතුම් පණිවිඩයක් නිකුත් කරමින් සඳහන් කරයි. විපක්ෂ නායකගේ සුබපැතුම් පණිවිඩයේ මෙසේ ද සඳහන් කර තිබේ. සෑම වසරකම බක් මාසයේ සූර්ය සංක්‍රාන්තියත් සමඟ සූර්යයා මීන රාශියෙන් මේෂ රාශියට සංක්‍රමණයෙන් උදාවන සිංහල සහ හින්දු අලුත් අවුරුද්ද මෙරට සිංහල සහ දමිළ ජනතාව උත්සවශ්‍රීයෙන් සමරනු ලබන මහා සංස්කෘතික මංගල්‍යයකි. වසර කිහිපයක් මුළුල්ලේ ලක්වාසී ජනතාවට අලුත් අවුරුදු උදා වූයේ අභියෝග රැසක් මධ්‍යයේ වුවත් සමස්ත ජනතාවගේ එකම බලාපොරොත්තුව වන්නේ රටට, ජනතාවට සෞභාග්‍යය හා නීරෝගිමත්භාවය ප්‍රාර්ථනා කිරීමය. අත්‍යන්තයෙන්ම ජන සමාජයට සාධනීය ගුණ යහපත්කම් සහ ආචාරධර්ම වපුරන මහා සාර සංස්කෘතික මංගල්‍යය වන සිංහල හා හින්දු අලුත් අවුරුද්ද මානව සංහිඳියාව උදෙසා දොරටු විවර කරන සංහිඳියාවේ උත්සවයක් ද වෙයි. සොබාදහමත් මිනිසාත් අතර වන්නේ ආදීකල්පිත අවියෝජනීය බැඳීමකි. එහි ප්‍රතිඵලයක් ලෙස මිනිසා සොබාදහමට කෘතගුණ දැක්වීමට අවස්ථාවන් සොයා ගනියි. සිංහල හින්දු අලුත් අවුරුද්ද තුළින්ද අර්ථ ගැන්වෙන්නේ එකී කෘතගුණ දැක්වීමේ සැබෑ ස්වරූපයයි. ස්වයංපෝෂිත ආර්ථික රටාවක් පැවති අපේ රට මේ වන විට කඳුළු සලන පාරාදීසයක් බවට පත්ව ඇති අතර පවුලේ සියලු දෙනා එක්ව සතුටින් සාමයෙන් සහ සැනසිල්ලෙන් අලුත් අවුරුද්ද සැමරීමේ අවස්ථාව පවා වසර කිහිපයක සිට අහිමි වී තිබේ. අපේ රටේ ජනතාවගේ සාමාන්‍ය ජීවන තත්ත්වයට අසාමාන්‍ය ලෙස අභියෝග පැමිණ තිබේ. මේ අන්ධකාර සමය නිමා වී, වචනයේ පරිසමාප්ත අර්ථයෙන්ම සෞභාග්‍ය සම්පන්න දීප්තිමත් අනාගතයක් උදෙසා අධිෂ්ඨානශීලීව පෙළ ගැසීමේ ශක්තිය අපේ රටේ සමස්ත පුරවැසි පරපුරට ලැබේවායි ප්‍රාර්ථනා කරමි.", "URL": "https://lankatruth.com/si/?p=146350", "Category": "පුවත්", "Parent URL": null}