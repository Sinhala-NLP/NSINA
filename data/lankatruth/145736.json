{"Source": "Lankatruth", "Timestamp": "March 20, 2023", "Headline": "ලංකාවේ පවුල් ලක්ෂ 41කට ගන්න පඩියෙන් කන්න බැහැ", "News Content": "ප්‍රමාණවත් පරිදි ආහාර නිවස තුළ නොමැති වීම සහ ආහාර මිලදී ගැනීමට මුදල් නොමැති වීම නිසා ජනවාරි මස අවසන් වනවිටත් ශ්‍රී ලාංකික පවුල් 82%ක් ජීවිකාව පවත්වා ගැනීම සඳහා තම වෘත්තියට අමතරව වෙනත් ක්‍රියා මාර්ග අනුගමනය කර ඇති බව ලෝක ආහාර වැඩසටහනේ නවතම සමීක්ෂණ වාර්තාව පෙන්වා දී ඇත. ශ්‍රී ලාංකික පවුල් 48%ක් තම පවුලේ කෑම මේසයට ආහාර ලබා ගැනීම සඳහා මූල්‍ය ආයතනයකින් හෝ ණය දෙන්නෙකුගෙන් (පොලී මුදලාලි) ණයට මුදල් ලබා ගෙන ඇති බවත් එසේත් නැතිනම් පවුල් සතුව තිබූ රන් ආභරණ උකස් කර මුදල් සොයාගෙන ඇති බවත් එම වාර්තාවේ සඳහන් වේ. ශ්‍රී ලාංකික පවුල් 43%ක් අධ්‍යාපනයට සහ සෞඛ්‍යයට වියදම් කරන මුදල් ප්‍රමාණය අවම කර එම මුදල් ආහාර සඳහා යොදවා ඇති බවත් තවත් පවුල් 35%ක් එම පවුල් ඉතුරු කරගත් මුදල් හෝ ගෙවීමට ඇති ණය ගෙවීම් පැහැර හැරීමෙන් ඉතුරු කරගන්නා මුදල් ආහාර සඳහා යොදවා ඇති බවත් එම වාර්තාව පෙන්වා දී ඇත. මෙරට පවුල් ඉන්ධන මිල පිළිබඳ දක්වන කණස්සල්ල දෙසැම්බර් මසට සාපේක්ෂව 06% දක්වා 11%කින් ජනවාරි මස අඩු වී ඇති බවත් ආහාර මිල පිළිබඳ දක්වන කණස්සල්ල 87%ක් දක්වා 1%කින් වැඩි වී ඇති බවත් එම වාර්තාවේ සඳහන් වේ. ජනවාරි මස අවසන් වනවිට ශ්‍රී ලංකාවේ ආහාර අනාරක්ෂිතතාවය වැඩිම පළාත ඌව පළාත බවත් ඉකුත් දෙසැම්බර් මස 43%ක් වූ ඌව පළාතේ ආහාර අනාරක්ෂිතතාවය ජනවාරි මස අවසන් වන විට 47%ක් දක්වා වැඩි වී ඇති බවත් එම වාර්තාවේ දැක්වේ. බස්නාහිර පළාතේ ආහාර අනාරක්ෂිතතාවය දෙසැම්බර් මාසයට සාපේක්ෂව ජනවාරි මාසයේ 10%කින් අඩු වී ඇති අතර ඒ හේතුවෙන් ශ්‍රී ලංකාවේ ආහාර අනාරක්ෂිතතාව අඩුම පළාත ලෙස ජනවාරි මස අවසන් වනවිට බස්නාහිර පළාත පත්ව තිබේ. ජනවාරි මාසයේ බස්නාහිර පළාතේ ආහාර අනාරක්ෂිතතාවය 23%කි.", "URL": "https://lankatruth.com/si/?p=145736", "Category": "පුවත්", "Parent URL": null}