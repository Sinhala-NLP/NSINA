{"Source": "Lankatruth", "Timestamp": "March 11, 2019", "Headline": "පාසල් සිසුන් ඇතුළු 11ක් අතුරුදහන් කිරීම ගැන CIDය කරන්නාගොඩගෙන් ප්‍රශ්න කරයි", "News Content": "පාසල් සිසුන් ඇතුළු තරුණයන් 11 දෙනෙකු පැහැරගැනීම සිද්ධියේ සැකකරුවෙකු ලෙස නම් කර සිටින හිටපු නාවික හමුදාපති රියර් අද්මිරාල් වසන්ත කරන්නාගොඩ මහතාගෙන් අපරාධ පරීක්ෂණ දෙපාර්තමේන්තුව පැය අටක පමණ කාලයක් පුරා ප්‍රකාශ ලබාගැනීමෙන් පසු යළි ලබන 13 වනදා අපරාධ පරීක්ෂණ දෙපාර්තමේන්තු හමුවේ පෙනී සිටින ලෙස දන්වමින් මුදා හැර තිබේ. අද (11) උදෑසන 9.00 සිට සවස 5.00 පමණ වන තෙක් ඒ මහතාගෙන් ප්‍රකාශ සටහන් කරගෙන ඇත. තරුණයන් 11 දෙනකු පැහැරගෙන ගොස් අතුරුදන් කිරීම සම්බන්ධයෙන් ඒ මහතා සැකකරුවකු ලෙස නම් කිරීමට ප්‍රමාණවත් සාක්කි ඇතැයි මීට පෙර රහස් පොලිසිය අධිකරණයට දන්වා තිබිණි. 2008 වසරේ අගෝස්තු 08 වැනිදා සිට සැප්තැම්බර් මස 17 වනදා අතර කාලය තුළදී කොටහේන, වැල්ලවත්ත, ත්‍රීකුණාමලය, මඩකලපුව ඇතුළු ස්ථාන කිහිපයකදී පාසල් සිසුන් ඇතුළු තරුණයින් 11 දෙනෙකු අතුරුදන් වී ඇත. කස්තුරි ආරච්චිගේ ජෝ රීට්, රජීව් නාගනාදන්, ප‍්‍රදීප් විශ්වනාදන්, තිලගේෂ්වරන් රාමලිංගම්, මොහොමඞ් සාජිත්, ජමාල්ඩින් ඩිලාන්, අමනන් ලියෝන්, රොෂාන් ලියෝන්, ඇන්තනි කස්තුරුආරච්චි, ත්‍යාගරාජා ජෙගන් සහ මොහොමඩ් අලි අන්වර් යන අයවලුන් මෙම සිද්ධියෙන් අතුරුදන් වී තිබිණි. කෙසේ නමුත් මෙම තරුණයන් ඝාතනය කර ඇති බව පසුගියදා අත්අඩංගුවට ගත් ‘අන්නාචි’ ඇතුළු සුලු නිලධාරීන් දෙදෙනාගේ ප්‍රකාශ මගින් අනාවරණය වී ඇති බව පොලිස් මාධ්‍ය ප්‍රකාශකවරයා එදිනම අනාවරණය කරන ලදී.", "URL": "https://lankatruth.com/si/?p=70165", "Category": "පුවත්", "Parent URL": null}