{"Source": "Lankatruth", "Timestamp": "April 28, 2020", "Headline": "කොළඹ වරාය සේවකයින් PCR පරීක්‍ෂණ සඳහා යොමු කරන්න", "News Content": "මේ වනවිට කොළඹ වරායේ ආශ‍්‍රිත ප‍්‍රදේශ තුළ කොරෝනා ආසාධිතයන් හමුවීම හා වරාය අවට අවදානම් කලාප ලෙසද නම්කොට තිබීම හරහාත් වරාය සේවකයින් හට PCR පරීක්‍ෂණය සිදු කරන ලෙස සමස්ත ලංකා වරාය පොදු සේවක සමිතිය සෞඛ්‍ය සේවා අධ්‍යක්‍ෂ ජනරාල්වරයාගෙන් ඉල්ලීම් කොට ඇත. වරායේ ප‍්‍රධාන ආරක්‍ෂාව ලබාදෙන නාවික හමුදාවේ මැදිහත්වීම සිදුකරනු ලබන අතර නාවික හමුදාවේ රාජකාරියේ යෙදුනු පිරිස් මෙම වසංගතය වෙනුවෙන් කටයුතු කිරීමේදී covid 19 ආසාදනය වී ඇති බවට තහවුරු වී ඇති බවත් එමගින් වැලිසර හමුදා කඳවුර වෙතද බලපෑමක් සිදුව ඇති බවද එම සංගමය මගින් අවධාරණය කර තිබේ. කොළඹ වරායේ කටයුතු අඛණ්ඩව සිදුකරගෙන යාම සඳහා නාවික හමුදාව, වරාය පොලිසිය, ශ‍්‍රී ලංකා වරාය අධිකාරිය, SAGT සහ CICT සේවයේ යෙදෙන හා රාජකාරියේ යෙදෙන පිරිස මෙම තත්වය හමුවේ අවදානමට ලක්ව ඇති බවත් අත්‍යවශ්‍ය සේවා යටතේ කොළඹ වරාය තුළට පැමිණෙන නිශ්චිත පිරිස වෙත PCR පරීක්‍ෂණයක් වෙත යොමු කරන ලෙසත්, එමගින් කොළඹ වරාය පරිශ‍්‍රයේ සෞඛ්‍ය ආරක්‍ෂිත කලාපයක් බවට තහවුරුකොට රටේ අවශ්‍යතාවය වෙනුවෙන් කටයුතු කිරීමට වැඩපිළිවෙලක් ක‍්‍රියාත්මක කරවන ලෙසත් වරාය පොදු සේවක සමිතිය ඉල්ලා සිටියි. එම සංගමයේ ප්‍රධාන ලේකම් චන්‍ද්‍රසිරි මහගමගේ මහතාගේ අත්සන් සහිතව යවන ලද ලිපියක් මගින් මෙම ඉල්ලීම සිදුකොට ඇත.", "URL": "https://lankatruth.com/si/?p=92862", "Category": "පුවත්", "Parent URL": null}