{"Source": "Lankatruth", "Timestamp": "September 26, 2021", "Headline": "ලංකාවේ ඩෙල්ටාව AY28 ලෙස නම් කරයි…", "News Content": "ශ්‍රී ලංකාවේ සුලභව පැතිර යන ඩෙල්ටා කොරෝනා වයිරසයේ අනු ප්‍රභේදය වෛද්‍ය විශේෂඥයන් AY28 ලෙස නම් කර ඇති අතර එය මෙරට පැතිර යන ඩෙල්ටා ප්‍රභේදයේ නිල නාමය බව ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ආසාත්මිකතා, ප්‍රතිශක්තිවේද සහ සෛල ජෛව විද්‍යා අධ්‍යයන අංශයේ ප්‍රධානී ආචාර්ය චන්දිම ජීවන්දර පවසයි. මෙම ඩෙල්ටා ප්‍රභේදයේ ජාන විකෘතිය හැඳින්වෙන්නේ 701S ලෙස යැයිද ආචාර්ය චන්දිම ජීවන්දර පවසයි. ඩෙල්ටා ප්‍රභේදයේ මෙම අණු ප්‍රභේදය මුලින්ම හඳුනා ගනු ලැබූවේ ශ්‍රී ජයවර්ධනපුර විශ්ව විද්‍යාලයේ වෛද්‍ය පීඨයේ ආසාත්මිකතා, ප්‍රතිශක්තිවේද සහ සෛල ජෛව විද්‍යා අධ්‍යයන අංශය විසිනි. මෙම අනු ප්‍රභේදය සහිත සාම්පල 382ක් ලෝකයේ විවිධ රටවලින් හමුවී ඇතත් ඉන් 228ක්ම ශ්‍රී ලංකාවෙන් හමුවීම විශේෂත්වයක් බව ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨය පවසයි. ශ්‍රී ලංකාව තුළ දැන් 95%කට වැඩි ප්‍රතිශතයක් පැතිර ඇත්තේ ඩෙල්ටා කොරෝනා ප්‍රභේදය බව සාම්පල පරීක්ෂණ මගින් අනාවරණ වී ඇතැයිද ඔහු පවසයි.", "URL": "https://lankatruth.com/si/?p=123658", "Category": "කොවිඩ් -19 (කොරෝනා ) පුවත්", "Parent URL": null}