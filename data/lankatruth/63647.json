{"Source": "Lankatruth", "Timestamp": "November 18, 2018", "Headline": "විකාරරූපී දේශපාලනයේ අසාර්ථක රංගන", "News Content": "නයා පෙණය පුප්පද්දී ගැරඬියා කැබිලිති කැට ඔසවන්නේයැයි ජනවහරේ කියමනක් තිබේ. ඒ, පෙණය රහිත ගැරඬියා වළං කැබලි ඔසවද්දී මතුවන විසුළුකාරීත්වය සිහිගැන්වීම වෙනුවෙනි. මෛත‍්‍රීපාල සිරිසේන මහතා ප‍්‍රමුඛ කරගනිමින් මේ දිනවල ජනතාවගේ දෑස් ඉදිරිපිට දිගහැරෙමින් ඇති සිදුවීම් මාලාව සිහියට නංවන්නේද මේ හා සමාන තත්ත්වයකි. 1977 වසරේ 5/6ක පාර්ලිමේන්තු බලයක් අත්පත් කරගනිමින් බලයට පත් ජේ.ආර්. ජයවර්ධන, තමන්ගේ නව ලිබරල් ආර්ථික ප‍්‍රතිපත්තිය බාධාවකින් තොරව දිගහැර ගැනීම වෙනුවෙන් විධායක ජනාධිපති ධුරයක් ස්ථාපිත කිරීමේ සිහිනයක පසුවිය. 1978 දෙවැනි ජනරජ ආණ්ඩුක‍්‍රම ව්‍යවස්ථාව සම්පාදනය කිරීමේදී ඔහු බොහෝ බලාපොරොත්තු තැබුවේ විධායක ජනාධිපති ධුරය කෙරෙහිය. එක්සත් ජනපද සහ ප‍්‍රංශ ආණ්ඩු ක‍්‍රම ව්‍යවස්ථාවන්හි ජනාධිපති බලතල ඒකරාශි කළ ධුරයක් තමන්ගේ ව්‍යවස්ථාවට ඇතුළත් කළේද එබැවිනි. ජනාධිපතිවරණයකින් තොරව තමාටම එම තනතුරට පත්විය හැකි පරිදි ව්‍යවස්ථාවේ ප‍්‍රතිපාදනද ඇතුළත් කර ගත්තේද ඒ වෙනුවෙනි. අවසානයේ එම වුවමනාව විසින් ප‍්‍රජාතන්ත‍්‍රවාදයේ නාමයෙන් එම සංකල්ප ඔළුවෙන් සිටුවන තරමේ සහ පැරණි රජ තනතුරට ළං වන තරමේ ඒකාධිපති බලයක් එම ධුරයට ඒකරාශි කරවා තිබිණි. 2/3කට වැඩි පාර්ලිමේන්තු බලයද එම නියෝජිතයන්ගේ ඉල්ලා අස්වීමේ ලිපිද සාක්කුවේ තිබූ විට ඔහුගේ වුවමනාව හා යථාර්ථය දෙකක් නොව එකක්ම විය. එතැන් සිට බුල්ඩෝසර් වන්නට පටන් ගත්තේ රටේ ජනතාවගේ ප‍්‍රජාතන්ත‍්‍රීය අයිතිවාසිකම්ය. ඒ ගැන බොහෝ සටහන් තැබී ඇති බැවින් මෙහිලා අමුතුවෙන් සඳහන් කළ යුතුද නොවේ. අනෙක් අතට දශක හතරකට වැඩි කාලයක් පුරා විධායක ජනාධිපති ධුරයෙන් බැට කා ඇති ලාංකේය සමාජයට එම වේදනාවන් හොඳින් මතකය. විධායක ජනාධිපති ධුරයේ බලතල අහෝසි කරන්නට ව්‍යවස්ථා සංශෝධන යෝජනා ඉදිරිපත් වන තරමට එය ප‍්‍රබල ඉල්ලීමක් වී ඇත්තේද ඒ නිසාය. කෙසේ වුවද ජේ.ආර්.ගෙන් පසුව විධායක පුටුවේ හිඳගත් කිසිවෙකු (ඇතැම්හු විධායක ජනාධිපති ධුරය අහෝසි කරන බවට වූ මැතිවරණ පොරොන්දු ලේවලින් අත්සන් නොකළා පමණය) මේ දක්වා එහි බලතල කප්පාදු කරන්නට උත්සුක වූයේ නැත. එසේ නොකළා සහ නොකරනවා පමණක් නොව තව තවත් එහිම රස බලන්නට කෑදර සිත් ඇතිව සිටින්නෝය. එහිලා නූතනම නිදසුන සපයන්නේ තමන් අවසන් ජනාධිපතිවරයා වන්නේයැයි පරසක්වල ගැසූ මෛත‍්‍රීපාල සිරිසේන මහතාය. 2015 වසරේදී ඔහු ජනාධිපති පුටුවේ හිඳුවාලූයේ ඔහු සතු වූ සුවිශේෂී හැකියාවක් හෝ දක්ෂතාවයක් විසින් නොව කළු දශකයක් අවසානයේ ජනතාව අතර උත්සන්න වූ රාජපක්ෂ විරෝධයය. දූෂිතයන් හා දූෂණය රකිමින් ජනවරමට පටහැණිව කටයුතු කළ වසර තුනකට වැඩි කාලයක් ගත වී තිබේ. ඔහුට තමන් බලයට පැමිණවූ ජනවරම ගැන වගවීමක් ඇත්තේ නැත. සියල්ල අමතක කරමින් එහෙත් දෙවැනි වරටද ජනාධිපති වීමේ සිහිනය නැවත නැවත දකිමින් සිටින ඔහුගේ මොළයට වැටහෙන්නේ එකම එක කරුණකි. එනම් මීළඟ පැවැත්වෙන ජනාධිපතිවරණයකදී එම ජනතාව තමන්ට ඉඳුරාම පිටුපාන බව පමණය. එබැවින් ඔහුගේ මීළඟ ජනාධිපති වීමේ සිහිනය අවදානමේය. මේ තත්ත්වය තුළ ඔහු අංශක 180ක් ආපසු හැරී තිබේ. ඒ ඔහු තමන් විසින් ජනතාව හමුවේ තැබූ පොරොන්දුවලට සාපේක්ෂව පමණක් නොවේ; සියල්ලටමය. තමන්ගේ ජනාධිපතිවරණ සටනේ ප‍්‍රතිවාදී අපේක්ෂකයා – ජයග‍්‍රහණය කළේනම් පොළොවෙන් අඩි හයක් යට සිටීමට පවා සිදුවනු ඇතැයි ඔහු විසින්ම අනතුරු හඟවනු ලැබූ තැනැත්තා – තමාගේ හොඳම මිතුරා බවට පත්කර ගැනීමේලා ඔහු නිර්ලජ්ජිත වන්නේ මේ තත්ත්වය තුළය. ඒ තක්කඩි නිර්ලජ්ජිතභාවය සහ විධායක ජනාධිපති ධුරයේ ඇඳුම් ආයිත්තම් එකතු වූ විට ආරම්භ වී ඇත්තේ ලාංකේය දේශපාලනයේ විසුළුකාරීම පරිච්ඡේදයයි. ඔහු හැඳ සිටින්නේ ‘විධායක’ ඇඳුම්ය. ඒවා ඔහුට විහිළුකාරී ස්වභාවයක් දනවයි. එහෙත් රටට මහත් අර්බුදයක් කැඳවනු ලැබ ඇත්තේ කවටයාගේ තක්කඩි හැසිරීමය. පුද්ගල හිතුවක්කාරකම් රටකට, ජාතියකට කෙතරම් විනාශයක් කැඳවිය හැකිද යන්න බොහෝ දෙනා දැනසිටියේ හිට්ලර්ලා මුසෝලිනිලාගෙනි. නමුත් යුද්ධයක් නොමැතිව වුවද එම විනාශය සුළුපටු නොවන බව ලාංකේය සමාජයද අද අත්දකිමින් සිටියි. පළමු ස්නානය තමන්ගේ තක්කඩි බල වුවමනාව වෙනුවෙන් එවැනිම බල පිපාසයකින් පෙළෙන මහින්ද රාජපක්ෂ තමන් ළඟට කැඳවාගත් මෛත‍්‍රීපාල සිරිසේන පසුගිය ඔක්තෝබර් 26වැනිදා රාත‍්‍රියේ ඔහුට අගමැති ධුරය පිරිනැමීය. එසේ ආරම්භ කළ දේශපාලන නාඩගම මේ වනවිටද නොනැවතී රඟදැක්වෙමින් තිබේ. ව්‍යවස්ථාව තම දිනපොත ලෙස සලකමින් ඔහු එහි තමාට වුවමනා විවිධ දේ ලියමින් සිටියි. ජනතාව ළඟ ඇති ආණ්ඩු ක‍්‍රම ව්‍යවස්ථාවට අනුව ඔහුට එසේ කළ නොහැකිය. ඔහුට අනුව 19වැනි ආණ්ඩු ක‍්‍රම ව්‍යවස්ථා සංශෝධනයක් සිදුවී නොමැත. ඔහුගේ මතකය බොහෝ සෙයින් දුබල වෙමින් යනවා විය යුතුය. දෙවැනි ස්නානය තමන් විසින් අගමැති පුටුවේ හිඳවූ තැනැත්තාට බහුතරය සොයාදීමේ නිර්ලජ්ජිත මෙහෙයුමකට අනතුරුව පණ පෙවූයේද ඔහුය. ඒ සඳහා ගෝලබාලයන් ලවා දහසින් බැඳි පියලි දිගු කරමින්, ඇමති වරදාන පුදමින් හුවමාරු වූ දුරකථන ඇමතුම් සමාජ ගත වූයේ මේ බල වුවමනාවේ නින්දිත ස්වභාවය හෙළිදරව් කරමිනි. මේ සියලු උත්සාහයන් ඉතිහාසයේ එක් එක් කාලවලදී යම් පමණකට ‘සාර්ථකව’ අත්හදා බලන ලද ඒවාය. නමුත් ඒ වෙනස් තත්ත්වයන් යටතේය. ඒ ජනාධිපතිවරයා සතුව පාර්ලිමේන්තුවේ 2/3ක බලය නැතහොත් සරල බහුතරය හෝ තිබූ මොහොතවල්ය. 19වැනි ව්‍යවස්ථා සංශෝධනයට පෙර තත්ත්වයන්ය. එහෙයින් මෛත‍්‍රීපාල මහතාගේ ‘විධායක’ උත්සාහයන් කිසිවක් ඉදිරියට යන්නේ නැත. ඉදිරියට යන බවක් පෙනුනද ඒවා එක තැනමය. ඔහු අගමැතිවරයෙක් පත්කළේය. ඇමතිවරුන් පත්කළේය. ‘ආණ්ඩුවක්’ හැදුවේය. එහෙත් මේ පාර්ලිමේන්තු බලයක් නැති ‘සෙල්ලම් ආණ්ඩුව’ ලෝකයේ කිසිදු රාජ්‍යයක් නිල වශයෙන් පිළිගත්තේ නැත. පාර්ලිමේන්තු බලය අවශ්‍ය වනුයේ පාර්ලිමේන්තුව තිබුණොත්ය. ඒ නිසා පාර්ලිමේන්තුව කල් තැබුවේය. ආණ්ඩුවට එකතු වුවහොත් ඇමතිකම් දෙන බව ප‍්‍රකාශයට පත්කළේය. ‘හොඳ’ ඇමතිකම් ගැනීමට ‘ඉක්මන්’ කරන ලෙස එස්.බී.ලා ලවා පණිවිඩ යැව්වේය. තෙවැනි ස්නානය කෙසේ වුවද පාර්ලිමේන්තුව ආපසු කැඳවන දිනය ළංවන විටද මන්ත‍්‍රී වෙන්දේසිය සාර්ථක වූයේ නැත. ඒ හිතේ අමාරුව තිබියෙදී ‘අන්තිම තුරුම්පු’ ඇද්දේය. ඒ, කල්තැබූ පාර්ලිමේන්තුව විසුරුවමිනි. විධායක ඇඳුම් ඔහුට ලොකු වැඩි කියන්නේ මෙවැනි විටය. පළමු විධායක ජනාධිපතිවරයා එවැනි බලයක් හැදූ බව සැබෑය. එහෙත් මෛත‍්‍රීපාල සිරිසේන ඒ පුටුවේ හිඳගෙන ඇත්තේ කෙළවරට වන්නටය. ඔහුට එවැනි බලයක් නැත. ඔහුත් ඔහුගේ සෙල්ලම් ආණ්ඩුවත් නිතර අභියෝග කළ පරිදි අගතියට පත් පාර්ශ්ව අධිකරණයට යෑමෙන් පසු ඔහුගේ විධායක බලයේ සීමා ඔහුට පෙන්වා දෙනු ලැබ තිබේ. සිව්වැනි ස්නානය අධිකරණයේ වාරණ නියෝගයෙන් යටපත් වූ ගැසට් නිවේදනය සමඟ පාර්ලිමේන්තුව කැඳවීමේ පැරණි ගැසට්ටුව බලාත්මක විය. එය ‘සෙල්ලම් ආණ්ඩුවේ’ අවසානය ප‍්‍රකාශයට පත්කරන්නක් විය හැකි වුවද මෛත‍්‍රී – මහින්ද දෙපළට කළ හැකි දෙයක් නොවීය. අවසානයේ සිදුවූයේ ජනතා විමුක්ති පෙරමුණ විසින් භාර දෙන ලද විශ්වාසභංගයකින් නින්දා සහගත ලෙස පරාජයට පත්වීමට ඔවුන්ට සිදුවීමය. දැන් පාර්ලිමේන්තුවේ 122ක බහුතරයෙන් සම්මත වූ එය නොපිළිගන්නා බව කියමින් විකාරරූපී රංගනයක් ඉදිරිපත් කිරීමට ඔවුන් දෙදෙනාට සිදුව තිබේ. මෛත‍්‍රීපාල සිරිසේන මහතාගේ සතුටට හේතුවන්නට ඇත්තේ එකම කරුණකි. එනම් මේ සියලු ‘ස්නානයන්හිදී’ තමන් තනිවම නොසිටින බවට ඔහුට ඇතිවන හැඟීමයි. වසර 10ක තරම් කාලයක් විධායක ජනාධිපති ධුරය දැරූවෙක්ද ඔහු සමඟය. මේ සියලු අසාර්ථකත්වයන් සමඟ කුරුණෑගල දිස්ත‍්‍රික් පාර්ලිමේන්තු මන්ත‍්‍රී මහින්ද රාජපක්ෂද ඔහු පසෙකින් සිටී. සැබැවින්ම ඔහු සිදුකර ඇත්තේ දුවන කෝච්චියට බෙල්ල තැබීමය. මැතිවරණයකට වසර 1 1/2ක් තිබියෙදී ආණ්ඩුවක් පිහිටුවීමේ ආරාධනයක් භාරගැනීමට ගොස් ඔහුටද එම ඉරණම අත්වී තිබේ. මේ හේතුවෙන් ඔහුට සිදුවී ඇත්තේ සමාජය හමුවේ මෙන්ම සිය පක්ෂය තුළද සිය පෞරුෂය විනාශ කර ගන්නටය. මෙය අවදානමේ හෙළා ඇත්තේ ඔහුගේ සහ ඔහුගේ පුත් නාමල්ගේ දේශපාලන අනාගතය වීම තවත් කරුණකි. කෙසේ වුවද මෛත‍්‍රීපාල සිරිසේන සහ මහින්ද රාජපක්ෂ ගතකරමින් සිටින්නේ තමන්ගේ දේශපාලන ජීවිතවල අසීරුම කාලපරිච්ඡේදයයි. මෛත‍්‍රීපාල සිරිසේන මහතාගේ විධායක ජනාධිපති ධුරය සමාජයේ කෙතරම් හෑල්ලු වී ඇත්ද යත් එය යන්තමින් හෝ සමාන වනු ඇත්තේ මහින්ද රාජපක්ෂ හිටපු ජනාධිපතිවරයා පාර්ලිමේන්තුව තුළ හෑල්ලු වෙමින් සිටීමටම පමණි. ලංකා ඉරිදා සංග්‍රහය", "URL": "https://lankatruth.com/si/?p=63647", "Category": "පුවත්", "Parent URL": null}