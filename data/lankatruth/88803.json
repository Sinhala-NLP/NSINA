{"Source": "Lankatruth", "Timestamp": "January 16, 2020", "Headline": "පාසල් සිසුන් ඇතුළු තරුණයන් 11ක් අතුරුදහන් කිරීමේ නඩුවේ සැකකරුවෙකු වන D.K.P. දසනායකට රියර් අද්මිරාල් තනතුරට උසස් වීමක් !", "News Content": "2008 – 2010 කාල සීමාවේදී කප්පම් ගැනීම සඳහා පාසල් සිසුන් පිරිසක්ද ඇතුළුව තරුණයන් 11 දෙනෙකු පැහැරගෙන ගොස් අතුරුදන් කරවීම සම්බන්ධයෙන් නීතිපතිවරයා විසින් කොළඹ මහාධිකරණය හමුවේ අධිචෝදනා 678ක් යටතේ නඩු පවරා තිබෙන හිටපු නාවික හමුදා මාධ්‍ය ප්‍රකාශකවරයකු වූ ඩී.කේ.පී. දසනායක මහතාට රියර් අද්මිරාල් තනතුරට උසස් වීමක් ලබාදී තිබේ. 2019 දෙසැම්බර් 11 වනදා සිට බලපැවැත්වෙන පරිදි මෙම උසස්වීම ලබාදී ඇති බව සඳහන්. පාසල් සිසුන් පිරිසක්ද ඇතුළුව තරුණයන් 11 දෙනෙකු පැහැරගෙන ගොස් අතුරුදන් කරවීම සම්බන්ධයෙන් ඩී.කේ.පී දසනායක මහතාට අමතරව තවත් නාවික හමුදා නිලධාරීන් පිරිසකටද නඩු පවරා ඇත. කප්පම් ගැනීම සඳහා පැහැරගත් මෙම තරුණයින් 11 දෙනා කොළඹ චෛත්‍ය පාරේ පිට්ටුබම්බුව ලෙසින් හඳුන්වනු ලැබූ ස්ථානයේ සහ ත්‍රිකුණාමලය ගන්සයිඩ් භූගත කඳවුරේ සිරකරගෙන තබාගෙන සිට ඇත්තේ ඩී.කේ.පී. දසනායක මහතාගේ අධික්ෂණය යටතේ බවත් පසුව ඔවුන් ඝාතනය කර සිරුරු කොටස්වලට කපා මුහුදට දමා ඇති බවත් විමර්ශනවලදී අනාවරණය වී තිබිණි. එසේම 2008 සැප්තැම්බර් 17 වනදා දෙහිවල ප්‍රදේශයේදී පැහැරගැනීමට ලක්වූ සිසුන් පස් දෙනා ගමන්ගත් මෝටර් රථයද වර්ණය වෙනස් කර ඩී.කේ.පී දසනායක මහතා විසින් සිය බිරිඳට උපන් දින ත්‍යාගයක් ලෙස ලබාදි තිබුණු බවද අපරාධ පරීක්ෂණ දෙපාර්තමේන්තුව විසින් අනාවරණය කරගෙන තිබිණි. LNW", "URL": "https://lankatruth.com/si/?p=88803", "Category": "පුවත්", "Parent URL": null}