{"Source": "Lankatruth", "Timestamp": "October 31, 2019", "Headline": "හිටපු ආරක්ෂක ලේකම්වරයාගෙන් සහ පොලිස්පතිවරයාගෙන් අභියාචනාධිකරණයට පෙත්සමක්", "News Content": "පාස්කු දින ප්‍රහාරය සම්බන්ධව රක්ෂිත බන්ධනාගාර ගතකර සිටින හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර, තමන් ඇප මත මුදාහරින ලෙස ඉල්ලා අභියාචනාධිකරණයට ප්‍රතිශෝධන පෙත්සමක් ඉදිරිපත් කර ඇත. පාස්කු දින ප්‍රහාරය සම්බන්ධව සිය රාජකාරිමය වගකීම් සාපරාධී පැහැරහැරීමට ලක්කිරීම සහ එමඟින් මිනී මැරීමට කුමන්ත්‍රණය කිරීම ඇතුළු චෝදනා කිහිපයක් ඔස්සේ හිටපු ආරක්ෂක ලේකම්වරයා සහ පොලිස්පතිවරයා අත්අඩංගුවට ගෙන රක්ෂිත බන්ධනාගාර ගතකර ඇත. පෙත්සම්කරුවන් සඳහන් කර ඇත්තේ මෙම චෝදනා පවත්වාගෙන යාමට අදාල ප්‍රමාණවත් සාක්ෂි නොමැති බැවින් කොළඹ මහේස්ත්‍රාත් අධිකරණය තමන්ව ඇප මත මුදාහැර සිටි බවත් පසුව නීතිපතිවරයා විසින් කොළඹ මහාධිකරණය හමුවේ ගොනුකළ ප්‍රතිශෝධන පෙත්සමකට අදාලව තමන් නැවත බන්ධනාගාර ගතකළ බවත් ය. තමන් නැවත රක්ෂිත බන්ධනාගාර ගත කිරීමට මහාධිකරණය ලබාදුන් නියෝගය දෝෂ සහිත බව පෙත්සම්කාර පොලිස්පතිවරයා සහ හිටපු ආරක්ෂක ලේකම්වරයා සඳහන් කර ඇත. ඒ අනුව කොළඹ මහාධිකරණය මගින් ලබාදුන් නියෝගය නීති විරෝධී බව තීන්දු කර එය බල රහිත කරණ ලෙසත් තමන් ඇප මත මුදාහරින ලෙසත් ඔවුන් අභියාචනාධිකරණයෙන් ඉල්ලා ඇත.", "URL": "https://lankatruth.com/si/?p=84412", "Category": "පුවත්", "Parent URL": null}