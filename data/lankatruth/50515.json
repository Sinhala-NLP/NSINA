{"Source": "Lankatruth", "Timestamp": "April 11, 2018", "Headline": "මෛත්‍රී පිලේ 16 ඇමති ධුරවලින් ඉවත්වෙති", "News Content": "අගමැති රනිල් වික්‍රමසිංහ මහතාට එරෙහි විශ්වාස භයංගයට සහාය දුන් ශ්‍රී ලංකා නිදහස් පක්ෂයේ කැබිනට්, රාජ්‍ය සහ නියෝජ්‍ය ඇමැතිවරු සහ නියෝජ්‍ය කතානායකවරයා එම තනතුරුවලින් ඉල්ලා අස්වීමේ ලිපි ජනාධිපති මෛත්‍රීපාල සිරිසේන මහතාට මීට ස්වල්ප මොහොතකට පෙර භාර දුන් බව රාජ්‍ය ඇමැති ලක්ෂ්මන් යාපා වර්ධන මහතා මාධ්‍ය වෙත ප්‍රකාශයක් ලබා දෙමින් පැවසීය. අද (11) රාත්‍රී පැවැති සාකච්ඡාවකින් පසු තමන්ට ඉල්ලා අස්වීමට ජනාධිපතිවරයා අවසර දුන් බවත් ඒ අනුව විශ්වාස භංගයට පක්ෂව ඡන්දය භාවිත කළ ශ්‍රීලනිප මැති ඇමැතිවරුන් 16 දෙනා සිය ඉල්ලා අස්වීමේ ලිපි බාර දුන් බවත් අබේවර්ධන මහතා සඳහන් කර සිටියේය. ඒ අනුව සුසිල් ප්‍රේමජයන්ත්, දයාසිරි ජයසේකර, අනුර ප්‍රියදර්ශන යාපා, ඩබ්ලිව් ඩී ජේ සෙනවිරත්න, චන්දිම වීරක්කොඩි, එස්.බී දිසානායක යන කැබිනට් ඇමැතිවරු, ලක්ෂ්මන් යාපා, ඩිලාන් පෙරේරා, සුදර්ශනී ප්‍රනාන්දුපුල්ලේ, සුසන්ත පුංචිනිලමේ, ටීබී ඒකානායක යන රාජ්‍ය ඇමැතිවරු සහ සුමේධා ජී ජයසේන, අනුරාධ ජයරත්න, තාරානාත් බස්නායක, ලක්ෂ්මන් වසන්ත පෙරේරා නියෝජ්‍ය ඇමතිවරු එසේ ඉල්ලා අස්වී ඇත. ඉල්ලා අස්වූ මැති ඇමැතිවරු පාර්ලිමේන්තුවේ විපක්ෂයේ සිටිමින් ජනාධිපතිවරයාට සහාය දක්වන බව ශ්‍රීලනිප මාධ්‍ය ප්‍රකාශක ඩිලාන් පෙරේරා මහතා පවසයි. මේ අතර නියෝජ්‍ය කතානායක තිලංග සුමතිපාල මහතා මාධ්‍යවෙත ප්‍රකාශ කර ඇත්තේ මෙම 16 දෙනා තවදුරටත් ජනාධිපති මෛත්‍රීපාල සිරිසේන මහතාගේ නායකත්වය යටතේ තවදුරටත් ශ්‍රී ලංකා නිදහස් පක්ෂයේම සිටිමින් කටයුතු කිරීමට තීරණය කර ඇති බවයි.", "URL": "https://lankatruth.com/si/?p=50515", "Category": "පුවත්", "Parent URL": null}