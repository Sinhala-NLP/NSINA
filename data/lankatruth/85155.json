{"Source": "Lankatruth", "Timestamp": "November 9, 2019", "Headline": "විශ්වවිද්‍යාල සඳහා වෙන්කර තිබූ මිලියන 5,666ක මුදලක් භාවිතයට ගෙන නැහැ", "News Content": "විශ්වවිද්‍යාල සඳහා වාර්ෂිකව වෙන් කරන රජයේ මුදලින් රුපියල් මිලියන 5,666ක මුදලක්, භාවිතයට ගැනීමකින් තොරව ගිණුම්කර කර ඇතැයි කෝප් කමිටුව හමුවේ අනාවරණය වී තිබේ. මෙම මුදල විශ්වවිද්‍යාල 15කට අයත් බැංකු ගිණුම් 794ක පවත්වාගෙන ගොස් ඇති බව 2017 වසරේ විගණාධිපති වාර්තාවල සඳහන්ව ඇත. මීට අමතරව වාර්ෂිකව වෙන්කරනු ලබන ප්‍රාග්ධන ප්‍රදානයන් ද භාවිතයට ගැනීමකින් තොරව බැංකු ගිණුම්වල පවත්වාගෙන් ගොස් ඇති අතර 2017 වසරේ දෙසැම්බර් 31 වනවිට එලෙස රඳවා තබාගෙන ඇති මුදල රුපියල් මිලියන 1,416 කි. එසේම 2013/2014 අධ්‍යන වර්ෂයේ සිට පසුගිය වසර දක්වා විශ්වවිද්‍යාල සඳහා සිසුන් තෝරාගැනීමේ ප්‍රතිශතය සියයට 45 සිට සියයට 38.4 දක්වා අඩුකර ඇති බවත් විශ්වවිද්‍යාල අනධ්‍යන කාර්ය මණ්ඩල සේවකයන්ගේ පැමිණීම සහ පිටවීම සනාථ නොකර වැටුප් හා දීමනා ගෙවා ඇති බවත් කෝප් කමිටු වාර්තා මගින් හෙලිකර තිබේ.", "URL": "https://lankatruth.com/si/?p=85155", "Category": "පුවත්", "Parent URL": null}