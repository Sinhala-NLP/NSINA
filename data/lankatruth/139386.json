{"Source": "Lankatruth", "Timestamp": "September 19, 2022", "Headline": "ආහාර උද්ධමනය වැඩිම රටවල් අතර ලංකාව සිව්වෙනි තැනට", "News Content": "ලොව ඉහළම ආහාර උද්ධමනය සහිත රටවල් 10 අතර ශ්‍රී ලංකාව සිව්වන ස්ථානයේ පසු වේ.  මේ වන වාර්තා වන්නේ ලෝක බැංකුව එළිදක්වා තිබෙන, පසුගිය වසරේ (2021) සැප්තැම්බර් මස සිට මෙම වසරේ (2022) අගෝස්තු මාසය දක්වා කාලය තුළ ලොව රටවල් 53ක ආහාර සුරක්ෂිතතාව සම්බන්ධයෙන් නවතම වාර්තාවෙනි. ඒ අනුව මෙරට ආහාර උද්ධමනය 91%ක් ලෙස එහි දැක්වේ. ලොව වැඩිම ආහාර උද්ධමනය සහිත රට සිම්බාබ්වේ රාජ්‍යය වන අතර එම අගය 353%කි. ලෙබනනය හා වෙනිසියුලාව පිළිවෙළින් දෙවන හා තුන්වන ස්ථානයේ පසුවේ. තුර්කිය, ඉරානය, ආර්ජන්ටිනාව, මෝල්ඩෝවා, ඉතියෝපියාව සහ රුවන්ඩාව එම ලැයිස්තුවේ මුල් ස්ථාන 10 අතරට ඇතුළත් සෙසු රටවල් වේ. ශ්‍රී ලංකාවේ ආහාර උද්ධමනය 2021 වසරේ සැප්තැම්බර් මස 9.9%ක් වැනි අගයක පැවති අතර වසරකට ආසන්න කාලයක් තුළ එය 90.9%ක් දක්වා දස ගුණයකින් ඉහළ ගොස් තිබේ. ආහාර උද්ධමනය සීඝ්‍රයෙන් ඉහළ ගොස් ඇත්තේ ඉකුත් අප්‍රේල් මාසයේ සිටය. මෙම වසරේම අගෝස්තු මාසය වනවිට ලංකාව සිටියේ ලොව ආහාර උද්ධමනය වැඩිම රටවල් අතර 05 ස්ථානයේය. වාර්තාවේ සාරාංශයක් දක්වන ලෝක බැංකුව පෙන්වා දෙන්නේ, ලොවපුරා මිලියන 205.1 ජනතාවක් ආහාර අර්බුදයකට හෝ එහි උග්‍ර තත්වයට මුහුණපානු ඇති බවය. මේ වසරේ ඔක්තෝබර් සහ දෙසැම්බර් අතර කාලය තුළ සෝමාලියානු බොක්ක කලාපයේ ප්‍රදේශ 03ක සාගතයක් ඇති වනු ඇති බවටද එමගින් පුරෝකථනය කර තිබේ.", "URL": "https://lankatruth.com/si/?p=139386", "Category": "ආර්ථික පුවත්", "Parent URL": null}