{"Source": "Lankatruth", "Timestamp": "February 27, 2021", "Headline": "කොරෝනා මෘතදේහ භූමදානය තවත් සතියකින් කල්යන ලකුණු", "News Content": "කොවිඩ් – 19 ආසාදිතව මරණයට පත්වන්නන්ගේ මෘත දේහ භූමදානය කිරීමට රජය අවසර දුන් නමුත් එය ක්‍රියාත්මක කිරීම සඳහා තවත් සතියක පමණ යනු ඇතැයි සෞඛ්‍ය අමාත්‍යංශයේ ප්‍රකාශකයෙක් පැවසීය. එම සිරුරු භූමාදානයට අවසර දෙන බවට නිර්දේශිත ගැසට් පත්‍රය පසුගිය 25 දා රාත්‍රියේ ප්‍රකාශයට පත්කළ නමුත් ඊට අදාළ කොන්දේසි මෙන්ම රෙගුලාසි මේ වන තුරුත් නියම කර නොතිබීම ඊට හේතුව බවද එම ප්‍රකාශකයා පවසයි. මේ සම්බන්ධයෙන් අවශ්‍ය නිර්දේශ, කොන්දේසි සහ රෙගුලාසි මොනවාද යන්න සාකච්ඡා කර තීරණයක් ගැනීම සඳහා සෞඛ්‍ය අමාත්‍යංශ නිලධාරීන් අතර විශේෂ සාකච්ඡාවක් අද (27) පැවැත්වීමට නියමිත අතර ඒ සම්බන්ධ නිර්දේශ, කොන්දේසි සහ රෙගුලාසි ලබන සතියේ ප්‍රසිද්ධ කිරීමට නියමිතය. අමාත්‍යං ආරංචි මාර්ගවලින් දැනගන්නට ඇත්තේ කොරෝනා ආසාදිත සිරුරු භූමදානය කරන්නේ නම් ඒ සඳහා ජන ශූන්‍ය ප්‍රදේශයක් තෝරාගෙන, රජයේ සෞඛ්‍ය බලධාරීන්ගේ අධීක්‍ෂණය ඇතිව, සිරුරු භූමදානය කිරීම සම්බන්ධයෙන් සෞඛ්‍ය බලධාරීන්ගේ අවධානය යොමු වී ඇති බවයි. මූලාශ්‍ර ලංකාදීප", "URL": "https://lankatruth.com/si/?p=111566", "Category": "කොවිඩ් -19 (කොරෝනා ) පුවත්", "Parent URL": null}