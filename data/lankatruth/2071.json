{"Source": "Lankatruth", "Timestamp": "April 17, 2012", "Headline": "දුමින්ද සිල්වා සිටින තැන හෙළිවේ", "News Content": "භාරතලක්ෂ්මන් ප්‍රේමචන්ද්‍ර මහතා ඇතුළු සිව්දෙනෙකු ඝාතනය කිරීම සම්බන්ධයෙන් චෝදනා එල්ලවී සිටින පාර්ලිමේන්තු මන්ත්‍රී දුමින්ද සිල්වා මහතා සිංගප්පුරුවේ එලිසබෙත් රෝහලේ දෙවැනි වාට්ටුවේ ප්‍රතිකාර ලබමින් සිටින බව කොළඹ අතිරේක මහේස්ත්‍රාත් ප්‍රසන්න අල්විස් හමුවේ සහකාර පොලිස් අධිකාරී ශානි අබේසේකර දැනුම්දුන්නේය. මෙම ඝාතනය සම්බන්ධයෙන් දුමින්ද සිල්වා මන්ත්‍රීවරයා අධිකරණයට ඉදිරිපත්කරන ලෙස මීට පෙර අවස්ථා කිහිපයකදී පොලීසියට නියොගකර තිබුනද ඔහු සිටින ස්ථානයක් සොයා ගත නොහැකි බව අධිකරණයට දන්වා තිබිනි. පසුගිය ඔක්තෝබර් මාසයේ සිට මේ දක්වා දුමින්ද සිල්වා මන්ත්‍රීවරයා සිටින ස්ථාන අනාවරණය නොකිරීමට ආණ්ඩුව ක්‍රියාකළේය. නමුත් අද (17) දිනයේ එම තොරතුරු පොලීසිය විසින් අධිකරණයට දැනුම්දී තිබේ. මේ අතර ප්‍රේමචන්ද්‍ර මහතා වෙනුවෙන් පෙනී සිටි නීතීඥ චිරන්ත වලලියද්ද මහතා අධිකරණයෙන් ඉල්ලා‍ සිටියේ දුමින්ද සිල්වා මන්ත්‍රීවරයා අත්අඩංගුවට ගැනීමට ජාත්‍යන්තර පොලීසියට වරෙන්තුවක් නිකුත්කරන ලෙසය. නමුත් දිසා විනිසුරුවරයා ප්‍රකාශකර තිබුනේ මන්ත්‍රීවරයා අත්අඩංගුවට ගත නොහැකි බව පොලීසිය වාර්තා කර නොතිබෙන බැවින් එවැනි නියෝගයක් කළ නොහැකිබවයි.", "URL": "https://lankatruth.com/si/?p=2071", "Category": "පුවත්", "Parent URL": null}