{"Source": "Lankatruth", "Timestamp": "August 1, 2021", "Headline": "කොවිඩ් ව්‍යාපතියේ වගකීම අපිට පමණක් ගන්න බැහැ…", "News Content": "කොවිඩ් ව්‍යාප්තියෙහි වගකීම සෞඛ්‍ය සේවයට හෝ ත්‍රිවිධ හමුදාවට පමණක් භාරගත නොහැකි බව සෞඛ්‍ය සේවා අධ්‍යක්ෂ ජනරාල්, වෛද්‍ය අසේල ගුණවර්ධන පවසයි. මේ අතර පසුගිය දිනවල රට තුළ පනවා තිබූ සංචරණ සීමා ලිහිල් කිරීමේදී රටේ මේ වනවිට පවතින කොවිඩ් තත්වය පිළිබඳව සැලකිල්ලට ගෙන නැතැයි බොහෝ පාර්ශවවලින් මේ වනවිටත් ආණ්ඩුවට විරෝධයක් එල්ල වෙමින් තිබේ. සෞඛ්‍ය ක්ෂේත්‍රයේ ප්‍රධානීන් සඳහන් කරන්නේ මේ වනවිට කොවිඩ් පැතිරීම දිනෙන් දින ඉහළ යමින් පවතින බවත් මේ වනවිට බොහෝ රෝහල්වල කොවිඩ් වාට්ටු පිරී ඉතිරී ගොස් ඇති බවත්ය. මේ අතර සෞඛ්‍ය අමාත්‍යාංශයද සඳහන් කරන්නේ මේ දිනවල බස්නාහිර පළාතේ රෝහල්වලට පැමිණෙන ආසාදිතයන්ගේ පැහැදිලි වර්ධනයක් පෙන්නුම් කිරීම ඉතාමත් බැරෑරුම් තත්වයක් බවයි. මේ අතර කොවිඩ් ආසාදිතයන්ට ඔක්සිජන් ලබා දියයුතු ප්‍රමාණයද වැඩි වී ඇතැයි රෝහල් ආරංචිමාර්ග සඳහන් කරයි. රෝහල්වල පවතින ඔක්සිජන් ප්‍රමාණය සීමිත වෙමින් තිබෙන බවද එම ආරංචිමාර්ග සඳහන් කරයි. මෙවැනි තත්වයක් තුළ රටේ සංචරණ සීමා දිනෙන් දින ලිහිල් කරමින් කටයුතු කිරීම සම්බන්ධයෙන් පාර්ශව රැසකින් මේ වනවිට ආණ්ඩුවට විරෝධය එල්වෙමින් තිබේ.", "URL": "https://lankatruth.com/si/?p=120688", "Category": "කොවිඩ් -19 (කොරෝනා ) පුවත්", "Parent URL": null}