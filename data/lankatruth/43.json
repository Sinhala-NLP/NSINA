{"Source": "Lankatruth", "Timestamp": "October 19, 2011", "Headline": "ආණ්ඩුවේ බොරු අයවැය වෙනුවට ජනතාවට සැබෑ අයිතීන් දිනාදීමේ අරගලයට ජවිපෙ නායකත්වය දෙනවා – ජ.වි.පෙ. ප්‍රධාන ලේකම් ටිල්වින් සිල්වා මහතා", "News Content": "මෙම වසර සඳහා අණ්ඩුව ඉදිරිපත් කළ අයවැයෙන් ජනතාවට දුන් පොරොන්දු රාශියක් ඇති බවත් ඒ කිසිවක් ඉටු නොකර තිබියදී 2012 වසර වෙනුවෙන් ඉදිරිපත්කර තිඛෙන විසර්ජන පනත ජනතාව මුලාකරන ඉලක්කම් විජ්ජාවක් පමණක් බවත් කියා සිටි ජ.වි.පෙ. ප්‍රධාන ලේකම් ටිල්වින් සිල්වා මහතා එයට එරෙහිව ජනතා අයිතිවාසිකම් දිනා දීමට ජනතා විමුක්ති පෙරමුණ කි්‍රයාත්මක බව අවධාරණය කර සිටියේය. ඒ මහතා මේ බව සඳහන් කළේ අද (19) පෙරවරුවේ එම පක‍ෂ කාර්යාලයේදී පැවැත්වූ ප්‍රවෘත්ති සාකච්ඡාවකදීය. මෙම ප්‍රවෘත්ති සාකච්ඡාවට සුනිල් හඳුන්නෙත්ති සහ විජිත හේරත් යන පාර්ලිමේන්තු මන්ත්‍රීවරුද සහභාගි වී සිටියහ. මෙහිදී වැඩිදුරටත් අදහස් දැක්වූ ටිල්වින් සිල්වා මහතා මෙම ආණ්ඩුව රටේ වටිනා සම්පත් සියල්ල විකුණමින් සහ විශාල වශයෙන් ණය ගැනීමෙන් නාස්තිකාර වියදම් දරන බවද පෙන්වා දුන්නේය. ආරක‍ෂක අමාත්‍යාංශය යටතේ කොළඹ නගරයේ සංවර්ධනයට බව පවසමින් තාප්ප සහ වැටවල් කඩා දමා මාර්ග දෙපස අලංකාර කිරීමට මුදල් සම්භාරයක් වැය කළද එහි වෙසෙන දුගී ජනතාවගේ ජීවිත නඟාසිටුවීම සඳහා කිසිවක් කර නැති බව ඔහු පෙන්වා දුන්නේය. මෙවැනි තත්වයක් තුළ අයවැය මගින් තවදුරටත් ජනතාව රැවටීමට ඉඩනොදී ගොවියන්, කර්මාන්තකරුවන්, ධීවරයන් ඇතුළු නිෂ්පාදන ක්ෂේත්‍රයේ යෙදී සිටින පිරිස්වලට සහනාධාර සහ රාජ්‍ය හා පෞද්ගලික අංශවල වැටුප් වැඩිකිරීම් ඇතුළු සියලූ අයිතිවාසිකම් දිනාදීමට ජනතා විමුක්ති පෙරමුණ ක්‍රියාකරන බවද ඔහු අවධාරණය කළේය. මේ සඳහා ආණ්ඩුවට බලපෑම් කිරීමේ පළමු පියවර ලෙස එලඹෙන 24 දා කොළඹදී වැඩකරන ජනතාවගේ දැවැන්ත උද්ඝෝෂණයක් පැවැත්වීමට සූදානම්කර තිඛෙන බව ඔහු හෙළි කළේය. ජනතාවගේ ප්‍රශ්න විසඳීමට අසමත් මෙම සමාජ ආර්ථීක ක්‍රමය වෙනස්කර ජනතාවට ප්‍රතිලාභ ලබාදියහැකි සමාජ ආර්ථීක පරිවර්තනයක් උදෙසා ජනතාව පෙළගැස්වීමට ජනතා විමුක්ති පෙරමුණ නායකත්වය ලබා දෙන්නේයැයිද ඔහු වැඩිදුරටත් කියාසිටියේය.", "URL": "https://lankatruth.com/si/?p=43", "Category": "පුවත්", "Parent URL": null}