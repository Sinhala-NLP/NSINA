{"Source": "Lankatruth", "Timestamp": "June 21, 2023", "Headline": "බන්දුලගේ උපදේශිකාවට සුපිරි ඉල්ලමක්", "News Content": "ප්‍රවාහන හා මහාමාර්ග සහ ජනමාධ්‍ය ඇමති බන්දුල ගුණවර්ධන එම තනතුරට පත්වීමෙන් පසුව 2022 නොවැම්බර් 01 සිට ක්‍රියාත්මක වන පරිදි බඳවාගෙන ඇති උපදේශිකාවකට මසකට රුපියල් දෙලක්ෂ අසූ නවදහස් එකසිය පනහකට (රු. 289,150) අධික මූල්‍ය ප්‍රතිලාභ ලබාදෙන බව අනාවරණය වේ. එම තැනැත්තිය මාර්ග සංවර්ධන අධිකාරියේ මූල්‍ය උපදේශිකාවක ලෙස බඳවාගෙන ඇත. ඇයගේ මාසික මූලික වැටුප රුපියල් ලක්ෂයකි. මාසික ප්‍රවාහන දීමනාව රුපියල් එක්ලක්ෂ විසිදහසකි (රු. 120,000). ඡංගම දුරකථන බිල රුපියල් 1,500ක් සහ මාසික මූලික වැටුපට සමානුපාතිකව රුපියල් 12,000ක් සේවක අර්ථසාදක අරමුදලට එම අධිකාරියෙන් ගෙවනු ලබයි. ඊට අමතරව මාසික ඉන්ධන දීමනාව ලෙස පෙට්‍රල් ලීටර් 175ක් අධිකාරියෙන් ලබාදෙයි. මේ වනවිට පෙට්‍රල් ලීටරයක මිල රුපියල් 318ක් වන අතර මාසයකට ඒ වෙනුවෙන් රුපියල් 55,650ක් වැය කෙරේ. ජනාධිපති රනිල් වික්‍රමසිංහ එක්සත් ජාතික පක්ෂයේ ප්‍රබලයන් සියලු දෙනාම පාහේ තම උපදේශකයන් ලෙස පත් කර මහජන මුදලින් නඩත්තු කරන අතර පොහොට්ටුවේ ඡන්දයෙන් බලයට පත් වූ එම මැති ඇමතිවරුද රනිල් වික්‍රමසිංහගේ අඩි පාරේ යමින් මහජන මුදල් නාස්ති කරන ආකාරය සම්බන්ධයෙන් තවදුරටත් මෙලෙස සාක්ෂි හෙළි වෙමින් තිබේ.", "URL": "https://lankatruth.com/si/?p=148058", "Category": "පුවත්", "Parent URL": null}