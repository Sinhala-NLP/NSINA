{"Source": "Lankatruth", "Timestamp": "August 21, 2019", "Headline": "අලුත් රටක් ගොඩනැගිය හැක්කේ ජාතික ජන බලවේගයටයි", "News Content": "ජාතික ජන බලවේගය මගින් ඉදිරිපත් කර ඇති ජනාධිපතිවරණ අපේක්ෂකයාට එතෙර අපි සංවිධානයේ සහය ලබාදෙන බව එම සංවිධානයේ සභාපති පාර්ලිමේන්තු මන්ත්‍රී සුනිල් හඳුන්නෙත්ති මහතා පැවසීය. ඒ මහතා මේ බව සඳහන් කර සිටියේ “විදෙස් ගත ශ්‍රමික අපගේ ඡන්ද අයිතිය දිනාගමු” නමින් මරදාන CSR හිදී එතෙර අපි සංවිධානය පැවැත්වූ සම්මන්ත්‍රණයකින් අනතුරුව මාධ්‍ය වෙත අදහස් දක්වමිනි. ජනතාවට මේ මොහොතේ අවශ්‍යව ඇත්තේ අලුත් නීතියක්, අලුත් රටක්, අලුත් සම්ප්‍රධායක්, අලුත් මැතිවරණයක් සහ අලුත් නායකයෙක් බවත් එවැනි නායකත්වයක් අපේක්ෂා කළ හැක්කේ ජාතික ජන බලවේගය මගින් ඉදිරිපත් කළ අනුර දිසානායක මහතාගෙන් බවත් සුනිල් හඳුන්නෙත්ති මහතා පැවසීය. එසේම ජාතික ජන බලවේගයට සහය අවශ්‍යවන්නේ ජනතාවගේ බවත් එම ජනතාව දිනා ගැනීමේ පළමු අධියර පසුගිය 18 වැනිදා ගෝල් ෆේස් පිටියේ දී සාර්ථකව සිදුකළ බවත් ඒ මහතා පැවසීය. සාම්ප්‍රධායික දේශපාලන පක්ෂ වන්දනාමාන කරන ජනතාව දැන්වත් අලුත් ආකාරයකට සිතීම අවශ්‍යව ඇති බවත් රට ඉදිරියට ගෙන යාමට ජාතික ජන බලවේගය වටා එක්රැස්විය යුතු බව ද ඒ මහතා සඳහන් කළේය.", "URL": "https://lankatruth.com/si/?p=79473", "Category": "පුවත්", "Parent URL": null}