{"Source": "Lankatruth", "Timestamp": "February 22, 2019", "Headline": "රත්ගම දී පැහැරගත් ව්‍යාපාරිකයින් ඝාතනය කරලා", "News Content": "රත්ගම ප්‍රදේශයේ දී පැහැරගත් ව්‍යාපාරිකයන් දෙදෙනා ඝාතනය කර පුලුස්සා දමා ඇතැයි පොලීසිය පවසයි. පැහැර ගැනීමෙන් අනතුරුව අක්මීමන, ගොනාමුල්ල ප්‍රදේශයේ නිවසකදී ඝාතනය කර ඔවුන්ගේ සිරුරු වලස්මුල්ල, මැදගංගොඩ ප්‍රදේශයේ රක්ෂිතයකදී පුලුස්සා ඇතැයි අනාවරණය වී ඇතිබව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. පහරදුන් ස්ථානය මේ වනවිට මහේස්ත්‍රාත්වරයා විසින් නිරීක්ෂණය කර ඇති අතර සිරුරු පුලුස්සා ඇති ස්ථානය රස පරීක්ෂකවරයා ඇතුළු නිලධාරීන් විසින් නිරීක්ෂණයට ලක්කර ඇත. සිද්ධිය සම්බන්ධව වැඩිදුර විමර්ශන තවදුරටත් ක්‍රියාත්මක බව පොලීසිය පවසයි. සිද්ධියට අදාලව අපරාධ පරීක්ෂණ දෙපාර්තමේන්තුව විසින් උප පොලිස් පරීක්ෂකවරයෙකු අත්අඩංගුවට ගෙන ඇති අතර දකුණු පළාත් විශේෂ විමර්ශන ඒකකයේ ස්ථානාධිපතිවරයා ඇතුළු නිලධාරීන් 15 දෙනෙකු ස්ථාන මාරුවීම් ලබාදී ඇත.", "URL": "https://lankatruth.com/si/?p=68817", "Category": "පුවත්", "Parent URL": null}