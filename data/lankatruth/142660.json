{"Source": "Lankatruth", "Timestamp": "December 6, 2022", "Headline": "හමුදා බිරින්දෑවරුන්ගේ මුදල් ගැරීමක් ගැන මනූෂ කියයි", "News Content": "ඉහල හමුදා නිලධාරීන්ගේ බිරිඳන් කිහිප දෙනෙකු පසුගිය කොවිඩ් නිරෝධායන සමයේ විදේශ රැකියාවල නියුක්තව සිට මෙරටට පැමිණි පිරිසගෙන් මුදල් කොල්ල කා ඇති බවට විදේශ රැකියා ඇමති මනූෂ නානයක්කාර පසුගිය 03 වෙනිදා පාර්ලිමේන්තුවේදී ප්‍රකාශ කර තිබේ. දරුණු ලෙස කොරෝනා වසංගතය ව්‍යාප්ත වූ 2020 -2021 සමයේ විදේශ රැකියා නියුක්තව සිට මෙරටට පැමිණි ලාංකිකයන් නිරෝධායනය සඳහා තෝරා ගත් හෝටල්වලට යොමු කිරීමේ මෙම මූල්‍ය මංකොල්ලය සිදුකර ඇති බවට ඔහු පාර්ලිමේන්තුවේදීචෝදනා කර ඇත. “අද” පුවත්පත ඒ සම්බන්ධයෙන් වාර්තා කර තිබූ ආකාරය පහත උපුටා ගැනීමෙන් දැක්වේ. “ඒ වගේම නිරෝධානය මධයස්ථානවලට දැම්මා. ඇත්ත අපි ඒක පිළිගන්නවා. ඒක ඉතාම නරක වැඩක්. ශ්‍රමිකයා අපිත් එක්ක තරහා වෙන්න, රටත් එක්ක තරහා වෙන්න, ඩොලර් නොඑවන්න ප්‍රධාන හේතුවක් තමයි හෝටල්වලට දාලා නිරෝධායන කටයුතු කළා. එහිදී රුපියල් 14,000ක් එක් අයෙකුගෙන් ලැබෙනවා නම් එයින් රුපියල් 1,000ක් එක එක හමුදාවේ ලොක්කන්ගේ නෝනලාගේ ගිණුම්වලට යන විදිහට තමයි වැඩ කළේ.”", "URL": "https://lankatruth.com/si/?p=142660", "Category": "පුවත්", "Parent URL": null}