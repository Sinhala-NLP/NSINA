{"Source": "Lankatruth", "Timestamp": "October 30, 2022", "Headline": "රට ගොඩ නැගීමට ජාතික ජන බලවේගය සූදානම් –  වෛද්‍ය නලින්ද ජයතිස්ස", "News Content": "නිෂ්පාදන ආර්ථිකයේ සියලුම අංශ මේ වෙනවිට බිඳ වට්ටා තිබුණත් ජාතික ජන බලවේගයේ පාලනයක් යටතේ නැවත රට ගොඩ නැගීමට සූදානම් බව අවධාරණය කරයි.  බණ්ඩාරගම මැතිවරණ කොට්ඨාසයේ ජාතික ජන බලවේගයේ සමුළුව අමතමින් එම පක්ෂයේ ජාතික විධායක සභික වෛද්‍ය නලින්ද ජයතිස්ස මේ බව අවධාරණය කළේය. ඊයේ (29) එම සමුළුව පැවැත්වූ අතර සභාව අමතා වැඩි දුරටත් දැක්වූ අදහස් පහත පළ කෙරේ.  මේ වෙන කොට රටේ සියලුම කෘෂිකාර්මික නිෂ්පාදන බිඳවට්ටලා. තේ දලුවලට රට තුළ දී වැඩි මිලක් ලැබෙනවා. ඒ ලැබෙන්නේ රුපියල බිඳවැට්ටූ නිසයි. අපේ රටේ රබර් ආශ්‍රිත නිෂ්පාදන කර්මාන්තවලට විදේශීය කෘත්‍රිම රබර් ආනයනය කරනවා. මේ නිසා දේශීය රබර් කිරි නිෂ්පාදනය සැලැසුම්සහගතව කර්මාන්ත කරා යොමු කිරීමේ වැඩපිළිවෙළක් නැහැ. එළවළු වගාව වාගේම වී වගාව සම්බන්ධයෙන් තත්ත්වයත් ඒකම තමයි. සමස්තයක් හැටියට රටේම කෘෂිකර්මාන්තය බිඳවට්ටා අවසන්. අනෙක් පැත්තෙන් මේ ප්‍රදේශයේ සෞම්‍ය දේශගුණයක් තිබෙන තෙත්බිම්, තෙත්බිම් ආශ්‍රිත පක්‍ෂි ගහණයත් සහ වනාන්තර තිබෙන කළුතරින් සංචාරක ව්‍යාපාරයට නිසි ප්‍රයෝජන ගන්නේ නැහැ. කළුතර කියන්නේ, අවුරුදු දෙදහසකට වඩා ලිඛිත ඉතිහාසයක් තිබෙන බිමක්. සංයුක්ත නිකාය කටපාඩමින් කිවහැකි හාමුදුරුවරුන් දෙනමක් පිළිබඳව රඹුක්කන රජමහා විහාරයේ ශිලාලේඛනයක ඒ බව සඳහන් වෙනවා. අපි ජාතික ජන බලවේගයේ ආසන සභා පිහිටුවන්නේ මේ වාගේ සියලු ම ක්‍ෂේත්‍ර ආවරණය කර ගනිමින්, ජාතික ආර්ථිකයට ඒ ඒ ප්‍රදේශවලින් උපරිම දායකත්වයක් ලබා දී රට ගොඩනැඟීම ඉලක්ක කරගෙනයි. ඒ වෙනුවෙන් වහාම මැතිවරණයක් දිනාගත යුතුයි. එහි දී ජාතික ජන බලවේගය රටේ පාලන බලය ලබා ගැනීමෙන් සැලැසුම්සහගත ආර්ථිකයක් තුළින් රට ගොඩනැඟිය හැකියි. 1994දී අපේ අපනයන ආදායමත්, වියට්නාමයේ අපනයන ආදායමත් සමානයි. නමුත්, ඒ අයගේ දෙදහස් විසිදෙකේ අගෝස්තු මාසයේ පමණක් අපනයන ආදායම ඩොලර් බිලියන තිස්එකක්. නමුත්, අපේ රටේ වාර්ෂික අපනයන ආදායම ඩොලර් බිලියන දොළහයි. මේ තත්ත්වයෙන් රට ගොඩනගැනීමට ජාතික ජන බලවේගයේ අපි සූදානම්.", "URL": "https://lankatruth.com/si/?p=141379", "Category": "පුවත්", "Parent URL": null}