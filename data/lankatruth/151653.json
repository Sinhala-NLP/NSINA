{"Source": "Lankatruth", "Timestamp": "September 18, 2023", "Headline": "දෙවෙනි කාර්තුවත් සුන් – මාස 06ට අපේ ආර්ථිකය කෝටි 50,000කින් වට්ටලා", "News Content": "මෙම වසරේ දෙවෙනි කාර්තුවට අදාළ දළ දේශීය නිෂ්පාදිතයේ වර්ධනය සෘණ 3.1% වී ඇති අතර ජනාධිපති රනිල් වික්‍රමසිංහ සහ පොහොට්ටු හවුල් පාලනය මෙම වසරේ මුල් මාස 06 තුළ ආර්ථිකය රුපියල් කෝටි පනස් දහසකට (රු. කෝටි 50,000) ආසන්න ප්‍රමාණයකින් බිඳ වට්ටා ඇති බව නවතම නිල සංඛ්‍යා ලේඛනවලින් අනාවරණය වේ. පසුගිය වසරේ පළමු කාර්තුව තුළ දල දේශීය නිෂ්පාදිතය රුපියල් කෝටි තුන්ලක්ෂ පනස් එක්දහස් නවසිය හතලිහක් (රු. කෝටි. 351,940) වූ අතර මෙම වසරේ මුල් කාර්තුව තුළ එය රුපියල් කෝටි තුන්ලක්ෂ එකොලොස්දහස් හාරසිය දහනවයක් (රු. කෝටි 311.419) දක්වා රුපියල් කෝටි හතලිස්දහස් පන්සිය විසි එකකින් (රු. කෝටි 40,521) එනම් 11.5%කින් බිඳ වැටී තිබිණි. පසුගිය වසරේ දෙවන කාර්තුවේ දල දේශීය නිෂ්පාදිතය රුපියල් කෝටි දෙලක්ෂ හැට අටදහස් හතක් (රු. කෝටි 268,007) වී තිබූ අතර මෙම වසරේ දෙවන කාර්තුවේදී එය රුපියල් කෝටි දෙලක්ෂ පනස් නවදහස් හත්සිය හතළිස්හතරක් (රු. කෝටි 259,744) දක්වා රුපියල් කෝටි අටදහස් දෙසිය හැට තුනකින් (රු. කෝටි 8,263) එනම් 3.1%කින් බිඳවැටී ඇත. මේ අනුව පසුගිය වසරේ මුල් මාස 06 සමග සැසඳීමේදී මෙම වසරේ මුල් මාස 06 තුළ රටේ ආර්ථිකය බිඳවැටීම රුපියල් කෝටි පනස් දහසකට ආසන්න වූ එනම් රුපියල් කෝටි හතලිස් අටදහස් හත්සිය අසූහතරකින් (රු. කෝටි 48,784) බිඳවැටී තිබේ. මෙම බිඳවැටීම තුළ වඩාත් තීව්‍ර ආකාරයකින් කර්මාන්ත බිඳවැටීම තවදුරටත් සිදු වන බව හෙළි වී ඇත. දෙවන කාර්තුවේදී එහි වැටීම 11.5%ක්ය. මෙම දත්ත දැක්වෙන නිල වාර්තාව පහතින් අමුණා ඇත.", "URL": "https://lankatruth.com/si/?p=151653", "Category": "ආර්ථික පුවත්", "Parent URL": null}