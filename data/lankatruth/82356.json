{"Source": "Lankatruth", "Timestamp": "October 6, 2019", "Headline": "SAARC සංවිධානයේ 14 වැනි මහලේකම් ධුරය ශ්‍රී ලංකාවට", "News Content": "දකුණු ආසියානු කලාපීය සහයෝගීතා සංවිධානයේ (SAARC) 14 වැනි මහලේකම් ධුරයට හිටපු විදේශ කටයුතු ලේකම් සහ ජ්‍යෙෂ්ඨ වෘත්තීය තානාපති ඇසල වීරකෝන් මහතාගේ නම අනුමත වී තිබේ. පසුගිය සතියේ නිව්යෝර්ක් නුවර පැවති දකුණු ආසියානු කලාපීය සහයෝගීතා සංවිධානයේ අමාත්‍ය මණ්ඩල කවුන්සිලයේ නිළ නොවන හමුවේදී ඇසල වීරකෝන් මහතාගේ නම අනුමත වී ඇත. මෙම හමුවේදී සාක් සංවිධානයට අයත් විදේශ කටයුතු අමාත්‍යවරුන් විසින් පසුගිය වසරේ ලබාගත් ප්‍රගති සමාලෝචනයක් සිදුකර ඇති අතර වෙළඳ කටයුතුවල දියුණුව, ආයෝජන, අන්‍යේන්‍ය සම්බන්ධතා, සංචාරක ව්‍යාපාර, සංස්කෘතිය, කලාපීය ආරක්ෂාව සහ සාමය, ස්ථාවරත්වය ආදී ක්ෂේත්‍ර ගණනාවක් ඔස්සේ සාකච්ඡා පවත්වා තිබේ. මෙම හමුවෙහි මුලසුන, නේපාල විදේශ අමාත්‍ය ප්‍රදීප් කුමාර් ග්‍යාවාලි මහතා විසින් හෙබවූ අතර ඇෆ්ගනිස්ථාන විදේශ කටයුතු අමාත්‍ය සලාහුදීන් රබ්බානි, භූතානයේ විදේශ අමාත්‍ය ආචාර්ය තන්දි ඩෝර්ජි, ඉන්දීය විදේශ කටයුතු අමාත්‍ය ආචාර්ය සුබ්‍රමනියම් ජයශංකර්, මාලදිවයින් විදේශ කටයුතු අමාත්‍ය අබ්දුල්ලා ෂහීඩ්, පාකිස්තාන විදේශ කටයුතු අමාත්‍ය මක්දූම් ෂා මහමුද් කුරේෂි, බංගලාදේශ විදේශ කටයුතු රාජ්‍ය අමාත්‍ය ෂාරියාර් අලාම් සහ ශ්‍රී ලංකාවේ විදේශ කටයුතු ලේකම්වරයා ද මෙම හමුවට සහභාගි විය.", "URL": "https://lankatruth.com/si/?p=82356", "Category": "පුවත්", "Parent URL": null}