{"Source": "Lankatruth", "Timestamp": "May 11, 2017", "Headline": "ජාතික විද්වත් සංවිධානයෙන් කෑගල්ලට විශේෂ අධ්‍යාපනික ප්‍රදර්ශනයක්", "News Content": "කෑගල්ල දිස්ත්‍රික්ක ජාතික විද්වත් සංවිධානය විසින් රාජ්‍ය වෙසක් උත්සවයට සමගාමීව වට්ටාරම රජමහාවිහාරයේදී ශ්‍රී ලංකා ප්‍රාග් ඓතිහාසික යුගයට සබරගමුවේ ඇති වැදගත්කම මැයෙන් අධ්‍යාපනික ප්‍රදර්ශනයක් සංවිධානය කර තිබේ. ඒ අනුව පසුගිය 07වනදා ආරම්භ වු ප්‍රදර්ශනය මේ මස 13 දක්වා පුරා දින 07ක් පැවැත්වේ. ශ්‍රි ලංකා ප්‍රාග් ඓතිහාසික යුගයේ ආදි මානවයාට වසර එක්ලක්ෂ විසිපන්දහසකට (125,000) එහා ගිය ඉතිහාසයක් ඇතිබවට පුරාවිද්‍යාත්මක කැණිම් මගින් සොයාගන්නා ලද තොරතුරැ මත මානවයාගේ විකාශනය සහ එහිදි සබරගමුවට ඇති ප්‍රමුඛතාවය මෙහිදි දැකබලාගන්නට ඉඩසලසා තිබේ. මෙහිදි මානවයාගේ විකාශනය මූර්ති සහ චිත්‍ර ශිල්පින් සිසින් අලංකාරවත් අයුරින් ප්‍රතිනිර්මාණයකර තිබෙන අතර කැණිම්වලින් සොයාගන්නාලද පුරාවස්තු දැකබලා ගැනිමමටද ප්‍රදර්ශනය නැරඹිමට පැමිණෙන ජනතාවට හැකියාව ලැබේ. මෙම කටයුත්ත ප්‍රකට පුරාවිද්‍යා කැණිම් පිළිබද පර්යේෂකයකුවන කැළණිය විශ්වවිද්‍යාලයේ පුරාවිද්‍යා අධ්‍යන අංශයේ සහ පුරාවිද්‍යා පශ්චාත් අධ්‍යන ආයතනයේ අධ්‍යක්ෂක මහාචාර්ය ඩී. රාජ්කුමාර් සෝමදේව මහතාගේ මගපෙන්වීම සහ මාර්ගෝපදේශනය මත සිදුකර ඇත. ශ්‍රී ලාංඛේය ඉතිහාසයේ වංශකථාව සබරගමුවේ ඓතිහාසික උරැමයන් පිළිබද බොහොමයක් ලියවී ඇති අතර අප දරැවන් සහ බහුතරයක් ජනතාව ඒ පිළිබදව දැනුවත් භාවයක් නැත. ඒ අනුව කෑගල්ල දිස්ත්‍රික්කයේ අධ්‍යාපනය ලබන පාසල් සිසුන් දැනුමෙන් සහ තොරතුරුවලින් සන්නද්ධ කිරිමද සෑම අයුරකින්ම දැනුම හඹායන සමස්ථ සිසු විද්‍යාර්ථිකයන් සදහා අත්වැලක්වීමද මෙම සත්කාර්යය හරහා සලසාදීම සඳහා කෑගල්ල ජාතික විද්වත් සංවිධානය විසින් මෙම අධ්‍යාපනික ප්‍රදර්ශනය සංවිධානය කරන ඇති බව එම සංවිධානය සඳහන් කරයි. ඒ අනුව වට්ටාරම රජමහාවිහාරයේ මෙම විශේෂිත ප්‍රදර්ශන කුටිය නැරඹිමට දහස් ගණනින් පාසල් සිසුන් ඇතුලු වීශාල ජනකායක් ගලා එන අතර ප්‍රදර්ශන කුටිය අසළ දිගු පෝලිම් දක්නට ලැබේ. එසේම ප්‍රදර්ශන කුටිය නැරඹිමට පැමිණි බොහොමයක් පාසල් සිසුන් ඇතුළු ජනතාව වැඩි දැනුමක් මෙම ප්‍රදර්ශනය නැරඹිමෙන් ලබාගත් අතර කැගල්ල ජාතික විද්වත් සංවිධානය විසින් කළ මෙම වැඩසටහන සදහා ප්‍රහංසනීය ප්‍රතිචාර දක්වා තිබේ.", "URL": "https://lankatruth.com/si/?p=34114", "Category": "පුවත්", "Parent URL": null}