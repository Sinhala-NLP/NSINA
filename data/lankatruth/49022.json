{"Source": "Lankatruth", "Timestamp": "March 13, 2018", "Headline": "බැසිල්ගේ ලිත් නඩුවත් කල් යයි", "News Content": "දිවි නැඟුම සංවර්ධන දෙපාර්තමේන්තුවට අයත් මුදල් වැයකොට මහින්ද රාජපක්ෂ මහතාගේ රුව ඇතුළත් ලිත් ලක්ෂ 50ක් මුද්‍රණය කර බෙදාහැරීම සම්බන්ධයෙන් හිටපු අමාත්‍ය බැසිල් රාජපක්ෂ සහ දිවිනැඟුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක යන අයට එරෙහි නඩුව මැයි මස 04 වනදා දක්වා කල් තැබීමට කොළඹ මහාධිකරණය තීරණය අද (13) කර තිබේ. පසුගිය ජනාධිපතිවරණ සමයේදී දිවි නැඟුම සංවර්ධන දෙපාර්තමේන්තුවට අයත් රුපියල් දෙකෝටි අනූහතර ලක්ෂයක මුදලක් වැය කර හිටපු ජනාධිපති මහින්ද රාජපක්ෂ මහතාගේ රුව ඇතුළත් ලිත් ලක්ෂ 50ක් මුද්‍රණය කිරීම සම්බන්ධයෙන් නීතිපතිවරයා විසින් මෙම නඩුව පවරනු ලැබීය. මෙම නඩුව ගිහාන් කුලතුංග මහතා ඉදිරියේ විභාගයට ගැනීම වලක්වාලමින් අභියාචනාධිකරණය ලබන 16 වනදා දක්වා බල පැවැත්වෙන පරිදි අතුරු තහනම් නියෝගයක් නිකුත් කර ඇති බව අදාළ නඩුව අද කොළඹ මහාධිකරණ විනිසුරු ගිහාන් කුලතුංග මහතා හමුවේ කැඳවූ අවස්ථාවේ නීතිපතිවරයා වෙනුවෙන් පෙනී සිටි රජයේ ජ්‍යේෂ්ඨ අධි නීතිඥ සුදර්ශන ද සිල්වා මහතා කරුණු දක්වමින් කියා තිබේ. අභියාචනාධිකරණය හමුවේ බැසිල් රාජපක්ෂ මහතා විසින් ඉදිරිපත් කර ඇති එම පෙත්සම ලබන 15 වනදා සලකා බැලීමට නියමිතව ඇති බවට අධි නීතිඥ සුදර්ශන ද සිල්වා මහතා පෙන්වා දෙමින් සිදුකළ කරුණු දැක්වීම සැලකිල්ලට ගත් මහාධිකරණ විනිසුරුවරයා නඩු විභාගය කල් තැබීමට නියෝග කර ඇත.", "URL": "https://lankatruth.com/si/?p=49022", "Category": "පුවත්", "Parent URL": null}