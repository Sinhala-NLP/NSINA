{"Source": "Lankatruth", "Timestamp": "August 6, 2019", "Headline": "හිටපු නියෝජ්‍ය පොලිස්පති වාස් ගුණවර්ධන ඇතුළු 8 කට එරෙහි නඩුව කල් යයි", "News Content": "මාලඹේ තොරතුරු තාක්ෂණ විශ්වවිද්‍යාලයේ ඉගනුම ලබමින් සිටි ශිෂ්‍යයෙකු පැහැරගෙන ගොස් වධ හින්සනයට ලක්කල බවට චෝදනා එල්ලවී ඇති හිටපු නියෝජ්‍ය පොලිස්පති වාස් ගුණවර්ධන ඇතුළු විත්තිකරුවන් 8 දෙනෙකුට එරෙහි නඩුව අගෝස්තු 27 දක්වා කල් තැබීමට කොළඹ මහාධිකරණය අද(06) නියෝග කළේය. 2009 වසරේ මාලඹේ තොරතුරු තාක්ෂණ විශ්වවිද්‍යාලයේ ඉගනුම ලබමින් සිටි නිපුණ රාමනායක නැමති ශිෂ්‍යයෙකු ජීප් රථයකින් පැහැරගෙන ගොස් සිරකර තබා ගැනීම සහ හිරිහැරයට ලක් කිරීම සම්බන්ධව දැනට මරණීය දණ්ඩනය ලබා සිටින හිටපු නියෝජ්‍ය පොලිස්පති වාස් ගුණවර්ධන, ඔහුගේ පුත් රවිඳු ගුණවර්ධන ඇතුළු විත්තිකරුවන් අට දෙනෙකුට එරෙහිව නීතිපතිවරයා මෙම නඩුව ගොනු කර ඇත. සිද්ධිය සම්බන්ධව සාක්ෂි ලබාදෙමින් කොතලාවල ආරක්ෂක විශ්ව විද්‍යාලයේ ජ්‍යෙෂ්ඨ කථිකාචාර්ය මනෝ වෛද්‍ය විශේෂඥ ෆ්‍රැන්සිස් ජෝසප් ප්‍රනාන්දු මහතා සඳහන් කර ඇත්තේ අදාල සිසුවා තමන් දෙවරක් පරීක්ෂා කර ඇති බවත් ඔහු දැඩි භීතියකින් සහ තැති ගැන්මකින් පසුවූ බවත් ය. එම තත්වය ඔහුගේ අධ්‍යාපන කටයුතුවලට ද බාධාවක් විය හැකි බව ඔහු පවසා තිබේ. මෙම නඩුවේ සෙසු විත්තිකරුවන් අතර වාස් ගුණවර්ධන නියෝජ්‍ය පොලිස්පතිවරයාගේ බිරිඳ වූ ශ්‍යාමලී පෙරේරා සහ කොළඹ අපරාධ කොට්ඨාශයේ සේවය කළ පොලිස් නිලධාරීන් 4 දෙනෙකු ද ඇතුළත් ව සිටියි.", "URL": "https://lankatruth.com/si/?p=78782", "Category": "පුවත්", "Parent URL": null}