{"Source": "Lankatruth", "Timestamp": "February 10, 2019", "Headline": "“ගොඩනගමු ශ්‍රී ලංකාව” ජාතික විද්වත් සංවිධානයෙන් විශේෂ මාධ්‍ය හමුවක්", "News Content": "ජාතික විද්වත් සංවිධානය විසින් ලබන 19 වනදා විශේෂ මහා සමුළුවක් මගින් රට හදන ජාතික වැඩපිළිපිළ රටට ඉදිරිපත් කිරීමට නියමිත අතර ඒ සම්බන්ධයෙන් ජනතාව දැනුවත් කිරීමේ මාධ්‍ය හමුවක් අද (10) පෙරවරුවේ පිටකෝට්ටේ සෝලිස් උත්සව ශාලාවේදී “ගොඩනගමු ශ්‍රී ලංකාව” යනුවෙන් පවත්වන ලදී. එහිදී ජාතික විද්වත් සංවිධානයේ ජාතික ප්‍රතිපත්ති කමිටු සාමාජිකයන් අදහස් දැක්වූහ. ජාතික විද්වත් සංවිධානයේ ආර්ථික ප‍්‍රතිපත්ති සම්පාදක කමිටුවේ සභාපති, ජ්‍යෙෂ්ඨ කථිකාචාර්ය, ආචාර්ය අනිල් ජයන්ත ප‍්‍රනාන්දු මහතා අදහස් දක්වමින්… “මෙතෙක් කල් රට පාලනය කරපු අය විවිධ විදිහට රට පාලනය කළා. එම පාලනයේ ශේෂ පත‍්‍රය ඉතාම කණගාටුදායකයි. රටේ දරුවන්ට නිසි අධ්‍යාපනයක් නැහැ. ජනතාවට හොඳ සෞඛ්‍යයක් නැහැ. අධ්‍යාපනය, ප‍්‍රවාහනය, කලාව, සංස්කෘතිය සෘණාත්මකයි. තවදුරටත් මේ විදිහට ආණ්ඩුකරණයක් තිබුණොත් අපේ රටට උදා වෙන්නේ ඉතාම අයහපත් අනාගතයක්. ඒ නිසා රටට වැඩදායි, ජනජීවිතය ඔසවා තැබිය හැකි පොදු පරමාර්ථයන් ඉලක්ක කරගත් ජාතික වැඩපිළිවෙළක් රටට අවශ්‍යයි. ජාතික විද්වත් සංවිධානය අධ්‍යාපනය, සෞඛ්‍යය, කෘෂිකාර්මික, ආර්ථික, කලා සංස්කෘතික ඇතුළු අත්‍යාවශ්‍ය ක්ෂේත්‍රයන් ආවරණය වන පරිදි ප‍්‍රතිපත්ති මාලාවක් සකස් කොට තිබෙනවා. එම ප‍්‍රතිපත්ති මාලාව පෙබරවාරි 19වැනිදා අපි රටට එළිදක්වනවා. අපේ රටේ ජනතාවට කාර්යභාරයක් තිබෙනවා, එම ජාතික ප‍්‍රතිපත්තිය හුදු ලියවිල්ලක් නොකර එය ක්‍රියාත්මක කිරීම සඳහා දායකවෙන්න. මෙතෙක් පැවති පාලනයන්ට හෝ වර්තමාන පාලනයට එම ජාතික වැඩපිළිවෙළ ක්‍රියාත්මක කරන්න බැරි බව ඔප්පු කරලා තිබෙනවා. එනිසා විකල්ප දේශපාලන පෙරමුණක අවශ්‍යතාවය මතුවෙලා තිබෙනවා. පෙබරවාරි 19වැනිදායින් පසුව මේ පිළිබඳව පුළුල් සංවාදයක් රටතුළ ගොඩනැගිය යුතුයි. විද්වතුන් වෘත්තිකයින් ලෙස මෙම ජාතික වැඩපිළිවෙළ එළිදක්වන්න කටයුතු කළත් එතැනින් එහාට ගිය දේශපාලන කාර්යභාරය බැරෑරුම් එකක්. එනිසා අපි ජනතාවට ආරාධනා කරනවා මෙම ජාතික වැඩපිළිවෙළ ක්‍රියාත්මක කරන්න අපිත් එක්ක එකතු වෙන්න කියලා. අපේ රටේ සමස්ත ආර්ථිකය, දේශපාලනය, සංස්කෘතිය වැටී ඇති අගාධයෙන් උඩට ගන්න දරණ පළවැනි උත්සාහයක් ලෙස මෙම ජාතික වැඩපිළිවෙළ හඳුන්වන්න පුළුවන්.” ජාතික විද්වත් සංවිධානයේ කලා හා සංස්කෘතික ප‍්‍රතිපත්ති සම්පාදක කමිටුව නියෝජනය කරමින් සාහිත්‍යවේදී කමල් පෙරේරා මහතා අදහස් දක්වමින්… “බොහෝ කලාකරුවන් දේශපාලන පක්‍ෂ වටා එක්රොක් වෙන්නේත් විවිධ සංවිධාන ගොඩනගන්නේත් මැතිවරණ කාලයටයි. ඒ විදියට අපි විවිධ දේශපාලන පක්‍ෂ, පුද්ගලයින් බලයට පත්කොට තිබෙනවා. එවැනි පුද්ගලයින් බලයට ගෙනත් ඉතාම කටුක අත්දැකීම් අපි අත්විඳලා තිබෙනවා. ඔක්තෝබර් 26වැනිදා සිදුවුණු සිදුවීම එම කටුක අත්දැකීමේ හොඳම උදාහරණයක්. එමනිසා අපි ලේඛකයින්, කලාකරුවන් ලෙස අවස්ථාවාදී කල්ලි බලයට එන එක වැලැක්විය යුතුයි. වංචා-දූෂණ මගෝඩිවලින් පිරුණු දූෂිතයින් බලයට ගෙන එන්න ලේඛක ලේඛිකාවන් හෝ කලාකරුවන් ලෙස අපි සහාය ලබා නොදිය යුතුයි. රටට හොඳ ජාතික වැඩපිළිවෙළක් ගොඩනැගීම වෙනුවෙන් සියලුම කලාකරුවන් අපිත් එක්ක අත්වැල් බැඳගන්න කියලා කලා හා සංස්කෘතික ප‍්‍රතිපත්ති සම්පාදක කමිටුවේ සාමාජිකයෙක් ලෙස මම ඔවුන්ට ආරාධනා කරනවා.” ජාතික විද්වත් සංවිධානයේ ලේකම්, ලෝක සෞඛ්‍ය සංවිධානයේ ආසියානු කලාපීය හිටපු උපදේශක, විශේෂඥ වෛද්‍ය නිහාල් අබේසිංහ මහතා අදහස් දක්වමින්… “ජාතික විද්වත් සංවිධානය ලෙස අපි එකතුවී ඉන්නේ මේ රටට ආදරය කරන විද්වතුන් වෘත්තිකයින් පිරිසක් ලෙසයි. පසුගිය කාලයේ නගර, දිස්ත්‍රික් පුරා අපි විද්වත් කමිටු ගොඩනැගුවා. ඒ මගින් සංවිධානය වුණු ජාතික විද්වත් සංවිධානයේ ජාතික වැඩපිළිවෙළ ඉදිරිපත් කරන පෙබරවාරි 19වැනිදා අපේ රටේ සියලු දෙනාට ඉතාම වැදගත් අවස්ථාවක් වෙනවා. පසුගිය 71ක් වසරක කාලය තුළ පාලකයින් අපේ රටට යහපත් අනාගතයක් උදාකළේ නැහැ. විද්වතුන්, වෘත්තිකයින් ලෙස අපිට ප‍්‍රසිද්ධ දේශපාලනයට මැදිහත් වෙන්න එය හේතුවක් වුණා. මම නියෝජනය කරන්නේ සෞඛ්‍ය ප‍්‍රතිපත්ති සම්පාදක කමිටුවයි. අද මේ රටේ සෞඛ්‍ය බරපතළ ලෙස කඩා වැටිලා. සම්පූර්ණයෙන්ම සෞඛ්‍යය මුදල මත තීරණය වන සාධකයක් වෙලා. ග‍්‍රාමීය රෝහල් වැසීයන තත්වයක් උද්ගත වෙලා. මත්ද්‍රව්‍ය උවදුර මුළු රටම වෙලාගෙන. මත්ද්‍රව්‍ය ජාවාරම්කාරයෝ රටේ දරුවන් මත්ද්‍රව්‍යවලට ඇබ්බැහි කරමින් ඉන්නවා. මේ මත්ද්‍රව්‍ය උවදුරින් රට බේරාගන්න වසංගත රෝග විශේෂඥයින්, සමාජ විද්‍යාඥයින්ගේ සහාය ලබාගත යුතු අවස්ථාවක් උද්ගත වෙලා තිබෙනවා. මේ විදියට පිරිහුණු අපේ රට මේ තත්වයන්ගෙන් ගොඩගන්න තමයි ජාතික විද්වත් සංවිධානයේ අපි මෙම ජාතික වැඩපිළිවෙල එළිදක්වන්නේ. එම ජාතික වැඩපිළිවෙළ පිළිබඳව ඕනෑම විවෘත සංවාදයකට අපි සූදානමින් ඉන්නවා. එම සංවාදයට සහභාගීවෙන ලෙස මුලු මහත් ජනතාවගෙන් විවෘත ඉල්ලීමක් කරනවා.” කලා හා සංස්කෘතික ප‍්‍රතිපත්ති සම්පාදක කමිටුව නියොජනය කරන ප‍්‍රවීන චිත‍්‍රපට අධ්‍යක්‍ෂ අනුරුද්ධ ජයසිංහ මහතා අදහස් දක්වමින්… “කලාකරවන් ලෙස අපි ජාතික විද්වත් සංවිධානයේ කලා හා සංස්කෘතික ප‍්‍රතිපත්ති සම්පාදනයට මැදිහත් වෙලා ඉන්නවා. රටක භෞතික සංවර්ධනයට වඩා ඉතාම වැදගත් වන්නේ ජනතාවගේ මානසික සංවර්ධනයයි. අද අපේ රටේ ජනතාවගේ මානසික සංවර්ධනය තිබෙන්නේ දැවැන්ත පරිහාණියකයි. එම නිසා කලාව තුළින් මානවවාදී, රටට වැඩදායි මිනිසෙක් ගොඩනගන්නේ කොහොමද කියලා අපි මේ ජාතික ප‍්‍රතිපත්තියෙන් සාකච්ඡාවට ලක්කරනවා. අපේ රටේ පාලකයින් රට පාලනය කළේ මුදල මුල් කරගෙනයි. විවිධ ව්‍යාපාර මගින් මත්ද්‍රව්‍ය ජාවාරම්වලින් මුදල් හම්බකරන මාර්ගයක් ලෙසටයි ඔවුන් දේශපාලනය යොදාගන්නේ. මත්ද්‍රව්‍ය ජාවාරම්කරුවන් අතේ තමයි අද දේශපාලඥයෝ ඉන්නේ. අද මේ රටේ ප‍්‍රධාන මාතෘකාව රටට පිළිලයක් වුණු මහා පරිමාණ මත්ද්‍රව්‍ය ජාවාරම්කාරයෙක් ගැනයි. ඔහු සමග අපේ රටේ ප‍්‍රධාන දේශපාලන පක්‍ෂවල දේශපාලඥයින් සම්බන්ධ බව හෙළිවෙමින් තිබෙනවා. අපේ රටට අත්වෙලා තිබෙන මෙම විනාශයෙන් ගොඩගන්න හදන වැඩපිළිවෙළෙහි වැදගත් කාර්යභාරයක් කලා හා සංස්කෘතික ප‍්‍රතිපත්තියෙන් ඉටු කරන්න අපි බලාපොරොත්තු වෙනවා. “කලාව ජනතාව වෙනුවෙන්” යන තේමාව පදනම් කරගෙන කලා සංස්කෘති වැඩසටහන අපි දියත් කරනවා. අද අපේ රටේ ප‍්‍රධාන මාධ්‍යයවල ගුවන් කාලය ඉන්දියාවෙන් කොරියාවෙන් ගෙනෙන කසිකබල් ටෙලිනාට්‍යවලින් පිරිලා තිබෙනවා. මේ කසිකබල් ටෙලිනාට්‍යවලින් රටෙ මිනිසුන්ගේ මනස් අවුල් කරමින් තිබෙනවා. ඒවායෙහි ආභාශයෙන් අපේ රටේ ජනතාවගේ පරිභෝජනයන් සියල්ල විජාතීකරණය වෙලා. ඉන්දියානු ටෙලිනාට්‍යවල බලපෑමෙන් අපේ රටේ පවුල් තුළ අසමගිය වර්ධනය වෙලා. දික්කසාද වැඩිවෙලා. නැන්දම්මාගේ, ලේලිගේ ප‍්‍රශ්න කිසිදු ලැජ්ජාවක් නැතිව සාලයට ගෙන එන එම ඉන්දියානු ටෙලිනාට්‍ය නිසා අපේ රටේ සංස්කෘතියට විශාල බලපෑමක් ඇතිවෙලා තිබෙනවා. ඒ නිසා අපේ රටේ නළු නිළියන් නිර්මාණකරණයේදී විශාල ගැටලුවකට මුහුණදීලා තිබෙනවා. එවැනි තත්වයක් තුළ අපේ රටේ පාලකයින් ජනතාවගේ කලාව වෙනුවෙන් මොකක්ද කරලා තිබෙන්නේ? මත්ද්‍රව්‍ය ව්‍යාපාරිකයින් සමග නිදිවදින දේශපාලකයින් සමග තව දුරටත් අපේ රට ඉදිරියට ගෙනයන්න බැරි බව අපේ රටේ ජනතාව තේරුම් ගත යුතුව තිබෙනවා.” ජාතික විද්වත් සංවිධානයේ ගම්පහ දිස්ත්‍රික් සභාපතිනි මහාචාර්ය වසන්තා සුබසිංහ මහත්මිය අදහස් දක්වමින්… “ශ්‍රී ලංකාව ලෙසත් ලාංකිකයින් ලෙසත් අප ප‍්‍රශ්න ගණනාවකට මුහුණ දීලා තිබෙනව. කෘෂිකාර්මික, කාර්මික නිෂ්පාදන විනාශවෙලා. සේවා අංශයට පමණක් වැඩි අවධානයක් යොමු කරපු රටක් බවට පත්වෙලා. රටකට සේවා අංශයෙන් පමණක් සංවර්ධනය ළඟා කරගන්න බැහැ. ලංකාව එවැනි තත්වයක තිබෙන මොහොතක රටේ ජනතාවගේ බදු මුදල්වලින් අධ්‍යාපනය ලබපු පිරිසක් විදිහට අපිට නිහඬව ඉන්න බැරි තත්වයක් අද රටතුළ තිබෙනවා. එක පැත්තකින් ජාතිවාදී ආන්තීකරණයකට අපේ රට ඇදගෙන යනවා. තරුණයින්ගේ විරැකියා ප‍්‍රශ්නය, ජනතාවගේ නිම නොවන දුප්පත්කම, ආදායම් විෂමතාවය ඉහළට ඇවිත් තිබෙනවා. ඒ අතර අපේ රටේ ජනතාව විෂම පරිභෝජනීය රටාවකට මුහුණපාලා තිබෙනවා. අනෙක් බොහෝ රටවල් සංවර්ධනය අත්පත්කරගෙන තිබෙන්නේ ස්ථාවර ප‍්‍රතිපත්ති මාලාවක් ගොඩනගාගෙනයි. නමුත් අපේ රටේ ආයතනික මට්ටමෙන් වර්ධනය වී තිබෙන දූෂණය නිසා රට ආපස්සට යමින් තිබෙනවා. එම නිසා අප ශ්‍රී ලාංකීය ජාතියක් වශයෙන් ගොඩනැංවීමටත් තිරසර සංවර්ධනයක් ඇතිකර ගැනීමටත් ජාතික ප‍්‍රතිපත්ති මාලාවක් එළිදක්වන්න අපි තීරණයකොට තිබෙනවා. ඒ සඳහා කොටස්කරුවන් වෙන්න කියලා අපේ රටේ ජනතාවට ආරාධනය කරනවා.” ජාතික විද්වත් සංවිධානයේ ආර්ථික ප‍්‍රතිපත්ති සම්පාදක කමිටුව නියෝජනය කරමින් මානව සම්පත් කළමනාකාර තුෂාර හෙට්ටිතන්ත‍්‍රීගේ මහතා අදහස් දක්වමින්… “ජාතික විද්වත් සංවිධානය බිහිවුණේ 2008 වර්ෂයේදී. අපේ රටේ පාලකයින් මේ රට ආර්ථික, දේශපාලනික, සමාජයීය වශයෙන් පරිහාණියට පත්කර තිබූ නිසා ඊට විකල්පයක් සෙවීමට තමයි ජාතික විදවත් සංවිධානය ගොඩනැගෙන්නේ. ශී‍්‍ර ලංකා නිදහස් පක්‍ෂය ප‍්‍රමුඛ සන්ධාන වසර 35ක් රට පාලනය කළා. එජාපය ප‍්‍රමුඛ සන්ධාන වසර 35ක් අපේ රට පාලනය කළා. ඒ වසර 71 පුරාවටම ඉතිරි කළේ සමාජ, ආර්ථික, දේශපාලන වශයෙන් පිරිහුණු රටක්. අපේ රට මෙතෙක් කල් අත්පත්කරගෙන තිබෙන්නේ 3.1%ක පමණ ආර්ථික වර්ධන වේගයක් පමණයි. විවෘත ආර්ථිකයේ වසර 42 පුරාවටම ආර්ථික වර්ධනය වේගය 5%ක් පමණයි. දියුණු රටක නම් වසර 10-15ක් අතර කාලයකදී ආර්ථික වර්ධන වේගය 8-10% අතර ස්ථානයක පැවතිය යුතුයි. නමුත් අපේ රට තවමත් සංවර්ධනය වෙමින් පවතින රටක්. 1961 ශී‍්‍ර ලංකාවේ දළ ජාතික නිෂ්පාදනය ඩොලර් 143යි. දකුණු කොරියාව ඩොලර් 168යි. අද වනවිට ලංකාව ඒක පුද්ගල ආදායම ඩොලර් 4065ක් වනවිට දකුණු කොරියාව ඩොලර් 29,000ක් බවට පත්වෙලා තිබෙනවා. 1980 මාලදිවයින ඒක පුද්ගල ආදායම ඩොලර් 268 වනවිට ලංකාවත් එම අගයට සමානව තිබුණා. නමුත් අද මාලදිවයින ඩොලර් 11,000ක්. අපි ඉන්නේ ඩොලර් 4065ක. ඒ වගේම අපේ රට විශාල විදේශ විනිමය අර්බුදයක හිරවෙලා. රුපියල කඩා වැටිලා. ණය අර්බුදයක හිරවෙලා. රටට නිසි ආර්ථික ප‍්‍රතිපත්තියක් නැතිකමින් පෞද්ගලික අංශය බරපතළ අර්බුදයක ගිළිලා. දේශපාලන අර්බුදය උග‍්‍ර අතට හැරිලා. රටේ ජනාධිපතිවරයා කිසිදු හිරිකිතයකින් තොරව රටේ ව්‍යවස්ථාව උල්ලංඝනය කරනවා. එනිසා අපේ රටට දේශපාලන වශයෙන්, සමාජයීය වශයෙන්ද ප‍්‍රවාහන, කී‍්‍රඩා, ආර්ථික, සංස්කෘතික යන සියලූම ක්‍ෂේත‍්‍රයන්ගෙන් සංවර්ධනය සඳහා නිසි වැඩපිළිවෙළක් අවශ්‍යයි. අපේ රටේ දේශපාලකයින් මෙතෙක් කල් දේශපාලනය කළේ ඔවුන්ගේ පෞද්ගලික අරමුණු මුදුන්පත් කර ගැනීමට පමණයි. එනිසා තමයි අපිට විකල්ප ප‍්‍රතිපත්ති මාලාවක අවශ්‍යතාවය පැනනැගිලා තිබෙන්නේ.” අධ්‍යාපන ප‍්‍රතිපත්ති සම්පාදක කමිටුව නියෝජනය කරමින් ආචාර්ය අතුලසිරි සමරකෝන් මහතා අදහස් දක්වමින්… “අපේ රටට විකල්ප දේශපාලන බලයක් අවශ්‍ය වෙලා තිබෙනවා. ඒ වගේම දේශපාලන දර්ශනයකින් තොර වීම නිසා රට විනාශ වෙමින් තිබෙනවා. 48 නිදහසින් පස්සේ ක්‍රියාත්මක වූ දේශපාලනය තුළින් රටට වූ විනාශය පිළිබඳව චිත‍්‍රයක් අපි හැමෝටම තිබෙනවා. රටේ කෘෂිකර්මය අද කොතනද තිබෙන්නේ? සම්පූර්ණයෙන්ම බහුජාතික සමාගම් විසින් කෘෂිකර්මය ගිලගෙලන තිබෙනවා. බීජ නිෂ්පාදනයක් නැහැ. කෘෂි උපකරණ නිෂ්පාදනය කරන්නේ නැහැ. සියල්ල විදේශ රටවලින් ගෙන්වන තත්වයක් ඇතිකර තිබෙනවා. ඒ නිසා තමයි අපි කියන්නේ අපේ රටේ දේශපාලනයට දර්ශනයක් නැහැ කියලා. එම නිසා තමයි නිශ්චිත දර්ශනයක්, විනයක් සහිත පිරිසක් එකතු වෙලා ජාතික විද්වත් සංවිධානය ගොඩනැගෙන්නේ. අපේ රටේ අධ්‍යාපන ප‍්‍රතිපත්තිය විශාල අර්බුදයක හිරවෙලා. අපේ රටේ අධ්‍යාපනය සම්බන්ධයෙන් දැඩි අවශ්‍යතාවයක් මතුවෙලා තිබෙන අද දවසේ අධ්‍යාපන ඇමතිවරයා මුළුමනින්ම පෞද්ගලික අංශයේ පිළිසරණ පතමින් ඉන්නවා. අධ්‍යාපන ක්‍ෂේත‍්‍රය වෙළාගෙන තිබෙන ගැටලු විසඳන්න පැහැදිළි වැඩපිළිවෙළක් අවශ්‍ය වන්නේ ඒ නිසයි. අපේ රටේ විශ්වවිද්‍යාල පද්ධතිය තුළ යන්තම් ඉඩ තිබෙන්නේ සිසුන් 25,000කට පමණයි. දරුවන් ඉච්ඡා භංගත්වයකට පත්වෙලා. අඩුම තරමින් 50%කටවත් විශ්වවිද්‍යාල වරම් ලබාදීමට අපි උත්සාහයක් දැරිය යුතුයි. රාජ්‍ය අධ්‍යාපනය සංවර්ධනය කිරීමට ආණ්ඩුව මැදිහත් විය යුතුයි. ඒ විතරක් නොව, පෞද්ගලික අංශයට නිවැරදි දර්ශනයක් සැපයිය යුතුව තිබෙනවා. ඒ වගේම ඔවුන් නිසි පරිදි නියාමනයකට ලක්කළ යුතුව තිබෙනවා. ඒ සඳහා අපි විකල්ප දේශපාලන වැඩපිළිවෙළක් යෝජනා කරනවා. වසර 70කට පසුව ලංකාව ලෝකයේ මත්ද්‍රව්‍ය ජාවාරම්වලින් ඉහළම ස්ථානයට ගේන්න මේ පාලකයෝ කටයුතු කළා. අද මෛත්‍රීපාල ජනාධිපතිවරයා කලබල වෙලා, මත්ද්‍රව්‍ය මර්දනය ගැන කතා කරනවා. නමුත් අද ජනාධිපතිවරයාගේ ප‍්‍රකාශ විශ්වාස කළ නොහැකි දේ බවට පත්වෙලා. ඔහු බලයට ගෙනා ප‍්‍රගතිශීලී කණ්ඩායම්වලින් මිදිලා රට විනාශ කරන කණ්ඩායමක් සමග එකතු වෙලා. බුද්ධිමය කණ්ඩායම් බැහැර කරලා. දේශීය බුද්ධිමතුන් ලෙස රට ගොඩනගන ප‍්‍රතිපත්ති මාලාව බාරගන්නා ඕනෑම කණ්ඩායමක් සමඟ අපි කටයුතු කරන්න සූදානමින් ඉන්නවා. අද දේශපාලනය විශ්වාස නොකරන දෙයක් බවට පත්වෙලා. දේශපාලනය බිස්නස් එකක් පමණක් බවට පත්වෙලා. ඒ දේශපාලනය ජනතාවගේ පොදු යහපත වෙනුවෙන් කළ යුතු දෙයක් බවට පත්කිරීමට සියලු දෙනා එකතු විය යුතුව තිබෙනවා. දූෂිත දේශපාලන බලය පරාජයට පත්කොට මේ රට ගොඩනැගිය හැකි අවංක උවමනාවක් තිබෙන සියලු දෙනා එකතු වී නව දේශපාලන බලයක් ගොඩනැගිය යුතුව තිබෙනවා.”", "URL": "https://lankatruth.com/si/?p=67874", "Category": "පුවත්", "Parent URL": null}