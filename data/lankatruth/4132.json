{"Source": "Lankatruth", "Timestamp": "September 14, 2012", "Headline": "බල්ලාට බැන්නාට සන්ධාන මන්ත්‍රී කඩුවෙන් කොටයි", "News Content": "එක්සත් ජනතා නිදහස් සන්ධානයට බලය හිමි අරනායක ප්‍රාදේශීය සභාවේ ප්‍රාදේශීය සභා මන්ත්‍රී බංදුල සරත් කුමාර මහතාගේ නිවසේ සුරතලයට ඇතිකරන සුනඛයෙකුට බැන්නේයැයි අසල්වැසි නිවසක කාන්තාවකට ඔහු කඩුවකින් කොටා ඇතැයි වාර්තාවේ. මෙම සිදුවීමේන් තුවාල ලබා ඇත්තේ ලලිතා එදිරිසිංහ නම් අඩුආදායම්ලාභී ගණයට වැටෙන කාන්තාවකි. ඇය මේ වනවිට මාවනැල්ල රෝහලේ ප්‍රතිකාර ලබන අතර සැකකාර මන්ත්‍රීවරයා අතුරුදහන්ව ඇත. සන්ධාන මන්ත්‍රීවරයාගේ සුරතලෙකු වන මෙම ඇල්ෂේසන් වර්ගයේ සුනඛයා මෙම කාන්තාවගේ නිවසේ ගෙමිදුලේ මළ පහ කිරීමට පුරුදුව සිට තිබේ. එම නිවසේ කාන්තාව විසින් මේ සම්බන්ධයෙන් මන්ත්‍රීවරයාට කිහිපවරක්ම පවසා ඇත. මෙම සිදුවීම වූ දිනයේද කාන්තාව මන්ත්‍රීවරයාට මේ බව පවසා ඇත. එහිදී මන්ත්‍රීවරයාද කාන්තාවට ඉතා තදින් බැනවැදී ඇත. කාන්තාවද තමන් මුහුණ දෙන අපහසුතාවය සම්බන්ධයෙන් ඉතා තදින් පවසා ඇත. එම වචන හුවමාරුව ගැටුමක් බවට හැරී තිබෙන අතර මන්ත්‍රීවරයා සිය නිවසට දිව ගොස් කඩුවක් රැගෙන විත් කාන්තාවට කොටා ඇත. ඉන් කාන්තාවගේ දෑතම තුවාල වී තිබේ. මේ සම්බන්ධයෙන් අරණායක පොලිසිය පරීක්ෂණ පවත්වයි.", "URL": "https://lankatruth.com/si/?p=4132", "Category": "පුවත්", "Parent URL": null}