{"Source": "Lankatruth", "Timestamp": "December 20, 2020", "Headline": "රිජ්වේ රෝහලට කොරෝනා බලපෑම් වැඩිවෙයි", "News Content": "කොළඹ රිජ්වේ ආර්යා ළමා රෝහලෙන් සිදු කරන අහඹු PCR පරීක්ෂණ තුළින් කොවිඩ් – 19 ආසාදිතයන් හමුවීමේ වැඩිවීමක් දක්නට ඇති බැවින් මෙය රෝහලට දැඩිව බලපා ඇතැයි වාර්තා වේ. ළමා රෝහලට පැමිණෙන පුද්ගලයින්ගෙන් සිදුකරන අහඹු PCR පරීක්ෂණ තුළින් ආසාදිතයින් 05 දෙනෙකු පමණ දෛනිකව හඳුනාගැණෙන බව එම රෝහලේ අධ්‍යක්ෂ වෛද්‍ය ජී.වි ජේසූරිය මහතා පවසයි. මේ පිළිබඳ වැඩිදුරටත් අදහස් දැක්වු රෝහලේ අධ්‍යක්ෂවරයා, “රිජ්වේ ආර්යා ළමා රෝහලට දෛනිකව ප්‍රතිකාර ලබා ගැනීමට එන පිරිස් අපි පරීක්ෂාවට ලක්කරනවා. ඒ අවස්ථාවේ දී දිනකට සාමාන්‍යයෙන් රෝගීන් 05ක් හෝ 06ක් දරුවන් හෝ මව්වරු හඳුනාගැනීමට හැකියාව ලැබෙනවා. කොවිඩ් – 19 ආසාදනය තිබෙන බවට. ඒ තුළින් අපට කියැවෙනවා. ඔබට යම්කිසි අවදානමක් තියෙන්න පුළුවන් කොරෝනා රෝගය වැළඳිලා ඇත්ත නැද්ද කියන කාරණය පිළිබඳව. ඒ වගේම දරුවන් 70කට පමණ ආසන්න ප්‍රමාණයකට මේ වනවිට අපි සොයා ගෙන තිබෙනවා මේ දෙවැනි රැල්ල තුළින්. මේ සෑම අවස්ථාවකම අපි දැකලා තියෙන දෙයක් තමයි දවස් 20 සිට අවුරුදු 14 දක්වා වු දරුවන් මේ අතර ඉන්නවා. වැඩි ප්‍රමාණයක් ඉන්නේ ඉතා කුඩා දරුවන්. මේකට ප්‍රධාන හේතුව දෙමාපියන් වැඩි වශයෙන් දරුවන්ට ස්පර්ශවීමට හා භාහිර සමාජයට ගැටෙන්න ඉඩ දුන්න නිසයි. දෙමාපියන්ගේ නොසැලකිල්ල නිසයි දරුවන්ට මේ රෝගය වැළඳී තියෙන්නේ.”", "URL": "https://lankatruth.com/si/?p=104033", "Category": "කොවිඩ් -19 (කොරෝනා ) පුවත්", "Parent URL": null}