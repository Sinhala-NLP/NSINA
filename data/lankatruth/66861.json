{"Source": "Lankatruth", "Timestamp": "January 23, 2019", "Headline": "මහින්දානන්දට එරෙහි නඩු විභාගය යළි මාර්තු සිට", "News Content": "මහින්ද පිලේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව නීතිපතිවරයා ගොනු කර ඇති නඩුවේ විභාගය මාර්තු මස 19 වනදා නැවත ආරම්භ කිරීමට කොළඹ මහාධිකරණය නියෝග කර තිබේ. මෙම නඩුව අද (23) කොළඹ මහාධිකරණ විනිසුරු ඒ.කේ. පටබැඳිගේ මහතා ඉදිරියේ කැඳවූ අවස්ථාවේ මෙම නියෝගය නිකුත් කර ඇති අතර එදින අධිකරණය හමුවේ පෙනී සිටින්නැයි දන්වා සාක්ෂිකරුවන්ට අවවාද කර ඇත. පසුගිය රජය සමයේ ශ්‍රී ලංකා නිදහස් කම්කරු කොංග්‍රසය නැමැති වෘත්තීය සමිතියේ සභාපති වරයා ලෙස කටයුතු කරමින් එම සමිතියට අයත් ලක්ෂ 39ක මුදලක් සාවද්‍ය ලෙස පරිහරණය කිරීම සම්බන්ධයෙන් චෝදනා කරමින් හිටපු ක්‍රීඩා අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව නීතිපතිවරයා මෙම නඩුව පවරා තිබේ.", "URL": "https://lankatruth.com/si/?p=66861", "Category": "පුවත්", "Parent URL": null}