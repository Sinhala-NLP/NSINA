{"Source": "Lankatruth", "Timestamp": "March 21, 2019", "Headline": "ලිට්‍රෝ ගෑස් හිටපු සභාපති ශලීල මුණසිංහගේ විදෙස් ගතවීමේ ඉල්ලීම ඉවතට", "News Content": "තායිවානයේ ෆා ඊස්ටන් බැංකුවේ පරිගණක පද්ධතියට අනවසරයෙන් ඇතුළුවීම සම්බන්ධව චෝදනා එල්ලවී ඇතිලිට්‍රෝගෑස් සමාගමේ හිටපු සභාපති ශලීල මුණසිංහ මහතා විසින් තමාට විදෙස් ගතවීමට අවසර දෙන ලෙස කළ ඉල්ලීම අධිකරණය ප්‍රතික්ෂේප කර තිබේ. සිද්ධියට අදාල නඩුව අද(21) කොළඹ කොටුව මහේස්ත්‍රාත් අධිකරණයේ ප්‍රධාන මහේස්ත්‍රාත් රංග දිසානායක මහතා ඉදිරියේ කැඳවීය. තම සේවාදායකයාට විදෙස් ගතවීම සඳහා අවසර දෙන ලෙස සැකකාර ශලීල මුණසිංහ මහතා වෙනුවෙන් පෙනීසිටි නීතීඥවරයා අධිකරණයෙන් ඉල්ලා සිටි අතර මහේස්ත්‍රාත්වරයා එම ඉල්ලීම ප්‍රතික්ෂේප කරමින් පවසා සිටියේ ශලීල මුණසිංහ නැමැත්තා මෙරට පුරවැසිභාවය නොමැති පුද්ගලයෙකු බවත් ඔහුගේ විදෙස් ගතවීම ඉදිරි විමර්ශන කටයුතුවලට බලපෑමක් බවය. නිව්යෝර්ක් නුවර පිහිටි සිටි බැංකු මූලස්ථානයේ පරිගණක ඡාලයට අනවසරයෙන් ඇතුලු වී ඇමරිකානු ඩොලර් මිලියන 2.104 ක (රුපියල් කෝටි 32කට ආසන්න) මුදලක් වංචා කර සාවද්‍ය පරිහරණය කළ බවට ශලීල මුණසිංහ ඇතුළු සිව් දෙනෙකුට චෝදනා එල්ලවී ඇත. මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවේ ව්‍යාජ මුදල් විමර්ශන අංශයේ ස්ථානාධිපති සුගත් අමරසිංහ මහතා වෙත පැමිණිලි කර තිබුණේ ලංකා බැංකුවේ පුද්ගලික බැංකු සේවා අංශයේ කළමණාකරු ජගත් අනුරසිරි කුරුප්පු මහතා විසින් ඉකුත් 2017 අගෝස්තු මස 06 වැනිදාය.", "URL": "https://lankatruth.com/si/?p=70785", "Category": "පුවත්", "Parent URL": null}