{"Source": "Lankatruth", "Timestamp": "November 11, 2018", "Headline": "ප්‍රජාතන්ත්‍රවාදය සුරකින ලෙස එජා මහලේකම්ගෙන් යලි සිහිකැඳවීමක්", "News Content": "නීතියේ ආධිපත්‍යට සහ අදාළ නෛතික ක්‍රියාවලියට අනුව යමින් අර්බුධ විසඳා ගන්නා ලෙස එක්සත් ජාතීන්ගේ මහ ලේකම් ඇන්තෝනියෝ ගුටරේස් මහතා නැවතත් නිවේදනයක් නිකුත් කරමින් සිහි කැඳවා සිටියි. මීට පෙර අවස්ථාවක ද මහලේකම්වරයා ශ්‍රී ලංකාවේ උද්ගතව ඇති දේශපාලන අස්ථාවරභාවය සම්බන්ධව නිවේදනයක් නිකුත් කරමින් සඳහන් කර සිටියේ ප්‍රජාතන්ත්‍රවාදීව ගැටලු සඳහා විසඳුම් සොයන ලෙසයි. එසේම පසුගිය නොවැම්බර් 1 වැනිදා ජනාධිපති මෛත්‍රිපාල සිරිසේන මහතා සමඟ දුරකථනය ඔස්සේ සම්බන්ධවෙමින් වර්ථමාන තත්වය විමසා සිට ඇත. කෙසේ වෙතත් එක්සත් ජාතීන්ගේ මහ ලේකම්වරයා නැවතවරක් සිහිකැඳවා සිටින්නේ ප්‍රජාතන්ත්‍රවාදී ක්‍රියාවලියට සහ එම ආයතනවලට ගරු කරමින් මානව හිමිකම්, යුක්තිය සහ සාධාරණත්වය සහ ප්‍රතිසන්ධානය පවත්වාගැනීම වැදගත් වන බවයි. එක්සත් ජාතීන්ගේ මහ ලේකම් ඇන්තෝනියෝ ගුටරේස් මහතා නිකුත් කළ නිවේදනයේ මෙසේද සඳහන් වේ. “ජනාධිපති මෛත්‍රිපාල සිරිසේන මහතා පාර්ලිමේන්තුව විසුරුවා හරමින් 2019 වසරේ ජනවාරි 5 වැනිදා මැතිවරණයක් පැවැත්වීමට තීරණය කර ඇති බව දැනගන්නට ලැබිණි. ෙනීතියේ ආධිපත්‍යයට සහ අදාළ නෛතික ක්‍රියාවලියට අනුව යමින් අර්බුද විසඳා ගන්නා ලෙසත් ප්‍රජාතන්ත්‍රවාදී ක්‍රියාවලියට සහ ආයතනවලට ගරු කිරීම ඉතා වැදගත් බවත් පෙන්වා දිය යුතුයි. සාමය සුරක්ෂිත කරන අතරවාරයේදීම ශ්‍රී ලංකාව ජනතාවගේ ආරක්ෂාව සුරක්ෂිත කළ යුතුයි. එමෙන්ම මානව හිමිකම්, යුක්තිය හා සාධාරණත්වය සහ ප්‍රතිසන්ධානය පවත්වාගෙන යා යුතුය. එම කරුණු වෙනුවෙන් කළ කැපවීම් හා ප්‍රතිඥා ද දිගටම පවත්වාගෙන යා යුතුයි”.", "URL": "https://lankatruth.com/si/?p=63058", "Category": "පුවත්", "Parent URL": null}