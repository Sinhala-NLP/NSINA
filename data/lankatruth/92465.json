{"Source": "Lankatruth", "Timestamp": "April 14, 2020", "Headline": "රන්ජන් අප්‍රේල් 20 තෙක් රක්ෂිත බන්ධනාගාරයට", "News Content": "ඇදිරි නීති කොන්දේසි උල්ලංඝනය කිරීම සහ පොලිස් රාජකාරියට බාධා කිරීම සම්බන්ධයෙන් ඊයේ (13) පස්වරුවේ මිරිහාන පොලිසිය විසින් අත්අඩංගුවට ගත් හිටපු පාර්ලිමේන්තු මන්ත්‍රී රන්ජන් රාමනායක මහතා අප්‍රේල් මස 20 දක්වා රක්ෂිත බන්ධනාගාර ගත කිරීමට ගංගොඩවිල මහේස්ත්‍රාත් අධිකරණය අද (14) නියෝග කර ඇත. පිළියන්දල ප්‍රදේශයේ සිට කැබ් රථයකින් පැමිණි පුද්ගලයෙකු ඊයේ දහවල් මාදිවෙල මන්ත්‍රී නිවාස සංකීර්ණයේ සිටින හිටපු පාර්ලිමේන්තු මන්ත්‍රී රන්ජන් රාමනායක මහතා හමුවීමට අවශ්‍ය බව එම නිවාස සංකීර්ණයේ ආරක්ෂක රාජකාරියේ යෙදී සිටි පොලිස් නිලධාරීන්ට දැනුම් දී ඇත. එම අවස්ථාවේ ඔහු සන්තකයේ වලංගු ඇදිරි නීති බලපත්‍රයක් තිබී නැත. එහිදී එම ස්ථානයට පැමිණි හිටපු පාර්ලිමේන්තු මන්ත්රී රන්ජන් රාමනායක මහතා රාජකාරියේ යෙදී සිටි පොලිස් නිලධාරීන්ට බැණ තර්ජනය කර රාජකාරියට බාධා කරමින් අදාල පුද්ගලයා තම නිවාස සංකීර්ණය වෙත රැගෙන යාමට උත්සාහ කර ඇත. ඒ අනුව ඇඳිරි නීතිය කඩ කිරීම, එය කඩ කිරීම සඳහා ආධාර අනුබල දීම, පොලිස් නිලධාරීන්ගේ රාජකාරියට බාධා කිරීම යන චෝදනා යටතේ හිටපු පාර්ලිමේන්තු මන්ත්‍රී රන්ජන් රාමනායක මහතා සහ ඔහු හමුවීමට පැමිණි පුද්ගලයා මිරිහාන පොලිස් ස්ථානයේ නිළධාරීන් විසින් ඊයේ රාත්‍රියේ මාදිවෙල මන්ත්‍රී නිවාස සංකීර්ණයේදී අත්අඩංගුවට ගන්නා ලදී. පසුව රන්ජන් රාමනායක මහතා අද දින ගංගොඩවිල මහේස්ත්‍රාත් අධිකරණය හමුවට ඉදිරිපත් කළ අතර ඒ අනුව ඔහු අප්‍රේල් මස 20 දක්වා රක්ෂිත බන්ධනාගාර ගත කිරීමට අ‍ධිකරණය නියෝග කර ඇත.", "URL": "https://lankatruth.com/si/?p=92465", "Category": "පුවත්", "Parent URL": null}