{"Source": "Lankatruth", "Timestamp": "October 1, 2019", "Headline": "රජයේ වංචා දූෂණ සොයන ජනාධිපති කොමිසමේ නිල කාලය දිගු කෙරේ", "News Content": "2015-2018 කාලය තුළ සිදුව ඇතැයි පැවසෙන වංචා දූෂණ සෙවීමට පත්කළ ජනාධිපති විමර්ශන කොමිෂන් සභාවේ නිල කාලය ලබන ඔක්තෝබර් මස 31 වැනිදා දක්වා දීර්ඝ කිරීමට අදාල අති විශේෂ ගැසට් නිවේදනය ඊයේ(30) නිකුත් කර තිබේ. කොමිෂන් සභාවේ නිල කාලය ඊයේ දින අවසන් වීමට නියමිතව තිබුණි. 2015 ජනවාරි මස 15 දින සිට 2018 දෙසැම්බර් මස 31 දින දක්වා කාලය තුළ රාජ්‍ය සහ ව්‍යවස්ථාපිත මණ්ඩලයන්හි සිදුවූ දූෂණ ක්‍රියා, වංචා, සාපරාධි ලෙස විශ්වාසය කඩ කිරීම, දේපළ සාපරාධී ව්‍යපහරණය, රැවටීම හා බලය හෝ අධිකාරිය, රාජ්‍ය සම්පත් හා වරප්‍රසාද අනිසි ලෙස පාවිච්චි කිරීම හෝ අවභාවිතය සම්බන්ධව විමර්ශනයට ජනාධිපතිවරයා විසින් පසුගිය ජනවාරි මස 14 වනදා මෙම කොමිසම පත් කළේය. කොමිෂන් සභාවේ සභාපතිවරයා වශයෙන් විශ‍්‍රාමික ශ්‍රේෂ්ඨාධිකරණ විනිසුරු උපාලි අබේරත්න මහතා කටයුතු කරන අතර විශ‍්‍රාමික මහාධිකරණ විනිසුරු සරෝජනී කුසලා වීරවර්ධන, විශ‍්‍රාමික විගණකාධිපති පස්දුන් කෝරළේ ආරචිචිගේ පේමතිලක, විශ‍්‍රාමික අමාත්‍යාංශ ලේකම් ලලිත් ආර්. ද සිල්වා, විශ‍්‍රාමික නියෝජ්‍ය පොලිස්පති එම්.කේ.ඩී. විජය අමරසිංහ යන මහත්ම මහත්මීන් එහි සෙසු සාමාජිකයෝ වෙති.", "URL": "https://lankatruth.com/si/?p=81988", "Category": "පුවත්", "Parent URL": null}