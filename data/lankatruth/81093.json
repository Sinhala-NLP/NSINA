{"Source": "Lankatruth", "Timestamp": "September 18, 2019", "Headline": "සෞදි තෙල් කම්හල්වලට එල්ලවූ ප්‍රහාරය ගැන තමාට එල්ලවන චෝදනා ඉරානය ප්‍රතික්ෂේප කරයි", "News Content": "සෞදි අරාබියේ ඇබ්ක්වේක් සහ කුරේයිස් ප්‍රදේශවල පිහිටි ඉන්ධන කම්හල්වලට පසුගිය දා එල්ලවූ ඩ්‍රෝන ප්‍රහාර සඳහා තමන්ගේ කිසිඳු සම්බන්ධයක් නොමැති බව ඉරානය නිල වශයෙන් අද(18) ඇමරිකාව වෙත දන්වා තිබේ. විදෙස් මාධ්‍ය වාර්තා කර ඇත්තේ ටෙහෙරාන් හි ස්විට්සර්ලන්ත තානාපති කාර්යාලය හරහා ඉරානය මෙම දැනුම්දීම ඇමරිකාව වෙත සිදුකර ඇති බවය. ඉරානය මෙම නිල දැනුම්දීම සිදුකර ඇත්තේ ඇමරිකානු රාජ්‍ය ලේකම්වරයා ප්‍රහාරයේ වගකීම සම්බන්ධව ඉරානය වෙත චෝදනා එල්ල කිරීමෙන් පසුවය. කෙසේ වෙතත් සෞදි අරාබිය සඳහන් කර ඇත්තේ ප්‍රහාරයට ඉරානය සම්බන්ධබවට ද්‍රව්‍යමය සාක්ෂි ඉදිරිපත් කිරීමට ද තමා සූදානම් බවය. මේ සම්බන්ධව චීන විදේශ අමාත්‍යාංශය ට්විටර් පනිවිඩයක් නිකුත් කරමින් සඳහන් කර ඇත්තේ තහවුරු කළ සාක්ෂි නොමැතිව කිසිවෙකුට චෝදනා නැගීමෙන් වැලකී සිටිය යුතු බවය. පසුගිය 14 වැනිදා එල්ලවූ ප්‍රහාරයෙන් පසු යේමනයේ හවුති සටන්කරුවන් ප්‍රහාරයේ වගකීම භාරගත් බවට ද විදෙස් මාධ්‍ය වාර්තා කර තිබිණි. එවැනි පසුබිමක් තිබියදී සෞදි අරාබිය සහ ඇමරිකාව ඉරානය සම්බන්ධව සැක පලකර තිබේ.", "URL": "https://lankatruth.com/si/?p=81093", "Category": "විදෙස් පුවත්", "Parent URL": null}