{"Source": "Lankatruth", "Timestamp": "March 4, 2012", "Headline": "අවසන් වටයේ පලමු තරගයෙන් ශ්‍රී ලංකාව පරාදයි", "News Content": "සී.බී. කුසලාන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ ඕස්ට්‍රේලියාව අතර අද (02) ඕස්ට්‍රේලියාවේ බ්‍රිස්බර්න් ක්‍රීඩාංගණයේ දී පැවැත්වුණු අවසන් තරගාවලියේ පළමු තරගයෙන් ලකුණු 15 න් ජයග්‍රහණය කිරීමට ඕස්ට්‍රේලියානු කණ්ඩායම සමත්විය.  අද තරගයේදී පළමුවෙන් පන්දුවට පහරදුන් ඕස්ට්‍රේලියානු කණ්ඩායම නියමිත පන්දුවාර 50 අවසානයේ කඩුලු 6 ට ලකුණු 321 ක් ලබා ගන්නා ලදී. කාසියේ වාසිය දිනාගැනීමෙන් පසු ඕස්ට්‍රේලියානු කණ්ඩායම ප්‍රථමයෙන් පන්දුවට පහරදෙන්නට තීරණය කළ අතර ඔස්ට්‍රේලියානු නායක මයිකල් ක්ලාක් කියා සිටියේ අද තරගය සඳහා ඉතා හොඳ තණතීරුවක් ලැබී ඇති බවයි. ඕස්ට්‍රේලියානු නායකයාගේ අනාවැකිය පලදරමින් ලකුණු 322 ක ඉලක්කයක් ශ්‍රී ලංකාවට ලබාදීමට ඔවුන්ට හැකිවිය. මෙම තරගයේදී ඩේවිඩ් වෝර්නර් ලකුණු 163 ක් ලබාගත් අතර එය බ්‍රිස්බර්න්හි මෙම ක්‍රීඩාංගණයේදී පිතිකරුවකු ලැබූ ඉහළම ලකුණු සංඛ්‍යාව ලෙස ඕස්ට්‍රේලියානු ක්‍රිකට් ඉතිහාසයට එකතු වී ඇත. අනතුරුව පිටියට පිවිසි ශ්‍රී ලංකා කණ්ඩායමට සියලුම ක්‍රීඩකයින් දැවී ලබාගත හැකි වූයේ ලකුණු 306 ක් පමණි. මෙහිදී නුවන් කුලසේකර කණ්ඩායමට අගනා දායකත්වයක් ලබාදෙමින් පන්දු 54 දී ලකුණු 73 ක් ලබාගැනීමට සමත් වූ අතර ඔහුට සහයදෙමින් උපුල් තරංගද ලකුණු 60 ක් ලබාගත්තේය. අවසන් මොහොත දක්වාම ශ්‍රී ලංකා කණ්ඩායම වෙනුවෙන් පන්දු 21 ට මුහුණදී නොදැවී ලකුණු 31 ක් ලබාගැනීමට ධම්මික ප්‍රසාද් සමත්විය.", "URL": "https://lankatruth.com/si/?p=1630", "Category": "ක්‍රීඩා පුවත්", "Parent URL": null}