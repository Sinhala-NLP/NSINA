{"Source": "Lankatruth", "Timestamp": "March 6, 2019", "Headline": "අයවැය යෝජනාවලියෙන් ගුරු විදුහල්පති ගැටළු විසඳා නැහැ – නැවත විරෝධතා", "News Content": "මුදල් ඇමති මංගල සමරවීර විසින් ඊයේ (05) පාර්ලිමේන්තුවට ඉදිරිපත් කළ අයවැය යෝජනාවලියේ ගුරු විදුහල්පති ගැටළු සඳහා විසඳුම් ලබාදීමට කටයුතු කර නැතැයි ලංකා ගුරු සේවා සංගමය පවසයි. එහි ප්‍රධාන ලේකම් මහින්ද ජයසිංහ මහතා පවසා සිටියේ අයවැය සකස් කිරීමේදී තමන්ගේ අදහස් හා යෝජනා ලබා ගත්ත ද ඒවා කිසිවක් යෝජනාවලියට ඇතුළත් කර නොමැති බවයි. එසේම මෙම ක්‍රියාවට ගුරු විදුහල්පතිවරුන්ගේ විරෝධය පළ කිරීමට ලබන 13 වැනිදා ලෙඩ නිවාඩු වාර්තා කරන බවද මහින්ද ජයසිංහ මහතා වැඩිදුරටත් සඳහන් කළේය. පසුගිය මස 28 වැනිදා ලංකා ගුරු සේවා සංගමය නියෝජනය කරන ගුරු විදුහල්පතිවරුන් දහසකට අධික ප්‍රමාණයක් අධ්‍යාපන අමාත්‍යාංශය ඉදිරිපිටදී සිය ගැටළු විසඳීමට කටයුතු කරන ලෙස ඉල්ලා විරෝධතාවයක නිරත වූ අතර එම පිරිසට ජල සහ කඳුළුගෑස් ප්‍රහාර එල්ලකර විසිරුවා හැරීමට රජය කටයුතු කළේය. කෙසේ වෙතත් එම ගැටළු සඳහා මෙවර අයවැයෙන් ද කිසිඳු යෝජනාවක් ඉදිරිපත් කර නැත.", "URL": "https://lankatruth.com/si/?p=69821", "Category": "පුවත්", "Parent URL": null}