{"Source": "Lankatruth", "Timestamp": "September 19, 2017", "Headline": "රාජිතට එරෙහි විශ්වාසභාංගයත් මහින්දගේ හමස් පෙට්ටියට", "News Content": "රාජිත සේනාරත්න ඇමතිවරයාට විරුද්ධව මහින්ද පිල විසින් කඩිමුඩියේ ඉදිරිපත් කළ විශ්වාසභංග යෝජනාව පිළිබඳ ඉදිරි ක්‍රියාමාර්ග නොගන්නා ලෙස විශ්‍රාමික ජනාධිපති මහින්ද රාජපක්ෂ මහතා උපදෙස් දී ඇති බව එම පිලේ ආරංචි මාර්ගවලින් හෙළි වේ. එම ආරංචිමාර්ග වැඩි දුරටත් සඳහන් කරන්නේ හේතු දැක්වීමකින් තොරව මෙම උපදෙස් ලබාදී ඇති බවය. රාජිත සේනාරත්න ඇමතිවරයාට විරුද්ධව විශ්වාසභංග යෝජනාව භාරදී මේ වනවිට මාසයකටත් වැඩි කාලයක් ගත වී ඇති අතර යෝජනාවට පක්ෂව ඡන්ද දෙන බව ජනතා විමුක්ති පෙරමුණද ප්‍රකාශ කර සිටියේය. යෝජනාව විවාදයට ගෙන ඡන්ද විමසීම පිළිබඳව දින නියම කර ගැනීමට තිබියදී මහින්ද පිලේ කිසිවෙකු ඒ සඳහා ඉදිරිපත් නොවී සිට ඇත. මේ පිළිබඳව කළ සොයාබැලීමකදී හෙළි වූයේ එය ඉදිරියට ගෙන යාම සඳහා බලපෑම් නොකරන ලෙස විශ්‍රාමික ජනාධිපති මහින්ද රාජපක්ෂ මහතා උපදෙස් ලබා දී තිබෙන බවය. මේ ආකාරයට මහින්ද පිල විසින් අවස්තා ගණනාවකදී රනිල් – මෛත්‍රී ආණ්ඩුවේ විවිධ ඇමතිවරුන්ට එරෙහිව විශ්වාසභංග යෝජනා ගෙන ඒම සඳහා කතා නායකවරයා වෙත අත්සන් ලේඛන බාර දුන්නද එම බොහෝමයක් විශ්වාසභංග යෝජනා යළි හකුලා ගන්නා ලදී. මේ සම්බන්ධයෙන් අදහස් දක්වන දේශපාලන විශ්ලේෂකයන් පවසන්නේ පැවති ආණ්ඩුවේ දූෂිතයන් සහ වත්මන් ආණ්ඩුවේ දූෂිතයන් අතර එකිනෙකාගේ ආරක්ෂාව සඳහා මෙලෙස විවිධ ක්‍රියාමාර්ග අනුගමනය කරමින් සිටින බවත් කෙසේ හෝ වත්මන් ආණ්ඩුවේ ඉදිරි වසර කිහිපය ඉක්මණින් ගෙවා දැමීම සඳහා දෙපාර්ශවයම කටයුතු කරමින් සිටින බවයි. එළෙඹෙන මැතිවරණවලදී මෙරට ජනතාව තියුණු ලෙස කල්පනා කර නව මාවතකට රට යොමු කීරීමට කටයුතු නොකළහොත් වත්මන් ආණ්ඩුවෙන් පසු බිහිවන ආණ්ඩුව අන්ත දූෂිත මෙන්ම භයානක ඒකාධිපති පාලනයක් විය හැකි බවද ඔවූහු අනතුරු අඟවති. මූලාශ්‍ර ලංකා ඉරිදා සංග්‍රහය", "URL": "https://lankatruth.com/si/?p=41116", "Category": "පුවත්", "Parent URL": null}