{"Source": "Lankatruth", "Timestamp": "May 24, 2019", "Headline": "පාස්කු ඉරිදා ප්‍රහාරයට අදාළ සැකකරුවන්ගේ බැංකු ගිණුම් 41ක් අත්හිටුවයි", "News Content": "පාස්කු ඉරුදින ප්‍රහාරයට අදාලව අත්අඩංගුවට ගෙන අපරාධ පරීක්ෂණ දෙපාර්තමේන්තුවේ හා ත්‍රස්ත විමර්ශන කොට්ඨාසය භාරයේ සිටින සැකකරුවන්ට අයත් බැංකු ගිණුම් 41ක මෙහෙයුම් තහනම් කිරීමට පියවර ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා ප්‍රකාශ කරයි. අද (24) පස්වරුවේ ආරක්ෂක අමාත්‍යංශ මාධ්‍ය කේන්ද්‍රයේ පැවති ප්‍රවෘත්ති සාකච්ඡාවේදී පොලිස් මාධ්‍ය ප්‍රකාශකවරයා මේ බව සඳහන් කර ඇත. එම බැංකු ගිණුම්වල රුපියල් මිලියන 134ක මුදලක් තිබෙන බවට අපරාධ පරීක්ෂණ දෙපාර්තමේන්තුව විසින් අනාවරණය කර ගෙන ඇති බවත් ඊට අමතරව රුපියල් මිලියන 14ක පමණ මුදලක් මේ වනවිට සොයා ගෙන අපරාධ පරීක්ෂණ දෙපාර්තමේන්තුව බාරයට ගෙන ඇති බවත් එහිදී අනාවරණය කරන ලදී. මීට අමතරව රුපයිල් බිලියන 07ක පමණ වෙනත් වත්කම් ගැන සිදු කරන විමර්ශනත් මේ වනවිට අපරාධ පරීක්ෂණ දෙපාර්තමේන්තුව විසින් සිදු කරමින් පවතින බවද ඒ මහතා සඳහන් කළේ ය.", "URL": "https://lankatruth.com/si/?p=74533", "Category": "පුවත්", "Parent URL": null}