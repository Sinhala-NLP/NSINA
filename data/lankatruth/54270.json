{"Source": "Lankatruth", "Timestamp": "June 13, 2018", "Headline": "ගොවි නියෝජිතයින් පෙන්වා දුන් ගම්මිරිස් ජාවාරම ගැන විමර්ෂණ ඇරඹේ", "News Content": "ශ්‍රී ලංකාවේ ගම්මිරස් සඳහා ලෝක වෙළඳපොළ තුළ පවතින කීර්තිනාමයට හානිකරමින් සිදුකරන ජාවාරමක් සම්බන්ධ විමර්ෂණ කටයුතු කිරීමට කෘෂිකර්ම දෙපාර්තමේන්තුව විසින් අපරාධ විමර්ශන දෙපාර්තමේන්තුවට පවරා ඇතැයි වාර්තා වේ. මෙරටින් ගම්මිරිස් අපනයනය කිරීමේදී තත්වයෙන් බාල බංගලාදේශයෙන් ගෙන්වනලද ගම්මිරිස් සමඟ මුහුද මැද නැවේදීම කළවම්කර මෙරට නාමය යටතේ ලෝක වෙළඳපොලට නිකුත් කිරීමේ ජාවාරමක් හෙළිදරව් වී ඇතැයි කෘෂිකර්ම ඇමති මහින්ද අමරවීර මහතා පවසයි. මෙමගින් ලෝකයේ හොඳම ගම්මිරිස් ලෙස සැළකෙන මෙරට ගම්මිරිස්වල ප්‍රමිතිය බාල වන අතර එය මෙරට ගම්මිරිස් වගා කරුවන් දක්වා බලපෑම් ඇති කරයි. ඊයේ(12) පස්වරුවේ සමස්ත ලංකා ගොවි සම්මේලනය, කෘෂිකර්ම අමාත්‍යවරයා ඇතුලු බලධාරීන් සමඟ සිදුකළ විශේෂ රැස්වීමක දී ගොවි නියෝජිතයින් විසින් මෙම බලපෑම බලධාරීන්ගේ අවධානයට ලක් කොට ඇත. එහිදී මේ සම්බන්ධව ක්‍රියාකරන බවට අමාත්‍යවරයා පොරොන්දු වී අතර අද මේ සම්බන්ධ විමර්ශන කටයුතු අපරාධ පරීක්ෂණ දෙපාර්තමේන්තුව වෙත පවරා ඇතැයි තොරතුරු වාර්තා වේ. මීට අමතරව විශාල ගොවි ගැටළු ප්‍රමාණයක් සමස්ත ලංකා ගොවි සංගමය මගින් අමාත්‍යවරයා ඇතුලු බලධාරීන් හමුවේ අවධාරණය කර ඇති අතර හැකි ඉක්මනින් ඒවා විසඳීමට කටයුතු කරන ලෙස ඉල්ලා තිබේ. ඒ අතර ජල ප්‍රශ්නය, පොහොර බෙදාහැරීම් කටයුතු විදිමත් කිරීම, ගොවි නිෂ්පාදන සඳහා හොඳ මිලක් ලබා දීම , අස්වනු නෙළා ගන්නා කාලයේදී එම නිෂ්පාදන ආනයනය කිරීම නතර කිරීම, නව තාක්ෂණය ගොවීන්ට හඳුන්වා දීම‍, පාංශු පර්යේෂණ සඳහා විදිමත් වැඩ පිළිවෙළක් ක්‍රියාත්මක කිරීම වැනි සාධනීය කරුණු රැසක් සමස්ත ලංකා ගොවි සංවිධානයේ කැඳවුම්කරු නාමල් කරුනාරත්න මහතා ඇතුලු නියෝජිත පිරිස පෙන්වා දුන්නේය.", "URL": "https://lankatruth.com/si/?p=54270", "Category": "පුවත්", "Parent URL": null}