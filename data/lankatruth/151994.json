{"Source": "Lankatruth", "Timestamp": "September 22, 2023", "Headline": "ගූගල් සමාගමට අපරාධ චෝදනා – කාන්තාවක් නඩු කියයි (Photo)", "News Content": "ගූගල් සිතියම ආධාරයෙන් රිය ධාවනය කළ තම සැමියා ගමන් ගත් මාර්ගයේ තිබූ කඩා වැටුණු පාලමකින් රිය සමඟ පහළට වැටී මරණයට පත් වීම හේතුවෙන් ඔහුගේ බිරිඳ විසින් පවුලේ සාමාජිකයන් වෙනුවෙන් වන්දි ඉල්ලා ගූගල් සමාගමට එරෙහිව නඩු දමා තිබේ. විදෙස් මාධ්‍ය වාර්තා කරන්නේ, ඔහු ගමන් ගත් මාර්ගයේ තිබූ පාලම කඩා වැටී අවුරුදු 05ක කාලයක් ගත වී ඇතත් ගූගල් සමාගම තම සිතියමේ එය යාවත්කලීන කර නොමැති බවත් ගූගල් සමාගමේ නොසැලකිල්ල පිලිප් පැක්සන් නම් තම සැමියාගේ මරණයට හේතු වූ බවත් පවසමින් ඔහුගේ බිරිඳ ඇලිසියා පැක්සන් ඇතුළු පවුලේ සාමාජිකයන් ගූගල් සමාගමට එරෙහිව චෝදනා ගොනු කර ඇති බවය. වෛද්‍ය උපකරණ අලෙවිකරුවෙකු වූ උතුරු කැරොලිනාවේ පදිංචි පිලිප් පැක්සන් පසුගිය සැප්තැම්බරයේ මෙම අනතුරට මුහුණ දී ඇති බවත් ඔහු දෙදරු පියෙකු බවත් විදෙස් මාධ්‍ය වාර්තා කරයි. ඔහුගේ දියණියගේ 09වන උපන්දිනය දා රාත්‍රියේ නැවතත් නිවසට පැමිණීම සඳහා නොදන්නා මාර්ගයක පැමිණ ඇති බවත් එහිදී ආරක්ෂිතව නිවසට පැමිණීම සඳහා ගූගල් සිතියම භාවිත කර ඇති බවත් ඔහුගේ බිරිඳ පවසා තිබේ. එම අවස්ථාවේ කඩා වැටුණු පාලම උඩින් ධාවනය කරන ලෙස ගූගල් සිතියම පෙන්වා ඇතැයිද පැක්සන්ගේ බිරිඳ ගූගල් සමාගමට එරෙහිව චෝදනා ගොනු කරමින් ප්‍රකාශ කර තිබේ. මෙම අනතුර සිදුව ඇත්තේ 2022 සැප්තැම්බර් මාසයේ දිනකය.", "URL": "https://lankatruth.com/si/?p=151994", "Category": "පුවත්", "Parent URL": null}