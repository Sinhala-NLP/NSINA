{"Source": "Lankatruth", "Timestamp": "July 19, 2020", "Headline": "තැපැල් ගාස්තු අවභාවිතා කළ සජිත්ගේ සම්බන්ධීකරණ ලේකම්ට ඇප", "News Content": "තැපැල් ගාස්තු අවභාවිත කිරීමක් සම්බන්ධයෙන් ඊයේ (18) අත්අඩංගුවට ගත් සජිත් ප්‍රේමදාස මහතාගේ සම්බන්ධීකරණ ලේකම් හිටපු පළාත් සභා මන්ත්‍රී නිමල් ආර්.පීරිස් මහතාව අද (19) කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර තිබේ. නිමල් ආර්. පීරිස් මහතා මීට පෙර ලබාගත් නිදහස් තැපැල් මුද්‍රාවක් වෙනුවෙන් 2018 වසරේ දෙසැම්බර් මාසයෙන් පසු මුදල් නොගෙවීම සම්බන්ධයෙන් තැපැල් දෙපාර්තමේන්තුව විමර්ශනයක් ආරම්භ කර තිබුණි. ඔහු විසින් ලිපි 7,564ක් පළාත් සභා මන්ත්‍රී ප්‍රතිපාදන යටතේ තැපෑලට යොමු කර තිබූ බවට තලවතුගොඩ තැපැල් ස්ථානාධිපතිවරයා විසින් තලංගම පොලිසියට කළ පැමිණිල්ලක් මත ඊයේ පස්වරුවේ ඔහුගේ නිවෙස පරීක්ෂා කිරීමෙන් අනතුරුව අත්අඩංගුවට ගෙන තිබිණි. සිදු කළ සෝදිසි කිරීම්වලදී මුද්‍රා තැබීමට යොදා ගත් තැපැල් මුද්‍රා යන්ත්‍රය සහ සමගි ජන බලවේගයේ රැස්වීමක ඇරයුම් කිරීමට සකස් කළ ලිපි 3000ක්ද සොයාගත් බව පොලිසිය සඳහන් කරයි. ඒ අනුව පොදු දේපළ පනත යටතේ අත්අඩංගුවට පත් නිමල් ආර්.පීරිස් මහතා කඩුවෙල මහේස්ත්‍රාත් අධිකරණයට අද දහවල් ඉදිරිපත් කළ අතර එහිදී ලක්ෂ 50ක් බැගින් වූ ශරීර ඇප 2ක් මත මුදා හැරීමට කඩුවෙල වැඩබලන මහේස්ත්‍රාත් කමල් ප්‍රසන්න විජේසිරි මහතා නියම කර තිබේ.", "URL": "https://lankatruth.com/si/?p=95014", "Category": "පුවත්", "Parent URL": null}