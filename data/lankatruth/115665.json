{"Source": "Lankatruth", "Timestamp": "April 29, 2021", "Headline": "ඉන්දියාවෙන් පිටවන්නැයි ඇමෙරිකානුවන්ට දැනුම් දීමක්", "News Content": "ඉන්දියාවේ රැඳී සිටින ඇමෙරිකානු පුරවැසියන් සියලු දෙනාමට හැකි වහාම පිටවන ලෙස අමෙරිකා එක්සත් ජනපදය එඋපදෙස් ලබාදී තිබෙනවා. මේ වනවිට ඉන්දියාව තුළ සීඝ්‍රයෙන් කොවිඩ් වෛරසය ව්‍යාපත්වීමත් ඊට ප්‍රමාණවත් පරිදි සෞඛ්‍ය පහසුකම් සැපයීමටත් ඉන්දියාව අපොහොසත් වීසිටින පසුබිමක ඇමෙරිකාව සිය පුරවැසියන්ට මෙලෙස දැනුම්දීමක් කර තිබේ. විශේෂයෙන්ම මේ වනවිට ඉන්දියාව තුළ සිටින අසාධ්‍ය කොවිඩ් ආසාදිතයිට ප්‍රමාණවත් තරම් ඔක්සිජන් සැපයීමට එරට බලධාරීන් අපොහොසත් වීමද ලොවපුරා දැඩිලෙස කතාබහට ලක්ව තිබේ. අමෙරිකානු රාජ්‍ය දෙපාර්තමේන්තුව විසින් සිය පුරවැසියන්ට 04 වන අදියරේ සංචාරක උපදේශකයක්ද නිකුත් කර ඇති අතර ඉන්දියාවේ සිට දෛනිකව අමෙරිකාවට ගුවන් ගමන් වාර 14ක් සිදුකරන අතර යුරෝපා ගමනාන්ත කිහිපයකට ද ගුවන් ගමන් සිදුකරන බව අමෙරිකානු රාජ්‍ය දෙපාර්තමේන්තුව විසින් සිය පුරවැසියන්ට දැනුම් දී ඇත. දකුණු ආසියානු කලාපයේ කෝවිඩ් -19 රෝගීන් හදිසියේ වැඩිවීම හේතුවෙන් ඉන්දියාව, පකිස්ථානය, බංග්ලාදේශය, ඇෆ්ගනිස්ථානය සහ මාලදිවයින වෙත සංචාරය කිරීමෙන් වළකින ලෙස එක්සත් ජනපදය සිය පුරවැසියන්ට මීට දින කිහිපයකට පෙරදි උපදෙස් දී තිබිණි. එම රටවල් වෙත 04 වන අදියරේ සංචාරක උපදේශනිකුත් කරනු ලැබීය. මේ අතර ඊයේ (28) දිනයේදී ඉන්දියාවෙන් කොවිඩ් ආසාදිතයින් 3,79,257 දෙනෙක් වාර්තා වී තිබෙන අතර මරණ 3,645ක් වාර්තා වී තිබෙනවා. මේ වන විට ඉන්දියාවේ සමස්ත කොරෝනා ආසාදිතයින් සංඛ්‍යාව කෝටි 1.83 ඉක්මවා ගොස් ඇත.", "URL": "https://lankatruth.com/si/?p=115665", "Category": "කොවිඩ් -19 (කොරෝනා ) පුවත්", "Parent URL": null}