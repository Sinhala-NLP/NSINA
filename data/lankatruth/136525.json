{"Source": "Lankatruth", "Timestamp": "July 8, 2022", "Headline": "විදුලි බිලටත් කොලේ හිරවෙයි", "News Content": "මේ වනවිට රට තුළ පවතින දැඩි ආර්ථික අර්බුදය හමුවේ මුද්‍රණ කඩදාසි හිගය හේතුවෙන් විදුලි බිල්පත් මුද්‍රණය සඳහා ඇතිව තිබෙන බලපෑමට පිළියමක් ලෙස ඉදිරියේදී විදුලි බිල්පත් ලබාදීම ක්‍රම 03ක් ඔස්සේ සිදු කිරීමට ලංකා විදුලිබල මණ්ඩලය කටයුතු කර ඇති බව නිවේදනයක් නිකුත් කරමින් සඳහන් කරයි. ඒ අනුව ඉදිරියේදී පාරිභෝගිකයින් වෙත මාසික විදුලි බිල්පත් නිකුත් කිරීමේදී පහත ක්‍රමවේද භාවිතා කරනු ලබන බව එම නිවේදනයේ දැක්වේ. වඩාත් කාර්යක්ෂම වූ පාරිභෝගික සේවාවක් සැපයීම මෙන්ම ආයතනික කටයුතු පරිගණකගත කිරීම අරමුණු කරගනිමින් ක්‍රියාත්මක “CEB Assist” වැඩපිළිවෙලෙහි තවත් එක් පියවරක් ලෙස මෙම බිල්පත් නිකුත් කිරීමේ නව ක්‍රමවේද ත්‍රිත්වය හඳුන්වා දී ඇත. එමෙන්ම විද්‍යුත් තැපැල් මඟින් ඊ-බිල්පත් නිකුත් කිරීම සඳහා අවශ්‍ය තාක්ෂණික සැකසුම් කටයුතුද මේ වනවිට සිදු කරමින් පවතින බව ඔවුන් පවසයි. විදුලි බිල්පත් පෙරාතුව මුද්‍රණය කර බෙදාහැරීම වර්තමානයේ මතුව ඇති කඩදාසි හිඟය හේතුවෙන් කළ නොහැකි වීම මත මෙම වැඩපිළිවෙල ක්‍රියාත්මක කිරීමට තීරණය අතර, මෙම නව ක්‍රමවේද වෙත යොමු වීම කාර්යක්ෂමතාවය ඉහළ නැංවීමට පමණක් නොව, මුද්‍රිත බිල්පත් සඳහා වැයවන වියදම ඉහළ ගොස් ඇති පසුබිමක වසරකට රුපියල් බිලියනයකට අධික මුදලක් ඉතිරි කර දීමටද දායක වනු ඇති බව ලංකා විදුලිබල මණ්ඩලය වැඩි දුරටත් සඳහන් කරයි.", "URL": "https://lankatruth.com/si/?p=136525", "Category": "පුවත්", "Parent URL": null}