{"Source": "Lankatruth", "Timestamp": "September 1, 2021", "Headline": "රට පුරා ග්‍රාමනිලධාරීන් 500කට කොවිඩ් – ආණ්ඩුවෙන් සහන ඉල්ලයි", "News Content": "පවතින කොවිඩ් වසංගත තත්වය හමුවේ මේ වනවිට රටපුරා ග්‍රාමනිලධාරීවරුන් පන්සීයකට වැඩි පිරිසකට කොවිඩ් වෛරසය ආසාදනය වී ඇති බවත් ග්‍රාමනිලධාරීවරුන් පස්දෙනෙකු මේ දක්වා කොවිඩ් ආසාදනය වී ජීවිතක්ෂයට පත්ව ඇති බවත් වාර්තා වේ. ශ්‍රී ලංකා එක්සත් ග්‍රාම නිලධාරීන්ගේ සංගමයේ ප්‍රධාන ලේකම් එස්.ඒ. සීලමන්ආරච්චි මහතා ස්වදේශ කටයුතු රාජ්‍ය අමාත්‍යාංශයේ ලේකම්වරයා වෙත ලිපියක් යොමු කරමින් මේ පිළිබඳව තොරතුරු හෙළිකර තිබේ. එම ලිපිය මගින් වැඩිදුරටත් අවධාරණය කර ඇත්තේ ග්‍රාම නිලධාරිවරයෙකු එම පවුලේ සාමාජිකයන් සමග නිරෝධායනයට ලක්වුවහොත් පොදුවේ හිමිවීමට නියමිතව තිබූ රුපියල් 10000ක වියළි ආහාර මල්ල ඔවුනට තිබූ එකම සහනය වුවද එය අඩු ආදායම්ලාභී පවුල් සඳහා පමණක් ලබාදීම හේතුවෙන් ග්‍රාම නිලධාරීන්ද මේ වනවිට දැඩි පීඩාවට පත්ව ඇති බවත් දැඩි කොවිඩ් අවදානම් තත්වය හමුවේ ආර්ථික අපහසුතා මැද රාජකාරි ඉටුකරන ග්‍රාම නිලධාරීන් වෙනුවෙන් අමාත්‍යාංශ මට්ටමින් සහනයක් ලබා දීමට කටයුතු කරන ලෙසයි.", "URL": "https://lankatruth.com/si/?p=122334", "Category": "කොවිඩ් -19 (කොරෝනා ) පුවත්", "Parent URL": null}