{"Source": "Lankatruth", "Timestamp": "July 13, 2023", "Headline": "සෞඛ්‍ය සේවය වනසන ඇමති කෙහෙළිය රකින්න අලුත් වර්ගයේ කොටු පැනීමක්", "News Content": "රටේ සමස්ත රෝහල් පද්ධතියම සෑම අංශයකින්ම අකර්මන්‍යවීමට ඉඩ හැර තිබීම පිළිබඳව රනිල් පොහොට්ටු හවුල් ආණ්ඩුවට එල්ල වී තිබෙන දැඩි චෝදනා සම්බන්ධයෙන් ජනාධිපති කාර්ය මණ්ඩල ප්‍රධානී සාගල රත්නායක සෞඛ්‍ය ඇමති කෙහෙළිය රඹුක්වැල්ල ගෙන්වා සාකච්ඡා කර ඇති බව වාර්තා වේ. මෙම සාකච්ඡාව මාධ්‍යයට විවෘත නොකර සිදු කර තිබෙන බවත් ඉන් පසුවද මේ දක්වාම සෞඛ්‍ය සේවයේ කිසිදු වෙනස් සිදු වී නැති බව දිනෙන් දින වර්ධනය වන කඩාවැටීම තුළින් පැහැදිලි වේ. සෞඛ්‍ය ඇමති තම සුපුරුදු ක්‍රියාකාරිත්වයේම යෙදෙමින් සිටින අතර තමා ඉල්ලා අස්වීමට සූදානම් බවට මාධ්‍ය හමුවේ පුරසාරම් දෙඩීම සිදු කරමින් සිටී. ප්‍රමිතියෙන් තොර එන්නත් සහ ඖෂධ භාවිතයෙන් මේ වනවිට රෝගීන් ගණනාවක් මියගොස් ඇති අතර සෞඛ්‍ය උපකරණ ඇතුළු අත්‍යාවශ්‍ය කටයුතු පවත්වාගෙන යාම බාධාකාරී අංශ රැසක් රට පුරා රොහල් පද්ධතියෙන් දිනපතාම වාර්තා වෙමින් පවතී. මේ සම්බන්ධයෙන් තම අවදානය යොමු කර ඇති බව ආණ්ඩුවේ පිරිසට හැඟී යන පරිදි ජනාධිපති රනිල් වික්‍රමසිංහ කටයුතු කිරීමේ පියවරක් ලෙස සාගල රත්නායක සහ කෙහෙළිය රඹුක්වැල්ල අතර සාකච්ඡාවක් සිදුකර ඇති බව ආණ්ඩු පක්ෂයේම ආරංචිමාර්ගවලින් හෙළි වේ. සෞඛ්‍ය සේවයේ කඩාවැටීම පිළිබඳව ජනාධිපති රනිල් වික්‍රමසිංහ නොසලකා සිටීම ආණ්ඩුව අභ්‍යන්තරයේම බරපතල විවේචනයකට ලක් වී ඇති බවද මහජනතාවගේ මීලඟ විරෝධය සෞඛ්‍ය සේවය පදනම් කරගෙන ඇතිවීම වැලැක්විය නොහැකි බව ඇතැම් මන්ත්‍රීවරු අනතුරු අඟවා ඇතැයි හෙළි වේ.", "URL": "https://lankatruth.com/si/?p=149039", "Category": "පුවත්", "Parent URL": null}