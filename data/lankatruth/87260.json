{"Source": "Lankatruth", "Timestamp": "December 14, 2019", "Headline": "ආණ්ඩුවට අමාරුයි", "News Content": "විවිධ අමාත්‍යාංශවලින් පසුගිය කාලයේ ක‍්‍රියාත්මක කළ ව්‍යාපෘති වෙනුවෙන් මුදල් ගෙවීම සඳහා ඉදිරිපත් කරන ලද රුපියල් කෝටි 5,000ක පමණ හිඟ බිල්පත් මුදල් අමාත්‍යාංශයේ හිර වී ඇතැයි අදාළ අමාත්‍යාංශ ආරංචි මාර්ග සඳහන් කරයි. මහාමාර්ග අමාත්‍යාංශයට රුපියල් කෝටි 2,000ක පමණ මුදලක් ද, මහ නගර හා බස්නාහිර සංවර්ධන අමාත්‍යාංශයට රුපියල් කෝටි 1,350ක පමණ මුදලක් ද, සෞඛ්‍ය අමාත්‍යාංශයට රුපියල් කෝටි 1,100ක පමණ මුදලක් ද මෙලෙස මුදල් අමාත්‍යාංශයෙන් ගෙවිය යුතුව ඇතැයි ආරංචි මාර්ග සඳහන් කරයි. මේ අතර ආණ්ඩුව මේ වන විට දැඩි මූල්‍ය අර්බුදයකට පත්ව සිටින බව නාරාහේන්පිට අභයාරාමාධිපති මුරුත්තෙට්ටුවේ ආනන්ද හිමියෝ සඳහන් කරති. උන්වහන්සේ මේ තත්ත්වය පිළිබඳව විදෙස්ගත ශ‍්‍රී ලාංකිකයන්ගේ අවධානය ද යොමු කර ඇත. පවත්නා මේ අර්බුදය හේතුවෙන් අතිකාල දීමනා ද කපා දැමීමට ආණ්ඩුව තීරණය ඇති හෙයින්, හැකි තාක් ඩොලර් ලංකාවට එවන ලෙස තමන් විදෙස්ගත ශ‍්‍රී ලාංකිකයන්ගෙන් ඉල්ලා සිටින බවද උන් වහන්සේ කීහ. දානපතියන් හැකි තාක් දේ රජයට පරිත්‍යාග කරන ලෙස ද ඉල්ලා සිටි උන්වහන්සේ ජනතාව ටික කලක් මේ තත්ත්වය ඉවසා සිටිය යුතු බව ද සඳහන් කළහ. කෙසේ වෙතත් පාස්කු ඉරිදා එල්ල වූ ප‍්‍රහාරයෙන් පසුව රජයේ අපේක්ෂිත ආදායම් නොලැබීමත්, ණය සීමාවන් ඉක්මවා යාමත් හේතුවෙන් රාජ්‍ය ප‍්‍රාග්ධන වියදම් සියයට 15කින් කපාහරින ලෙස මුදල් අමාත්‍යාංශය සියලූම අමාත්‍යාංශ ලේකම්වරුන් වෙත ඉකුත් මැයි මාසයේ දී චක‍්‍රලේඛයක් මඟින් උපදෙස් දී තිබිණි. මීට අමතරව පසුගිය මාසයේ දීත් සියලූම අමාත්‍යාංශ, දෙපාර්තමේන්තු, සංස්ථා හා ව්‍යවස්ථාපිත මණ්ඩලවල ප‍්‍රාග්ධන වියදම් තවත් සියයට 10කින් කපාහරින ලෙස මුදල් අමාත්‍යාංශ චක‍්‍රලේඛයක් මගින් උපදෙස් ලබා දුන්නේ ය. ලක්සිරි ප‍්‍රනාන්දු – ලංකා ඉරිදා සංග්‍රහය", "URL": "https://lankatruth.com/si/?p=87260", "Category": "පුවත්", "Parent URL": null}