{"Source": "Lankatruth", "Timestamp": "May 27, 2020", "Headline": "කුවේටයේ සිටින ලාංකිකයන් විශාල පිරිසක් කොරෝනාට ගොදුරු වෙලා… සිව් දෙනෙක් ජීවිතක්ෂයට පත් වෙලා…", "News Content": "කුවේට් රාජ්‍යයේ රැකියාවල නිරත සහ වීසා රහිතව එරට රැඳී සිටින ශ්‍රී ලාංකිකයන් විශාල පිරිසක් මේ වනවිට කොරෝනා වයිරසයට ගොදුරු වී සිටින බවත් ඔවුන්ගෙන් සිවුදෙනෙකු ජීවිතක්ෂයට පත්ව ඇති බවත් වාර්තා වේ. එරට ෆර්වානියා, අහමදි, හවාලි, ජහරා සහ කුවේට් සිටි යන ප්‍රදේශවල රැදී සිටින ශ්‍රී ලාංකිකයන් විශාල පිරිසක් මෙසේ කොරෝනා වයිරසයට ගොදුරු වී සිටින බවත් මේ වනවිට එම පිරිසෙන් කාන්තාවක් ඇතුළු සිවුදෙනෙකු මෙලෙස වයිරසය ආසාදනය වීමෙන් මරණයට පත්ව ඇති බවත් වාර්තා වේ. නීත්‍යානුකූලව එරට රැඳී සිටින ශ්‍රී ලාංකිකයන් අතරින් වයිරසය ආසාදනය වී ඇති බහුතරය කුලී රථ රියදුරන් ලෙස රැකියාවල නියුතුව සිටින අය බවද පැවසේ. මේ වනවිට එරටින් කොරෝනා වෛරසය ආසාදිතයින් 22575ක් වාර්තා වෙී ඇති අතර පුද්ගලයන් 172දෙනෙකු මියගොස් තිබේ. කුවේටයෙන් වාර්තාවන ආසාදිතයින්ගෙන් වැඩි පිරිස ඉන්දියාව, බංලාදේශය, ඊජිප්තුව ආදී විදේශිකයන් බවත් වාර්තා වේ. මේ වනවිට රෝහල්ව උපරිම ධාරිතාවය ඉක්මවා ඇති බැවින් මෙසේ රෝගාතුර වන විදේශිකයන්ට තමන් සිටින ස්ථානයේම රැඳී සිටින ලෙස දැනුම්දෙන බවත් අසධ්‍ය වන රෝගීන් පමණක් රෝහල් වෙත ගෙන යන බවත් වාර්තා වේ. මේ වනවිට එරට හෙදියන් දෙදෙනෙකුටද වෛරසය ආසාදනය වී ඇතැයි පැවසේ. මේ ආකාරයට වයිරසයට ගොදුරු වී සිටින ශ්‍රී ලාංකිකයන්ගෙන් වැඩිම පිරිස වීසා බලපත්‍ර රහිතව නීති විරෝධි ආකාරයට කිසිදු පහසුකමක් නොමැතිව ඉතා අසරණව එරට රැඳී සිටින අය බවත් මේ වනවිට ශ්‍රී ලංකාවේ වැඩියෙන්ම වාර්තා වන කොරෝනා ආසාදිතයන් පිරිස මේ ආකාරයට කුවේට් රටේ රැඳී සිට ශ්‍රී ලංකාවට පැමිණි පිරිසක් බවත් වාර්තා වේ. මෙම පිරිස මෙතරම් අවදානමකට ලක්වීමට පෙර ඔවුන්ව මෙරටට ගෙන ඒම සඳහා අවශ්‍ය පහසුකම් සපයමින් කුවේට් රාජ්‍යය පොදු සමා කාලයක් ලබාදුන් බවත් ඔවුන්ව ලංකාවට ගෙන්වා ගන්නා ලෙස මීට මාසයකට පමණ ඉහතදී ශ්‍රී ලංකා රජයෙන් කුවේටය ඉල්ලා සිටි බවත් එම ඉල්ලීමට අනුව ඔවුන් ශ්‍රී ලංකාවට ගෙන්වා ගත්තානම් ඔවුන් කොරෝනා වයිරසයට ගොදුරු නොවන බවත් ඔවූහු පවසති. කුවේටය නොමිලේ එම ජනතාව ශ්‍රී ලංකාවට ගෙන්වා දීමටද සූදානම් වූ නමුත් ශ්‍රී ලංකා රජය ඊට යහපත් ප්‍රතිචාර නොදැක්වී ය. තවත් විශාල පිරිසක් ශ්‍රී ලංකාවට පැමිණීමේ බලාපොරොත්තුවෙන් සිටින බවත් ඔවුන්ට ආහාරපාන පවා නොමැතිව අසරණවී සිටින බවත් වාර්තා වේ. මේවනවිට දිනකදී එරටින් කොරෝනා වයිරසය ආසාදනය වූවන් දහසක් පමණ වාර්තා වන බවද පැවසේ. මෙම තත්ත්වය හමුවේ මේවනවිට දින 20කට වැඩි කාලයක සිට එරට අඛණ්ඩව ඇඳිරි නීතිය ක්‍රියාත්මක කර තිබේ. ශ්‍රී ලාංකිකයන් එක්ලක්ෂ දසදහසක් පමණ එරට රැකියාවල නිරතව සිටින අතර ඉන් බහුතය නිවෙස්තුළ රැකියාවල නිරතවන්නන් බැවින් ඔවුන්ට බලපා ඇති අවදාම අඩු නමුත් ඔවුන්ට රෝගය ආසාදනය වුවහොත් රෝහල් වෙත ගෙන යන්නේ අසාධ්‍ය වූ විට පමණක් යැයි ඔවූහු සඳහන් කරති. නිවෙස්වලින් බැහැරව සේවය කරන ශ්‍රමිකයන් සහ වීසා නොමැතිව රැඳී සිටි රැකියා කරන්නන් දැඩි අවදානමක සිටි පිරි ලෙස මේ වනවිට සඳහන් වේ.", "URL": "https://lankatruth.com/si/?p=93535", "Category": "පුවත්", "Parent URL": null}