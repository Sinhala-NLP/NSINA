{"Source": "Lankatruth", "Timestamp": "November 3, 2018", "Headline": "පාර්ලිමේන්තුව කඩිනමින් කැඳවන්නැයි එ.ජා. මහලේකම් අවධාරණය කරයි", "News Content": "එක්සත් ජාතීන්ගේ සංවිධානයේ මහලේකම් ඇන්තෝනියෝ ගුටරේස් මහතා ශ්‍රී ලංකා පාර්ලිමේන්තුව කඩිනමින් කැඳවනලෙස ජනාධිපති මෛත්‍රිපාල සිරිසේන මහතාට අවධාරණය කර ඇතැයි එක්සත් ජාතීන්ගේ සංවිධානය නිවේදනයක් නිකුත් කරමින් සඳහන් කරයි. ජනාධිපති මෛත්‍රිපාල සිරිසේන මහතා සහ ඇන්තෝනියෝ ගුටරේස් මහතා අතර පැවති දුරකථන සංවාදය සම්බන්ධව නිවේදනයක් නිකුත් කරමින් එක්සත් ජාතීන්ගේ සංගමය මේ බව ප්‍රකාශ කර තිබේ. එම නිවේදනයේ වැඩිදුරටත් මෙසේ සඳහන් වේ. “මහලේකම්වරයා නොවැම්බර් 1 වැනිදා ජනාධිපති මෛත්‍රිපාල සිරිසේන මහතා සමඟ දුරකතන සංවාදයක නියැළුණා.” “තමන් ශ්‍රී ලංකාවේ වත්මන් දේශපාලනය තත්ත්වය සම්බන්ධයෙන් විමසිල්ලෙන් සිටින බවත් ඇති ව තිබෙන අර්බුදය සියලු පාර්ශව හා පක්ෂ සමඟ සාකච්ඡා මාර්ගයෙන් විසඳා ගැනීම සඳහා එක්සත් ජාතීන්ගේ සංවිධානය ශ්‍රී ලංකාවට සහයෝගය දීමට සූදානම් බවත් මහලේකම්වරයා ජනාධිපතිවරයාට දැනුම් දුන්නා. සාමය, ආරක්ෂාව සහ නීතියේ ආධිපත්‍යයට ගෞරව කිරීම සුරක්ෂිත කිරීමේ රජයේ වගකීමක් බවත් මහලේකම්වරයා එහිදි පෙන්වා දුන්නා.” “පාර්ලිමේන්තුව කැඳවා පාර්ලිමේන්තු ක්‍රියාදාමය අනුගමනය කරමින් කඩිනමින් පාර්ලිමේන්තුවේ ඡන්ද විමසීමක් පවත්වන්නැයි මහලේකම්වරයා එම දුරකතන සංවාදයේදී ජනාධිපතිවරයාට අවධාරණය කළා. ශ්‍රී ලංකා රජය එක්සත් ජාතීන්ගේ මානව හිමිකම් කවුන්සිලයේ යෝජනාවලට අනුව මානව හිමිකම්, යුක්තිය සහ සංහිඳියාව සම්බන්ධයෙන් දුන් පොරොන්දු හා එම බැඳීම් හා වගකීම් ඉටු කිරීම සම්බන්ධයෙන් අවධානය කළ යුතු බව ද මහලේකම්වරයා එහිදි ජනාධිපතිවරයාට කියා සිටියා”.", "URL": "https://lankatruth.com/si/?p=62567", "Category": "පුවත්", "Parent URL": null}