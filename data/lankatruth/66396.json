{"Source": "Lankatruth", "Timestamp": "January 10, 2019", "Headline": "ලංකාවේ පළමුවරට ට්‍රිපනසොමා ‌රෝගී අවධානමක්", "News Content": "ශ්‍රී ලංකාවේ මෙතෙක් වාර්තා නොවූ ට්‍රිපනසොමා නම් රෝගයක් මේ වනවිට වාර්තා වී ඇතැයි පේරාදෙණිය විශ්ව විද්‍යාලයේ මහාචාර්ය අසෝක දංගොල්ල මහතා පවසයි. බලංගොඩ සහ මුලතිව් ප්‍රදේශයේ සුනකයන් දෙදෙනෙකුගෙන් මෙම රෝගී තත්වය හඳුනාගෙන ඇති අතර එහි භයානක තත්වය වන්නේ මිනිසුන්ට ද මෙම රෝගී තත්වය පැතිර යා හැකිවීම බව මහාචාර්ය අසෝක දංගොල්ල මහතා පවසයි. ඇස්වල රෝගී තත්වයක් හේතුවෙන් බලංගොඩ ප්‍රදේශයේ පශු වෛද්‍ය මධ්‍යස්ථානයක් වෙත යොමුකළ සුනකයෙකු වැඩිදුර පරීක්ෂා කිරීමේදී ට්‍රිපනසොමා ආසාදනය වී ඇති බව හඳුනාගෙන ඇති අතර මෙම රෝගය පැතිරීමට දායකවන වාහකයෙකු ලෙස මෙතෙක් හමුවී ඇති Testse fly නැමති මැස්සන් විශේෂය මෙතෙක් ලංකාවෙන් හමුවී නොමැත. ඒ අනුව වෛද්‍යවරුන් සැක පලකරන්නේ වෙනත් වාහකයෙකු හරහා රෝගය පැතිර ගොස් ඇති බවත් කියුලෙක්ස් නම් මදුරු විශේෂය සහ රාත්‍රියේ දී සක්‍රියව හැසිරෙන කිසින් බග් නැමති සතුන් මෙම වාහකයන් වියහැකි බවත්ය. මෙම රෝගය වැළදීමෙන් සුනකයන්ගේ ඇස්පෙනීම දුර්වල වීම හෝ ඇස් අන්ධ වීම, ඇස් සුදු පැහැවීම සහ අලස බව දැකිය හැකිය. අප්‍රිකානු රටවලින් මෙම රෝගී තත්වය වැළඳුන මිනිසුන් හමුවී ඇති නමුත් ශ්‍රී ලංකාවෙන් එම තත්වය මෙතෙක් වාර්තා වී නැත.", "URL": "https://lankatruth.com/si/?p=66396", "Category": "පුවත්", "Parent URL": null}