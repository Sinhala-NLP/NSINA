{"Source": "Lankatruth", "Timestamp": "September 21, 2023", "Headline": "SIට තර්ජනය කර PCගේ කනට ගැසූ මන්ත්‍රී ගැන තොරතුරු හෙළි වෙයි", "News Content": "මොරගහහේන පොලිසියේ උප පොලිස් පරීක්ෂකවරයෙකුට බැන තර්ජනය කර ආධුනික පොලිස් කොස්තාපල්වරයෙකුට පහර දුන් පුද්ගලයා බණ්ඩාරගම ප්‍රාදේශීය සභාවේ පොහොට්ටු පක්ෂය නියෝජනය කළ නිශාන්ත පාදුක්ක නම් හිටපු මන්ත්‍රී බව අනාවරණය වේ. පසුගිය 13 වනදා රථවාහන වැරැද්දක් සම්බන්ධයෙන් මොරගහහේන පොලිසියේ උප පොලිස් පරීක්ෂකවරයෙකු සහ ආධුනික පොලිස් කොස්තාපල්වරයෙකු විසින් ලුහුබැඳ ගොස් අල්ලා ගත් ලොරි රථයක රියදුරු ලෙස සිට ඇති මෙම හිටපු ප්‍රාදේශීය සභා මන්ත්‍රීවරයා එම ආධුනික පොලිස් කොස්තාපල්ගේ දකුණු කනට පහරදී උප පොලිස් පරීක්ෂකට බැන තර්ජනය කර සිය ලොරි රථයේම නැගී පළා ගොස් තිබිණි. මෙම සිදුවීමට මුහුණ දී ඇත්තේ ඇත්තේ චතුරංග නැමති ආධුනික පොලිස් කොස්තාපල්වරයා සහ මදුරංග නැමති උප පොලිස් පරීක්ෂකවරයාය. පොහොට්ටු පක්ෂය නියෝජනය කරන මෙම ප්‍රාදේශීය මැර දේශපාලකයා මොරගහහේන පොලිසියේ ස්ථානාධිපති වික්‍රමරත්න වෙත රුපියල් ලක්ෂ 05ක අල්ලස් මුදලක්ද ලබා දී ඇති බවත් ඉන් ලක්ෂ දෙකක් සිද්ධියට මුහුණ දුන් පොලිස් නිලධාරීන් දෙදෙනාට ලබා දීමට උත්සාහ කර ඇති බවත් මේ අතර වාර්තා වේ. එම මුදල් ලබා ගැනීම පොලිස් කොස්තාපල්වරයා සහ උප පොලිස් පරීක්ෂකවරයා ප්‍රතික්ෂේප කර ඇති බවත් වැඩිදුරටත් වාර්තා වේ. එම ලක්ෂ 05ක මුදල් මොරගහහේන පොලිසියේ දූෂිත නිලධාරීන් කිහිපදෙකෙු අතර බෙදාගෙන ඇති බවත් අදාළ පොහොට්ටු ප්‍රාදේශීය දේශපාලන මැරයා අත්අඩංගුවට ගැනීමට කටයුතු නොකර සිදුවීම යට ගැසීමට ස්ථානාධිපති වික්‍රමරත්න කටයුතු කරමින් සිටින බවත් වැඩිදුරටත්වාර්තාවේ.", "URL": "https://lankatruth.com/si/?p=151879", "Category": "පුවත්", "Parent URL": null}