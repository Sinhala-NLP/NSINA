{"Source": "Lankatruth", "Timestamp": "March 11, 2021", "Headline": "යුක්රේන් සංචාරකයන් ගෙන්වීමෙන් බෙරේ පලුවකුත් නෑ…", "News Content": "මෙරට තුළ කොරෝනා වෛරසය වේගයෙන් ව්‍යාප්ත වෙමින් තිබියදී ඊටත් වඩා කොරෝනා ආසාදිතයන් බහුල සහ එම ආසාදනයෙන් මියගිය සංඛ්‍යාව ඉහළින්ම තිබුණේ යුක්රේනය ප්‍රමුඛ රටවල් කීපයකින් සංචාරක කණ්ඩායම් මෙරටට ගෙන්වා ගැනීම තුළින් ලැබී ඇත්තේ ඉතාමත්ම අවම ආදායමක් බව අනාවරණය වේ. මෙම ජනවාරි මාසයේදී ගෙන්වන ලද එම සංචාරකයින්ගෙන් මෙරටට ලැබී ඇත්තේ ඩොලර් මිලියන 03ක ආදායමක් පමණි. ජනාධිපතිවරයා සහ අගමැතිවරයා ප්‍රමුඛ රාජපක්ෂ පවුලට සම්බන්ධ උදයංග වීරතුංග විසින් මෙම සංචාරකයන් ගෙනඒමේ ව්‍යාපෘතිය දියත් කරනු ලැබීය. ඒ සඳහා ඉතා පුළුල් රාජ්‍ය මාධ්‍ය අනුග්‍රහයක් මෙන්ම වෙනත් සම්පත් යොදාගනු ලැබීය. මෙම සංචාරකයන් නිසා යාල සෆාරි ජීප් රථ රියදුරන් ඇතුළු ලාංකිකයින් ගණනාවක් හමුදා මෙහෙයුම්වලින් නිරෝධායනයට ලක්කළ අතර මුහුදු තීර කීපයක් මෙරට වැසියන්ට තහනම් කර තිබුණි. රට තුළින් මතුවූ දැඩි විරෝධය නොතකා මෙම සංචාරකයන් ගෙන්වා ගත් අතර කොරෝනා අවදානම අවම, වැඩි ප්‍රතිලාභ ලැබිය හැකි රටවලින් සංචාරකයන් ගෙන්වීම වෙනුවට උදයංග වීරතුංග විවිධ ජාවාරම්වල යෙදී සිටි බවට චෝදනා එල්ල වූ රටවලින් සංචාරකයන් ගෙන්වා ගනු ලැබීය. යුක්රේනයෙන් සංචාරකයින් 1,460ක් ගෙන්වාගෙන තිබේ. තවත් රටවල් ගණනාවකින් සංචාරකයින් 222ක් පැමිණ තිබේ. යුක්රේනයෙන් ගෙන්වා ගත් සංචාරකයන් ලැගුම් ගෙන සිටි හෝටල්වල භාණ්ඩ විනාශ කරමින් ගුටිබැට හුවමාරු කරගන්නා ආකාරයද සමාජ මාධ්‍යවල පළවිය.", "URL": "https://lankatruth.com/si/?p=112436", "Category": "ආර්ථික පුවත්", "Parent URL": null}