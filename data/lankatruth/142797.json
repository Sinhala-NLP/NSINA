{"Source": "Lankatruth", "Timestamp": "December 11, 2022", "Headline": "කනකර උකස්කිරීම සීග්‍රයෙන් ඉහළට", "News Content": "මේ වනවිට රටපුරා ජනතාව තම කනකර උකස් කිරීම සීග්‍රයෙන් ඉහළ ගොස් ඇති බවත් මේ වසරේ මුල් මාස දහයක කාලයේදී මෙරට ජනතාවගෙන් ලක්ෂ හතළිහක පමණ පිරිසක් රුපියල් කෝටි දහ නව දහස් තුන් සියයකට (රු.කෝටි 19,300) වැඩි වටිනා රන් කනකර ආභරණ ප්‍රමාණයක් විවිධ ආයතනවලට උකස් කර ඇති බවත් පේරාදෙණිය විශ්වවිද්‍යාලයේ ආර්ථික විද්‍යා හා සංඛ්‍යාන අධ්‍යයන අංශයේ මහාචාර්ය වසන්ත අතුකෝරල පවසයි. මේ තොරතුරු අනාවරණය වී ඇත්තේ ප්‍රධාන බලපත්‍රලාභී වාණිජ බැංකු ඇතුළු මූල්‍ය සමාගම් දහතුනක් සහ ප්‍රධාන උකස් සමාගම් දහයක් යොදාගෙන කළ විශේෂ අධ්‍යයනයකදී බවද ඔහු සඳහන් කරයි. මෙම කනකර ආභරණ ප්‍රමාණය පසුගිය වසරේදී උකස් කරන ලද කනකර ආභරණවල ප්‍රමාණයට සාපේක්ෂව ලොකු වැඩිවීමක් පෙන්නුම් කරන බවද ඔහු පෙන්වා දෙයි. සිය කණකර ආභරණ උකස් කර ඇති පිරිසෙන් වැඩි දෙනකු මධ්‍යම පාන්තික පවුල්වල අය බව පවසන මහාචාර්යවරයා කනකර ආභරණ වැඩි ප්‍රමාණයක් උසස් කර ඇත්තේ කෘෂිකාර්මික කටයුතු සඳහා අවශ්‍ය යන්ත්‍ර සූත්‍ර සහ අමුද්‍රව්‍ය මිලදී ගැනීමට බවද ප්‍රකාශ කරයි. මෙයට අමතරව දරුවන්ගේ අධ්‍යාපන කටයුතු සඳහා මුදල් නොමැතිවීම, ආදායම් අහිමිවීම සහ පාරිභෝගික අවශ්‍යතා යනාදී කාරණා පදනම් කරගෙනද කනකර ආභරණ විශාල වශයෙන් උකස් කර ඇතැයි එම අධ්‍යයනයේදී තොරතුරු අනාවරණයවී ඇත. ජනතාව සිය කනකර ආභරණ උකස් කිරීම සඳහා වර්තමානයේ පෞද්ගලික උකස් මධ්‍යස්ථානවලට වැඩි වශයෙන් යෑමට පෙළඹුණු තත්වයක් දක්නට ලැබෙන බවත් කනකර සඳහා පෞද්ගලික උකස් මධ්‍යස්ථාන වැඩි මුදලක් ලබාදීම ඊට හේතුව වශයෙන් පෙනී යන බවත් මහාචාර්ය වසන්ත අතුකෝරල පවසයි. මහාචාර්යවරයා පවසන අන්දමට මේ වසරේ පමණක් රත්රන් මිල 80%කින් පමණ වැඩිවී තිබේ. අද වනවිට වෙළෙඳපොළේ රන් පවුමක මිල ලෙස සටහන් වන්නේ රුපියල් එක්ලක්ෂ හැත්තෑ දහස් එකසිය පනහකි (රු. 170,150). රන් පවුමක මිල මීට වසර කිහිපයකට පෙර පැවතුණේ රුපියල් හැටදහසත් හැත්තෑ දහසත් අතර සීමාවේය. ලංකාදීප", "URL": "https://lankatruth.com/si/?p=142797", "Category": "ආර්ථික පුවත්", "Parent URL": null}