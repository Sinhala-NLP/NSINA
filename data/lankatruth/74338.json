{"Source": "Lankatruth", "Timestamp": "May 21, 2019", "Headline": "රනිල් – මෛත්‍රී ආණ්ඩුවට එරෙහිව ජවිපෙ ඉදිරිපත් කළ විශ්වාසභංග යෝජනාවේ අන්තර්ගතය මෙන්න", "News Content": "වර්ෂ 2019 අප්‍රේල් මස 21 පාස්කු ඉරිදා දින කොළ කොළඹ, මීගමුව, මඩකලපුව යන ප්‍රදේශවල සිදු වූ මරාගෙන මැරෙන ත්‍රස්ත ප්‍රහාර පිළිබඳව අගමැතිවරයා, ඇමති මණ්ඩලය ඇතුළු ආණ්ඩුව දැනුවත්ව සිටියද එය වලක්වාගැනීමසඳහා කටයුතු නොකිරීමට විරෝධය දක්වමින් අගමැතිවරයා ප්‍රමුක ඇමති මණ්ඩලය ඇතුළු ආණ්ඩුවට එරෙහිව අද (21) ජනතා විමුක්ති පෙරමුණ විසින් කතානායකවරයා වෙත බාරදුන් විශ්වාසභංගයෝජනාවේ අන්තර්ගතය පහත පරිදිවේ. 1. අප්‍රේල් මස 21 වන පාස්කු ඉරිදා දින ප්‍රහාරය සම්බන්ධයෙන් තොරතුරු ලැබී තිබියදීද් එය වලක්වාගැනීමට අගමැතිරයා, ආරක්ෂක ඇමතිවරයා ඇතුළු ආණ්ඩුවට නොහැකිවීම, අ) 2019.05.08 වන දින අග්‍රාමාත්‍යවරයා පාර්ලිමේන්තුවේ ප්‍රකාශ කළ පරිදි 2014 වර්ෂයේ සිට ISIS ඉස්ලාම් අන්තවාදී සංවිධානය සමඟ ශ්‍රී ලංකාවේ පිරිස් විවිධ සබඳතා පැවැත් වූ බවට දැනුවත්ව සිටියද ඒ සම්බන්ධයෙන් නිසි පියවර ගැනීමට අපොහොසත් වීම, ආ) විවිධ ඉස්ලාම් ආගමික අන්තවාදී සංවිධාන මුස්ලිම් සමාජය තුළ ක්‍රියාත්මක වන බවට මුස්ලිම් ප්‍රජාව විසින්ම විවිධාකාරයෙන් ආණ්ඩුව සහ වගකිව යුතු ආයතන දැනුවත් කර තිබියෙදී ඒ සම්බන්ධයෙන් ක්‍රියාත්මක වීමට අපොහොසත් වීම, ඇ) කාන්තන්කුඩි ප්‍රදේශයේ ජීවත් වන ජනතාවට විවිධ අවස්ථාවල එල්ල කරන ලද තර්ජන සහ ප්‍රහාර සම්බන්ධයෙන් සහරාන් හෂීම් සහ ඒ.එල්.එම්. නියාස් යන අයවලුන්ට එරෙහිව අධිකරණය විසින් වරෙන්තු නිකුත් කර තිබියෙදී ඔවුන් අත්අඩංගුවට ගැනීමට හෝ නිසි ලෙස නීතිය ක්‍රියාත්මක කිරිමට අපොහොසත් වීම, ඈ) මාවනැල්ලේ දී බුද්ධ ප්‍රතිමාවන් හානි කිරිම සම්බන්ධයෙන් කිහිපදෙනෙකු අත්අඩංගුවට ගෙන තිබියෙදීත්, එම ප්‍රහාරයට සහරාන් හෂීම් ප්‍රමුඛ කණ්ඩායමක් සම්බන්ධ බවට ශ්‍රී ලංකා මුස්ලිම් කවුන්සලය විසින් ජාතික බුද්ධි අංශය වෙත තොරතුරු සපයා තිබියදීත් විමර්ශන ඉදිරියට ගෙන යාම වළක්වමින් ඒ සඳහා මැදිහත් වීම් තිබුණු බව ආණ්ඩුවේ අමාත්‍යවරයෙකු විසින්ම ප්‍රකාශ කර තිබීම, ඉ) මෙම ප්‍රහාරයන්ට සැලකිය යුතු කාලයකට පෙර සිට ශ්‍රී ලංකාව තුළ ඉස්ලාම් අන්තවාදී සංවිධානවල විවිධ ක්‍රියාකාරකම් පිළිබඳව ශ්‍රී ලාංකිකයන් පිරිසක් ISIS සංවිධානය සමඟ බැඳී කටයුතු කිරීම ඇතුළු කරුණු සම්බන්ධයෙන් නීතිමය සහ ආරක්‍ෂක පියවර ගැනීමට අපොහොසත් වීම, ඊ) ආරක්‍ෂක මණ්ඩලයේ සාමාජිකයෙකු වන අගමැතිවරයා ආරක්‍ෂක මණ්ඩල සභාවාරයන්ට සහභාගි නොවීමෙන් රටවැසියා වෙත ඔහු විසින් ඉටුවිය යුතු මූලික වගකීම් පැහැර හැරීම, එ) විදේශීය ඔත්තු සේවාවන් විසින් ශ්‍රී ලංකාව තුළ කතෝලික පල්ලි හා හෝටල් ඉලක්ක කරගෙන මරාගෙන මැරෙන ප්‍රහාරයක් දියත් කෙරෙන බවත්, එයට සම්බන්ධ පුද්ගලයන් හා ඔවුන්ගේ දුරකථන අංක, ජාතික හැදුනුම්පත් අංක ඇතුළු නිශ්චිත තොරතුරු ලබා දී තිබියෙදී එම තොරතුරු මත පදනම්ව කටයුතු කිරීම පැහැර හැරීම, එමෙන්ම 2019.4.21 වන දින එම ප්‍රහාරයන්ට පෙර අදාළ විදේශ ඔත්තු සේවාවන් විසින් නැවතත් මෙම ප්‍රහාරයන් සම්බන්ධයෙන් නිශ්චිතව අනතුරු අඟවා තිබියදී ඒ සම්බන්ධයෙන් කටයුතු කිරීම පැහැර හැරීම, ඒ) 2019.04.11 වන දින නියෝජ්‍ය පොලිස්පති විශේෂ ආරක්‍ෂක දිසාව ප්‍රියලාල් දසනායක මහතා විසින් 2019 අප්‍රේල් 21 වන දින නිශ්චිත ස්ථාන ඉලක්ක කර ගෙන ජාතික තව්හිත් ජමාත් නායක මොහොමඩ් සහරාන් මෙරට මරාගෙන ප්‍රහාරයක් දියත් කිරීමට සැලසුම් කරන ලද බවට තොරතුරක් සම්බන්ධයෙන් රාජ්‍ය බුද්ධි සේවාව මගින් ලබා දී තිබෙන වාර්තාවේ ඇතුලත් කරුණු සම්බන්ධයෙන් විශේෂ අවධානය යොමු කරමින්න් අධ්‍යක්‍ෂක/ඇමති ආරක්‍ෂක කොට්ඨාසය, අධ්‍යක්‍ෂක / අධිකරණ ආරක්‍ෂක කොට්ඨාසය, අධ්‍යක්‍ෂක / විශ්‍රාමික ජනාධිපති කොට්ඨාසය, වැඩ බලන අධ්‍යක්‍ෂක/තානාපති ආරක්‍ෂක කොට්ඨාසය (iv), වැඩ බලන අධ්‍යක්‍ෂක/ විශ්‍රාමික ජනාධිපති ආරක්‍ෂක කොට්ඨාසය (v) යන අයට පූර්වයෙන් ලබා දී තිබීම හා ඒ පිළිබඳ කටයුතු කිරීම පැහැර හැරීම, යන ඉහත කරුණු අනුව 2019.4.21 වන දින සිවිල් වැසියන් ඉලක්ක කරගනිමින් සිදු වූ ත්‍රස්ත ප්‍රහාරය අවශ්‍යයෙන්ම වළකා ගැනීමට හෝ හානිය අවම කරගත ගත හැකිව තිබූ හෙයින්ද, ශ්‍රි ලංකා ප්‍රජාතාන්ත්‍රික සමාජවාදී ජනරජයේ ආණ්ඩුව සම්බන්ධයෙන් තවදුරටත් විශ්වාස භංගත්වයට පත්ව ඇති බවට මෙම පාර්ලිමේන්තුව යෝජනා කරයි. යනුවෙන් එහි සඳහන් වේ. එම යෝජනාවට ජනතා විමුක්ති පෙරමුණේ පාර්ලිමේන්තු මන්ත්‍රීවරුන් වන නායක අනුර දිසානායක මහතා, විජිත හේරත් මහත, බිමල් රත්නායක මහතා, සුනිල් හඳුන්නෙත්ති මහතා, නිහාල් ගලප්පත්ති මහතා, නලින්ද ජයතිස්ස මහතා අත්සන් තබා ඇත.", "URL": "https://lankatruth.com/si/?p=74338", "Category": "පුවත්", "Parent URL": null}