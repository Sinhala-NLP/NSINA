{"Source": "Lankatruth", "Timestamp": "March 15, 2019", "Headline": "නවසීලන්තයේ වෙඩි තැබීමකින් 49ක් මරුට- 20කට බරපතලයි", "News Content": "නවසීලන්තයේ ක්‍රයිස්චර්ච් නුවර මුස්ලිම් දේවස්ථාන දෙකක් ඉලක්ක කර අද(15) සිදුකළ වෙඩි ප්‍රහාරයකින් මියගිය සංඛ්‍යාව 49 දක්වා ඉහළ ගොස් තිබේ. තවත් 48 දෙනෙකු තුවාල ලබා රෝහල් ගතකර ඇති අතර ඉන් 20 දෙනෙකුගේ තත්වය බරපතල බව විදෙස් ආරංචි මාර්ග සඳහන් කරයි. බංගලාදේශය සහ නවසීලන්තය අතර තුන්වන සහ අවසාන ටෙස්ට් තරඟය හෙට ආරම්භවීමට නියමිතව තිබූ අතර බංගලාදේශ ක්‍රිකට් කණ්ඩායම ද මෙම ප්‍රහාරයට ලක්ව ඇති බව වාර්තා වේ. ප්‍රහාරයට ලක්වූ එක් දේවස්ථානයක් වෙත පැමිණ ඇති බංගලාදේශ ක්‍රිකට් කණ්ඩායම එම දේවස්ථානයට ඇතුළුවන මොහොතේ මෙම වෙඩි ප්‍රහාර සිදුකර තිබේ. කෙසේ වෙතත් ප්‍රහාරයෙන් ක්‍රිකට් ක්‍රීඩකයන් කිසිවෙකුට හානි සිදුව නොමැති අතර හෙට දිනට නියමිත තරඟය නවතා දැනීමට බලධාරීන් කටයුතු කර ඇත. සිද්ධිය සම්බන්ධයෙන් කාන්තාවක් ඇතුලු පුද්ගලයන් සිව් දෙනෙකු මේ වනවිට අත්අඩංගුවට ගෙන ඇති අතර ඉන් එක් අයෙක් ඕස්ට්‍රේලියානු ජාතිකයෙකු බවත් ඔහු දක්ෂිණාංශික අන්තවාදියෙකු බවත් ඕස්ට්‍රේලියානු අග්‍රාමාත්‍ය ස්කොට් ‍මොරිසන් පැවසීය.", "URL": "https://lankatruth.com/si/?p=70438", "Category": "විදෙස් පුවත්", "Parent URL": null}