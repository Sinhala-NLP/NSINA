{"Source": "Lankatruth", "Timestamp": "October 18, 2019", "Headline": "රූපවාහිනී සංස්ථාව ආරක්ෂක අමාත්‍යාංශය යටතට ගැනීමට එරෙහි පෙත්සම් 28 දක්වා කල් යයි", "News Content": "ජනාධිපතිවරයා අතිවිශේෂ ගැසට් නිවේදයක් නිකුත් කරමින් ජනමාධ්‍ය අමාත්‍යාංශය යටතේ පැවති ජාතික රූපවාහිනී සංස්ථාව, තමා යටතේ ඇති ආරක්ෂක අමාත්‍යාංශය යටතට පවරාගැනීම, ආණ්ඩුක්‍රම ව්‍යවස්ථාව උල්ලංඝනය කිරීමක් බව ප්‍රකාශ කරන මෙන් ඉල්ලා ගොනුකර තිබූ මූලික අයිතිවාසිකම් පෙත්සම් සළකා බැලීම ලබන 28 වැනිදා තෙක් කල් තැබීමට ශ්‍රේෂ්ඨාධිකරණය අද(18) නියෝග කර තිබේ. පූජ්‍ය දඹර අමිල හිමියන් සහ මහාචාර්ය චන්ද්‍රගුප්ත තේනුවර සහ එක්සත් ජාතික පක්ෂ පාර්ලිමේන්තු මන්ත්‍රී ආශු මාරසිංහ යන අය විසින් අදාළ පෙත්සම් ඉදිරිපත් කර ඇත. පෙත්සම්කරුවන් වෙනුවෙන් පෙනීසිටි නීතීඥවරයා අධිකරණය හමුවේ කරුණු දක්වමින් සඳහන් කර ඇත්තේ, 19 වැනි අණ්ඩුක්‍රම ව්‍යවස්ථා සංශෝධනය මගින් ජනාධිපතිවරයා යටතේ තබාගත හැක්කේ ආරක්ෂක අමාත්‍යාංශය සහ මහවැලි සහ පරිසර අමාත්‍යාංශය පමණක් බවය. ඒ අනුව ජාතික රූපවාහිනී සංස්ථාව පවරා ගැනීම 19 වැනි ආණ්ඩුක්‍රම ව්‍යවස්ථාව උල්ලංඝනය කරන බව නීතීඥවරයා දක්වා තිබේ. පෙත්සමේ වගඋත්තරකරුවන් ලෙස ජනාධිපතිවරයා වෙනුවට නීතිපතිවරයා නම්කර තිබේ. නීතිපතිවරයා වෙනුවෙන් පෙනීසිටි රජයේ අතිරේක සොලිස්ටර් ජනරාල් ඉන්දිකා දේවමුණි ද සිල්වා මහත්මිය සඳහන් කර සිටියේ ආණ්ඩුක්‍රම ව්‍යවස්ථාවේ මෙවැනි ආයතන පවරා ගැනීමක් සිදු කිරීමට ජනාධිපතිවරයාට ව්‍යවස්ථාවෙන් බලයක් ඇති බවය. එබැවින් මෙම ක්‍රියාව ආණ්ඩුක්‍රම ව්‍යවස්ථාව උල්ලංඝනය කිරීමක් නොවන බවත් අධිකරණය හමුවේ අභියෝගයට ලක් කළ නොහැකි බවත් සඳහන් කර ඇත. පෙත්සමේ වැඩිදුර කරුනු සළකා බැලීම ලබන 28 වැනිදා දක්වා කල් තැබුණි.", "URL": "https://lankatruth.com/si/?p=83291", "Category": "පුවත්", "Parent URL": null}