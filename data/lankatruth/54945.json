{"Source": "Lankatruth", "Timestamp": "June 22, 2018", "Headline": "ඥානසාර හිමිට ඇප", "News Content": "බන්ධනාගාර ගතව සිටි බොදුබල සේනා සංවිධානයේ මහ ලේකම් ගලගොඩඅත්තේ ඥානසාර හිමියන් ඇප මත නිදහස් කර තිබේ. ඥානසාර හිමියන් විසින් ඉදිරිපත් කර තිබූ ඇප අයදුම්පත අද(22) සලකා බැලූ අවස්ථාවේ රුපියල් ලක්ෂ 5 බැගින්වන ශරීර ඇප‌ දෙකක් මත ඥානසාර හිමි මුදාහරිනලෙස හෝමාගම මහේස්ත්‍රාත් සුදේශ් රණතුංග මහතා නියෝග කර තිබේ. ඒසේම ඥානසාර හිමියන්ගේ විදෙස් ගමන් තහනම් කරන ලෙසත් ඒ් සම්බන්ධව ආගමන විගමන පාලකවරයා දැනුවත් කරන ලෙසත් නියෝග කර ඇත. හෝමාගම අධිකරණ පරිශ්‍රය තුළදී මාධ්‍යවේදී ප්‍රගීත් එක්නැලිගොඩ මහතාගේ බිරිඳවන සන්ද්‍යා එක්නැලිගොඩ මහත්මියට බැන මරණීය තර්ජන එල්ලකිරීමේ චෝදනාව යටතේ වරදකරු වූ බොදු බල සේනා සංවිධානයේ ලේකම් ගලගොඩඅත්තේ ඥාණසාර හිමියන්ට මාස හයක සිර දඬුවමක් සහ වන්දි නියම කරමින් පසුගිය 14 වැනිදා නඩු තීන්දුව ප්‍රකාශ කෙරුණි. 15 වැනිදා ඥානසාර හිමියන් අභියාචනයක් ඉදිරිපත් කරමින් පවසා සිටියේ විත්තිකාර පාර්ශවය විසින් ඉදිරිපත් කරන ලද කරුනු හරි හැටි විභාග නොකොට වැරදි පදනමක පිහිටා මෙම තීන්දුව ලබා දී ඇති බැවින් තමා නිදොස් කොට නිදහස් කරන ලෙසයි. ඒ අනුව අද පැවති අභියාචන පෙත්සම් විභාගයේදී ඥානසාර හිමියන් ඇප මත මුදා හැර ඇත.", "URL": "https://lankatruth.com/si/?p=54945", "Category": "පුවත්", "Parent URL": null}