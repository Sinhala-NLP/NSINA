{"Source": "Lankatruth", "Timestamp": "May 16, 2018", "Headline": "ඇමරිකානු ක්‍රියාපිලිවෙත නැවත ගාසා තීරයේ ගැටුම් උත්සන්න කරයි", "News Content": "ඊශ්‍රායෙල – පලස්තීන ගැටුම් නව මුහුනුවරකින් වර්ධනය වෙමින් පවතින බව විදෙස් ආරංචි මාර්ග සඳහන් කරයි.පසුගිය සඳුදා දින, සති හතක සිට ගාසා තීරයේ පවතින ගැටුම්වල උග්‍රම අවස්ථාව දක්නට ලැබුණි. 1948 වසරේ ඊශ්‍රායෙලය නිරමාණය වීමත් සමඟ ආරම්භ වූ ඊශ්‍රායෙල – පලස්තීන ගැටුම පලස්තීනුවන් විශාල ප්‍රමාණයකට උන්හිටිතැන් හා ජීවිත අහිමි කරන ලදී. ඊයේ (15) දිනයට මෙම සිදුවීමට වසර 70ක් සපිරුණු අතර පලස්තීනුවන් එම සිදුවීම නැක්බා (Nakba ) ලෙස හඳුන්වයි. පලස්තීනුවන් නැවත වරක් කුපිත කිරීමට තුඩුදුන් හේතුව වූයේ ඇමරිකාව සිය තානාපති කාර්යාලය ජෙරුසෙලමේ විවෘත කිරීමයි.මීට පෙර ඇමරිකානු තානාපති කාර්යාලය පැවතියේ ටෙල් අවීව් නුවරය. තානාපති කාර්යාලය ජෙරුසෙලමට රැගෙන ඒමත් සමඟ ඊශ්‍රායෙලයට ජෙරුසෙලමේ පාලනය පහසු වනවා ඇත. මෙතෙක් අමෙරිකාව මැදහත් මගක් අනුගමනය කරනලෙස පෙන්වූවද මෙම සිදුවීම සමඟ එම මතය බිදවැටී ඇත. පලස්තීනුවන් පවසන්නේ නැගෙනහිර ජෙරුසෙලම පලස්තීනයට අයිති භූමි භාගයක් බවයි. එය පලස්තීනයේ අනාගත අග නගරය බව ඔවුහු විස්වාස කරති. පලස්තීනුවන්ගේ කුපිතවීමත් සමග හටගත් ගැටුම්වලින් 2700ක පිරිසක් තුවාල ලබා තවත් පිරිසක් මියගොස් ඇතැයි පලස්තීන බලධාරීහු පවසයි. ජෙරුසෙලම යුදෙව්, ඉස්ලාම් සහ ක්‍රිස්තියානි ආගමික ප්‍රජාවගේ පූජනීය ස්ථාන රැසක් පිහිටාඇති ස්ථානයකි.", "URL": "https://lankatruth.com/si/?p=52203", "Category": "පුවත්", "Parent URL": null}