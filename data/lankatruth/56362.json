{"Source": "Lankatruth", "Timestamp": "July 19, 2018", "Headline": "ඌවේ මහ ඇමතිට එරෙහිව සමන්ත විද්‍යාරත්න අල්ලස් කොමිසමට", "News Content": "ඌව පළාත් මහ ඇමැති චාමර සම්පත් දසනායක කලා වැව ප්‍රදේශයේදී කළ ප්‍රකාශය මගින් අල්ලස් දීම ප්‍රසිද්ධියේම පිළිගෙන ඇති බැවින් ඔහුට එරෙහිව අල්ලස් හෝ දූෂණ චෝදනා විමර්ශන කොමිසමට පැමිණිලි කරන බව ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සඳහන් කරයි. තමා මුහුණුපාන දේශපාලන අර්බුදවලදී ඒවා කළමනාකරණය කිරීමට රැකියා හා කොන්ත්‍රාත් ප්‍රදානය කරන බව ඌව පළාත් මහ ඇමති චාමර සම්පත් දසනායක විසින්ම ප්‍රකාශ කර තිබිණි. ඌව පළාත් සභාව නියෝජනය කරන ජනතා විමුක්ති පෙරමුණු මන්ත්‍රීවරුන් දෙදෙනා මහ ඇමැතිවරයාගෙන් සත පහක දෙයක් ගෙන නැතැයි කී හෙතෙම ඇමැතිවරයාගේ කතාවෙන් සමස්ත සභාවම ඉලක්ක වී ඇති නිසා ජවිපෙ මන්ත්‍රීවරුන් ගෙන ඇති අල්ලස කුමක්දැයි ඔහු ඔප්පු කළ යුතු යැයිද අවධාරණය කරයි. සමන්ත විද්‍යාරත්න මන්ත්‍රීවරයා මෙම අදහස පළ කළේ තමා මුහුණ දෙන දේශපාලන අර්බුදවලදී රැකියා හෝ කොන්ත්‍රාත් ප්‍රදානය කර පළාත් සභාවේ සෙසු මන්ත්‍රීවරුන් පාලනය කරගන්නා බවට ඌව පළාත් මහ ඇමැතිවරයා කළ ප්‍රකාශය ගැන ජනතා විමුක්ති පෙරමුණේ මතය විමසීමේදී ඊට පිළිතුරක් වශයෙනි.", "URL": "https://lankatruth.com/si/?p=56362", "Category": "පුවත්", "Parent URL": null}