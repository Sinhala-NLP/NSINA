{"Source": "Lankatruth", "Timestamp": "August 14, 2014", "Headline": "පවිත්‍රාට එරෙහිව කල්පිටියේ විරෝධතා", "News Content": "නොරොච්චෝලේ ලක් විජය තාප විදුලි බලාගාරයේ සිට අනුරාධපුරය දක්වා අධි බලැති විදුලි රැහැන් එලීමේදී තමන්ට සිදුවන අසාධාරණයට සාධාරණය ඉටු කර දෙන බවට විදුලි බල ඇමතිනී පවිත්‍රා‍ දේවී වන්නිආරච්චි මහත්මිය පොරොන්දු රැසක් දුන් නමුත් එක් පොරොන්දුවක් වත් මේ වනතුරු ඉටු වී නොමැති බව පවසමින් ඊයේ (13) කල්පිටිය – නොරොච්චෝලේ ප්‍රදේශයේ ධීවරයින් නොරොච්චෝලේ කළපුව ආසන්නයේදී විරෝධතාවයක නිරතවූයේ ඇමතිවරියට සිය අප්‍රසාදය පළ කරමිණි. නොරොච්චෝලේ ලක් විජය තාප විදුලි බලාගාරයේ සිට අනුරාධපුරය දක්වා අධි බලැති විදුලි රැහැන් එලීමේදී තමන්ට සිදුවන අසාධාරණයට සාධාරණය ඉටු කර දෙන බවට විදුලි බල ඇමතිනී පවිත්‍රා‍ දේවී වන්නිආරච්චි මහත්මිය පොරොන්දු රැසක් දුන් නමුත් එක් පොරොන්දුවක් වත් මේ වනතුරු ඉටු වී නොමැති බව පවසමින් ඊයේ (13) කල්පිටිය – නොරොච්චෝලේ ප්‍රදේශයේ ධීවරයින් නොරොච්චෝලේ කළපුව ආසන්නයේදී විරෝධතාවයක නිරතවූයේ ඇමතිවරියට සිය අප්‍රසාදය පළ කරමිණි. කල්පිටිය කළපු තීරයේ නාරක්කල්ලියේ සිට පාලකුඩාව දක්වා වන කළපු තීරයේ ධීවරයින් 2000ක් පමණ තම රැකියා කටයුතුවල නිරතව සිටී. කළපුව හරහා අධි බලැති විදුලි රැහැන් ඇදීමේදී විශාල ප්‍රමාණයේ කණු 11ක් කළපුව තුළ ස්ථාපනය කරන බවත්, ඉන් 10ක් අයත් වන්නේ තම ප්‍රදේශයට බවත් ධීවරයෝ පවසති. විදුලි රැහැන් ගත කිරීමෙන් පසුව ධීවර රැකියා කටයුතු කිරීම අපහසු වන බැවින් වෙනත් ප්‍රදේශයකට ගොස් රැකියා කටයුතු කිරීමට එම ධීවරයින් මුලදීම ආණ්ඩුවට එකඟවී ඇති අතර ඊට අවශ්‍ය ධීවර ආම්පන්න ලබා දෙන ලෙසද ඔවුන් ආණ්ඩුවෙන් ඉල්ලා ඇත. මේ සම්බන්ධයෙන් විදුලි බල ඇමතිවරිය සමග සාකච්ඡා කළ බවත්, ඇය ඊට එකඟවූ බවත් ධිවරයෝ පවසති. කෙසේ නමුත් මෙම ප්‍රශ්නයටම මුහුණ දුන් පුත්තලම කළපු සීමාවේ ධීවරයින් තම අයිතිවාසිකම් වෙනුවෙන් සංවිධානය වී “පුත්තලම ජනතා හඬ” සමග එක්ව නීති මගින් මෙන්ම විරෝධතා ක්‍රියාමාර්ග මගින්ද සිය අයිතිවාසිකම් වෙනුවෙන් පෙනීසිටියේය. ඒ හේතුවෙන් ඔවුන්ට යම් සහනයක් මේ වනවිටත් ලැබී ඇතැයිද ‍තම රැකියාව රැකගැනීම සඳහා මානව හිමිකම් නඩුවක් ගොනු කර ඇතැයිද වාර්තා වේ. ඊයේ (13) විරෝධතාවයේ නිරතවූ ධීවරයින් පවසන්නේ මේ වනවිටත් පුත්තලමේ ධීවරයින්ට සහන රැසක් ලැබී ඇති බවයි.", "URL": "https://lankatruth.com/si/?p=11105", "Category": "පුවත්", "Parent URL": null}