{"Source": "Lankatruth", "Timestamp": "July 23, 2021", "Headline": "පුවත්පත් මණ්ඩල පනතත් සංශෝධනයට…", "News Content": "“පුවත්පත් මණ්ඩල පනත” සංශෝධනය කර “මාධ්‍ය මණ්ඩල පනත” ලෙස නම් කිරීමට ආණ්ඩුව තීරණය කර ඇති බව ජනමාධ්‍ය ඇමති කෙහෙළිය රඹුක්වැල්ල පවසයි. ඇමතිවරයා මේ බව ප්‍රකාශ කර ඇත්තේ පාර්ලිමේන්තුවේදී පසුගිය 20 වනදා පැවති ජනමාධ්‍ය අමාත්‍යංශයීය උපදේශක කාරක සභාවේදීය. එම සංශෝධනය තුළින් සියලුම ප්‍රවෘත්ති වෙබ් අඩවිද ඇතුළත් කිරීමට අමාත්‍යංශයේ අවධානය යොමු වී ඇතැයි ඇමතිවරයා සඳහන් කර ඇත. රූපවාහිනී නාලිකා සඳහා බලපත්‍ර ලබා දීමේ ක්‍රියාවලිය යළි සංශෝධනය කිරීමටද අවධානය යොමු වී ඇතැයි අමාත්‍යවරයා එහිදී ප්‍රකාශ කර තිබේ මෙම රැස්වීමට අමාත්‍ය මහින්ද අමරවීර, පාර්ලිමේන්තු මන්ත්‍රීවරුන් වන චන්දිම වීරක්කොඩි, ගීතා කුමාරසිංහ, ජී. කරුණාකරන්, එස්. ගජේන්ද්‍රන්, සානක්කියන් රාසමානික්කම්, උද්දික ප්‍රේමරත්න, ඩයනා ගමගේ, ජනමාධ්‍ය අමාත්‍යාංශයේ ලේකම් ජගත් පී. විජේවීර, රජයේ ප්‍රවෘත්ති අධ්‍යක්‍ෂ මොහාන් සමරනායක, ජාතික රූපවාහිනියේ සභාපති රෙජිනෝල්ඩ් කුරේ, ශ්‍රී ලංකා ගුවන් විදුලි සංස්ථාවේ සභාපති හඩ්සන් සමරසිංහ, ශ්‍රී ලංකා පුවත්පත් මණ්ඩලයේ සභාපති මහින්ද පතිරණ යන අය ඇතුළු නිලධාරීහු පිරිසක් සහභාගි වී සිට ඇත.", "URL": "https://lankatruth.com/si/?p=120123", "Category": "පුවත්", "Parent URL": null}