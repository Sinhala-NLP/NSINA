{"Source": "Lankatruth", "Timestamp": "March 22, 2019", "Headline": "ජනපති රැස්වීමට පැමිණෙද්දී පුත්තලමේ විරෝධතා දැක්වූවන්ට පොලිසිය යොදවා පහර දෙති", "News Content": "අරුවක්කාලු කසල අංගනයට විරෝධය දක්වන පිරිස්, අද (22) ජනාධිපතිවරයා පුත්තලම දිස්ත්‍රික්කයේ සහභාගීවීමට නියමිත උත්සවයක් ආසන්නයේ විරෝධතා සංවිධානය කර තිබී ඇති අතර එම විරෝධතා විසුරුවා හැරීමට පොලීසිය බැටන් පොලු ප්‍රහාර එල්ල කර ඇත. දිනය ආරම්භයේදී පුත්තලම නගරයේ ජනාධිපතිවරයාගේ ප්‍රධානත්වයෙන් සිදු කිරිමට නියමිතව තිබූ විවෘත කිරිමේ උත්සවයකට සහභාගී වීමේ අවස්ථාවද මෙම විරෝධතා හේතුවෙන් ජනාධිපති මෛත්‍රීපාල සිරිසේන මහතාට මගහැරී තිබේ. අරුවක්කාලු කසල අංගනයට විරෝධය දක්වන පිරිසක් අද පුත්තලමට පැමිණ ජනාධිපති මෛත්‍රිපාල සිරිසේන මහතා හමුවීමට අවස්ථාව දෙන්නැයි උද්ඝෝෂණයක නිරත වූහ. පුත්තලමේ පැවැත්වෙන ග්‍රාම ශක්ති වැඩසටහන සහ නගරයේ විවෘත කිරීම් කිහිපයක් සඳහා ජනාධිපතිවරයා මේ වනවිට පුත්තලම නගරයට ගොස් සිටියි. ජනාධිපතිවරයා පළමුව සහභාගී වීමට තිබු උත්සව සභාව අසළ උද්ඝෝෂකයින් රැඳී සිටීම හේතුවෙන් පළමු වැනි විවෘත කිරීමට සහභාගී නොවූ ජනාධිපතිවරයා දිනය අවසානයේ සහභාගී වීමට තිබු වැඩසටහනට ගොස් සිය කතාව අරම්භ කර ඇත. මෙම විරෝධතා හේතුවෙන් ජනාධිපතිවරයා සහභාගීවීමට තිබු වැඩසටහන් කිහිපයක් වෙනස් කිරීමට සිදුව ඇති බවද වාර්තා වේ. පුත්තලම පොලීසිය මෙම උද්ඝෝෂණය නැවැත්වීම සඳහා අධිකරණ නියෝගයක් ද ගෙන තිබිණි. ජනාධිපතිවරයා හමුවී මෙම කසළ ප්‍රශ්නය පිළිබඳව තමන්ට සාකච්ඡා කිරීමට අවස්ථාව ලබා දෙන ලෙස විරෝධතාකරුවෝ පවසා සිටියහ. එහෙත් ඊට අවසරයක් ලබාදිය නොහැකි බව පවසමින් ආරක්ෂක අංශ මැදිහත්වී උද්ඝෝෂකයෝ නැවැත්වීමට දැඩි පරිශ්‍රමයක් දැරීය. එම අවස්තාවේ පොලිසිය විසින් බැටන් පොලු ප්‍රහාරයක්ද එල්ල කර ඇත. පොලීසිය, පොලිස් විශේෂ කාර්ය බළකාය සහ කැරලි මර්දන ඒකකය එම ස්ථාන වෙත යොදවා තිබෙන අතර මේ වනවිට ජල ප්‍රහාරක රථද කැඳවා ප්‍රදේශයේ ආරක්ෂාව තර කර තිබේ.", "URL": "https://lankatruth.com/si/?p=70837", "Category": "පුවත්", "Parent URL": null}