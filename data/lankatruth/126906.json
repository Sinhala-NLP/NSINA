{"Source": "Lankatruth", "Timestamp": "December 13, 2021", "Headline": "විශ්ව රූ රැජින කිරුළ වසර 21 කට පසු නැවතත් ඉන්දියාවට", "News Content": "ඊශ්‍රායලයේ එපියාත් නුවර, ‘යුනිවර්ස් එරීනා’ රඟහලේ පැවති 2021 වසරේ විශ්ව රූ රැජින කිරුළ දිනා ගැනීමට ඉන්දියාව නියෝජනය කළ 21 හැවිරිදි සුරූපිනිය හර්නාස් සන්දු සමත් වූවාය. 70 වැනි විශ්ව රූ රැජින තරගාවලියේදී ඉන්දියාවේ පන්ජාබ් නුවර තරුණියක් වන හර්නාස් සන්දු විශ්ව රූරැජින කිරුළදිනා ගැනීමට විශේෂත්වයකි. විශ්ව රූ රැජින කිරුළ ඉන්දීය සුරූපිනියකට හිමිවූ තෙවැනි අවස්ථාව මෙය වේ. හර්නාස්ට පෙර විශ්ව රූ රැජින කිරුළ ඉන්දීය සුරූපිනියන් වන සුෂ්මිතා සෙන් සහ ලාරා දත්තා දිනා ගැනීමට සමත් විය. ලාරා දත්තා විශ්ව රූ රැජින ලෙස කිරුළු පැලඳියේ 2000 වසරේදීය. මෙවර විශ්ව රූ රැජින කිරැළ පැලැඳි හර්නාස් මෝස්තර නිරූපිකාවක ලෙස කටයුතු කරන බව පැවසේ. රටවල් 80 ක සුරූපිනියෝ විශ්ව රූ රැජින කිරුළ සඳහා මෙවර ඉදිරිපත්ව සිටියහ. මෙවර, විශ්ව රූ රැජින තරගාවලියේ දෙවැනි ස්ථානය පැරගුවේ රාජ්‍යය නියෝජනය කළ සුරූපිනිය නාඩියා ෆෙරෙයිරාටත් තෙවැනි ස්ථානය දකුණු අප්‍රිකාව නියෝජනය කළ ලලිලා ස්වනේටත් හිමිවිය.", "URL": "https://lankatruth.com/si/?p=126906", "Category": "පුවත්", "Parent URL": null}