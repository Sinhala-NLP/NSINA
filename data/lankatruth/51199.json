{"Source": "Lankatruth", "Timestamp": "April 27, 2018", "Headline": "ආණ්ඩුවෙන් ඉවත් වූ මෛත්‍රීගේ 16 දෙනාට විපක්ෂයෙන් අසුන් ඉල්ලති", "News Content": "ආණ්ඩුවේ ඇමති ධුරවලින් ඉවත් වූ ශ්‍රී ලංකා නිදහස් පක්ෂයේ මන්ත්‍රීවරුන් 16 දෙනාට විපක්ෂයේ අසුන් පනවන ලෙස ඉල්ලමින් ඔවුන් විසින් පාර්ලිමේන්තු මහලේකම්වරයා වෙත අද (27) උදෑසන ලිපියක් බාර දී තිබේ. ආණ්ඩුවෙන් ඉවත් වු ශ්‍රි ලංකා නිදහස් පක්ෂයේ 16 දෙනා මීළඟ පාර්ලිමේන්තු සභා වාරයේදි විපක්ෂයේ අසුන් ගන්නා බවට පසුගියදා ප්‍රකාශ කළේය. අදාළ ලිපියෙන් භාර දිමෙන් අනතුරුව පාර්ලිමේන්තු මන්ත්‍රිනි සුදර්ශනී ප්‍රනාන්දුපුල්ලේ මහත්මිය මාධ්‍යවෙත අදහස් දක්වමින් ප්‍රකාශ කර ඇත්තේ අදාළ ඉල්ලීම සිදු කිරීමට මන්ත්‍රීවරු 16 දෙනාටම සහභාගී වීමට නොහැකි නිසා සියලු දෙනාගේම අත්සන් සහිත ලිපියක් පාර්ලිමේන්තු මහලේකම් ධම්මික දසනායක මහතා වෙත ලබා දුන් බවයි. කෙසේ වෙතත් පක්ෂයේ ප්‍රතිසංවිධාන කටයුතු ඉහළ සිට පහලළට මැයි දිනයෙන් පසුව සිදුකිරීමට බලාපොරොත්තු වන බවද ඇය වැඩිදුරටත් ප්‍රකාශ කර තිබේ.", "URL": "https://lankatruth.com/si/?p=51199", "Category": "පුවත්", "Parent URL": null}