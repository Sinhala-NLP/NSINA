{"Source": "Lankatruth", "Timestamp": "September 19, 2012", "Headline": "ජවිපෙ මන්ත්‍රී පැනයෙන් වංචාව එළියට", "News Content": "මොරටුව මහ නගර සභාවේ මන්ත්‍රීවරුන්ගේ විදේශ සංචාරයක් සඳහා රුපියල් හතලිස්අටලක්ෂ හැත්තෑහයදහස් තුන්සියතිස්නවයයි ශත පනහක (රු. 4876,339.50) මුදල් ලබාගැනීමේදී චක්‍රලේඛ උල්ලංඝනය කර ඇතැයි ඊයේ (19) බස්නාහිර පළාත් සභාවේදී අනාවරණය වූයේ ජනතා විමුක්ති පෙරමුණේ පළාත් සභා මන්ත්‍රී සරත් පතිරණ මහතා විසින් ප්‍රධාන අමාත්‍යතුමාගෙන් අසන ලද පැනයකට ලබාදුන් ලිඛිත පිළිතුරකිනි. එහිදී අනාවරණය වූ කරුණු අනුව ආපදා කළමනාකරණය පිළිබඳ පුහුණුවක් හා දැනුමක් ලබාගැනීම සඳහා වැඩමුළුවකට 2012.07.14 සිට 21 දක්වා ඉන්දුනීසියාවේ සංචාරයකට සහභාගීවී ඇත. ඉන්දුනීසියාවේ ජකර්තා මහ නගර සභාව විසින් සංචාරය සංවිධානය කර තිබූ අතර මොරටුව මහ නගර සභාවේ මුදල් මේ සඳහා යොදවාගෙන තිබී ඇත. නමුත් අදාළ මුදල් වෙන්කර ගැනීමේදී නගර සභා අඥාපනතේ 28වැනි වගන්තිය අනුව මුදල් ලබාගෙන නොමැති අතර මුදල් වියදම් කිරීමෙන් පසු ඒ සඳහා අවශ්‍ය නිර්දේශ මුදල් කමිටු‍වෙන් සහ මහ සභාවෙන් ලබාගෙන තිබේ. මෙම සංචාරයට අදාළව නිවාඩු අනුමතකර ගැනීමේදීද මු.ක්‍ර.අ. 01/2010/01 දරන චක්‍ර ලේඛය අනුව කටයුතු කර නැත. මෙම සංචාරයට අදාළව සිදුවී ඇති අක්‍රමිකතා සහ මූල්‍ය වංචා පිළිබඳව 2012.07.20 වැනි දින මොරටුව මහ නගර සභාව නි‍යෝජනය කරන ජනතා විමුක්ති පෙරමුණේ මන්ත්‍රී නිශාන්ත ප්‍රදිනාන්දු මහතා විසින්ද මහ ඇමතිවරයාට ලිපියක් යොමුකර ඇති බවත් ඊට අදාළ පරීක්ෂණය සිදුකෙරෙමින් පවතින බවත් මහ ඇමතිවරයා එහිදී ප්‍රකාශ කර ඇත.", "URL": "https://lankatruth.com/si/?p=4223", "Category": "පුවත්", "Parent URL": null}