{"Source": "Lankatruth", "Timestamp": "August 13, 2018", "Headline": "ප්‍රාදේශීය සභා මන්ත්‍රීවරුන්ටත් එජාපයෙන් විශ්‍රාමි වැටුපක් ඉල්ලයි…", "News Content": "ප්‍රාදේශීය සභාවට දෙවතාවක් තේරී පත් වූ මන්ත්‍රීවරුන් සඳහා විශ්‍රාම වැටුපක් ලබාදෙන ලෙස කහවත්ත ප්‍රාදේශීය සභාවේ එක්සත් ජාතික පක්ෂ මන්ත්‍රී ශාන්ත ගුරුගේ මහතා ඉල්ලා තිබේ. ඒ මහතා මෙම ඉල්ලීම කර තිබෙන්නේ මෙම මස මාසික මහා සභා වාරය අවස්ථාවේදී නව යෝජනාවක් ලෙස ඉදිරිපත් කරමිනි.‍ මෙම යෝජනාව මුලින්ම ගෙන ඒමේදී තෙවරක් ප්‍රාදේශීය සභාවට ඉදිරිපත්වු මන්ත්‍රීවරුන්ට විශ්‍රාම වැටුපක් ලබා දෙන ලෙස ඉල්ලා යෝජනා කර තිබූ නමුත් එය දෙවරක් ලෙස සංශෝධනය කරන ලෙස මහින්ද පිලේ මන්ත්‍රීවරු කරන ඇති ඉල්ලීමක් අනුව මෙසේ දෙවරක් ප්‍රාදේශීය සභාවට තේරීපත්වන මන්ත්‍රීවරුන්ට විශ්‍රාම වැටුපක් ලබාදෙන ලෙස අවසානයේ යෝජනා කරඇත. ප්‍රාදේශීය සභා මන්ත්‍රීවරුන්ට විශ්‍රාමිවැටුපක් ලබා ගැනීම සඳහා ගෙන එන ලද මෙම යෝජනාවට තමන් විරුද්ධ බවත් ඉතා දුෂ්කර වටපිටාවක ජීවත්වන ප්‍රාදේශීය සභා බල ප්‍රදේශයේ ජනතාවගේ බදු සහ වරිපනම්වලින් නඩත්තුවන ප්‍රාදේශීය සභාවක් ලෙස කහවත්ත ප්‍රාදේශීය සභාවේ මන්ත්‍රීවරයෙකු විසින් මෙවැනි යෝජනාවක් ගෙන ඒම පිළිබඳව කනගාටුව පල කරන බවත් එම ප්‍රාදේශීය සභාවේ ජවිපෙ මන්ත්‍රී සුසිල් සිසිර කුමාර මහතා සඳහන් කරයි.", "URL": "https://lankatruth.com/si/?p=57671", "Category": "පුවත්", "Parent URL": null}