{"Source": "Lankatruth", "Timestamp": "January 16, 2020", "Headline": "පරිභෝජනයට නුසුදුසු යැයි කියූ සහල් කිලෝ 85,000ක් යළි මුදාහරින්නැයි නියෝග", "News Content": "පරිභෝජනයට නුසුදුසු බවට පාරිභෝගික සේවා අධිකාරිය මගින් අත්අඩංගුවට ගෙන අධිකරණ නියෝගයක් මත මුද්‍රා තබා තිබූ සහල් කිලෝ 85,000ක් යළි එම ව්‍යාපාරිකයා වෙතම මුදා හරින ලෙස පොළොන්නරුව මහේස්ත‍්‍රාත් අසේලද සිල්වා මහතා වැලිකන්ද මහජන සෞඛ්‍ය පරීක්ෂවරයාට අද (16) නියෝග කර තිබේ. පොළොන්නරුව පිහිටි නිව් රත්න සහල් පෞද්ගලික සමාගමට සහල් තොගය මෙලෙස මුදා හරිනු ලැබුවේ එම සමාගමෙන් අත් අඩංගුවට ගත් සහල් මහජන පරිභෝජනයට සුදුසු තත්වයේ ඒවා බවට රස පරීක්ෂක වාර්තාවකින් අධිකරණයට තහවුරු කිරීම හේතුවෙනි. පාරිභෝගික සේවා අධිකාරියේ පොළොන්නරුව දිස්ත්‍රික් කාර්යාලයේ විමර්ශන නිලධාරි බී.එම් ජයවර්ධන මහතා සහ වැලිකන්ද මහජන සෞඛ්‍ය පරීක්ෂක ඊ.එම්.එම්.කේ ඒකනායක මහතා පොළොන්නරුව නිව් රත්න සහල් පුද්ගලික සමාගම විත්තිකරු ලෙස නම් කරමින් පොළොන්නරුව මහේස්ත‍්‍රාත් අධිකරණය හමුවේ පවරා තිබූ නඩු දෙකක් යළි කැදවූ අවස්ථාවේ මහේස්ත්‍රාත්වරයා මෙසේ නියේගය සිදුකර ඇත. නිව් රත්න සහල් පෞද්ගලික සමාගමට එරෙහිව පාරිභෝගික සේවා අධිකාරිය අධිකරණය හමුවේ පවරා ඇති නඩුවේ චෝදනා වන්නේ කල් ඉකුත් වූ සහල් සහිත අසුරන අනෙකුත් සහල් සමඟ ගබඩා කිරීම, නොමග යැවීමට හෝ රැවටීමට තුඩු දෙන අයුරින් සහල් සහිත අසුරනවල මිල, නිෂ්පාදිත දිනය, කල් ඉකුත් වන දිනය හා කාණ්ඩ අංකය වෙනස් කිරීම සහ සහල් සහිත අසුරනවල උපරිම සිල්ලර මිලට වඩා වැඩි මිලක් සටහන් කිරීම ය. වැලිකන්ද මහජන සෞඛ්‍ය පරීක්ෂකවරයා විසින් නිව් රත්න සහල් පෞද්ගලික සමාගමට එරෙහිව අධිකරණය හමුවේ පවරා ඇති නඩුවේ චෝදනාව වන්නේ සනීපාරක්ෂාවට අහිතකර තත්වයේ සහල් ගබඩා කර තැබීම ය. පාරිභෝගික සේවා අධිකාරියේ පොළොන්නරුව දිස්ත්‍රික් කාර්යාලය මගින් 2019 වසරේ නොවැම්බර් මස 26 වන දින අත්අඩංගුවට ගත් සහල් කිලෝ 85,000න් සහල් සාම්පල 18ක් අධිකරණ නියෝගයක් මත රස පරීක්ෂකවරයා වෙත යවා තිබිණි. අදාල සහල් සාම්පල පරීක්ෂා කළ රස පරීක්ෂකවරයා ස්වකීය පරීක්ෂණයේදී නිගමනය කර ඇත්තේ අත්අඩංගුවට ගෙන ඇති සහල් තොගය මහජන පරිභෝජනයට සුදුසු තත්වයේ පවතින ඒවා බව ය. එම රස පරීක්ෂක වාර්තාව අධිකරණයට ඉදිරිපත් කිරීමෙන් අනතුරුව එම වාර්තාව සැලකිල්ලට ගෙන මෙලෙස මුද්‍රා තබා තිබූ සහල් තොගය විත්තිකාර සහල් සමාගමට මුදා හැරීමට මහේස්ත‍්‍රාත්වරයා නියෝග කර ඇත.", "URL": "https://lankatruth.com/si/?p=88793", "Category": "පුවත්", "Parent URL": null}