{"Source": "Lankatruth", "Timestamp": "November 8, 2022", "Headline": "විදෙස්ගමන් බලපත්‍ර නිකුත් කිරීම අත්හිටුවයි", "News Content": "ආගමන විගමන දෙපාර්තමේන්තුව මගින් විදෙස් ගමන් බලපත්‍ර නිකුත් කිරීම අද (08) උදෑසන සිට අත්හිටුවා තිබේ. එහි පරිගණක පද්ධතියේ ඇතිවූ දෝෂයක් හේතුවෙන් මෙලෙස ගමන් බලපත්‍ර නිකුත් කිරීම අත්හිටුවීමට සිදුවූ බව එහි මාධ්‍ය ප්‍රකාශිකා පියුමි බණ්ඩාර පවසයි. ඒ අනුව ආගමන විගමන දෙපාර්තමේන්තුවේ බත්තරමුල්ල ප්‍රධාන කාර්යාලය ඇතුළු සියලුම ප්‍රාදේශීය කාර්යාලවලින් විදෙස් ගමන් බලපත්‍ර නිකුත් කිරීම තාවකාලිකව අත්හිටුවා ඇති අතර, කඩිනමින් මෙම දෝෂය යථා තත්වයට පත්කරගැනීමට කටයුතු කරගෙන යන බවද ඇය සඳහන් කරයි. බොහෝදුරට හෙට (09) පමණ වනවිට ගමන් බලපත්‍ර නිකුත් කිරීම යථා තත්වයට පත්කිරීමට හැකිවනු ඇතැයිද ඇය පවසයි.", "URL": "https://lankatruth.com/si/?p=141773", "Category": "පුවත්", "Parent URL": null}