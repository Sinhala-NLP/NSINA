{"Source": "Lankatruth", "Timestamp": "January 25, 2022", "Headline": "මිලියන 2550ක් රජයට අහිමිකරන තවත් ජාවාරමක්", "News Content": "පෞද්ගලික අංශයට අයත් ගල් ඔය වැවිලි සමාගමේ එතනෝල් විකුණන මිලට වඩා අඩු මිලකට රජයට අයත් පැලවත්ත සහ සෙවනගල යන සීනී සමාගම් දෙක එතනෝල් අලෙවි කිරීම නිසා රජයට අති විශාල ආදායමක් අහිමි වෙමින් පවතින බවට තොරතුරු හෙළි වී තිබේ. ගල් ඔය සමාගමේ එතනෝල් ලීටරයක් රුපියල් 805ත් 835ත් අතර මිලකට අලෙවි කරමින් තිබියදී රාජ්‍ය සමාගම් දෙකෙන් එතනෝල් ලීටරයක් රුපියල් 550කට අලෙවි කෙරේ. මේ නිසා එක් ලීටරයකින් අවම වශයෙන් රුපියල් 255ක මුදල් රජයට අහිමි වේ. රාජ්‍ය රාජ්‍ය සමාගමේ සහ පෞද්ගලික සමාගමේ එතනොල්වල ප්‍රමිතිය එක සමාන බව සහතික කර ඇත. වසරක් තුළදී රජයට අයත් සීනි සමාගම් දෙකේ එතනෝල් නිෂ්පාදනය ලීටර් මිලියන 10ක් පමණ වේ. මේ නිසා වසරකට අවම වශයෙන් රජයට රුපියල් මිලියන 2550ක පමණ මුදලක් අහිමි වේ. මෙලෙස සිදුකරන ලද මහා පරිමාන මංකොල්ලකෑම්වලට සම්බන්ධ ඇමතිවරුන්, නිලධාරීන් ගැන කිසිදු සොයා බැලීමක් සිදු නොකිරීම පිළිබඳව ජනාධිපතිවරයාටද චෝදනා එල්ල වී තිබේ.", "URL": "https://lankatruth.com/si/?p=128089", "Category": "ආර්ථික පුවත්", "Parent URL": null}