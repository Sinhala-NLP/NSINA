{"Source": "Lankatruth", "Timestamp": "February 24, 2022", "Headline": "රුසියාව යුක්රේනයට පහරදෙයි", "News Content": "මේ වනවිට රුසියාව යුක්රේනය ආක්‍රමණය කරමින් පහරදීම ආරම්භ කර තිබේ. රුසියානු ආරක්ෂක අමාත්‍යංශය, රුසියානු හමුදා විසින් පහර දෙන ඉලක්ක ප‍්‍රකාශයට පත් කර ඇති අතර යුක්රේන හමුදා කඳවුරු, මිසයිල ආරක්ෂණ පද්ධති, ගුවන් හමුදා කඳවුරවලට රුසියානු හමුදාවේ ඉලක්කය නොවරදින ආයුද මගින් පහර දී ඇති බවයි. කිසිම විටකත් සිවිල් ජනතාව සිටින ස්ථානවලට පහර නොදෙන බව රුසියානු ආරක්ෂක අමාත්‍යංශය පවසයි. යුක්රේන හමුදාවන්ට අවි බිම තබන ලෙසත් රුසියාවේ යුද මෙහෙයුම්වලට බාධා කරන්නන් හට රුසියාව විසින් ක්ෂණිකව පිළිතුරු දෙනු ඇති බවත් ජනාධිපති පුටින් කියා තිබේ. කෙසේ වෙතත් මේ වනවිට යුක්රේනයේ නැගෙනහිරවාරය නගරයක් වන මරියපෝල්, කළු මුහුදේ වරාය නගරයක් වන ඔඩෙසා, කියෙව්, කර්කොව්, ක‍්‍රමටොස්ක් සහ බර්ඞ්යාන්ස්ක් නගරවල‍ෙ පිපිරීම් සිදු වී ඇති බව විදෙස් මාධ්‍ය වාර්තා කරයි. මනුෂ්‍යත්වයේ නාමයෙන් රුසියානු හමුදා ආපසු ගෙන්වන්න එක්සත් ජාතීන්ගේ ප‍්‍රධානි ඇන්ටෝනියෝ ගුටේරස් රුසියන් ජනාධිපති ව්ලැදිමීර් පුටින්ගෙන් ඉල්ලා සිටී. “මෙම සියවසේ දරුණුතම යුද්ධය යුරෝපයේ පටන් ගන්න දෙන්න එපා මෙය බලපාන්නේ යුක්රේනයට පමණක් නොවෙයි මෙය මුළු යුරෝපයටම බලපාන කාරණයක් ඒ නිසා මනුෂ්‍යත්වයේ නාමයෙන් රුසියානු හමුදා ආපසු කැඳවන්න” යැයි එක්සත් ජාතීන්ගේ ප‍්‍රධානි ඇන්ටෝනියෝ ගුටේරස් පවසයි. එක්සත් ජාතීන්ගේ ආරක්ෂක කවුන්සිලයේ සභාපති මෙන්ම එක්සත් ජාතීන්ගේ රුසියන් තානාපති වැසීලි නෙබෙන්සායා දැනටමත් විශේෂ හමුදා මෙහෙයුම පටන් ගෙන ඇති බව පිළිගෙන ඇත. මේ අතර රුසියාවේ සිටින සියලුම යුක්රේන ජාතිකයනට රුසියාවෙන් ඉවත්වන්නැයි යුක්රේන විදේශ අමාත්‍යංශය දැනුම් දීමක් කර ඇත. යුක්රේන විදේශ අමාත්‍යංශය නිවේදනයක් නිකුත් කරමින් පවසා ඇත්තේ ”යුක්රේන ජාතිකයන් හේතුව කුමක් වුවත් රුසියාවේ සංචාරය කිරීමෙන් වළකින ලෙසත් රුසියාවේ සිටින යුක්රේන පුරවැසියන් වහාම රුසියාවෙන් ඉවත් වන ලෙසත්ය” යුක්රේනයේ අතිරේක හමුදා වල සිටි සෙබළුන් 36000 ක් මේ වන විට යුක්රේන හමුදාවලට බඳවාගෙන ඇති අතර 18-60 දක්වා අතිරේක හමුදා වල සිටින සෙබළුන් වසරක සේවා කාලයකට යටත් බව පවසයි. එමෙන්ම යුක්රේන ආරක්ෂක කවුන්සිලය යුක්රේනය තුල හදිසි තත්ත්වයක් ප‍්‍රකාශ කිරීමට තීරණය කර ඇති අතර යුක්රේන පාර්ලිමේන්තුව වන ‘රාධා‘ හි අනුමැතිය ලැබෙන තෙක් සිටි. බ්‍රිතාන්‍යයේ විකාශන අයිතිය ලබාගෙන ඇති රුසියන් ටුඩේ නාලිකාවේ බලපත‍්‍රය අවලංගු කිරීමට බ්‍රිතාන්‍යයේ මාධ්‍ය පිළිබඳ නිසි බලධාරියා වන ඔෆ්කොම් වෙත උපදෙස් ලබා දෙන බව අග‍්‍රාමාත්‍ය බොරිස් ජොන්සන් පවසා ඇත. ඊට පිළිතුරු ප‍්‍රකාශයක් නිකුත් කරමින් රුසියානු විදේශ අමාත්‍යංශයේ ප‍්‍රකාශිකා මරියා සකරෝවා පවසා ඇත්තේ ”බ්‍රිතාන්‍ය රුසියානු මාධ්‍ය වෙත අත තැබුවහොත් එයට නිසි පිළිතුරු දීමට රුසියාව සුදානම්, එම පිළිතුර දැනගත් විට බ්‍රිතාන්‍ය මාධ්‍යවේදීන් පුදුම වේවි” යනුවෙනි. එමෙන්ම ඇමෙරිකානු පාර්ශවය පැනවූ සම්බාධක සම්බන්ධයෙන් රුසියානු විදේශ අමාත්‍යංශය ප‍්‍රකාශයක් නිකුත් කරමින් පවසා ඇත්තේ ”කිසිම සැකයක් තියාගන්න එපා අපිට පනවපු සම්බාධක සම්බන්ධයෙන් ශක්තිමත් ප‍්‍රතිචාරයක් දෙනවා ඒක ඇමෙරිකා පාර්ශවයේ සම්බාධකවලට සමාන නොවේවි, එය ඇමෙරිකානු පාර්ශවයට වේදනාකාරී ප‍්‍රතිචාරයක් වේවි” යනුවෙනි.", "URL": "https://lankatruth.com/si/?p=129169", "Category": "පුවත්", "Parent URL": null}