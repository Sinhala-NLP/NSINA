{"Source": "Lankatruth", "Timestamp": "October 12, 2020", "Headline": "ඇමෙරිකාව ඉරානයේ බැංකු 18කට සම්බාධක දමයි", "News Content": "ඇමෙරිකාවේ ට‍්‍රම්ප් පරිපාලනය විසින් ඉරානයේ මූල්‍ය ක්ෂේත‍්‍රයේ ක‍්‍රියාත්මක ප‍්‍රමුඛ පෙළේ බැංකු 18ක් ඉලක්ක කර ගනිමින් නව සම්බාධක පැනවීමට පියවර ගෙන තිබේ. ඉරානය මෙම බැංකු පද්ධතිය හරහා ත‍්‍රස්තවාදයට උදව් කරමින් සිටින බැවින් මෙම සම්බාධක ක‍්‍රියාමාර්ගය ගැනීමට සිදුවූ බවට ඇමෙරිකානු භාණ්ඩාගාර දෙපාර්තමේන්තුව අවධාරණය කර ඇත. ඇමෙරිකාවේ තීන්දුවට යුරෝපා රටවල් රැසක් මේ වනවිට විරෝධය පළ කර ඇති අතර කොවිඞ් 19 වසංගතයට දරුණු ලෙස ගොදුරු වී සිටින ඉරානය ඇමෙරිකානු සම්බාධක හේතුවෙන් දරුණු ආර්ථික අර්බුදයකට මෙන්ම වෛද්‍ය උපකරණ හිගයකට මුහුණ දීමට සිදුවනු ඇත. ඇමෙරිකාවේ මෙම සම්බාධක පැනවීම පිළිබඳව ඉරානය ප‍්‍රතිචාර දක්වමින් ඉරාන විදේශ අමාත්‍ය ජවාඞ් සරීෆ් ට්විටර් පණිවිඩයක් නිකුත් කරමින් ‘‘කොවිඞ් 19 වසංගතය මධ්‍යයේ ඇමෙරිකානු රෙජීමයට අපේ ආර්ථිකයට පහර දෙන්න උවමනා වෙලා. ඔවුන් අපට ආහාර සහ ඖෂධ ගන්න ඉතිරි වෙලා තිබෙන මාර්ග සියල්ල පුපුරුවා හරින්න හදන්නේ. ඉරාන ජනතාව මේ කෘරත්තවයට මුහුණ දෙනවා. සමස්ත රටක් කුසගින්නේ තැබීමට කුමන්ත‍්‍රණය කිරීම මනුෂ්‍යත්වයට එරෙහිව කරන අපරාධයක්’’…යැයි සටහන් කර තිබේ.", "URL": "https://lankatruth.com/si/?p=97559", "Category": "විදෙස් පුවත්", "Parent URL": null}