{"Source": "Lankatruth", "Timestamp": "July 15, 2020", "Headline": "රියදුරු බලපත්‍රය මුද්‍රණයත් යුද හමුදාව යටතට", "News Content": "ඉදිරියේ දී රියදුරු බලපත් නිකුත් කිරීම ආණ්ඩුව විසින් ශ්‍රී ලංකා යුද හමුදාව වෙත පැවරීමේ සූදානමක පසුවන බව වාර්තා වේ. මේ සම්බන්ධයෙන් කටයුතු කිරීම සඳහා යුද හමුදාවට ඇති හැකියාව සොයා බැලීමට ප්‍රවාහන සේවා අමාත්‍යාංශය තීරණය කර ඇත. මෝටර් රථ ප්‍රවාහන දෙපාර්තමේන්තුව නිකුත් කරන රියදුරු බලපත්‍ර සැකසීම මේ වනවිට පුද්ගලික ආයතනයක් මගින් සිදු කරන අතර එය පුද්ගලික අංශය වෙත පවරනු ලැබූවේ පසුගිය 2009 වසරේදී එවකට පැවති මහින්ද රාජපක්ෂ පාලනය විසිනි. රියදුරු බලපත්‍රය නිකුත් කිරීමට ශ්‍රී ලංකා යුද හමුදාව ඇති හැකියාව පිළිබඳව සොයා බැලීම සඳහා පැවති සාකච්ඡාවට ප්‍රවාහන අමාත්‍ය මහින්ද අමරවීර මහතා,ආරක්ෂක ලේකම් විශ්‍රාමික මේජර් ජනරාල් කමල් ගුණරත්න මහතා, හමුදාපති ලුතිනත් ජෙනරාල් ශවේන්ද්‍ර සිල්වා මහතා සහ අමාත්‍යාංශ ලේකම් ගාමිණී සෙනෙවිරත්න මහතා සහභාගී වී තිබිණි.", "URL": "https://lankatruth.com/si/?p=94790", "Category": "පුවත්", "Parent URL": null}