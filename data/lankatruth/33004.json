{"Source": "Lankatruth", "Timestamp": "April 20, 2017", "Headline": "තෙරේසා මේ බ්‍රිතාන්‍යයට හදිසි මැතිවරණයක් කැඳවයි!", "News Content": "2020 දීපැවැත්වීමට නියමිත බ්‍රිතාන්‍ය මහ මැතිවරණය මේ වසරේ ජුනි 8 වැනි දින පැවැත්වීම සඳහා ඊයේ (19) ගෙන ආ යෝජනවාට බ්‍රිතාන්‍ය පාර්ලිමේන්තුවේ 2/3 බහුතර අනුමැතිය සහිතව සම්මත වූබව විදෙස් මාධ්‍ය වාර්තා කරයි. හදිසි මැතිවරණයක් පැවැත්වීම සඳහා ගෙන ආ යෝජනාවට බ්‍රිතාන්‍ය පාර්ලිමේන්තුවේ මන්ත්‍රීවරුන් 522ක අනුමැතිය හිමිව ඇති අතර මන්ත්‍රීවරුන් 13 දෙනෙකු ඊට විරෝධය පළකර තිබේ. මෙම යෝජනාව තෙරේසා මේ අග්‍රාමාත්‍යවරිය විසින් ගෙන එමින් ප්‍රකාශකර ඇත්තේ ශක්තිමත් ආණ්ඩුවක් ගොඩනැගීම අවශ්‍යතාවය මතුව ඇති බැවින් නිශ්චිත කාලයට පෙර මැතිවරණයක් කැඳවීමට තීරණය කළ බවයි. බිතාන්‍ය යුරෝපා සංගමයෙන් වෙන් වීමට ගෙන ඇති තීරණයත් සමග එරට පාර්ලිමේන්තුවේ පක්ෂ හා විපක්ෂ අතර බෙදීම් සිදුව ඇති වටපිටාවක් තුළ කිසියම් කණ්ඩායම් පටු දේශපාලන අරමුණු වෙනුවෙන් කටයුතු කරමින් තිබෙන බවත් එම තත්වය පරාජයට පත් කිරීමට හදිසි මහමැතිවරණයක් කැඳවීමට තීරණය කළ බවත් රට එකට එකතු වුවද බ්‍රිතාන්‍ය පාර්ලිමේන්තුව එකට එකතු වී නැතැයිද අග්‍රාමාත්‍යවරිය වැඩිදුරටත් ප්‍රකාශ කර තිබේ.", "URL": "https://lankatruth.com/si/?p=33004", "Category": "විදෙස් පුවත්", "Parent URL": null}