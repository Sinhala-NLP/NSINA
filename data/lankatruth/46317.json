{"Source": "Lankatruth", "Timestamp": "January 17, 2018", "Headline": "ආපනශාලා පහසුකම් ඉල්ලා සබරේ සිසූහු විරෝධතා දක්වති", "News Content": "සිසුන් 4000ක් පමණ නේවාසිකව තම අධ්‍යාපන කටයුතු සිදු කරන ශ්‍රී ලංකා සබරගමුව විශ්වවිද්‍යාලය තුළ උග්‍ර අධ්‍යයන හා සුබසාධන ගැටලු රාශියක් පවතින බැවින් ඊට විසඳුම් ලබාදෙන ලෙස ඉල්ලා එම විශ්වවිද්‍යාලයේ මහා ශිෂ්‍ය සංගමය විසින් ඊයේ (16) විරෝධතාවයක් නියැලී තිබේ. විශ්වවිද්‍යාලයේ සියළුම සිසුන් සඳහා ප්‍රමාණවත් තරමේ ආපනශාලා විශ්වවිද්‍යාලය තුළ නොමැති බවත් ආපනශාලාවල පවිත්‍රතාවය හා ආහාරවල සෞඛ්‍යාරක්ෂිත බව පිළිබඳව ගැටලුකාරී තත්වයක් මතුවී තිබෙන බවත් එහි මහා ශිෂ්‍ය සංගමයේ සභාපති මනෝජ් රණසිංහ මහතා පවසයි. විශ්වවිද්‍යාලයේ සිංහරාජ නේවාසිකාර සංකීර්ණයේ ශිෂ්‍යයින් 1000ක් පමණ නේවාසිකව සිටින බවත් එහි ආපනශාලාවේ ඉඩකඩ ප්‍රමාණවත් වන්නේ සිසුන් 150ක පමණ ප්‍රමාණයකට බවත් අවධාරණය කරන සභාපතිවරයා තවදුරටත් පවසන්නේ වලව කාන්තා නේවාසිකාගාර සංකීර්ණය සඳහා ආපනශාලාවක් ලබා සෙන බවට මීට වසර කිහිපයකට පෙර විශ්වවිද්‍යාල පරිපාලනය මඟින් සිසුන්ට දැනුම් දුන් නමුත් මේ වනතෙක් ස්ථීර ආපනශාලාවක් ඉදිරිකර නොමැති බවය. එසේම දිවා ආහාරය සඳහා පීඨ 04ක සිසුන් විශ්වවිද්‍යාලයේ ප්‍රධාන ආපනශාලාවට පැමිණෙන නමුත් එහි ඉඩකඩ ඇත්තේ සිසුන් 300කට පමණ පිරිසකට බැවින් දිවා ආහාරය ගෙන දේශන සඳහා යාමේදී සිසුන් හට දැඩි අපහසුතාවලට මුහුණ දීමට සිදුවි ඇති බවත් අවධාරණය කරයි. මෙලෙස විශ්වවිද්‍යාලය තුළ ඇති සියලු ආපනශාලා ගැටලු වහා විසඳන ලෙසට බලකරමින් විශ්වවිද්‍යාලයීය මහා ශිෂ්‍ය සංගමය මඟින් ඊයේ දින නේවාසිකාර සංකීර්ණය අසළ සිට විශ්වවිද්‍යාල ප්‍රධාන පිවිසුම දක්වා විරෝධතා පාගමනක නිරතවූහ.", "URL": "https://lankatruth.com/si/?p=46317", "Category": "පුවත්", "Parent URL": null}