{"Source": "Lankatruth", "Timestamp": "November 17, 2018", "Headline": "ජනාධිපති සිරිසේන සර්වපාක්ෂික හමුවක් කැඳවයි", "News Content": "වත්මන් දේශපාලන නොසන්සුන්තාව සහ පාර්ලිමේන්තුව තුළ ඇති වූ ගැටුම්කාරී තත්වය අවසන් කිරීම අරමුණු කර ගනිමින් ජනාධිපති මෛත්‍රීපාල සිරිසේන මහතා විසින් හෙට (18) පස්වරු 5.00ට පාර්ලිමේන්තුව නියෝජනය කරන සියලු දේශපාලන පක්ෂවල සහභාගීත්වයෙන් සර්ව පාක්ෂික හමුවක් කැඳවා ඇතැයි වාර්තාවේ. ජනාධිපති මාධ්‍ය අංශය මේ බව දන්වා මාධ්‍ය වෙත නිවේදනයක්ද යොමු කර ඇත. කතානායක කරූ ජයසූරිය මහතාටද ආරාධනා කර ඇති බව එහි සඳහන් වේ. කෙසේ නමුත් වත්මන් දේශපාලන නොසන්සුන්තාව සහ පාර්ලිමේන්තුව තුළ ඇති වූ ගැටුම්කාරී තත්ත්වය ඇතිවූයේ පසුගිය ඔක්තෝබර් 26 වනදා ජනාධිපතිවරයා විසින් ව්‍යවස්ථා විරෝධී ලෙස ප්‍රජාතන්ත්‍රවාදයට පයින් ගසමින් සදාචාර විරෝධීව මහින්ද රාජපක්ෂ මහතා අගමැති ධුරයට පත් කිරීමේ කුමන්ත්‍රණයෙන් පසුවය. ඉන් පසු නීති විරෝධී ලෙස ඇමති මණ්ඩලයක් පත් කිරීම පාර්ලිමේන්තුව වාර අවසාන කිරීම සහ ව්‍යවස්ථාව උල්ලංඝණය කරමින් පාර්ලිමේන්තුව විසුරුවා හැරීම දක්වා එම කුමන්ත්‍රණය පෙළ ගැසුණු අතර වත්මන් දේශපාලන නොසන්සුන්තාව රටේත් ජනතාවගෙත් යම් භාග්‍යයක් මත තවමත් පාර්ලිමේන්තුවට පමණක් සීමා වි තිබේ. මෙය සිවිල් ජනතාව අතරට පැමිණ සිවිල් ගැටුම්කාරී තත්වයක් වර්ධනය වන තුරු බලා නොසිට එය නිරාකරණය කර ගැනීමට කටයුතු කර තමන් විසින් දියත් කළ කුමන්ත්‍රණය අවසන් කිරීම ජනාධිපතිවරයා සතු වගකීමක් මෙන්ම යුතුකමකි.", "URL": "https://lankatruth.com/si/?p=63568", "Category": "පුවත්", "Parent URL": null}