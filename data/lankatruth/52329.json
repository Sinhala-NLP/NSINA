{"Source": "Lankatruth", "Timestamp": "May 17, 2018", "Headline": "විධායක ධුරයට පත්වුණු සියලුම දෙනා බලය වර්ධනය කර ගැනීමෙන් දුෂ්ටත්වයට පත්වුනා", "News Content": "ආර්ථිකය දියුණු කිරීමට, ජාති, ආගම් භේද දුරු කිරීමට යැයි පවසා මීට වසර 40කට පෙර ගෙන ආ විධායක ධුරයට පත්වූ සියලුම දෙනා ඒ අදහස අතහැරලා තමන්ගේ ඥාතීන්, මිත‍්‍රයන් සමග එක්වී බලය වර්ධනය කර ගැනීමෙන් දුෂ්ට තත්ත්වයට පත්වූ බව නීතීඥ සංගමයේ හිටපු සභාපති ජනාධිපති නීතීඥ ජෙෆ්රි අලගරත්නම් මහතා සඳහන් කරයි. ඒ මහතා මේ බව පැවසූවේ ඊයේ (16) කොළඹදී පැවති “ශිෂ්ටත්වය වෙනුවෙන් සම්මත කළ යුතු 20” සම්නත්‍රණයේ ආරාධිත දේශනයක් පවත්වමිණි. එහිදී වැඩිදුටත් අදහස් දැක්වූ ජනාධිපති නීතීඥ ජෙෆ්රි අලගරත්නම් මහතා… “අවුරුදු හතළිහකට ඉස්සර විධායක ජනාධිපති ධුරය පටන් ගත්තේ මොන අරමුණකින්ද කියල බලන එක වැදගත්. ආර්ථිකය දියුණු කරන්න. ජාති, ආගම් භේද දුරු කරන්න පටන් ගත් බවයි කියල තියෙන්නේ. කෙසේ වෙතත්, පත් වුණු සියලුම දෙනා අර අදහස අතහැරලා ඒගොල්ලන්ගෙ ඥාතීන්, මිත‍්‍රයන් එකතු කරලා බලය වර්ධනය කර ගැනීමෙන් දුෂ්ට තත්ත්වයට පත්වුණු බවයි කියන්නේ. මේ නිසා අපි විධායක ජනාධිපති ධුරය සම්පූර්ණයෙන්ම අහෝසි කළ යුතුද? නැත්නම් ඒකේ බලතල අඩු කර යම් කිසි පාලනයකට යටත් කර තියා ගත යුතුද යන්න සලකා බැලීම අවශ්‍ය බවයි මගේ යෝජනාව. ව්‍යවස්ථාදායකයට පත් කර ඉන්න අය ගැනත් අපි බලන්න ඕන. උදාහරණයක් විදිහට 18වැනි ව්‍යවස්ථා සංශෝධනය ප්‍රේමදාස මහත්තය ගෙන ආවා නම් ලලිත්, ගාමිණි දෙන්නා ඒකට පක්ෂ වෙනවාද? නමුත් හිටපු ජනාධිපතිවරයා මේ සංශෝධනය ගෙන එන කොට විරුද්ධ වුණේ කී දෙනාද? දැන් ඉන්න මන්ත්‍රීවරු ඉස්සර හිටි මන්ත්‍රීවරුන් වගේ නෙමෙයි. මේ අයව පත් කරන්නෙත් ජනතාවයි. ඉන්දු ලංකා ගිවිසුම අත්සන් කරන වෙලාවෙ ගාමිණි ජයසූරිය මහත්තය විරෝධය පාල ඉල්ලා අස්වුණා. අද ඒ වගේ මන්ත්‍රීවරුන් පාර්ලිමේන්තුවට පත් කර තියෙනවද? පනින්න කියල දැන් ඉන්න අයට ජනාධිපතිවරයා කිව්වොත්, “කොච්චර උසකින් පනින්න ඕනෑද” කියලත් අහයි. ඉස්සර සිටි අය එහෙම නෙමෙයි. “ඇයි අපි මොනවාටද පනින්න ඕනෑ” කියල අහයි. ඒක තමයි එදා සහ අද අතර වෙනස. පාර්ලිමේන්තු බලයට යටත් කර විධායක ජනාධිපති ධුරය ක්‍රියාත්මක කළොත්, අනිසි බලය යෙදවීමකට බැරි වෙනවා. ඒ වගේ සංශෝධනයක් ආණ්ඩුක‍්‍රම ව්‍යවස්ථාවට ගේන්න ඕන කියන එකයි මගේ අදහස. නමුත් අගමැතිවරයාගේ බලතල විධායක මට්ටමට තිබුණු 1972 ජනරජ ව්‍යවස්ථාවෙන් කරපු විනාශකාරී තත්ත්වයන් ගැනත් අපි දන්නවා. අනෙක් පැත්තෙන් පාර්ලිමේන්තු මන්ත්‍රීවරුනුත් බලන්නේ ඔවුන්ගේ ඥාතීන්, මිත‍්‍රයන් ගැන. අවුරුදු පහකට පස්සේ විශ‍්‍රාම වැටුප් ලැබෙන එක ගැන. මේ වගේ කරුණු නිසා විධායක බලය පාර්ලිමේන්තුවට දිය යුතුද නැතිනම් ජනාධිපති ධුරයේ අනිසි බලතල සීමා කර යම්කිසි බල තුලනයකින් රට ගෙනියන්න පුළුවන්ද කියලයි අපි බලන්න ඕනෑ. නීතිඥවරයෙක් හැටියට මගේ යෝජනාව නම් විධායක බලය සහ පාර්ලිමේන්තු බලය පාලනය කිරීමට යම්කිසි අධිකරණයක් පිහිටුවන්න පුළුවන් බවයි. ‘ආණ්ඩුක‍්‍රම ව්‍යවස්ථා අධිකරණය’ කියල සාකච්ඡාවක් දැනටමත් තිබෙනවා. දකුණු අප්‍රිකාවේ මේ වගේ අධිකරණයක් තිබුණා. විධායක ජනාධිපතිට විරුද්ධවත් තීරණ ගන්න බලයක් ඒ අධිකරණයට තියෙනවා. පාර්ලිමේන්තුවේදී වැරැදි සිදු කළොත්, ඒ සම්බන්ධයෙන් තීරණ ගැනීමේ හැකියාවත් තිබෙනවා. බලතල බෙදීමක් අපේ ව්‍යවස්ථාවෙත් තිබෙන බව පිළිඅරගෙන තිබෙන නිසා රට ඉදිරියට ගෙන යාමට දැන් තිබෙන ජනාධිපති ධුරය දුෂ්ට බව පිළිගන්නවා. නමුත්, ආණ්ඩුක‍්‍රම ව්‍යවස්ථා අධිකරණයකට යටත් විධායකය සහ ව්‍යවස්ථායකය වැදගත් කියලයි මගේ අදහස.”", "URL": "https://lankatruth.com/si/?p=52329", "Category": "පුවත්", "Parent URL": null}