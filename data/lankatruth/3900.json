{"Source": "Lankatruth", "Timestamp": "September 3, 2012", "Headline": "මේධාලංකාරාභිධාන මහානායක මාහිමිපාණන් වහන්සේ අපවත්වීම සම්බන්ධයෙන් ජාතික භික්ෂු පෙරමුණේ ශෝකය", "News Content": "අතිපූජ්‍ය වේවැල්දෙණියේ මේධාලංකාරාභිධාන මහානායක මාහිමිපාණන් වහන්සේගේ අපවත් වීම පිළිබඳව ජාතික භික්ෂු පෙරමුණ තම ‍ශෝකප්‍රකාශය පළ කර ඇත. එම භික්ෂු පෙරමුණේ ගරු සභාපති, සියම් මහ නිකායේ රයිගම්, සල්පිටි, හේවාගම්, පස්යොදුන් යන සිව් කෝරළයේ ප්‍රධාන අධිකරණ සංඝනායක, ජ්‍යෙෂ්ඨ කථිකාචාර්ය පූජ්‍ය දඹර අමිල නාහිමිපාණන් වහන්සේ විසින් එවා ඇති එම ශොක පණිඩය පහත පළ වේ.   “ඤාණ සෝභාවෙන් මෙන්ම රූප සෝභාවෙන්ද අනූන මහනාහිමියෝ  වර්ෂ 103 ක් පරමායු වැළඳූ ශ්‍රී ලංකා රාමඤ්ඤ මහ නිකායේ 12 වන මහානායක ධුරන්ධර සාසන සෝභන ශීරෙන් සද්ධර්ම වාගීශ්වරාචාර්ය අග්ගමහා පණ්ඩිත සද්ධම්ම ජෝතිකාධජ, ධර්ම ශාස්ත්‍ර ශිරෝමණී, සාහිත්ය්‍ය චක්‍රවර්ති පූජ්‍යපාද වේවැල්දෙණියේ මේධාලංකාරාභිධාන මහානායක මාහිමිපාණන් වහන්සේගේ අපවත්වීම ශ්‍රී ලංකා සාසනාම්බරය අඳුරට පත්කළ සාතිශය සංවේගදායී පුවතකි. උන්වහන්සේගේ අපවත්වීම පිළිබඳව ජාතික භික්ෂුර පෙරමුණ සාතිශය සංවේගය පළකර සිටියි.   ගුරුන් පුදන වතත් බුදුන් පුදන වතත් දිවි හිමියෙන් සුරැකි මේධාලංකාර මහානායක මාහිමිපාණන් වහන්සේ වයසින් වෘද්ධ වන්නට වන්නට සීලයෙන්ද, ගුණයෙන්ද, ඤාණයෙන්ද, තපස් ගුණයෙන්ද වෘද්ධ වූ සේක. දැනුමට සරිලන පෙනුමත්, පෙනුමට සරිලන දැනුමිනුත් යුතු වූ අප මහනාහිමියෝ ඤාණ සෝභාවෙන් මෙන්ම රූප සෝභාවෙන්ද අනූන වූහ. අර්ථ විහරහිත පුහු නාමයන් නො පැළඳුවාට මහානායක මාහිමිපාණන් වහන්සේ මෙකල වැඩසිටි සංඝරාජ තෙරනමකි. බුදු දහම පිළිබඳව හා භාෂාන්තර හා විෂයාන්තර දැනුම් කෝෂ්ඨාගාරයක් වූ උන්වහන්සේ තුළ පැවති ප්‍රාමාණික දැනුම් සම්භාරය අත්පත් කරගත හැක්කෙක් මෙකළ ඇතිවේදෝ යන ප්‍රශ්නාර්ථය ඉතිරි කරමින්ම මේධාලංකාර මහනාහිමිපාණන් වහන්සේ අපවත් වූහ.  අපවත් වී වදාළ අතිපූජ්‍ය වේවැල්දෙණියේ මේධාලංකාරාභිධාන මහානායක මාහිමිපාණන් වහන්සේට උන්වහන්සේ පැතූ අම නිවන අත්වේවායි ජාතික භික්ෂුභ පෙරමුණ ප්‍රාර්ථනාකර සිටියි.”", "URL": "https://lankatruth.com/si/?p=3900", "Category": "පුවත්", "Parent URL": null}