{"Source": "Lankatruth", "Timestamp": "October 14, 2021", "Headline": "පාස්කු ප්‍රහාරය; රිෂාඩ් බදියුදීන්ට ඇප", "News Content": "පාස්කු ඉරුදින බෝම්බ ප්‍රහාරය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි හිටපු අමාත්‍ය රිෂාඩ් බදියුදීන් රුපියල් ලක්ෂ 50ක ශරීර ඇප දෙකක් මත නිදහස් කිරීමට කොළඹ කොටුව මහේස්ත්‍රාත් ප්‍රියන්ත ලියනගේ අද (14) නියෝග කර තිබේ. මහේස්ත්‍රාත්වරයා මෙම ඇප නියෝගය ලබා දී ඇත්තේ මෙම සිද්ධියට අදාළ වැඩිදුර මහේස්ත්‍රාත් පරීක්ෂණය අද අධිකරණය හමුවේ යළි කැදවූ අවස්ථාවේදීය. පාස්කු ඉරුදින ප්‍රහාර මාලාව සම්බන්ධයෙන් ප්‍රශ්න කිරීම සඳහා අපරාධ පරීක්ෂණ දෙපාර්තමේන්තුව හිටපු අමාත්‍ය රිෂාඩ් බදියුදීන්ව අත්අඩංගුවට ගෙන තිබුණේ ඉකුත් අප්‍රේල් මස 21 වැනිදාය. ඔහු මාස හයකට අධික කාලයක් රක්ෂිත බන්ධනාගාර ගත කර සිටියේය. බදියුදීන්  හිටපු ඇමතිවරයාගේ විදේශ ගමන් තහනම් කිරීමටත් විදේශ ගමන් බලපත්‍රය අධිකරණයට ඉදිරිපත් කරන ලෙසත් මහේස්ත්‍රාත්වරයා නියෝග කර ඇත. එමෙන්ම සෑම සති දෙකකට වරක් ඉරු දින පෙරවරුවේ අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසටත් මහේස්ත්‍රාත්වරයා බදියුදීන් හිටපු ඇමතිට නියෝග කර තිබේ. අද දිනයේ විත්තිය කළ ඇප ඉල්ලීමට, නීතිපති වෙනුවෙන් පෙනි සිටි නියෝජ්‍ය සොලිසිටර් ජෙනරාල් මාධව තෙන්නකොන් විරෝධය දක්වා නැත.", "URL": "https://lankatruth.com/si/?p=124622", "Category": "පුවත්", "Parent URL": null}