{"Source": "Lankatruth", "Timestamp": "August 20, 2020", "Headline": "19වන ව්‍යවස්ථා සංශෝධනය ඉවත් කරණවා…", "News Content": "ආණ්ඩුක්‍රම ව්‍යවස්ථාවට එක්කර ඇති 19 සංශෝධනය ඉවත් කිරීම කටයුතු කරන බව ජනාධිපති ගෝඨාභය රාජපක්ෂ මහතා අද (20) 9වන පාර්ලිමේන්තුවේ මංගල සැසියේදී නව රජයේ ප්‍රතිපත්ති ප්‍රකාශය ඉදිරිපත් කරමින් පැවසී ය. එමෙන්ම ජනතා නියෝජිතයින් ජනතාවගේ අපේක්ෂාවන්ට ගරු කළ යුතුබවත්, ආණ්ඩුව ගෙනගිය වැඩපිළිවෙලේ සාර්ථකත්වය ජනවරමින් තහවුරු බූ බවත්, පොරොන්දු වූ පරිදි පාතාලය හා මත්ද්‍රව්‍ය ජාවාරම මැඩලීම මෙම ජනවරමට හේතුවක් බවත්, ජනතා විශ්වාසය ආරක්ෂා කරගනිමින් ජනතාව වෙනුවෙන් සේවය කරන බවත්, නිසි ක්‍රමවේදයක් යටතේ ජනතාවට ඉඩම් ඔප්පු ලබා දෙනවා බවත්, රටේ සෑම ප්‍රදේශයකටම පානීය ජලය ලබාදෙන බවත් මෙහිදී ජනාධිපතිවරයා පැවසී ය. එමෙන්ම සෑම දරුවෙකුගේම අධ්‍යාපන අයිතිය සුරක්ෂිත කරන බවත්, ඖෂධ මෙරටදීම නිෂ්පාදනය කිරීමට කටයුතු කරන බවත්, ඖෂධ ආනයනයේ දී පවතින දූෂණය තුරන් කරන බවත්, රජයේ ආයතනවලට අනවශ්‍ය පරිදි සේවකයින් බඳවා ගැනීමෙන් වළකින බවත්, රැකියා වියුක්තිය විසඳීමට කෙටිකාලීන හා දිගුකාලීන විසඳුම් ලබාදෙන බවත්, කටුපොල් වගාව සම්පූර්ණයෙන්ම නතර කරන බවත්, විශ්වවිද්‍යාල පද්ධතිය දියුණු කරමින් උසස් අධ්‍යාපනයට වැඩි අවස්ථාව සලසන බවත්, ඉහළ ප්‍රමිතියෙන් යුතු බීජ දේශීයව නිෂ්පාදනය කරන බවත්, දේශීයව කාබනික පොහොර නිෂ්පාදනය වර්ධනය කරන බවත් මෙහිදී ජනාධිපතිවරයා පැවසී ය. විදේශීය ධීවර යාත්‍රා මෙරට මුහුදු සීමාවේ සිදුකරන ධීවර කටයුතු නතර කරන බවත්, නාස්තිය හා දූෂණය සිදුකරන පුද්ගලයින්ට තරාතිරම නොබලා දඬුවම් ලබාදෙන බවත්, රාජ්‍ය අමාත්‍යාංශවල ඉලක්ක සපුරාගැනීමේ ප්‍රමිතිය පසු විපරම් කරන බවත්, එක රටක් එක නීතියක් යන සංකල්පයට මූලිකත්වය ලබා දෙන බවත්, නව ව්‍යවස්ථාවක් තුළින් මැතිවරණ ක්‍රමයේ වෙනස්කම් සිදු කරන බවත් මෙහිදී ජනාධිපතිවරයා පැවසීය.", "URL": "https://lankatruth.com/si/?p=95841", "Category": "පුවත්", "Parent URL": null}