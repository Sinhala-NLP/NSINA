{"Source": "Lankatruth", "Timestamp": "April 11, 2018", "Headline": "ප්‍රියංකර ජයරත්නගේ පෞද්ගලික ලේකම්ට එරෙහි අල්ලස් නඩුවත් කල්යයි", "News Content": "සිවිල් ගුවන් සේවා අධිකාරියේ ස්ථාපිත කර නොමැති සංවර්ධන සැලසුම් සම්බන්ධීකරණ නිලධාරී නම් තනතුරකට සිය පෞද්ගලික ලේකම්වරයා පත්කිරීමට එම අධිකාරියේ අධ්‍යක්ෂ මණ්ඩලය පොළඹවා අල්ලස් පණතේ “දූෂණය” නම් වරද සිදුකළැයි හිටපු ගුවන් සේවා අමාත්‍ය ප්‍රියංකර ජයරත්න මහතා සහ ඔහුගේ පෞද්ගලික ලේකම් වරයා සම්බණ්ධ අල්ලස් නඩුවේ වැඩිදුර විභාගය ලබන ජූනි මස 7වැනිදා තෙක් කල් තැබීමට කොළඹ ප්‍රධාන මහේස්ත්‍රාත්වරයා සිකුරාදා (16) නියෝග කර තිබේ. මෙම සිද්ධියට අදාළ චෝදනා පත්‍රය ඉකුත් ඔක්තෝබර් මස 11වැනිදා අධිකරණය විසින් කියවා දීමෙන් පසුව තමන් එම චෝදනාවලට නිවැරදි කරුවන් බවට සිවිල් ගුවන් සේව හිටපු අමාත්‍ය ප්‍රියංකර ජයරත්න සහ ඔහුගේ පෞද්ගලික ලේකම් වරයා වූ බාලමානගේ දයාවංශ යන මහත්වරු කියා තිබේ. මෙම සිද්ධිය සම්බන්ධයෙන් නොතීසි මත අධිකරණයේ පෙනී සිටි චූදිතයන් දෙදෙනා රුපියල් හැත්තෑ පන්දහසක මුදල් සහ රුපියල් ලක්ෂ 10 බැගින් වූ ශරීර ඇප දෙක බැගින් මත මුදා හැරීමට අධිකරණය ඉකුත් අගෝස්තු මස 21 වැනිදා පියවර ගත්තේ ය. 2011 වසරේ අගොස්තු මස 10 දින සිට 2012 වසරේ දෙසැම්බර් මස 31 වැනිදා දක්වා වූ කාල පරිඡ්ඡේදය තුළදී රජයේ සේවකයන් වූ එනම් සිවිල් ගුවන්සේවා අමාත්‍යවරයා වූ පළමු චූදිත සහ සිවිල් ගුවන් සේවා අමාත්‍යවරයාගේ පෞද්ගලික ලේකම් ලෙස සේවයේ යෙදී සිටි දෙවැනි චූදිත අයුතු සහගත ලෙස හෝ නීතිවිරෝධී ලෙස ස්වකීය ධුරය කෙලින්ම හෝ අන්‍යාකාරයෙන් භාවිත කරමින් අල්ලස් පනතේ 70 වැනි වගන්තිය ප්‍රකාකාරව මෙම “දූෂණය” නම් වරද සිදුකර ඇතැයි අල්ලස් කොමිසම චෝදනා 05ක් යටතේ චූදිතයන්ට එරෙහිව චෝදනා නඟා තිබේ. පළමු චූදිතයාගේ පෞද්ගලික ලේකම් ලෙස සේවයේ යොදවා සිටි බාලමානගේ දයාවංශ නමැත්තා සිවිල් ගුවන්සේවා අධිකාරියේ ස්ථාපිත කර නොමැති තනතුරක් වන සංවර්ධන සැළසුම් සම්බනධීකරණ නිලධාරී යනුවෙන් නව තනතුරකට පත් කිරීම සඳහා අවශ්‍ය කටයුතු සිදු කිරීමට සිවිල් ගුවන්සේවා අමාත්‍යංශයේ අධ්‍යක්ෂ මණ්ඩල නිලධාරීන් පොළඹවා අල්ලස් පණතේ දූෂණය නම් වරද සිදුකර ඇතැයි ද එම චෝදනාවල සඳහන් වෙයි. එසේම, 2011 වසරේ ජනවාරි මස 03 වැනිදා සිට එනම් දෙවනි චූදිත පළමු චූදිතගේ පෞද්ගලික ලේකම් ලෙස කටයුතු කළ දින සිටම බලපැවැත්වෙන පරිදි දෙවැනි චූදිතයා ඊට පෙර සෞන්දර්ය විශ්වවිද්‍යාලයේ ලේකම් ලෙස ලද වැටුපට සමාන වැටුපක් සහ වාහන දීමනාව ලබා දෙන ලෙස සිවිල් ගුවන්සේවා අමාත්‍යාංශයේ නිලදාරීන් පොළඹවන ලදැයි අල්ලස් කොමිසම චූදිතයන්ට එරෙහි තවත් චෝදනාවක සඳහන් කර ඇත.", "URL": "https://lankatruth.com/si/?p=50507", "Category": "පුවත්", "Parent URL": null}