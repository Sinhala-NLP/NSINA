{"Source": "Lankatruth", "Timestamp": "December 10, 2019", "Headline": "හිටපු ජනාධිපති මෛත්‍රිපාල සිරිසේන මහතාට නොතීසි", "News Content": "රෝයල් පාක් ඝාතන සිද්ධිය සම්බන්ධව මරණ දඬුවම නියමවී සිටි ජූඩ් ශ්‍රමන්ත ඇන්තනී ජයමහ, ජනාධිපති සමාව යටතේ නිදහස්කිරීමට එරෙහිව ගොනුකර ඇති පෙත්සමකට අදාලව හිටපු ජනාධිපති මෛත්‍රිපාල සිරිසේන මහතාට ලබන 29 වැනිදා ශ්‍රේෂ්ඨාධිකරණය හමුවේ පෙනී සිටින්නැයි නොතීසි නිකුත්කර තිබේ. අදාල පෙත්සම අද(10) ශ්‍රේෂ්ඨාධිකරණ විනිසුරු ප්‍රියන්ත ජයවර්ධන මහතා ප්‍රමුඛ ත්‍රිපුද්ගල විනිසුරු මඬුල්ලක් හමුවේ සළකා බැලූ අවස්ථාවේ මෙම නියෝගය සිදුකර ඇත. එසේම ජනාධිපති සමාව හිමිවූ ජූඩි ශ්‍රමන්ත ඇන්තනී ජයමහ නැමැත්තාට රටින් පිටව යාව වලක්වමින් නිකුත්කර තිබූ අතුරු තහනම ද ලබන ජූනි මස 01 වැනිදා තෙක් දීර්ඝකිරීමට ද අධිකරණය නියෝග කර ඇත. කෙසේ වෙතත් නීතිපතිවරයා අධිකරණය හමුවේ සඳහන්කර ඇත්තේ ඔහු පසුගිය නොවැම්බර් මස 15 වැනිදා විදේශගතව ඇති බවය. ඔහු මේ වනවිට සිංගප්පූරුවේ වාසය කරන බව පෙත්සම්කරුවන් වෙනුවෙන් පෙනීසිටි නීතීඥවරයා සඳහන්කර තිබේ. මෙම පෙත්සමේ වැඩිදුර විභාගය ලබන 29 වැනිදා තෙක් කල් තැබීමට විනිසුරු මඬුල්ල නියෝග කළේය.", "URL": "https://lankatruth.com/si/?p=87056", "Category": "පුවත්", "Parent URL": null}