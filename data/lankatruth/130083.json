{"Source": "Lankatruth", "Timestamp": "March 16, 2022", "Headline": "කාබනික වගාව ජයගත හැකියි… නිලධාරීන්ගේ කැපවීම අවශ්‍යයි… ජනාධිපති යළිත් කියයි", "News Content": "රසායනික පොහොර සහ වල්නාශකවලට හුරුවූ ගොවීන් කාබනික වගාවට යොමු කිරීම අභියෝගාත්මක කර්තව්‍යයක් වුවත් සියලුම මට්ටමේ නිලධාරීන් දැඩි උනන්දුවකින්, විශ්වාසයකින් හා කැපවීමෙන් වැඩ කළහොත් ඒ වැඩපිළිවෙළ ජයග්‍රහණය කළ හැකි බව තමන්ට දැඩි විශ්වාසයක් ඇතැයි ජනාධිපති ගෝටාබය රාජපක්ෂ පවසයි. ජනාධිපතිවරයා මෙසේ පවසා ඇත්තේ යල කන්නය සඳහා කාබනික පොහොර බෙදාහැරීමට ඇති සූදානම සම්බන්ධයෙන් කෘෂිකර්ම ක්ෂේත්‍රයේ නිලධාරින් සමග ජනාධිපති කාර්යාලයේදී ඊයේ (15) පැවති සාකච්ඡාවකදීය. අනාගත දරු පරපුර වෙනුවෙන් වස විසෙන් තොර ආහාර වේලක් ලබාදීම අරමුණු කරගනිමින් හරිත කෘෂිකර්මාන්ත වැඩසටහන ආරම්භ කෙරුණු බවද ජනාධිපතිවරයා සඳහන් කරයි. ගොවීන් නිසි ලෙස දැනුවත් කර නිසි වේලාවට ප්‍රමිතියෙන් ඉහළ පොහොර ලබාදීම සිදුවිය යුතු බව මෙහිදී ජනාධිපතිවරයා සඳන් කර ඇති අතර වැඩිදුරටත් පවසා ඇත්තේ ඇතැම් රජයන්ට කෘෂිකර්මාන්තය පිළිබඳ විශ්වාසයක් නොතිබූ බවය. පාරම්පරික කෘෂිකාර්මික රටක් වන ශ්‍රී ලංකාව ඉන් ස්වයංපෝෂිත කර, ගොවියා ශක්තිමත් කිරීම තම අපේක්ෂාව බවද ජනාධිපතිවරයා පවසා ඇත. මෙහිදී අදහස් දැක්වූ දිස්ත්‍රික් ලේකම්වරුන් පවසා ඇත්තේ මහ කන්නයේදී කාබනික පොහොර නිවැරදි ලෙස භාවිතා කළ ගොවීන් ඉහළ අස්වැන්නක් ලබාගෙන ඇති බවයි. දිස්ත්‍රික්ක රැසක ගොවීන් මහ කන්නයේ දී කාබනික පොහොර යෙදීමෙන් සාර්ථක ප්‍රතිඵල අත්කර ගෙන ඇති බව පොහොර නිෂ්පාදන ආයතනවල පර්යේෂකයෝ පෙන්වා දී තිබේ. මෙම සාකච්ඡාවට ජනාධිපති ලේකම් ගාමිණී සෙනරත්, අමාත්‍යාංශ ලේකම්වරුන් ආරක්ෂක මාණ්ඩලික ප්‍රධානි හා යුද හමුදාපති ජෙනරාල් ශවේන්ද්‍ර සිල්වා හා පොහොර ලේකම් කාර්යාලයේ නිලධාරීන් පොහොර නිෂ්පාදන ආයතන ප්‍රධානීන් ඇතුළු පිරිසක් සහභාගී වී ඇත.", "URL": "https://lankatruth.com/si/?p=130083", "Category": "පුවත්", "Parent URL": null}