{"Source": "Lankatruth", "Timestamp": "July 10, 2017", "Headline": "ජෝන් ද සිල්වා රඟහල විකිණීමේ එරෙහිව කලාකරුවෝ අත්පත්‍රිකා බෙදා හරිති!", "News Content": "ජෝන් ද සිල්වා සමරු රඟහල් පරිශ්‍රය විකිණීමට එරෙහිව ජෝන් ද සිල්වා රඟහල සුරැකීමේ සහෘද එකමුතුව විසින් අත් පත්‍රිකා බෙදාහරීමේ ව්‍යාපාරයක් අද (10) දින සවස කොටුව දුම්රියපොළඉදිරිපිටදී පැවැත්විණි. මෙම අවස්ථාවට ප්‍රවීණ කලාකරුවන් වන චන්ද්‍රසෝම බිංදුහේව, දීපානි සිල්වා, ජගත් චන්ද්‍රසිරි, සුසිල් වික්‍රමසිංහ, මහේන්ද්‍ර වීරරත්න, ප්‍රේමරත්න තෙන්නකෝන්, සදීෂ මොහොට්ටි මෙන්ම දනුෂිකා දිසානායක, දිලූක සඳරුවන්,ධම්මික බණ්ඩාර, චාමිනී දර්ශිකා, සංජීව මාපා,ප්‍රසාද් චලන, උෂානි ප්‍රසංගිකා ඇතුළු නාට්‍යවේදීන් රැසක්ද එක්වූහ. මෙහිදී අදහස් දැක්වූප්‍රවීණ රංගන ශිල්පී චන්ද්‍රසෝම බිංදුහේවා…. ජෝන් ද සිල්වා සමරු රඟහල විකිණීමේ ආණ්ඩුවේ සූදානමට විරෝධය පළකරමින් ප්‍රේක්ෂක ජනතාව දැනුවත් කිරීම සඳහා අද දින අත්පත්‍රිකා දස දහසක් බෙදා හැරීමේ ව්‍යාපාරය ආරම්භ කළා. බොහෝ කලාකරුවන්ගේ කලා ජීවිතයේ ආරම්භය තමයි ජෝන් ද සිල්වා සමරු රඟහල. මමත් ජෝන් ද සිල්වා සමරු රඟහලේ හැදී වැඩී කලා ජීවිතයට එකතු වූකෙනෙක්. පහුගිය රාජපක්ෂ පාලනය මේ රඟහල හිතුමතේ කඩාදමා නෙළුම් පොකුණ රඟහලේ රථගාල බවට පත් කර ගන්න සූදානම් වුණා. කලාකරුවන්ගෙන් එල්ල වූබලවත් විරෝධහ හමුවේ එය හකුළා ගන්න පැවති ආණ්ඩුවට සිදු වුණා. දැන් මේ ආණ්ඩුව ජෝන් ද සිල්වා රඟහල ඉදිකිරීමට මුදල් නැති බව පවසමින් පුද්ගලික ව්‍යාපාරිකයකුට ලබා දීමේ සූදානමක් පවතිනවා. අද නාට්‍යවේදියෙකුට කොළඹ නගරයේ නාට්‍යයක් රඟ දක්වන්න තැනක් හරියකට නැහැ. එහෙම තියෙද්දි තමයි ආණ්ඩුව මේ සූදානම් වෙන්නේ පුද්ගලික ව්‍යාපාරිකයකුට මෙම රඟහල පවරන්න. අපි සියලුම නාට්‍යකරුවන්ට,ජෝන් ද සිල්වා රඟහලේ හැදි වැඩී කලා ලොවේ රැදීසිටින සියලුම කලාකරුවන්ට වාද භේද පසෙකට දමා ජෝන් ද සිල්වා රඟහල ආරක්ෂා කරගැනීම වෙනුවෙන් පෙරට එන ලෙස ඉල්ලා සිටිනවා.", "URL": "https://lankatruth.com/si/?p=37245", "Category": "පුවත්", "Parent URL": null}