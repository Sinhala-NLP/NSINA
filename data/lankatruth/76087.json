{"Source": "Lankatruth", "Timestamp": "June 20, 2019", "Headline": "ජනාධිපති හිටපු කාර්ය මණ්ඩල ප්‍රධානීට දැව සංස්ථා සභාපතිට එරෙහිව අල්ලස් කොමිසමෙන් නඩු", "News Content": "කන්තලේ සීනි සමාගමට අයත් යන්ත්‍රොපකරණ හා ගොඩනැගිලි විකිණීමේ ක්‍රියාවලිය ඉටුකරදීම සඳහා රුපියල් මිලියන 540ක මුදලක් අල්ලස් වශයෙන් ඉල්ලා එය මිලියන 100 දක්වා අඩුකොට ඉන් මිලියන 20ක් ලබා ගැනීමේදී අත්අඩංගුවට පත් ජනාධිපති හිටපු කාර්ය මණ්ඩල ප්‍රධානී ආචාර්ය අයි.එස්.කේ. මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අයට අල්ලස් කොමිසම විසින් කොළඹ විශේෂ මහාධිකරණයේ අද(20) නඩු පවරා ඇත. මීට අදාල අධිචෝදනා පත්‍රය අල්ලස් කොමිසමේ අධ්‍යක්ෂ ජනරාල් ජනාධිපති නීතීඥ සරත් ජයමාන්න මහතාගේ අත්සනින් යුතුව ඉදිරිපත් කර ඇති අතර විත්තිකරුවන්ට එරෙහිව චෝදනා 24ක් යටතේ නඩු පවරා ඇත. එසේම පැමිණිල්ල සනාථ කිරීම සඳහා සාක්ෂිකරුවන් 46 දෙනෙකු සහ ලේඛන 41ක් ඉදිරිපත් කිරීමට අපේක්ෂා කරන බව ද අල්ලස් කොමිසම අධිකරණය හමුවේ ප්‍රකාශ කර ඇත.", "URL": "https://lankatruth.com/si/?p=76087", "Category": "පුවත්", "Parent URL": null}