{"Source": "Lankatruth", "Timestamp": "September 2, 2017", "Headline": "මහින්දානන්දගේ අයථා වත්කම් නඩුව නොවැම්බර් 20, 21 විභාග කෙරේ", "News Content": "අයථා ආකාරයෙන් උපයාගත් රුපියල් මිලියන 27ක මුදලක් යොදාගෙන කොළඹ කිංසි පාරේ නිවෙසක් මිලදී ගැනිම සහ එම නිවස මිලදී ගැනීමට මුදල් උපයා ගත් ආකාරය පැහැදිළි කිරීමට නොහැකි වීම යන කරුණු මත හිටපු ක්‍රීඩා ඇමැති සහ මහින්ද පිලේ පාර්ලිමේන්තු මන්ත්‍රි මහින්දානන්ද අලුත්ගමගේ මහතාට එරෙහිව නීතිපතිවරයා පැවැරූ නඩුව විභාග කිරීම සඳහා කොළඹ මහාධිකරණය ඊයේ (31) දින නියම කර තිබේ. ඒ අනුව නඩු විභාගය නොවැම්බර් මස 20 සහ 21 යන දිනවල පැවැත්වීමට පියවර ගන්නා බව විනිසුරු ගිහාන් කුලතුංග මහතා නියෝග කර ඇත. එදිනට සාක්ෂි දීම සඳහා අධිකරණය හමුවේ පෙනී සිටින්නැයි අධිකරණය සාක්ෂිකරුවන් වෙත සිතාසිද නිකුත් කර තිබේ. අමාත්‍යවරයකු ලෙස කටයුතු කළ අවධියේ අයථා ආකාරයට උපයාගත් රුපියල් මිලියන 27ක මුදලක් යොදා කොළඹ කිංසි පාරේ නිවෙසක් මිලදී ගැනීම තුළින් මුදල් විශුද්ධිකරණය වැළැක්වීමේ පනත යටතේ නීතිපතිවරයා විත්තිකාර මන්ත්‍රිවරයාට එරෙහිව මෙම නඩුව පවරා ඇත. මෙම චෝදනාව සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි මහින්දානන්ද අලුත්ගමගේ මන්ත්‍රිවරයා අධිකරණය මඟින් ඇප මත මුදා හැර සිටී.", "URL": "https://lankatruth.com/si/?p=40305", "Category": "පුවත්", "Parent URL": null}