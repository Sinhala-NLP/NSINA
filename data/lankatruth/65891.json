{"Source": "Lankatruth", "Timestamp": "December 30, 2018", "Headline": "මෛත්‍රී ඝාතනයට දුරකථන සාක්ෂි නැහැ", "News Content": "ජනාධිපතිවරයා සහ හිටපු ආරක්ෂක ආමාත්‍යාංශ ලේකම් ඝාතන කුමන්ත්‍රණයක් පිළිබඳව පැමිණිල්ලක් සිදුකළ නාමල් කුමාරගේ දුරකථනයේ මකා දමා තිබූ දත්ත අතර එම ඝාතන කුමන්ත්‍රණයට අදාළ කිසිදු තොරතුරක් නොමැති බව අපරාධ පරීක්ෂණ දෙපාර්තමේන්තුවේ ආරංචි මාර්ග පවසයි. එම ආරංචි මාර්ග පවසන ආකාරයට පොලිස් අධිකාරී ප්‍රසන්න අල්විස් ඝාතනය කිරීම සම්බන්ධයෙන් නාමල් කුමාර සහ නියෝජ්‍ය පොලිස්පති නාලක සිල්වා කළ සාකච්ඡාවක් පමණක් මකා දැමූ එම හඬ අතර තිබී ඇත. නියෝජ්‍ය පොලිස්පති නාලක සිල්වා මහතාගේ අධ්‍යාපන සුදුසුකම් පිළිබඳව පැමිණිල්ලක් කළ නිලධාරීන් තුන්දෙනා අතර අදාළ පොලිස් අධිකාරී අල්විස්ද සිටින අතර නාලක සිල්වා ත්‍රස්ත විමර්ශන ඒකකයේ වැඩ භාර ගැනීමට පෙර අදාළ පොලිස් අධිකාරීවරයා එම ඒකකයේ සේවය කර ඇත. නාලක සිල්වා මහතා අදාළ ඒකකයේ වැඩ භාරගැනීමත් සමගම අදාළ පොලිස් අධිකාරීවරයා වෙනත් ස්ථානයකට මාරු කර යවා ඇත. ඒ අනුව නාමල් කුමාර පොලිසි හා ජනතාව නොමඟ යවා ඇති බවත් එම චෝදනාව මත පදනම්ව නාමල් කුමාර අත්අඩංගුවට ගැනීමේ හැකියාවක් තිබෙන බවත් එම ආරංචිමාර්ග කීය. කෙසේ වෙතත් නාමල් කුමාර අත්අඩංගුවට ගන්නවාද නැද්ද යන්න පිළිබඳ අවසාන තීරණයක් තවමත් ගෙන නැතැයි එම ආරංචිමාර්ග පැවසීය. මේ පිළිබඳව කළ විමසුමකදී පොලිස් මාධ්‍ය ප්‍රකාශක රුවන් ගුණසේකර පවසා සිටියේ නාමල් කුමාරගේ දුරකථනයේ මකා දමා තිබූ හඬ එකින් එක අපරාධ පරීක්ෂණ දෙපාර්තමේන්තුවේ නිලධාරීන් විසින් පරීක්ෂා කැරෙන බවත් ය. රේඛා නිලුක්ෂි හේරත් – අනිද්දා", "URL": "https://lankatruth.com/si/?p=65891", "Category": "පුවත්", "Parent URL": null}