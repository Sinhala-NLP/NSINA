{"Source": "Lankatruth", "Timestamp": "January 8, 2021", "Headline": "‘රන් දෙවොලට’ හෙණ ගැසීම හෙවත් ඇමරිකානු බල මාරුව", "News Content": "ඇමරිකානු එක්සත් ජනපදය තමන්ව හ‍ඳුන්වා ගනු ලැබුවේ ලොව පුරා ප්‍රජාතන්ත්‍රවාදයේ ආරක්ෂකයා ලෙසය. ලොව පුරා ඔවුන් හැසිරුණේ ප්‍රජාතන්ත්‍රවාදයේ රන් දෙවොල ඇමරිකානු එක්සත් ජනපදයේ පිහිටා ඇති ආකාරයටය. ඇෆ්ගනිස්ථානයට, ඉරාකයට, ලිබියාවට කඩාවැදීමට ආවරණයක් කරගනු ලැබුවේ එයය. ප්‍රජාතන්ත්‍රවාදය ගෙන ඒම වෙනුවෙන් උතුරු කොරියාවට, ඉරානයට එරෙහිව යුද වැදීමට සූදානම් බව ඇමරිකානු ජනාධිපතිවරුන් විසින් පෙන්වූයේ වරක් දෙවරක් නොවේ. ප්‍රජාතන්ත්‍රවාදය වෙනුවෙන් තමන්ට පෙනී සිටීමට ‘ශුද්ධ’ වූ අයිතියක් ඇතැයි ඔවුහු කීහ. ඒ ‘ශුද්ධ’ වූ අයිතිය මත ‘යුද්ධ’ කිරීමට තමන් සූදානම් බව ඔවුන් විසින් වුවමනාවටත් වඩා ලෝකයට පෙන්වා දෙනු ලැබ තිබේ. ඇෆ්නිස්ථානයේ ඉරාකයේ පොළොව මත ලේ ගලා ගියද ඒවා ප්‍රජාතතන්ත්‍රවාදය වෙනුවෙන් දැරිය යුතු වූ අනිවාර්ය වියදම්වලට ඇතුළත් බව අපට ඒත්තු ගැන්වීමට ඔවුන් නොගත් වෙහෙසක් නැත. ඇමරිකානු මැතිවරණ ක්‍රමය ලොව හො‍ඳම ක්‍රමය බව කී ඔවුහු ජනාධිපතිවරයා තේරීමේ ඡන්ද විද්‍යාල ක්‍රමය එහි අග්‍රඵලය බව කීහ. එය අපට තේරුම් කරවීම සඳහා ඇමරිකානු තානාපති කාර්යාල ජනාධිපතිවරණයකින් පසුව එම සංකීර්ණ ක්‍රියාවලිය, ආණ්ඩුවේ සංයුතිය සකස් වන ආකාරය පමණක් නොව ‘ඉතා සුමට ලෙස’ බල හුවමාරු ක්‍රියාවලිය සිදුවන ආකාරය පැහැදිලි කරමින් වැඩමුළු සංවිධානය කළේය. තොරතුරු පත්‍රිකා බෙදාහැරියේය. ඒ සියල්ල කළේ ‘අපි නම් වැදගත් ශිෂ්ට සම්පන්න ලෙස මේ කටයුතු කරගන්නවා. අපෙන් ඉගෙන ගනිල්ලා’ යන අදහස ඇතිව විය හැකිය. කෙසේ වුවද ඇමරිකානු ප්‍රජාතන්ත්‍රවාදයේ මේ සියලු ව්‍යාජ පිරුවට මුළුමනින්ම ගැලවීමට ජනාධිපති ට්‍රම්ප් හා ඔහුගේ සගයෝ කටයුතු කළහ. ඒ, පසුගිය 06 වැනිදා කොන්ග්‍රස් මණ්ඩලය රැස්වන වොෂින්ටන්හි කැපිටල් ගොඩනැගිල්ලට කඩා වැදී තේරී පත්වූ නියෝජිතයන්ගේ ඡන්ද විමසීම පැවැත්වීම කඩාකප්පල් කර ට්‍රම්ප් තවදුරටත් බලයේ හිඳුවීමට උත්සාහ දරමිනි. සුදු ජාතිවාදය පදනම් කරගනිමින් හා ඇමරිකානු ජාතිකවාදය (Make America Great Again) ඉදිරියට දමමින් දියත් කෙරුණු ට්‍රම්ප්ගේ ඡන්ද ව්‍යාපාරය ඉදිරියට ගියේ පරාජයක් පිළිගැනීමට සූදානමක් නොමැතිවය. මෙය ජනාධිපති ට්‍රම්ප් විසින් දිගින් දිගටම මැතිවරණ වංචාවක් සිදු වූ බවට තමන්ගේ පාක්ෂිකයන්ට ඒත්තු ගන්වා තිබූ වූ අතර ඔබේ ශක්තිය තිබේනම් මෙම තත්වය වෙනස් කර ගත හැකි බවට රැස්වූ පාක්ෂිකයින්ට ඉඟි කර තිබිණි. අනතුරුව කැපිටල් ගොඩනැගිල්ලට කඩා වැදි ට්‍රම්ප්ගේ ගෝලයිනට අවසානයේ ජීවිත 05ක් අහිමි කරගනිමින් පසුබසින්නට බලකෙරිණි. මෙලෙස සිදුවන ‘සුමට’ බල හුවමාරුව ලෝකයා ඉදිරියේ දිගහැරෙද්දී ප්‍රජාතන්ත්‍රවාදයේ සාම ගීතිකා ගායනා කරමින් සිටි ඇමරිකානුවන් විලියෙන් හැකිළී ගොස් ඇතිවාට සැක නැත. කෙසේ වුවද මෙතෙක් කලක් සිය අජූව පිරුවටවලින් වසා ගෙන සිටි ඇමරිකානු ධනවාදයට අද තමන් මුහුණදෙන අර්බුදය හමුවේ ඒ පිරුවට කඩා දමා සිය සැබෑ නග්න ස්වරූපයෙන් පෙනී සිටීමට සැලැස්වීම ගැන ට්‍රම්ට ස්තූතිවන්ත විය යුතුව තිබේ. ඉලේකා අලහප්පෙරුම", "URL": "https://lankatruth.com/si/?p=107609", "Category": "පුවත්", "Parent URL": null}