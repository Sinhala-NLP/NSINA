{"Source": "Lankatruth", "Timestamp": "February 8, 2019", "Headline": "නිසි වැඩපිළිවෙළකට මිස පුද්ගල එකතුවකට රට හදන්න බැහැ", "News Content": "ජාතික විද්වත් සංවිධානයේ තොරතුරු තාක්ෂණ කමිටුවේ සභාපති ඉන්දික ගමගේ මහතා මව්බිම පුවත්පත සමග පැවැත්වූ සම්මුඛ සාකච්ඡාව… රටට තොරතුරු තාක්ෂණ ජාතික ප්‍රතිපත්තියක් මේ මොහොතේ අවශ්‍ය ඇයි? ඇත්තටම මෙය පළමු වැනි තොරතුරු තාක්ෂණ වැඩපිළිවෙළ නෙවෙයි. ICTA ආයතනය මීට පෙර මේ කටයුත්ත සිදුකර තියෙනවා. නමුත් අපි, රටේ මේ මොහොතේ පවතින විදේශ විනිමය අර්බුදය, ග්‍රාමීය ආර්ථිකය කඩාවැටීම, රාජ්‍ය කාර්යක්ෂමතාව මන්දගාමී වීම, වංචා දූෂණ ඉහළ යෑම වැනි කරුණු නිසාම අපිට අලුත් විදියට විසඳුම් හොයන්න බලකර තිබෙනවා. මොකද පවතින පිළියම් බොහොමයකට මේ සඳහා ඇත්තටම විසඳුමක් වෙන්න බැරි වෙලා තියෙනවා. කලින් තිබූ තොරතුරු තාක්ෂණ වැඩපිළිවෙළවලින් මෙය වෙනස් වෙන්නේ ඒක නිසා. මේ ආකාරයෙන් ඉදිරිපත්වන පළමු වැඩපිළිවෙළ මෙයයි. තොරතුරු තාක්ෂණය මේ තරම් වැදගත් ඇයි? රටේ ප්‍රධාන ආදායම් ගේන්නේ ගෘහ සේවිකාවන්, තේ දලු නෙළන්නියන්, ඇඟලුම් කර්මාන්තයේ සේවිකාවන්. මේ වගේ රටේ ප්‍රධාන ආදායම් ගේන්නේ අඩු ආදායම්ලාභී, අඩු අධ්‍යාපන තත්ත්වයක් ඇති කාන්තාවන්. අපි ඇත්තෙන්ම ලැජ්ජා වෙන්න ඕනේ රටක් විදියට. ඒ වගේම තොරතුරු තාක්ෂණ සේවාවන් පමණයි ඉතා ඉහළ නිපුණත්වයකින් රටේ විදේශ ආදායම ගේන්න සම්බන්ධ වෙන්නේ. දැනට එය පස්වැනි ස්ථානයේ පවතිනවා. ඉතින් අපට අවශ්‍යයි ඉතා ඉහළ නිපුණතාවන් හිමි වෘත්තිකයන් ප්‍රමාණයක් රටේ ආදායම් තත්ත්වය ඉහළ දැමීම සඳහා සම්බන්ධ කරගන්න. ඒ සඳහා දැනටමත් රාජ්‍ය අනුග්‍රහයකින් තොරව වේගයෙන් වර්ධනය වන මෙම ක්‍ෂේත්‍රය තවත් ඉහළ දැමීමට අවශ්‍යයි. ඒ සඳහා රාජ්‍ය මැදිහත්වීමක් කරලා රටේ ප්‍රධාන ආදායම් මාර්ගය තොරතුරු තාක්ෂණය කරන්නත්, දූෂණය වංචාව අකාර්යක්ෂමතාව අවම කරලා තාක්ෂණයේ ප්‍රතිලාභ ජනතාවට අත්කර දීමට අප මෙම වැඩපිළිවෙළ සකසනවා. ඒ වගේම අපි ලෝක සැපයුම් ජාලය තුළ නිවැරදිව ස්ථාන ගතවීමත් ලෝකයේ නව ප්‍රවණතා හඳුනා ගනිමින් ඉදිරි වසර 10 තුළ රට නව ලෝකයට සූදානම් කිරීමේ කටයුතුත් මේ තුළ සිදුවෙනවා. අපි ලෝක සැපයුම් ජාලය තුළ නිවැරැදිව ස්ථාන ගතවීම ලෙස ඔබ අදහස් කළේ කුමක්ද? අපි මෙහෙම හිතමු. රටේ පාලනය කළ කිසිවෙක් රටේ මානව හා භෞතික සම්පත් නිසි ලෙස කළමනාකරණය කරලා තියෙනවද? නැතිනම් ඊට ගැළපෙන ආර්ථිකයක් හදලා තියෙනවද? ඒවා ගැන නිසි අධ්‍යයනයක් කරලා තියෙනවද? එහෙම කළා නම් අද වන විට රට මෙහෙම තත්ත්වයකට ඇද වැටෙන එකක් නැහැ. අපි හිතුවේ මහා පරිමාණ ෆැක්ටරි හදන්න. හදලා ඒවාට අඩු වැටුපට සේවකයෝ නැහැ කියලා අඬනවා. ඒ වගේ අසාර්ථක වීම් පිළිබඳ මැසිවිලි නඟනවා. මහ පරිමාණ ව්‍යාපෘති කරලා රට තවත් ණය කරවනවා. අපි ඉලක්ක කරලා තියෙන්නේ අඩු වටිනාකමින් යුතු ශ්‍රමය විකිණීම. රෙද්ද, ඉදිකට්ට්, නූල පවා රටින් ගෙනත් එකට අඩු වටිනාකමක් සහිත ශ්‍රමය විකිණීම මඟින් රට ගොඩනඟන්න හිතනවා නම් ඒක ලොකු මුළාවක්. අපි ලෝක සැපයුම් ජාලය තුළ ස්ථානගත වෙලා තියෙන්නේ එහි පහළින්ම. අපි යෝජනා කරන්නේ අපි එහි ඉහළින්ම අපේ සැපයුම ස්ථාන ගත කරවන්න ඉහළ වටිනාකමින් යුතු ශ්‍රමය මත ආර්ථිකය ගොඩනඟන්න. අපේ රටේ ‘බ්‍රෑන්ඩ්’ ලෝකයට ඉදිරිපත් කරන්න. නව තාක්ෂණික සේවා සඳහා හොඳම රට කියන එක ලෝකය තුළ ස්ථාපිත කරන්න. මේක තමයි ඉලක්කය. ඒ සඳහා තමයි අපි අපේ වැඩපිළිවෙළ ඉදිරිපත් වෙන්නේ. ඔබ කියන්නේ ලෝකය සමඟ ඉදිරියට යන්න නම් පිම්මක් පැනිය යුතු බවද? ඔව්, අපි දන්නවා ඉදිරි ලෝකය කෙසේ වේවිද කියන එක. ඉදිරි වසර 20 තුළ සෑම දෙනකුටම රොබෝවන් සමඟ කටයුතු කරන්න වෙනවා. සෑම දෙනකුටම කුමන හෝ පරිගණක භාෂාවක් පිළිබඳ සාමාන්‍ය අවබෝධයක් තිබිය යුතු වෙනවා. ඉදිරි ලෝකයේ කෘෂිකර්මය කියන්නේ උදැල්ලක් අරන් කුඹුරු කොටන එක නෙවෙයි. ගෙදර ඉඳන් පස, දේශගුණය පරීක්ෂා කරලා නියර ළඟට ගිහින් රිමෝට් එකෙන් කුඹුර කොටන එක. ඉදිරි ලෝකයේ පවතින්නේ තොරතුරු තාක්ෂණය හා බැඳුණු රැකියාවන් හා සමාගම් පමණයි. ඉතින් මේ කියන විදියට ගියොත් තව අවුරුදු 20කිනුත් රට මෙතැනම තමයි. ඉදිරියට යන්න නම් අලුත් සැලසුම් අලුත් දේවල් අවශ්‍ය වෙනවා. මේ තමයි ඒ සැලැස්ම. මේ ප්‍රතිපත්තිය සැකසීමේදී අවධාරණයට ලක්කළ කරුණු මොනවාද? අපි මේ වැඩපිළිවෙළ හදන්නේ රටවල් ගණනාවක අත්දැකීම් අධ්‍යයනය කරලා. අපේ රටේ පසුගිය වැඩපිළිවෙළවල් අධ්‍යයනය කරලා. ඒ වගේම අපේ සම්පත් ගැන ලෝකයේ නව ප්‍රවණතාවන් වෙළෙඳපොළ අධ්‍යයනය කරලා. එමඟින් අපිට අපේ රටේ ආර්ථිකයේ තේමාව කුමක්ද යන්න පවා නිගමනය කරන්න හැකි වුණා. අපේ තේමාව තමයි ‘නවෝත්පාදක දැනුම් ආර්ථිකයක් සඳහා තොරතුරු සන්නිවේදන තාක්ෂණය’ අපි අපේ වැඩපිළිවෙළේ මූලික දේ තමයි නව දැනුම, නව තාක්ෂණයන්, නව නිෂ්පාදන, නව ව්‍යාපාර, ඒ කියන්නේ නව නිෂ්පාදන, නව අදහස් පුරවැසියාගේ විලාසිතාවක් බවට පත් කිරීම අපගේ අරමුණයි. ඒ සඳහා ක්ෂේත්‍රය තුළ වැඩි ව්‍යාපාර අවස්ථා ජනිත කිරීම, (Smart Govermment) රාජ්‍ය තුළ අනවශ්‍ය වියදම් අවම කිරීම හා මහජනතාවට කාර්යක්ෂම සේවයක් ලබා දීම සඳහා තාක්ෂණය භාවිතය. ක්ෂේත්‍රය තුළ නියැළෙන වෘත්තිකයන් ප්‍රමාණය ප්‍රමාණාත්මක හා ගුණාත්මක ලෙස ඉහළ දැමීම සඳහා අධ්‍යාපන ක්‍රමය, විෂය නිර්දේශයන් සංශෝධන හා නව යෙදවුම් ඇතුළත්ව සිදුකිරීම. Smart Citizen මඟින් පුරවැසියා තුළ තාක්ෂණික අවබෝධය හා යෙදවුම් භාවිතය තුළ ජනජීවිතය වඩාත් පහසු කිරීම Smart Business මඟින් අනෙකුත් ක්ෂේත්‍රයන් (ක්‍රීඩා, කෘෂිකර්ම, සංචාරක, ගෘහ කර්මාන්ත ආදී…) තුළ තාක්ෂණය භාවිතයෙන් වැඩි අදායමක් හා ඵලදායිතාව ඉහළ නැංවීම. ඒ සඳහා රාජ්‍ය ව්‍යුහයක් සකස් කිරීම. 2025 වන විට රැකියා අවස්ථා 30,000ක් සමඟ නව ව්‍යාපාර 2000ක් සමඟ ඩොලර් බිලියන 10ක් ක්ෂේත්‍රය තුළිනුත් ඩොලර් බිලියන 5ක් වක්‍ර ලෙස අනෙකුත් ක්ෂේත්‍ර තුළිනුත් ලබාගැනීම මූලිකයි. දෙවැනුව ‘ස්මාර්ට්’ රාජ්‍ය සඳහා අවශ්‍ය යෙදවුම් සංවර්ධනය තුළ වඩා කාර්යක්ෂම හා ඵලදායී සේවාවක් ජනතාවට ලබාදීම සඳහාත් මෙම වැඩපිළිවෙළ සකස් වෙනවා. එමෙන්ම 2030 වනවිට ලොව තොරතුරු තාක්ෂණයේ වැඩිම විභවය සහිත රට බවට පත්කිරීමත් මේ වැඩපිළිවෙළේ මූලික වෙනවා. ඇත්තටම ඉලක්කය එනම්, ඩොලර් බිලියන 15ක් එකවරම අවුරුදු පහකින් ලබාගන්න පුළුවන්ද? වසර 2016 වන විට ඩොලර් මිලියන 900ක්, 8,500ක වෘත්තිකයන් ප්‍රමාණයක් විසින් උපදවා තිබෙනවා. ඒ පවතින ආකාරයෙන්ම වර්ධනය පැවතුණහොත් 2022 වන විට ඩොලර් බිලියන 5ක් ඉක්මවා යා හැකි බවට ගණනය කර තිබෙනවා. අපගේ වැඩපිළිවෙළ සකස් වී තිබෙන්නේ රාජ්‍ය මැදිහත් වීම මත. මෙම වර්ධනය ඉහළ නැංවීම සහ ඒ සඳහා නව ව්‍යාපාර අවස්ථා ඇති කිරීම, ඒවාට අවශ්‍ය පහසුකම් සැපයීම වෘත්තිකයන් ප්‍රමාණාත්මකව හා ගුණාත්මක ලෙස ඉහළ නැංවීම සඳහා අප ලක්ෂ 3ක පළපුරුද්ද සහිත ශ්‍රම බළකායක් සකස් කිරීමට වැඩපිළිවෙළක් තිබෙනවා. ඒ සඳහා නව අධ්‍යාපන වැඩපිළිවෙළකුත් අප සතුව තිබෙනවා. ග්‍රාමීය කර්මාන්ත විදේශ වෙළෙඳපොළට ගෙන යෑම තුළ ඩොලර් බිලියන 4ක් සහ තොරතුරු තාක්ෂණ ක්ෂේත්‍රය තුළින් බිලියන 11ක් ඉපයීම කළ හැකි දෙයක්. ඩොලර් 60ක අවම පැය වටිනාකමක් සහිත ව්‍යාපෘති තුළින් පමණක් ඉන්ජිනේරුවන් ලක්ෂයකින් පමණක් මෙම ඉලක්කය කරා යා හැකියි. නමුත් අප කතා කරන්නේ හුදෙක් ලොව තාක්ෂණික ව්‍යාපෘති කිරීම පමණක් නොවේ, අප අපගේ බ්‍රෑන්ඩ් ලෝකය තුළ ස්ථාපිත කළ යුතුයි. අපගෙ නිපැයුම් ලොවට ශ්‍රී ලංකා නිපැයුමක් ලෙසම ඉදිරිපත් විය යුතුයි. එතකොට මේ ණය අර්බුදය එතරම් දෙයක් වෙන්නේ නැහැ. ඒ සඳහා අවශ්‍ය වෘත්තිකයන් ඉන්නවාද? මොකද දැනටමත් විශාල වශයෙන් තොරතුරු තාක්ෂණ ක්ෂේත්‍රයේ වෘත්තිකයන් රට හැරයන තත්ත්වයක් තියෙනවා නේද? ඔව්, ඔවුන් රට හැරයන්නේ රටේ ඔවුන්ගේ අවශ්‍යතා ඉටු නොවන තැනදියි. එම නිසාම ඔවුන්ගේ ජීවන තත්ත්වය ඉහළ දැමීම සඳහා වෘත්තික සංවිධාන සමඟ අවශ්‍යතා සාකච්ඡා කෙරෙන, ඔවුන්ගේ අවශ්‍යතා ඉටුකරන සහ වෘත්තිකයන්ටත් අදහස් දැක්විය හැකි රාජ්‍ය ව්‍යුහයක් අප සකස් කරනවා. ඔවුන් රැගෙන එන විදේශ විනිමයට සාපේක්ෂව ඔවුන්ට ප්‍රතිලාභ ලැබිය යුතුයි. ඒ වගේම ක්ෂේත්‍රයට එකතුවන සහ දැනටමත් සේවයේ නියැළෙන වෘත්තිකයාට ඔවුන්ගේ ජීවන තත්ත්වය ස්ථිර කිරීමේ යෝජනා අප සතුව පවතිනවා. එමෙන්ම පාසල් මට්ටමේ සිටම ඔවුන්ගේ අත්දැකීම් සහ දැනුම ඉහළ නැංවීම සඳහා නිදහස් මෘදුකාංග නිර්මාණ ක්‍රියාවලිය හා සම්බන්ධ කරගන්නවා. එමඟින් අප අදහස් කරනවා ක්ෂේත්‍රයට අවශ්‍ය වෘත්තිකයන් ලක්ෂ 3ක් නිර්මාණය කරගැනීමට. ඒ වගේම අපි යෝජනා කරනවා නවාතැන් පහසුකම් පවා සහිත IT පාර්ක්, සම්පූර්ණ පහසුකම් සහිත IT නගර රට පුරා ඇතිකිරීමට බදු සහනයන් ලබාදීමට. ඔවුන්ගේ පර්යේෂණ කටයුතු සඳහා අනුග්‍රහයන් ලබාදීමට. මේ තුළ රට තුළ IT රැල්ලක් අපි හදනවා. වංචාව, දූෂණය, අකාර්යක්ෂමතාව නැති කරන්න මෙම වැඩපිළිවෙළ ඉදිරිපත් වෙනවා කිව්වා. කොහොමද එහෙම දෙයක් කරන්නේ? අපි යෝජනා කරන ජාතික මෘදුකාංග පදනම හරහා විවෘත මෘදුකාංග ව්‍යාපෘති කීපයක් කරනවා. පළමු පියවරේ අපි කරන්නේ දැනට රාජ්‍ය ආයතන සතුව ඇති යෙදවුම් පරීක්ෂා කර ඇත්තටම ඒවාගෙන් ප්‍රයෝජනයක් ලබාගත හැකිද යන්න. ඉන්පසු ඒවාගෙන් ප්‍රයෝජනයක් ගත හැකි මෘදුකාංග අපි ජාතික හැඳුනුම්පත හරහා පරීක්ෂා කිරීම් කළහැකි ලෙස මධ්‍යගත කිරීමට බලාපොරොත්තු වෙනවා. ඒ වගේම සෑම දත්තයක්ම අධ්‍යයනය හා ඒවා විශ්ලේෂණය, නිගමන ලබාගැනීම සඳහා වෙන වෙනම පද්ධති ස්ථාපිත කරන්නත් කඩදාසි භාවිතය අවම කරමින් ජනතාවට කොළඹ ඇවිත් කරගත යුතු සියලුම දේ ගමේ ග්‍රාම නිලධාරිවරයා හරහා ඉටු කරගැනීමටත් උපතේ සිට මරණය දක්වා සියලුම පද්ධති දත්ත හැඳුනුම්පත භාවිතයෙන් වෙනත් ලියවිලිවලින් තොරවම තමන්ගේ කටයුතු කර ගැනීමේ අවස්ථාව ලැබෙනවා. ඒ වගේම වංචනික ක්‍රියාවන්ගේ දත්ත රටාවන් ස්වයංක්‍රියව අධ්‍යයනය කිරීමේ පහසුව අපි නිලධාරීන්ට වෙනම පද්ධතියක් හරහා ලබා දීමට බලාපොරොත්තු වෙනවා. කෙනෙක්ට මුදල් පැමිණි විදිය හා වියදම් කළ විදියත් මෙමඟින් බලාගන්න පුළුවන් වගේම හැඳුනුම්පත් අංකය භාවිත වන නිසා දෙපාරක් බදු ගෙවීමේ කරදරයෙන් ජනතාවට මිදෙන්නත් පුළුවන්. ජනතාවට ප්‍රතිලාභ ලැබෙනවා කිව්වත් කොහොමද ග්‍රාමීය ජනජීවිතය ඉහළ නංවන්නේ? මේ සඳහා අපි යෙදවුම් කීපයක් හඳුන්වා දීම වගේම යෙදවුම් නිෂ්පාදනයට අවශ්‍ය දැනුමත් සමාජයට ලබාදීමට බලාපොරොත්තු වෙනවා. එහිදී අපි ග්‍රාමීය කර්මාන්ත විදේශ වෙළෙඳපොළ ඉලක්ක කළ ඉලෙක්ට්‍රොනික වාණිජමය යෙදවුමක් හඳුන්වා දෙන්නත් ගොවියාට පාලන මිලක් ඇති කිරීම සඳහා මෙන්ම අතරමැදියන්ගෙන් තොරව වෙළෙඳ පොළේ නියම මිලට අලෙවි කරන්නත් පාරිභෝගිකයාට මිලට ගන්නත් අපි විසඳුම් ලබාදෙන්න උත්සාහ කරනවා. ඒ වගේම ස්වයංක්‍රිය කෘෂිකාර්මික උපකරණ සහ ඉහළ මටටමේ උපදේශන සේවාවන් ස්මාර්ට් දුරකථන හරහා ලබාදීමටත් අපි යෝජනා කරනවා. මේ විසඳුම් මේ මොහොතේ ස්ථාපිත වෙලා තිබුණා නම් සේනා දළඹුවා වැනි වංසගතයක් ඇති වීමට පෙර මුල් අවස්ථාවේම එය විනාශ කර දමන්න තිබ්බා. තම වගාව විනාශ කරන දළඹුවෙක් ගැන පළමුවම වාර්තා කරන මොහොතේම එම දළඹුවාගේ ඉතිහාස කතාවම සහිතව ගොවියා දැනුවත් වන නිසා එම ගොවියාට පමණක් වගා හානි ලබාදී වගාව සමඟම දළඹුවා විනාශ කරන්න තිබුණා. අපි ලෝකයට විසඳුම් ලබාදෙන රටක් සහ එම වෘත්තිකයන් නිසා අපි රට ඉදිරියට ගෙනයන්න කළයුතු බොහෝ කටයුතු අපි ඉදිරිපත් කර තිබෙනවා. තම ප්‍රදේශයේදීම තමන්ට එදිනෙදා ජීවිතයේ කටයුතු කරගැනීමට හැකියාව ලැබෙන දෙයම ලොකු දෙයක්. මේක හොඳ වැඩපිළිවෙළක් වගේම ප්‍රායෝගිකයි කියන්නත් පුළුවන්. නමුත් මේ වැඩපිළිවෙළ ක්‍රියාත්මක කරන්න නම් ඊට ‘බලය’ අවශ්‍යයි නේද? ඔව්, ආණ්ඩු බලය අවශ්‍යයි. උදාහරණයක්:- මිල පාලනය කරන යෙදවුම් හදන්න මාසයක් ගියත් ආණ්ඩුව එය අනිවාර්ය භාවිතයට ගන්න එක වැදගත්ම දෙයයි. ඒ ප්‍රතිපත්තිමය තීරණය ගන්න නිවැරදි අවබෝධයක් සහිත පාලනයක් අවශ්‍යයි. නමුත් පසුගිය කාලය පුරාවටම එහෙම පාලනයක් තිබුණේ නැහැ. මොකද මෙහෙම සිදු වුණා නම් අද රට මේ වගේ අගාධයක තියෙන්න විදියක් නැහැ. ඉතින් අපි විද්වතුන්, වෘත්තිකයන් එකතුවෙලා මේ උත්සාහ කරන්නේ රටක වගකීම නිවැරැදි නායකත්වයක් අතට ගෙනයන්න. ඒ සඳහා රටේ වෘත්තිකයො අද වනවිට ජාතික විද්වත් සංවිධානය සමඟ එකතු වෙමින් ඉන්නවා. අපි පුද්ගලයන් වෙනුවට රට හදන්න පුළුවන් වැඩපිළිවෙළක් ඉදිරිපත් කරමින් ඒ වැඩපිළිවෙළ දිනවන්න කියන ඉල්ලීම අපි රටට ආදරය කරන වෘත්තිකයන් ලෙස ඉල්ලා සිටින්නේ. අද රටේ වෘත්තිකයෝ අපිත් සමඟ ඉන්නවා. අපි පුළුල් සන්ධානයක් ගොඩනඟන්න කටයුතු යොදමින් ඉන්නවා. ජනතාව තීරණය කළ යුතුයි හෙට දවසෙවත් අපිත් සමඟ එකතුවෙලා ගොඩ යනවාද නැති නම් පරණ දේශපාලකයන්ගේ පාරේම ගිහින් මේ නරා වළේ ගිලී වැනසෙනවාද කියලා. මම හිතන්නේ ජනතාව බුද්ධිමත් තීරණයක් ගනියි කියලා. අනුරාධා හේරත්", "URL": "https://lankatruth.com/si/?p=67720", "Category": "පුවත්", "Parent URL": null}