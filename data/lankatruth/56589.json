{"Source": "Lankatruth", "Timestamp": "July 23, 2018", "Headline": "වෙඩි පහරින් ජීවතක්ෂයට පත් වූ කරන්දෙණියේ සභාපතිගේ සහෝදරයා යළිත් රක්ෂිත බන්ධනාගාරයට", "News Content": "කරන්දෙණිය, කොටවෙල ප්‍රදේශයේ නිවෙසක සඟවා තිබියදී බෝර 12 තුවක්කු 02ක්, පෑනක ප්‍රමාණයේ විදේශීය රටක නිෂ්පාදිත මයික්‍රෝ වර්ගයේ පිස්තෝලයක් හා මිලිමීටර් 09 වර්ගයේ උණ්ඩ යෙදිය හැකි මෙරට නිෂ්පාදිත පිස්තෝලයක් හා ජීව අත්බෝම්බයක් සමඟ අත්අඩංගුවට ගන්නා ලද කරන්දෙණිය ප්‍රාදේශීය සභාවේ එක්සත් ජනතා නිදහස් සන්ධානයේ හිටපු උප සභාපතිවරයාගේ සහෝදරයා අගෝස්තු මස 02 වැනිදින දක්වා තවදුරටත් රක්ෂිත බන්ධනාගාරගත කිරීමට ඇල්පිටිය මහෙස්ත්‍රාත් ගයාන් මීගහගේ මහතා නියෝග කර තිබේ. ජීව අත්බෝම්බයට අදාළ රස පරීක්ෂක වාර්තාව ලැබී නොමැති බැවින් සැකකරු තවදුරටත් රක්ෂිත බන්ධනාගාර ගත කරන බවද මහෙස්ත්‍රාත්වරයා දැනුම් දුන්නේය. බෝර 12 තුවක්කු 02, මයික්‍රෝ පිස්තෝලය හා මිලිමීටර් 09 උණ්ඩ යෙදිය හැකි මෙරට නිෂ්පාදිත පිස්තෝලයට අදාළ රස පරීක්ෂක වාර්තාව ලැබී තිබෙන බවද කරන්දෙණිය පොලිසිය අධිකරණයට දැනුම් දී ඇත. මෙසේ රක්ෂිත බන්ධනාගාරගත කරන ලද්දේ කැටවෙල, කරන්දෙණිය ලිපිනයේ පදිංචි ඩොනල්ඩ් කුමාර රණවීර නැමති 36 හැවිරිදි අයෙකි. පොලිස් විශේෂ කාර්ය බළකායට ලැබුණු තොරතුරකට අනුව සැකකරුගේ නිවෙසේ කරන ලද සෝදිසි මෙහෙයුමකදී අවි ආයුධ සොයාගැනීමට හැකිවී තිබේ. පසුව සැකකරු හා අවි ආයුධ ඉදිරි නීතිමය කටයුතු සඳහා කරන්දෙණිය පොලිසියට භාරදී ඇත. සැකකරුගේ සහෝදරයා වන කරන්දෙණිය ප්‍රාදේශීය සභාවේ උප සභාපති ඩොනල්ඩ් සම්පත් රණවීර මහතාද පසුගිය ජුනි 8 වැනි දින රාත්‍රි 10.15ට පමණ ඌරගස්මන්හංදිය කොරකීන හන්දියේදී වෙඩිතබා ඝාතනය කර තිබිණි.", "URL": "https://lankatruth.com/si/?p=56589", "Category": "පුවත්", "Parent URL": null}