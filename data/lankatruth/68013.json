{"Source": "Lankatruth", "Timestamp": "February 12, 2019", "Headline": "රාජපක්ෂ මණ්ඩලේ කචල් – බැසිල් පිලට වාසුගෙන් දොස්", "News Content": "එක්සත් ජනතා නිදහස් සන්ධානයේ මහින්ද රාජපක්ෂ පිල නියෝජනය කරන කණ්ඩායම තුළ යම් කණ්ඩනයක් සිදුවෙමින් පවතින බව පසුගිය දිනවල මාධ්‍යවාර්තා පළ වූ අතර එය විටින් විට විවිධ මන්ත්‍රීවරු මාධ්‍ය ඉදිරියේ සිදු කරනු ලබන ප්‍රකාශ තුළින්ද මතුවන්ට පටන්ගෙන තිබිණි. විශේෂයෙන් පසුගිය ඔක්තෝබර් 26 වනදා සිට දින 50ක පමණ කාලයක් පැවති නීති විරෝධී මහින්ද රාජපක්ෂ ආණ්ඩුව අධිකරණ තීන්දුවෙන් අහෝසි වීමත් සමග උදය ගම්මන්පිල, විමල් වීරවංස වැනි මන්ත්‍රීවරු මාධ්‍ය ඉදිරියට පැමිණ සිදු කළ යම් යම් ප්‍රකාශ මගින් මෙවැනි කණ්ඩනයක් සිදුවෙමින් පවතින බවට ඉඟි පල විය. මේ වනවිට එම කණ්ඩනය වීම් දරුණුම තත්වයට පත්ව තිබෙන බව ඊයේ (11) දින ස්ථාන දෙකකදී බැසිල් රාජපක්ෂ මහතා සහ වාසුදේව නානායක්කාර මහතා විසින් සිදු කරන ලද ප්‍රකාශවලින් තහවුරු වේ. ඉදිරි ජනාධිපතිවරණයේදී ශ්‍රී ලංකා පොදු ජන පෙරමුණේ පොහොට්ටුව ලකුණ යටතේ තරඟ වදින අපේක්ෂකයෙකුට ඇර වෙනත් කිසිදු අපේක්ෂකයෙකු වෙනුවෙන් තමන් පොහොට්ටු පක්ෂයේ සාමාජිකයන් කඩේ යවන්නේ නැතැයි බැසිල් රාජපක්ෂ මහතා ඊයේ ගම්පහ ප්‍රදේශයේදී මාධ්‍ය වෙත ප්‍රකාශ කර තිබිණි. ඔහු මෙම ප්‍රකාශය සිදු කර තිබුණේ මේ වනවිට මහින්ද පිල හා මෛත්‍රී පිල අතර පවතින සාකච්ඡා පිළිබඳව අවධානය යොමු කරමිණි. මේ අතර ඊයේ කොළඹඳී පැවති මාධ්‍ය සාකච්ඡාවදී වාසුදේව නානායක්කාර විසින් මහින්ද පිලේ වැඩි බලයක් හිමිකරගෙන ඇතැයි පැවසෙන බැසිල් පිල නියෝජනය කරන අයෙකු විසින් ෆේස්බුක් ගිණුමක යොදා තිබූ සටහනක් සම්බන්ධයෙන් දැඩිව ප්‍රහාරයක් එල්ලකරනු දක්නට ලැබිණි. එහිදී වාසුදේව නානායක්කාර මහතා පෙන්වා දෙන්නේ මෙම ෆේස්බුක් සටහන යොදා ඇත්තේ බැසිල් රාජක්ෂ මහතාද වන්දනාමාන කරන වන්දිබට්ටයෙකුගේ ප්‍රකාශයක් බවයි. මෛත්‍රීපාල සිරිසේන මහතා ඉදිරි ජනාධිපතිවරණයට ගෙන ආ යුතු බව මහින්ද පිලේ මන්ත්‍රීවරයෙකුවන වාසුදේව නානායක්කාර මහතා අවස්ථා කිහිපයකදීම මාධ්‍ය ඉදිරියේ ප්‍රකාශ කර තිබේ. එමෙන්ම ඔහු ගෝඨාභය රාජපක්ෂ මහතා ජනාධිපතිවරණයට ඉදිරිපත් කිරීමට තදින්ම විරුද්ධ බවද ඔහු මිලිටරි නායකයෙකු බවද ප්‍රකාශ කර ඇත. මෛත්‍රීපාල සිරිසේන මහතා එලඹෙන ජානාධිපති වරණයේදී යළිත් අපේක්ෂකයා කිරීමට මෛත්‍රී පිලටත්, මහින්ද පිලේ සිටින මෛත්‍රී හිතවාදීන්ටත් දැඩිව අවශ්‍ය වී තිබෙන බවද මේ දිනවල ඔවුනොවුන් විසින් සිදුකරනු ලබන ප්‍රකාශවලින් අනාවරණය වේ. උදය ගම්මන්පිල මහතා පසුගියදිනක මාධ්‍ය සාකච්ඡාවකදී ප්‍රකාශ කර තිබුනේ මෛත්‍රී පිලේ සිට මහින්ද පිලට පහරදෙන අයට වඩා මහින්ද පිලේ සිට මහින්ද පිලට කිචි කවන අය භයානක බවයි. මේ අතර කුමාර වෙල්ගම මහතා අවස්ථා ගණනාවකදීම ප්‍රකාශ කර ඇත්තේ තමන් මහින්ද රාජපක්ෂ හැර වෙන කිසිදු රාජපක්ෂ වරයෙකුට වැඩ නොකරන බවය. ප්‍රජාතන්ත්‍රවාදය අනුව එකම පවුලකින් ජනාධිපතිවරයා පත්විය යුතු නැති බවත් මහින්ද රාජපක්ෂ මහතා හැරුණු විට රාජපක්ෂ පවුලේ නොවන ජනාධිපති ධුරයට සුදුසු ජ්‍යෙෂ්ඨන් ඕනෑ තරම් සිටින බවත් ඔහු අවස්ථා කිහිපයකදීම ප්‍රකාශ කර ඇත. මෙම ප්‍රකාශ සියල්ල තුළින්ම ගම්‍යවන්නේ රාජපක්ෂ මණ්ඩලය තුළ කෙමෙන් කෙමෙන් වර්ධනය වෙමින් පැමිණි කැළඹීම මේ වනවට උච්චතම ස්ථානයක් කරා පැමින ඇති බවය. මෙලෙස වර්ධනය වන අර්බුදයන් පිපිරීම් බොහෝ විට අවසන් විය හැක්කේ කල්ලි කණ්ඩායම් ලෙස කැඩී, බිඳී, විසිරී යෑමකිනි. රාජපක්ෂ පිලටද තව නොබෝ දිනකින් එම ඉරනමම අත්වනු ඇති බව බොහෝ දේශපාලන විචාරකයෝ පෙන්වා දෙති.", "URL": "https://lankatruth.com/si/?p=68013", "Category": "පුවත්", "Parent URL": null}