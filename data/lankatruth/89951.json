{"Source": "Lankatruth", "Timestamp": "February 18, 2020", "Headline": "ලංගම වෘත්තීය සමිති රතු එළි දල්වයි", "News Content": "2019 අයවැයෙන් රජයේ සේවකයන්ට ලබාදුන් රුපියල් 2500 අන්තර් දීමනා මුදල ලබා නොදෙන්නේ නම් ශ්‍රී ලංගම සේවකයන්ට වෘත්තීය ක්‍රියාමාර්ගවලට අවතීර්ණ වීමට සිදුවනු ඇතැයි කියමින් සමස්ත ලංකා ප්‍රවාහන සේවක සංගමය ජනාධිපති මහින්ද රාජපක්ෂ මහතාට අද (18) ලිපියක් යොමු කරමින් සඳහන් කර ඇත. ශ්‍රී ලංගම සේවකයන්ගේ වැටුප් සංශෝධනය කරන බවට 2018.09.04 වන දින හිටපු ප්‍රවාහන අමාත්‍ය නිමල් සිරිපාල සිල්වා හා හිටපු සභාපති රමාල් සිරිවර්ධන යන මහත්වරුන් ඇතුළු ප්‍රවාහන බලධාරීන් සිය සියලූම වෘත්තීය සමිතිවලට ලිඛිතව පොරොන්දු ලබාදී ඇතත් මේ වනතුරු එය ක්‍රියාවට නඟා නැතැයි සමස්ත ලංකා ප්‍රවාහන සේවක සංගමයේ ප්‍රධාන ලේකම් සේපාල ලියනගේ මහතාගේ අත්සනින් නිකුත් කළ පිලියෙන් චෝදනා කරයි. සමස්ත ලංකා ප්‍රවාහන සේවක සංගමය, පැවැති රජයේ බලධාරින්ගෙන් අවස්ථා හතරකදීද වත්මන් මුදල් ඇමැතිවරයාගෙන් එක් අවස්ථාවක දීද මෙම ඉල්ලීම් ලබා දීමට මැදිහත් වන ලෙස ලිඛිතව ඉල්ලීම් කළේ යැයි එහි සඳහන් වේ. මුදල් ඇමැතිවරයාගේ නියෝගයක් නොමැතිව මෙම දීමනාව අනුමත කළ නොහැකි බව කළමනාකාර සේවා දෙපාර්තමේන්තුවේ අධ්‍යක්ෂක ජනරාල්වරිය පැවැසූ බැවින් වැඩ වර්ජනයක් ආරම්භ කළේ යැයිද හිටපු සභාපති උපාලි මාරසිංහ මහතා විසින් මෙම ඉල්ලීම් කඩිනමින් ලබාදීමට පොරොන්දු වූ බැවින් එම වෘත්තීය ක්‍රියාමාර්ගය අතරමග නැවැත් වී යැයිද එහි සඳහන් වේ. මෙම තත්ත්වය තවදුරටත් පවතින්නේ නම් නැවතත් වෘත්තීය ක්‍රියාමාර්ගවලට අවතීර්ණ වීමට ශ්‍රී ලංගම සේවකයින්ට සිදුවනු ඇතැයිද ඊට පෙර අන්තර් දීමනා මුදල ලබා දී ශ්‍රී ලංගම නිලධාරීන්ගේ වැටුප් සංශෝධනය කිරීමටත් අවශ්‍ය පියවර කඩිනමින් ගන්නා ලෙස ජනාධිපතිවරයාගෙන් ඉල්ලා සිටින්නේ යැයිද එම ලිපියේ වැඩිදුරටත් කරුණු සඳහන් වේ.", "URL": "https://lankatruth.com/si/?p=89951", "Category": "පුවත්", "Parent URL": null}