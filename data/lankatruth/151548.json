{"Source": "Lankatruth", "Timestamp": "September 16, 2023", "Headline": "ජනාධිපති ආරක්ෂක උපදේශක විජයකලා සමග මොකද කරන්නේ…?", "News Content": "ජනාධිපති රනිල් වික්‍රමසිංහගේ ආරක්ෂක උපදේශක මෙන්ම කාර්යමණ්ඩල ප්‍රධානී සාගල රත්නායක යාපනය නල්ලූර් කෝවිලේ පැවති ආගමික වතාවත්වලට එක් වූ බවත් එම අවස්ථාවට යාපනය හිටපු මන්ත්‍රී විජයකලා මහේෂ්වරන්ද එක් වී සිටි බවත් රජයේ නිල වෙබ් අඩවිය වාර්තා කර තිබිණි. ආණ්ඩුවේ මැති ඇමතිවරුන්ට අමතරව ඔවුන්ගේ කාර්යමණ්ඩල සාමාජිකයන්ද සහභාගීවන ආගමික කටයුතු සහ වෙනත් උත්සව පිළිබඳව රාජ්‍ය අනුග්‍රහයෙන් විශාල ප්‍රචාරයක් ලබා දෙන අතර රජයේ නිල වෙබ්අඩවිය ඒ සඳහා යොදාගෙන ඇති අන්දම මෙම වාර්තාවෙන් තවදුරටත් තහවුරු වේ. සාගල රත්නායක සම්බන්ධයෙන් රජයේ නිල වෙබ් අඩවිය පල කර තිබූ සම්පූර්ණ වාර්තාව උපුටාගෙන පහත පල කෙරේ. “සාගල රත්නායක යාපනය, නල්ලූර් කෝවිලේ තේරු මංගල්‍යයට එක් වෙයි යාපනයේ සංචාරයක නිරත වූ ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක මහතා (13) පෙරවරුවේ යාපනය, ඓතිහාසික නල්ලූර් කන්දස්වාමි කෝවිලේ පැවති තේරු මංගල්‍යයට සහභාගි වී ආශිර්වාද ලබා ගත්තේය.නල්ලූර් කන්දස්වාමි කෝවිලේ වාර්ෂික තේරු මංගල්‍යය ඊයේ පෙරවරුවේ විශේෂ පූජාවන් සමඟින් ආරම්භ විය. තේරු පෙරහැර නැරඹීමට ද එක්වූ සාගල රත්නායක මහතා, අනතුරුව කෝවිලේ පැවති ආගමික වතාවත්වලට සහභාගි විය. පසුව සාගල රත්නායක මහතා උතුරු පළාතේ හින්දු ආගමික නායකයන් සමඟ සාකච්ඡාවකට ද එක් විය. හිටපු රාජ්‍ය අමාත්‍ය විජයකලා මහේෂ්වරන් මහත්මිය ද මෙම අවස්ථාවට එක්ව සිටියාය.”", "URL": "https://lankatruth.com/si/?p=151548", "Category": "පුවත්", "Parent URL": null}