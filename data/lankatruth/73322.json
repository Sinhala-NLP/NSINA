{"Source": "Lankatruth", "Timestamp": "May 3, 2019", "Headline": "ත්‍රස්ථයන් රැදී සිටි සයින්දමරුදු නිවස ගැන තොරතුරු දුන් පොලිස් නිළධාරීන්ට හා මුස්ලිම් ජාතිකයන්ට මුදල් ත්‍යාග", "News Content": "කල්මුණේ සයින්දමරුදු සුනාමි ගම්මානයේ බී 183 දරන නිවසේ පසුගිය දා සිදුකරගත් බෝම්බ පුපුරුවා ගැනීමට පෙර එහි සැකකටයුතු පිරිසක් රැදී සිටින බවට තොරතුරු ලබාදුන් කල්මුණේ පොලිස් රථවාහන අංශයේ පොලිස් කොස්තාපල් ඩබ්ලිව්. ඩී. එස්. එන්. වීරසිංහ( 83225) මහතා පොලිස් සැරයන් නිලයට උසස් කර ඔහුට ලක්ෂ 5ක මුදල් ත්‍යාගයක් ද ලබාදීමට පොලිස් මූලස්ථානය අද(03) අනුමත කර තිබේ. අදාල පොලිස් කොස්තාපල්වරයාට තොරතුරු ලැබුණු වහාම ක්‍රියාත්මකවී අදාල අංශ දැනුවත් කිරීමෙන් සිදුවීමට ගිය විශාල විනාශයක් නතර වූ බවත් තොරතුරු විශාල ප්‍රමාණයක් අනාවරණය කර ගැනීමට හැකිවූ බවත් එබැවින් එම සුවිශේෂී රාජකාරිය සැළකිල්ලට ගෙන ඔහුට උසස්වීම් සහ ත්‍යාග මුදලක් ලබාදීමට අනුමත කළ බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. පිපිරීම සිදුකර ගැනීමට පෙර අදාල පොලිස් කොස්තාපල්වරයා අදාල නිවස වෙත ගොස් තොරතුරු විමසීමට කටයුතු කර ඇති බවත් එහිදී ඔහුට එල්ලවූ වෙඩි ප්‍රහාරවලින් දිවි ගලවාගැනීමට සමත්ව ඇති බවත් පොලිස් මාධ්‍ය ප්‍රකාශකවරයා පැවසීය. පොලිස් කොස්තාපල් වීරසිංහ මහතා පසුපසින් ඉහත නිවස බලා තවත් යතුරුපැදි දෙකකින් ගමන්ගත් පොලිස් සැරයන් සේනාරත්න (7773), කොස්තාපල්වරුන් වන බණ්ඩාර (51134) මහත්වරුන්ට ද රුපියල් ලක්ෂ පහ බැගින් වු පොලිස් ත්‍යාග මුදල් ලබා දීමට ද නිර්දේශ වු බවද පොලිස් මාධ්‍ය ප‍්‍රකාශකවරයා පැවසීය. මෙම නිලධාරීන් තිදෙනා රථවාහන රාජකාරියේ නිරත වෙමින් සිටියදී ඉහත නිවසේ වෑන් රථයකින් සැකකටයුතු පිරිසක් සිටින බවට ප‍්‍රදේශවාසී පුද්ගලයන් තිදෙනෙකු විසින් දැනුම් දී ඇති අතර පොලිස් වීරසිංහ මහතාට මුලින්ම තොරතුරු ලබාදුන් මුස්ලිම් ජාතිකයන් තිදෙනාට ද රුපියල් ලක්ෂ 10 බැගින් රුපියල් ලක්ෂ 30 ක මුදලක් ලබා දීමට ද නිර්දේශ වු බවද පොලිස් මාධ්‍ය ප‍්‍රකාශකවරයා වැඩිදුරටත් පැවසීය. තරුණයා එම වෙඩි ප‍්‍රහාර හමුවේ අතුරු පාරක් ඔස්සේ දිවගොස් ප‍්‍රධාන මාර්ගයේ රථවාහන රාජකාරියේ නිරත කල්මුණේ පොලිසියේ පොලිස් නිලධාරීන් පිරිසකට දැනුම් දී තිබේ.", "URL": "https://lankatruth.com/si/?p=73322", "Category": "පුවත්", "Parent URL": null}