{"Source": "Lankatruth", "Timestamp": "June 2, 2021", "Headline": "රට ආරක්‍ෂා කිරීමට පැමිණි අය රට විනාශය කරා ගෙනියනවා…", "News Content": "රට ආරක්‍ෂා කරන බව කියා බලයට පැමිණි කණ්ඩායම රට විනාශ කරන මාවතකට ඇදගෙන යමින් තිබෙන බව කොළඹ අගරදගුරු මැල්කම් කාදිනල් රංජිත් හිමිපානෝ අද (02) බොරැල්ලේ පිහිටි අගරදගුරු නිල නිවසේදී පැවති මාධ්‍ය හමුවකදී ප්‍රකාශ කළහ. එසේම MCC ලිවිසුමට දැඩි විරෝධයක් පල කරමින් බලයට පැමිණ ඊටත් වඩා දරුණු ලෙස කටයුතු කරන අතර රට තුළ ඒකාධිපතිවාදයකට හෝ බොරු කියා ගේම් ගසන ආකාරයේ වාදයකට ඉඩදිය නොහැකි බව අවධාරණය කළහ. වර්තමානයේ රට පවතින තත්වය සම්බන්ධයෙන් කණගාටු වන බවත් රට කුමන දිශාවකටද ඇදගෙන යන්නේදැයි තේරුම් ගත නොහැකි බවත් රටේ තීන්දු තීරණ ගන්නේ සහ පාලනය කරන්නේ කවුරුන්ද යන්න ගැන ගැටලුවක් බවත් උන්වහන්සේ වැඩිදුරටත් ප්‍රකාශ තළහ. රටේ තිබෙන සම්පත් විකුණාදැමීම පහසු නමුත් දියුණුව යනු රටක සම්පත් විකුණා දැමීම නොවන බවත්, මේ අවස්ථාවේ රටේ භූමිය වෙනත් රටවලට පූජා නොකරන ලෙස රජයෙන් ඉල්ලා සිටින්නේ යැයිද කාදිනල් හිමිපානෝ ප්‍රකාශ කළහ. ආණ්ඩුවක් තීරණ ගත යුත්තේ ධනවතුන්, බලවතුන් හෝ විදේශ රටවල් පැත්තේ සිට නොව ජනතාව ගැන සිතා බවත්, දැහැමි ප්‍රතිපත්තිගරුක, විනිවිද පෙනෙන පාලනයක් වෙනුවට ටිකෙන් ටික රට බිලිගන්නා මෙම දූෂිත පාලන ක්‍රමයෙන් රට විනාශ වනු ඇතැයිද සඳහන් කළහ.", "URL": "https://lankatruth.com/si/?p=117497", "Category": "පුවත්", "Parent URL": null}