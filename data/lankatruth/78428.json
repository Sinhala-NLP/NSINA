{"Source": "Lankatruth", "Timestamp": "July 31, 2019", "Headline": "පනස් අටලක්ෂයකට අධික රත්රන් සමඟ ඉන්දියානුවන් 6ක් අත්අඩංගුවට", "News Content": "රුපියල් ලක්ෂ 58කට අධික වටිනාකමකින් යුත් රත්රන් කැබලි තොගයක් සමඟ ඉන්දීය ජාතිකයන් හය දෙනෙකු කටුනායක ගුවන් තොටුපලේ දී අද(31) රේගු නිලධාරීන් විසින් අත්අඩංගුවට ගෙන තිබේ. කටුනායක ගුවන් තොටුපල පිටත්වීමේ පර්යන්තයේ, රේගු නිලධාරීන් විසින් සිදුකළ පරීක්ෂාවකදී මෙම රත්රන් කැබලි තොගය සොයාගෙන ඇති අතර සැකකරුවන් සිය ගමන් මළුවල සහ හැඳ සිටි කළිසම් සාක්කුවල මෙම රන් කැබලි සඟවා ගෙන සිට ඇත. රන් කැබලි තොගයේ සම්පූර්ණ බර ග්‍රෑම් 737ක් බවත් එහි වටිනාකම රුපියල් 58, 92, 880ක් බව රේගු මාධ්‍ය ප්‍රකාශක අතිරේක රේගු අධ්‍යක්ෂ ජනරාල් සුනිල් ජයරත්න මහතා සඳහන් කළේය. සැකකාර ඉන්දීය ජාතිකයන් හය දෙනා ඊයේ උදෑසන 5.30 ට ශ්‍රී ලන්කන් ගුවන් සේවයේ යූ.එල්.- 274 දරන ගුවන් යානයට ඉන්දියාවේ චෙන්නායි වෙත පිටත්ව යෑම සඳහා කටුනායක ගුවන් තොටුපළ වෙත පැමිණ ඇති බවත් ඔවුන් කුළී පදනම මත මෙම භාණ්ඩ ඉන්දියාව වෙත ප්‍රවාහනය කරමින් සිටින පුද්ගලයන් වන අතර, ඔවුන්ට මෙවැනි එක් ගමන් වාරයක් සදහා බත් පාර්සලයක් සහ ඉන්දීය රුපියල් 500 ක මුදලක් ලබා දෙන බවත් රේගුව අනාවරණය කරගෙන තිබේ. සිද්ධිය සම්බන්ධ විධිමත් රේගු පරීක්ෂණය නියෝජ්‍ය රේගු අධ්‍යක්ෂ පී.එල්.ජේ. ගුණරත්න මහත්මිය විසින් පවත්වා ඇති අතර සොයාගත් රත්රන් කැබලි සියල්ල රාජසන්තක කර සැකකරුවන්ට රුපියල් 1,25,000ක දඩ මුදලක් ද නියම කර ඇත.", "URL": "https://lankatruth.com/si/?p=78428", "Category": "පුවත්", "Parent URL": null}