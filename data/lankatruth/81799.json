{"Source": "Lankatruth", "Timestamp": "September 28, 2019", "Headline": "යුක්‍රේනයේ ඇමරිකානු නියෝජිතයා ඉල්ලා අස්වෙයි – ට්‍රම්ප්ට දෝශාභියෝගයක්", "News Content": "යුක්‍රේනයේ ඇමරිකානු නියෝජිත කර්ට් වෝල්කර් සිය ධුරයෙන් ඉල්ලා අස්වී තිබේ. ඇමරිකාවේ එළඹෙන ජනාධිපතිවරණයේ ඩිමොක්‍රටික් පක්ෂයේ අපේක්ෂක, ඩොනල්ඩ් ට්‍රම්ගේ ප්‍රධාන ප්‍රතිවාදියා වන ජෝ බීඩන්ගේ දේශපාලන ව්‍යාපාරය කඩා කප්පල් කිරීමට, ට්‍රම්ප් පාලනයට ඔත්තු සපයන බවට චෝදනා එල්ලවීම හේතුවෙන් යුක්‍රේන නියෝජිතවරයා මෙලෙස ඉල්ලා අස්ව ඇති බව විදෙස් මාධ්‍ය වාර්තා කර තිබේ. පසුගිය ජූලි 25 වනදා යුක්‍රේන ජනාධිපති හා ඇමරිකානු ජනාධිපති අතර ඇතිව තිබෙන දුරකථන සංවාදයක් සම්බන්ධව ආන්දෝලනාත්මක ප්‍රකාශ ගණනාවක් මාධ්‍ය ඔස්සේ වාර්තාකර තිබූ අතර ට්‍රම්ප් සිය ප්‍රතිවාදියාගේ දේශපාලන ව්‍යාපාරය විනාශ කිරීමේ අරමුණින් විදෙස් සහය පතන බවට ද චෝදනා එල්ල විය. එහිදී යුක්‍රේනයේ ඇමරිකානු නියෝජිත කර්ට් වෝල්කර්, ඇමරිකානු ජනාධිපති ට්‍රම්ප්ගේ ඔත්තුකරුවෙකු ලෙස ක්‍රියාකර ඇතැයි ද චෝදනා එල්ලවී ඇත. මේ සම්බන්ධව තොරතුරු හෙලිවීමත් සමඟ ඇමරිකානු ජනාධිපති ට්‍රම්ට එරෙහිව දෝෂාභියෝගයක් ගොනු කිරීමට ද ඩිමොක්‍රටික් පක්ෂය කටයුතු කර ඇත.", "URL": "https://lankatruth.com/si/?p=81799", "Category": "විදෙස් පුවත්", "Parent URL": null}