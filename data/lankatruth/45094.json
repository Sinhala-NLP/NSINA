{"Source": "Lankatruth", "Timestamp": "December 12, 2017", "Headline": "මවාපාන කෘතීම සහල් හිඟයෙන් සුළු හා මධ්‍ය පරිමාණ සහල් කර්මාන්තය විනාශයි", "News Content": "කෘතිමව මවා පා ඇති සහල් හිඟය නිසා රටේ සුළු හා මධ්‍ය පරිමාණ සහල් මෝල් 99%ක් වසා දැමීමට සිදුව ඇතැයි සමස්ත ලංකා සහල් නිෂ්පාදකයන්ගේ සංගමය චෝදනා කරයි. වර්තමානයේ සුළු හා මධ්‍ය පරිමාණ මෝල් හිමියන්ට ඇති වී තිබෙන තත්වය පිළිබඳවත් රටේ සහල් හිඟයක් නොමැතිව ව්‍යාපාරිකයන් විසින් පිටරටින් සහල් ගෙන්වා විදේශීය සහ දේශීය සහල් බවට පත්කොට විකුණන කූට ජාවාරම පිළිබඳවත්, විශේෂ මාධ්‍ය හමුවක් කැඳවමින් සමස්ත ලංකා සහල් නිෂ්පාදකයන්ගේ සංගමය හෙළිදරව් කරණ ලදී. දඹුල්ලේදී පැවති මෙම මාධ්‍ය හමුව සඳහා සමස්ත ලංකා සහල් නිෂ්පාදකයන්ගේ සංගමයේ සභාපති මුදිත් පෙරේරා, සමස්තා ලංකා ගොවිජන සම්මේලනයේ ජාතික සංවිධායක නාමල් කරුණාරත්න, එහි ලේකම් ටී.බී සරත් සහ සමස්ත ලංකා සහල් නිෂ්පාදකයන්ගේ සංගමයේ ජාතික සංවිධායක නිශාන්ත අත්තනායක යන මහත්වරු ඇතුළු මොල් හිමියෝ 20ක් පමණ ඊට එක්වී සිටිහය. මාධ්‍ය හමුව ඇමතූ සමස්ත ලංකා සහල් නිෂ්පාදකයන්ගේ සංගමයේ සභාපති මුදිත් පෙරේරා මහතා කියා සිටියේ පසුගිය කාලයේ ඇතිවූ නියගය හේතුවට වඩා මහා පරිමාණ ජාවාරම් කරුවන්ගේ ග්‍රහණයට හසුවී සහල් නිෂ්පාදනය කරන මුවාවෙන් මහා පරිමාණ වී මංකොල්ලයක් සහ සහල් මංකොල්ලයක් සිදු කළ බවය. මෙහිදී සමස්තා ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කතා කරමින් කියා සිටියේ රටේ සුළු හා මධ්‍ය පරිමාණ සහල් මෝල් හිමිකරුවන් ආරක්ෂා කිරීම සඳහා රජය වහාම ක්‍රියාත්මක විය යුතු බවත් සහල් වෙළෙඳපොළේ මාෆියාව නවතා දැමිය යුතු බවත් එසේ නොවන්නේ නම් සමස්ත ගොවිජනතාව, ව්‍යාපාරිකයන් සහ මෝල් හිමියන් සමඟ අරගලයකට සූදානම් බවය.", "URL": "https://lankatruth.com/si/?p=45094", "Category": "පුවත්", "Parent URL": null}