{"Source": "Lankatruth", "Timestamp": "July 18, 2019", "Headline": "කාලගුණය අයහපත්වෙයි – අවදානම් නිවේදනත් නිකුත් වෙයි", "News Content": "මේ වනවිට ඇතිවී තිබෙන අයහපත් කාලගුණ තත්වය හේතුවෙන් දිවයිනේ ප්‍රදේශ කිහිපයකට අවදානම් තත්වයන් ඇතිවී තිබේ. ඒ අනුව ඇතිවූ තද වැසි හේතුවෙන් රත්නපුර දිස්ත‍්‍රික්කයෙහි නායයෑමේ අවදානමක් මතුව ඇතැයි ජාතික ගොඩනැගිලි පර්යේෂණ සංවිධානය පවසයි. එම දිස්ත‍්‍රික්කයට අද (18) දිනය තුළ මිලිමීටර 100 ඉක්මවූ තද වැසි ඇතිව තිබෙන අතර ඒ හේතුවෙන් මෙම නායයෑමේ අවදානම මතුව ඇති බව එම සංවිධානය සදහන් කරයි. විශේෂයෙන් රත්නපුර දිස්ත‍්‍රික්කයේ රත්නපුර, බලංගොඩ යන ප‍්‍රාදේශීය ලේකම් කොට්ඨාසයන්හි සහ රත්නපුර වේවැල්වත්ත මාර්ගයෙහි දැඩි නායයෑමේ අවදානමක් මතුව තිබේ. මේ අතර පවතින දැඩි වර්ෂාපතනය සමඟ කළු සහ කැලණි ගංගාවල ජල මට්ටම ඉහළ යමින් පවතින බව වාරිමාර්ග දෙපාර්තමේන්තුව පවසයි. කළු ගෙඟේ ජල මට්ටම රත්නපුර ප‍්‍රදේශයෙන් සහ කැලණි ගෙඟේ ජල මට්ටම කිතුල්ගල සහ නෝර්වුඩ් ප‍්‍රදේශයන්ගෙන් පිටාර මටට්මට ආසන්න වෙමින් පවතින බව වාරිමාර්ග දෙපාර්තමේන්තුව සඳහන් කරයි. ඉදිරියේදීත් තද වැසි ඇතිවන බවට කාලගුණ විද්‍යා දෙපාර්තමේන්තුව ප‍්‍රකාශ කර ඇති බැවින් රත්නපුර දිස්ත‍්‍රික්කයේ කළු ගඟ ආසන්නයේ ජීවත් වන ජනතාව හා එහි අතු ගංගාවන් දෙපස පහත්බිම්වල පදිංචි ජනතාව විශේෂයෙන් සැලකිලිමත් විය යුතු බවද එම දෙපාර්තමේන්තුව සඳහන් කරයි. කෙසේ වෙතත් ගංගාවන්හි ජල මට්ටම සම්බන්ධයෙන් වාරිමාර්ග දෙපාර්තමේන්තුව විමසිල්ලෙන් පසුවන බවත් ජල මටට්ම ඉහළ යාමේ අවදානම් අවස්ථාවල කල්වේලා ඇතිව ජනතාව දැනුම්වත් කරන බවත් එම දෙපාර්තමේන්තුව වැඩිදුරටත් සඳහන් කරයි. මේ අතර නෝටන්බ්‍රිජ් විමලසුරේන්ද්‍ර ජලාශය අද ස්වරුවේ සිට වාන් දැමීමට පටන්ගෙන ඇත. මධ්‍යම කඳුකරයේ බටහිර බෑවුම් ප්‍රදේශවලට තවදුරටත් ඇද හැලෙන අධික වර්ෂාවත් සමඟ ජලාශවල ජල මට්ටම වැඩිවීම මෙම තත්වයට හේතු වී තිබේ.", "URL": "https://lankatruth.com/si/?p=77844", "Category": "පුවත්", "Parent URL": null}