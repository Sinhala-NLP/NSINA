{"Source": "Lankatruth", "Timestamp": "March 12, 2020", "Headline": "කොරෝනා යැයි සැකපිට එකම පවුලේ දෙදෙනෙක් හලාවතින් කුරුණෑගලට             ", "News Content": "හලාවත දිස්ත්‍රික් මහ රෝහලේ බාහිර අංශයට ප්‍රතිකාර ලබා ගැනීමට අද (12) දහවල් පැමිණ සිටි එකම පවුලේ සහෝදර යුවළකට කොරෝනා රෝග ලක්ෂණ යැයි ඇති වූ සැකයක් මත වැඩිදුර පරීක්ෂණ සදහා ඔවුන් කුරුණෑගල මහරෝහලට යැවීමට පියවර ගෙන තිබේ. මෙම දෙදෙනා ආරච්චිකට්ටුව අඩිප්පල වෙහෙරකැලේ ප්‍රදේශයේ පදිංචි වයස අවුරුදු 23ක් හා 25ක් වන එකම පවුලේ සහෝදරයෙක් සහ සහෝදරියක් බව පැවසේ. ඔවුන් ඉතාලියේ හා ඩුබායි රටේ සේවයට ගොස් මෑතක දි ශ්‍රී ලංකාවට පැමිණි ඇති අතර හදිසියේම දෙදෙනා රෝගාතුරවීම නිසා ඔවුන් අද දහවල් ප්‍රතිකාර ලබා ගැනීමට පැමිණි ඇත. ඔවුන්ට කොරෝනා වැලඳී ඇතැයි එහිදී මතුව ඇති සැකය මත ඔවුන් දෙදෙනා විශේෂ වෛද්‍ය පරික්ෂණයකට ලක් කිරිම සඳහා රෝහලේ රඳවා ගෙන ඇත. වැඩිදුර පරීක්ෂණ සදහා ඔවුන් කුරුණෑගල ශික්ෂණ රෝහලට මාරුකර යවා තිබේ.", "URL": "https://lankatruth.com/si/?p=90887", "Category": "පුවත්", "Parent URL": null}