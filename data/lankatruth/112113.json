{"Source": "Lankatruth", "Timestamp": "March 6, 2021", "Headline": "ජනාධිපති 20 බලය ඇමතිවරුන්ට පෙන්නයි", "News Content": "ජනාධිපතිවරයාගේ අනුමැතියකින් තොරව මින් ඉදිරිය කිසිදු අමාත්‍යවරයකු විසින් ගැසට් පත්‍ර නිකුත් නොකරන ලෙසට නියෝග කර ඇති බව අනාවරණය වේ. පසුගිය කාලයේ ඇතැම් අමාත්‍යවරුන් විසින් නිකුත් කරන ලද ගැසට් නිවේදනයන්ගේ අරමුණු ඉටු නොවූබව දක්වමින් ජනාධිපතිවරයා මෙම නියෝගය නිකුත් කර ඇත. මෑත කාලයේ අගමැතිවරයා විසින් සීනි බදු සහන සහ ටයිල් ආනයනය කරන්නන් වෙත සහන ලබා දෙමින් නිකුත් කරන ලද ආන්දෝලනාත්මක ගැසට් නිවේදන සම්බන්ධයෙන් බරපතළ විවේචන එල්ල වීතිබෙන පසුබිමක ජනාධිපතිවරයා මෙම නියෝගය නිකුත් කර ඇත. ජනාධිපතිවරයා විසින්ම පසුගිය කාලයේ නිකුත් කරන ලද ගැසට් නිවේදන ගණනාවක් අවලංගු කර අතර ජනාධිපතිවරයා විසින් ඇතැම් ආයතනවලට පත් කරන ලද ඉහළ නිලධාරීන් නිකුත් කළ ගැසට් නිවේදන මහජනතාව ඉදිරියේ දැඩි විවේචනයට ලක් වූඅවස්ථා ගණනවක් වාර්තා විය. පාරිභෝගික සේවා අධිකාරියේ සභාපති වශයෙන් ජනාධිපතිවරයා විසින් විශ්‍රාමික හමුදා නිලධාරියෙකු පත් කර සිටින අතර ඔහු හාල් සහ පොල් සම්බන්ධයෙන් විශේෂයෙන් නිකුත් කරන ලද ගැසට් පත්‍ර රට තුළ හාස්‍යයට ලක්වන තරමට වගකීම් විරහිත විය. මහජනතාව මෙන්ම ව්‍යාපාරිකයන්ද රාජ්‍ය නිලධාරීන්ද එම ගැසට් නිසා දැඩි අසීරුතාවයටද පත් විය. මෙම පසුබිම තුළ ජනාධිපතිවරයාගේ අනුමැතිය සහිතව පමණක් ගැසට් නිවේදන නිකුත් කිරීමෙන් ප්‍රකාශත අරමුණු ඉටු නොවන අතර ජනාධිපතිවරයාගේ මෙම නියෝගයෙන් පැහැදිලිවම අමාත්‍යවරුන්ට පැවරීතිබුණු බලතල දැඩි සීමා කිරීමකට ලක්වන බව පැහැදිලි වේ.", "URL": "https://lankatruth.com/si/?p=112113", "Category": "පුවත්", "Parent URL": null}