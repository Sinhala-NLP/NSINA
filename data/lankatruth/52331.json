{"Source": "Lankatruth", "Timestamp": "May 17, 2018", "Headline": "මහින්දානන්දගේ කැරම් බෝඩ් නඩුව ජූනි 12ට කල්යයි", "News Content": "පසුගිය ජනාධිපතිවරණ සමයේ පාසල් සඳහා බෙදා දීමට රුපියල් ලක්ෂ 5ක රජයේ වියදමින් ලබාගත් කැරම් බෝඩ් සහ දාම් බෝඩ් තොගයක් මහින්ද රාජපක්ෂ මහතාගේ ජනාධිපතිවරණ ප්‍රචාරණ කටයුතු වෙනුවෙන් යෙදවීම සම්බන්ධව හිටපු ක්‍රීඩා අමාත්‍ය ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව පවතින නඩුව අද(17) කොළඹ මහේස්ත්‍රාත් අධිකරණයේදී කැඳවන ලදී. චෝදනා ලැබ සිටින මහින්දානන්ද අලුත්ගමගේ මහතා අධිකරණය හමුවේ පෙනී සිටි අතර අල්ලස් කොමිසමේ නීතිඥවරු අධිකරණයට දන්වා සිටියේ මෙම සිද්ධියේ දෙවන සැකකරු ලෙස නම් කිරීමට යෝජිත සතොස ආයතනයේ හිටපු සභාපති නලින් ප්‍රනාන්දු මහතාගෙන් අල්ලස් කොමිසම ප්‍රකාශයක් සටහන් කරගෙන ඇති බවත් කරුණු අධ්‍යනය කර චෝදනා පත්‍රයක් සකස් කිරීමට තව දුරටත් කල් ලබා දෙන ලෙසත්ය. ඉල්ලීමට අනුව කොළඹ අතිරේක මහේස්ත්‍රාත් රංග දිසානායක මහතා ලබන ජූනි මස 12 වනදා සැකකරුවන්ට අදාල චෝදනා පත්‍ර ඉදිරිපත් කරන ලෙස අල්ලස් කොමිසමට නියෝග කර සිටියේ ය.", "URL": "https://lankatruth.com/si/?p=52331", "Category": "පුවත්", "Parent URL": null}