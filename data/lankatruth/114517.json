{"Source": "Lankatruth", "Timestamp": "April 7, 2021", "Headline": "කොමිසමට සොයාගත නොහැකි වූ මහමොළකරු සරත් වීරසේකර හඳුනාගනී…", "News Content": "පාස්කු ප්‍රහාරයේ මහමොළකරු නවුෆර් මවුලවී බව පොලිසිය විසින් හඳුනාගෙන ඇති බවත් සහරාන් අයිඑස් මතවාදයට යොමු කරගෙන ඇත්තේ ඔහු බවත් මහජන ආරක්ෂක ඇමති සරත් වීරසේකර පවසයි. සහරාන් මෙම මතවාදය සමඟ වැඩ කිරීමට පටන් ගත්තේ 2016දී පමණ බවත් 2014දී පමණ නවුෆර් මවුලවි බග්ඩාඩී සමඟ එක් වී අයිඑස් මතවාදය ලංකාවට ගෙනා බවත් ඇමතිවරයා පවසයි. ඇත්ත දැනගන්න නමින් ආණ්ඩුව විසින් පැවැත්වූ මාධ්‍ය හමුවකට එක්වෙමින් ඔහු මේ බව පැවසීය. කෙසේ වෙතත් පාස්කු ප්‍රහාරය සම්බන්ධ ආරක්ෂක අංශ විමර්ශනවලදී, හඳුනාගෙන තිබූ නවුෆර් මවුලවි ජනාධිපති කොමිෂන් සභාව ඉදිරියට කැඳවා ප්‍රශ්න නොකිරීම නිසා එම ප්‍රහාරයේ කුමන්ත්‍රණකරුවන් මඟහැර ඇති බවට ජවිපෙ නායක අනුර දිසානායක 26 වෙනිදා පාර්ලිමේන්තුවේදී චෝදනාවක් කර තිබුණි. කෙසේ වෙතත ඇමතිවරයාගේ ප්‍රකාශයෙන් තහවුරු වන්නේ වර්තමාන ජනාධිපතිවරයා ආරක්ෂක ලේකම් ලෙස සිටියදී නවුෆර් මවුලවී අයිඑස් මතවාදය ප්‍රචාරය කිරීමේ යෙදී සිට ඇති බවයි. පාස්කු ප්‍රහාරය පිළිබඳ ජනාධිපති කොමිෂන් සභාවේ අවසන් වාර්තාව සම්බන්ධයෙන් මාර්තු 26දා පාර්ලිමේන්තුවේ පැවැති විවාදයේදී අනුර දිසානායක මන්ත්‍රීවරයා නවෆර් මවුලවි සම්බන්ධයෙන් හෙළිකර තිබුණේ මෙසේය. ‘සහරාන්ගේ සමීපතමයා, විටෙක ඔහුට නායකත්වය දුන්, විටෙක එයට කැඳවාගනු ලැබූ, නවුෆර් මවුලවි වෙනවා. ප්‍රහාරය සිදුවී ඉතා කෙටි කාලයක් ඇතුළත දඹුල්ලේදී නවුෆර් මවුලවි අත්අඩංගුවට ගන්නවා. එතැන් සිට තමයි මේ කතාවේ අග-මුල ඉතා හොඳින් විසඳා ගත හැකිව තිබුණේ. නවුෆර් මවුලවිගෙන් මෙම කොමිෂන් සභාවට අනුයුක්ත පොලිසිය විසින් කටඋත්තරයක් ගනු ලැබුවා. හැබැයි සාක්ෂි විමසන්න කොමිෂන් සභාව ඉදිරියට නවුෆර් මවුලවි කැඳවනු ලැබුවේ නැහැ. ගරු නියෝජ්‍ය කාරක සභාපතිතුමනි, ඔවුන් වාර්තා කරන පරිදි මාර්තු මාසයේ මේ දෙදෙනා බෙදෙන තෙක් මොනතරම් සිදුවී තිබෙනවා ද? ඒ කාලය අතර තුර ආයුධ එක්රැස් කිරීම් සිදුවී තිබෙනවා. පුහුණුවීම් සිදුවී තිබෙනවා. ප්‍රහාර ගැන සැලසුම් කර තිබෙනවා. ප්‍රහාරයක අවශ්‍යතාව පැහැදිලිකොට තිබෙනවා. උදාහරණයක් ගත්තොත් ඔවුන්ගේ දේශනවලින් ඒ බව පැහැදිලි වෙනවා. ISIS සංවිධානය පිළිබඳව සහරාන් දේශනයක් ලබාදෙන කොට ආගමික වශයෙන් එය තහවුරු කිරීමේ දේශන ලබාදීලා තිබෙන්නේ නවුෆර් මවුලවි විසින්.", "URL": "https://lankatruth.com/si/?p=114517", "Category": "පුවත්", "Parent URL": null}