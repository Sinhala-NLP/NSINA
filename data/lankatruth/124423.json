{"Source": "Lankatruth", "Timestamp": "October 11, 2021", "Headline": "ඉන්ධන මිලත් වැඩිකරන්න ඉල්ලයි", "News Content": "මේ වනවිට ලංකා ඛනිජ තෙල් නීතිගත සංස්ථාව රුපියල් බිලියන 70ක පාඩුවක් ලබා ඇති බවත් පවතින තත්වය අනුව ඉන්ධන මිල ඉහළ නැංවීම සඳහා රජයෙන් ඉල්ලීමක් කරන බවත් ලංකා ඛනිජ තෙල් නීතිගත සංස්ථාවේ සභාපති නීතීඥ සුමිත් විජේසිංහ පවසයි. මේ වනවිට ඛනිජ තෙල් සංස්ථාව පෙට්‍රල් ලීටරයකින් රුපියල් 14.56ක්, ඩීසල්වලින් රුපියල් 31.46ක් පාඩු ලබන බව සඳහන් කරන සභාපතිවරයා අගෝස්තු 31 වනදා වනවිට රුපියල් බිලියන 70ක පාඩුවක් සංස්ථාව ලබා ඇතැයිද අවධාරණය කරයි. ඛනිජ තෙල් සංස්ථාව මෙවැනි අවස්ථාවක ඉන්ධන මිල ඉහළ දැමීම කළ යුතු බවද සභාපතිවරයා පෙන්වා දෙයි. ඔහු මේ බව පැවසුවේ බලශක්ති අමාත්‍යාංශයේදී අද (11) පැවති මාධ්‍ය හමුවකට එක්වෙමිනි.", "URL": "https://lankatruth.com/si/?p=124423", "Category": "ආර්ථික පුවත්", "Parent URL": null}