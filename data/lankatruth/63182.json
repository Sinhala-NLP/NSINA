{"Source": "Lankatruth", "Timestamp": "November 13, 2018", "Headline": "අර්ජුනගේ පැමිණිල්ල අධිකරණයට – ඇමති ආරක්ෂකයා යළි රක්ෂිත බන්ධනාගාරයට", "News Content": "ඛනිජ තෙල් සංස්ථා මූලස්ථාන පරිශ්‍රයට ඇතුළුව සිටියදී පිරිසක් තමන් ඝාතනය කිරීමට උත්සහ ගත් බවට හිටපු අමාත්‍ය අර්ජුන රණතුංග මහතා පොලිස් මූලස්ථානයට කළ පැමිණිල්ල සම්බන්ධයෙන් අද (12) කොළඹ ප්‍රධාන මහේස්ත්‍රාත් ලංකා ජයරත්න මෙනවිය හමුවට කරුණු වාර්තා කිරීමට කොළඹ අපරාධ කොට්ඨාසය කටයුතු කර තිබේ. ඒ දෙමටගොඩ පිහිටි ඛනිජතෙල් සංස්ථාවේ මූලස්ථාන පරිශ්‍රයට ඉකුත් (28) පස්වරුවේ ඇතුළුව සිටි හිටපු අමාත්‍ය අර්ජුන රණතුංග මහතාට එහි සේවකයන් පිරිසක් විරෝධය දැක්වීම හේතුවෙන් ඇති වු උණුසුම් තත්ත්වය දුරදිග යාමෙන් ඔහුගේ ආරක්ෂාවට සිටි මේ වන රක්ෂිත බන්ධනාගාර ගත කර සිටින ඇමැති ආරක්ෂක පොලිස් නිලධාරියකු සිදුකළ වෙඩි තැබීම සම්බන්ධයෙන් වන නඩුව අද කැඳවූ අවස්ථාවේදීය. මෙම සිද්ධියට අදාල පැමිණිල්ල පොලිස් මූලස්ථානය කොළඹ අපරාධ විමර්ශන කොට්ඨාසය වෙත යොමු කිරීමෙන් පසු කොළඹ අපරාධ කොට්ඨාසය සිද්ධිය සම්බන්ධයෙන් මෙලෙස අද අධිකරණයට කරුණු වාර්තා කිර තිබිණි. මෙම පැමිණිල්ලට අනුව පොලිසිය පරීක්ෂණ පවත්වා සිද්ධියට අදාල සැකකරුවන් අත්අඩංගුවට ගෙන අධිකරණයට ඉදිරිපත් කරන බවද පොලිසිය සඳහන් කරයි. මේ අතර අදාළ සිද්ධිය අවස්ථාවේ සිදු කළ වෙඩි තැබීමෙන් එක් සේවකයෙකු ජීවිතක්ෂයට පත්වු අතර තවත් දෙදෙනෙකු මේ වනවිටත් රෝහල්ගත ප්‍රතිකාර ලබමින් සිටිති. මේ වනවිට රක්ෂිත බන්ධනාගාර ගත කර සිටින ඇමැති අරක්ෂක අංශයේ පොලිස් සැරයන්වරයා ලබන මස 15 වැනි දින දක්වා යළි රක්ෂිත බන්ධනාගාර ගත කර ලෙසට කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද (12) නියෝග කර තිබේ.", "URL": "https://lankatruth.com/si/?p=63182", "Category": "පුවත්", "Parent URL": null}