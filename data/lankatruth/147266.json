{"Source": "Lankatruth", "Timestamp": "May 23, 2023", "Headline": "රනිල්ගේ පොලිටිකල් ගේම් එක ශ්‍රේෂ්ඨාධිකරණයේ දිගහැරෙයි", "News Content": "පළාත් පාලන මැතිවරණය කඩාකප්පල් කිරීම සඳහා මුදල් ඇමති ලෙස රනිල් වික්‍රමසිංහ ගෙන ගිය කුමන්ත්‍රණකාරී වැඩපිළිවෙලේ පියවර එකින් එක අධිකරණයේදී දිගහැරෙමින් පවතී. එම මැතිවරණ ක්‍රියාවලියට පාර්ලිමේන්තුව විසින් 2023 වර්ෂයට වෙන් කර තිබෙන මුදල් මුදාහරින ලෙස අධිකරණය ලබා තිබූ තීන්දුව ක්‍රියාත්මක නොකිරීම තුළින් අධිකරණයට අපහාස කිරීම සම්බන්ධයෙන් ජාතික ජන බලවේගය ඇතුළු දේශපාලන පක්ෂ හා කණ්ඩායම් ශ්‍රේෂ්ඨාධිකරණයට ඉදිරිපත් කර තිබෙන පෙත්සම විභාග වීමේදී මෙම පියවර එකිනෙක හෙළිවෙමින් පවතී. ඊයේ (22) මෙම පෙත්සම සළකා බැලූ අවස්ථාවේදී වගඋත්තරකාර පාර්ශවය වෙනුවෙන් අධිකරණයේ පෙනී සිටි නීතීඥ එරාජ් ද සිල්වා කර්ක කර තිබුණේ තම සේවාදායකයාට විරුද්ධව පොලිටිකල් ගේම් එකක් ක්‍රියාත්මක කර තිබෙන බවය. මෙයට පිළිතුරු ලබාදෙමින් ජාතික ජන බලවේගය වෙනුවෙන් පෙනී සිටි නීතීඥ උපුල් කුමරප්පෙරුම අදාල පොලිටිකල් ගේම් එක කාගේදැයි සියළු දෙනාම දන්නවා බවය. පසුගිය වසරේ දෙසැම්බර් මාසයේ පළාත් පාලන මැතිවරණය ප්‍රකාශයට පත් කර ඇප මුදල් භාරගැනීම, නාම යෝජනා භාරගැනීම මාර්තු 09වන දිනට මැතිවරණ නියම කිරීම, තැපැල් අයදුම්පත් භාරගැනීම එම ඡන්ද හිමියන් ලේඛනගත කිරීම, ඡන්ද පත්‍රිකා කොටමක් මුද්‍රණය කිරීම වැනි මූලික ක්‍රියාමාර්ග රැසක් ගෙන තිබුණු බව පැහැදිලි කළේය. මේ සඳහා අවශ්‍ය මුදල් අවස්ථා තුනකදී මැතිවරණ කොමිසම වෙත සහ රජයේ මුද්‍රණාලය වෙත මුදා හැර තිබුණු බවද නීතීඥ උපුල් කුමරප්පෙරුම පෙන්වා දෙනු ලැබීය. මෙවැනි මූලික ක්‍රියාමාර්ග ගෙන යන අතර කැබිනට් ලේකම් විසින් රාජ්‍ය පරිපාලන අමාත්‍යාංශයේ ලේකම්ට ලිඛිතව දන්වා තිබුණේ මැතිවරණය සඳහා ඇප මුදල් භාරගැනීම වහාම ක්‍රියාත්මක වන පරිදි අත්හිටුවන ලෙසය. පොලිටිකල් ගේම් එක මෙයින් ආරම්භ කළද එවැනි තීරණයක් කැබිනට් මණ්ඩලය නොගත් බව අගමැති දිනේෂ් ගුණවර්ධන පාර්ලිමේන්තුවේදී හෙළි කළේය. අදාල ලිපිය සම්බන්ධයෙන් කැබිනට් ලේකම් පසුව සමාව ගෙන තිබිණි. නමුත් පසුව මුදල් ඇමති රනිල් වික්‍රමසිංහගේ උපදෙස් මත ලේකම් මහින්ද සිරිවර්ධන චක්‍රලේකයක් නිකුත් කරමින් වියදම් ප්‍රමුඛතා හඳුන්වා දී තිබූ අතර එහිදී මැතිවරණය මුදල් වෙන් කිරීම ප්‍රමුඛතාවයෙන් ඉවත් කර තිබිණි. මේ අනුව පොලිටිකල් ගේම් එක ගහන්නේ වගඋත්තර කරුවන් බව ශ්‍රේෂ්ඨාධිකරණයට පැහැදිලි කිරීමෙන් පසුව සති දෙකක් තුළ ලිඛිත දේශන ලබා දෙන ලෙස දෙපාර්ශවයට ශ්‍රේෂ්ඨාධිකරණය දන්වා තිබේ. අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, විජිත් මළල්ගොඩ සහ මුර්දු ප්‍රනාන්දු යන පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ මෙම පෙත්සම සලකා බැලීම සිදුවේ.", "URL": "https://lankatruth.com/si/?p=147266", "Category": "පුවත්", "Parent URL": null}