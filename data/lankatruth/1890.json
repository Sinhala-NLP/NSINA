{"Source": "Lankatruth", "Timestamp": "March 26, 2012", "Headline": "ටිකට් එකක් රු.5000යි – මෙරට ප්‍රේක්ෂකයෝ නොසන්සුන්", "News Content": "අද උදෑසන ගාල්ල ක්‍රිකට් ක්‍රීඩා පිටියේ ප්‍රවේශ දොරටු අසල දැඩි නොසන්සුන්කාරී වාතාවරණයක් හටගෙන ඇත. එසේ සිදුව ඇත්තේ අද ආරම්භ වූ ශ්‍රී ලංකා – එංගලන්ත ටෙස්ට් ක්‍රිකට් තරගය නැරඹීම සදහා අවශ්‍ය ප්‍රවේශපත්‍ර මිලදීගැනීම සදහා පැමිණි විට ටිකට් පත්වල ගාස්තුව ඉහළ දමා ඇතැයි ප්‍රේක්ෂකයින් දැන ගැනීමෙන් පසුවය. එක් දිනක් සදහා අවම ප්‍රවේශ පත්‍ර ගාස්තුව රුපියල් 5000ක් දක්වා ඉහළ දමා ඇතැයි ඔවුන් පවසති. ශ්‍රී ලංකා ක්‍රිකට් ආයතනයේ ලේකම් නිශාන්ත රණතුංග මහතාද ඊයේ ගාල්ල ක්‍රීඩා පිටියේ පැවති නිල මාධ්‍ය හමුවේදි ද පැවසුවේ ගාල්ල ටෙස්ට් තරගයේ අවම ප්‍රවේශ පත්‍ර ගාස්තුව රුපියල් 5000ක් බවයි. මේ හේතුවෙන් මෙරට ක්‍රීඩා ලෝලීන් දැඩි අපහසුතාවකට පත්ව ඇත. ඒ අනුව දින 5ම තරග නැරඹීමට ප්‍රේක්ෂකයින්ට ගෙවීමට සිදුවන මුළු මුදල රුපියල් 25,000කි. මෙම තත්ත්වය මත තරගය නැරඹීම සදහා මෙරට ක්‍රීඩා ලෝලීන් පැමිණ සිට ඇත්තේ ඉතා අඩු පිරිසකි.", "URL": "https://lankatruth.com/si/?p=1890", "Category": "පුවත්", "Parent URL": null}