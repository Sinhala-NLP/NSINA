{"Source": "Lankatruth", "Timestamp": "October 22, 2018", "Headline": "ඩොලරය රුපියල් 173 ඉක්මවයි", "News Content": "අමරිකා එක්සත් ජනපද ඩොලරයක අගය ශ්‍රී ලංකා රුපියල් 173 දක්වා ඉහළ ගොස් තිබේ. ශ්‍රී ලංකා මහ බැංකුව නිකුත් කළ විනිමය අනුපාතිකවලට අනුව ඩොලරයක විකුණුම් අගය ශ්‍රී ලංකා රුපියල් 173.38ක් ලෙස දැක්වූ අතර එහි ගැනුම් මිල ලෙස රුපියල් 169.49ක් ලෙස සටහන් විය. එක්සත් ජනපද ඩොලරයකට සාපේක්ෂව ශ්‍රී ලංකා රුපියල වාර්තාගත ලෙස පහළ ගිය ඉතිහාසයේ පළමු අවස්ථාව මෙය වේ. පසුගිය සැප්තැම්බර් මස 21 වැනිදා ඩොලරයේ අගය රුපියල් 170 සීමාව ඉක්මවා ගියේය. එක්සත් ජනපද ඩොලරයට සාපේක්ෂව ශ්‍රී ලංකා රුපියල මෙම මාසයේ මේ දක්වා කාලයේදී 1.66%කින් ද සැප්තැම්බර් මාසයේදී 4.7%කින් ද දුර්වල වී ඇත. මේ වසරේ ජනවාරි 1 වැනිදා සිට ඔක්තෝබර් 19 වැනිදා දක්වා කාලයේදී එක්සත් ජනපද ඩොලරයට සාපේක්ෂව රුපියල 10.7%කින් අවප්‍රමාණය වී ඇතැයි ද, ඉන්දීය රුපියලට සාපේක්ෂව ශ්‍රී ලංකා රුපියලේ අගය 2.4 %කින් වැඩි වී ඇතැයි ද ශ්‍රී ලංකා මහ බැංකුව සඳහන් කරයි.", "URL": "https://lankatruth.com/si/?p=61616", "Category": "පුවත්", "Parent URL": null}