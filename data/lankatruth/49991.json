{"Source": "Lankatruth", "Timestamp": "April 3, 2018", "Headline": "පොල් කර්මාන්තයේ අර්බුද ගැන වැවිලි කර්මාන්ත ඇමති සමග සාකච්ඡාවක්", "News Content": "පොල් වැවිලිකරුවන්ගේ සහ පොල් ආශ්‍රිත කර්මාන්තයේ නිරත වන්නන්ගේ සංගම්වල නියෝජිතයින් සහ වැවිලි කර්මාන්ත අමාත්‍ය නවීන් දිසානායක මහතා අතර සාකච්ඡාවක් අද (03) පස්වරු 02ට එම අමාත්‍යාංශයේදී පැවැත්වෙන බව වාර්තාවේ. මෙම සාකච්ඡාව සඳහා පොල් වැවිලිකරුවන්ගේ සහ පොල් ආශ්‍රිත කර්මානතයේ නිරත වන්නන්ගේ සංගම්වල නියෝජිතයින් සමග තමන්ද සහභාගී වන බවත් එහිදී මේ වනටි පොල් කර්මාන්තකරුවන් සහ වැවිල්කරුවන් මුහුණදී සිටින තත්වය සම්බන්ධයෙන් සාකච්චා කිරීමටත් ඒ සම්බන්ධයෙන් ඇමතිවරයා දක්වන ප්‍රතිචාරය අනුව ඉදිරි ක්‍රියාමාර්ග තීරණය කරන බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කරයි. පොල් ඉඩම් කට්ටි කිරීම නතර කිරීමට ගනු ලබන පියවර සම්බන්ධ‍ෙ ඊයේ (02) වයඹ පළාත් සභාවේදි ජනතා විමුක්ති පෙරමුණේ මන්ත්‍රී නාමල් කරුණාරත්න මහතා විශේෂ ප්‍රකාශයක් කරමින් ආණ්ඩුවෙන් ප්‍රශ්න කර තිබූ අතර එහිදී වෙනත් ගස්වලට මෙන්ම පොල් ගස කැපීමද තහනම් කළ යුතු බවත් නාමල් කරුණාරත්න මහතා යෝජනා කර ඇත. එහිදී, පොල් කර්මාන්ත කරුවාත් පොල් වැවිලිකරුවාත් ආරක්ෂා කරමින් පොල් ඉඩම් කට්ටි කිරීමට එරෙහිවත් පොල් ගස ආරක්ෂා කිරීමටත් නව නීති ගෙන එන බව මහ ඇමතිවරයා පිලිතුරු දෙමින් ප්‍රකාශ කර තිබේ. එමෙන්ම මහ ඇමතිවරයා සහ පළාත් සභා නිලධාරීන් සමගද මේ සම්බන්ධයෙන් පොල් වැවිලිකරුවන්ගේ සහ පොල් ආශ්‍රිත කර්මානතයේ නිරත වන්නන්ගේ සංගම්වල නියෝජිතයින් ඇතුළුව සාකච්ඡාවක් සිදු කළ බවත් එම සාකච්ඡාවේදීද යම් යම් ක්‍රියාමාර්ග ගැනීම සම්බන්ධයෙන් සාකච්චා වූ බවත් නාමල් කරුණාරත්න මහතා සඳහන් කරයි.", "URL": "https://lankatruth.com/si/?p=49991", "Category": "පුවත්", "Parent URL": null}