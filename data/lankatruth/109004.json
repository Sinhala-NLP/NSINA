{"Source": "Lankatruth", "Timestamp": "January 21, 2021", "Headline": "ක්‍රීඩකයන් 08 ක් ක්‍රිකට් බිංදුවට බස්සයි", "News Content": "ශ්‍රී ලංකා ක්‍රිකට් ජාතික කණ්ඩායම නියෝජනය කරන ක්‍රීඩකයින් 08 දෙනෙකු පසුගියදා කොළඹදී පැවති යෝග්‍යතා පරීක්ෂණයෙන් අසමත් වීඇති බව දි අයිලන්ඩ් පුවත්පත වාර්තා කරයි. තරඟාවලි අතරතුරදීදිගින් දිගටම ශ්‍රීලංකා ක්‍රිකට් කණ්ඩායමේ ක්‍රීඩකයින් ආබාධයන්ට ලක්වන අතර මෙම යෝග්‍යතා පරීක්ෂණයෙන් අසමත්වූවන්ගෙන් බහුතරයක් තරුණ ක්‍රීඩකයන් බවත් ඔවුන් ජාතික කණ්ඩායමේ ස්ථිර සමාජිකයන් බවත් වාර්තා වේ. මෙම යෝග්‍යතා පරීක්ෂණය පවත්වා තිබෙන්නේ එළඹෙන බටහිර ඉන්දීය කොදෙව් සංචාරය ඉලක්ක කර ගනිමිනි. අසමත් වූ ක්‍රීඩකයන්ට අවසන් නිවේදන නිකුත් කර ඇති අතර ලබන පෙබරවාරි 03 වැනිදා පැවැත්වෙන යෝග්‍යතා පරීක්ෂණයෙන්ද අසමත් වන ක්‍රීඩකයින්ට ටෙස්ට් තරග 02 , එක්දින තරග 03 ක් සහ T20 තරග 03 ක් ඇතුළත් වන බටහිර ඉන්දීය කොදෙව් තරගාවලියට එක්වීමේ අවස්ථාව අහිමි වනු ඇත. වසර ගණනාවක් පුරා අඛණ්ඩව කඩාවැටීමකට ලක්ව ඇති ශ්‍රීලංකා ක්‍රිකට් අනාගතය පිළිබඳව මේ වනවිට බරපතළ ප්‍රශ්නාර්ථයක් මතුකර තිබේ. තරඟාවලි අතරතුරදී තරුණ ක්‍රීඩකයින් ඇතුළු ක්‍රීඩයකයින් දිගින් දිගට ආබාධයන්ට ලක්වන අතර ඒ පිළිබඳව ජාත්‍යන්තර ක්‍රිකට් විචාරකයින්ගේද කතාබහට ලක්විය. නිමාවූදකුණු අප්‍රිකා සංචාරය අතරතුරදී ක්‍රීඩකයන් 10 කට ආසන්න පිරිසක් ආබාධවලට ලක් වූ අතර එල්.පී.එල්. .තරගාවලියේදීද ක්‍රීඩකයින් රැසක් අබාධයන්ට ලක්විය. ශ්‍රීලංකා ක්‍රිකට් කණ්ඩායමේ හිටපු නායකයින් මෙන්ම ප්‍රබල ක්‍රීඩකයින්ද අවස්ථා ගණනාවකදීශ්‍රී ලංකා කණ්ඩායමේ ශාරීරික යෝග්‍යතාවය,ක්‍රීඩකයින්ගේ විනය, පුහුණුව ඇතුළු කරුණු පිළිබඳව විවේචනාත්මකව අදහස් පළකර තිබේ. සෑම අතින්ම කඩාවැටීඇති ශ්‍රී ලංකා ක්‍රිකට් අනාගතය නැවත ගොඩනැගීමට අවශ්‍ය ක්‍රියාමාර්ගයන් ශ්‍රීලංකා ක්‍රිකට් කරවන බලධාරීන් නොගන්නේ මන්දැයි ක්‍රිකට් ක්‍රීඩාවට ආදරය කරන බොහෝ දෙනෙක් විමසති.", "URL": "https://lankatruth.com/si/?p=109004", "Category": "ක්‍රීඩා පුවත්", "Parent URL": null}