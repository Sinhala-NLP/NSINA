{"Source": "Lankatruth", "Timestamp": "August 3, 2020", "Headline": "සාම්පායෝ සැඟව සිටියේ කුරුණෑගල ප්‍රබල දේශපාලනඥයකු සහ ව්‍යාපාරිකයකු ලඟ", "News Content": "වරෙන්තු ලබා සති දෙකක කාලයක් සැඟව සිටියදී ඊයේ (02) මීගමුව පොලිසියේ විශේෂ කණ්ඩායමක් විසින් කුරුණෑගලදී අත්අඩංගුවට ගත්, වැඩ තහනමට ලක්වූ මීගමුව බන්ධනාගාරයේ අධිකාරි අනුරුද්ධ සම්පායෝ මහතා සැඟව සිට ඇත්තේ කුරුණෑගල ප්‍රබල දේශපාලනඥයකුගේ සහ ධනවත් ව්‍යාපාරිකයකුගේ රැකවරණය ලබමින් යැයි වාර්තා වේ. සැකකරු සැඟවී සිටින ස්ථානය හඳුනාගත් විශේෂ පොලිස් කණ්ඩායමක් සූක්‍ෂම මෙහෙයුමක් ක්‍රියාත්මක කර ඔහු කුරුණෑගල නගරය වෙත ගෙන්වාගෙන පසුව අත්අඩංගුවට ගෙන තිබේ. කෙසේ වෙතත් අනුරුද්ධ සම්පායෝ මහතා පවසන්නේ පොලිස්පතිවරයාගේ ඉල්ලීමත්, ජොන්ස්ටන් ප්‍රනාන්දු අමාත්‍යවරයාගේ නම කැත වන නිසාත් තමන් ස්වේච්චාවෙන්ම පොලිසියට භාර වූ බවයි. අත්අඩංගුවට ගත් අනුරුද්ධ සම්පායෝ ඊයේ සවස මීගමුව පොලිසිය වෙත රැගෙන විත් පසුව වැඩිදුර විමර්ශන කටයුතු සඳහා ඔහු අපරාධ පරීක්‍ෂණ දෙපාර්තමේන්තුව වෙත භාරදී තිබිණි. මීගමුව බන්ධනාගාරයේ රඳවා සිටින ප‍්‍රධාන පෙළේ හෙරොයින් ජාවාරම්කරුවන් පාතාල සාමාජිකයන් සමඟ සමීප සබඳතා පවත්වමින් ඔවුන්ට සියලු සැප පහසුකම් ලබාදුන් බවට මීගමුව බන්ධනාගාරයේ හිටපු අධිකාරිවරයා ඇතුළු තවත් නිලධාරීන් සිව්දෙනකු වෙත චෝදනා එල්ල වී තිබිණි. මෙම සැකකරුවන් වහාම අත්අඩංගුවට ගන්නා ලෙස අධිකරණයෙන් විවෘත වරෙන්තුවක්ද නිකුත් කරන ලදී. වරෙන්තු නිකුත් කිරීමෙන් පසු සෙසු බන්ධනාගාර නිලධාරීන් තිදෙනා අධිකරණය වෙත භාරවූ අතර සැකකාර අනුරුද්ධ සම්පායෝ මහතා අපේක්‍ෂිත ඇප අයැදුම්පතක් අධිකරණය වෙත ඉදිරිපත් කරමින් පොලිසිය මඟහැර සැඟවී සිටියේය.", "URL": "https://lankatruth.com/si/?p=95460", "Category": "පුවත්", "Parent URL": null}