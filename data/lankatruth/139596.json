{"Source": "Lankatruth", "Timestamp": "September 24, 2022", "Headline": "පොලිස්පති ඇතුළු 05ක් ශ්‍රේෂ්ඨාධිකරණයට කැඳවයි", "News Content": "පොලිස්පති සී.ඩී වික්‍රමරත්න ඇතුළු උසස් පොලිස් නිලධාරීන් පස් දෙනකුට නොවැම්බර් මස 16 වැනිදා පෞද්ගලිකව අධිකරණය හමුවේ පෙනී සිටින ලෙසට දන්වමින් ශ්‍රේෂ්ඨාධිකරණය ඊයේ (23) නියෝගයක් නිකුත් කර තිබේ. ඒ අපරාධ පරීක්ෂණ දෙපාර්තමේන්තුවේ හිටපු උප පොලිස් පරීක්ෂක සුගත් මෙන්ඩිස්ට වැටුප් ගෙවන ලෙසට පසුගිය 08 වෙනිදා නිකුත් කළ අධිකරණ නියෝගය කඩ කරමින් අධිකරණයට අපහාස කිරීම සම්බන්ධයෙන් කරුණු දැක්වීම සඳහාය. ප්‍රියන්ත ජයවර්ධන, එස් තුරෙයි රාජා සහ මහින්ද සමයවර්ධන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල මෙම නියෝගය නිකුත් කර ඇත්තේ වැඩ තහනමට ලක්ව සිටින අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක සුගත් මෙන්ඩිස්, නීතිඥවරුන් මගින් ඉදිරිපත් කළ මෝසමකින් කළ ඉල්ලීමක් සැලකිල්ලට ගනිමිනි.", "URL": "https://lankatruth.com/si/?p=139596", "Category": "පුවත්", "Parent URL": null}