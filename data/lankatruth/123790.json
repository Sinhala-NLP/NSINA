{"Source": "Lankatruth", "Timestamp": "September 28, 2021", "Headline": "යාලත් ඉවරයි… කබානා හෝටල් සංකීර්ණයක් ඉදිකරයි…", "News Content": "තිස්සමහාරාමය හෝටල් ව්‍යාපාරිකයකු යාල ජාතික වනෝද්‍යානයට ආසන්න වන සංරක්ෂණ ප්‍රේරක කලාපය තුළ අක්කර 40ක් පමණ වන්නාතරය එළි පෙහෙළි කර කබානා හෝටලයක්ද ඉදි කර ඇතැයි ප්‍රදේශවාසීහු පවසති. එම කබානා හෝටල් ආසන්නයේ විශාල වැව් බැම්මක් ඉදි කොට වැසි ජලය රඳවා ගැනීමටද කටයුතු කර තිබේ. මෙම ප්‍රදේශවල හේන් ගොවිතැනෙහි යෙදෙන පුද්ගලයන්ට වන සංරක්ෂණ නිලධාරීන් දැඩි නීති පනවා ඇති අතර අඩි 05කට වැඩිය උස කිසිදු ගහක් හෝ අඩුම තරමේ කැත්තකට මිටක් හෝ කපා ගැනීමට අවසර නැති බව ප්‍රදේශයේ ගොවි ජනතාව පවසති. එවන් පසුබිමක මෙම වන වනසංරක්ෂණ පේරක කලාපයේ මහ ගස් මුලින් උගුලා විනාශ කොට දැවැන්ත පරිසර හානියක් කර තිබීම පුදුමසගත බවද ගොවියෝ පවසති. බිම හෙලා ඇති රූක්ස ගස්වල කඳන් නැත තැන දමා ඇති ආකාරයක් දැක ගැනීමට හැකිය. වන අලින් ආහාරයට ගන්නා කඩ කොල්ලන් ගස් විශාල ප්‍රමාණයක් මුලින් ගලවා විනාශ කර ඇති අතර එම ශාඛද යොදා ගනිමින් කබානා ඉදිකර ඇත. මෙලෙස අල්ලා ගත් කැලෑවට මීටර පන්සියයක් පමණ පහලින් සියඹලගස්වැව පිහිටා ඇති අතර එම වැවෙන් කුඹුරු අක්කර 50ක පමණ ගොවිතැන් සිදු කරති. එහෙත් එම වැවට වැසි ජලය සැපයෙන ආර හරස් කොට මෙම හෝටල් හිමියා හිතුමතේ වැවක් ඉදි කිරීම තුළින් සියබලගස්වැවට ජලය සැපයීම සහමුලින්ම නතර වී ඇතැයි ගොවීයෝ පවසති. මේ සම්බන්ධයෙන් කිරින්ද පොලිසිය, ප්‍රාදේශීය ලේකම් කාර්යාලය, වන සංරක්ෂණ නිලධාරීන්ට කොතෙකුත් පැමිණිලි කළද ඒ සඳහා නිසි ක්‍රියාමාර්ග නොගන්නා බව එම ගොවීයෝ චෝදනා කරති.", "URL": "https://lankatruth.com/si/?p=123790", "Category": "පරිසර", "Parent URL": null}