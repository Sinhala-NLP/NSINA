{"Source": "Lankatruth", "Timestamp": "January 2, 2021", "Headline": "රුසියාව පෙන්වා යුක්රේනුවන් ගෙන්වීම පිටුපස අභිරහසක්", "News Content": "ජනාධිපතිවරයා, අගමැතිවරයා ඇතුළු රාජපක්ෂ පවුලේ සමීපතම පුත‍්‍රයෙකු වන උදයංග වීරතුංග මෙරටට සංචාරකයන් ගෙන ඒමේ ව්‍යාපෘතිය යටතේ මුලින්ම රුසියානු සංචාරකයන් ගෙන ඒමට සැළසුම්කර තිබුණද, හදිසියේම එය වෙනස් කර යුක්රේන ජාතිකයන් ගෙන ඒම සම්බන්ධයෙන් බලවත් සැකයක් මතුවී තිබේ. උදයංග වීරතුංග සකස් කළ සැලසුමට අනුව පසුගිය 29 වැනිදා පළමු සංචාරක කණ්ඩායම රුසියාවේ සිට මෙරටට ගෙන ඒමට නියමිතව තිබුණි. එහෙත් එය හදිසියේ වෙනස්කර යුක්රේන ජාතිකයන් ගෙන ඒමත් සමග ඔවුන් අතරින් 06දෙනෙකු කොරෝනා ආසාදිතයන් බව තහවුරු වී තිබේ. මෙයට පෙර දෙවන කොරෝනා රැල්ල ආරම්භ වූයේ යුක්රේනයේ සිට මෙරටට පැමිණ, මීගමුව හෝටලයක ලැගුම් ගෙන සිටි පිරිසකගෙන් බව රාජ්‍ය ඇමතිනී සුදර්ශනී ප‍්‍රනාන්දුපුල්ලේ පාර්ලිමේන්තුවේදී හෙළිකර තිබුණාය. මෙසේ තිබියදී හදිසියේම යුක්රේනයේ පිරිසක් රැගෙන ඒම සම්බන්ධයෙන් බලවත් සැකයක් මතුවී තිබෙන අතර, උදයංග වීරතුංගට ජාත්‍යන්තර අවි ජාවාරම් සම්බන්ධ චෝදනා එල්ල වී තිබෙන්නේ ද යුක්රේනය පදනම් කර ගනිමින්ය.", "URL": "https://lankatruth.com/si/?p=106359", "Category": "පුවත්", "Parent URL": null}