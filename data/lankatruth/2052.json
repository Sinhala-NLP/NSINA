{"Source": "Lankatruth", "Timestamp": "April 15, 2012", "Headline": "කෞතුක භාණ්‌ඩ සොරකමට සම්බන්ධ දේශපාලන හස්ථය කාගේද?", "News Content": "කොළඹ ජාතික කෞතුකාගාරයේ සිදුවූ කෞතුක භාණ්‌ඩ සොරකම සම්බන්ධයෙන් එම භාණ්‌ඩ භාරව සිටි සහකාර කෞතුකාගාර අධ්‍යක්‍ෂවරයා විසින් පොලිසියට සහ රහස්‌ පොලිසියට ලබාදී ඇති ප්‍රකාශයන් සම්බන්ධව සැකයක්‌ මතුව ඇතැයි විශ්වාස කටයුතු ආරංචි මාර්ග හෙළිදරව් කරයි. මෙම භාණ්‌ඩ සොරකම් කිරීමට පෙර දේශපාලනඥයකු පැමිණ ඒවා නැරඹූ බවද ඔහු එම භාණ්‌ඩ පිළිබඳව දැඩි ඇල්මකින් සිටි බවද එම ආරංචි මාර්ග අනාවරණය කරයි. එසේම මෙම ජ්‍යෙෂ්ඨ කෞතුකාගාර නිලධාරියා අදාළ දේශපාලනඥයා සමග සමීප සබඳතාවයක්‌ පවත්වන්නකු බවටද තොරතුරු අනාවරණයවී තිබේ. මෙම කෞතුක භාණ්‌ඩ සොරකම් කර ඇති ආකාරය පිළිබඳව දැනට සිදුකර ඇති පරීක්‍ෂණවලට අනුව හෙළිවී ඇත්තේ කෞතුකාගාරයේ සේවය කරන නිලධාරියකුගේ සහාය නොමැතිව මෙම සොරකම සිදුකිරීමට නොහැකි බවය. මන්දයත් ඇතැම් භාණ්‌ඩ සොරාගෙන ඇත්තේ එම භාණ්‌ඩ සුරක්‍ෂිතව තැබූ සේප්පු යතුරු දමා විවෘත කිරීමෙන් බව පෙනී යැමය. එබැවින් එම සේප්පුවල යතුරු සොරකමට සම්බන්ධ පුද්ගලයනට ලැබුණේ කෙසේදැයි සැකයක්‌ පවතින බවද එම ආරංචි මාර්ග සඳහන් කළේය. කෞතුකාගාරයෙන් අතුරුදන්වී ඇති අනුරාධපුර යුගයට අයත් රන්කාසි, නුවර යුගයට අයත් නුගවෙල අධිකාරිවරයා සතුව තිබූ කස්‌තාන සහ අසිපත් ලංකාවේ දැනට හමුවී ඇති එකම හස්‌ මුද්ද ඇතුළු මෙම වටිනා කෞතුක භාණ්‌ඩ තොගය පුරාවිද්‍යා දෙපාර්තමේන්තුව විසින් තක්‌සේරු කර ඇත්තේ රුපියල් ලක්‍ෂ 40 ක මුදලකටය. මේ සම්බන්ධයෙන් ඊයේ (14) පුවත්පතකද පළවිය.", "URL": "https://lankatruth.com/si/?p=2052", "Category": "පුවත්", "Parent URL": null}