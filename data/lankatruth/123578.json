{"Source": "Lankatruth", "Timestamp": "September 24, 2021", "Headline": "කොවිඩ් මරණ අඩුවුණාට අවදානම එහෙමමයි – රට එකවර විවෘත කිරීම අනතුරුදායකයි", "News Content": "දෛනිකව වාර්තා වන කොරෝනා ආසාදිතයන්ගේ හා කොරෝනා මරණ සංඛ්‍යාව අඩු වැඩි වුවද තවමත් මෙරට කොරෝනා ආසාදනය පැතිරීමේ අවදානම අඩු වී නැති නිසා ජනතාව තවදුරටත් කොරෝනා මර්දන සෞඛ්‍ය පිළිවෙත් ඒ ආකාරයෙන්ම අනුගමනය කිරීම අත්‍යවශ්‍ය බවත් රට එකවර විවෘත කිරීම බෙහෙවින් අනතුරුදායක බවත් සෞඛ්‍ය අමාත්‍යංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසයි. රට නැවත විවෘත කළ යුත්තේ පියවරෙන් පියවර ක්‍රමානුකූලව බවත් ඒ ආකාරයට රට විවෘත කිරීමෙන් ප්‍රශ්නය කළමනාකරණය කර ගත හැකි වනු ඇති බවත් නියෝජ්‍ය සෞඛ්‍ය සේවා අධ්‍යක්ෂ ජනරාල්වරයා සඳහන් කරයි. අත්‍යවශ්‍ය සේවාවන්හි නිරත වන්නන්ද සෞඛ්‍ය පිළිවෙත් නිසි ලෙස පිළිපැදිය යුතු බවත් නිකුත් කර ඇති සෞඛ්‍ය මර්ගොපදේශ මාලාවන්ට අනුකූලව සිය කටයුතු පවත්වාගෙන යා යුතු බවත් ඔහු සඳහන් කරයි. සෑම විටම පොදු ස්ථානවලට යෑමේදී නාසය හා මුඛය ආවරණය වන සේ මුහුණු ආවරණය නිසි පරිදි පැළඳීම, එකිනෙකා අතර මීටර් 2ක දුරස්ථභාවයක් පවත්වාගැනීම මෙන්ම සබන් හෝ විෂබීජනාශක දියරයක් (සැනිටයිසර්) යොදාගෙන හොඳින් දැත් සෝදා ගැනීම යන පිළිවෙත් නිරතුරුව අනුගමනය කිරීමට ජනතාව මෙහිදී කටයුතු කළ යුතු බවද වෛද්‍ය හේරත් පවසයි.", "URL": "https://lankatruth.com/si/?p=123578", "Category": "කොවිඩ් -19 (කොරෝනා ) පුවත්", "Parent URL": null}