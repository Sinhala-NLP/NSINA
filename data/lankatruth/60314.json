{"Source": "Lankatruth", "Timestamp": "October 3, 2018", "Headline": "ජොන්ස්ටන්ගෙන් තවත් ඇප පෙත්සමක්", "News Content": "තමාට එරෙහිව පවතින නඩුකටයුතු නිම වන තෙක්, රිමාන්ඩ් බණ්ධනාගාරයෙන් මුදාහරින ලෙස හිටපු අමාත්‍ය ජොන්ස්ටන් ප්‍රනාන්දු මහතා කර තිබූ ඇප ඉල්ලීම අභියාචනාධිකරණය විසින් පසුගිය දා ප්‍රතික්ෂේප කිරීමෙන් අනතුරුව නැවත වරක් ලබා දුන් නියෝගය ඉවත දමා තමන් ඇප මත මුදාහරින ලෙස ජොන්ස්ටන් ප්‍රනාන්දු මහතා ශ්‍රේෂ්ඨාධිකරණය හමුවේ අභියාචන පෙත්සමක් ගොනුකර තිබේ. පැවති රාජපක්ෂ පාලන සමය තුළ 2015 ජනාධිපතිවරණ අපේක්ෂක මහින්ද රාජපක්ෂ මහතාගේ ප්‍රචාරණ කටයුතු වෙනුවෙන් ලංකා සතොස සමාගමට අයත් කුරුණෑගල යන්තම්පලාව ශාඛාව ඇතුළු එම ශාඛා කිහිපයකින් භාණ්ඩ තොගයක් ගෙන ඊට අදාළ ගෙවීම් පැහැර හැරීමේ චෝදනාවට හිටපු අමාත්‍ය ජොන්ස්ටන් ප්‍රනාන්දු ඇතුළු තිදෙනකු රක්ෂිත බන්ධනාගාර ගතව සිටියි. පෙත්සමේ වග උත්තර කරුවන් ලෙස නීතිපතිවරයා නම් කර ඇති අතර නීතීඥ සනත් විජේවර්ධන මහතාගේ උපදෙස් පරිදි මෙම පෙත්සම ගොනුකර ඇත. එහි තව දුරටත් මෙසේ සඳහන් වේ… මෙම නඩුව යළිත් පසුගිය සැප්තැම්බර් 03 වැනිදා විභාගයට කැඳවනු ලැබු අතර එහිදී පෙත්සම්කරු නඩුව නිමවන තෙක් රිමාන්ඩ් බාරයට පත් කරනු ලැබිණි. ඉන්පසුව පෙත්සම්කරු ඇප අයදුම්පතක් ඉදිරිපත් කලත් මහාධිකරණ විනිසුරුවරයා විසින් එම අයදුම්පත ප‍්‍රතික්ෂේප කරනු ලැබීය. පසුව එම තීන්දුවට එරෙහිව පෙත්සම්කරු විසින් අභියාචනාධිකරණයට ප‍්‍රතිශෝධන පෙත්සමක් ඉදිරිපත් කළද ඉකුත් මස 17 වැනිදා අභියාචනාධිකරණය එය ඉවත දැමීය.", "URL": "https://lankatruth.com/si/?p=60314", "Category": "පුවත්", "Parent URL": null}