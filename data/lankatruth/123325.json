{"Source": "Lankatruth", "Timestamp": "September 19, 2021", "Headline": "පොලිස් ඇප මත හම්බන්තොට නගරාධිපති නිදහස්", "News Content": "ඉඩමකට අයුතු ලෙස ඇතුළු වී එහි සිටි ආරක්ෂකයින් දෙදෙනෙකුට පහරදී තුවාල කිරීමේ සිද්ධියකට අදාළව අත්අඩංගුවට ගත් හම්බන්තොට නගරාධිපති එරාජ් ප්‍රනාන්දු අද (19) පොලිස් ඇප මත මුදා හැරි බව බම්බලපිටිය පොලීසිය පවසයි. මෙලෙස පොලිස් ඇප ලබා දී ඇත්තේ මෙම සිද්ධියට අදාළව අද පෙරවරුවේදී බම්බලපිටිය පොලිසියට බාර වූ පසු අත්අඩංගුවට ගත් එරාජ් ප්‍රනාන්දුට සමත මණ්ඩලයේ පෙනී සිටින ලෙස දන්වමිනි. මෙම වරද සමත මණ්ඩලයක විසදිය විය යුතු එකක් බව පොලිසිය පවසයි. බම්බලපිටිය කොතලාවල ඇවනිව් හි පිහිටි ඉඩමකට ඉකුත් 15 වැනිදා කඩා වැදුණු හම්බන්තොට නගරාධිපතිවරයා එහි සිටි ආරක්ෂක නිලධාරීන් දෙදෙනකුට පහර දී තිබිණි. එරාජ් ප්‍රනාන්දුගේ පහදීමෙන් තුවාල ලද ආරක්ෂක නිලධාරීයකු කොළඹ ජාතික රෝහලටට ඇතුළත් කිරීමෙන් පසු ප්‍රතිකාර ලබා ගෙන ඉන් පිටව ගොස් ඇත. මෙම සිද්ධියට අදාළ ඉඩමට දෙපාර්ශවයක් අයිතිවාසිකම් කියන අතර මෙම ආරවුල සම්බන්ධයෙන් බම්බලපිටිය පොලිසිය මින් ඉහතදී කොළඹ ප්‍රධාන මහේස්ත්‍රාත් අධිකරණයේ 66 වගන්තිය ප්‍රකාරව නඩු පැවරීමක්ද සිදු කර තිබේ. මෙම තත්වය හේතුවෙන් අදාළ පාර්ශ්වයන් දෙකම එම ඉඩමට වෙන් වෙන් වශයෙන් ආරක්ෂකයින් යොදවා ආරක්ෂාව ලබා දෙමින් තිබූ බවද පැවසේ. එරාජ් ප්‍රනාන්දු මින් ඉහත දී ද මෙම ඉඩමට අයුතු ලෙසින් ඇතුළුවීමේ සිද්ධියක් සම්බන්ධයෙන් බම්බලපිටිය පොලිසියට කරුණු වාර්තා වී තිබූ බවද බම්බලපිටිය පොලීසිය පවසයි.", "URL": "https://lankatruth.com/si/?p=123325", "Category": "පුවත්", "Parent URL": null}