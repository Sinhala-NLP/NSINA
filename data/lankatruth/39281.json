{"Source": "Lankatruth", "Timestamp": "August 12, 2017", "Headline": "උමාඔය ව්‍යාපෘතිය නතර කරන්නැයි නීතීඥ සංගමයත් ඉල්ලයි", "News Content": "උමා ඔය බහුකාර්ය සංවර්ධන ව්‍යාපෘතිය ආරම්භ කර ඇත්තේ නිසි පරිසර ඇගයීම් වාර්තාවකින් තොරව බව මේ වනවිට තහවුරු වී ඇති නිසා එම ව්‍යාපෘතිය වහාම අත්හිටුවන ලෙස නියෝග කරන්නැයි ඉල්ලා බණ්ඩාරවෙල ප්‍රදේශවාසීන් පිරිසක් සහ පරිසරවේදීන් පරිසක් එක්ව ගොනු කර ඇති පෙත්සමට ශ්‍රී ලංකා නීතීඥ සංගමයද ඊයේ (11) මැදිහක් කරුවෙකු ලෙස සහභාගීවීමට ශ්‍රේෂ්ඨාධිකරණයෙන් අවසර ඉල්ලා තිබේ. උමාඔය බහුකාර්ය සංවර්ධන ව්‍යාපෘතිය නිසා සිය නිවාස සහ වගාබිම්වලට හානි සිදුවීමෙන් සිය මූලික අයිතිවාසිකම් උල්ලංඝනය වී ඇතැයි කියමින් ගොනු කළ පෙත්සම කැඳවූ අවස්ථාවේදී දිවුරුම් ප්‍රකාශයක් අධිකරණයට හමුවට ඉදිරිපත් කරමින් මෙම ඉල්ලීම කර ඇත. සිසිරද ආබෘ, ප්‍රියන්ත ජයවර්ධන සහ නලින් පෙරේරා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ මෙම පෙත්සම කැඳවිණි. නිසි පරිසර ඇගයීම් වාර්තාවක් නොමැතිව ව්‍යාපෘතිය ආරම්භ කර ඇති බව තහවුරු වීම හේතුවෙන් ප්‍රදේශයේ ජනතාවගේ ජන ජීවිතයට බාධා එල්ල වී ඇති බව එම දිවුරුම් ප්‍රකාශ මඟින් ඔවුන් අධිකරණයට දන්වා තිබේ. උමා ඔය සංවර්ධන ව්‍යාපෘතියෙන් අසරණභාවයට පත් ජනතාව වෙනුවෙන් කරුණු දැක්වීමට අවස්ථාව දෙන්නැයි, පෙත්සම අධිකරණය හමුවේ කැඳවූ අවස්ථාවේදී ශ්‍රී ලංකා නීතීඥ සංගමය වෙනුවෙන් පෙනී සිටි ජනාධිපති නීතීඥ ඩබ්ලිව්.ඩී. රොද්‍රිගු මහතා අවසර ඉල්ලා ඇත. විශාල පාරිසරික හානියක් සිදු කරමින් ජනජීවිතයට විශාල පාඩුවක් සිදු කරමින් දියත් කර ඇති මෙම සංවර්ධන ව්‍යාපෘතිය නතර කරන ලෙසද ලංකා නීතීඥ සංගමය වෙනුවෙන් තමන් ඉල්ලා සිටින බව ඒ මහතා ප්‍රකාශ කර තිබේ. අදාළ ඉල්ලීම් සම්බන්ධ කරුණු සලකා බැලීමට මෙම පෙත්සම සැප්තැම්බර් 29 වැනිදා කැඳවීමට නියමිතය.", "URL": "https://lankatruth.com/si/?p=39281", "Category": "පුවත්", "Parent URL": null}