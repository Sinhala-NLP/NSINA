{"Source": "Lankatruth", "Timestamp": "January 14, 2018", "Headline": "අග්‍රාමාත්‍යවරයාගේ තෛපොංගල් දින නිවේදනය", "News Content": "හින්දු ජනතාව ආගමික භේදයකින් තොරව සමස්ත ජනතාව සමඟ බෙදා හදා ගනිමින් තෛපොංගල් උත්සවය සැමරීම සාමය, සංහිඳියාව ගොඩනැඟීමට සුවිශේෂ අවකාශයක් උදාකරන බව අග්‍රාමාත්‍ය රනිල් වික්‍රමසිංහ මහතා තෛපොංගල් දිනය වෙනුවෙන් ශුභාශිංසන පණිවුඩයක් නිකුත් කරමින් කියා සිටී. එම නිවේදනයේ මෙසේද සඳහන් වේ. “සූර්ය දෙවි වන්දනාවට ප්‍රමුඛත්වය දෙන මෙම උත්සවය මානව ජීවිතය සමෘද්ධිමත් කිරීම සඳහා ජීවය ලබාදෙන සොබාදහමට කෘතවේදීත්වය පුදකරන අවස්ථාවක් ලෙසද සැලකිය හැකිය. කෘෂිකාර්මික සමාජයේ හිරු නමදින්නේ දේවත්වයෙනි. සාර අස්වැන්නක් ලබා ගැනීමට ශක්තිය වූ හිරු දෙවියන්ට අස්වැන්නෙහි අග්‍රඵලය පුදදෙමින් කෘතවේදීත්වය දැක්වීම තෛපොංගල් උළෙලේ වැදගත් චාරිත්‍රයකි. මෙහිදී කෘෂිකාර්මික කටයුතු සඳහා දායකවන ගවයින් වැනි සතුන්ටද සුවිශේෂීව සලකනු ලැබේ. මේ සියලු චාරිත්‍ර මිනිසා සහ පරිසරය අතර සබඳතාව වඩ වඩාත් ශක්තිමත් කරයි. අරුත් ගන්වයි. තෛපොංගල් උත්සවයෙන් අපට පෙන්වා දෙන්නේ සියලු දහම්වල හරය කැටි කොටගත් සොබාදහමේ අගයයි. සමානාත්මතාවය කෙරෙහි ගරුත්වය දැක්වීමේ වටිනාකමයි. කෘතවේදීත්වයේ උතුම් බවයි. හින්දු ජනතාව ආගමික භේදයකින් තොරව සමස්ත ජනතාව සමඟ බෙදා හදාගනිමින් තෛපොංගල් උත්සවය සැමරීම සාමය , සංහිඳියාව ගොඩනැඟීමටද සුවිශේෂ අවකාශයක් උදාකරයි. සොබාදහ සමඟ සහසම්බන්ධතාවයෙන් එහි සුරක්ෂිත බව උදෙසා කැපවන්නටත්, වාර්ගික, ආගමික භේද ඉක්මවා සාමය සහෝදරත්වය රජයන මානව සමාජයක් ගොඩනඟන්නටත් මෙවර තෛපොංගල් උත්සවය පරමාදර්ශයක් වේවා.”", "URL": "https://lankatruth.com/si/?p=46185", "Category": "පුවත්", "Parent URL": null}