{"Source": "Lankatruth", "Timestamp": "October 3, 2012", "Headline": "දේශපාලනය ඈඳීමෙන් පාසල අර්බුද රැසක – ධම්මික අලහප්පෙරුම", "News Content": "රාජ්‍ය ආයතනයක් ලෙස අධ්‍යාපන දෙපාර්තමේන්තුව තුළ දැඩි විනයක් පවත්වාගත යුතු වුවත් පාසල් පද්ධතියේම නිලධාරීන් කොටසක් විනය විරෝධී කටයුතුවල නිරතවන බවත්, එමගින් අර්බුද රැසක් පැන නැගී ඇති බවත්, මෙයට හේතුව දේශපාලනීකරණය බවත්, මේ නිසා මේ තත්වය වහාම නවතා දැමීමට අධ්‍යාපන ලේකම්වරයා කටයුතු කළ යුතු බවත්, පාසල් සුරැකීමේ ජනතා ව්‍යාපාරයේ කැඳවුම්කරු ධම්මික අලහප්පෙරුම මහතා සඳහන් කරයි. අප කළ විමසීමකදී ඉහත කරුණු අනාවරණය කළ ඒ මහතා වැඩිදුරටත් අදහස් දක්වමින් පැවසූවේ “මෙම දේශපාලනීකරණය වීම නිසා අද අධ්‍යාපන ලේකම්වරයා විසින් ලබාදෙන විධිමත් පත්වීම් පවා පුද්ගලයන් පිළිනොගන්නා තත්වයකට පත්වෙමින් තිබෙනවා. මේ නිසා පාසලකට විධිමත් ආකාරයෙන් පත්වීම් ලබාගෙන වැඩභාරගැනීමට යන විදුහල්පතිවරයෙකුට හෝ වෙනත් අංශයක නිලධාරීන්ට තමන්ගේ පත්වීම් අදාළ ස්ථානයේදී බලාත්මක කර ගැනීමට නොහැකි තත්වයක්ද උදාවී තිබෙනවා. මෙවැනි සිද්ධීන් දුර දිග යාම නිසා තමයි පසුගිය 01වනදා ගාල්ල ප්‍රදේශයේ බාලක විද්‍යාලයක විදුහල්පති තනතුර සඳහා පත්වී ගිය විදුහල්පතිවරයෙකුට පහර කෑමට ලක්වීමට සිදුවුනේ. ඔහුට අයත් රථවාහනයටද අලාභහානි සිදුවෙලා තිබුනා. මෙවැනි ක්‍රියා සිදුවීම පිටුපස දේශපාලනීකරණයට ලක්වූ ගුරුවරු සහ වෙනත් අංශවල ප්‍රධානීන් සිටිනවා. මේ තත්වය වළක්වා ගැනීමට අධ්‍යාපන ලේකම්වරයා කටයුතු නොකළොත් ඉදිරියේදී මේ තත්වය උග්‍ර විය හැකි බව අප අවධාරණය කර කියා සිටිනවා” යනුවෙනි.", "URL": "https://lankatruth.com/si/?p=4434", "Category": "පුවත්", "Parent URL": null}