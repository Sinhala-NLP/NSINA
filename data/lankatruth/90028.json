{"Source": "Lankatruth", "Timestamp": "February 20, 2020", "Headline": "ශවේන්ද්‍ර සිල්වාගේ ඇමරිකන් තහනම මැතිවරණ ප්‍රාචාරණයක්ද?", "News Content": "යුදහමුදාපති ජනරාල් ශවේන්ද්‍ර සිල්වා මහතාට ඇමරිකාව විසින් පනවා ඇති ඇමරිකාවට ඇතුල්වීමේ තහනම රාජපක්ෂ රෙජීමය විසින් එකඟතාවයෙන් සිදුකරන මහමැතිවරණය ඉලක්ක කරගත් මැතිවරණ ව්‍යාපාරයේම කොටසක් බවට දේශපාලන විශ්ලේෂකයෝ සැක පළකරති. 2019 අප්‍රේල් 21 පාස්කු ප්‍රහාරය ගොටාභය රාජපක්ෂගේ මැතිවරණ ව්‍යාපාරයේ ප්‍රභලතම සහ තීරණාත්මකම අවස්තාව විය. ඔහු එම ප්‍රහාරය දියත්කර සිංහල ජාතිවාදය අවුළුවා ජනාධිපතිවරණය ජයගත් අතර මේ වනවිට මැතිවරණ පොරොන්දු ඉටුකිරීමට නොහැකි වීම, තමා විසින් අවදිකරන ලද සිංහල ජාතිවාදීන් පිනවීමට නොහැකි වීම, ආර්ථිකයේ ඇතිවී තිබෙන ආරාජිකත්වය සහ ජීවන වියදම ඉහළයාම වැනි සාධක ගනනාවක් නිසා ගොටාභය රාජපක්ෂ මහ මැතිවරණයේ දී දැඩි අභියෝගයකට මුහුණ දී සිටී. මෙම අර්බුධයෙන් ගොඩයාම සඳහා නැවතත් මහා දේශප්‍රේමියා ලෙස ජනතාව රැවැටීම සඳහා මෙම හමුදාපති වරයාගේ වීසා තහනම යොදාගන්නා බවට ඔවුන් තර්ක කරයි. යුද්ධය අවසන් වූයේ 2009 දීය. යුද්ධය අවසන් වීමත් සමගම ශ්‍රී ලංකා හමුදාවට සහ ශවේන්ද්‍ර සිල්වාට එරෙහි මෙම යුද අපරාධ චෝදනා එල්ලවන නමුත් වසර 10ක් යනතුරු ඇමරිකාව මෙවැනි තහනමක් ඔහුට එරෙහිව පැනවූයේ නැත. එමෙන්ම ශවේන්ද්‍ර සිල්වා 2010 සිට 2015 දක්වා එක්සත් ජාතීන්ගේ මූලස්ථානයේ ශ්‍රී ලංකාවේ නියෝජ්‍ය නිත්‍ය නියෝජිත සහ තානාපති ලෙස සේවය කල අතර ඇමරිකාව ඊට එරෙහිව කිසිඳු විරෝධතාවයක් දක්වා නැත. ශවේන්ද්‍ර සිල්වා යනු සක්‍රීය හමුදා සේවයේ යෙදී සිටියදීම එවැනි රාජ්‍යතාන්ත්‍රික තනතුරක් දරූ එකම නිලධාරියා ය. එලෙස ශවේන්ද්‍ර සිල්වාට එක්සත් ජාතීන්ගේ මූලස්ථානයේ තනතුරු දැරීමට ඉඩ ලබාදුන් ඇමරිකාවට මේ මොහොතේ ඔහුට වීසා තහනමක් පැනවීමට ඇති අවශ්‍යතාවය කුමක්ද යන්න දේශපාලන ක්ෂේත්‍රයේ සහ රාජ්‍යතාන්ත්‍රික ක්ෂේත්‍රයේ සාකච්ජාවට බඳුන්වී ඇති කරුණකි. ඒ අනුව මෙලෙස වසර 10 කට පසුව මහමැතිවරණය ආසන්නයේ රාජපක්ෂ රෙජීමය මෙම ගෙනයන ව්‍යාපාරය හුදෙක් සිය දේශපාලන සන්නිවේදන ව්‍යාපාරයේම කොටසක් බවට දේශපාලන විචාරකයෝ පවසති. ජිනීවා මානව හිමිකම් යෝජනාවෙන් ඉවත්වීම ඇතුළු ආණ්ඩුව පසුගිය සතියේ සිට අනුගමනය කරන ක්‍රියාමාර්ග සියල්ල මෙම එකම අරමුණකට යොමු වූ සිද්ධීන් බව ද ඔව්හු පෙන්වා දෙති. මැතිවරණය ආසන්න ඉදිරි දිනවල දී ආණ්ඩුව ඇමරිකාව සමග සහ එක්සත්ජාතීන්ගේ මානව හිමිකම් කොමිසම සමග විවිධ මතභේධ සහ ගැටුම් ඇතිකරන ප්‍රකාශ සිදුකිරීම හරහා ඇමරිකන් සහ බටහිර විරෝධී රංගනයන් හි යෙදෙනු ඇති බවත් ඒවා අදාළ රාජ්‍යතාන්ත්‍රික නිලධාරීන් දැනුවත් හුදු රන්ගනයන්ම පමණක් වනු ඇති බවත් ඔව්හු පවසති. මෙම ව්‍යාපාරයේ දී රාජපක්ෂ රෙජීමයට අරමුණු දෙකක් පවතින බව පෙනී යයි. එනම් සිංහල ජාතිවාදයත් දේශප්‍රේමයත් මැතිවරණ ව්‍යාපාරයේ ප්‍රධාන තේමාව බවට පත්කර ගැනීම හා එමගින් සිංහල ජන්ද ආකර්ෂණය කරගැනීමයි. දෙවැන්න ජිනීවා මානව හිමිකම් යෝජනාවට කොටස් කරුවන් ලෙස දායක වූ ඒ.ජා.ප යට එරෙහිව පහර ගැසීමයි. මහින්ද රාජපක්ෂ අගමැතිවරයා මේ වනවිටත් එය අරඹා ඇත. රාජපක්ෂලාගේ මැතිවරණ ව්‍යාපාර සහ දේශපාලනය මෙහෙයවන මහජන සම්බන්ධතා (Public Relation ) සමාගම වන්නේ Bell Pottinger බෙල් පොටින්ගර් නම් අපකීර්තිමත් බ්‍රිතාන්‍ය සමාගමයි. මෙම සමාගම 2010 පමණ සිට රාජපක්ෂවරුන් සමග කටයුතු කරන අතර 2011 දී මහින්ද රාජපක්ෂ එක්සත් ජාතීන්ගේ මහාමණ්ඩලය හමුවේ කළ කතාව පිටපත්කර දුන්නේ ද මෙම සමාගම බවට බ්‍රිතාන්‍ය මාධ්‍ය වාර්තා කලේය. එම කතාව දේශපාලන වශයෙන් මතභේදාත්මක වූ අතර එක්සත් ජාතීන්ගේ මානව හිමිකම් පිලිබඳ ජිනීවා ප්‍රච්ඥප්තියේ ජාත්‍යන්තර මානුෂීය නීතිය පිලිබඳ කොටස් යලි සලකා බලන ලෙස මහින්ද රාජපක්ෂ එහිදී යෝජනා කළේය. ජනාධිපතිවරණයේ සහ ඉන් පසුව රාජපක්ෂ වරුන්ගේ මැතිවරණ මෙහෙයවන මහජන සම්බන්ධතා සමාගම මෙම බෙල් පොටින්ගර් බවට විශ්වාස කෙරේ. ඇමරිකානු මහජන සම්බන්ධතා සමාගමක් එම කටයුතු මෙහෙයවන බවට මතයක් ද පවතින නමුත් එවැනි සමාගමක් පිලිබඳ කරුණු ප්‍රසිධියට පත්වී නොමැත. බෙල් පොටින්ගර් සමාගම දකුණු අප්‍රිකාවේ මැතිවරණ ව්‍යාපාර සඳහා ජාතිවාදී උසිගැන්වීම් සිදුකළ බවට චෝදනා ලැබූ සමාගමකි. එබැවින් මෙම ජාතිවාදය පදනම් කරගත් මැතිවරණ ව්‍යාපාර ඔවුන්ගේ නිර්මාණ බවට සැක කළ හැකි බවට දේශපාලන විචාරකයෝ පවසති. කෙසේ වෙතත් ඉදිරි දිනවල දී දැඩි ඇමරිකානු විරෝධී ප්‍රකාශ, දේශප්‍රේමය උත්කර්ෂයට නැගීමේ දැවැන්ත වැඩසටහන්, ජිනීවා මානව හිමිකම් කොමිසමට විරුද්ධ සහ රණවිරුවන් සුරකීමේ දැවැන්ත ව්‍යාපාර කරලියට පැමිණිය හැකි බවත් රාජපක්ෂලාගේ මැතිවරණ ව්‍යාපාරය මෙවර මුස්ලිම් විරෝධයෙන් ඇමරිකන් සහ බටහිර විරෝධයට යොමුවිය හැකි බවත් ඔව්හු පවසති. මෙම ඉනියා විරෝධතා මෙරට ඇමරිකානු තානාපති කාර්යාලය සහ ඇමරිකානු රජය දැනුවත්ව සිදුකරන ව්‍යාපාරයක් වීමට බොහෝ දුරට ඉඩ ඇති බව ද ඔව්හු පවසති.", "URL": "https://lankatruth.com/si/?p=90028", "Category": "පුවත්", "Parent URL": null}