{"Source": "Lankatruth", "Timestamp": "September 5, 2017", "Headline": "කොරියානු අර්බුදයට චීන – රුසියා කඩිනම් මැදිහත්වීමක්!", "News Content": "දිගින් දිගටම උතුරු කොරියාව සිදු කරන න්‍යෂ්ටික අත්හදාබැලීම් හේතුවෙන් කොරියානු අර්ධද්වීපයේ මතුව ඇති උණුසුම් තත්වය තුළ එය විසඳීම සඳහා කඩිනම් මැදිහත්වීමක් සිදු කිරීමට අසල්වැසි චීනය හා රුසියාව සූදානම් වන බව වාර්තා වේ. බ්‍රික්ස් සමුළුව පැවැත්වීමට නියමිත චීනයේ සියාමෙන් නගරයේදී මේ අර්බුදකාරී තත්වය සම්බන්ධයෙන් චීන ජනාධිපති ෂී ජින්ග් පින්ග් හා රුසියානු ජනාධිපති ව්ලැඩිමීර් පූටින් අතර දීර්ඝව සාකච්ඡා කෙරී ඇති අතර තත්වය සමනය කිරීම සඳහා අවශ්‍යවන ඉහළ පෙළේ සබඳතාවයක් පවත්වාගෙන යෑමට දෙරටේ නායකයින් එකඟවී ඇතැයි පැවසේ. කොරියානු අර්ධද්වීපය තුළ ‘න්‍යෂ්ටික හරණ‘ වැඩපිළිවෙලක් වෙනුවෙන් තදින්ම බැඳී සිටීමටත් ඒ පිළිබඳව උතුරු හා දකුණු කොරියාව දැනුවත් කටයුතු කිරීමටත් එහිදී එකඟතාවයකට පැමිණ තිබේ. රුසියානු ජනාධිපතිවරයාගේ ප්‍රකාශක දිමිත්‍රි පෙස්කොව් පවසා ඇත්තේ වත්මන් අර්බුදකාරී තත්වය පිළිබඳව පූටින් ජනාධිපතිවරයා ජපාන අගමැතිවරයා සමග දුරකතනයෙන් සාකච්ඡා කර ඇති බවයි. උතුරු කොරියාව සිදු කරන න්‍යෂ්ටික අත්හදා බැලීම් වලට චීනය හා රුසියාවද සිය විරෝධය පළකර සිටින අතර ඇමෙරිකාව ප්‍රමුඛ බටහිර රටවල් උතුරු කොරියාව ප්‍රකෝප වන අන්දමින් සිදු කරන හමුදා අභ්‍යාසයන්ට හා ප්‍රකාශයන්ටද දැඩි ලෙස විරෝධය පළකරයි.", "URL": "https://lankatruth.com/si/?p=40423", "Category": "විදෙස් පුවත්", "Parent URL": null}