{"Source": "Lankatruth", "Timestamp": "February 27, 2019", "Headline": "වගාබිම් විනාශ කරන වාහන ‌සේදුම් අංගනයට ‌බෙලිපිටිය ප්‍රදේශවාසීන්ගේ විරෝධය", "News Content": "රඹුක්කන ප්‍රාදේශීය ලේකම් කාර්යාලයට අයත් බෙලිපිටිය ග්‍රාමසේවා වසමේ පර්චස් 40ක පමණ කුඹුරු ඉඩමක් ගොඩකර එහි වාහන සේදුම් අංගනයක් ඉදිකිරීමට විරෝධය පළකරමින් ප්‍රදේශවාසීන් විශාල ප්‍රමාණයක් එක්ව අද(27) විරෝධතාවයක නිරත විය. ප්‍රදේශවාසීන් පවසා සිටියේ මෙම කුඹුරු ඉඩම ගොඩ කිරීම සඳහා ගොඩ ඉඩමක් ලෙස ව්‍යාජ ලිපි ලේඛන යොදාගනිමින් අවසර ලබාගෙන ඇති බවයි. ඊට අමතරව ප්‍රදේශවාසීන් පවසා සිටියේ විශාල කුඹුරු යායක වර්ෂා ජලය බැසයාම සිදුවන්නේ මෙම ඉඩම හරහා බවත් මෙසේ ගොඩකිරීම සහ තාප්ප ඉදිකර තිබීම හේතුවෙන් මීට සති කිහිපයකට ඉහත ගංවතුර තත්වයක් ද ඇතිවූ බවය. එසේම අදාල වාහන සේදුම් අංගනය ඉදිවූ පසු සිය කුඹුරුවලට සහ වගා ජලයට ඉන්ධනවර්ග සහ තෙල් එකතුවිය හැකි බවත් පොලිතීන් ප්ලාස්ටික් වැනි නොදිරන අපද්‍රව්‍ය එකතුවිය හැකි බවත් ප්‍රදේශවාසීන් පෙන්වා දෙයි. එසේම ආසන්නයේ දුම්රිය මාර්ගය වැටී ඇති බැවින් වාහන තදබදයක් ද නිර්මාණය විය හැකි බව විරෝධතාකරුවෝ පවසති. මේ සම්බන්ධව ප්‍රාදේශීය ලේකම්, ප්‍රාදේශීය ගොවිජන සේවා නිලධාරීන්, ප්‍රාදේශීය සභාවේ නිලධාරීන්ගේ අවධානයට යොමුකළද මෙතෙක් විසඳුමක් ලැබී නොමැති අතර ඒ සඳහා ඔවුන්ට පියවරක් ගත නොහැකි බව ප්‍රදේශවාසීන්ට දන්වා ඇත. එසේම අදාල ගොඩනැගිල්ල ඉදිකිරීම සඳහා ග්‍රාමසේවා නිලධාරීවරයා, කෘෂි නිලධාරීවරයා හෝ වගකිවයුතු රජයේ නිලධාරියෙකුට දන්වා අවසර ගෙන නොමැති බව ද විරෝධතාකරුවෝ පවසති. කෑගල්ල, අරණායක සාමසර කන්ද නායගොස් සිය නිවාස අහිමිවූ ජනතාව තමන්ට අයත් කුඹුරු ඉඩම ගොඩකර නිවසක් සාදාගැනීමට අවසර ඉල්ලුවද ඒ සඳහා ඉහත කාරනා දක්වමින් අවසර නොදී ඇති අතර මේ වනවිට ඉදිකිරීමට නියමිත වාහන සේදුම් අංගනය සඳහා අවසර ලැබී ඇත්තේ කෙස්දැයි ප්‍රශ්නකර සිටිති. මෙම ගැටලුවලට විසඳුම් ලබාදෙන ලෙස ඉල්ලා ප්‍රදේශවාසීන් විසින් අද(27) පෙරවරුවේ රඹුක්කන මාවනැල්ල ප්‍රධාන මාර්ගය බෙලිගොඩපිටිය මන්සන්ධියෙන් අවහිරකර විරෝධතාවයක නිරත විය. පසුව රඹුක්කන පොලීසිය මැදිහත්වී අදාල නිලධාරීන් එම ස්ථානයට ගෙන්වා ඇති අතර විරෝධතාකරුවන් විසින් ගොවිජන සේවා කොමසාරිස්වරයාට විරෝධතා පෙත්සමක් ඉදිරිපත් ද ඉදිරිපත් කළේය. විසඳුම් ලබාදෙන බවට අදාල නිළධාරීන් විසින් සිදුකළ පොරොන්දුව මත විරෝධතාකරුවෝ විසිර ගොස් ඇති අතර කඩිනම් විසඳුම් නොලැබෙන්නේ නම් සිය ක්‍රියාමාර්ග දැඩිකරන බව ප්‍රදේශවාසීන් පවසති. මෙම අවස්ථාවට ජනතා විමුක්ති ‌‌‌පෙරමුණේ රඹුක්කන ප්‍රාදේශීය සභා මන්ත්‍රී සමන්ත රණසිංහ මහතා ද එක්ව සිටියහ.", "URL": "https://lankatruth.com/si/?p=69233", "Category": "පුවත්", "Parent URL": null}