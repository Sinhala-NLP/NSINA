{"Source": "Lankatruth", "Timestamp": "July 24, 2021", "Headline": "යළි රට තුළ කොරෝනා ආසාදිතයන්ගේ ඉහළ යාමක්…", "News Content": "මේ වනවිට යළිත් වරක් මෙරටින් වාර්තා වන කොවිඩ් – 19 ආසාදිතයින්ගේ ඉහළයෑමක් පෙන්නුම් කරමින් තිබෙන අතර පසුගිය සතියක කාලය තුළ මෙරටින් හඳුනාගෙන ඇති කොවිඩ් – 19 ආසාදිතයින් සංඛ්‍යාව 11,056කි. පසුගිය 17 වනදායින් පසු මෙම ඉහළයෑම පෙන්නුම් කෙරෙන අතර එදින ආසාදිතයින් 1,452ක්, 18 වනදා ආසාදිතයින් 1,420ක්, 19 වනදා ආසාදිතයින් 1,487ක් වාර්තා වී තිබේ. එමෙන්ම ගතවූ දින 04 තුළ අඛණ්ඩුව ඉහළ යන 1,500 ඉක්මවූ දෛනික ආසාදිතයින් සංඛ්‍යාවක් මෙරටින් වාර්තා වී ඇත. ඒ අනුව 20 වනදා ආසාදිතයින් 1,554ක්, 21 වනදා ආසාදිතයින් 1,604ක්, 22 වනදා ආසාදිතයින් 1,724 ක් මෙන්ම 23 වනදා එනම් ඊයේ ආසාදිතයින් 1,815ක් ලෙස වාර්තා වී තිබේ. රට වසා තැබුණු කාලය තුළ ආසාදිතයන්ගේ අඩු වීමක් දක්නට ලැබුණද යම් යම් සීමාවන් යටතේ වුවද රට විවෘත කළ පසු මෙලෙස සීඝ්‍ර ලෙස කොවිඩ් – 19 ආසාදිතයින් ඉහළයෑමක් මෙලෙස පෙන්නුම් කරමින් තිබේ. මෙය බරපතළ ගැටලුවක් බව සෞඛ්‍ය අංශ පවසති. මේ වනවිට ඩෙල්ටා කොවිඩ් ප්‍රභේදයේ ආසාදිතයින් දිවයිනේ විවිධ ප්‍රදේශවලින් හඳුනාගෙන ඇති අතර ඊයේ දිනය වනවිට හඳුනා ගැනුණු සමස්ත ආසාදිතයින් සංඛ්‍යාව 61කි. මීට අමතරව විවිධ රෝගාබාධ සඳහා ප්‍රතිකාර ලබාගැනීමට රෝහල් වෙත පැමිණෙන පුද්ගලයින්ද කොවිඩ් ආසාදිතයින් ලෙස හඳුනා ගැනෙණ බව වාර්තා වේ.", "URL": "https://lankatruth.com/si/?p=120152", "Category": "කොවිඩ් -19 (කොරෝනා ) පුවත්", "Parent URL": null}