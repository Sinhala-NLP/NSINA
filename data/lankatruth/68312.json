{"Source": "Lankatruth", "Timestamp": "February 16, 2019", "Headline": "පොල්පිටිය ගම්වැසියෝ බ්‍රෝඩ්ලන්ඩ් ගොඩනැගිල්ලෙන් තාවකාලිකව ඉවත්වෙයි", "News Content": "නුවරඑළිය දිස්ත්‍රික්කයේ අඹගමුව ප්‍රාදේශීය ලේකම් කොට්ඨාසයෙන් කැලණි ගඟ හරස් කර ලංකා විදුලි බල මණ්ඩලය මඟින් ඉදිකරන පොල්පිටිය බ්‍රෝඩ්ලන්ඩ් ජලවිදුලි ව්‍යාපෘතියේ උමග කැණීම් හා එහි කටයුතු නිසා දේපළ හානියට පත්වීම හේතුවෙන් වන්දි නොලැබුණ ජනතාව ඊයේ (15) පෙරවරුවේ සිට එම ජලවිදුලි ව්‍යාපෘතියට අයත් පරිපාලන ගොඩනැඟිල්ලක් බලහත්කාරයෙන් අත්පත් කරගෙන සිටි අතර හැටන් පොලිස් අධිකාරී අලුත්ගමගේ මහතා පැමිණ ලබාදුන් පොරොන්දුවක් මත ලබන සඳුදා වනතුරු මෙම එම ගොඩනැගිල්ල අත්හැරීමට විරෝධතාකරුවන් තීරණය කර තිබේ. ලබන සඳුදා එනම් 18වනදා පෙරවරු 10ට අඹගමුව ප්‍රාදේශීය ලේකම් කාර්යාලයේදි බ්‍රෝඩ්ලන්ඩ් ව්‍යාපෘති අධ්‍යක්ෂ, අමාත්‍යාංශ නිලධාරින්, දිස්ත්‍රික් ලේකම්, ප්‍රාදේශීය ලේකම්, දිස්ත්‍රික් දේශපාලන නියෝජිතයින් ඇතුළු වගකිවයුත්තන් සමග සාකච්ඡා කිරීමට අවස්ථාවක් ලබා දෙන බවත් එම සාකච්ඡාව සඳහා අවතැන් ජනතාවගෙන් නියෝජිතයන් පිරිසක්ටද සහභාගී වන ලෙසත් හැටන් පොලිස් අධිකාරී අලුත්ගමගේ මහතා ජනතාවගෙන් ඉල්ලීමක් කර ඇත. ඒ අනුව එයට එකඟවෙමින් විරෝධතාකරුවන් පොලිස් අධිකාරීවරයට පවසා ඇත්තේ එම සාකච්ඡාවෙන් යම් ප්‍රතිඵලයක් නොලැබුනහොත් යළිත් මෙම ගොඩනැගිල්ල අත්පත් කරගැනීම හෝ ඊට එහා ගිය ක්‍රියාමාර්ගයකට අවතීර්ණ වන බවය. මෙම සාකච්ඡාව සඳහා අවතැන්වූ ජනතාව වෙනුවෙන් විමුක්ති පෙරමුණේ නුවරඑළිය දිස්ත්‍රික් නායක මංජුල සුරවීර මහතා ඇතුළු පිරිසක් සහභාගීවීමට නියමිත අතර ඒ මහතා සඳහන් කරන්නේ මෙම ජනතාව නිදහසේ එදිනෙදා වැඩකටයුතු කරගනිමින් ජීවත් වූ ජනතාවක් බවත් බ්‍රෝඩ්ලන්ඩ් ව්‍යාපෘතිය හේතුවෙන් අද තම දෛනික කටයුතු පවා අඩපන වූ කූලි නිවාසවල තැන තැන ජීවිතය ගතකරන පිරිසකගේ තත්වයට පත්ව ඇති බවත්ය.", "URL": "https://lankatruth.com/si/?p=68312", "Category": "පුවත්", "Parent URL": null}