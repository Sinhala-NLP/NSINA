{"Source": "Lankatruth", "Timestamp": "October 25, 2019", "Headline": "රිෂාඩ් බදියුදීන්ගේ සොහොයුරා වහාම අත්අඩංගුවට ගැනීමට නියෝග", "News Content": "තලෙයිමන්නාරම ප්‍රදේශයේ රුපියල් ලක්ෂ 240ක් වටිනා ඉඩමකට ව්‍යාජ ඔප්පු සකස්කර අත්පත් කර ගැනීමේ සිද්ධියකට සම්බන්ධ, රිෂාඩ් බදියුදීන්ගේ සොහොයුරා ඇතුළු සැකකරුවන් වහාම අත්අඩංගුවට ගෙන අධිකරණයට ඉදිරිපත් කරන්නැයි කොළඹ ප්‍රධන මහේස්ත්‍රාත් ලංකා ජයරත්න මෙනවිය ඊයේ(24) නියෝග කර තිබේ. කර්මාන්ත හා වාණිජ කටයුතු අමාත්‍ය රිෂාඩ් බදියුදීන්ගේ සොහොයුරෙකු වන උතුරු පළාත් සභාවේ හිටපු මන්ත්‍රී රිෆ්කාන් බදියුදීන් විසින්, ව්‍යාජ ඔප්පු සකස්කර අදාල ඉඩම විකුණා ඇතැයි අපරාධ පරීක්ෂණ දෙපාර්තමේන්තුව වෙත ඉදිරිපත්ව ඇති පැමිණිල්ල ඊයේ කැඳවූ අවස්ථාවේ මහේස්ත්‍රාත්වරිය මෙම නියෝගය සිදුකර තිබේ. 2015 වසරේ නොවැම්බර් 16 වැනිදා අබ්දුල් කාසිම් මොහොමඩ් සලාහි නැමැත්තෙකු විසින් මෙම පැමිණිල්ල ඉදිරිපත් කර ඇති අතර රිෆ්කාන් බදියුදීන්ගේ ආධාරකරුවන් විසින් පැමිණිලිකරුට දුරකතනයෙන් අමතා තර්ජනය කර ඇතැයි ද ඊයේ නඩුව කැඳවූ අවස්ථාවේ ඔහු වෙනුවෙන් පෙනී සිටි නීතීඥවරයා මෝසමක් ගොනුකරමින් අධිකරණයට කරුණු දක්වා ඇත.", "URL": "https://lankatruth.com/si/?p=83883", "Category": "පුවත්", "Parent URL": null}