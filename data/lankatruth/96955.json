{"Source": "Lankatruth", "Timestamp": "October 4, 2020", "Headline": "නාවික ආරක්ෂකයකුටත් කොරෝනා", "News Content": "ශ්‍රී ලංකා පොලිසිය විසින් හබරාදුව ප්‍රදේශයේ පවත්වාගෙන යනු ලබන නිරෝධායන මධ්‍යස්ථානයේ නිරෝධායනයට යොමුකර සිටි නාවික ආරක්ෂකයෙකුට කොරෝනා වයිරසය ආසාදනය වී ඇති බවට තහවුරුවීමෙන් පසු ප්‍රතිකාර සඳහා ඔහු ඊයේ (03) රාත්‍රියේම හම්බන්තොට රෝහල වෙත යොමු කිරීමට පියවර ගත් බව ගාල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලය පවසයි. මොහු අංගොඩ කැලණිමුල්ල ප්‍රදේශයේ පදිංචිකරුවෙකු වන අතර ඉකුත් 18වනාදා ලංකාවට පැමිණිමෙන් පසු හබරාදුව නිරෝධායන මධ්‍යස්ථානයට යොමුකර ඇත. ඔහුගේ සති දෙකක නිරෝධායන කාලය අවසන්වීමෙන් පසු නිවසට යැවීම සඳහා අවසන් වරට ඊයේ කරන ලද පි.සී.ආර් පරික්ෂණයේදි කොරෝනා ආසාදනය වී ඇති බවට තහවුරුවී තිබේ. හබරාදුව නිරෝධායන මධ්‍යස්ථානයේ මේ වනවිට 80ක පමණ පිරිසක් නිරෝධායනය වන අතර ඉන් 63ක් නාවික ආරක්ෂකයින් වේ. තවත් දෙදෙනෙක් රේගු සේවකයෝ වෙති. අනෙකුත් 15ස් දෙනා අතර කොරෝනා ආසාදනය වී ඇති රුසියානු ජාතිකයා නතරව සිටි මාතර පොල්හෙන ප්‍රදේශයේ පුද්ගලයින් නම දෙනෙක්ද මිනුවන්ගොඩ කාන්තාවගේ පවුලේ හය දෙනාද එහි වෙති.", "URL": "https://lankatruth.com/si/?p=96955", "Category": "පුවත්", "Parent URL": null}