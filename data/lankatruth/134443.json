{"Source": "Lankatruth", "Timestamp": "May 18, 2022", "Headline": "ඉන්න ඇමතිවරු හෝ ජනතා ප්‍රශ්නවලට උත්තර දෙන්න ඕනා… අනුර අවධාරණය කරයි", "News Content": "මන්ත්‍රීවරු පාර්ලිමේන්තුවේදී අගමැති ප්‍රමුඛ ඇමති මණ්ඩලයෙන් අසනු ලබන ප්‍රශ්න දිගින් දිගටම කල් දමමින් තිබෙන බවත් මේ වනවිට පත්කර ඇති ඇමතිවරු සහ අගමැතිවරයා හෝ වහාම මෙම ප්‍රශ්නවලට පිළිතුරු ලබා දියයුතු බවත් ජාතික ජන බලවේගයේ නායක, පාර්ලිමේන්තු මන්ත්‍රී අනුර දිසානායක අද (18) පාර්ලිමේන්තුවේදී අවධාරණය කළේය. එමෙනම් කැබිනඩ් මණ්ඩලය පත්කරන දිනය වහාම පවසන ලෙසද මන්ත්‍රී අනුර දිසානායක එහිදී පැවසීය. “දැන් සති කිහිපයක් මුළුල්ලේ න්‍යායපත්‍රයට පාර්ලිමේන්තු මන්ත්‍රීවරුන්ගේ ප්‍රශ්න එනවා. හැමදාම කතානායකතුමා ඔතොන වාඩිවෙලා පසුදිනයක කල් තබනවා කියලා කියනවා. නමුත් දැන් අමාත්‍යවරු 04 දෙනෙක් ඉන්නවා. අගමැතිතුමත් එක්ක පස් දෙනෙක් ඉන්නවා. එතකොට දැන් සමහර ප්‍රශ්නවලට පිළිතුරු ලබාදිය හැකියි. ඒ වගේම මේ පාර්ලිමේන්තුවට කියන්න ඕනා අහවල් දිනය වෙනකොට කැබිනට් මණ්ඩලය පත් කරනවා කියලා. එහෙම නැත්නම් ගරු කතානායක තුමනි, දිනයක් නැතුව කෙලවරක් නැතුව පාර්ලිමේන්තුවේ ප්‍රශ්න කල් දදා යනවා අමාත්‍ය මණ්ඩලය පත්වෙනකන් පත්වෙනකන් කියලා. එහෙනම් මේ පාර්ලිමේන්තුවට අග්‍රාමාත්‍යවරයා නැගිටලා කියන්න ඕනා මෙන්න මේ දිනය වෙනකොට කැබිනට් මණ්ඩලය පත් කරලා අවසන් වෙනවා. එතෙක් ඉන්න කැබිනට් අමාත්‍යවරුන්ගෙවත් ප්‍රශ්න ටික දාන්න කියලා. එහෙම නැතුව ගරු කතානායක තුමනි, ආණ්ඩු විසින් කැබිනට් මණ්ඩලයක් පත් කරන්නේ නැතුව පාර්ලිමේන්තුවේ වැඩකටයුතු අඩාල වෙන්න බැහැනේ. ඒ නිසා මන්ත්‍රීවරුන්ගේ තියෙන අයිතිවාසිකමක් තමයි ප්‍රශ්නයක් විමසීම. ඒ නිසා ඔබතුමා එයට අවස්ථාව සලසා දෙන්න. දැන් සති දෙකකට වඩා වැඩි කාලයක් දිගටම මේ ප්‍රශ්න කල්තබමින් යනවා. ඒ නිසා ආණ්ඩුව පැත්තෙන් ඉදිරිපත් කරන්න ඕනා කවද වෙනකොට කැබිනට් මණ්ඩලය පත්කරලා අවසන් වෙනවද? කවද ඉඳන් පාර්ලිමේන්තුවේ නිශ්චිත න්‍යායපත්‍රයක් යන්න කටයුතු කරනවද කියලා.”", "URL": "https://lankatruth.com/si/?p=134443", "Category": "පුවත්", "Parent URL": null}