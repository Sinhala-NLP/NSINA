{"Source": "Lankatruth", "Timestamp": "June 1, 2020", "Headline": "ගල්කිස්ස වෙරළ තීරයේ අසාර්ථක සංවර්ධන ව්‍යාපෘතිය ගැන විධිමත් පරීක්ෂණයක් කළ යුතුයි", "News Content": "ගල්කිස්ස වෙරළ තීරයේ අසාර්ථක සංවර්ධන ව්‍යාපෘතිය මගින් එක් අයෙකු හෝ කිහිපදෙනෙකු මුදල් ගසා කෑමක් සිදුවී ඇතැයි සැකයක් මතුවන බවත් එම නිසා මෙම ව්‍යාපෘතිය සම්බන්ධයෙන් විධිමත් පරීක්ෂණයක් සිදු කළ යුතු බවත් ජාතික ජන බලවේගය සඳහන් කරයි. ඛාදනය වෙමින් යන ගල්කිස්ස වෙරළ තීරය ආරක්ෂා කිරීම වෙනුවෙන් ආණ්ඩුව විශාල මුදලක් වියදම් කරමින් දියත් කළ ව්‍යාපෘතිය අසාර්ථකභාවයට පත්ව තිබෙන අතර ජනතා මුදල් නාස්තිකළ ව්‍යාපෘතියක් බවට පත්වී තිබේ එම ව්‍යාපෘතිය සම්බන්ධයෙන් නිරික්ෂණය කිරීම සඳහා ජාතික ජන බලවේගයේ මොරටුව ආසන සංවිධායක, නීතිඥ හර්ෂණ නානායක්කාර, ජනතා විමුක්ති පෙරමුණේ නාගරික මන්ත්‍රීවරුන් වන සමන්මලී ගුණසිංහ මහත්මිය සහ තුවාන් අයුබ් මොහොමඩ් මහතා ඇතුළු පිරිසක් අද (01) එක් වූහ. එහිදී අදහස් දැක්වූ ජාතික ජන බලවේගයේ මොරටුව ආසන සංවිධායක, නීතිඥ හර්ෂණ නානායක්කාර මහතා… “අපි දන්නා තරමින් මේකට අවශ්‍ය ආයතනවලින් කිසිදු අනුමැතියක් ලැබී නැහැ. ආණ්ඩුව කියනවානම් ඒ සියල්ල ලබාගෙන කියලා අපි තාවකාලිකව හිතමු එහෙම අනුමැතියක් තියෙනවා කියලා. නමුත් එයින් වෙනත් ගැටලුවක් පැන නගිනවා. මොකක්ද එසේ නම් මේ ව්‍යාපෘතිය නිසා දූෂණයක් වෙලා තිබෙනවා. එක්කෝ පරිසර අධිකාරිය විසින් දේශපාලකයින් විසින් හෝ කොන්ත්‍රාත් කරුවා විසින් හෝ සියලු දෙනා අතින් මේ මුදල් ගසා කෑමක් සිදුවෙලා තිබෙනවා කියලා අපිට සැකයක් තිබෙනවා. ඒ නිසා මේ ගැන විධිමත් පරීක්ෂණයක් කළ යුතුයි.” එහිදී අදහස් දැක්වූ ජනතා විමුක්ති පෙරමුණේ නාගරික මන්ත්‍රීනි සමන්මලී ගුණසිංහ මහත්මිය… “මෙම ව්‍යාපෘතිය සඳහා කිසිදු පරිසර අධ්‍යයන වාර්තාවක් ලබාගෙන නැහැ කියලා වාර්තා වෙනවා. ඒ වගේම මේක දෙහිවල ගල්කිස්ස නගර සභා බල සීමාව තුල කෙරුණු ව්‍යාපෘතියක්. නමුත් නගර සභාව මේ පිළිබඳව කිසිදු දෙයක් දන්නේ නැහැ. නගරාධිපතිවරයාත් කියනවා ඔහු මේ පිළිබඳව දන්නේ නැහැ කියලා. ඒ නිසා අපි ඉල්ලීමක් කළා මේ පිළිබඳව වෙරළ සංරක්ෂණ අධිකාරියට නගර සභාව ලෙස දැනුම්දීමක් කරන්න කියලා. ඒ වගේම මේ ව්‍යාපෘතිය සිදුකළේ රට පුරා ඇදිරි නීති දාලා ජනතාව ගෙවල්වලට කොටු වෙලා ඉන්න වෙලාවක. ඒ නිසා ප්‍රෙද්ශයේ ජනතාවටත් මේ ගැන අවබෝදයක් නැහැ. මේ සඳහා යන්ත්‍ර සූත්‍ර ගෙනවිත් තියෙන්නේ රාත්‍රී කාලයේ. ඒ විතරක් නෙවෙයි පරිසරයට විශාල හානියක් සිදුවෙමින් තිබෙනවා. මුහුදු පැලෑටි, මුහුදු ජීවින්ට විශාල බලපෑමක් සිදුවෙලා තිබෙනවා. ඒවා මිල කරන්න බැහැ. විශාල මුදලක් අපතේ යවමින් කරපු මේ ව්‍යාපෘතිය ගැන විධිමත් පරීක්ෂණයක් කළ යුතුයි.”", "URL": "https://lankatruth.com/si/?p=93753", "Category": "පරිසර", "Parent URL": null}