{"Source": "Lankatruth", "Timestamp": "August 31, 2021", "Headline": "ගිනි පොලී ණය ගැන දිනමිණෙන් චෝදනා", "News Content": "විවෘත වෙළඳපොලෙන් ගිනි පොලියට ණය ගැනීම සහ ආර්ථිකය අසුබදායක තත්වයකට පත් කිරීම සම්බන්ධයෙන් පැවති සෑම ආණ්ඩුවක්ම වගකිව යුතු බවට දිනමිණ පුවත්පත කරුණු දක්වා තිබේ.  අද (31) එම පුවත්පත කොළඹ විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය සුරංග ද සිල්වා සමඟ කළ සාකච්ඡාවකදී මේ බව දක්වා ඇත. “රට ඒ වගේ දුෂ්කර තැනකට පත්වීමට මේ රට පාලනය කළසෑම රජයක්ම වගකිය යුතුයි. විවෘත වෙළඳපොලෙන් පවා කිසිම ලැජ්ජාවක් නැතිව ණය අරගෙන තිබුණා. විවෘත වෙළඳපොලෙන් ණය ගත්තාම කොන්දේසි නෑ. හැබැයි පොලිය වැඩියි.” යනුවෙන් මහාචාර්යවරයා කරුණු පැහැදිලි කර තිබිණි.  ගිනි පොලියට විශේෂයෙන්ම විදේශ ණය ලබාගැනීම සම්බන්ධයෙන් පසුගිය මහින්ද රාජපක්ෂ පාලන සමයේදී වැඩි අවධානයක් දක්වා තිබිණි. 2015 වර්ෂය අවසානයේදී සහනදායි නොවන විදේශ ණය ප්‍රමාණය මුලු විදේශ ණයවලින් 3.93%ක් වී තිබී එම පාලන සමය අවසන් වූ 2014 වර්ෂය අවසානය වන විට මුලු විදේශ ණයවලින් 52.1%ක දක්වා වසර 10ක් තුළ අති විශාල ප්‍රමාණයකින් ඉහල දමා තිබිණි.  2005 වසර අවසන් වනවිට සහනදායී නොවන, එනම් මුලු විදේශ වාණිජ ණය ප්‍රමාණය රුපියල් කෝටි 3,759ක් වී තිබුණු අතර 2014 වසර අවසන් වන විට එය රුපියල් කෝටි 162, 200ක් දක්වා විශාල වශයෙන් වර්ධනය කර තිබූ බව මහ බැංකු වාර්තා නිරීක්ෂණය කිරීමෙන් හෙළිවේ.", "URL": "https://lankatruth.com/si/?p=122309", "Category": "පුවත්", "Parent URL": null}