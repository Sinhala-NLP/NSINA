{"Source": "Lankatruth", "Timestamp": "July 9, 2019", "Headline": "පොලිස්පතිට සහ හිටපු ආරක්ෂක ‌ලේකම්ට ඇප", "News Content": "අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන සිටි හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර යන මහත්වරුන් ඇප මත මුදාහැරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද(09) නියෝග කර තිබේ. පාස්කු ප්‍රහාරය සම්බන්ධ සිදුවීම්වලදී සිය රාජකාරීමය වගකීම් සාපරාධී පැහැරහැරීමට ලක්කර ඇතැයි විමර්ශනවලින් තහවුරුවීම හේතුවෙන් නීතිපතිවරයා විසින් සිදුකළ දැනුම්දීමකට අනුව හිටපු ආරක්ෂක ලේකම්ට හා පොලිස්පතිට අපරාධ පරීක්ෂණ දෙපාර්තමේන්තුව හමුවේ පෙනී සිටින්නැයි වැඩබලන පොලිස්පතිවරයා විසින් පසුගිය 2 වැනිදා දැනුම්දීමක් සිදුකළ අතර ඉන්පසු හදිසි අසනීප තත්ව බව පවසමින් ඔවුන් රෝහල් ගතව සිටියේය. පසුව අපරාධ පරීක්ෂණ දෙපාර්තමේන්තුව මගින් පොලිස්පතිවරයා සහ ආරක්ෂක ලේකම්වරයා අත්අඩංගුවට ගනු ලැබීය. පසුව ඔවුන් ජූලි මස 3 වැනිදා අධිකරණයට ඉදිරිපත් කිරීමෙන් පසු අද(09) දින දක්වා රක්ෂිත බන්ධනාගාර ගතකිරීමට අධිකරණය නියෝග කළේය. සිද්ධියට අදාල නඩුව අද කැඳවූ අවස්ථාවේ මහේස්ත්‍රාත්වරිය ප්‍රකාශ කර ඇත්තේ රුපියල් ලක්ෂ 5ක ශරීර ඇප මත සැකකරුවන් මුදා හරින ලෙසය.", "URL": "https://lankatruth.com/si/?p=77296", "Category": "පුවත්", "Parent URL": null}