{"Source": "Lankatruth", "Timestamp": "August 8, 2019", "Headline": "අල ගොවියාගේ හිග මුදල් ලබා ගැනීමට අපි කොළඹට එනවා", "News Content": "මිට වසරකට පෙර ආණ්ඩුව විසින් අර්තාපල් අල ගොවීන්ගෙන් මිලදී ගත් අල සදහා ලැබිය යුතු රුපියල් කෝටි තුනක පමණ මුදල සම්පුර්ණ වශයෙන් ගෙවීම් නොකර මඟ හරිමින් ගොවින් පිඩාවට ලක්කරමින් සිටින බවත් එම මුදල් යළි ලබාගැනීම සදහා අගෝස්තු 08 දිනයේ කොළඹ පිහිටි සමුපකාර දෙපාර්තමේන්තු ප්‍රධාන කාර්යාලයට අල ගොවින් පිරිවරා ගෙන පැමිනෙන බව සමස්ත ලංකා ගොවිජන සම්මේලනයේ කැඳවුම්කරු නාමල් කරුණාරත්න මහතා ඊයේ (07) දඹුල්ලේ පැවති මාධ්‍ය හමුවකදී පැවසිය. ඉකුත් වසරේදී වැලිමඩ, ඌව පරණගම, බොරලන්ද ආදී ප්‍රදේශවල අර්තාපල අල ගොවීන්ගේ නිෂ්පාදන තොග කිලෝව රුපියල් 92 බැගින් සමුපකාර සංවර්ධන දෙපාර්තමේන්තුව මගින් ස්ථාන හයකදී අල කිලෝ ග්‍රෑම් විසි ලක්ෂ හතලිස් හතර දහසක් (Kg 2,044,000) මිලදී ගත් බවත්, ඊට අදාල මුදල් ලබා ගැනීම සදහා අවස්ථා ගනනාවකදී තම සම්මේලනයට මැදිහත්වීමට සිදුවූ බවත් මේ වනවිට රුපියල් කෝටි තුනක පමණ මුදලක් ලබාගැනීමට තිබෙන බවත් විෂය භාර අමාත්‍යවරය හා නිලධාරීන් නොයෙක් දේ ප්‍රකාශ කරමින් ගොවියා පිඩාවට පත්කරමින් සිටින බවද නාමල් කරුණාරත්න මහතා සඳහන් කළේ ය. ගොවීන්ගෙන් මිලදී ගත් අල තොග ප්‍රවාහනය සදහා යොදා ගත් ප්‍රදේශයේ වාහන සදහා ලැබිය යුතු කුලිය පවා ගෙවා නොමැති බවද ඒ මහතා අවධාරණය කළේ ය. අල කිලෝවක් සඳහා රුපියල් 88.90ක නිෂ්පාදන පිරිවැයක් දැරීමට ගොවීන්ට සිදුවන බවත්, බොහෝ ගොවින් තම කණකර අභරණ පවා උගසට තබමින් අල වගාකර ඇති බවත් පෙන්වා දෙන නාමල් කරුණාරත්න මහතා ආණ්ඩුව ගොවියාගේ රීරී මාංශ උරා බොමින් රටේ ධනය විශාල ලෙස අවභාවිත කරමින් කටයුතු කරන බවත් මහා බැංකු වංචාව මගින් විශාල මුදල් වංචාවක කර ඇති බවත් පැවසිය. ගොවියා මුහුණපා සිටින ගැටලුවලට විසදුම් ලබා නොදී ඉදිරි මැතිවරණවලදී ගමට අවොත් කුණු අලවලින් සංග්‍රහ කිරීමට ගොවි ජනතාවට සිදුවන බවද වැඩිදුරටත් කියා සිටියේය. මෙම මාධ්‍ය හමුව සඳහා සමස්ත ලංකා ගොවිජන සම්මේලනයේ ජාතික කම්ටු සාමාජික සුනිල් රණවීර, දඹුල්ල ඒකාබද්ද ගොවි පදනමේ කැදවුම්කරු තිලකරත්න, එහි ලේකම් සිරිවර්ධන සහ ගොවි නියෝජිත සිරිල් යන මහත්වරු සහභාගී වී සිටියහ.", "URL": "https://lankatruth.com/si/?p=78812", "Category": "පුවත්", "Parent URL": null}