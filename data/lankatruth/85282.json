{"Source": "Lankatruth", "Timestamp": "November 10, 2019", "Headline": "ජනතාව ක්‍රියාකාරී බලවේගයක් විදියට සංවිධානය වෙන්න ඕනෑ", "News Content": "“ආණ්ඩු විතරක් මාරු කරලා හරියන්නේ නැහැ. මේ ක‍්‍රමය දුවවන නිලධාරීවාදී යාන්ත‍්‍රණය, අන්ත දූෂිත යාන්ත‍්‍රණය පරාජයට පත් කරන්න ඕනෑ. මේ දූෂිත බලවේග පසුබස්වන්න නම්, ජනතාව දැනුම්වත්ව ක්‍රියාකාරී බලවේගයක් විදියට සංවිධානය වෙන්න ඕනෑ.” යැයි විප්ලවවාදී කේන්ද්‍රයේ වසන්ත දිසානායක මහතා අවධාරණය කරයි. ඒ මහතා මේ බව පැවසූවේ ඊයේ (09) පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ වාරියපොළ ජන රැලිය අමතමිණි. එහිදී වැඩිදුරටත් අදහස් දැක්වූ වසන්ත දිසානායක මහතා… “මේ වෙන කොටත් එක ජනාධිපතිවරණ ප‍්‍රතිඵලයක් ලැබිලා තියෙනවා. ඉදිරිපත් වෙලා ඉන්න අපේක්‍ෂකයන් තිස්පස් දෙනාගෙන් සුදුසුකම් අතින් පෙරමුණේ ම ඉන්නේ, අනුර කුමාර දිසානායක සහෝදරයා කියලා හැම දෙනා ම පිළිගන්නවා. ජාතික ජන බලවේගයේ සගයෝ පමණක් නොවෙයි, පොහොට්ටුවේ මිනිස්සු, හංසයා ලකුණේ ඉන්න මිනිස්සු පවා ඒ බව පිළිගන්නවා. අපි බොහෝ දුර ගමන් කරලා තිබෙන බව ඇත්ත. පොහොට්ටුවේ අයත්, හංසයා ලකුණේ අයත් අපිත් එක්ක කියන්නේ, අනුර කුමාර සහෝදරයා විශාල ඡන්ද ප‍්‍රමාණයක් ගන්න බවයි. නමුත්, අපිට තව බොහෝ දුර යන්න තියෙනවා. හැම දෙනා ම සුදුසුයි කියලා පිළිගන්නා සියලු දෙනාට ඔවුන්ගේ ඡන්දය ලබා දෙන්න කියන මතය අපි තහවුරු කරන්න ඕනෑ. ඉදිරි කාලය තුළ ඒ ඡන්ද ලබා ගන්න උපරිම උත්සාහය දැරීම ඔබේ වගකීමයි. මම අවධාරණය කරන පළමුවැනි කාරණය ඒක. ඊ ළඟට ගෝඨාභය කියන මහා රකුසෙක් එන බව කියනවා. ඒ ආඥාදායක ගෝඨාභය පරාජය කරන්න නම්, සජිත් ප්‍රේමදාස ඡන්දය දිය යුතුයි කියලා මතයක් කියනවා. හැබැයි මේ අනතුර පරාජයට පත් කරන්න නම්, මුලින් ම කළ යුත්තේ, ජාතික ජන බලවේගය ශක්තිමත් කිරීම බව තේරුම් ගන්න ඕනෑ. එදා දෙදහස් පහළොවේ දී රාජපක්‍ෂලාට මුහුණ දෙන්න මේ වාගේ සංවිධානයක් තිබුණේ නැහැ. අද ඒ අභියෝගය භාර ගන්න ජාතික ජන බලවේගය තියෙනවා. මෙන්න මේ බලවේගය තව තවත් ශක්තිමත් කිරීමයි, කළ යුත්තේ. ඒ හැර වෙනත් කිසි ම විසඳුමක් නැහැ. රටේ තිබෙන ආර්ථික ප‍්‍රශ්න ඇතුළු අනෙකුත් ප‍්‍රශ්න හමුවේ ගෝඨාභය ආවත්, සජිත් ප්‍රේමදාස ආවත් උත්තර නැහැ. ඒ නිසා මේ අයට අනිවාර්යයෙන් ම මහජනතාව මර්දනය කරන්න සිද්ධ වෙනවා. මේ ජනාධිපතිවරණයේ දී අපේ පදනම විශාල වශයෙන් පළල් කර ගන්න පුළුවනි. මේ රටේ ජනතාව සැබෑ තීරක බලවේගය විදියට අඛණ්ඩව මැදිහත් වීම අවශ්‍යයි. එහෙම නැතිව ඡන්දය දීලා, පැත්තකට වුණොත් ඒ ගමන යන්න බැහැ. ආණ්ඩු විතරක් මාරු කරලා හරියන්නේ නැහැ. මේ ක‍්‍රමය දුවවන නිලධාරීවාදී යාන්ත‍්‍රණය, අන්ත දූෂිත යාන්ත‍්‍රණය පරාජයට පත් කරන්න ඕනෑ. මේ දූෂිත බලවේග පසුබස්වන්න නම්, ජනතාව දැනුම්වත්ව ක්‍රියාකාරී බලවේගයක් විදියට සංවිධානය වෙන්න ඕනෑ.”", "URL": "https://lankatruth.com/si/?p=85282", "Category": "පුවත්", "Parent URL": null}