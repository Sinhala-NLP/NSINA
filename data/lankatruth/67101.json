{"Source": "Lankatruth", "Timestamp": "January 28, 2019", "Headline": "වතු කම්කරු වැටුප් සටන පාවාදීමට එරෙහිව රටපුරා විරෝධතා ආරම්භ කලා – කිට්නන් සෙල්වරාජ්", "News Content": "වත්මන් රනිල් – මෛත්‍රී ආණ්ඩුවත් ලංකා කම්කරු කොන්සග්‍රසය සහ එක්සත් ජාතික පක්ෂයේ වතු කම්කරු සංගමය වන ලංකා ජාතික වතු කම්කරු සංගමයේ නායකයනුත් එක්ව වසර දෙකක් පුරා දියත් වෙමින් තිබූ වතු කම්කරු අරගලය හාම්පුතුන්ගේ සංගමය වෙත පාවාදී ඇතැයිද එයට එරෙහිව අද (28) සිට රට පුරා විරෝධතා දියත් කරන බවද සමස්ත ලංකා වතුකම්කරු සංගමයේ සභාපති කිට්නන් සෙල්වරාජ් මහතා සඳහන් කරයි. එම විරෝධතාවලට සමගාමීව බදුල්ලේදී අද සත්‍යග්‍රහයක් ආරම්භ කරමින් කිට්නන් සෙල්වරාජ් මහතා මේ බව සඳහන් කළේ ය. 2017 වසරේ ඔක්තෝබර් වනවිට එවකට පැවති පැරණි සාමූහික ගිවුසුම අවසන් වූ බවත් අලුත් ගිවිසුම අත්සන් නොකර වසරකට වැඩි කාලයක් ගිය පසු කම්කරුවන්ගේ වැටුප් අරගලයද පාවා දෙමින් ලංකා කම්කරු කොන්සග්‍රසයේ නායක ආරුමුගම් තොන්ඩන් මහතාත් ලංකා ජාතික වතු කම්කරු සංගමයේ නායක වඩිවෙල් සුරේෂ් මහතාත් එක්ව අද දින අගමැති රනිල් වික්‍රමසිංහ මහතා ඉදිරියේ සාමූහික ගිවිසුම අත්සන් කර ඇති බවත් කිට්නන් සෙල්වරාජ් මහතා සඳහන් කරයි. මෙය වතුකම්කරු සටන් ඉතිහාසයේ විශාලම පාවාදීම බවත් දිනකට රුපියල් 1000ක් දක්වා වැටුප් වැඩිවීමක් ඉල්ලූ කම්කරුවන් මෙතෙක් ලැබුණු දීමනා කිහිපයක්ද කප්පාදු කරමින් රුපියල් 20කින් පමණක් වැටුප් වැඩිකර ඇති බවත් එ මහතා අවධාරණය කළේ ය. 2016 වසරේදී වතු කම්කරුවන්ට දෛනික වැටුප ලෙස රුපියල් 730ක් ලැබුණු අතර මෙවර සාමූහික ගිවිසුම් මගින් එය 750ක් දක්වා රුපියල් 20කින් වැඩිකර ඇති බවද ඒ මහතා වැඩිදුරටත් අවධාරණය කළේය. 2016 වසර වෙනතෙක් ලබාදුන් පැමිණීමේ දීමනාව සහ නිෂ්පාදන දීමනාව මේ වසරේ සිට කප්පාදු කර ඇති බවත් 2016 වසරේදී පැමණීමේ දීමනාව රුපියල් 60ක් සහ නිෂ්පාදන දීමනාව රුපියල් 140ක් වතු කම්කරුවන්ගේ වැටුපට එක්කර තිබිණි. පසුගිය කාලයේ සාමූහික ගිවිසුම් අත්සන් කිරීමෙන් පසු ඊට මැදිහත්වූ තම වෘතීය සමිති නායකයන්ව මල්මාල පළඳවා හරසරින් පිළිගන්නා කම්කරුවන් අද රට පුරා සෑම වතුයායකම කළු කොඩි ඔසවා කළු විරෝධයක් ප්‍රකාශයට පත් කර ඇති බවත් වැටුප් සටන ජයග්‍රහණය කරගන්නා තුරු ඉදිරියට ගෙනයන බවත් මෙහිදී සමස්ත ලංකා වතුකම්කරු සංගමයේ සභාපති කිට්නන් සෙල්වරාජ් මහතා අවධාරණය කළේ ය. අද බදුල්ලේ පැවති සත්‍යග්‍රහය සඳහා සමස්ත ලංකා වතුකම්කරු සංගමයේ සභාපති කිට්නන් සෙල්වරාජ් මහතා, ප්‍රධානා ලේකම් ජේ.එම්.ඒ ප්‍රේමරත්න මහතා, උප ලේකම් ක්‍රිෂ්නන් සෙල්වි මෙනවිය ඇතුළු වතු කම්කරුවෝ සත්‍යග්‍රහයට එක්වී සිටියහ.", "URL": "https://lankatruth.com/si/?p=67101", "Category": "පුවත්", "Parent URL": null}