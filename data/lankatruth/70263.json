{"Source": "Lankatruth", "Timestamp": "March 13, 2019", "Headline": "යෝජිත ප්‍රතිත්‍රස්ත පනත සහ ප්‍රජාතන්ත්‍රවාදයේ හෙට දවස", "News Content": "යෝජිත ප්‍රතිත්‍රස්ත පනත සහ ප්‍රජාතන්ත්‍රවාදයේ හෙට දවස යන මැයෙන් පසුගිය 11 වනදා කොළඹ CSR හිදී ලංකා පුවත්පත මගින් සම්මන්ත්‍රණයක් සංවිධානය කර තිබිණි. ත්‍රස්තවාදය වැලැක්වීම මූලික අරමුණ කරගනිමින් ලෝකය පුරා විවිධ රටවල් අණපනත් සම්මතකරගෙන ඇති අතර ඒවා බොහෝමයක් ප්‍රජාතන්ත්‍රවාදී අයිතීන් උල්ලංඝනය වන අයුරින් ක්‍රියාත්මකවීම හේතුවෙන් එක්සත් ජාතීන්ගේ සංවිධානය ද මේ වනවිට මෙම පනත් සම්බන්ධව අවධානය යොමුකර ඇත. ඒ අනුව ත්‍රස්තවාදය වැලැක්වීමේ පනත් ගෙනඒමේදී ඒවා ප්‍රජාතන්ත්‍රවාදී අයිතීන් ආරක්ෂා වන අයුරින් ගෙන ආ යුතු බවට එක්සත් ජාතීන්ගේ සංවිධානය හමුවේ යෝජනා සම්මතවීමක් ද සිදුව ඇත. ලංකාවේ දැනට ක්‍රියාත්මක ත්‍රස්තවාදය වැලැක්වීමේ පනත ද ප්‍රජාතන්ත්‍රවාදී අයිතීන් උල්ලංඝනය වන අයුරින් ක්‍රියාත්මක වන අතර ගෙන ඒමට යෝජිත නව පනත එක්සත් ජාතීන්ගේ නිර්දේශ ද කඩවන අයුරින් ප්‍රජාතන්ත්‍රවාදය දැඩි ලෙස උල්ලංඝනය කරන්නක් බව සම්මන්ත්‍රණයට සහභාගී වූ විද්වතුන් පැවසීය. මෙම සම්මන්ත්‍රණය සඳහා නීතීඥ ලක්මාලි හේමචන්ද්‍ර, නීතීඥ ස්වස්තිකා අරුලිංගම්, නීතීඥ විසාකේස චන්ද්‍රසේකරම්, පාර්ලිමේන්තු මන්ත්‍රී ජයම්පති වික්‍රමරත්න, පාර්ලිමේන්තු මන්ත්‍රී බිමල් රත්නායක යන අය සහභාගීවී සිටියහ.", "URL": "https://lankatruth.com/si/?p=70263", "Category": "පුවත්", "Parent URL": null}