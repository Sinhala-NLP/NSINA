{"Source": "Lankatruth", "Timestamp": "August 10, 2019", "Headline": "කරන්නාගොඩගේ උසස්වීම් දැඩිව විවේචනයට", "News Content": "ශ්‍රී ලංකා ගුවන් හමුදාවේ ඉහළම උසස්වීම වන මර්ෂල් ඔෆ් ද එයාර් ෆෝස් යන තනතුරට රෝෂාන් ගුණතිලක මහතාට උසස්වීමක් ලබාදී තිබීමත් හිටපු නාවික හමුදාපති වසන්ත කරන්නාගොඩ නාවික හමුදාවේ ඉහළම ධුරය වන අද්මිරාල් ඔෆ් ද ෆ්ලීට් යන ධුරයට උසස් කරනු ලැබීමත් විශේෂ අවධානයකට ලක්ව තිබේ. මෙම පත්වීම් අතුරින් හිටපු නාවික හමුදාපති වසන්ත කරන්නාගොඩට උසස්වීමක් ලබාදීම දැඩි ලෙස විවේචනය වී තිබේ. ඊට හේතුව වන්නේ 2008 සහ 2009 අයධියේ තරුණයන් 11 දෙනෙකු කප්පම් ලබාගැනීම සඳහා පැහැරගෙන ගිය බව පවසන සිද්ධියට සම්බන්ධව මේ වනවිට ඔහු චෝදනා ලබා සිටීම හේතුවෙනි. 2008 අගෝස්තු 08 වෙනිදා සිට සැප්තැම්බර් මස 17 වෙනිදා අතර කාලය තුළදී කොටහේන. වැල්ලවත්ත, ත්‍රීකුණාමලය, මඩකළපුව ඇතුළු ස්ථාන කිහිපයකදී තරුණයන් 11 දෙනෙකු පැහැරගෙන ගොස් අතුරුදහන් කිරිම සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ පවත්වමින් සිටියදීම මෙම උසස්වීම් ලබාදීම බලවත් විමසිල්ලට ලක්ව තිබේ. තරුණයන් පැහැර ගැනීමට අදාළ නඩුව පසුගිය 07 වැනිදා කොටුව මහේස්ත්‍රාත් අධිකරණයේ දී කැඳවූ අවස්ථාවේ අධිකරණයට කරුණු දැක්වූ අගතියට පත් පාර්ශවය වෙනුවෙන් පෙනී සිටින නීතිවේදිනී අචලා සෙනෙවිරත්න ජනාධිපතිවරයාගේ මෙම පත්වීම් ක්‍රියාව දැඩි විවේචනයට ලක් කළාය. “රටක මිලිටරියකට සම්බන්ධ පිරිස් නීති විරෝධීව අහිංසක මිනිස්සු කප්පම්වලට උස්සන් ගිහින් අතුරුදහන් කරලා. ඒකට වගකිවයුත්තන් විදිහට අධිකරණය නම් කරපු සැකකරුවන්ට ඒ ක්ෂේත්‍රයන්ගේම ෆීල්ඩ් අද්මිරාල් විදියහ උසස්වීම් දෙන ලෝකේ එකම රට මේ රට… හරිම සතුටක් දැනෙන්නෙ මේ දෙමාපියන්ට, ඔවුන්ට ඉදිරියේ දී ලැබෙන යුක්තිය, සාධාරණය ගැන හිතද්දි…” යනුවෙන් ඇය එහිදී ප්‍රකාශ කළාය. ලක්සිරි ප්‍රනාන්දු – ලංකා ඉරිදා සංග්‍රහය", "URL": "https://lankatruth.com/si/?p=78897", "Category": "පුවත්", "Parent URL": null}