{"Source": "Lankatruth", "Timestamp": "January 19, 2023", "Headline": "විපක්ෂයේ විරෝධය මැද මැතිවරණ වියදම් නියාමනය කිරීමේ පනත අද විවාදයට", "News Content": "විපක්ෂයේ පක්ෂවල දැඩි විරෝදය මත මැතිවරණ වියදම් නියාමනය කිරීමේ පනත් කෙටුම්පත අද (19) දින පාර්ලිමේන්තුවේ දී විවාදයට ගැනීමට නියමිතව තිබේ. අධිකරණ ඇමති විජයදාස රාජපක්ෂගේ ප්‍රධානත්වයෙන් පසුගිය 17 වනදා පැවති අධිකරණ, බන්ධනාගාර කටයුතු සහ ව්‍යවස්ථා ප්‍රතිසංස්කරණ පිළිබඳ අමාත්‍යාංශයීය උපදේශක කාරක සභාවේ දී එම විවාදය මාසකින් කල් දැමීමට තීරණය වී තිබිණි. එහෙත් ඊයේ (18) පැවති පාර්ලිමේන්තු කටයුතු පිළිබඳ කාරක සභාවේ දී මැතිවරණ වියදම් නියාමනය කිරීමේ පනත් කෙටුම්පත අද විවාදයට ගැනීමට තීරණය වී තිබේ. පාර්ලිමේන්තුවේ මහලේකම් ධම්මික දසනායක මහතා සදහන් කළේ ඒ අනුව උදෑසන 10.30 සිට පස්වරු 5.00 දක්වා මෙම පනත් කෙටුම්පත දෙවනවර කියවීමේ විවාදය පැවැත්වීමට නියමිත බවය. විවාදයෙන් අනතුරුව අද පස්වරුවේ ඊට අදාළ ඡන්ද විමසීම පැවැත්වීමට ද නියමිතය. ජාතික ජන බලවේගයේ නායක, පාර්ලිමේන්තු මන්ත්‍රී අනුර දිසානායක ඊයේ පාර්ලිමේන්තුවේදී සඳහන් කර සිටියේ පත්කළ ජනාධිපති රනිල් වික්‍රමසිංහ විධායක බලය උපයෝගී කරගෙන පාරිලිමේන්තුව හසුරුවමින් සිටින බවත් කතානායක වරයාද ඒ අනුව කටයුතු කරමින් සිටින බවත්ය.", "URL": "https://lankatruth.com/si/?p=143839", "Category": "පුවත්", "Parent URL": null}