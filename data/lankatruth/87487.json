{"Source": "Lankatruth", "Timestamp": "December 18, 2019", "Headline": "ඉන්දියාවේ නව පුරවැසි පනතට එරෙහි විරෝධතා තවත් ව්‍යාප්ත වේ – පනතට එරෙහි පෙත්සම් විභාගය මසකින් කල් යයි", "News Content": "ඉන්දියාවේ නව පුරවැසි පනතට එරෙහි විරෝධතා තව දුරටත් ව්‍යාප්ත වී ඇතැයි විදෙස් මාධ්‍ය වාර්තා කරයි. පාකිස්තානය, ඇෆ්ගනිස්තානය සහ බංග්ලාදේශය යන මුස්ලිම් බහුතරයක් වෙසෙන රටවලදී හිංසනයට ලක්වී පලා ආ හින්දු, බෞද්ධ, කිතුණු, සික් වැනි සුළුතර ජන කොට්ඨාසවලට අයත් පුද්ගලයන්ට පුරවැසිභාවය පිරිනැමීම සඳහා ඉන්දීය මධ්‍යම රජය විසින්, ඉදිරිපත් කර ඇති නව පුරවැසි පනතට එරෙහිව මෙම විරෝධතා සිදුකෙරේ. මුස්ලිම් සංක්‍රමණිකයන් මෙහිදී නොසළකා හැර තිබීම මෙම විරෝධතා ඇතිවීමට මූලික හේතුව වී ඇත. විදෙස් මාධ්‍ය වාර්තාකර ඇත්තේ මෙම පනත හේතුවෙන් ඉන්දියාව පුරා ව්‍යාප්තවී සිටින මිලියන 200ක මුස්ලිම්වරු, නරේන්ද්‍ර මෝදි ප්‍රමුඛ හින්දු ජාතිකවාදී ආණ්ඩුවේ න්‍යාය පත්‍රයේ කොටසක් බවට පත්කරනු ඇතැයි බියෙන් පසුවන බවය. මෙම පනත ඇමරිකාවේ ජනාධිපති ඩොනල්ඩ් ට්‍රම්ප්ගේ මුස්ලිම් තහනමේ කොටසක් බවත්, ඉන්දියාවේ පවතින ව්‍යවස්ථාවේ ස්වභාවය මේ අනුව වෙනස් කරන බවත් ඇතැම් දේශපාලන විචාරකයන් පවසයි. මෙම පනතට එරෙහිව පෙත්සම් 21 ඉන්දීය ශ්‍රේෂ්ඨාධිකරණය වෙත ඉදිරිපත් කර තිබෙන අතර ඒවා අද(18) අගවිනිසුරු ෂරාඩ් ඒ. බොබ්ඩි ප්‍රමුඛ ත්‍රිපුද්ගල විනිසුරු මඬුල්ලක් ඉදිරියේ කැදවා තිබිණි. එහිදී සංශෝධිත පුරවැසි පනත ක්‍රියාත්මක කිරීම වැලැක්වීමට කර තිබෙන ඉල්ලීම් අධිකරණය ප්‍රතික්ෂේප කර ඇති අතර පෙත්සම්වල වැඩිදුර විභාගය ලබන ජනවාරි මස 21 වැනිදා තෙක් කල්තබා ඇත.", "URL": "https://lankatruth.com/si/?p=87487", "Category": "විදෙස් පුවත්", "Parent URL": null}