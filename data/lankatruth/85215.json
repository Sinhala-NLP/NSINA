{"Source": "Lankatruth", "Timestamp": "November 10, 2019", "Headline": "පොදුරාජ්‍ය මණ්ඩලීය මැතිවරණ නිරීක්ෂණ කණ්ඩායමක් අද දිවයිනට", "News Content": "ජනාධිපතිවරණයේ නිරීක්ෂණ කටයුතු සඳහා, ඝානාවේ හිටපු අභ්‍යන්තර කටයුතු අමාත්‍ය ප්‍රොස්පර් බානිගේ ප්‍රධානත්වයෙන් යුත් පොදුරාජ්‍ය මණ්ඩලීය මැතිවරණ නිරීක්ෂණ කණ්ඩායමක් අද(10) දිවයිනට පැමිණීමට නියමිතය. මෙම මැතිවරණ නිරීක්ෂණ කණ්ඩායම සාමාජිකයන් දස දෙනෙකුගෙන් යුක්ත වන අතර ඕස්ට්‍රේලියාවේ හිටපු නියෝජ්‍ය මැතිවරණ කොමසාරිස් පෝල් ඩෙසේ, එක්සත් රාජධානියේ ජාත්‍යන්තර සංවර්ධන කටයුතු පිළිබඳ විශේෂඥ ආචාර්ය මීනා ෂිව්දාස් ඇතුළුව පාකිස්ථාන, නවසීලන්ත, සැම්බියා ඇතුළු රටවල් කිහිපයක නියෝජිතයන් එම කණ්ඩායමට අයත් ය. ඔවුන් සමඟ හය දෙනෙකුගෙන් යුත් පොදුරාජ්‍ය මණ්ඩලීය සහයක කණ්ඩායමක් ද මෙම නිරීක්ෂණ කටයුතු සඳහා එක්වීමට නියමිතව ඇත. පොදුරාජ්‍ය මණ්ඩලීය මහ ලේකම්වරිය වන පැට්‍රිෂියා ස්කොට්ලන්ඩ් පසුගිය දා මෙරට සංචාරයක නිරතවෙමින් මෙම කණ්ඩායම තම ඉල්ලීම පරිදි මෙරට මැතිවරණ නිරීක්ෂණ කටයුතු වෙනුවෙන් එක් වන බව සඳහන් කළාය. මීට අමතරව නිදහස් මැතිවරණ සඳහා ආසියානු ජාලයේ සාමාජිකයන් පිරිසක් ද ජනාධිපතිවරණයේ නිරික්ෂණ කටයුතු වෙනුවෙන් මේ වනවිට දිවයිනට පැමිණ තිබේ.", "URL": "https://lankatruth.com/si/?p=85215", "Category": "පුවත්", "Parent URL": null}