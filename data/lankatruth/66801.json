{"Source": "Lankatruth", "Timestamp": "January 22, 2019", "Headline": "පාසල් සිසුන් ඇතුළු තරුණයන් 11ක් පැහැරගත් නාවික හමුදාවේ පිරිසකට නඩු", "News Content": "කොළඹ කොටහේන හා තදාසන්න ප‍්‍රදේශවලදී පාසල් සිසුන් ඇතුළු තරුණයින් 11 දෙනෙකු කප්පම් ලබාගැනීම සඳහා පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් චූදිතයන් ලෙස තහවුරු කරගත් නාවික හමුදා නිලධාරීන් පිරිසකට එරෙහිව ඉදිරි සති දෙක තුළ මහාධිකරණය හමුවේ සෘජුවම නඩු පැවරීමට නීතීපතිවරයාගේ අවධානය යොමු වී ඇතැයි වාර්තා වේ. මේ සම්බන්ධයෙන් අපරාධ පරීක්ෂණ දෙපාර්තමේන්තුවේ නිලධාරීන් කණඩායමක් සිදුකළ දීර්ඝ විමර්ශනයකින් අනතුරුව සැකකාර නාවික හමුදා නිලධාරීන්ට එරෙහිව මහෙස්ත‍්‍රාත් අධිකරණයේ ලඝු නොවන නඩු විභාගයක් නොපවත්වා කෙළින්ම මහාධිකරණයේ අධිචෝදනා ගොනු කිරීමට අවධානය යොමු වී ඇතැයි ද වාර්තා වේ. පසුගිය කාලයේ මහත් ආන්දෝලනයකට තුඩුදුන් මෙම සිදුවීම් සම්බන්ධයෙන් සැකපිට අත්අඩංගුවට ගැනුනු නාවික හමුදා නිලධාරීන් පිරිසක් මේ වනවිට ඇප මත මුදාහරිනු ලැබ ඇති අතර තවත් නාවික හමුදා නිලධාරීහු පිරිසක් මේ වනවිටත් රක්ෂිත බාරයේ පසුවෙති. මේ අතර පසුගියදා අත්අඩංගුවට ගත් නාවික හමුදා නිලධාරීන් දෙදෙනෙකුගෙන් ලද තොරතුරු මහත පොලිස් මාධ්‍ය ප්‍රකාශක රුවන් ගුණසේකර මහතා ප්‍රකාශ කර තිබුනේ පාසල් සිසුන් ඇතුළු මෙම 11 දෙනා ඝාතනය කර ඇති බවයි.", "URL": "https://lankatruth.com/si/?p=66801", "Category": "පුවත්", "Parent URL": null}