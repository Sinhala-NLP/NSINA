{"Source": "Lankatruth", "Timestamp": "May 28, 2018", "Headline": "රෝහිත වත්කම් බැරකම් නඩුවට පෙනී නොසිටියි – නඩුව කල් යයි", "News Content": "රුපියල් මිලියන හතළිහකට අධික වත්කම් සහ දේපළ නීති විරෝධී ආකාරයට අත්පත් කරගැනීම සම්බන්ධයෙන් හිටපු නියෝජ්‍ය අමාත්‍ය සහ මහින්ද පිලේ පාර්ලිමේන්තු මන්ත්‍රී රෝහිත අබේගුණවර්ධන මහතාට එරෙහිව අල්ලස් කොමිසම විසින් ගොනු කර තිබෙන නඩුව විභාග කිරීම ජුලි මස 06 වනදා තෙක් කල් තැබීමට කොළඹ මහාධිකරණ විනිසුරු ඒ.ඒ.ආර් හෙයියන්තුඩුව මහතා විසින් අද (28) නියෝග කර තිබේ. මෙම නඩුව දෛනිකව විභාග කරන කොළඹ මහාධිකරණ විනිසුරු සම්පත් විජයරත්න මහතා රාජකාරි නිවාඩු ලබා සිටීම හේතුවෙන් නඩු විභාගය ජුලි මස 06 වනදා දක්වා කල් තබන බව විනිසුරු හෙයියන්තුඩුව මහතා වැඩිදුරටත් නියෝග කර ඇත. නඩුව කැඳවූ අවස්ථාවේදී විත්තිකාර රෝහිත අබේගුණවර්ධන මන්ත්‍රීවරයා අධිකරණය හමුවේ පෙනී සිට නැති අතර ඔහුගේ නීතිඥවරයා අධිකරණයට වෛද්‍ය සහතිකයක් ඉදිරිපත් කරමින් තම සේවාදායකයා අසනීපයෙන් පසුවන බව දන්වා තිබේ. ඒ අනුව විත්තිකරුට මීළඟ දින අධිකරණය හමුවේ පෙනී සිටින්නැයි අවවාද කර ඇති විනිසුරුවරයා සාක්ෂිකරුවන්ටද මීළඟ දින අධිකරණය හමුවේ පෙනී සිටින ලෙසද නියෝග කර ඇත. 2004 වසර සහ 2006 වසර දක්වා කාලසීමාව තුළ අමාත්‍යවරයෙකු ලෙස කටයුතු කරමින් සිය නීත්‍යානුකූල ආදායම ඉක්මවා නීති විරෝධී ආකාරයට රුපියල් මිලියන 40.1ක් වටිනා වත්කම් සහ මුදල් උපයා ගෙන ඇති රෝහිත අබේගුණවර්ධන මන්ත්‍රීවරයා මුදල් උපයාත් ගත් ආකාරය පැහැදිලි කිරීමට මෙතෙක් අපොහොසත් වී තිබේ.", "URL": "https://lankatruth.com/si/?p=53112", "Category": "පුවත්", "Parent URL": null}