{"Source": "Lankatruth", "Timestamp": "December 3, 2019", "Headline": "මානව හිමිකම් කොමිසම, ස්විස් නිලධාරිණිය පැහැරගැනීමේ සිද්ධිය ගැන අපක්ෂපාතී පරීක්ෂණයක් ඉල්ලයි", "News Content": "ස්විස්ටර්ලන්ත තානාපති කාර්යාලයේ නිලධාරිනියක පැහැරගැනීම සහ ප්‍රශ්න කිරීමේ සිද්ධිය සම්බන්ධව අපක්ෂපාතී පරීක්ෂණයක් පවත්වන්නැයි, ශ්‍රී ලංකා මානව හිමිකම් කොමිශන් සභාව, වැඩබලන පොලිස්පති සී.ඩී. වික්‍රමරත්න මහතාවෙත ලිපියක් යොමුකරමින් ඉල්ලීමක්කර ඇත. මෙම සිද්ධිය සම්බන්ධව ශ්‍රී ලංකා මානව හිමිකම් කොමිශන් සභාව දැඩි සැළකිල්ලකින් පසුවන බවත් මහජන විශ්වාසය ශක්තිමත්කිරීම සහ ඊට වගකිවයුත්තන් සොයාගැනීම අත්‍යාවශ්‍ය කරුණක් බවත් එම ලිපියේ දැක්වේ. එසේම මෙවැනි සිදුවීම් ප්‍රජාතන්ත්‍රවාදී අයිතිවාසිකම් සහ නිදහස කෙරෙහි දැඩි බලපෑමක් එල්ලකරන බව ශ්‍රී ලංකා මානව හිමිකම් කොමිසම පෙන්වාදෙයි. ඒ අනුව මෙම සිදුවීම සම්බන්ධව අපක්ෂපාතී පරීක්ෂණයක් සිදුකර එහි වගඋත්තරකරුවන් අනාවරණය කරන්නැයි වැඩබලන පොලිස්පතිවරයාගෙන් ඉල්ලා තිබේ.", "URL": "https://lankatruth.com/si/?p=86596", "Category": "පුවත්", "Parent URL": null}