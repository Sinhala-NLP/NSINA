{"Source": "Lankatruth", "Timestamp": "January 17, 2018", "Headline": "කැලණියේ ප්‍රසන්නට එරෙහි වංචාදූෂණ පැමිණිල්ල අල්ලස් කොමිසමට", "News Content": "ගම්පහ දිස්ත්‍රික් එක්සත් ජනතා නිදහස් සන්ධාන මන්ත්‍රී බී. ප්‍රසන්න රණවීර මහතා 2015 කැළණිය ප්‍රාදේශීය සභාවේ සභාපති ලෙස කටයුතු කළ සමයේ, බක් මහ උළෙලක් සහ සංගීත ප්‍රසංගයක් පැවැත්වීමට යැයි පවසමින් සභාවේ ලිපි ශීර්ෂ යොදා ප්‍රදේශයේ මහා පරිමාණ ව්‍යාපාරවලින් වරින් වර ලක්ෂ ගණනින් මුදල් එකතු කර ඇතැයි දූෂණ මර්දන කමිටු ලේකම් කාර්යාලය වෙත ලැබී ඇති පැමිණිල්ලක් එහි ඉදිරි විමර්ශන කටයුතු සඳහා පැමිණිලි අංක ACC/FC/2015/393 යටතේ අල්ලස් හෝ දූෂණ චෝදනා කොමිෂන් සභාව වෙත යොමු කර ඇති බව වාර්තා වේ. තවද අපද්‍රව්‍ය ප්‍රතිචක්‍රීකරණයට යැයි පවසා කෝටි ගණනින් මහජන මුදල් වියදම් කරමින් ඉදිකළ ගොඩනැගිල්ලක් සඳහා වූ කොන්ත්‍රාත්තුව කිසිඳු ටෙන්ඩර් පටිපාටික් අනුගමනය නොකරමින් ප්‍රාදේශීය සභාවේ මන්ත්‍රී නදීක සම්පත් යන අයට ලබා දී ඇති අතර එකී කාර්යයට වුවමනාවට වඩා වැඩි මුදලක් එම මන්ත්‍රීවරයාට ගෙවා ඇති බවටද වත්මන් පාර්ලිමේන්තු මන්ත්‍රීවන හිටපු සභාපතිවරයාට එරෙහිව ඇති චෝදනා අතර වේ. කුඹුරු, නීති විරෝධී ඉඩම් ගොඩකිරීම් සහ ගොඩනැගිලි ඉදි කිරීමට අවසර දීමට නීති විරෝධී ලෙස මුදල් ලබා ගනිමින් ලක්ෂ ගණනින් මුදල් උපයා ඇති සභාපතිවරයා ඔහු සතු ගල් ව්‍යාපාරවලින් ප්‍රමිතියකින් තොර ගල් ප්‍රාදේශීය සභාවේ පාරවල් සෑදීමට යෙදවීම ඇතුලු මූල්‍ය අක්‍රමිකතා සහ වංචා පිළිබඳව පැමිණිලි රැසක් ඒ අතර වේ. හිටපු සභාපති (මේ වනවිට මහින්ද පිලේ පාර්ලිමේන්තු මන්ත්‍රී) ප්‍රසන්න රණවීර, මන්ත්‍රී නදීක සම්පත් සහ කැළණිය ප්‍රාදේශීය සභාවේ ලේකම් එච්. එම්. නෙලුම් කුමාරී යන අය මෙම පැමිණිල්ලේ වගඋත්තරකරුවන් ලෙස නම් කර ඇත. මේ සම්බන්ධයෙන් වන පැමිණිල්ල 2015.07.22දින දූෂණ මර්දන කමිටු ලේකම් කාර්යාලය වෙත ලැබී ඇති අතර එහි ඉදිරි විමර්ශන කටයුතු සිදුකරන ලෙස දන්වා එය 2015.10.08 දින අල්ලස් හෝ දූෂණ චෝදනා කොමිෂන් සභාව වෙත යොමු කර ඇතත් ඒ සම්බන්ධයෙන් ඉන් ඉදිරියට සිදුවූයේ කුමක්ද යන්න මෙතෙක් වාර්තා නොවේ.", "URL": "https://lankatruth.com/si/?p=46329", "Category": "පුවත්", "Parent URL": null}