{"Source": "Lankatruth", "Timestamp": "October 16, 2018", "Headline": "භාණ්ඩ රැසක් වෙනුවෙන් ඩොලර් නිකුත් කිරීම නතරකරයි", "News Content": "අත්‍යාවශ්‍ය නොවන ගනයට ගැණෙන පාරිභෝගික භාණ්ඩ ආනයනය කිරීම සඳහා ඇමෙරිකා එක්සත් ජනපද ඩොලර් නිකුත් නොකරන්නැයි ශ්‍රී ලංකා මහ බැංකුව වාණිජ බැංකුවලට උපදෙස් දී ඇති බවත් ඩොලරයට සාපේක්‍ෂව රුපියලේ අගය තවදුරටත් පහළයාම වැළැක්වීමේ පියවරක් ලෙස මෙම තීරණය ගෙන ඇති බවත් වාර්තා වේ. අනයනකරුවන් අත්පිට මුදලට විදේශ රටවලින් භාණ්ඩ ආනයනය කිරීමට කටයුතු කරන අතර එහිදී භාණ්ඩ ඇණවුම් කිරීමේදී ඒවායේ වටිනාකම ඩොලර් මගින් ගෙවීම සිදුකරන බවද එලෙස මුදල් ගෙව්වද එම භාණ්ඩ මෙරටට ලැබෙන විට මාස කිහිපයක් ගතවන බවද ශ්‍රී ලංකා මහ බැංකුවේ ජ්‍යෙෂ්ඨ නිලධාරියෙක් අනාවරණය කලේ ය. රුපියල අවප්‍රමාණය වීමේ වර්තමාන ගැටලුසහගත තත්ත්වය හමුවේ ඉදිරි මාස ගණනකින් පසුව ශ්‍රී ලංකාවට ලැබීමට නියමිත භාණ්ඩ තොග වෙනුවෙන් වර්තමානයේදී ඩොලර් විශාල ප්‍රමාණයක් රටින් පිටකිරීම වලක්වාගැනීමට මෙම පියවර ගත් බවද ඔහු සඳහන් කරයි. අත්‍යවශ්‍ය නොවන භාණ්ඩ අත්පිට මුදලට ඇනවුම් කිරීමට ඇතැම් ආනයනකරුවන් පෙළෙඹෙන්නේද ඩොලරයේ වටිනාකම තවත් ඉහළ යෑමට පෙර වර්තමානයේ පවතින මිලට ඒවායේ ඇණවුම් ලබාගෙන වැඩි ලාභයක් ගැනීමට බවද එම ජ්‍යෙෂ්ඨ ප්‍රකාශකයා සඳහන් කළේය. කෙසේ නමුත් අත්‍යවශ්‍ය නොවන භාණ්ඩ ආනයනය කිරීමට අවශ්‍ය නම් ආනයනකරුවන්ට ඒ සඳහා ණයවර ලිපි විවෘතකර එමගින් එම භාණ්ඩ ආනයන කිරීමේ බාධාවක් නැතැයිද හෙතෙම පැවසීය. ඒ අනුව සුවඳ විලවුන්, බේබි කොලෝන්, රබර් නිෂ්පාදන, වාහන ටයර්, පාවහන්, රබර් හා ප්ලාස්ටික්, භාණ්ඩ වායු සමීකරණ යන්ත්‍ර, ශීතකරණ, අධි ශීතකරණ, දුරකතන උපාංග, ජංගම දුරකතන, ගුවන්විදුලි උපකරණ, කැමරා ආම්පන්න, වීඩියෝ යන්ත්‍ර, රෙදි සෝදන යන්ත්‍ර, නානකාමර කට්ටල ඇතුළු තවත් භාණ්ඩ රැසක් ශ්‍රී ලංකා මහ බැංකුව මගින් අත්‍යවශ්‍ය නොවන භාණ්ඩ වර්ග ලෙස නම්කර තිබේ. ලංකාදීප", "URL": "https://lankatruth.com/si/?p=61192", "Category": "පුවත්", "Parent URL": null}