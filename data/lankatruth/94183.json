{"Source": "Lankatruth", "Timestamp": "June 22, 2020", "Headline": "ජනාධිපති කොමිසම වංචනිකයන් හෙළිදරව් කිරීමේ අරගලයේම කොටසක් බවට පත් කරගන්නවා…", "News Content": "(දෙවන සංස්කරණය) තමන්ට ජනාධිපති කොමිසමට පැමිණෙන ලෙස දැන්වීමක් ලැබී තිබෙන බවත් ඒ සඳහා තමන් හෙට (23) පෙරවරු 11.30ට සහභාගී වන බවත් එම කොමිසම පැවති සහ පවතින පාලකයන්ගේ වංචා දූෂණ හෙළිරදව්ව කිරිමේ අරගලයේම කොටසක් බවට පත් කරගන්නා බව ජනතා විමුක්ති පෙරමුණේ නායන අනුර දිසානායක මහතා අවධාරණය කරයි. ඒ මහතා මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ මේ වනවිට පැවැත්වෙන මාධ්‍ය හමුව අමතමිණි. මෙම මාධ්‍ය හමුව සඳහා ජවිපෙ ප්‍රධාන ලේකම් ටිල්වින් සිල්වා මහතා, දේශපාලන මණ්ඩල සභිකයින් වන ලාල් කාන්ත මහතා සහ සුනිල් හඳුන්නෙත්ති මහතාද එක්වී සිටිය හ. අනුර දිසානායක මහතා සහ ටිල්වින් සිල්වා මහතා දැක්වූ අදහස් පහතින් පල වේ… “මෙම මාධ්‍ය හමුව කැඳවනු ලැබුවේ දේශපාලන පලිගැනීම් පිළිබඳ ජනාධිපති කොමිෂන් සභාව වෙත කැඳවා තිබීම පිළිබඳ ස්ථාවරය පැහැදිලි කිරීම වෙනුවෙනුයි. හෙට (23) දිනයේ පෙරවරු 11.30ට මට කොමිසම හමුවේ පෙනී සිටින ලෙස අපේ පක්ෂයේ කාර්යාලය වෙත දන්වා තිබුණා. එය මා අතට ලැබී තිබෙනවා. ඒ අනුව හෙට දිනයේ මා එහි පෙනී සිටිනවා. අපේ රටේ මහජන ධනය විශාල වශයෙන් දූෂිත දේශපාලන කණ්ඩායමක්, ඔවුන්ගෙන් යැපෙන චෞර ව්‍යාපාරික කණ්ඩායමක් හා රාජ්‍ය සේවයේ දූෂිත අතළොස්සක් නිලධාරී කණ්ඩායමක් විසින් සොරකම් කිරීමට කටයුතු කර තිබෙනවා. හිටපු විගණකාධිපතිතු විසින් අපේ රටේ සමස්ත ණය බර ට්‍රිලියන 11ක් වනවිට ඉන් ගොඩනැගී ඇති වත්කම් ට්‍රිලියන 1.8ක් පමණක් බව ප්‍රකාශ කළා. එසේනම් පෙනී යන්නේ මිලියන 9.2ක මුදලක් වතුරේ ගසා ගෙන ගොස් ඇති බවයි. එහෙත් ඇත්තටම මේ ධනයට මොකද වුණේ. මේ ධනය වතුරේ ගසාගෙන ගොස් නැහැ. මෙම ධනය අප කලින් කී දූෂිත පිරිස අතට පත් වී ඇති බවට අපට තොරතුරු ලැබී තිබෙනවා. අප රට ණය වී ලබාගත් ධනය දූෂිත අතළොස්සක් අතට පත්වී තිබෙනවා. අපි මෙම වංචාවට, සොරකමට එරෙහිව අනවරත අරගලයක යෙදී සිටිනවා. ඒ, මේ ධනය අපේ නිවසට ගෙනයාමේ අරමුණින් නෙමෙයි; මේ සොරකම නතර කිරීමේ අරමුණිනුයි. අපේ වසන්ත සමරසිංහ සහෝදරයා, සුනිල් හඳුන්නෙත්ති සහෝදරයා මේ සොරකම්වලට එරෙහිව අපේ පක්ෂය තුළ ප්‍රමුඛ වැඩකොටසක් කළා. අපි මෙම සොරකම්වලට එරෙහිව ක්‍රියාත්මක විය හැකි සෑම ආයතනයකටම අදාළ පැමිණිලි කරමින් ක්‍රියාත්මක වුණා. මේ අපරාධ සම්බන්ධයෙන් අල්ලස් හෝ දූෂණ වංචා විමර්ශන කොමිෂන් සභාව, අපරාධ පරීක්ෂණ දෙපාර්තමේන්තුව, බරපතළ මූල්‍ය අපරාධ පරීක්ෂණ දොපාර්තමේන්තු (එෆ්.සී.අයිඩී.) වැනි ආයතනවලට පැමිණි කිරීමට අප කටයුතු කළා. එම ආයතනවලට පැමිණිලි කිරීමට පමණක් නෙමෙයි, අපරාධවලට එරෙහිව නිතීය ක්‍රියාත්මක කරවා ගැනීමට අපි මැදිහත් වුණා. අපි රනිල්, කිරිඇල්ල, මහින්දානන්ද, මහින්ද රාජපක්ෂට එරෙහිව චෝදනා ඉදිරිපත් කළේ පාර්ලිමේන්තුවේ ඔවුන් ඉදිරිපිටදීමයි. එසේම වංචා දූෂණවලට එරෙහි අපේ අරගලය හුදු පාර්ලිමේන්තුවට පමණක් සීමා වුණේ නැහැ. අපි පාර්ලිමේන්තුවෙන් පිටත වංචා දූෂණවලට එරෙහිව උද්ඝෝෂණ, අරගල කළා. දැන් අපට දේශපාලන පලිගැනීම් පිළිබඳ ජනාධිපති කොමිෂන් සභාවට පැමිණෙන ලෙසට කැඳවනු ලැබ තිබෙනවා. අප කැමතියි, එම ජනාධිපති කොමිෂන් සභාවත් වංචාවට, දූෂණයට, නාස්තියට එරෙහි අරගලයේ කොටසක් බවට පත් කරගන්න. තමන්ට අයිති දේපළ මේ රටේ ජනතාව දැනගත යුතුයි. මේ සොරකම් කරනු ලැබ තිබෙන්නේ පාසල් ළමුන්ට වැසිකිළි පහසුකමක්, වතුර පොදක් ලබාගැනීමට තිබෙන ධනයයි. රෝහලට බොහෙත් ගැනීමට තිබෙන ධනයයි. ගොවි ජනතාවට පොහොර ලබාදීමට තිබෙන ධනයයි. රටේ ජනතාවගේ සුභසිද්ධිය වෙනුවෙන් වැය කළ යුතු ධනයයි. මෙම ධනය කුඩා කණ්ඩායමක් අත සංකේන්ද්‍රණය වී තිබෙනවානම් පොදු අරගලය විය යුතුව තිබෙන්නේ මෙම වංචනිකයින්ට දඬුවම් ලබාදීම සහ එම සොරාගත් ධනය නැවත රටට අත්පත් කරගැනීමයි. 2015 ජනවරම තුළ තිබුණු ප්‍රධානම කරුණ වූයේ වංචනිකයින්ට හා දූෂිතයින්ට දඬුවම් ලබාදීමයි. එම මැතිවරණ වේදිකාවේ කතාබහට ලක්වූ ප්‍රධානම කරුණ වූයේ එයයි. නමුත් එම ආණ්ඩුව එම ජනවරමට මුළුමනින්ම පිටුපාමින් යළි දූෂණයේ හා නාස්තියේ පාරටම පැමිණි බව නිදසුන් බොහෝ තිබෙනවා. එම ආණ්ඩුවේ බොහොදෙනා වංචාවේ යෙදෙන්නටත් වංචනිකයින් රකින්නටත් කටයුතු කළා. එහෙත් පෙර ආණ්ඩුව කාලයේදීත් මෙම ආණ්ඩු කාලයේත් අප කටයුතු කර තිබෙන්නේ මේ මහජන ධනය සොරාගත් වංචනිකයින් හෙළිදරව් කරගැනීමටයි. ඒ අරගලයේ අප නිරත වී සිටිනවා. එයින් මඟහැරයාමට හෝ පලායාමට අපි සූදානම් නැහැ. මෙම වගකීම අපත් අත්හැරියහොත් එය කරන්නේ කවුරුන්ද? එය අපේ දෙවුර මත පැටවී තිබෙනවා. පෙර ආණ්ඩුව දූෂිතයින්ට හා වංචනිකයින්ට එරෙහිව ගන්නා ලද ක්‍රියාමාර්ග කිසිසේත් ප්‍රමාණවත් නොවන බව සෑම පුරවැසියෙක්ම පිළිගන්නවා. අද සැබැවින්ම අපේ රටට කොමිසමක් අවශ්‍යයි. මහජන විනිශ්චය කොමිෂන් සභාවක් අවශ්‍යයි. පළාත් පාලන ආයතනයේ සිට ඉහළම ආයතනය දක්වා සිදුවී ඇති වංචා හා දූෂණ පිළිබඳ තමන් දන්නා තොරතුරු එම ආයතවලට අදාළ නිලධාරින් හා පොදු ජනතාව විසින් එම සභාවට සාක්ෂි ලෙස ඉදිරිපත් කරාවි. සැබැවින්ම වංචනිකයින් දූෂිතයින් අත මෙතරම් ධනය රැස්වී තිබෙන්නේ කෙසේද යන්නත් ඔවුන් නිදැල්ලේ සිටින්නේ කෙසේද යන්නත් සොයාබැලිය යුතුයි. දේශපාලන පළිගැනීම් පිළිබඳ ජනාධිපති කොමිෂන් සභාවට නීතිපති දෙපාර්තමේන්තුවේ නිලධාරීන්ද වගඋත්තරකරුවන් ලෙස කැඳවනු ලැබ තිබෙනවා. ඇවන්ට්ගාඩ් පිළිබඳ මහාධිකරණයේ විභාග වන නඩුවේදී නීතිපතිවරයා හා රජයේ නීතීඥයින් පෙනී සිටින්නේ පැමිණිලි පාර්ශ්වය ලෙසයි. එහෙත් මෙම ජනාධිපති කොමිසමේදී ඔවුන් සියලු දෙනා විත්තිකරුවන් බවට පත් වෙනවා. මොකද එහි පැමිණිලිකරු වන්නේ ඇවන්ගාඩ් ආයතනය වන නිසයි. ජනතාවට මෙහි පවතින තත්වය දැනගැනීමට මෙම කරුණම ප්‍රමාණවත්. මේ තත්වය අනුව හෙට දිනයේ කොළඹ බණ්ඩාරනායක අනුස්මරණ සම්න්ත්‍රණ ශාලාවේ පවත්ගෙන යනු ලබන ජනාධිපති කොමිෂන් සභාවට ඉදිරිපත් වී මේ රටේ දූෂණයට වංචාවට එරෙහිව අප විසින් ගෙන යන ලබන අරගලයේම අවස්ථාවක් ලෙස එය පාවිච්චි කරගැනීමට අප බලාපොරොත්තු වෙනවා.” කොමිෂන්වලට කැඳවලා ජවිපෙ බය කරන්න පුළුවන් කියලා ආණ්ඩුව හිතනවානම් එය වැරදි අදහසක් ජවිපෙ ප්‍රධාන ලේකම් ටිල්වින් සිල්වා “ආණ්ඩුවේ වුවමනාව අපිට ඉතාම පැහැදිළියි. ඒ නිසා අපි අඳුරේ අතපත ගාන්නේ නැහැ. ජනතා විමුක්ති පෙරමුණ පසුගිය කාලේ රාජපක්ෂලා කරපු වංචා දූෂණ පිළිබඳව කරුණු විශාල ප්‍රමාණයක් හෙළිදරව් කළා. ඒවා සියල්ල තහවුරු කරන්න පුළුවන් දේවල්. අපි පක්ෂයක් ලෙස හෝ අනුර දිසානායක සහෝදරයා කවදාවත් ඔප්පු කරන්න බැරි දේවල් ඉදිරිපත් කරන්නේ නැහැ. ඇවන්ගාඩ් සිදුවීමත් එහෙමයි. ඇවන්ගාඩ් සිදුවීම ගැන ආණ්ඩුවට හිතේ අමාරුවක් ඇති. ගෝටාභය මහත්තයට හිතේ අමාරුවක් ඇති. මොකද තමන්ගේ හිතවතාට හදලා දුන්න ව්‍යාපාරය නැවත නාවික හමුදාව යටතට පත්කරන්න සිදුවුනාට. ඒ ලාභය ඇවන්ගාඩ් සමාගමට නැති වුන හිතේ අමාරුවට වංචා දූෂණ හෙළිදරව් කරපු අය බය කරන්න, ඔවුන්ට රිදවන්න බලාගෙන මේ වගේ දේවල් කරනවා කියලා අපිට හිතෙනවා. අපි කියන්න ඕනෑ මේ වගේ පොඩි පොඩි දේවල් කරලා, කොමිසම්වලට කැඳවලා ජවිපෙ හෝ අනුර දිසානායක සහෝදරයා බය කරන්න පුළුවන් කියලා ඒක නම් වැරදි අදහසක්. මොකද අපි දේශපාලනයට ඇවිත් තිබෙන්නේ සටන් කරන්න. අපිට නැතිවෙන්න දෙයක් නැහැ. එයාලට නැතිවෙන්න හොයාගත්ත ධනය තියෙනවා, ජනාධිපතිකම් තියෙනවා, අගමැතිකම් තියෙනවා, විවිධ ව්‍යාපාර තිබෙනවා. නමුත් ජනතාවට යුක්තිය ඉෂ්ඨ කරන්න එක අපේ වගකීමක්. මේ රටට ඇත්තට අපි ආදරෙයි. ජනතාවගේ ධනය කවුරුහරි හොරකම් කරනවානම් අපි ඒ ධනය නැවත ලබාගන්න ඕනෑ. ඒක තමයි පහුගිය කාලේ අපේ පක්ෂය, අනුර දිසානායක සහෝදරයා කළේ. අපි බය කරන්න හදනවානම්, අපිව දුර්මුඛ කරන්න හදනවානම් ඒක කවදාවත් වෙන්නේ නැහැ. හෙටත් අපි මේ වැඩේ කරනවා. අපි මේක භාරගන්නේ පක්ෂයක් හැටියට. අපි මේකට මුහුණ දෙන්නේ පක්ෂයක් ලෙස. අපි වෙන පක්ෂ වගේ නෙවෙයි. අපි අනුර දිසානායක සහෝදරයාට වෙනම ආපු දෙයක් ලෙස නෙවෙයි මේක සලකන්නේ. තනි තනි කෙනා හුදකලා කරලා සෙල්ලං කරන්න හදන්න එපා කියලා අපි ආණ්ඩුවට කියනවා. ඒ වගේම අපි ආණ්ඩුවෙන් ඉල්ලනවා කොමිසමේදී කියන්න තියෙන දේ කියන්න අපිට සාධාරණ කාලයක් ලබාදෙන්න කියලා. අපිට කොමිසමත් එක්ක ගැටලුවක් නැහැ. ඒ අවස්ථාව ලැබෙනවානම් අපි කියපු කරුණු තහවුරු කරලා පෙන්වනවා. අපිව බය කරන්න ලෑස්ති වෙන්න එපා කියලා අපි ආණ්ඩුවට නැවතත් කියනවා.” මාධ්‍යවේදීන් නැගූ ප්‍රශ්නවලට අනුර දිසානායක පිළිතුරු ලබාදෙමින්… ජනාධිපති කොමිසන් වාර්තාවලට මොකද වෙන්නේ… “ජනාධිපති විමර්ශන කොමිසන් සභා පත්කරන්නේ ජනපතිට තිබෙන බලතල අනුව. මෛත්‍රීපාල සිරිසේන මහතා බරපතල මූල්‍ය අපරාධ පිළිබඳ ජනාධිපති විමර්ශන කොමිසන් සභාවක් පත් කළා. එහිදී ආසන්න වශයෙන් වංචාවන් 33ක් පමණ විමර්ශනය කරලා වාර්තාවක් ඉදිරිපත් කළා. ඇවන්ගාඩ් පිළිබඳවත් එහි සඳහන්. ඔවුන්ට එරෙහිව ක්‍රියාමාර්ග ගැනීම ජනාධිපති ලෙස මෛත්‍රීපාල මහත්තයට බලතල තිබුණත් ඔහු ඒක සිදුකළේ නැහැ. ඉන්පසු බැඳුම්කර පිළිබඳව ජනාධිපති කොමිසමක් පත්කළා. ඒ අතර මන්ත්‍රීවරු 118ක් ඇලෝසියස්ගෙන් මුදල් ගත් බව ප්‍රකාශ වුනා. මන්ත්‍රීවරු දෙදෙනෙක් එය පිළිගත්තා. ඒ වගේම ජනාධිපති කොමිසන් වාර්තාවේ පිටු 106ක් සඟවලා තියෙනවා කිව්වා. එහි තමයි පෙර කී මන්ත්‍රීවරුන් 118ගේ නම් සඳහන් වෙලා තිබෙනවා කියන්නේ. එනිසා ජනාධිපති කොමිසන් සභාවලින් අවශ්‍ය දේ සිදුවුනේ නැහැ. එනිසා මේ කොමිසන් සභාවලට මුදල් කොයිතරම් නාස්තිකරලා තිබෙනවද කියලා වෙනම හොයන්න ඕනෑ. නමුත් දැන් ගෝටාභය රාජපක්ෂ මහත්තයා තවත් කොමිසමක් පත් කරලා තිබෙනවා. අපි බලමු මේ කොමිසන් සභා වාර්තාවට මොකද වෙන්නේ කියලා.” ජනතාවට රු.5000ක් ලබාදීම හෝ රු.20000ක් ලබාදීම ගැන “ජනතාවට සහන දීම සඳහා රටකට අතිරේඛ සංචිතයක් තිබිය යුතුයි කියලා අපි විශ්වාස කරනවා. මේ රටේ මහජන මුදල් හොරා නොකා තිබුණානම් අපේ රටට එවැනි අතිරේඛ මුදල් සංචිතයක් ඉතිරි කර ගන්න තිබුණා. මේ ආණ්ඩු අවුරුදු 72ක් රට පාලනය කරලා මෙවැනි අර්බුදයකට යොදා ගන්න මුදල් සංචිතයක් රට සතුව නැහැ. අපේ ආර්ථිකය තිබෙන්නේ එදාවේල ටුවර්ස් ආර්ථිකයක්. රට මාස දෙකක් අඩාල වෙනවා කොරෝනා නිසා. නමුත් ජන ජීවිතය බිඳ නොවැටී තබාගන්න ආර්ථික සංචිතයක් නැහැ.” මාධ්‍යවේදීන් නැගූ ප්‍රශ්නවලට ජවිපෙ ලේකම් ටිල්වින් සිල්වා පිළිතුරු ලබාදෙමින්… “කරුණා අම්මාන්ගේ ප්‍රකාශය රටේ ජනතාව බරපතල ලෙස ගත යුතුයි. අපේ රටේ වසර තිහක යුද්ධයක් පැවතුනා. එහිදී මිනිස් ඝාතනයන් සිදුවුනා. හමුදාවේ අය එල්ටීටීඊ අය ගොඩක් ඝාතනය වුනා. එය අවසන් වූ සිදුවීමක්. සමාජයට කම්පනයක් තිබෙනවා එම ඝාතන පිළිබඳව. කරුණා අම්මාන් එල්ටීටීයට නායකත්වය දුන් කෙනෙක්. පසු කාලයකදී මහින්ද රාජපක්ෂ ආණ්ඩුවටත් සම්බන්ධ වුනා. මහින්ද රාජපක්ෂ මහත්තයලා ඔහු ශ්‍රීලනිපයේ උප සභාපති කෙනෙක් බවටත් පත් කරගත්තා. ඔවුන් කිව්වේ දැන් කරුණා හොඳ පුරවැසියෙක් කියලා. නමුත් දැන් මොකද වෙලා තියෙන්නේ. කරුණා දැන් නැගෙනහිර පළාතේ ඡන්දය ඉල්ලනවා ආණ්ඩුවට යන්න බලාගෙන. ඔහු දැන් තමන් කළ ඝාතන වීරත්වයට නගනවා. එහෙම කෙනෙක් මහින්ද රාජපක්ෂලා තමන්ගේ සන්ධානයේ තබාගෙන ඉන්නවා. රාජපක්ෂ කණ්ඩායම මැතිවරණ දිනීම සඳහා ඕනෑම කැත වැඩක්, ඕනෑම දේශපාලන කුපාඩිකමක්, සමාජයට හානිකර ඕනෑම දෙයක් කරනවා. කොටි ඝාතනය කරන්න දායක වුනා කියලා සරත් වීරසේකර කොළඹින් ඡන්දය ඉල්ලනවා. හමුදාව ඝාතනය කරන්න තමන් දායක වුනා කියමින් නැගෙනහිරින් කරුණා ඡන්දය ඉල්ලනවා. ඒ ඡන්ද ඔක්කොම ගන්නේ එකම තැනකට. ඒක කොහොමද යුක්තිසහගත වෙන්නේ. රාජපක්ෂ කණ්ඩායම ඉන්නේ අන්ත බලලෝභයක. එනිසා ඔවුක් ජාතිවාදය, ආගම්වාදය අවුස්සනවා. ආගම් සහ ජන කණ්ඩායම් කොටවනවා. දේශපාලන මට්ටමේ දෙබිඩිකමක්. දේශපාලන තක්කඩිකමක්. ඊනියා දේශප්‍රේමීන්ගෙන් සහ ආණ්ඩුවෙන් අපි අහනවා මේ ගැන තමන්ගේ ස්ථාවරය මොකක්ද කියලා. ආණ්ඩුව අනියමින් කරුණා අම්මාන් ආරක්ෂා කරනවා. ජනතාවට අපි කියනවා ආණ්ඩුවේ මේ ප්‍රතිවිරෝධය, තක්කඩිකම තේරුම් ගන්න කියලා.”", "URL": "https://lankatruth.com/si/?p=94183", "Category": "පුවත්", "Parent URL": null}