{"Source": "Lankatruth", "Timestamp": "July 24, 2017", "Headline": "අද මධ්‍යම රාත්‍රියේ සිට ඛනිජ තෙල් සේවකයෝ වර්ජනයේ", "News Content": "ඛනිජ තෙල් සේවකයන් විසින් අද (24) මධ්‍යම රාත්‍රියේ සිට වර්ජන ක්‍රියාමාර්ගයකට අවතීර්ණ වන බව ඛනිජ තෙල් වෘත්තීය සමිති එකමුතුවේ කැඳවුම්කරු ඩී.ජේ. රාජකරුණා මහතා අද (24) පැවති මාධ්‍ය හමුනකදී සඳහන් කළේ ය. චීන වරාය තෙල් ටැංකි ඉන්දියාවට පැවරීමට හා හම්බන්තොට තෙල් ටැංකි චීනයට ලබාදීමට අවශ්‍ය කටයුතු සිදුකර තිබෙන බවත් ඊට අදාළ කැබිනට් පත්‍රිකාව හෙට (25) කැබිනට් මණ්ඩලයට ඉදිරිපත් කිරිමට නියමිත බවත් ඩී.ජේ. රාජකරුණා මහතා අනාවරණය කරයි. මෙම වර්ජන කාලය තුළ තෙල් බෙදාහැරීම සිදුනොකරන බවත් හෙට දිනය තුළ විසඳුම් නොලැබුණහොත් තෙල් ගොඩබෑමද නවතා දමන බවත් ඒ මහතා සඳහන් කරයි. හම්බන්තොට තෙල් ටැංකි තෙල් සංස්ථාවට පවරා දීම ගැන ස්ථිර තීරණයක් අවශ්‍ය බවත් අද පස්වරුව වනවිට එම තීරණය අවශ්‍ය බවත් ඛනිජ තෙල් වෘත්තීය සමිති එකමුතු මීට පෙර අගමැතිවරයාට ලිඛිතවම දන්වා තිබූ නමුත් මෙතෙක් ඊට පිළිතුරු නොලැබුණු බවද ඒ මහතා පෙන්වා දෙයි. මීට පෙර අගමැතිවරයා හා වෘත්තීය සමිති අතර පැවති සාකච්ඡාවකදී අගමැතිවරයා එකඟ වී තිබුණේ හම්බන්තොට වරාය චීන සමාගමකට පැවරීමට පෙර තෙල් ටැංකි ගැන තීරණයක් ගැනීමටය. කෙසේ නමුත් මේ වනවිට එම එනකඟතාවයද අග්‍රාමාත්‍යවරයා විසින් කඩා දමා ඇති බවත් වෘත්තීය සමිති අවධාරණය කරයි.", "URL": "https://lankatruth.com/si/?p=38185", "Category": "පුවත්", "Parent URL": null}