{"Source": "Lankatruth", "Timestamp": "January 10, 2021", "Headline": "සිඩ්නි පිටියේදී ඉන්දීය ක්‍රීඩකයන්ගේ ජාතිය මතක් කරලා", "News Content": "ඕස්ට්‍රේලියාවේ සිඩ්නි ක්‍රිකට් ක්‍රීඩාංගනයේ පැවැත්වෙන තුන්වන ටෙස්ට් තරඟයේ තුන්වන දිනයේදී පිටිය අන්තයේ පන්දු රකිමින් සිටි ඉන්දීය ක්‍රිඩකයන් ප්‍රේක්ෂකයන්ගේ වර්ගවාදි ප්‍රහාරයන්ට ලක්වූ බව වාර්තා වේ. ඉන්දිය පිලේ නායක අජින්ක්‍යා රහානේ සහ රවිචන්දුන් අශ්වින් විසින් දිනය අවසානයේදි පිටියේ විනිසුරුවරුන් දෙදෙනාට මේ සම්බන්ධයෙන් පැමිණිලි කර ඇත. පිටිය අන්තයේ පන්දු රකිමින් සිටි ඉන්දීය වේගපන්දු යවන්නන් වන ජස්ප්‍රිට් බුම්බ්රා සහ මොහොමඩ් සිරාජ් මෙලෙස නරඹන්නන්ගේ අසභ්‍ය වදන්වලට සහ වර්ගවාදි ප්‍රහාරයන්ට ලක්වූ ක්‍රිඩකයන් වේ. කොරෝනා වසංගතය හේතුවෙන් නරඹන්නන් 10,000කට පමණක් ක්‍රිඩාංගනයට ඇතුලුවීමට අවසරදී තිබූ මෙම තරඟයේ CCTV කැමරා නිරික්ෂණය කිරීමෙන් පසු මෙම වර්ගවාදි ප්‍රකාශ කළ නරඹන්නන් සම්බන්ධයෙන් තිරණ ගන්නා බව තරඟ තීරක ඩේවිඩ් බූන් පවසයි. මේ අතර බ්‍ර්ස්බේන් නගරයේ හෝටලයකින් බ්‍රිතාන්‍ය කොරෝනා ප්‍රභේදය ආසාදනය වූ රෝගියෙකු හමුවීම හේතුවෙන් බ්‍රිස්බේන් හිදි දෙරට අතර පැවැත්වීමට නියමිත සිව්වන ටෙස්ට් තරඟය පැවැත්වීම අවිනිශ්චිත වී ඇතැයි වාර්තා වේ.", "URL": "https://lankatruth.com/si/?p=107773", "Category": "ක්‍රීඩා පුවත්", "Parent URL": null}