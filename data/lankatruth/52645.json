{"Source": "Lankatruth", "Timestamp": "May 21, 2018", "Headline": "ඇමරිකාව හා උතුරු කොරියාව අතර සීතල යුද්ධයක්", "News Content": "න්‍යෂ්ටික ආයුධ අතහැරියහොත් උතුරු කොරියානු නායක කිම් ජොන් උන් හට දිගටම බලයේ රැදී සිටීමටත්, උතුරු කොරියාව පොහොසත් රටක් කිරීමටත් හැකි යැයි ඇමරිකා එක්සත් ජනපද ජනාධිපති ඩොනල්ඩ් ට්‍රම්ප් පවසයි. මේ වන විට දකුණු කොරියාව සමඟ ඒකාබද්ධ යුධ අභ්‍යාසයක නිරතවීම නවත්වන ලෙසත් න්‍යෂ්ටික අවි අතහරින ලෙසත් ඇමරිකාව විසින් දිගින් දිගටම උතුරු කොරියාවට බලපෑම් කිරීම සම්බණ්ධයෙන් දෙරට අතර මතභේදාත්මක තත්වයක් උද්ගත වී ඇත. එසේම දකුණු කොරියාව සමඟ ඒකාබද්ධ යුද අභ්‍යාසයක නිරතවීම සාමය සඳහා මෙතෙක් ගත් ක්‍රියාමාර්ග අපතේ හැරීමක් යැයිද න්‍යෂ්ටික අවි අතහරින්න යැයිද ඇමරිකාව විසින් ඒකපාර්ශවිකව බලපෑම් කළහොත් ජූනි 12 වැනිදා දෙරට අතර පැවැත්වීමට නියමිතව තිබූ සාකච්ඡා අවලංගු විය හැකි යැයි උතුරුකොරියාව පසුගියදා අවධාරණය කළේ ය. ඇමරිකානු ජනාධිපතිවරයාගේ ප්‍රකාශ තරමක අනතුරු ඇගවීමක් බව විදෙස් මාධ්‍ය වාර්තා කරයි.ජූනි 12වැනිදා සිංගප්පූරුවේදී උතුරුකොරියාව සමඟ පැවැත්වීමට නියමිත සාකච්ඡා අසාර්ථක වුවහොත් ලිබියාවේ හිටපු නායක මුවම්මර් ගඩාෆිට අත්වූ ඉරණම උතුරුකොරියානු නායකයාටද අත්වෙනු ඇතැයි ඇමරිකානු නායකයා ව්‍යංගයෙන් පැවසීය. ලිබියාවේ හිටපු නායක මුවම්මර් ගඩාෆි 2003 වසරේදී න්‍යෂ්ටික වැඩසටහන් නැවැත්වීමටත් රසායනික අවි ඉවත් කිරීමටත් එකඟ වූ අතර එය ක්‍රියාවට නැංවූයේ නැත. එකඟ වූ පරිදි ක්‍රියාවලිය සිදු නොවීමත් සමඟ නේටෝ හමුදාවල සහය ඇතිව ආණ්ඩු විරෝධී කැරලිකරුවෝ එවකට ආණ්ඩුව බලයෙන් පහකිරීමත් ගඩාෆි ඝාතනය කිරීමත් සිදුකළේ ය. න්‍යෂ්ටික අවි ශීර්ෂ කිහිපයක් සහ අන්තර්මහස්වීපික බලැස්ටික් මිසයිල ඇතුලු තවත් අවි ආයුධ අයිතමයන් මාස හයක් ඇතුලත ඇමරිකාව වෙත එවන්නැයි එරට රාජ්‍ය ලේකම් මයික් පොම්පෙඔ 17 වන දා උතුරු කොරියාවෙන් ඉල්ලීය. එවිට ත්‍රස්තවාදයට සහය දක්වන රටවල් ලැයිස්තුවෙන් උතුරු කොරියාව ඉවත් කරන බව මයික් පොම්පෙඔ පැවසීය. මෙම පසුබිම හමුවේ ජූනි 12 වැනිදා ඇමරිකාව හා උතුරු කොරියාව කුමන තීරණයකට එළඹේදැයි ලොව පුරා සාකච්ඡාවට බඳුන් වී ඇත.", "URL": "https://lankatruth.com/si/?p=52645", "Category": "විදෙස් පුවත්", "Parent URL": null}