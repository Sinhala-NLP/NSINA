{"Source": "Lankatruth", "Timestamp": "September 1, 2021", "Headline": "යුද්ධය නිමාවීමත් සමඟ භාණ්ඩාගාරයේ පතුල බින්ද හැටි මෙන්න", "News Content": "යුද්ධය නිමා කිරීමෙන් එළඹි ආසන්න වර්ෂ දෙකේදි මහින්ද රාජපක්ෂ, බැසිල් රාජපක්ෂ සහ ගෝඨාභය රාජපක්ෂ යටතේ තිබූ රාජ්‍ය ආයතන රැසක සහ වෙනත් අමාත්‍යංශ යටතේ තිබුණ ද, ඔවුන් විසින් මෙහෙයවූ ව්‍යාපෘති කිහිපයක් ඇතුළුව රුපියල් මිලියන 201,218ක අති විශාල මුල්‍ය අපරාධ දියත් කිරීමට මුල පුරා ඇති බව අනාවරණය වේ.  ලංකාව මේ මොහොතේදී බිහිසුණු ආර්ථික අර්බුදයකට මුහුණ පෑමේ තීරණාත්මක කඩඉම 2010 සහ 2011 වර්ෂ දෙක බව තහවුරු වේ. ඩියු ගුණසේකරගේ සභාපතිත්වයෙන් යුතු කෝප් කමිටුව විසින් 2011 දෙසැම්බර් 01 දින නිකුත් කරන ලද වාර්තාවෙන් මේ බව සනාථ කෙරෙන තොරතුරු රැසක් ඉදිරිපත් කර ඇත. ඩියු ගුණසේකර සභාපතිවරයා යටතේ ප්‍රධාන කාරක සභාව විසින් රාජ්‍ය ආයතනය 92ක් නිරීක්ෂණය කර වාර්තා ඉදිරිපත් කර ඇත. ඒ අතරින් රාජ්‍ය වාණිජ ආයතන සහ ජනාධිපති ලේකම් කාර්යාලය විසින් මෙහෙය වූ ව්‍යාපෘති කීපයක් තුළින් රුපියල් මිලියන 201,218ක අති විශාල මූල්‍ය අපරාධය හෙළිවේ.  මහින්ද රාජපක්ෂ ජනාධිපති සහ මුදල් ඇමති වශයෙන්ද, බැසිල් රාජපක්ෂ ආර්ථික සංවර්ධන ඇමති වශයෙන් සහ ගොඨාභය රාජපක්ෂ ආරක්ෂක අමාත්‍යංශයේ ලේකම් වශයෙන් අදාළ ව්‍යාපෘති සම්බන්ධයෙන් වගකීම් දරා ඇත. එම තිදෙනාගේ ඍජු මෙහෙයවීම යටතේ රුපියල් මිලියන 108,820ක මූල්‍ය අපරාධ සිදුවී ඇත. මේ අතරින් රුපියල් මිලියන 36,575ක මූල්‍ය අපරාධ සිදුවී ඇත්තේ මිහින්ලංකා සමාගම පිහිටුවා බංකොලොත් කිරීමේ පාඩුව රුපියල් මිලියන 17,010 සහ ලංකා පුත්‍ර බැංකුව පිහිටුවා එය බංකොලොත් කිරීමේ පාඩුව රුපියල් මිලියන 2,722ක් සමගින් ය. එසේම, කෙත්තාරාමය, පල්ලෙකැලේ සහ හම්බන්තොට සූරියවැව ක්‍රිකට් ක්‍රීඩාංගන වෙනුවෙන් මුලින් ඇස්තමේන්තු කර තිබූ රුපියල් මිලියන 3.300 වෙනුවට රුපියල් මිලියන 7,180ක වියදම අයත් වේ. ඊට අමතරව ශ්‍රී ලංකන් ගුවන් සමාගමේ පාඩුව රුපියල් මිිලයන 9,653ක් මෙයට අයත් ය. මෙම වාර්තාවට ඇතුලත් කර තිබෙන ප්‍රධාන කාරක සභාවට අමතරව සුසිල් ප්‍රේමජයන්ත, කරු ජයසූරිය සහ ලසන්ත අලගියවන්න යටතේ අනු කාරක සභා තුනක් ක්‍රියාත්මක වී ඇත. ඒ මගින් රාජ්‍ය ආයතන 137ක් අධීක්ෂණය කර ඇති අතර එම ආයතනවලද විශාල මූල්‍ය අපරාධ ප්‍රමාණයක් සිදුකර ඇති බව හෙළිවේ. යුද්ධය පැවති සමයේ ඒ වෙනුවෙන් අවි ආයුධ මිල දී ගැනීම නිසා සංවර්ධනයට වැයකළ හැකි ධනය විනාශ වන බව පැවසූ එවකට පැවති ආණ්ඩුව යුද්ධයෙන් පසුව අති විශාල මූල්‍ය අපරාධ ප්‍රමාණයකට වගඋත්තරකරුවන් වී සිටින සාක්ෂි මෙම කෝප් වාර්තාවේ අඩංගු වේ.", "URL": "https://lankatruth.com/si/?p=122354", "Category": "පුවත්", "Parent URL": null}