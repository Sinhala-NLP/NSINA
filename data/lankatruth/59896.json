{"Source": "Lankatruth", "Timestamp": "September 23, 2018", "Headline": "TIDයේ මැෂින් තුවක්කු CID භාරයට", "News Content": "ජනපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කිරීමේ කුමන්ත‍්‍රණයක් පිළිබදව පැවැත්වෙන විමර්ශනයේදී ත‍්‍රස්ත විමර්ශන ඒකකයට ලබා දී තිබූ සැහැල්ලු මැෂින් තුවක්කු දෙකක් (ලයිට් මෙෂින් ගන්ස්) තමන් භාරයට ගැනීමට අපරාධ පරීක්ෂණ දෙපාර්තමේන්තුවේ නිලධරයෝ කටයුතු කර තිබේ. එම අවි, ඝාතන කුමන්ත‍්‍රණයට යොදා ගැනීමට සැළසුම් කර තිබුණේදැයි යන්න මේ වනවිට සොයා බැලෙමින් පවතින අතර ත‍්‍රස්ත විමර්ශන ඒකකයේ දෛනික රාජකාරි කටයුතු සදහා මෙවැනි උසස් පරිමානයේ අවිවල අවශ්‍යතාවයක් නොමැති බැවද පැවසේ. බම්බලපිටියේ පොලිස් ක්ෂේත‍්‍ර බළකා මූලස්ථානයේ පිහිටි අවි ගබඩාවෙන් (පොලිසියේ ප‍්‍රධාන අවි ගබඩාව) මෙම අවි ත‍්‍රස්ත විමර්ශන ඒකකය වෙත ලබාදීම සඳහා නිල වශයෙන් අනුමැතිය දී ඇත්තේ පොලිස්පති පූජිත් ජයසුන්දර මහතාම බවද මේ වනවිට අනාවරණය වී ඇතැයි වාර්තා වේ. දුෂණ විරෝධී බලකායේ නායකයා ලෙස තමන් හදුන්වාගන්නා නාමල් කුමාරගේ හමුවීමට පැමිණි ඉන්දියානු ජාතිකයකු බව කියන පුද්ගලයකු සොයා අපරාධ පරීක්ෂණ දෙපාර්තමෙන්තුවේ නිලධරයෝ විමර්ශන කටයුතු ආරම්භ කර ඇති බවද මේ අතර වාර්තා වේ. පුවත්පත් සාකච්ඡාවේදී නාමල් කුමාර එල්ල කළ චෝදනා සම්බන්ධයෙන් මෙම පුද්ගලයා තොරතුරු විමසා ඇති බවද දැනගන්නට ඇත. ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කිරීමට ත‍්‍රස්ත විමර්ශන ඒකකයේ ප‍්‍රධානී නියෝජ්‍ය පොලිස්පති නාලක සිල්වා සැළසුම් කර ඇතැයි නාමල් කුමාර චෝදනා කළේ ය. එම සැළසුම දියත් කිරීම සදහා පාතාල නායකයකු වන මාකඳුරේ මධූෂ් නැමැත්තා හා සම්බන්ධවන ලෙසට ත‍්‍රස්ත විමර්ශන ඒකකය තමාට දැනුම්දුන් බවද ඔහු පැවසීය. මෙම මාකඳුරේ මුධූෂ් නැමැත්තාගේ පියාගේ අවංගල කටයුතු සඳහා මහින්ද පිලේ මන්ත්‍රීවරයෙකු සක්‍රීයව දායකවන ඡායාරූප කිහිපයක්ද පසුගිය දිනවල සමාජජාල වෙබ් අඩවිවල පලවනු දක්නට ලැබිණි.", "URL": "https://lankatruth.com/si/?p=59896", "Category": "පුවත්", "Parent URL": null}