{"Source": "Lankatruth", "Timestamp": "September 20, 2022", "Headline": "නඩත්තුවට අමතර කොටස් නැහැ… දිනකට දුම්රිය ගමන්වාර 14ක් නැවතිලා…", "News Content": "දුම්රිය නඩත්තුව සඳහා අමතර කොටස් නොමැති වීම හේතුවෙන් දිනකට දුම්රිය ගමන් වාර 14ක් පමණ අවලංගු කිරීමට සිදුවී ඇතැයි වාර්තා වේ. මේ සම්බන්ධයෙන් අදහස් දක්වමින් දුම්රිය ස්ථානාධිපති සංගමයේ ප්‍රධාන ලේකම් කසුන් චාමර පවසන්නේ 1980 වර්ෂයේදී ආනයනය කළ ධාවනයට සුදුසු මැදිරි මේ වනවිට නඩත්තු නොකිරීම හේතුවෙන් ධාවනයෙන් ඉවත් කර ඇති බවත් ශ්‍රී ලංකාවේ ධාවනයට නුසුදුසු මැදිරි හා එන්ජින් ගෙන්වා ධාවනයට එක්කර ඇති බවත්ය. මේ වනවිට දිනකට ගමන් වාර 14ක් පමණ අවලංගු කිරීමට සිදුව තිබීම හේතුවෙන් දුම්රිය භාවිතා කරණ මගී ජනතාව දැඩි ලෙස අපහසුතාවට පත්ව සිටින බවද ඔහු අවධාරණය කරයි. මෙහිදී වැඩි දුරටත් අදහස් දැක්වූ දුම්රිය ස්ථානාධිපති සංගමයේ ප්‍රධාන ලේකම් කසුන් චාමර ප්‍රකාශ කර සිටියේ එන්ජින් මෙන්ම දුම්රිය මැදිරි සඳහා අවශ්‍ය වන විවිධ අමතර කොටස් සහ දුම්රියවලට අවශ්‍ය ලිහිසි තෙල් දැඩි හිඟයක් පවතින බවත් දුම්රිය පාලනාධිකාරිය ඊට කඩිනමින් මැදිහත් නොවීම දැඩි ගැටලුවක් බවත්ය.", "URL": "https://lankatruth.com/si/?p=139431", "Category": "පුවත්", "Parent URL": null}