{"Source": "Lankatruth", "Timestamp": "September 25, 2017", "Headline": "විගණන පනත ප‍්‍රමාද කරන්නේ කැබිනට් එකේ හොරු කණ්ඩායමයි…", "News Content": "“19වන සංශෝධනය මගින් විගණන කොමිසමක් ස්ථාපිත කළා. එම කාර්ය මණ්ඩලයට මේ වනවිට මාස 20ක් ගතවෙලා තිබෙනවා. නමුත් විගණන කොමිසම ක්‍රියාත්මක වීම සඳහා වන පනත සම්මත වෙලා නැහැ. දැන් අලුත් තත්වයක් මතුවෙලා තිබෙනවා, විගණන කොමිසම විගණනයකට ලක් කිරීම. මොකද, කාර්යමණ්ඩලයක් පත්කොට ඔවුන්ට වැටුප් ගෙවා, දීමනා ගෙවා පහසුකම් සපයා තිබියදී විගණන කොමිසමෙන් කිසිදු කාර්යයක් සිදු නොවීම මුදල් නාස්ති කිරීමක්. ඒ නිසා එම ආයතනය විගණනයට ලක්කළ යුතුව තිබෙනවා. ඒ නිසා කැබිනට් එකේ ඉන්න හොරු, තක්කඩි රැලක් විගණන පනත පාර්ලිමේන්තුවට ඉදිරිපත් නොකිරීමට උත්සාහ කරනවා. ජනතා විමුක්ති පෙරමුණ ලෙස අපි විගණන පනත සම්මත කිරීමට ගත හැකි සියලු ක්‍රියාමාර්ග ගන්නවා.” යැයි ජනතා විමුක්ති පෙරමුණේ නායක අනුර දිසානායක මහතා අද (25) පෙරවරුවේ පැවති මාධ්‍ය හමුවේදී සඳහන් කර සිටියේය. බත්තරමුල්ල, පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේදී පැවති එම මාධ්‍ය හමුවේදී වැඩිදුරටත් අදහස් දැක්වූ අනුර දිසානායක මහතා… “මේ ආණ්ඩුව විගණන පනත සම්මත කිරීම ප‍්‍රමාද කොට තිබෙනවා. ඒ පිළිබඳව ආණ්ඩුව නිද්‍රාශීලීයි. පහුගිය පාලනයට මෙන්ම වර්තමාන පාලනයත් මහජන මුදල් අවභාවිතය, නාස්ති කිරීම, වංචා කිරීම හා දූෂණයේ යෙදීමට විශාල චෝදනාවක් එල්ල වෙලා තිබෙනවා. අපේ රටේ ආර්ථික දේහයේ ප‍්‍රධාන පිළිලයන් බවට පත්වෙලා තිබෙන්නේ ජනතා මුදල් අවභාවිතය, වංචාව, දූෂණය හා නාස්තියයි. මේවා අවම කිරීමට නම් යම් අවම සීමාවක හෝ නීතිමය ප‍්‍රතිපාදනයක් අවශ්‍යයයි. නමුත් විගණන පනත සම්මත වූ පමණින්ම මෙම දූෂණයන්, වංචාවන් නතර වේ යැයි හිතන්න පුළුවන්කමක් නැහැ. නමුත් අවම වශයෙන් හෝ වංචාවට, දූෂණයට, නාස්තියට, මුදල් අවභාවිතයට එරෙහිව යම් නීතිමය ආවරණයක් අවශ්‍යයි. වර්තමාන ආණ්ඩුව යටතේ සිදුකිරීමට නියමිත පොතුහැර සිට ගලගෙදර දක්වා අධිවේගී මාර්ගය කිලෝමීටර් 32.5යි. ඒ සඳහා රුපියල් බිලියන 135ක් වැය කිරීමට නියමිතයි. (රු. කෝටි 13,500) කිලෝ මීටරයක් සඳහා රුපියල් කෝටි 415ක් වැයවෙනවා. මෙම ව්‍යාපෘතිය කැබිනට් එකෙන් ප‍්‍රදානය කළේ මීට පෙර ප‍්‍රතික්ෂේප කළ සමාගමකටයි. අපේ රටේ ජනතාව කිලෝ මීටරයක් වෙනුවෙන් රුපියල් කෝටි 415ක් වැය කළ යුතුද? ඒ වගේම පහුගිය ආණ්ඩුව කාලයේ ප‍්‍රංශ ගුවන් සමාගමක් සමඟ A350 වර්ගයේ ගුවන් යානා 4ක් මිලදී ගැනීම වෙනුවෙන් ගිවිසුමක් අත්සන් කර තිබුණා. එම ගිවිසුම අතිශය අහිතකර එකක් වගේම විශාල මුදල් ගනුදෙනුවක් සිදුවන ගිවිසුමක්. වර්තමාන ආණ්ඩුව එම ගිවිසුම අහෝසි කළා. ඒ වෙනුවෙන් එම සමාගමට ඩොලර් මිලියන 108ක මුදලක් ගෙව්වා. (රු කෝටි 1650කට ආසන්න මුදලක්) එම මුදල ගෙව්වා පමණක් නොව මේ ආණ්ඩුව A330 වර්ගයේ ගුවන් යානයක් මිලදී ගැනීමටත් දැනට තිබෙන ගුවන් යානයක කල් බදු සීමාව වසර 10ක් දක්වා දීර්ඝ කිරීමටත් එකඟ වුණා. ඒ නිසා මේ පාලනයත් ජනතා මුදල් අවභාවිතා කරන, වංචාව, දූෂණය, නාස්තිය කරන පාලනයක්. ඒ නිසාම මෙම ජනතා මුදල් වියදම් කරන ආකාරය පිළිබඳව ජනතාවට තොරතුරු ගලා යන ක‍්‍රමයක් අවශ්‍යයි. විගණන පනත පාර්ලිමේන්තුවට ගෙන ඒමට ඇමති මණ්ඩලය, අගමැතිවරයා, ජනාධිපතිවරයා බාධා කරනවා. අපේ රටේ විගණන දෙපාර්තමේන්තුවට වසර 200ක් ගත වෙලා තිබෙනවා. නමුත් අපේ රටට විගණන පනතක් නැහැ. ලෝකයේ විගණන පනත් නොමැති රටවල් කිහිපය අතරට ලංකාවත් අයත් වෙනවා. 1987 එවකට කෝප් කමිටුවේ සභාපතිවරයා වාර්තාවක් ඉදිරිපත් කරමින් කියා සිටියා, රාජ්‍ය මුදල් අවභාවිතය සිදුවන නිසා විගණන පනතක් රටට අවශ්‍යයි කියලා. ඒ වගේම 2003දී විදෙස් රටවල් කිහිපයක සහාය ඇතිව කරන ලද සමීක්‍ෂණයක් මගින් වාර්තාවක් ඉදිරිපත් කර තිබුණා, විගණන පනතක් අපේ රටට අවශ්‍යයි කියලා. ඒ අනුව විගණන පනත් කෙටුම්පතක් 2013දී සකස් කළා. දැන් වසර 14ක් ගතවෙලා තිබෙනවා. මෙම පනත සම්මත කර නැහැ. මෙම පනත සම්මත කරන්නේ අපේ රටේ ජනතාව නම් මේ සඳහා බහුතරයක් ඡන්දය දෙනවා. නමුත් පනත සම්මත කළ යුත්තේ කැබිනට් මණ්ඩලයයි. මහජන මුදල් අවභාවිතය, වංචාව, දූෂණය, නාස්තිය වැළැක්වීමට විගණන පනත සම්මත කරන්න සිදුවෙලා තිබෙන්නේ වංචාකරුවන්, දූෂතයන්, නාස්තිකාරයන් ඉන්න කැබිනට් මණ්ඩලයේ. කැබිනට් එකේ ඉන්න හොරු රැල මෙම විගණන පනත සම්මත කිරීමට දිගින් දිගටම බාධා කරමින් ඉන්නවා. මෛත්‍රී-රනිල් ආණ්ඩුවේ දින 100 වැඩපිළිවෙළේ ඉතාම පැහැදිලිව 2015 පෙබරවාරි 19වැනිදා විගණන පනත ඉදිරිපත් කරන බවත් 2015 මාර්තු 19වැනිදා එය සම්මත කරගන්නා බවත් සඳහන් කොට තිබෙනවා. 2015 අප්‍රේල් 20 අගමැතිවරයා මෙම පනත කැබිනට් එකට ගෙනාවා. එනම් දැනට මාස 30ක් ගතවෙලා තිබෙනවා. එම මාස 30 ඇතුළත කැබිනට් මණ්ඩලය 120 වතාවක් පමණ රැස්වෙලා තිබෙනවා. නමුත් තවම අනුමත කරලා නැහැ. එම පනත අවස්ථා කිහිපයකදී සංශෝධනයට ලක්කළා. අපේ රටේ ව්‍යවස්ථාව මේ වනවිට සංශෝධනය වෙලා තිබෙන්නේ. 19 වතාවයි. නමුත් විගණන පනත විසිදෙවතාවක් සංශෝධනයට ලක්වුණා. අනතුරුව 2017 අගෝස්තු 9වැනිදා මෙම පනත කැබිනට් මණ්ඩලයට ආවා. නමුත් ඇමතිවරු තවදුරටත් කල් ඉල්ලනවා මේ පනත අධ්‍යයනය කරන්න ඕනෑ කියලා. ඇයි? තමන් කරන හොරකම්, වංචා, දූෂණ අහුවෙනවාද කියලා බලන්න මේ ඇමතිවරුන් පනත අධ්‍යයනය කරන්න කල් ගන්නවා. ඒ නිසා අපි තීරණය කළා, සුනිල් හඳුන්නෙත්ති සහෝදරයාගේ නමින් පෞද්ගලික මන්ත්‍රී යෝජනාවක් ලෙස මෙම පනත පාර්ලිමේන්තුවට ගේන්න. අපේ රටේ විගණන ක්‍රියාවලිය ප‍්‍රශ්චාත් මරණ පරීක්‍ෂණයක් වගේ. මූල්‍ය අපරාධ කොට්ඨාශය විමර්ශනය කරන්නේ සිදුවූ මුදල් වංචා පිළිබඳවයි. අල්ලස් හෝ දූෂණ කොමිසම විමර්ශනයට භාජනය කරන්නේ වංචාව සහ අල්ලස් දීම් සිදුවූ පසුවයි. අපරාධ පරීක්‍ෂණ දෙපාර්තමේන්තුව පරීක්‍ෂණ සිදු කරන්නේ අපරාධයක් සිදුවූ පසුවයි. විගණන දෙපාර්තමේන්තුව විගණනය කරන්නේ ගනුදෙනු සිදුවූ පසුවයි. එනිසා අපේ රටටත් ජනතාවටත් සිදුවූ හානි අවම කිරීමට කටයුතු කරනවා වෙනුවට හානිය සිදුවූ පසුව විගණනය කිරීමක් තමයි දැන් සිදුවෙන්නේ. එනිසා අපිට පූර්ව විගණනයක අවශ්‍යතාවය මතුවෙලා තිබෙනවා. පොතුහැර-ගලගෙදර අධිවේගී මාර්ග ව්‍යාපෘතිය එලෙස පූර්ව විගණනය කිරීමකට ලක් කිරීම සාධාරණ නැද්ද? එම ව්‍යාපෘතිය මුලින් ප‍්‍රතික්ෂේ කරපු සමාගමට අගමැතිවරයා විසින් නැවත ලබාදීම විගණනය කිරීම කළ යුතු නැද්ද? මූල්‍ය විගණනය පමණක් නොව මෙම ව්‍යාපෘති පිළිබඳව තාක්‍ෂණික විගණනයක් කළ යුතුයි. ඒ සඳහා මෙම විගණන පනතේ ප‍්‍රතිපාදන තිබෙනවා. පොතුහැර-ගලගෙදර අධිවේගී මාර්ගයට රජයේ ඉංජිනේරු සංස්ථාවේ ඇස්තමේන්තුව රුපියල් කෝටි 12,300ක්ව තිබියදී වෙනත් සමාගමකට කෝටි 13,500කට ලබාදීම විගණනය කළ යුතු නැද්ද? මෙම විගණන පනතේ ස්වාධීනත්වය ආරක්‍ෂා කිරීමට විශාල බරක් තබා තිබෙනවා. විගණන කොමිසමට පත්වෙන නිලධාරීන් රාජ්‍ය සේවා කොමිෂන් සභාවෙන් ඉවත් කොට විගණන සේවා කොමිසම යටතට අනුයුක්ත කිරීමට නියමිතයි. එමෙන්ම මේ වනවිට විගණන දෙපාර්තමේන්තුව මුදල් සපයන්නේ මහා භාණ්ඩාගාරයයි. එම නිසා අවශ්‍ය නම් මුදල් අමාත්‍යාංශයට විගණන කටයුතු සඳහා බාධා කිරීම් කරන්න පුළුවන්. නමුත් විගණන පනතට අනුව විගණන කොමිසමට මුදල් වෙන්කිරීම කළ යුත්තේ පාර්ලිමේන්තුව මගින්. එවිට මුදල් අමාත්‍යාංශයට යටත් වෙන්නේ නැහැ. එමෙන්ම මෙම පනත අනුව විගණන කොමිසමේ මූල්‍ය, පරිපාලන, කාර්යය බද්ධය සියල්ල ස්වාධීනව ක‍්‍රියාත්මක වෙනවා. වංචාව, දූෂණය, නාස්තිය, මුදල් අවභාවිතයට එරෙහිව ආවරණයක් ලැබෙනවා. එය පසෙකලා පනත සම්මත කිරීම මේ පාලකයින් කල් දමමින් ඉන්නවා. 19වන සංශෝධනය මගින් විගණන කොමිසමක් ස්ථාපිත කළා. එම කාර්ය මණ්ඩලයට මේ වනවිට මාස 20ක් ගතවෙලා තිබෙනවා. නමුත් විගණන කොමිසම ක්‍රියාත්මක වීම සඳහා වන පනත සම්මත වෙලා නැහැ. දැන් අලුත් තත්වයක් මතුවෙලා තිබෙනවා, විගණන කොමිසම විගණනයකට ලක් කිරීම. මොකද, කාර්යමණ්ඩලයක් පත්කොට ඔවුන්ට වැටුප් ගෙවා, දීමනා ගෙවා පහසුකම් සපයා තිබියදී විගණන කොමිසමෙන් කිසිදු කාර්යයක් සිදු නොවීම මුදල් නාස්ති කිරීමක්. ඒ නිසා එම ආයතනය විගණනයට ලක්කළ යුතුව තිබෙනවා. ඒ නිසා කැබිනට් එකේ ඉන්න හොරු, තක්කඩි රැලක් විගණන පනත පාර්ලිමේන්තුවට ඉදිරිපත් නොකිරීමට උත්සාහ කරනවා. ජනතා විමුක්ති පෙරමුණ ලෙස අපි විගණන පනත සම්මත කිරීමට ගත හැකි සියලු ක්‍රියාමාර්ග ගන්නවා.” මාධ්‍යවේදීන් නැගු ප‍්‍රශ්නවලට පිළිතුරු ලබාදෙමින්… “රන්ජන් රාමනායක විටින් විට විවිධ දේවල් ප‍්‍රකාශ කරනවා. ඔහුගේ ප‍්‍රකාශ අපි සලකන්නේ පාර්ලිමන්ට් ජෝක්ස් ලෙසයි. නමුත් අධිකරණයේ ගරුත්වය ආරක්‍ෂා කිරීම පිළිබඳව වගකීම තිබෙන්නේ අධිකරණයටයි. අධිකරණයට යන පුද්ගලයින් පිළිවෙළකට ඇඳගෙන ගියාට, භය, පක්‍ෂපාතිත්තවය තිබුණාට අධිකරණයේ ගරුත්වය ආරක්‍ෂා වෙන්නේ නැහැ. මේ වනවිට අධිකරණයේ ක්‍රියාකාරිත්වය පිළිබඳව ජනතාව තුළ සැකයක් මතුවෙලා තිබෙනවා. අධිකරණය ක්‍රියාත්මක වීමේදී යුක්තිසහගතව, සාධාරණව ක්‍රියාත්මක වීම ජනතාව තුළ ඒත්තු ගැන්වීමෙන් තමයි අධිකරණයේ ගරුත්වය ආරක්‍ෂාකර ගත හැකි වන්නේ. ජනතාව තුළ නීතිය, යුක්තිසහගතව සහ සාධාරණ ලෙස ක්‍රියාත්මක වන බවට ඒත්තු ගැන්වීම් කළ යුත්තේ අධිකරණයයි. එනිසා අධිකරණයේ ගරුත්වය ආරක්‍ෂා වීම රන්ජන්ගේ ප‍්‍රකාශ මත තීරණය නොවන බවයි අපගේ හැඟීම.” විගණන පනත පෞද්ගලික මන්ත්‍රී යෝජනාව ලෙස ඉදිරිපත් කිරීම සාකච්ඡාවක් පමණයි යන්න පිළිබඳ විමල් වීරවංශගේ විවේචනය “ඔහු පාර්ලිමේන්තු ක්‍රියාවලිය ගැන දන්නේ නැහැ. පනතක් ඉදිරිපත් කිරීමේ ක්‍රියාවලියේ වැඩි වගකීමක් තිබෙන්නේ ආණ්ඩුවටයි. නමුත් මේ ආණ්ඩුව අත්හරිනවා නම් මන්ත්‍රීවරුන්ට හැකියාව තිබෙනවා, පෞද්ගලික මන්ත්‍රී යෝජනාවක් යම් පනතක් පාර්ලිමේන්තුවට ඉදිරිපත් කිරීමට. නමුත් ආණ්ඩුව මැදිහත් වී පනතක් පාර්ලිමේන්තුවට ගේනවාට වඩා මන්ත්‍රීවරයෙකු එම පනත පාර්ලිමේන්තුවට ඉදිරිපත් කිරීමේදී විශාල ක්‍රියා පටිපාටියක් තිබෙනවා. ඒ සඳහා මාස 06ක පමණ කාලයක් ගතවෙනවා. දැන් සිදුවෙලා තිබෙන්නේ මෙම විගණන පනත පාර්ලිමේන්තුවේ විවාදය සඳහා ඉදිරිපත් නොවීමයි. පාර්ලිමේන්තුවේ සාකච්ඡාවට භාජනය වෙනවා නම් එම පනත සම්මත කරගැනීමේ හැකියාව තිබෙනවා. එම නිසා ඔහු ඉදිරිපත් කරන විවේචන වැරදියි.” “අද අලුත් නාට්‍යයක් රඟ දැක්වෙමින් තිබෙනවා. ඒ, පළාත් සභා ඡන්ද විමසීමේ පනත සංශෝධනය වීම පිළිබඳවයි. පසුගිය 20වැනිදා පාර්ලිමේන්තුවට ඉදිරිපත් වූ පළාත් සභා පනත 2017 ජූලි 26 පාර්ලිමේන්තු න්‍යාය පත‍්‍රයට ඇතුළත් කර තිබුණු එකක්. ඒ පිළිබඳව පක්‍ෂ නායකයින්ගේ රැස්වීමේදී සාකච්ඡාවට බඳුන් වුණා. එම පනතේ අරමුණ වුණේ කාන්තා නියෝජනය වැඩි කිරීමයි. අපේ රටේ කතාබහක් මතුවෙලා තිබෙනවා, ජනගහනයෙන් 50%ක් නියෝජනය කරන කාන්තාවන්ට පළාත් පාලන, පළාත් සභා වැනි ආයතනවල නියෝජනය සාධාරණ නැහැ කියලා. එම නිසා කාන්තා නියෝජනය ශක්තිමත් කිරීමට අපි එකඟයි. පනතට අනුව කාන්තා අපේක්‍ෂකයින් වැඩි කරගැනීමත් අපේක්‍ෂකයින්ගෙන් වැඩි ප‍්‍රමාණයක් තේරී පත්වන ආකාරයටත් වගන්ති ඇතුළත් වෙලා තිබෙනවා. පාර්ලිමේන්තුවේ දෙවැනි වර කියවීමේ ඡන්ද විමසීම යනු පනතට ඡන්දය විමසීමයි. එයට ඉදිරිපත් වන ඡන්දවලින් බහුතරය තිබීම ප‍්‍රමාණවත්. 2/3ක් අවශ්‍ය නැහැ. ඒත් එසේ තිබියදී පළාත් සභා පනතට දෙවන වර කියවීමේදී පක්‍ෂව ඡන්ද 157ක්, විරුද්ධව ඡන්ද 44ක් ලැබෙනවා. විරුද්ධව ලැබුණු ඡන්ද 44ක් නිසා පක්‍ෂව ඡන්ද 45ක් ලැබුණත් පනත සම්මත වෙනවා. අපි මහින්ද රාජපක්‍ෂ කණ්ඩායමෙන් ප‍්‍රශ්න කරන්නේ ඔවුන් පනතට විරුද්ධව ඡන්දය දුන්නේ කාන්තා නියෝජනය වැඩිවනවාට අකමැති නිසාද කියලා. ඉන්පසුව පනතට සංශෝධන ඇතුළත් කළා. එම සංශෝධන මගින් පනතේ හරය ඉක්මවා යනවා. ඒ නිසා නීතිපති සඳහන් කළා එම සංශෝධන සඳහා 2/3ක් අවශ්‍යයි කියලා. පාර්ලිමේන්තුවේ 2/3 යනු මන්ත්‍රීවරුන් 150කගේ ඡන්දයයි. ඇතුළත් කළ සංශෝධන වූයේ අපේ රටේ කැත, කිළිටි, විකාරරූපී වූ මනාප ඡන්ද ක‍්‍රමය අහෝසි කරීම, දැනටමත් සංශෝධනය වී තිබෙන පළාත් පාලන මැතිවරණ පනත අනුව කොට්ඨාශ හා සමානුපාතික මැතිවරණ ක‍්‍රමයට වෙනස් මැතිවරණ ක‍්‍රමයක් පළාත් සභා මැතිවරණයට ක්‍රියාත්මක කිරීම වෙනුවට පළාත් සභා මැතිවරණයටත් කොට්ඨාශ සහ සමානුපාතික ක‍්‍රමය ඇතුළත් කිරීම යන කරුණුයි. අපි අහනවා, මනාප ක‍්‍රමය ඉවත් කිරීම මේ රටට හොඳ නැද්ද?, කොට්ඨාශයට මන්ත්‍රීවරයෙකු ලැබීම නරකද? පක්‍ෂයකට ලැබෙන ඡන්ද ක‍්‍රමයට සමානුපාතිකව මන්ත්‍රීවරුන් ලැබෙන එක නරකද? මේ සංශෝධනවලට ජවිපෙ එකඟ නිසා අපි ඡන්දය ලබා දුන්නා. තෙවන වර කියවීම සඳහා (සංශෝධන සඳහා) පක්‍ෂව 159ක් ලැබුණා. ජවිපෙ මන්ත්‍රීවරුන් 06 දෙනාගේ ඡන්ද නොමැති වුණත් සංශෝධන 2/3න් සම්මත වෙනවා. රාජපක්‍ෂ කණ්ඩායමේ 37 දෙනයි තෙවනවර කියවීමේදී විරුද්ධව ඡන්දය පාවිච්චි කළේ. දෙවන වර කියවීමේදී විරුද්ධව ඡන්දය පාවිච්චි කළ 07 දෙනෙක් තෙවන වර කියවීමේදී විරුද්ධව ඡන්දය දෙන්න පාර්ලිමේන්තුවේ හිටියෙත් නැහැ. මෙම සංශෝධනත් සමඟ අමතර ප‍්‍රශ්නයක් මතුවුණා. පළාත් සභා මැතිවරණය කොට්ඨාශ ක‍්‍රමය මත පැවැත්වෙන නිසා කොට්ඨාශ නිර්ණය කිරීම සඳහා මාස 04ක කාලයක් යනවා. නමුත් පනත මගින් ඡන්දය කල් දාන්නේ නැහැ. පළාත් සභා ඡන්දය කල් යන්නේ අමතර ගැටලුවක් ලෙසයි. නමුත් මේ වනවිට කල්ගිය ඡන්දය වන්නේ පළාත්පාලන මැතිවරණයයි. පළාත් පාලන ආයතන අහෝසි වෙලා දැනට අවුරුදු දෙක හමාරක් ගතවෙලා තිබෙනවා. පළාත් පාලන මැතිවරණය කල් ගියේ බැසිල්ගේ විකෘති ඡන්ද ක‍්‍රමය නිසා. අශෝක පීරිස් මහත්තයලා සම්බන්ධ වෙලා මේ වනවිට සීමා නිර්ණය අවසන් වෙලා තිබෙනවා. පළාත් පාලන මැතිවරණය පැවැත්වීම සඳහා තවත් පනත් 3ක් සම්මත කළ යුතුව තිබෙනවා. සැප්තැම්බර් 26වැනිදා විශේෂ පාර්ලිම්න්තු දිනයේ මෙම පනත් 3 ඉදිරිපත් කරනවා. එමෙන්ම ඔක්තෝබර් 09වැනිදා විශේෂ පාර්ලිමේන්තු සැසිවාරයක් කැඳවා මෙම පනත් තුන සම්මත කරගන්න එකඟවෙලා තිබෙනවා. සාමාන්‍ය ආකාරයට පළාත් සභා මැතිවරණය පැවැත්වුණා නම් මැතිවරණය පැවැත්වෙන්නේ පළාත් සභා 3ක පමණයි. එවිට එක පළාතකට ජනාධිපති යනවා. තව ප‍්‍රදේයකට අගමැති යනවා. සම්පූර්ණ ආණ්ඩුවම මැදිහත් වෙලා පළාත් සභා 3ක විතරක් ඡන්දය කරනවා. නමුත් පළාත් පාලන මැතිවරණය මුළු රටේම පැවැත්වෙනවා. අපි අහනවා, පළාත් 3ක ඡන්දය වෙනුවට මුළු රටේම ඡන්දය එන එක වැරදිද?. ජවිපෙ කියන්නේ මහින්ද රාජපක්‍ෂගේ අත දරුවෙක් නෙවෙයි. ජවිපෙ පනතකට ඡන්දය දෙනවාද නැද්ද යන්න මධ්‍යම කාරක සභාව තුළ දීර්ඝ වශයෙන් සාකච්ඡා කරනවා. එම සාකච්ඡාවෙන් පසුව රටට ඇතිවන වාසි අවාසි ගැන සලකලා තමයි පනතකට ඡන්දය දෙනවාද නැද්ද යන්න තීරණය කරන්නේ.” “දැන් වැරදි මතයක් සමාජගත වෙලා තිබෙනවා 20 සංශෝධනයට ජනමත විචාරණයක් අවශ්‍යව තිබියදී පාර්ලිමේන්තුවේ 2/3න් පළාත් සභා කල්දාගත්තා කියලා. ඒක වැරදි මතයක්. පළාත් සභා මැතිවරණය පැවැත්වීම විකෘතියක් සිදුවෙලා තිබෙනවා. මහින්ද රාජපක්‍ෂ පළාත් මැතිවරණය පැවැත්වූයේ මැතිවරණ 5ක් ලෙසයි. පළමුව සබරගමුව, උතුරු මැද, නැගෙනහිර මැතිවරණය පැවැත්වූවා. ඉන් පසුව උතුරු පළාත් සභා මැතිවරණය පැවැත්වූවා. ඉන් අනතුරුව වයඹ, මධ්‍යම. ඉන් අනතුරුව දකුණ සහ බස්නාහර. අවසන් වරට ඌව. 2012 සිට 2014 අග භාගය දක්වා මාස 6න් 6ට රාජපක්‍ෂ ඡන්දය පැවැත්වූවා. මහින්ද රාජපක්‍ෂ එක යුද මෙහෙයුමකින් පස්සේ එක ඡන්දයක් තිබ්බා. ඒ වගේම ජනතාව වසර 5කට පත්කළ පළාත් සභාව වසර තුන හමාරකින් විසුරුවා හැරියා. මහින්දගේ බල සිතියමට අනුවයි ඡන්දය පැවැත්වූයේ. ඒ විතරක් නෙවෙයි ඔහු රාජ්‍ය මුදල් භාවිතා කරලා බඩු බෙදුවා. ඒ ක‍්‍රමය වෙනස් කළ යුතු නැද්ද? 20 සංශෝධනයට අනුව පළාත් සභා කල්දමා ගැනීමට ජනමත විචාරණයක් අවශ්‍ය වූ නිසා ආණ්ඩුව 20 සංශෝධනය අත්හැරියා. 20 සංශෝධනය පාර්ලිමේන්තුවට ඉදිරපත් කළේ නැහැ. පාර්ලිමේන්තුවේදී සම්මත වුණේ පළාත් සභා ඡන්ද විමසීමේ පනත. පළාත් සභා මැතිවරණය එක් දිනයකදී පැවැත්වීම කළ යුතුයි. මේ නිසා අපි පළාත් සභා ඡන්ද විමසීමේ පනතට ඉදිරිපත් වූ සංශෝධනවලට එකඟයි. නමුත් මෙම තත්වය තිබියදී දේශපාලනය නොදන්නා නන් දොඩවන පිරිසක් මෙම පළාත් සභා ඡන්ද පනත ගැන දොඩවමින් ඉන්නවා.” “ස්ථාවර නියෝගවල සංශෝධන ඉදිරිපත් විය යුතු සීමාවක් පිළිබඳව සඳහන් වෙලා නැහැ. නමුත් පාර්ලිමේන්තු සම්ප‍්‍රදාය තුළ මෙවැනි සංශෝධන ඉදිරිපත්වීම සිදුවෙලා තිබෙනවා. 17 සංශෝධනය සම්මත වන වෙලාවේ සම්මත වුණේ රෑ 12ට. කාරක සභා අවස්ථාව (සංශෝධන) පැය 5ක් පමණ පැවැත්වුණා. විවිධ සංශෝධන ගෙනාවා. 19වැනි සංශෝධනයට ඉදිරිපත් වූ ඇතැම් කරුණු, ව්‍යවස්ථාදායක මණ්ඩලයට දේශපාලනඥයින් අවම කර සිවිල් පුරවැසියන් ඇතුළත් කිරීමේ සංශෝධන, පළාත් පාලන ඡන්ද විමසීමට ඇතුළත් කළ සංශෝධන, දේශීය ආදායම් පනත සංශෝධනය වැනි අවස්ථා විශාල ප‍්‍රමාණයක් මුල් පනතේ හරයට වෙනස්වූ සංශෝධන ඉදිරිපත් වූ අවස්ථා තිබෙනවා. නමුත් එය හොඳ එකක් කියලා අපි විශ්වාස කරන්නේ නැහැ. එනිසා පාර්ලිමේන්තුවේ ස්ථාවර නියෝග සංශෝධනය කළ යුතුව තිබෙනවා.” “අපේ රටේ ඡන්ද ක‍්‍රමය අනුව පක්‍ෂ ලේකම්වරයා තමයි මැතිවරණයට ඉදිරිපත් කරන අපේක්‍ෂකයින් තෝරන්නේ. ජනතාවට සිදුවෙලා තිබෙනවා පක්‍ෂ ලේකම්වරයා ඉදිරිපත් කරන අපේක්‍ෂකයින්ගෙන් තමන් කැමති පිරිසකට ඡන්දය ලබාදෙන්න. අපේ රටේ මෙන්ම වෙනත් රටවලත් ජනතාවට අවස්ථාවක් ලැබෙන්නේ නැහැ තමන් කැමති පිරිසක් ඡන්දය දීලා නියෝජිතයින් ලෙස පත්කරන්න. කවදත් ජනතාවට සිදුවුණේ පක්‍ෂවලින් තෝරලා එන පිරිසගෙන් කොටසකට ඡන්දය දෙන්න. ඒක තමයි අපේ රටෙත් ලෝකයේ අනෙක් රටවලත් තියෙන ඡන්ද ක‍්‍රමය.” “ඇත්තටම අපේ රටේ යහපාලනයක් නැහැ. යහපාලනය කියන්නේ පුළුල් දේශපාලන අර්ථයක් තිබෙන සංකල්පයකටයි. වංචනිකයින්ට, දූෂිතයින්ට රටක යහපාලනයක් ක්‍රියාත්මක කරන්න බැහැ. 2015 ජනවාරි 08වැනිදා මැතිවරණයේදී අපි පැහැදිලිව ජනතාවට කිව්වා පැවති පාලනය පරාජයට පත් කරන්න කියලා. පසුව ගොඩනැගෙන පාලනය පිළිබඳව අපිට සහතිකයක් දෙන්න බැරි බවත්. ඒ වගේම අපි ජනතාවට යෝජනා කළා ගොඩනැගෙන පාලනයෙන් ජනතා අයිතීන් දිනා ගැනීම වෙනුවෙන් පෙළගැහෙන්න කියලා. අපි එදා කියපු දේ නැවත නැවතත් ඔප්පු කරමින් තමයි තිබෙන්නේ.”", "URL": "https://lankatruth.com/si/?p=41506", "Category": "පුවත්", "Parent URL": null}