{"Source": "Lankatruth", "Timestamp": "October 14, 2020", "Headline": "බදියුදීන්ගේ නඩුවට සම්බන්ධ දෙන්නෙක් අත්අඩංගුවට", "News Content": "පැවති ජනාධිපතිවරණය පැවති දිනයේදී ලංකා ගමනාගමන මණ්ඩලයට අයත් බස් රථ 221ක් යොදා ගනිමින් පුත්තලමේ අවතැන්වූවන් ඡන්දය ප්‍රකාශය කිරීමට මන්නාරමට රැගෙනයාම මගින් රුපියල් ලක්ෂ 95කට අධික රජයේ මුදල් සාවද්‍ය පරිහරණය සහ ජනාධිපතිවරයා තෝරා පත්කර ගැනීමේ පනත යටතේ ගැනෙන වැරදිද සිදුකර ඇති බවට හිටපු අමාත්‍ය, පාර්ලිමේන්තු මන්ත්‍රී රිෂාඩ් බදියුදීන් මහතා ඇතුළු පිරිසකට එල්ල කර ඇති චෝදනාවලට අදාළව බදියුදීන් මන්ත්‍රිවරයාගේ එවකට ආරක්ෂකයෙකු ලෙස කටයුතු කළ පොලිස් නිලධාරියෙකු සහ කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. රිෂාඩ් බදියුදීන් මහතාගේ ආරක්ෂක නිලධාරීවරයෙකු ලෙස කටයුතු කළ පොලිස් කොස්තාපල්වරයා අත්අඩංතුවට ගෙන ඇත්තේ ප්‍රභූ ආරක්ෂකයෙකු ලෙස කටයුතු කළ අදාළ පොලිස් කොස්තාපල්වරයා ප්‍රභූවරයා සැකකරුවෙකු ලෙස නම් කර සිටියදී පොලිස් නිලධාරියෙකුගේ රාජකාරිය පැහැරහැරීම සම්බන්ධයෙනි. මේ අතර එම ආරක්ෂයා සමග මෝටර් රථ දෙකක්ද පොලිස් භාරයට ගත් බවත් එහි තිබී ගිනිඅවි දෙකක් තිබී සොයාගෙන ඇති බවත් එම ගිනි අවි සම්බන්ධයෙන් වෙනම පරීක්ෂණයක් ආරම්භ කිරීමට නියමිත බවත් පොලිස් මාධ්‍ය ප්‍රකාශකවරයා සඳහන් කරයි. අදාළ රථ දෙකෙහි රියදුරන් දෙදෙනාද මේ වනවිට පොලිස් අත්අඩංගුවට ගෙන ඇති අතර ඔවුන් පුත්තලම ප්‍රදේශයේ පදිංචිකරුවන් බවද පැවසේ. කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරී අලගරත්නම් මනෝරන්ජන් මහතාව අපරාධ පරීක්ෂණ දෙපාර්තමේන්තුව විසින් ඊයේ (13) අත්අඩංගුවට ගෙන ඇත්තේ කිරුළපන ප්‍රදේශයේදී ය. මීට අමතරව, මොහොමඩ් රාෂීම් නැමැත්තන්ද සැකකරුවෙකු ලෙස නම් කර සිටී.", "URL": "https://lankatruth.com/si/?p=97761", "Category": "පුවත්", "Parent URL": null}