{"Source": "Lankatruth", "Timestamp": "May 26, 2022", "Headline": "දේවහුව ව්‍යාපාරයේ කුඹුරු වගාව සීමා කරලා", "News Content": "දඹුල්ල දේවහුව ජලාශය යටතේ වගා කෙරෙන කුඹුරුවලින් පහෙන් එකක් පමණක් මෙවර වගා කොට ඉතිරි පහෙන් හතර වී වගාවෙන් ඉවත් කිරීමට ගොවියෝ පියවර ගෙන තිබේ. ඉන්ධන හිඟය, රසායනික පොහොර සහ අනෙකුත් කෘෂි යෙදවුම් නොමැති නිසා මෙම තීරණයට එළඹි බව දේවහුව ව්‍යාපාරයේ ගොවීහු පවසති. දේවහුව ජලාශය මෙරටට බත සැපැයීම් සඳහා වසර ගණනාවකට ඉහතදී ඉදිකොට කුඹුරු අක්කර පහ බැගින් ගොවීන්ට රජය මඟින් පරිත්‍යාග කළ ව්‍යාපාරයකි. උතුරු මැද පළාත සහ මධ්‍යම පළාත යන දෙපළාතම පෝෂණය කිරීම දේවහුව ජලාශය යටතේ සිදු කෙරේ. ඉතිහාසයේ කිසිදු දවසක මෙවැනි සිද්ධියකට ගොවීන් මුහුණ පා නැති බව ගොවීහු පවසති. ජලාශයේ ජලය වාරිමාර්ග නිලධාරීන් කුඹුරු වගාවට ලබාදී තිබේ. ජලය සම්පූර්ණයෙන් තිබුණද ගොවීන් කියා සිටියේ තමන්ට අක්කර පහක ප්‍රමාණයක් කුඹුරු තිබුණද වගා කරන්නේ අක්කරයක් පමණකි. අක්කරය ප්‍රමාණය කෙසේ හෝ වගා කරගන්නේ තම දුවා දරුවන්ගේ කුස ගින් නිවා ගැනීමට පමණක් බව දේවහුව ව්‍යාපාරයේ ගොවීහු පවසති. ගොවියකුට අක්කර පහ බැගින් කුඹුරු කට්ටි 460ක් ව්‍යාපාරය යටතේ පවතී. රසායනික පොහොර ඉන්ධන ලබා ගැනීමේ පහසුකම ගොවීන්ට ලබා දෙන්නේ නම් ඉතිරි අක්කර හතරද කඩිනමින් වගා කිරීමට හැකියාව තිබෙන බව ඔවුහු පෙන්වා දෙති. දේවහුව ව්‍යාපාරය යටතේ වගා කළද තම ප්‍රදේශයේ වී කිලෝව රුපියල් 105 දක්වා පහත වැටී සහල් කිලෝවක මිල ඉහළ ගොස් ඇත. කළු කඩ ජාවාරම්කරුවන් ගොවීන් නතු කර ගෙන තිබේ. රසායනික පොහොර රුපියල් විසිදහසේ සිට රුපියල් 40,000 දක්වා ඕනෑ තරම් අලෙවි කෙරේ. යැයි ගොවියෝ පවසති. දඹුල්ල – කේ. කේ. ආරියදාස (මව්බිම)", "URL": "https://lankatruth.com/si/?p=134849", "Category": "පුවත්", "Parent URL": null}