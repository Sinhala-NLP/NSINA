{"Source": "Lankatruth", "Timestamp": "June 24, 2017", "Headline": "මධ්‍යම කඳුකරයේ නැගෙනහිර නිම්නයේ මහා කළු හර්තාලයට බලමුළු තරකරයි", "News Content": "බහු විනාශකාරී උමා ඔය ව්‍යාපෘතියෙන් විනාශයට පත් ප්‍රදේශවාසී ජනතාවට වහා සහන ලබා දෙන ලෙසත් ඉදිරි විනාශයන් වහා නවතන ලෙසත් වැනසූ මහා පරිසර පද්ධතිය නැවත ප්‍රතිස්තාපනය කරන ලෙසත් ආණ්ඩුවට බලකරනු ලබන මහා කළු හර්තාලයට ජනතාව පෙලගැස්වීම උදෙසා අද (24) පෙරවරු 7.30ට ජනතාව දැනුවත් කිරීමේ පළමු රැස්වීම හාලිඇල පුරුකුදේගමින් ආරම්භ වී තිබේ. මේ සම්බන්ධයෙන් අදහස් දක්වන උමා ඔය බහු විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා පවසන්නේ පනංගල, අමුණුදෝව, සාමචේතියේගම, කිරිඔරුව, ගෙඩියරොද, වටගමුව, ඇත්තලපිටිය, තන්තිරිය, ගිණිගම, දෝව, දික්අරාව, උඩපේරුව, පල්ලේපේරුව, මැදපේරුව, හීල් ඔය, කුරුඳුගොල්ල, වෙහෙරගල තැන්න, එගොඩගම, මකුල්ඇල්ල ආදී ගම්මාන 20ක උමා ඔය බහු විනාශකාරී ජනතා පෙරමුණෙන් ගෞරවනීය අනුශාසක මහා සංඟරත්නයේත් තමාගේත් සහභාගීත්වයෙන් ඉතා සාර්තක අයුරින් ජනතාව දැනුවත් කිරීමේ ජනහමු පැවැත්වූ බවය. මෙම රැස්වීම් මාලාවට ගම්වාසි ජනතාව 15,000කට අධික ප්‍රමාණයක් සහභාගී වී ඇති අතර සියළු ගම්වැසියන් පවුල් පිටින් හර්තාලයට එක්වීමට සූදානම් වන බව එම ජනහමු අවසානයෙන් සඳහන් කර ඇත. එමෙන්ම ප්‍රදේශයේ විවිධ බහුජන සංවිධාන, සමිති සමාගම්, රටේ පරිසර සංවිධාන, විත්වතුන් උගතුන් මෙම හර්තාලයට එක් වන බවට තමා වෙත පවසා ඇතැයි සමන්ත විද්‍යාරත්න මහතා අනාවරණය කර සිටියේය.", "URL": "https://lankatruth.com/si/?p=36511", "Category": "පුවත්", "Parent URL": null}