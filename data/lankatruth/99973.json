{"Source": "Lankatruth", "Timestamp": "November 13, 2020", "Headline": "“දියවන්නාවේ ගිලී මැරුණු තරුණයාට කොරෝනාලු…. හමුදාවේ බොට්ටුවෙන් හිතා මතාම හප්පලා…” ඥාතීන් විරෝධතාවයේ…", "News Content": "පසුගිය 11 වනදා දියවන්නා ඔයේ ගිලී ජීවිතක්ෂයට පත් වූ පුද්ගලයාගේ දේහය එම නිවැසියන්ට භාර නොදී හමුදාව මැදිහත්ව එම දේහය ආදාහනය කිරීමට සූදානම් වන බව එම මියගිය පුද්ගලයාගේ බිරිඳ ඇතුළු ඥාතීහු චෝදනා කරති. කොවිඩ් වසංගත තත්වය හේතුවෙන් තමන්ට එදිනෙදා ගෙවා ගැනීමට ඇතිව තිබූ ආර්ථික අපහසුතා මගහරවා ගැනීමට මෙම තරුණයා තවත් අයෙකු සමග බත්තරමුල්ල දියවන්නා ඔයේ ඔරුවක ආධාරයෙන් මාළු අල්ලමින් සිටියදි අධික වේගයෙන් පැමිණි ආරක්ෂක අංශයට අයත් බෝට්ටුවක් එම ඔරුවේ ගැටී තිබේ. එහිදී එක් තරුණයෙකු දිවි බේරාගත් අතර අනෙක් තරුණයා දියේ ගිලී අතුරුදහන් වී ඇත. පසුව ඔහුගේ දේහය සොයාගන්නා ලදී. මේ වනවිට එම තරුණයා කොවිඩ් ආසාදිතයෙකු බව පවසා දේහය නිවැසියන්ට භාර නොදී ආදාහනය කිරීම සඳහා හමුදාව මැදිවෙමින් සිටින බවත් එසේ සිදුකරන්නේ හමුදාවේ බෝට්ටුවක් මගින් සිදු කළ ඝාතනය හිතාමතාම යට ගැසීමට බවත් එම ඥාතීහු වැඩිදුරටත් පවසති. මෙම ආරක්ෂකයින් හමුදාපති ශවේන්ද්‍ර සිල්වා මහතාගේ ආරක්ෂාවට පවත්වාගෙන යන බෝට්ටු ආරක්ෂකයින් බවද ඔවූහු චෝදනා කරති.", "URL": "https://lankatruth.com/si/?p=99973", "Category": "පුවත්", "Parent URL": null}