{"Source": "Lankatruth", "Timestamp": "July 7, 2023", "Headline": "ප්‍රංශ අර්බුදය ප්‍රජාතන්ත්‍රවාදය බිඳ වැටීමේ ප්‍රථිපලයක් ?", "News Content": "දැවැන්ත ආර්ථික අවපාතයක් අභියස සිටින ප්‍රංශය පසුගිය ජුනි 27 වැනිදා එරට පොලීසිය විසින් තරුණයෙකු වෙඩිතබා මරා දැමීමේ සිදුවීම මුල්කර ගනිමින් රට පුරා දැවැන්ත ජනතා නැගිටීමකට හේතු විය. මෙම සිදුවීම සිදුවනුයේ 2008 ආර්ථික අර්බුදය මෙන්ම පසුගිය කොරෝනා වසංගතය හේතුවෙන් රටේ අයවැය හිඟය 5.1%ක්, උද්ධමනය 5% ක් දක්වා ඉහල යාමත්, රටේ ණය අර්බුදය යුරෝ බිලියන 3000ක් (114%GDP)ලෙස ඉහල ගොස් ඇති බව රජයේ ආයතන විසින්ම ප්‍රසිද්ධ කර දින කීපයක් ගත වීමෙන් පසුවය. ත්‍රස්තවාදය වැළැක්වීම සඳහා පොලීසියට ලබා දෙන ලද නීතින් කම්කරු හා ශිෂ්‍ය සටන්, ජනතා උද්ඝෝෂණ මර්දනය සඳහා යොදා ගැනීමත්, පසුගිය වසර 20 තුල සියළු කම්කරු විරෝධී අණ පනත්, සුබසාධන කප්පාදු කිරීම් ජනතා විරෝධය නොතකා සම්මත කරගැනීමත්, ඒවාට වක්‍රව ලිබරල් යුරෝපීය වෙළඳපලේ සහය ලබන වෘත්තීය සමිති සහය දීමත් හේතුවෙන් රජයට හා ප්‍රජාතන්ත්‍රවාදී ආයතන වලට එරෙහිව මේ වන විට දැඩි ක්‍රම විරෝධයක් රට පුරා එල්ල වෙමින් පවතී. 2002 ජනවාරි 1 වැනිදා සිට යූරෝ මුල්‍ය ඒකකයට ඇතුළු වූ ප්‍රංශය යුරෝපීය ආර්ථික කොමිසම විසින් සාමාජික රටවලට පැනවූ ස්ථාවරත්ව ගිවිසුම (stability pact) සමබරව පවත්වා ගැනීම සඳහා ප්‍රංශ ජනතාව විසින් 1789,1830,1848 විප්ලව, පැරිස් කොමියුනය, 1936 ප්‍රගතිශීලි ආණ්ඩුව, 1945-50 පැවති ආණ්ඩු විසින් ලබාදුන් ජනතා ජයග්‍රහණ එකින් එක අහිමි කරමින් පවතී. මෙතෙක් රජයේ පාලනයේ පැවති සෞඛ්‍ය සංරක්ෂණ, දුරකතන, විදුලිය, තැපැල්, ගමනාගමන සේවා කොටස්කර අඩු වැඩි වශයෙන් පුද්ගලිකකරණය කර ඒවා යුරෝපීය කොටස් වෙළඳපලට යවමින් තිබේ. මෙම යුරෝපීය ස්ථාවරත්ව ගිවිසුම් ඔස්සේ භාණ්ඩ, සේවා හා ව්‍යාපාරිකයින් හට නිදහසේ ගමන් කිරීමේ අයිතිය තහවුරු කල යුතුව ඇත. ආර්ථික කේෂ්ත්‍රයේදී අයවැය හිඟය දළ ජාතික නිෂ්පාදනයෙන් 3% (GDP)නොවික්වීමත්, රාජ්‍ය ණය ප්‍රමාණය 60%ඉක්ම නොවීම, අයවැය හිඟය 3%(GDP) ලෙස පවත්වා ගැනීම අත්‍යවශ්‍ය වන අතර එයට අපෝසත් වුවහොත් යුරෝපා කොමිසමේ දඩ කෑමට සාමාජික රටවලට සිදුවේ. මෙම දඩවලින් බේරීම සඳහාත්, අය වැය හිඟය හා ණය ප්‍රතිශතය සමතුලිතව පවත්වා ගැනීම සඳහාත් රාජ්‍ය දේපළ තරඟය සඳහා විවෘත කිරීමට ඒ අනුව සාමාජික රටවලට සිදුවේ. මේ අනුව ප්‍රංශයද අධ්‍යාපනයට, සෞඛ්‍යයට වෙන්කළ මුදල් හා අනෙකුත් ජනතා සුබසාධක පසුගිය වසර 20 පුරා කපාහරින ලදී. විශේෂයෙන් 2008 ආර්ථික අර්බුදය හා 2020 කොරෝනා වසංගතය හේතුවෙන් ජනතාව මේ දක්වා සටන් මගින් දිනා ගත් සමාජ හා ආර්ථික අයිතිවාසිකම් එකින් එක කප්පාදු කෙරිණි. උදා: වසර 10ක් තුලදී පමණක් ලොව හොඳම සෞඛ්‍යය සේවයක් පැවති ප්‍රංශය විසින් ICU ඇඳන් 103000ක් ඉවත්කරන ලදී. එහි ප්‍රථිපලයක් ලෙස කොරෝනා වසංගත කාලය තුල 167,000ක් මිය ගියේය. ලිබරල් යුරෝපිය වෙළඳපල භාණ්ඩ හා සේවා සඳහා තම වෙළඳපල විවෘත කරලීම නිසා ප්‍රංශ කෘෂිකර්මාන්තය, කුඩා හා මධ්‍යම කර්මාන්තකරුවන්ගේ ව්‍යාපාර කඩා වැටීම හේතුවෙන්ද, කොරෝනා වසංගතය හේතුවෙන්ද විරැකියාව 7% දක්වා ඉහල ගොස් ඇත. මිලියන 11ක් ජීවත්වනුයේ යුරෝ 800 කට අඩු මාසික අදායමක් ලබන අන්ත දුප්පත් කම තුලය. මිලියන 4කට නිවාස පහසුකම් නොමැත. කොරෝනා හා යුක්රේන යුද්ධය හේතුවෙන් වසා දමන ලද කුඩා හා මධ්‍යම සමාගම් ප්‍රමාණය 60000 ඉක්මවා ඇත. පොලී අනුපාතය වැඩි වීම හේතුවෙන් 56%ක සමාගම් බංකොලොත් වීමට නියමිතය. වසරක් ඇතුලත රාජ්‍ය සේවකයින් 120000ක් ගෙදර යැවීමට නියමිතය. එයින් ගුරුවරුන් 1200ක් සැප්තැම්බර් මාසයේදී ඉවත් කරනු ඇත. ජාත්‍යන්තර දේශපාලනය තුල ප්‍රංශය විසින් තනි අයිතියක් ලෙස අප්‍රිකාවේ පවත්වාගෙන ගිය ආර්ථික හා මිලිටරි කඳවුරු ඉතා වේගයෙන් චීනය හා රුසියාව විසින් අල්ලා ගනිමින් සිටි. මේ වනවිට ප්‍රංශයට සිදුවී ඇත්තේ නේටෝව හරහා ඇමරිකාව පිටුපසයාම පමණි. කෙසේ වෙතත් ජනතාවගේ දැවැන්ත විරෝධය හමුවේ සම්මත කර ගත් විශ්‍රාම යාමේ වයස දීර්ඝ කිරීමෙන් ලබා ගත් යුරෝ බිලියන 600ක් තම හමුදා ශක්තිමත් කිරීම සඳහා යොදා ගැනීමට මැක්රෝන් රජය පසුගිය දා තීරණය කරනු ලැබුවේ රටේ ආරක්ෂක වියදම් 40%කින් ඉහල නංවමිනි. එලෙස පසුගිය වසර 20ක කාලය තුල පමණක් විවිධ අරගල මගින් දිනා ගත් කම්කරු හා ජනතා සුබසාධන අයිතිවාසිකම් එකින් එක කපා හරිනු ලැබුවේ ප්‍රංශ ව්‍යවස්ථාවේ 49-3 වගන්තිය යොදා ගනිමිනි. එනම් රජයේ පනත් කෙටුම්පත් පාර්ලිමේන්තුවෙන් පරාජය වූ අවස්ථාවලදී විධායක බලය යොදා එල්ල වූ ජනතා උද්ඝෝෂණ මර්දනය කිරීමෙන් හෝ දේශපාලනිකව බෙදා දුර්වල කරමින් ඒවා සම්මත කර ගැනීමෙනි. විශේෂයෙන් මෙහිදී ප්‍රංශ වෘත්තීය සමිති ව්‍යාපාරයන්හි භූමිකාව සමාජය තුල දැඩිව විවේචනයට ලක් විණි. යුරෝපා සංගමය විසින් වසරකට ඉහත සඳහන් කල ආර්ථික ස්ථාවරත්ව සම්මුතිය පවත්වා ගැනීමට හා යුරෝව ආරක්ෂා කිරීමට සහය දෙනු ලබන බවට සහතිකය මත ප්‍රංශ වෘත්තීය සමිති සඳහා යුරෝ මිලියන 133ක් වසරක් පාසා ලබා දේ. මින් මිලියන 13ක් ප්‍රංශ හාම්පුතුන්ගේ සංගමයට ලබා දේ. ඒ අනුව ප්‍රංශ හාම්පුතුන්ගේ සංගමය හා වෘත්තීය සමිති මෙම ලිබරල් ප්‍රතිපත්ති කෙසේ හෝ ආරක්ෂා කිරීමට බැඳී සිටින බවට වෙනත් සාක්‍ෂි අවශ්‍ය නොමැත. ඒ අනුව 1993 සිට පත්වූ සෑම රජයක්ම වෘත්තීය සමිති වල වක්‍ර සහයෙන් රටේ කම්කරු නීති, සෞඛ්‍ය සංරක්ෂණ, සුබ සාධන වියදම් කපා හැරීම සඳහා පනත් සම්මත කර ගනු ලැබුවේ ඒවාට එරෙහිව පාරට බැසි දහස් සංඛ්‍යාත ජනතාවගේ විරෝධය තඹයකට මායිම් නොකරමිනි. විශේෂයෙන් රටේ පළාත් පාලන ආයතන ඒකාබද්ධ කිරීම සඳහා යයි පවසමින් 2003 දී ගෙන එනු ලැබූ පළාත් පාලන සංශෝධන පනත සම්මත කර ගැනීමේදී එවකට අගමැති Jean-Pierre Raffarin මාධ්‍ය ඔස්සේ පවසා සිටියේ “වීදි සටන් මගින් රට පාලනය කිරීමේ ක්‍රම වේදය” තමන් අවසන් කරනු ලබන බවයි. 2003 දී ගෙන එන ලැබූ මෙම පළාත් පාලන ආයතන පනත සම්මත කිරීමෙන් කුඩා පළාත් පාලන ආයතන විශාල වශයෙන් නගර සභා සමග ඒකාබද්ධ කිරීමට බල කෙරිණි. එමගින් මේ දක්වා ප්‍රංශ විප්ලවය විසින් තහවුරු කරන ලද පළාත් පාලන ආයතන මගින් ජනතාවට ලබා දුන් සෞඛ්‍ය, සුබ සාධක, ප්‍රජා පොලිස් ආරක්ෂාව, ළමා ආරක්ෂාව, සිඟිති පාසැල්, මාතෘ නිවාස, රාත්‍රී පාසැල් සේවය, අධිකරණ පහසුකම් වේගයෙන් වැසී යාමකට ලක් වීමය. මෙහි ප්‍රථිපලය වුයේ විශාල පිරිසකට රැකියා අහිමි වීම හා තරුණ, තරුණයන් විශාල ලෙස මත්ද්‍රව්‍ය විකිණීම, ගණිකා වෘත්තීය වැනි අපරාධ වෙත යොමු වීමයි. ප්‍රජා පොලිස් සේවය ඉවත් කිරීමෙන් එම සේවයේ 10,000කට රැකියා අහිමි විනි. විශේෂයෙන් මෙම කප්පාදු කිරීම් හේතුවෙන් විශාල ලෙස අර්බුදයට පත් වුයේ විදේශ සංක්‍රමිකයන්ගේ දරුවන් වේ. ඔවුන්ගේ සුබ සාධනය සඳහා වෙන්වූ ප්‍රාදේශීය ආයතන වැසීයාම ඔවුන් කබලෙන් ලිපට ඇද දැමිණි. විශේෂයෙන් පැරීසිය, ලියොන්, මාර්ශේල් වැනි විශාල නගර අවට දිස්ත්‍රික්ක තුල ස්ථාන ගත වී සිටින බහුතරයක් ජනතාව මෙම විදේශ සංක්‍රමිකයන්ගෙන් පැවත එන ජනතාව වේ. ඔවුන් බහුතරයක් ජිවත්වන නිවාස ඉතාමත් අවම පහසුකම් වලින් සමන්විත වන බව රජයේ වාර්තා විසින්ද පිළිගෙන තිබේ. ඔවුන් අතර රැකියා වියුක්තිය 40% ලෙස සඳහන් වේ. අධ්‍යාපන පහසුකම් අහිමි වීම, සංස්කෘතික අතරමං වීම්, ජාතිවාදය, වෙනත් පවුල හා බැඳුනු සමාජීය හා ආගමික ප්‍රශ්න හේතුවෙන් මෙම තරුණ ප්‍රජාව සමස්ථ ක්‍රමයෙන් බැහැරවීම හා ඔවුන් සඳහා පළාත් පාලන ආයතන මගින් ලබා දුන් සේවය අහිමි වීමත් හේතුවෙන් විවිධ සමාජ විරෝධී ක්‍රියා මාර්ග වලට යොමු වී ඇත. මේ ක්‍රියා මර්දනය සඳහා ප්‍රංශ රජයන් විසඳුම් ලෙස ලබා දෙනු ලැබුවේ පොලීසියට විවිධ බලතල ලබා දෙමින් ඔවුන් මර්දනයට ලක් කිරීමෙනි. දිනපතා ඔවුන්ගේ සමේ වර්ණය හේතුවෙන් පොලීසියේ තාඩන පීඩන වලට ලක් වීමය. 2017 පෙබරවාරි 27 වනදා සම්මත කර ගනු ලැබූ නීතියක් මගින් වාහන නවත්වා පරික්ෂා කිරීමට නොදෙන රියදුරන්ට වෙඩි තැබීමට පොලිසියට පුර්ණ බලතල ලබා දෙන ලදී. මෙහි ප්‍රථිපලය වුයේ පසුගිය මාස 18 තුලදී පමණක් පුද්ගලයින් 16 දෙනෙකු පොලිස් වෙඩි පහරින් මිය යාම හා මෙම මිය ගිය පුද්ගලයින්ගෙන් බහුතරය සංක්‍රමික ප්‍රජාවට අයත් වීමයි. කිසිදු හේතුවක් නොමැතිව අනිසි පරික්ෂා වලට ලක්වීම නිසා පැරීසිය අවට දිස්ත්‍රික්ක වල පොලීසිය හා එම ප්‍රජාවේ තරුණයන් අතර ගැටුම් උග්‍ර වෙමින් පැවතිනි. විශේෂයෙන් ප්‍රංශ පොලීසියේ ප්‍රධාන වෘත්තීය සමිතියේ බලය අන්ත ජාතිවාදීන්ගේ ග්‍රහණයට ලක් වීමත් සමග මක්රෝන් රජය පවා පොලීසියට එරෙහිව යම් යම් පියවර ගැනීමට බිය විනි. මොවුන්ගේ බලපෑම මත පොලීසියේ අනිසි හැසිරීම් විවේචනය කල හිටපු අභ්‍යන්තර ආරක්ෂක ඇමතිවරයාට ගෙදර යාමට සිදුවිණි. පසුගිය 2017 මැතිවරණ වසරේ සෝර්බෝන් සරසවිය සිදුකල විමර්ශනයකින් තහවුරු කරනු ලැබුවේ පොලිස් හා ආරක්ෂක අංශ වල සාමාජිකයින් 60%ක් අන්ත නාසිවාදී පක්‍ෂවලට චන්දය ලබා දෙන බවයි. මෙම හේතුව නිසා පසුගිය 2022 වසර තුල පමණක් ජාතිවාදී විරෝධී වීම හෝ වෙනත් හේතු මත 10,000ක් ආරක්ෂක අංශ සමාජිකයින් සේවය අතහැර ගොස් ඇත. මෙම ජාතිවාදීන් කෙතරම් බලවත්ද යත් ජුනි 27 නෙයෙල් ගේ මරණයත් සමග ඇති වූ තරුණ නැගිටීමට එරෙහිව යුද්ධය ප්‍රකාශ කරමින් නිවේදනයක් නිකුත් කල අතර නෙයෙල් මරා දැමු පොලිස් නිලධාරියා වෙනුවෙන් යුරෝ මිලියනක් එකතු කරනු ලැබුවේ මක්රෝන් රජය තවදුරටත් අපහසුතාවයකට ලක් කරමිනි. ඒ අතර නාසිවාදී කල්ලි පොලීසිය හා එක් වෙමින් තරුණයන් අත්අඩංගුවට ගැනීමට සහය වෙන ආකාරය හා ඔවුන්ට පහර දෙන ආකාරයන්ද මාධ්‍ය විසින් වාර්තා කරන ලදී. ජුනි 27 නෙයෙල් ගේ මරණයත් සමග ඇතිවූ ගැටුමේදී තරුණයන්ගේ ප්‍රහාර බහුතරයක් එල්ල වුයේ රජයේ හා පොලිස් ස්ථාන ඉලක්ක කරමිනි. එයින් පැහැදිලි වනුයේ තමන් මේ දක්වා විශ්වාසය තබා සිටි ප්‍රජාතන්ත්‍රවාදී ආයතන වල බිඳ වැටීම තුල විකල්පය ලෙස ප්‍රචණ්ඩත්වය ඔවුන් තෝරා ගෙන ඇති බවයි. රජයේ ගොඩනැගිලි 1300ක් හා වාහන 5000ක් ගිනි තබා විනාශ කරන ලද අතර පොලිස් ස්ථාන 300කට පහර දී ඇත. ගැටුමෙන් පොලිස් නිලධාරින් 774ක් තුවාල ලබා රෝහල් ගත කර ඇත. 3300ක් අත්අඩංගුවට පත් වී ඇත. බැංකු 300ක් හා වෙළඳ සැල් 1000කට අලාභ හානි කර ඇත. මෑත ඉතිහාසයේ ප්‍රථම වතාවට සුපරි වෙළඳ සැල් වලට පහර දී ආහාර පවා සොරා ගැනීම තුලින් ජනතා නැගිටීම තුල ඔවුන් මුහුණ දී ඇති දැවැන්ත සාමාජ හා ආර්ථික අර්බුදය හෙළි වී ඇත. මේ වන විට ප්‍රංශයේ ආහාර උද්ධමනය 16%ක් ලෙස පෙන්නුම් කරයි. සිදු වී ඇති සමස්ථ අලාභය යුරෝ බිලියනයක් ලෙස ගණන් බලා තිබේ. ප්‍රංශ වාමාංශික පක්ෂ වල චන්ද දායකයින් 80%ක් ප්‍රචණ්ඩ ක්‍රියා අනුමත කර ඇති බවද මේ අතර මාධ්‍ය වාර්තා කර සිටි. පැරිසිය අවට සංක්‍රමික ප්‍රජාව බහුතරයක් ජිවත්වන මෙම දිස්ත්‍රික්ක වල 40%ක් චන්දය ලබා දෙනු ලැබුවේ කොමියුනිස්ට් පක්ෂය ඇතුළු වාමාංශික පක්ෂ වෙතය. ජනතා නැගිටීම සංක්‍රමික තරුණයන් වෙතින් ආරම්හ වුවත් පසුව එයට අරාජිකවාදීන් හා වාමාංශික පක්ෂ සාමාජිකයින් එක් වී සිටි බව පොලිස් වාර්තා සඳහන් කර සිටි. අවසාන විග්‍රහයේදී පසුගිය වසර 20 තුල යුරෝපීය ලිබරල් වෙළඳපල සතුටු කිරීම සඳහා සියළු ප්‍රංශ රජයන් විසින් ගනු ලැබූ සියළු ජනතා විරෝධී අණ පනත් කිසිදු සංශෝධනයකින් තොරව සම්මත කර ගනු ලැබුවේ ජනතා විරෝධය තඹ සතේකට මායිම් නොකරමිනි. ඒවා පරාජය කිරීමට අගනුවරට පැමිණි ජනතාව සමග බද්ධ වී ස්ථිර වැඩ පිලිවෙලක් ඉදිරිපත් කිරීමට වමේ පක්ෂ හා වෘත්තීය සමිති අපෝසත් වීම තුල ජනතාව මේ වන විට නාසිවාදී පක්ෂ වලට ඇදීයාම හෝ ප්‍රචණ්ඩ ක්‍රියා සඳහා යොමු වී ඇත. කහ කබා අරගලය තුල දී හා විශ්‍රාම වයස දීර්ඝ කිරීමට එරෙහිව ඇති වූ සටන් වලදී මක්රෝන් රජය පෙරලා දැමීමට පවා හැකියාව තිබියදී ඒවා කිසිදු ජයග්‍රහණයකින් තොරව අවසන් වීම ජනතාවගේ දැඩි කෝපයට හා කල කිරීමට හේතු වී ඇත. මෙම සෑම අරගලයක්ම අවසන් වුයේ මර්දනයෙන් හා ජනතාවට යම් මුදල් ප්‍රමාණයක් ලබාදීම වැනි තාවකාලික විසඳුම් වලින් පමණි. අර්බුදයට ස්ථිර සාර විසඳුම් යෝජනා නොකර 1933 දී මෙන් නැගී එන ජර්මන් කොමියුනිස්ට් පක්‍ෂය මර්දනය කිරීම සඳහා හිට්ලර් ඇතුළු නාසිවාදීන්ට සහය දීමට ජර්මන් පැරණි ධනපති පක්ෂ උත්සහ කල ආකාරයකට ජාතිවාදය අවුස්සා ජනතාව ගැටුම්වලට දක්කා තම බලය ආරක්ෂා කර ගැනීමට ක්‍රියා කල හොත් ප්‍රංශය ඇතුළු බටහිර යුරෝපය මේ වන විට මුහුණ දී ඇති අර්බුදය දෙවන ලෝක යුද්ධය වැනි ඛේදවාචකයකින් අවසන් වීම කිසිවෙකුට නැවැත්විය නොහැකි වනු ඇති බව මේ අතර දේශපාලන විශ්ලේෂකයින් පෙන්වා දෙති.", "URL": "https://lankatruth.com/si/?p=148783", "Category": "පුවත්", "Parent URL": null}