{"Source": "Lankatruth", "Timestamp": "December 2, 2019", "Headline": "අධිකරණයට අපහාස කළබවට හිටපු රාජ්‍ය අමාත්‍ය රන්ජන්ට එරෙහිව පවතින නඩුව අප්‍රේල් දක්වා කල්යයි", "News Content": "අධිකරණයට අපහාසකළ බවට චෝදනා එල්ලවී ඇති හිටපු රාජ්‍ය අමාත්‍ය රංජන් රාමනායක මහතාට එරෙහි නඩුවේ වැඩිදුර විභාගය අප්‍රේල් මස 03 වැනිදා තෙක් කල් තැබීමට ශ්‍රේෂ්ඨාධිකරණය අද(02) නියෝගකර තිබේ. සිද්ධියට අදාල නඩුව සිසිර ද ආබෲ, ප්‍රියන්ත ජයර්ධන සහ මුර්දු ප්‍රනාන්දු යන ත්‍රිපුද්ගල විනිසුරු මඬුල්ල හමුවේ කැඳවා තිබිණි. ජනාධිපතිවරයා විසින් පාර්ලිමේන්තුව විසුරුවා හැරීමට ගත් තීරණය අභියෝගයට ලක්කරමින් ඉදිරිපත් වූ මූලික අයිතිවාසිකම් පෙත්සම් විභාග කිරීම සඳහා පත් කෙරුණු ශේෂ්ඨාධිකරණ විනිසුරු මඩුල්ල පිළිබඳව රන්ජන් රාමනායක අමාත්‍යවරයා රූපවාහිනී වැඩසටහනකදී සිදුකළ අදහස් පළ කිරීමක් තුළින් අධිකරණයට අපහාසයක් සිදු කළේ යැයි චෝදනා කරමින් ශ්‍රේෂ්ඨාධිකරණය විසින්ම නිකුත් කළ නොතිසියකට අනුව එම නඩු කටයුත්ත ආරම්භ වී තිබිණි. රංජන් රාමනායක මහතා වෙනුවෙන් පෙනී සිටි නීතීඥවරයා සඳහන්කර ඇත්තේ තම සේවාදායකයා එවැනි ප්‍රකාශක් හිතාමතා සිදුකර නොමැති බවත් ඉන් අධිකරණයට යම් අපහාසයක් සිදුව ඇත්නම් ඒ සම්බන්ධව කණගාටුව පළ කිරීමට තම සේවාදායකයා සූදානම් බවත් ය. ඉදිරිපත් වූ කරුණු සළකා බැලීමෙන් අනතුරුව නඩුවේ වැඩිදුර විභාගය අප්‍රේල් මස 3 වැනිදා තෙක් කල් තැබීමට විනිසුරු මඬුල්ල කටයුතු කළේය.", "URL": "https://lankatruth.com/si/?p=86552", "Category": "පුවත්", "Parent URL": null}