{"Source": "Lankatruth", "Timestamp": "October 3, 2023", "Headline": "රනිල් රැකීමේ මෙහෙයුමක් බැසිල් අලුතින් දියත් කරලා", "News Content": "පසුගිය සති ගණනාවක් පුරා වරින් වර ජනාධිපති රනිල් වික්‍රමසිංහ මුණ ගැසී සාකච්ඡා කරමින් සිටි බැසිල් රාජපක්ෂ මේ වනවිට පවතින පාලනය තහවුරු කිරීමේ අලුත් ප්‍රවේශයකට මුල පුරා ඇති බව තහවුරු වේ.  ඒ බව තහවුරු වන්නේ හදිසියේ පසුගිය ඉරිදා ලංකාදීප පුවත්පත බැසිල් රාජපක්ෂ සමඟ කර තිබෙන සාකච්ඡාවකදී ප්‍රකාශ කර තිබෙන කරුණුවලින් ය. බැසිල් රාජපක්ෂ එහිදී ප්‍රකාශ කර තිබෙන්නේ ගෝල්ෆේස් අරගලය ආරම්භ කිරීමටත් පෙර සිටම අගමැති ධුරයෙන් මහින්ද රාජපක්ෂ ඉවත් කරන ලෙස ආණ්ඩුවේ මැති ඇමතිවරුන් විශාල පිරිසක් එවකට හිටපු ජනාධිපති ගෝඨාභය රාජපක්ෂගෙන් දැඩි ලෙස ඉල්ලා සිටි බව ය. එසේම රනිල් වික්‍රමසිංහට පාර්ලිමේන්තුවේ බහුතරය ගත හැකි බව එම අරගලයට පෙර සිටම පුරෝකතනය කර තිබූ බවද බැසිල් රාජපක්ෂගේ අදහස් දැක්වීමේදී හෙළිවී තිබේ.  ඊට අමතරව, ගෝඨාභය රාජපක්ෂ විසින් රනිල් වික්‍රමසිංහ අගමැති ධුරයට පත් කිරීම නිවැරදි බවත් ඉන් පසුව වැඩ බලන ජනාධිපති ලෙස පත්වී මේ වනවිට ජනාධිපති ලෙස රනිල් වික්‍රමසිංහ ක්‍රියාකිරීම පොහොට්ටු පක්ෂයේ මන්ත්‍රීවරුන් විසින් අනුමත කර ඇති බවත් පෙන්වා දී තිබේ.  ඔහු ඒ බව විශේෂයෙන් තහවුරු කර තිබෙන්නේ “ඒ තීන්දුව නිවැරදියි කියලා ඔප්පු වුණා පාර්ලිමේන්තුවේ තිබුණු ජනාධිපති ඡන්දෙදි රනිල් වික්‍රමසිංහ මැතිතුමා ජයග්‍රහනය කිරීමෙන්. මන්ත්‍රීවරුන්ගෙන් 134කගේ ඡන්දය එතුමා ගත්තා.” යනුවෙන් ප්‍රකාශ කර තිබේ. පොහොට්ටු පක්ෂය සම්පූර්ණයෙන් මෙහෙයවන්නේ බැසිල් රාජපක්ෂ විසිනි.", "URL": "https://lankatruth.com/si/?p=152583", "Category": "පුවත්", "Parent URL": null}