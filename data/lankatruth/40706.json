{"Source": "Lankatruth", "Timestamp": "September 11, 2017", "Headline": "කෙහෙළිය හා හිටපු මුද්‍රණ සංස්ථා සභාපති ඇප පිට මුදාහරියි", "News Content": "මහින්ද රාජපක්ෂ පාලන සමයේ ජනමාධ්‍ය ඇමැතිව සිටි කෙහෙළිය රඹුක්වැල්ල මහතා හා මුද්‍රණ සංස්ථාවේ හිටපු සභාපති ජයම්පති බණ්ඩාර හීන්කෙන්ද මහතා රුපියල් ලක්ෂ 05 බැගින්වූ ශරීර ඇප මත නිදහස් කිරීමට කොළඹ ප්‍රධාන මහේස්ත්‍රාත් අධිකරණය අද (11) නියෝග කර තිබේ. හිටපු ඇමැතිවරයා තමාට නියමිත දුරකථන බිලට අමතරව දුරකථනය වැඩිපුර භාවිත කිරීම නිසා වැයවූ අමතර මුදල ගෙවන්නැයි රාජ්‍ය මුද්‍රණ සංස්ථාවට නියෝග කර ඇති අතර ඒ හේතුවෙන් ඇමැතිවරයාට සහ එම මුදල් රාජ්‍ය මුද්‍රණ සංස්ථාව මගින් ගෙවීමට ආධාර අනුබල දීම මත මුද්‍රණ සංස්ථාවේ හිටපු සභාපති ජයම්පති බණ්ඩාර හීන්කෙන්ද මහතාට දූෂණය නමැති වරද සිදුකළැයි අල්ලස් හෝ දූෂණ විමර්ශන කොමිසම විසින් මෙම නඩුව පවරා තිබිණි. මෙම සිද්ධියට අදාළව නඩු 13ක් ගොනු කර ඇති අතර එම නඩුව අද කැඳවූ අවස්ථාවේ ඔවුන්ට මෙසේ ඇප නියම කර ඇත.", "URL": "https://lankatruth.com/si/?p=40706", "Category": "පුවත්", "Parent URL": null}