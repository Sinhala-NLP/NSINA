{"Source": "Lankatruth", "Timestamp": "December 22, 2019", "Headline": "අයහපත් කාලගුණයට ජීවිත 3ක් බිලි – වැසි තත්වය තවදුරටත්", "News Content": "අද(22) සහ හෙට යන දිනයන්හි දී පවතින වැසි තත්වය තවදුරටත් අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කරයි. විශේෂයෙන් අනුරාධපුර, පොළොන්නරුව, ත්‍රිකුණාමලය සහ වව්නියාව දිස්ත්‍රික්කවල තද වැසි තවදුරටත් ඇදහැලෙනු ඇත. උතුර,නැගෙනහිර, උතුරු-මැද, ඌව, වයඹ සහ මධ්‍යම පළාත්වලත් හම්බන්තොට දිස්ත්‍රික්කයේත් විටින් විට වැසි හෝ ගිගුරුම් සහිත වැසි ඇතිවන අතර දිවයිනේ සෙසු ප්‍රදේශවල සවස 2.00 න් පමණ පසුව තැනින් තැන වැසි හෝ ගිගුරුම් සහිත වැසි ඇති වියහැක. අනුරාධපුර, පොළොන්නරුව, ත්‍රිකුණාමලය සහ වවුනියාව දිස්ත්‍රික්කවල ඇතැම් ස්ථානවලට මිලිමීටර් 150 – 200 පමණ ඉතා තද වැසිද බස්නාහිර, සබරගමුව සහ ඌව පළාත්වලත් මඩකලපුව, අම්පාර, නුවරඑළිය, මාතලේ, පුත්තලම සහ මන්නාරම දිස්ත්‍රික්කවලත් ඇතැම් ස්ථාන වලට මිලිමීටර් 100 – 150 පමණ තද වැසිද ඇතිවිය හැක.දකුණු පළාතේත් මහනුවර, කුරුණෑගල, මුලතිව් සහ කිළිනොච්චි දිස්ත්‍රික්කවලත් ඇතැම් ස්ථාන වලට මි.මී. 100පමණ තරමක් තද වැසිද ඇතිවිය හැක. වැසි ඇතිවනවිට සුළගේ වේගය පැයට කිලෝමීටර් 40 පමණ දක්වා ඉහළ යෑමේ හැකියාවක් ඇත. දිස්ත්‍රික්ක 13කට බලපා ඇති අයහපත් කාලගුණය හේතුවෙන් මේ වනවිට පව්ල් 3314කට අයත් පුද්ගලයින් 12,000ක් පමණ පීඩාවට පත්ව සිටියි. ඔවුන්ගෙන් පිරිසක් ආරක්ෂිත ස්ථාන 90ක පමණ තාවකාලිකව රඳවා ඇතැයි ආපදා කළමනාකරණ මධස්ථානය සඳහන් කරයි. වැඩිම පිරිසක් අවතැන්ව ඇත්තේ මොණරාගල දිස්ත්‍රික්කයේ ය. ආපදා තත්වය හේතුවෙන් ජීවිත හානි තුනක් වාර්තා වී ඇති අතර තවත් පිරිසක් තුවාල ලබා රෝහල් ගතකර ඇත. නිවාස 47ක් සම්පූර්ණයෙන්ම විනාශ වී ඇති අතර නිවාස 1000කට අධික සංඛ්‍යාවකට අර්ධ හානි සිදුව ඇත. මාතලේ, මහනුවර, නුවරඑළිය සහ බදුල්ල දිස්ත්‍රික්කවල ලග්ගල, පල්ලේගම, නාවුල, විල්ගමුව, රත්තොට, උඩුදුම්බර, මැද දුම්බර, වලපනේ, බදුල්ල, බණ්ඩාරවෙල, වැලිමඩ, හාලිඇල, ඌවපරණගම, ඇල්ල, හල්දුම්මුල්ල, පස්සර, ලුණුගල, හපුතලේ සහ සොරණාතොට යන ප්‍රාදේශීය ලේකම් කොට්ඨාශවලට නිකුත් කර ඇති නායයෑමේ රතු නිවේදන තවදුරටත් ක්‍රියාත්මක වේ.", "URL": "https://lankatruth.com/si/?p=87736", "Category": "පුවත්", "Parent URL": null}