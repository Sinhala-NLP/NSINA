{"Source": "Lankatruth", "Timestamp": "February 26, 2019", "Headline": "දකුණු පළාත් පොලිස් විශේෂ විමර්ශන ඒකකයේ අවි සේප්පුවට සීල් තබයි", "News Content": "රත්ගම ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධිය සම්බන්ධව, දකුණු පලාත් ජ්‍යෙෂ්ඨ නියෝජ්‍ය පොලිස්පති විමර්ශන ඒකකයේ අවි ගබඩා කර ඇති සේප්පුවට මුද්‍රා තබා තිබේ. අපරාධ පරීක්ෂණ දෙපාර්තමේන්තුවේ උපදෙස් මත මෙම මුද්‍රා තැබීම සිදුකර ඇති අතර එම විමර්ශන ඒකකයේ නිලධාරීන් පරිහරණය කළ ටී – 56 වර්ගයේ ගිනිඅවි මෙම සේප්පුව තුළ ගබඩා කර ඇත. එසේම පස්චාත් මරණ වාර්තාවෙන් පසු ගිනි අවි පිළිබඳ සැකයක් ඇතිවුවහොත් ඒවා රජයේ රස පරීක්ෂක වෙත යොමුකිරීමට ද නියමිතව ඇත. මේ අතර ව්‍යාපාරිකයින් ඝාතනය කර ඔවුන් වලස්මුල්ල ප්‍රදේශයට රැගෙන ගිය බවට සැකකෙරෙන 59 – 4557 දරන කැබ් රතය ඊයේ(25) අත්අඩංගුවට ගෙන ඇත. සිද්ධිය සම්බන්ධයෙන් දකුණු පළාත් විශේෂ අපරාධ විමර්ශන ඒකකයේ නිලධාරීන් 15 දෙනෙකුට කළුතර සහ පානදුර කොට්ඨාසවලට පසුගිය 21 වැනිදා ස්ථාන මාරුවීම් ලබාදුන් අතර ඉන් නිලධාරීන් 6 දෙනෙකු මෙතෙක් සේවයට වාර්තාකර නොමැත. එම නිලධාරීන් සේවය හැරගිය බවට සැළකීමට සිදුවන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. කෙසේ වෙතත් දකුණු පළාත් විශේෂ අපරාධ විමර්ශන ඒකකයේ සිටින අනෙක් පොලිස් නිලධාරීන් 10 දෙනාටද ස්ථාන මාරුවීම් ලබාදෙන ලෙස මාතර කොට්ඨාශය භාර පොලිස් අධිකාරී ගයන්ත මාරපන මහතා පොලිස් අධිකාරීවරයාගෙන් ඉල්ලා ඇත.", "URL": "https://lankatruth.com/si/?p=69024", "Category": "පුවත්", "Parent URL": null}