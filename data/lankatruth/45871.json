{"Source": "Lankatruth", "Timestamp": "January 5, 2018", "Headline": "එජාප පාතාල මන්ත්‍රීට ඇප", "News Content": "පාතාල කණ්ඩායමක් සහ දිවුලපිටිය පොලිසියේ විශේෂ කාර්ය බලකායේ නිලධාරීන් සමග ඇතිවූවෙඩි හුවමාරුවෙන් පසු අත්අඩංගුවට ගෙන රක්ෂිත බන්ධනාගාර ගත කර සිටි බස්නාහිර පළාත් සභාවේ එක්සත් ජාතික පක්ෂ මන්ත්‍රී රන්දීර් රොද්‍රිගූ ඇතුළු 05 දෙනෙකුට මීගමුව මහාධිකරණය විසින් අද (05) ඇප නියම කර තිබේ. ඔවුන් ළඟ තිබී ජීව අත්බෝම්බයක් සහ පිස්තෝල දෙකක්ද සොයා ගත් අතර පසුව ඔවුන් මීගමුව මහේස්ත්‍රාත් අධිකරණය මගින් රක්ෂිත බන්ධනාගාර ගත කළේය. එක් අයෙකුට රුපියල් ලක්ෂ 5 බැගින් වූ ශරීර ඇප දෙකක් සහ රුපියල් දස දහසක මුදල් ඇපයක් මීගමුව මහාධිකරණ විනිසුරු අමල් රණරාජා අද නියම කළ අතර සතියකට වරක් සංවිධානාත්මක අපරාධ කොට්ඨාශය හමුවේ පෙනී සිටින ලෙසද නියෝග කර ඇත. එමෙන්ම ඔවුන්ගේ විදේශ ගමන් තහනම් කර තිබේ. පසුගිය ඔක්තෝබර් මස 23 වනදා සිදුවූ මෙම වෙඩි හුවමාරුවේදී එක් අයෙකු මියගිය අතර තවත් පුද්ගලයෙකු තුවාල ලැබීය. මෙම සැකකරුවන් එදින දිනයේ හේන්පිටගෙදර ප්‍රදේශයේ සැරිසරා ඇත්තේ කිසියම් කණ්ඩායමක් විසින් ලබාගත් නිධානයක් කොල්ලකෑමේ අරමුණින් බව විමර්ශනවලදී අනාවරණ වී තිබේ. ඔවුන් අදාළ ස්ථානයට වෑන් රථයකින්, ත්‍රිරෝද රථයකින් සහ යතුරුපැදියකින් පැමිණ ඇති බවත් එලෙස පැමිණි අයගෙන් සැකකරුවන් දෙදෙනෙකු පළාගොස් ඇති බවත් අනාවරණ වී ඇති බව උසස් පොලිස් නිලධාරියෙකු අධිකරණය වෙත සඳහන් කර ඇත. ඉන් එක් සැකකරුවෙකු කළුතර බන්ධනාගාර බස් රථයට වෙඩි තබා පාතාල කල්ලි නායක සමයං ඇතුලු පිරිසක් ඝාතනය කිරීමේ සිද්ධියට සම්බන්ධ බවද සඳහන්. සැකකරුවන් අතර සිටි පළාත් සභා මන්ත්‍රී රන්දීර් රොද්‍රිගූගේ නිවස පරීක්ෂා කළ පොලීසිය එහි තිබී ජීව උණ්ඩ 100ක්, කඩුවක්, කිනිස්සක් සහ පුපුරණ ද්‍රව්‍ය ග්‍රෑම් 65ක් ද සොයාගන්නා ලදී. එසේම සිද්ධිය සම්බන්ධයෙන් පළාත් සභා මන්ත්‍රීවරයාගේ බිරිඳ වන ඉන්දීය ජාතික කාන්තාවද වත්තල පොලීසිය මගින් අත්අඩංගුවට ගනු ලැබිණි. [embedyt] https://www.youtube.com/watch?v=MN_WYeTE0Qs[/embedyt]", "URL": "https://lankatruth.com/si/?p=45871", "Category": "පුවත්", "Parent URL": null}