{"Source": "Lankatruth", "Timestamp": "October 22, 2019", "Headline": "අගමැති හෙට ජනාධිපති පරීක්ෂණ කොමිසමට", "News Content": "මත්තල ජාත්‍යන්තර ගුවන් තොටුපළේ ගබඩා අංගනය, වී ගබඩා කිරීමට ඉඩ ලබාදීමෙන් එයට බරපතල හානි සිදුව ඇතැයි, රාජ්‍ය ආයතනවල සිදුව ඇති වංචා දූෂණ සෙවීමට පත්කල ජනාධිපති පරීක්ෂණ කොමිසම වෙත ඉදිරිපත්ව ඇති පැමිණිල්ලකට අදාල සාක්ෂි ලබාදීමට අගමැතිවරයා හෙට(23) එම කොමිසම හමුවේ පෙනී සිටීමට නියමිතය. හෙට පෙරවරු 10.30ට කොමිසම හමුවේ පෙනී සිටින්නැයි අග්‍රාමාත්‍යවරයාට පසුගිය දා දැනුම් දීමක් සිදුකර තිබිණි. මෙම සාක්ෂි විමසීම සඳහා අග්‍රාමාත්‍ය රනිල් වික්‍රමසිංහ මහතා සහ අමාත්‍ය දයා ගමගේ මහතා කොමිසම වෙත කැඳවා තිබූ අතර එදින අග්‍රාමාත්‍යවරයාට පැමිණිය නොහැකි බව දන්වා තිබීම හේතුවෙන් හෙට දිනයේ පෙනී සිටින්නැයි නැවත දැනුම්දීමක් සිදුකර තිබිණි. බත්තරමුල්ල, රාජගිරිය ප්‍රදේශයේ කෘෂිකර්ම අමාත්‍යාංශය සඳහා මිලදී ගත් පෞද්ගලික ගොඩනැඟිල්ලක් වෙනුවෙන් රුපියල් මිලියන 24.6ක මාසික කුලී මුදලක් ගෙවීමෙන් රාජ්‍ය මුදල් නාස්ති කිරීමක් සිදුව ඇතැයි ලැබී තිබූ පැමිණිල්ලට අදාල සාක්ෂි ලබාදීමට ද අග්‍රාමාත්‍යවරයා මීට ඉහත අවස්ථාවක කොමිසම හමුවේ පෙනී සිටියේය.", "URL": "https://lankatruth.com/si/?p=83722", "Category": "පුවත්", "Parent URL": null}