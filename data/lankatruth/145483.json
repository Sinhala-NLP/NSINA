{"Source": "Lankatruth", "Timestamp": "March 14, 2023", "Headline": "මාලිමාවේ පෙත්සමෙන් ඡන්දයට බාධා කරන නිලධාරීන් රැසකට චෝදනා", "News Content": "මාර්තු 09 දිනට ඡන්දය පැවැත්වීම සඳහා කැඳවා තිබූ පළාත් පාලන මැතිවරණය නොපවත්වා කල් දැමීම සම්බන්ධයෙන් නීතිපති, කැබිනට් මණ්ඩලය, මහා භාණ්ඩාගාරයේ ලේකම්, මුද්‍රණාලයාධිපතිනිය ඇතුළු පිරිසක් වගඋත්තරකරුවන් ලෙස නම් කරමින් ජාතික ජන බලවේගය විසින් අද (14) දින ශ්‍රේෂ්ඨාධිකරණය වෙත මූලික අයිතිවාසිකම් පෙත්සමක් ගොනු කරනු ලැබ තිබේ. ජාතික ජන බලවේගයේ ලේකම් විශේෂඥ වෛද්‍ය නිහාල් අබේසිංහ, පාර්ලිමේන්තු මන්ත්‍රී ආචාර්ය හරිනි අමරසූරිය සහ සුනිල් හඳුන්නෙත්ති යන අය විසින් ජනාධිපති නීතීඥ නයිජල් හැච්, ජ්‍යෙෂ්ඨ නීතීඥ ශාන්ත ජයවර්ධන සහ ලේඛනගත නීතීඥ ශානිකා ද සිල්වා මාර්ගයෙන් මෙම පෙත්සම ගොනු කෙරිණි. පළාත් පාලන මැතිවරණය නොපවත්වා කල් දැමීම අණ්ඩුක්‍රම ව්‍යවස්ථාව උල්ලංඝනය කිරීමක් සහ පළාත් පාලන මැතිවරණ පනත උල්ලංඝනය කිරීමක් බැවින් වගඋත්තරකරුවන් එකතු වී සිදු කරනු ලැබූ මෙම කුමන්ත්‍රණකාරී කටයුත්ත නීති විරෝධී බව ප්‍රකාශ කරන ලෙස ජාතික ජන බලවේගය මෙම පෙත්සම මගින් ශ්‍රේෂ්ඨාධිකරණයෙන් ඉල්ලා තිබේ. මෙම පෙත්සම භාරදීමේ අවස්ථාව සඳහා ජාතික ජන බලවේගයේ මහරගම නගර සභා අපේක්ෂක කණ්ඩායමේ නායක නීතිඥ සුනිල් වටගල ඇතුළු පිරිසක් සම්බන්ධ වූහ.", "URL": "https://lankatruth.com/si/?p=145483", "Category": "පුවත්", "Parent URL": null}