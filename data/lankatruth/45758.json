{"Source": "Lankatruth", "Timestamp": "January 1, 2018", "Headline": "බැඳුම්කර වාර්තාව ගැන ජනපතිගෙන් විශේෂ ප්‍රකාශයක්", "News Content": "ශ්‍රී ලංකා මහ බැංකුවේ බැඳුම්කර නිකුත් කිරීම සම්බන්ධයෙන් පත්කරන ලද ජනාධිපති විමර්ශන කොමිසන් සභාවේ වාර්තාව පිළිබඳව සහ ක්‍රියාත්මක කිරීමට නිර්දේශ කර ඇති කරුණු සම්බන්ධයෙන් ජනාධිපති මෛත්‍රීපාල සිරිසේන මහතා මාධ්‍ය වෙත විශේෂ ප්‍රකාශයක් කිරීමට නියමිත බව ජනාධිපති මාධ්‍ය ඒකකය නිවේදනය කරයි. මෙම ප්‍රකාශය ජනවාරි 03 වැනිදා සිදු කිරීමට නියමිත බවද ජනාධිපති මාධ්‍ය අංශය කියයි. බැඳුම්කර කොමිසමේ වාර්තාව සහ බරපතල වංචා, දූෂණ විමර්ශණය කිරිමේ ජනාධිපති කොමිසමේ වාර්තා 17කට සිදු වූයේ කුමක්දැයි මෙතෙක් අනාවරණය වී නොමැති බැවින් එම වාර්තා ජනතාවට දැනගත හැකි පරිදි රට හමුවේ තබන ලෙස අද (01) පැවති මාධ්‍ය හමුවකදී ජනතා විමුක්ති පෙරමුණ නායක අනුර දිසානායක මහතා ජනාධිපතිවරයාට අවධාරණය කර සිටි අතර තොරතුරු දැනගැනීමේ පනතේ අයිතිය පාවිච්චි කරමින් එම වාර්තා තමන් වෙතද ලබා ගැනීමට කටයුතු කර බවත් එහිදී අනුර දිසානායක මහතා පවසා සිටියේය. එම වංචාවන් කාලයේ වැලිතලාවේ යටකර දැමීමට ඉඩ නොදෙන බවත් එහිදී අනුර දිසානායක මහතා අවධාරණය කර සිටියේය.", "URL": "https://lankatruth.com/si/?p=45758", "Category": "පුවත්", "Parent URL": null}