{"Source": "Lankatruth", "Timestamp": "January 4, 2019", "Headline": "උතුරු පළාත් ලංගම සේවකයෝ වැඩ වර්ජනයක", "News Content": "උතුරු පළා‍තේ ක්‍රියාත්මක වන ශ්‍රී ලංකා ගමනාගමන මණ්ඩලයේ බස් රථ ඩිපෝ සේවකයින් සියළුදෙනා අද (04) අළුයම සිට සේවයෙන් ඉවත් වී වැඩ වර්ජනයක් ආරම්භ කොට තිබේ. උතුරු පළාත් ශ්‍රී ලංකා ගමනා මණ්ඩල ප්‍රාදේශීය කළමණාකරු වහාම ඉවත් කරන ලෙසට ඉල්ලීම් කරමින් උතුරු පළාත් ශ්‍රී ලංකා ගමනාගමන මණ්ඩලයේ බස් රථ ඩිපෝ 07ක සේවකයෝ ‍එලෙස වැඩ වර්ජනයක නිරතති. ශ්‍රී ලංකා ගමනාගමන මණ්ඩලයේ බස් රථ ඩිපෝ සේවකයින් පැවසූවේ යාපනය, කරෙයිනගර්, වවුනියාව, මන්නාරම, මුලතිව්, කිලිනොච්චිය ඇතුළු උතුරු පළාත් බස් රථ ඩිපෝ සේවකයින් වැඩ වර්ජනයට එක්ව සිටින බවයි. උතුරු පළාත් ශ්‍රී ලංකා ගමනාගමන මණ්ඩලයේ ප්‍රාදේශීය කළමණාකරු අසාධාරණ අයුරින් සේවකයින්ට සළකන බවත් සේවා ව්‍යවස්ථාව උල්ලංඝනය කරමින් සේවක පරිපාලනය කරන බවත් වැඩ වර්ජනයට එක්වු ‍සේවකයෝ පවසති. එබැවින් ශ්‍රී ලංකා ගමනාගමන මණ්ඩලයේ බස් රථ ඩිපෝ ප්‍රාදේශීය කළමණාකරු වහාම ඉවත් කරන ලෙසත් එලෙස නොවුවහොත් තමන් අඛණ්ඩව වැඩ වර්ජනය සිදුකරන බවත් ඔවූහු පවසති. බස් සේවක වැඩ වර්ජනය හේතුවෙන් දුර ගමන් සේවා හා අන්තර් පළාත් ශ්‍රී ලංකා ගමනාගමන මණ්ඩලයේ බස් රථ සියල්ල ධාවනය නොකරන බවද ශ්‍රී ලංකා ගමනාගමන මණ්ඩලයේ බස් රථ සේවකයෝ වැඩිදුරටත් සඳහන් කරති.‍", "URL": "https://lankatruth.com/si/?p=66032", "Category": "පුවත්", "Parent URL": null}