{"Source": "Lankatruth", "Timestamp": "October 10, 2018", "Headline": "ඌව වෙල්ලස්ස ජනතාව ජනාධිපති ලේකම් කාර්යාලය වටලති", "News Content": "ඌව වෙල්ලස්ස ගොවි බිම්වල ඉඩම් අයිතිය ඉල්ලා පළාත්වාසීන්ගේ ලෙයින් අත්සන් කළ පෙත්සමද මෙම ගොවි සටනට සහාය දක්වමින් භික්ෂූන් වහන්සේලා 500 නමකගේ අත්සනින් යුතු මහා සංඝ පෙත්සමක්ද රැගෙන ඌව වෙල්ලස්ස ගොවි ජනතාව ආදීවාසී ජනතාවද සමග කොළඹ ටෙක්නිකල් හංදියේ සිට පා ගමනකින් අද (10) පස්වරුවේ ජනාධිපති කාර්යාලයට යාමට පැමිණි නමුත් ගොවි ජනතාවගේ ගමනට බාධාකරමින් කැරළි මර්ධන පොලිසිය යොදවා ලෝටර් පාර අසලින් පාර වසාදමා තිබිණි. ඒ හේතුවෙන් මහා සංඝරත්නය ප්‍රමුඛ ගොවි ජනතාව බොහෝ වේලාවක් එහි විරෝධතා සටන්පාඨ කියමින් විරෝධතාවයේ නිතරවූ අතර පසුව ජනාධිපති විශේෂ නියෝජිතයෙකු හමුවීම සඳහා නියෝජිතයින් 05 දෙනෙකුට යාමට අවස්ථාව ලබාදී තිබේ එහෙත් ඊට එකඟ නොවූ ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා ඇතුළු පිරිස පවසා ඇත්තේ අඩුම තරමේ 20දෙනෙකුට හෝ මෙම සාකච්ඡාව සඳහා සහභාගීවීමට අවස්ථාව නොදෙන්නේනම් බාධක පෙරළා දමා ජනාධිපති ලේකම්කාර්යාලයට පැමිණෙන බවය. ඉන් පසු භික්ෂූන් වහන්සේ ඇතුළු 20 දෙනෙකුට එම සාකච්ඡාවසඳහා යාමට අවසර ලබාදී ඇත. මෙහිදී ඌව වෙල්ලස්සේ ජනතාව ගෙනා ලෙයින් අත්සන් කළ ලොව විශාලතම පෙත්සම සහ භික්ෂූන් වහන්සේලා 500 නමකගේ අත්සනින් යුතු මහා සංඝ පෙත්සම බාර දී ඇති නමුත් එම ජනතාවට සුභවාදී පිළිතුරුක් ලැබී නැත. මේ සම්බන්ධයෙන් ඉදිරියේදී ජනාධිපතිවරයා යහපත් ප්‍රතිචාරයක් නොදැක්කුවහොත් දැඩි ක්‍රියාමාර්ගවලට අවතීරණ වන බවද මෙහිදී මහා සංඝරත්නය සහ ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා අවධාරණය කළේ ය. විරෝධතාකාරුවන් අඬබෙර වාදනය කරමින් ධජ, පතාක රැගෙන පැමිණීමද විශේෂත්වයකි.", "URL": "https://lankatruth.com/si/?p=60819", "Category": "පුවත්", "Parent URL": null}