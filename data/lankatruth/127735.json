{"Source": "Lankatruth", "Timestamp": "January 13, 2022", "Headline": "කැබිනට් බලතල සහිත මහබැංකු අධිපති සියල්ල අනාගනී", "News Content": "ජාත්‍යන්තර ණය ශ්‍රේණිගත කිරීමේ ආයතනයක් වන S&P ආයතනයද ශ්‍රී ලංකාව තව දුරටත් පහත හෙළීම සම්බන්ධයෙන් කනස්සල්ල පළ කරන නිවේදනයක් මහ බැංකුව විසින් නිකුත් කර ඇත.  ජනවාරි 18 වෙනි දින ඩොලර් මිලියන 500ක ස්වෛරීත්ව බැඳුම්කර ණය ආපසු ගෙවීමට සියල්ල සූදනම් කර තිබියදී ණය ශ්‍රේණිගත කිරීමෙන් පහත හෙළීම සම්බන්දයෙන් රජයේ කනස්සල්ල පළ කරන බව ඊයේ (12) මහ බැංකුව නිකුත් කළ නිවේදනයක සඳහන් වේ. මෙම නිවේදනය නිකුත් කර තිබෙන්නේ එම බැංකුවේ අධිපති අජිත් නිවාඩ් කබ්‍රාල් විසින් මාස 6ක සංචිත ඉහල නැංවීමේ ක්‍රියාමාර්ග ප්‍රකාශයට පත්කර මාස තුනක් ඉක්ම ගොස් ඇති වටපිටාවක ය.  මහබැංකු අධිපතිවරයා ඉදිරිපත් කළ ක්‍රියාමාර්ග අතර විනිමය සංචිත ඉහල නැංවීමට විදේශ ණය ලබාගැනීම සම්බන්ධයෙන් කර තිබූ පුරෝකතන සම්පූර්ණයෙන්ම අසාර්ථක වී ඇත. ඉන්දියාවෙන් සහ චීනයෙන් ලැබෙන ණය හැරුණු කොට දිගු කාලීනව විදේශ ණය ලබා ගැනීමට සහ විදේශ ආයෝජන කැඳවා ගැනීමට අසමත්වී සිටී. මෙම පසුබිම තුළ ගෝලීය ණය ශ්‍රේණිගත කිරීම්වලින් ශ්‍රී ලංකාව තව දුරටත් පහත හෙළා තිබේ. මෙසේ පහත හෙළීමේදී ණය ශ්‍රේණිගත කිරීමේ ආයතන සලකා බලන ප්‍රධාන නිර්ණායකයක් වී තිබෙන්නේ ඉදිරියේදි ණය ගෙවීමට තිබෙන හැකියාව මිස අතීතයේ ණය ගෙවූ ආකාරය නොවන බව විශ්ලේෂකයන් පෙන්වා දී තිබේ.  මහ බැංකු අධිපතිවරයා පසුගිය නොවැම්බර් සිට දෙසැම්බර් දක්වා මාසයක් ඇතුළත ඩොලර් මිලියන 206ක රන් සංචිත විකුණා විදේශ මුදල් ලබා ගෙන ඇත. දැන් ශ්‍රී ලංකාව සතුව පවතින්නේ ඩොලර් මිලියන 175.2 රන් සංචිතයක් පමණි.", "URL": "https://lankatruth.com/si/?p=127735", "Category": "ආර්ථික පුවත්", "Parent URL": null}