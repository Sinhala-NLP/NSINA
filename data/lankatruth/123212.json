{"Source": "Lankatruth", "Timestamp": "September 17, 2021", "Headline": "මේ වගේ වැඩ කරන්න මම මෝඩයෙක් නෙවෙයි – ලොහාන් සියලු චෝදනා ප්‍රතික්ෂේප කරයි", "News Content": "මැණික් හා ස්වර්ණාභරණ රාජ්‍ය අමාත්‍ය ලොහාන් රත්වත්ත විසින් වැලිකඩ හා අනුරාධපුර බන්ධනාගාරවල සිදුවූ සිදුවීම් සම්බන්ධයෙන් තමන්ට එල්ල වී ඇති සියලු චෝදනා ප්‍රතික්ෂේප කර තිබේ. එවැනි දේ කිරීමට තරම් තමන් මෝඩයෙක් නොවන බවද ඔහු අවධාරණය කර කියා සිටී. ඔහුට චෝදනා එල්ල වූ සිදුවීම් සම්බන්ධයෙන් ප්‍රථම වරට මාධ්‍යයට කරුණු හෙළිදරව් කරමින් ඩේලි මිරර් පුවත්පතට ඔහු මේ බව පවසා තිබිණි. රාජ්‍ය අමාත්‍යවරයා වැඩිදුරටත් සදහන් කර තිබුනේ අනුරාධපුර සහ වැලිකඩ බන්ධනාගාරවලට තමන් ගියේ සාමාන්‍ය පරීක්ෂා කිරීම් සඳහා පමණක් බවයි. එසේම වැලිකඩ බන්ධනාගාරයේ එල්ලුම් ගස බැලීම සඳහා තමන් ගිය බවද ඔහු පිළිගෙන ඇත. ඔහු බීමතින් සිටි බව සහ කාන්තාවක් ඇතුළු තවත් මිතුරන් එල්ලුම්ගහට බැලීමට රැගෙන ගිය බව ඔහු ප්‍රතික්ෂේප කරයි. තමන් බන්ධනාගාර රාජ්‍ය අමාත්‍ය ධුරය භාර ගත්තේ එම පද්ධතිය සම්පූර්ණයෙන්ම කඩා වැටී ඇති අවස්ථාවක බවත් ඔහු කියා සිටී. බන්ධනාගාර තුළ හිදිමින් කුඩු ජාවාරම, සමූහ මිනීමැරුම්, හොරකම්, පාතාලය මෙහෙයවන කණ්ඩායම් සිටින බවත් එම නීති විරෝධී ක්‍රියා මැඩලීමට තමන් කටයුතු කරමින් සිටි බවත් ඔහු සඳහන් කර ඇත. තමන් අනුරාධපුර බන්ධනාගාරයට ගියේද ඒ සිදුවන කටයුතු නිරීක්ෂණය කර යම් අවබෝධයක් ලබා ගැනීමට බවත් සිරකරුවන් එළියට ගෙන තර්ජනය කිරීමක් කෙසේවත් සිදු නොකළ බවත් ඔහු සඳහන් කරයි. කෙසේ නමුත් ජනාධිපති ලේකම් කාර්යාලය නිකුත් කළ මාධ්‍ය නිවේදයේ සඳහන් වූයේ ඔහු තමන්ට එල්ල වී ඇති චෝදනා භාරගෙන රාජ්‍ය අමාත්‍යධූරයෙන් ඉවත් වූ බවයි.", "URL": "https://lankatruth.com/si/?p=123212", "Category": "පුවත්", "Parent URL": null}