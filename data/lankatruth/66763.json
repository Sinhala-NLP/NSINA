{"Source": "Lankatruth", "Timestamp": "January 21, 2019", "Headline": "ඇවන්ට්ගාඩ් නඩුව 28 දක්වා කල් යයි", "News Content": "ලංකාවට අයත් මුහුදු තීරයේ පාවෙන අවි ගබඩාවක් පවත්වාගෙන යාමට අවසර ලබාදීම සඳහා රුපියල් ලක්ෂ 355ක මුදලක් අල්ලස් ලෙස ලබාදීම සහ එම මුදල ලබාගැනීම හරහා අල්ලස් පණතේ දූෂණය නැමති වරද සිදුකළ බවට චෝදනා ලැබ සිටින ඇවන්ට් ගාඩ් සමාගමේ සභාපති නිශ්ශංක සේනාධිපති සහ විශාමික මේජර් ජනරාල් පාලිත ප්‍රනාන්දු යන අයට එරෙහිව පවතින නඩුව ලබන පෙබරවාරි මස 28 දක්වා කල් තැබීමට කොළඹ මාහාධිකරණ විනිසුරු ශෂී මහේන්ද්‍රන් මහතා අද(21) නියම කළේය. ලංකාව අවට මුහුදු තීරයේ පාවෙන අවි ගබඩාවක් පවත්වාගෙන යාමට අවසර ලබාදීම සඳහා රුපියල් ලක්ෂ 355ක මුදලක් අල්ලස් ලෙස ලබාදුන් බවට ඇවන්ට් ගාඩ් සමාගමේ සභාපති නිශ්ශංක සේනාධිපති මහතාට චෝදනා එල්ලවී ඇති අතර එම මුදල ලබාගත් බවට රක්නා ලංකා සමාගමේ සභාපති විශ්‍රාමික මේජර් ජනරාල් පාලිත ප්‍රනාන්දු මහතාට චෝදනා එල්ලව ඇත. සිද්ධියට අදාල නඩුව අද කැඳවූ අවස්ථාවේ කරුණු සළකා බැලූ විනිසුරුවරයා ලබන 25 දක්වා නිශ්ශංක සේනාධිපති මහතාට විදෙස් ගතවීමට අවසර ලබා දුන්නේය. පැමිණිල්ල වෙනුවෙන් අල්ලස් කොමිසමේ සහකාර නීතී අධ්‍යක්‍ෂ තුෂාරී දයාරත්න මහත්මිය සමඟ ජ්‍යෙෂ්ඨ රජයේ නීතීඥ ජනක බණ්ඩාර මහතා පෙනී සිටියේය. විත්තිකරුවන් වෙනුවෙන් නීතීඥ නවීන් මාරපන සහ නීතීඥ අජිත් පතිරණ යන මහත්වරුන් ඇතුළු නීතීඥ මඩුල්ලක් සමඟ ජනාධිපති නීතීඥ ගාමිණි මාරපන මහතා පෙනී සිටියේය. සිද්ධියට අදාල නඩුව අල්ලස් කොමිසම විසින් නිශ්ශංක සේනාධිපති සහ පාලිත ප්‍රනාන්දු යන අයට එරෙහිව පවරා තිබේ.", "URL": "https://lankatruth.com/si/?p=66763", "Category": "පුවත්", "Parent URL": null}