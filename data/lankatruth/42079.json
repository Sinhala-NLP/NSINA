{"Source": "Lankatruth", "Timestamp": "October 6, 2017", "Headline": "පාසල් ළමුන්ට මත්පැන් පෙවූ බියගම ලැගුම්හට එරෙහිව විරෝධතා", "News Content": "ඊයේ (05) පොහොය දිනයක් බැවින් පාසල් නිවාඩු දිනයක් වුවද සාමාන්‍යපෙළ සිසුන් සඳහා ඉතිහාසය විෂය උගන්වනු ලබන ආචාර්යවරයා විසින් පාසල තුළ එදින අමතර පන්තියක් පවත්වා ඇත. එම පන්තිය සවස්වනතුරු පවත්වා ඇති අතර එය අවසන් වූ පසු සිසුන් බොහෝ පිරිසක් නැවත සිය නිවෙස් බලා ගොස් ඇතත් සිසුන් කණ්ඩායමක් බියගම පිහිටි බියගම විලේජ් හෝටලයට ගොස් මත්පැන් පාලනය කර තිබේ. මේ බව දැනගත් ඉතිහාසය ආචාර්යවරයා පාසලේ විදුහල්පතිවරයාටද දන්වා ලැගුම්හල වෙත ගොස් ඇත. ඒ යනවිටත් සිසුන් පිරිසක් මත්පැන් පානය කරමින් සිට ඇති අතර තවත් සිසුන් පිරිසක් ජල තටාකයේ පිහිනමින් සිට ඇත. සිසුන්ට අවවාද කර ඔවුන් නැවත් ඔවුන්ගේ දෙමව්පියන් වෙත බාරදීමට රැගෙන යාමට ගුරුවරයා කටයුතු කළ අවස්ථාවේ එම ලැගුම්හලේ සේවකයින් පැමිණ ආචාර්යවරයාට තර්ජනය කරමින් සිය ව්‍යාපාරික ස්ථානයට බාධා නොකරන ලෙස දන්වා තිබේ. ඉන් පසු මේ බව බියගම පොලීසියට දන්වා ඇත. සැලකියයුතු කාලයක් ගතවීමෙන් පසු පොලීසියේ සිවිල් නිලධාරීන් පිරිසක් එම ස්ථානයට පැමිණ ඇති අතර ඒ වනවිට විදුහල්පතිවරයාද එම ස්ථානයට පැමිණ සිට තිබේ. මෙසේ පැමිණි පොලිස් නිලධාරීන්ද ආචාර්යවරයාට විදුහල්පතිවරයාට තර්ජනය කර ඇති අතර සිසුන්ටද මෙම ස්ථානයෙන් පිටව යන ලෙස දන්වා ඇත. එහිදී මැදිහත්වූ විදුහල්පතිවරයා සහ ආචාර්යවරයා පවසා ඇත්තේ මෙම දරුවන්ගේ දෙමව්පියන් ගෙන්වා මොවුන් දෙමව්පියන් අතටම බාරදීම වගකීම බැවින් එය සිදු කළයුතු බවය. කෙසේ නමුත් පසුව ළමුන් සිය දෙමව්පියන් වෙත බාර දී ඇත. මේ සම්බන්ධයෙන් පාසලේ දෙමව්පියන් සහ ගුරුවරුන් අද (06) පෙරවරුවේ පොලීසියේ ක්‍රියාකලාපයට සහ එම හෝටල් හිමිකාරිත්වයට එරෙහිව විරෝධතාවයක් සංවිධානය කර තිබී ඇත. ඊට මැදිහත් වූ විදුහල්පතිවරයා ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතාගේද මැදිහත්වීම මත බියගම පොලීසියේ ස්ථානාධිපතිවරයාව පාසලට කැඳවා ඇති අතර මේ සම්බන්ධයෙන් ගනුලබන ක්‍රියාමාර්ග කවරේදැයි විමසා තිබේ. එහිදී පොලිස් ස්ථානාධිපතිවරයා පවසා ඇත්තේ තමන් සෘජුව මැදිහත්වී ලබන ඉරිදා වනවිට චූදිතයන්ව අත්අඩංගුවට ගන්නා බවත් එතෙක් කාලය ලබා දෙන ලෙසත් ය. එයට එකඟ වූ ගුරුවරුන් හා දෙමව්පියන් පොලීසියට පවසා ඇත්තේ ඉරිදා වනවිට ක්‍රියාමාර්ග නොගත්තොත් සඳුදා දින යළි විරෝධතා ක්‍රියාමාර්ගවලට අවතීරණය වන බවත් ය.", "URL": "https://lankatruth.com/si/?p=42079", "Category": "පුවත්", "Parent URL": null}