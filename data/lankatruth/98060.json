{"Source": "Lankatruth", "Timestamp": "October 19, 2020", "Headline": "ඉන්දියාව යළිත් “පරිප්පු” කවයි…", "News Content": "මේ වනවිට ශ්‍රී ලංකාව කේන්ද්‍රගත කරගනිමින් ඇමරිකාව ඉන්දියාව සහ චීනය මූලික වූ ලෝක බලවතුන්ගේ කේන්ද්‍රස්ථානයක් බවට පත්ව තිබීම තුළ ඉන්දියාවේ දැඩි බලපෑමට ලංකාව ලක්ව තිබෙන බව දකුණු පළාත සම්බන්ධයෙන් ඉන්දීය කොන්සල්වරයෙක් පත් කිරීම තුළින් යළිත් වරක් සනාථ වී තිබේ. ඉන්දියාවෙන් එල්ල කෙරෙන බලපෑමේ ප්‍රබලතාවය කෙතෙක්ද යන්න, එම පත්කිරීමට අදාළ ගැසට් නිවේදනය ඔක්තෝබර් 09 වෙනිදා නිකුත්කර අදාල පත් කිරීම අගෝස්තු 28 වෙනිදා සිට ක්‍රියාත්මක කිරීම තුළින් අනාවරණය වී ඇත. මෙම කොන්සල්වරයා ගාල්ල, මාතර, හම්බන්තොට සහ මොණරාගල දිස්ත්‍රික්ක ආවරණය වන පරිදි හම්බන්තොට කාර්යාලය පවත්වාගෙන යමින් කටයුතු කිරීමට පත් කර ඇත. මෙයට පෙර ඉන්දියාව මෙවැනි කොන්සල්වරු උතුරු පළාතට සහ මධ්‍යම පළාතටද පත්කර සිටියහ. ඔක්තෝබර් 06 වෙනිදින මෙරටට පැමිණි ඉහළම චීන රාජ්‍ය තාන්ත්‍රිකයින් 08 වෙනිදා ආපසු ගිය අතර ඉන්දීය කොන්සල්වරයාගේ පත් කිරීම සම්බන්ධ ගැසට් නිවේදනය 09වන දින නිකුත් කර තිබීම විශේෂත්වයක් ගෙන තිබේ.", "URL": "https://lankatruth.com/si/?p=98060", "Category": "පුවත්", "Parent URL": null}