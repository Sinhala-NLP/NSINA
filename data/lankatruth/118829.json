{"Source": "Lankatruth", "Timestamp": "July 1, 2021", "Headline": "වනජීවී නිලධාරීන්ට පහර දුන් මේජර් ජනරාල් අත්අඩංගුවට", "News Content": "වනජීවී නිලධාරීන්ට පහරදීම, රාජකාරියට බාධා කිරීම ඇතුළු සිද්ධියට සම්බන්ධ අනුරාධපුර මෙහෙයුම් නිලධාරී මේජර් ජනරාල් මොහාන් රත්නායක අද (01) උදෑසන කැකිරාව පොලිසිය අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසයි. අද උදෑසන පොලිසියට පැමිණ භාර වූ ඔහුව අත්අඩංගුවට ගෙන කැකිරාව අධිකරණයට ඉදිරිපත් කළ බවද මාධ්‍ය ප්‍රකාශකවරයා සඳහන් කරයි. මේ සිද්ධිය සම්බන්ධව වනජීවි නිලධාරීන් මෙන්ම මේජර් ජනරාල්වරයාද පැමිණිල්ලක් කර ඇති බවත් ඔවුන් දෙපාර්ශවයේම පැමිණිලි විමර්ශනයට ලක් කරන බවත් පොලිස් මාධ්‍ය ප්‍රකාශකවරයා පවසයි. මින්නේරිය වනෝද්‍යානය තුළ සිටින අලි පැටවකු පැහැරගෙන යාමට කණ්ඩායමක් පැමිණෙන බවට ලද විශ්වාස කටයුතු තොරතුරක් මත වනජීවී නිලධාරීන් විසින් විමර්ශන ආරම්භ ‌කර තිබූ පසුබිමක වනෝද්‍යානයේ සිට පැමිණි අනවසරයෙන් ඇතුළු වූ හමුදා මේජර් ජනරාල්වරයෙකු සහිත වාහනවල සිටි හමුදා කණ්ඩායමක් විසින් වනජීවී නිලධාරීන්ට මරණීය තර්ජන කර පහර දී ජංගම දුරකථන පැහැර ගැනීමට තැත් කිරීමේ සිද්ධියක් සම්බන්ධව වනෝද්යාන භාරකරු විසින් මින්නේරිය පොලිසියට පැමිණිල්ලක් කර තිබිණි.", "URL": "https://lankatruth.com/si/?p=118829", "Category": "පුවත්", "Parent URL": null}