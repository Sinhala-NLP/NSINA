{"Source": "Lankatruth", "Timestamp": "October 5, 2017", "Headline": "විනාශකාරී උමාඔය ව්‍යාපෘතියෙන් පීඩාවට පත් ජනතාව යළිත් මහ පාරේ සටනට සැරසෙති", "News Content": "විනාශකාරී උමාඔය ව්‍යාපෘතියට හේතුවෙන් නිවාස, වතුපිටි ඇතුළු දේපල සහ වගාබිම් අහිමිවීමෙන් ජීවනෝපායන් පවා අහිමිව ඇති ජනතාවට වන්දි ගෙවන ලෙසත් උමා ඔය ව්‍යාපෘතිය නතර කරන ලෙසත් ආණ්ඩුවට කොපමණ යෝජනා ඉදිරිපත් කළත් අඩුම තරමේ පීඩාවට පත් ජනතාවට දිනකට එක පවුලකට අවම වශයෙන් අවශ්‍ය ජලය ලීටර් 500වත් ලබා දීමට අපොහොසත් වී ඇතැයි බහු විනාශකාරී උමාඔය ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සඳහන් කරයි. ජනතාවට කඩිනමින් සහන සලසන්නැයි ආණ්ඩුවට ලබා දුන් කාලය ලබන 07වෙනිදායින් අවසන් වන බවත් මේ වනතෙක් ආණ්ඩුව ඊට සූදානමක් ඇති බව නොපෙනෙන බවත් පවසන සමන්ත විද්‍යාරත්න මහතා වැඩිදුරටත් පවසන්නේ ජනතාව දිනෙන් දින පීඩාවට පත් කරමින් සිදුකරමින් පවතින මෙම විනාශකාරී උමා ඔය ව්‍යාපෘතිය වහාම නවතා දමන ලෙසත් පීඩාවට පත් ජනතාවට වහාම වන්දි ගෙවන ලෙසත් ආණ්ඩුවට බලකරමින් ලබන 11වනදා බණ්ඩාරවෙලදී දැවැන්ත විරෝධතාවයක් පවත්වන බව ය. විනාශකාරී උමාඔය ව්‍යාපෘතිය හේතුවෙන් මේ වනවිට නිවාස 7345, ළිං, උල්පත්, ඔය, කඳුරු, වැවි සිඳීයාම් 3321ක්, පුරන් වූ ගොවි බිම් අක්කර 4880, ව්‍යපාරික ස්ථාන 434ක්, පාසල් 22ක්, පන්සල් සහ පල්ලි 23 විනාශ වී ඇති බවත් සමන්ත විද්‍යාරත්න මහතා අවධාරණය කරයි. මේ දිනවල පීඩාවට පත් ජනතාව සමල 11වනදා විරෝධතාවය සම්බන්ධයෙන් සාකච්ඡා කරමින් සිටින බවත් එම සාකච්ඡා ඉතාමත් සාර්තක බවත් සමන්ත විද්‍යාරත්න මහතා වැඩිදුරටත් පැවසීය.  අඹදන්ඩේගම ප්‍රදේශයේ සාකච්ඡාව  උඩපේරුව ප්‍රදේශයේසාකච්ඡාව", "URL": "https://lankatruth.com/si/?p=42058", "Category": "පුවත්", "Parent URL": null}