{"Source": "Lankatruth", "Timestamp": "May 4, 2023", "Headline": "රජයට පාඩු කිරීමේ චෝදනා එල්ලවූ භාෂ්වරට සහ රූමිට චෝදනා පත්‍ර භාරදෙයි", "News Content": "රජයට පාඩුවක් සිදු කිරීම යැයි චෝදනා කරමින් සංචාරක ප්‍රවර්ධන කාර්යාංශයේ හිටපු සභාපති භාෂ්වර සේනානායක ගුණරත්න සහ එහි හිටපු කළමනාකාර අධ්‍යක්ෂ රූමි ජවුෆර්ට කොළඹ මහාධිකරණ විනිසුරු අමල් රණරාජා ඉදිරියේ චෝදනා පත්‍ර භාරදී තිබේ. ඉන් අනතුරුව විත්තිකරුවන් දෙදෙනාට රුපියල් 50,000 බැගින් වූ මුදල් ඇප සහ රුපියල් ලක්ෂ 50 බැගින් වූ ශරීර ඇප දෙකක් මත මුදාහැරීමට නියෝග කර ඇති මහාධිකරණ විනිසුරුවරයා ඔවුන් දෙදෙනාගේ විදේශ ගමන් තහනම් කර ඇත. 2014 වසරේ මාර්තු මස 01 වනදා සහ එම වසරේ ඔක්තෝබර් මස 14 වනදා දක්වා කාලසීමාව තුළ පැවැති බස්නාහිර පළාත් සභා ඡන්ද විමසීමේදී එක්සත් ජනතා නිදහස් සන්ධානයේ අපේක්ෂකයින්ට සහාය පළ කරමින් “රාජ්‍ය සේවකයින් අපේ ශක්තියයි” යනුවෙන් එම වසරේ මාර්තු මස 13 වනදා සියලු පුවත්පත්වල දැන්වීම් පළ කිරීමෙන් රුපියල් 4,295,480ක මුදලක් රජයට පාඩු කළේ යැයි චෝදනා කරමින් අල්ලස් කොමිසම විසින් මෙම නඩුව ගොනු කර තිබේ.", "URL": "https://lankatruth.com/si/?p=146790", "Category": "පුවත්", "Parent URL": null}