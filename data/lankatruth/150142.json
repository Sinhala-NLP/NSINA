{"Source": "Lankatruth", "Timestamp": "August 8, 2023", "Headline": "බැඳුම්කරවලින් තවත් මහා පරිමාණ ගැහිල්ලක් හෙළිවේ", "News Content": "බැඳුම්කර නිකුත් කිරීමෙන් රජයට ණය ලබා ගැනීමේදී ගිණුම්ගත කිරීමේ ක්‍රියාවලිය මගින් සත්‍ය සංඛ්‍යා දත්ත සඟවා ගිණුම් ගැලපීමේ ක්‍රියාවලියක් සිදු කරන බව විගණකාධිපති වාර්තාවකින් අනාවරණය වී තිබේ.  මෙම තොරතුරු මුදල් අමත්‍යංශයේ 2021 වාර්ෂික වාර්තාවට විගණකාධිපතිවරයා විසින් 2022 මැයි 30 වෙනි දින නිකුත් කර තිබෙන විගණන වාර්තාවෙන් අනාවරණය කර තිබේ. එම වාර්තාවේ 5 වෙනි පිටුවේ ඇ. 1 යටතේ එම කරුණු හෙළිකර ඇත. එහි සඳහන් කර තිබෙන්නේ “2016 වර්ෂයට පෙර නිකුත් කර තිබෙන භාණ්ඩාගාර බැඳුම්කරවල අවම මිල ගිණුම්ගත නොකිරීම හේතුවෙන් 2019 දෙසැම්බර් 31 දිනට රු. මිලියන 318,246ක් මූල්‍ය ප්‍රකාශනවල අඩුවෙන් දක්වා තිබිණි.” යනුවෙන් සඳහන් කර තිබේ.  එසේ කිරීමට හේතුව “ප්‍රායෝගිකව එවැනි විශාල ප්‍රතිපාදන ප්‍රමාණයක් සලසා ගැනීම අයවැය හිඟය ඉහල යාමට හේතුවන හෙයින් 2016 වර්ෂයට පෙර නිකුත් කර බැඳම්කරවලට අදාළව අව මිල එම බැඳුම්කර කල් පිරෙන වර්ෂයේදී ගැලපීම් කිරීමටත්” පියවර ගෙන තිබූ බව සඳහන් ය. කෙසේ වෙතත් එය 2020 දෙසැම්බර් 31 දිනට අදාළ වටිනාකම් ගිණුම්ගත කර ඇති බව වාර්තාවේ දක්වා තිබේ.  මේ අනුව විගණකාධිපතිවරයාගේ එම හෙළි කිරීමෙන් පැහැදිලි වන්නේ රජය ලබා ගන්නා විවිධ ණය පිළිබඳ සත්‍ය තොරතුරු ඉතාමත් කූඨ ආකාරයෙන් වසන් කරන බව ය. 2016ට පෙර ලබා ගෙන තිබූ එම බැඳුම්කර ණය මුදල් පිළිබඳව කරුණු හෙළිවීතිබෙන්නේ ඉන් වසර 5කට පසුව 2021 දී ය.", "URL": "https://lankatruth.com/si/?p=150142", "Category": "ආර්ථික පුවත්", "Parent URL": null}