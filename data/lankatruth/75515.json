{"Source": "Lankatruth", "Timestamp": "June 10, 2019", "Headline": "වසර 18ක බරපතල වැඩ ඇතිව දඟගෙට නියම වූ වරකාපොල හිටපු සභාපතිට ජනාධිපති සමාව", "News Content": "වරකාපොළ ප්‍රදේශයේ මාර්ග තුනක් ඉදිකිරීමේ කොන්ත්‍රාත්තුවක් ලබාදීමට කොන්ත්‍රාත්කරුගෙන් අල්ලස් ඉල්ලා එම චෝදනාවට වරදකරුවීමෙන් වසර 18ක බරපතල වැඩ සහිතව සිරඳඩුවම් නියම වූ වරකාපොළ හිටපු ප්‍රාදේශීය සභා සභාපතිවරයෙකුට ජනාධිපති සමාව යටතේ නිදහස හිමි විය. මීට වසර 23කට පෙර වරකාපොළ ප‍්‍රදේශයේ මාර්ග තුනක් ඉදිකිරීමට අදාළ කොන්ත‍්‍රාත්තුව ලබාදීම සඳහා කොන්ත‍්‍රාත්කරුවකුගෙන් රුපියල් 25,000/-ක අල්ලසක් ඉල්ලා ලබා ගැනීමේ චෝදනාවට වරදකරු කරමින් මහාධිකරණයෙන් නියම කළ දඬුවම අභියාචනාධිකරණය විසින්ද තහවුරු කොට වරදකරුට වසර 18ක බරපතල වැඩ සහිත සිර දඬුවම් නියමකර තිබිණි. කෙසේ වෙතත් ආන්ඩුක්‍රම ව්‍යවස්ථාවේ ජනාධිපතිවරයාට ලැබී ඇති බලතල අනුව අදාල සභාපතිවරයා නිදහස් කිරීමට ජනාධිපති සමාව ලැබී ඇති බැවින් කොළඹ මහාධිකරණ විනිසුරු ශෂී මහේන්ද්‍රන් මහතා විසින් ඔහු නිදහස් කර ඇත.", "URL": "https://lankatruth.com/si/?p=75515", "Category": "පුවත්", "Parent URL": null}