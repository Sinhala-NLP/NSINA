{"Source": "Lankatruth", "Timestamp": "November 13, 2018", "Headline": "මෛත්‍රීගේ ව්‍යවස්ථා විරෝධී ක්‍රියාවට එරෙහි පෙත්සම් වැඩිදුර විභාගය ඇරඹෙයි", "News Content": "ව්‍යවස්ථා විරෝධී ලෙස පාර්ලිමේන්තුව විසුරුවා හරිමින් ජනාධිපතිවරයා විසින් නිකුත් කර ඇති ගැසට් නිවේදනය අවලංගු කරන ලෙසත් එම තීන්දුව ලබා දෙන තෙක් මැතිවරණය පැවැත්වීම අත්හිටුවන ලෙසත් ඉල්ලා පාර්ශව ගණනාවක් විසින් ඊයේ (12) ශ්‍රේෂ්ඨාධිකරණයට ඉදිරිපත් කර ඇති පෙත්සම් පිළිබඳ වැඩිදුර විභාගය සිදු කිරීම මීට සුළු මොහොතකට පෙර ආරම්භ විය. ජනතා විමුක්ති පෙරමුණ, එක්සත් ජාතික පක්ෂය, දෙමළ ජාතික සන්ධානය, සමස්ත ලංකා මහජන කොංග්‍රසය, දෙමළ ප්‍රගතිශීලී සන්ධානය, විකල්ප ප්‍රතිපත්ති කේන්ද්‍රය, මැතිවරණ කොමිසමේ සාමාජික මහාචාර්ය එස්. රත්නජීවන් එච්. හූල් මහතා සහ නීතිඥ අරුණ ලක්සිරි මහතා ඇතුළු පාර්ශව 13ක් විසින් මෙම පෙත්සම් ගොනුකර තිබුණි. අගවිනිසුරු නලීන් පෙරේරා, ප්‍රියන්ත ජයවර්ධන සහ ප්‍රසන්න ජයවර්ධන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ එම පෙත්සම්වලට අදාළ කරුණු විමසීම ඊයේ දහවල් ආරම්භ වූ අතර පෙත්සම්කාර පාර්ශව වෙනුවෙන් පෙනී සිටි නීතීඥයින් එහිදි කරුණු ඉදිරිපත් කරනු ලැබීය. එහිදී ඉදිරිපත් වූ පෙත්සම් 13 අතරින් 10ක කරුණු සලකා බැලීම අවසන් වූ අතර පෙත්සම පිළිබඳ වැඩිදුර කරුණු දැක්වීම අද (13) දින සිදු කිරීමට නියමිතය. නීතිපතිවරයාගේ කරුණු දැක්වීමද අද සිදුකිරිමට නියමිතය.", "URL": "https://lankatruth.com/si/?p=63152", "Category": "පුවත්", "Parent URL": null}