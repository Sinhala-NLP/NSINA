{"Source": "Lankatruth", "Timestamp": "February 22, 2019", "Headline": "රූපවාහිනී සේවකයෝ කළු පටි විරෝධතාවයක", "News Content": "ජාතික රූපවාහිනියේ පාලනාධිකාරිය විසින් දියත් කර ඇති වෘත්තීය සමිති නායකයින් ඉලක්ක කර ගත් මර්ධන ක්‍රියාවලියට එරෙහිව අද(22) දිනය කළු දිනයක් ලෙස ප්‍රකාශයට පත් කර ඇති එහි සේවකයින් කළු පටි බැඳ අද දවස පුරා සිය විරෝධය බලධාරීන් වෙත එල්ලකරමින් සිටියි. එමෙන්ම පාලනාධිකාරියේ වංචා දූෂණ අක්‍රමිකතාවලට එරෙහිව සිදු කරන අවංක සේවක අරගලය වෙනතකට යොමු කිරීම සඳහා ඔක්තෝම්බර් 26 සිදුවීමක් පටලවා ගනිමින් උපක්‍රමික ලෙස පාලනාධිකාරිය කටයුතු කරමින් සිටින බව ද සේවකයෝ චෝදනා කරති. එමෙන්ම ඔක්තෝබර් සිදුවීම ඩීල් දමා යට ගසමින් සිටි සභාපතිනිය සහ අධ්‍යක්ෂ ජනරාල්ට හදිසියේ එම සිදුවීම මතක් වීම පුදුමුයක් බව ද සේවකයින් පවසයි. 26 වැනිදා සිදුවීම වෘත්තීය සමිති පෙන්වාදෙන නීති විරෝධී බඳවාගැනීම්, දූෂණ සහ වංචා සඳහා කිසිසේත් අදාල නොවන අතර එය දේශපාලන ප්‍රශ්නයකි.නමුත් එම සිදුවීමෙන් මාස කිහිපයකට පසුව හදිසියේ එම සිදුවීම මතක්ව තිබීම පිළිබඳව සේවකයින් විමතිය පළ කරයි. එමෙන්ම මෙවැනි බොළද උත්සහයන්ගෙන් තම සාධාරණ සටන මර්දනය කළ නොහැකි බව සේවකයින් දැඩිප පවසා සිටින අතර මර්ධනය හමුවේ සිය ක්‍රියාමාර්ග කිසිලෙසකින්වත් හකුලා නොගන්නා බව ද සඳහන් කරයි.", "URL": "https://lankatruth.com/si/?p=68799", "Category": "පුවත්", "Parent URL": null}