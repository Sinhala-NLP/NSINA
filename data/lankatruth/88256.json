{"Source": "Lankatruth", "Timestamp": "January 3, 2020", "Headline": "බැග්ඩෑඩ් ගුවන් තොටුපළට ඇමරිකාවෙන් මිසයිල ප්‍රහාර", "News Content": "ඉරාකයේ බැග්ඩෑඩ් ජාත්‍යන්තර ගුවන් තොටුපළට එල්ල කළ මිසයිල ප්‍රහාරයකින් පුද්ගලයින් 6 දෙනෙකු ජීවිතක්ෂයට පත්ව ඇතැයි විදෙස් මාධ්‍ය වාර්තා කරයි. මියගිය පුද්ගලයන් අතර ඉරාක හමුදා ප්‍රධානීන් ද වන බව වාර්තා වේ. මෙම ප්‍රහාරය ඇමරිකානු ජනාධිපති ඩොනල්ඩ් ට්‍රම්ගේ නියෝගයක් මත එල්ලකර ඇතැයි ද ඉරාක කූඩ්ස් බලකායේ ප්‍රධානියා සහ ඉස්ලාමීය විප්ලවවාදී ආරක්ෂක බලකායේ අණදෙන නිලධාරියා ඇතුළු හමුදා ප්‍රධානීන් කිහිපදෙනෙකුම මෙම ප්‍රහාරයෙන් මියගොස් ඇතැයි ද බැග්ඩෑඩ් ගුවන් තොටුපළ නිවේදනයක් නිකුත් කරමින් දන්වා ඇත. ඉරාක හමුදාව මේ සම්බන්ධව පවසා ඇත්තේ ගුවන් තොටුපළ ඉලක්ක කර ගනිමින් මිසයිල ප්‍රහාර තුනක් එල්ලකර ඇති බවත් මියගිය පිරිස අපැහැදිලි බවත් ය. මේ අතර විදේශයන්හි රඳවා ඇති ඇමරිකානු හමුදා ආරක්ෂා කිරීමට තීරණාත්මක පියවර ගනිමින් සිටින බව ඇමරිකානු ආරක්ෂක අමාත්‍යාංශ මූලස්ථානය (පෙන්ටගනය), නිවේදනයක් නිකුත් කරමින් දන්වා ඇතැයි ද විදෙස් මාධ්‍ය වාර්තාකර තිබේ.", "URL": "https://lankatruth.com/si/?p=88256", "Category": "විදෙස් පුවත්", "Parent URL": null}