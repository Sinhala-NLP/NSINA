{"Source": "Lankatruth", "Timestamp": "May 29, 2018", "Headline": "පණුවන් සහිත ටින්මාළු තොගයක් නීතියෙන් රිංගා රට තුලට", "News Content": "චීනයේ සිට මෙරටට ආනයනය කරන ලද පනුවන් සහිත ටින් මාළු කන්ටේනර් 74ක් කොළඹ වරායට පැමිණ ඇති අතර මෙරටට ඇතුළු වීම වැලැක්වීමට සෞඛ්‍ය අමාත්‍යාංශය කළ නිවේදනය ද නොසලකා කන්ටේනර් 6ක් නිදහස් කර ඇති බව වාර්ථා වේ. පරිභෝජනයට නුසුදුසු ටින් මාළු කන්ටේනර් කිහිපයක් වරායට පැමිණ තිබුණද දැනට එය ගොඩබෑම වැලැක්වීමට සෞඛ්‍ය අමාත්‍යාංශය කටයුතු කළ බවත් විවිධ පුද්ගලයන් මෙම කන්ටේනර් රට තුළට ගැනීමට උත්සහ ගනිමින් සිටින බවත් සෞඛ්‍යසේවා අධ්‍යක්ෂ ජනරාල් වරයා පවසයි. පරිභෝජනයට නුසුදුසු මෙම ටින් මාළු පරිභෝජනය සඳහා නිකුත් කරන්නේ නම් ඊට එරෙහිව නීතිමය පියවර ගන්නා බවත් තම අමාත්‍යාංශයට කටයුතු කළ හැක්කේ මේවා වරායෙන් පිටවීම වැලැක්වීමට පමණක් බවත් ඒ මහතා පවසයි. මේ සම්බණ්ධව මහජන පරීක්ෂක වරුන්ගේ සංගමයේ සභාපති උපුල් රෝහණ මහතා පැවසුවේ පණුවන් සහිත මෙම ටින් මාළු කන්ටේනර් නිදහස් කර ගැනීමට මේ වන විට විවිධ සමාගම් හා එම සමාගම් වෙනුවෙන් පෙනී සිටින නීතීඥයන් දැඩි උත්සාහයක නිරත වන බවයි. ශ්‍රී ලංකා ප්‍රමිති කාර්යාංශයේ ප්‍රමිති නියෝග සහ ටින් මාළු වලට අදාල ප්‍රමිති නියෝගවලට අනුව පණුවන් තිදෙනෙක් අඩංගු ටින්මාළු ආහාරයට ගත හැකි බවට නීති තර්ක ඉදිරිපත් වී ඇත. අන්තර්ජාතික ප්‍රමිති නියෝගවලට අනුව පණුවන් තිදෙනෙකුට වඩා සිටියහොත් මෙම ටින්මාළු මනුෂ්‍ය පරිභෝජනයට නුසුදුසු බවට තහවුරු කල හැකිය. මේ සඳහා රජයේ රස පරීක්ෂකවරයා මගින් පරීක්ෂාවට ලක්කර සහතික කර ගත යුතුව ඇත. කෙසේ වෙතත් නීතියේ පවතින හිඩැස් හේතුවෙන් මෙම කන්ටේනර් රට තුළට පැමිණියහොත් ක්ෂේත්‍රය තුළ පවතින සියළුම සාම්පල් පරීක්ෂා කිරීමටත් නීති පියවර ගැනීමටත් සිදුවන බව උපුල් රෝහණ මහතා පවසයි. අන්තර්ජාතික ප්‍රමිති නියෝග සහ ලංකාවේ ප්‍රමිති කාරයාංශයේ ප්‍රමිති නියෝග කෙසේ වුවද සෞඛ්‍ය අමාත්‍යාංශයේ ආහාර පාලන ඒකකය ලබාදෙන විධිවිධාන මත ඒවා ඉවත් කිරීමට කටයුතු කරන බව ඒ මහතා ප්‍රකාශ කළේ ය.", "URL": "https://lankatruth.com/si/?p=53139", "Category": "පුවත්", "Parent URL": null}