{"Source": "Lankatruth", "Timestamp": "December 21, 2011", "Headline": "පේරාදෙනියේ සියලු ශිෂ්‍ය සංගම් තහනම්", "News Content": "පේරාදෙණිය විශ්වවිද්‍යාලයේ මහා ශිෂ්‍ය සංගමය ඇතුළු සියලු ශිෂ්‍ය සංගම් තහනම් කිරීමට තීරණය කළ බව උපකුලපති මහාචාර්ය එස්.බි.එස්. අබේකෝන් පවසයි.     ඒ අනුව අද පස්වරු 2 සිට අදාළ තාවකාලික තහනම ක්‍රියාත්මක වන බැවින් එම සංගම්වලට ලබාදී ඇති භාණ්ඩ, කාර්යාල යතුරු යනාදිය ශිෂ්‍ය සේවා සහකාර ලේඛකාධිකාරිවරයා වෙත භාරදීමට කටයුතු කරන ලෙස ද ඔහු දන්වා තිබේ. මේවන විට පවතින ශිෂ්‍ය මර්දනයටත් ආණ්ඩුව විසින් ගෙන ඒමට බලාපොරොත්තු වන පුද්ගලික විශ්විද්‍යාල පනතටත් එරෙහිව අද (21) සිට දින 4ක පාගමනක් සියලූම විශ්විද්‍යාල එක්ව සංවිධානය කර තිබූ අතර එය පේරාදෙනිය විශ්වවිද්‍යාලයෙන් ආරම්භකිරීමට නියමිතව තිබේ. දින 4 අවසන් කරමින් 24 දින කොළඹ කොටුව දම්රියපොළ ඉදිරිපිටදී රැලියක්ද සංවිධානය කර ඇත. අද අළුයම සිට හමුදාව යොදවා පේරාදෙනිය විශ්වවිද්‍යාලය වටකර තිබූ අතර ගලහ මංසංදියට හමුදාව හා පොලීසිය යොදවා විශ්වවිද්‍යාල පිවිසුම් දොරටුව හා බැහැරයෑමේ දොරටුව අවහිර කරමින් කටුකම්බි වැටක් ඉදිකර තිබූ බවද වාර්තාවිය. කෙසේ වෙතත් ශිෂ්‍යයන් තම උද්ඝෝෂණය ගලහ මන්සන්දියේදි සිදුකර ඇති අතර ‘කාකි ඇදුම් – සමග බැටන්, වෙඩිපිට වෙඩි උන්ඩ මතින්, අපි එනවා පවුරු බැඳන්, වහා පනත හකුල ගනිවු’ යනුවෙන් සටන් පාඨ කියමින් තම උද්ඝෝෂණය සිදුකර ඇත.", "URL": "https://lankatruth.com/si/?p=574", "Category": "පුවත්", "Parent URL": null}