{"Source": "Lankatruth", "Timestamp": "June 9, 2020", "Headline": "එළවළු ගොවියා නට්ටන් වීමේ රහසක් හෙළි වෙයි…", "News Content": "පසුගිය මාස්කන්නයේ අස්වනු නෙලන සමයේ මෙරට එළවළු අස්වනු විකුණාගත නොහැකි මට්ටමට දේශිය ගොවියා පත්වීමට ප්‍රධාන හේතුවක් වී ඇත්තේ වසරේ මුල් මාස 03 තුළ ඩොලර් මිලියන 104.07ක එළවළු විදේශයන්ගෙන ආනයනය කිරීම නිසා බව ශ්‍රී ලංකා මහ බංකුවේ නිවේදනවලින් අනාවරණය වේ. මෙරට මුදලින් රුපියල් මිලියක 19,369ක් මේ සඳහා වැය වී තිබේ. ජනවාරි මාසයේ ඩොලර් මිලියන 35.9ක හෙවත් රුපියල් මිලියන 6,641 වටිනා එළවළුද පෙබරවාරි මාසයේ ඩොලර් මිලියන 30ක රුපියල් මිලියන 5,550කද මාර්තු මාසයේ ඩොලර් මිලියන 38.8ක හෙවත් රුපියල් මිලියන 7,178ක වශයෙන් එළවළු ආනයනය කර ඇත. මෙම ආණ්ඩුව බලයට පත්වීමේදී ගොවිජනතාවට පොහොර නොමිලයේ ලබාදීම ඇතුළු පොරොන්දු රාශියක් දී තිබූ නමුත් ඒ කිසිවක් ඉටු නොකර අස්වනු නෙලා ගන්නා සමයේ මෙලෙස විදේශයන්ගෙන් ආනයනය කර තිබීම නිසා මෙරට ගොවියා සම්පූර්ණයෙන්ම බිඳවැටීමට හේතුවී තිබෙන බව තහවුරු වී තිබේ. කෘෂිකර්මාන්තයට පැවති සහ පවතින ආණ්ඩුවවලට කිසිඳු සැලැස්මක් නොමැතිවීමෙන් බීජ, රසායනික ද්‍රව්‍ය සහ පොහොර වෙනුවෙන් ඉතා විශාල මුදල් දැරීමට ගොවීන්ට සිදුවී තිබේ. මේ නිසා නිෂ්පාදන පිරිවැය දරාගත නොහැකිව ණය කරුවන් බවට පත්ව සිටියදී විදේශයන්ගෙන් මාස 03ක් තුළ රුපියල් මිලියන දහනවදහස් තුන්සීයකට අධික මුදලක් විදේශයන්ට ගෙවා ඇත. සංචාරක කර්මාන්තය ආශ්‍රිත අවශ්‍යතා සඳහා මෙසේ ආනයන කරන බව ඇතැම් අය ප්‍රකාශ කළද කොරෝනා වසංගත තත්වය හමුවේ සංචාරක කර්මාන්තය බිඳවැටෙමින් තිබියදී මාර්තු මාසය තුළ ඩොලර් මිලියන 38.8ක හෙවත් රුපියල් මිලියන 7,178ක එළවළු ආනයනය කර ඇත්තේ කිසිඳු පදනමක් නොමැතිව බව තහවුරු වී තිබේ.", "URL": "https://lankatruth.com/si/?p=93929", "Category": "ආර්ථික පුවත්", "Parent URL": null}