{"Source": "Lankatruth", "Timestamp": "September 2, 2017", "Headline": "ජනතා මුදල් ශෂීන්ද්‍රට පිදූ නිලධාරීන් ගැන නඩුවේ නීතිපති උපදෙස් තවමත් ප්‍රමාදයි", "News Content": "2014 වසරේ පැවැති ඌව පළාත් සභා මැතිවරණයේදී මහ ඇමති අපේක්ෂකයා ලෙස තරඟ කළ ඌව පළාත් හිටපු මහ ඇමති ශෂීන්ද්‍ර රාජපක්ෂ මහතාගේ ජයග්‍රහණය වෙනුවෙන් වූ ප්‍රචාරක කටයුතු සඳහා සංචාරක ප්‍රවර්ධන අධිකාරිය සතු ලක්ෂ 57ක මුදලක් ලබාදී රජයේ මුදල් අවභාවිත කළේ යැයි සංචාරක ප්‍රවර්ධන අධිකාරියේ හිටපු සභාපතිවරයා, හිටපු විධායක අධ්‍යක්ෂවරයා සහ හිටපු අධ්‍යක්ෂවරුන් හතර දෙනකුට එරෙහිව මූල්‍ය අපරාධ විමර්ශන කොට්ඨාසය පවරා ඇති නඩුව සම්බන්ධයෙන් නීතිපති උපදෙස් සඳහා එහි ලිපිගොනුව යොමු කර ඇතත් ඊට මෙතෙක් තීරණයක් නොදීම නිසා කොටුව මහෙස්ත්‍රාත් සහ අතිරේක දිසා විනිසුරු ලංකා ජයරත්න මෙනෙවිය සිහි කැඳවීමක් යොමු කර තිබේ. විත්තිකරුවන් සියලු දෙනා සම්බන්ධ විමර්ශන මේ වනවිට අවසන් වී ඇති අතර මූල්‍ය අපරාධ විමර්ශන කොට්ඨාසය විසින් විමර්ශනවලට අදාළ සැකකරුවන්ගේ උද්ධෘත ගොනු නීතිපතිවරයා වෙත යොමු කර මේ වනවිට වසර දෙකකට ආසන්න වෙමින් තිබේ. සිද්ධිය සම්බන්ධයෙන් සංචාරක ප්‍රවර්ධන අධිකාරියේ හිටපු සභාපති භාෂ්වර සේනාංක ගුණවර්ධන, හිටපු විධායක අධ්‍යක්ෂ ඩී.එස්. ජයවීර සහ සංචාරක ප්‍රවර්ධන අධිකාරියේ හිටපු අධ්‍යක්ෂවරුන් හතර දෙනකු වන අමිල කිත්සිරි, චන්ද්‍රසිරි වික්‍රමසිංහ, හේමා ධර්මවර්ධන, සෝමසිංහ යන අයට එරෙහිව මූල්‍ය අපරාධ විමර්ශන කොට්ඨාසය එලෙස නඩු පවරා තිබේ. මොවුන් මෙම නඩුවට අදාළව මීට පෙර අත්අඩංගුවට ගෙන සිටි අතර මේ වනවිට ඇප මත මුදා හැර ඇත. මෙම නඩුව ජනවාරි 17 වැනිදා යළි කැඳවීමට නියමිතය.", "URL": "https://lankatruth.com/si/?p=40292", "Category": "පුවත්", "Parent URL": null}