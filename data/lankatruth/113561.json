{"Source": "Lankatruth", "Timestamp": "March 23, 2021", "Headline": "කොටගල පාසලක කොරෝනා පොකුරක්", "News Content": "නුවරඑළිය කලාප අධ්‍යාපන කාර්යාලය යටතේ පාලනය වන කොටගල ප්‍රදේශයේ පාසලක කොවිඩ් – 19 ආසාදිතයන් 20 දෙනෙකු හඳුනාගෙන ඇතැයි වාර්තා වේ. ඒ එම පාසල තුළ නිසි ලෙස සෞඛ්‍ය උපදෙස් පිළිනොපඳින බවට දරුවන්ගේ දෙමාපියන්, ආදි සිසුන් මෙන්ම පාසල් සංවර්ධන කමිටුව විසින් කළ පැමිණිල්ලක් මත සෞඛ්‍ය බලධාරීන් විසින් එම පාසල හදිසි පරීක්ෂාවකට ලක්කිරීමේදීය. එම පරීක්ෂාව සිදුකර ඇත්තේ කොටගල සෞඛ්‍ය වෛද්‍ය නිලධාරි කාර්යාලයේ මහජන සෞඛ්‍ය පරීක්ෂකවරුන් සහ දිඹුල පොලීසියේ පොලිස් නිලධාරින් විසිනි. එම විද්‍යාලයෙන් මේ වනවිට කොවිඩ් – 19 වෛරසය ආසාදනය වු ගුරුවරුන් 10 දෙනෙක් සහ සිසු සිසුවියන් 10 දෙනෙක් වාර්තා වී තිබේ. මහජන සෞඛ්‍ය පරීක්ෂකවරුන්ට පාසල තුළ සෞඛ්‍ය උපදෙස් පිළිනොපඳින බවට තහවුරු වීමෙන් අනතුරුව විදුහල්පතිවරයාට දැඩි ව අවවාද කර ඇත.", "URL": "https://lankatruth.com/si/?p=113561", "Category": "කොවිඩ් -19 (කොරෝනා ) පුවත්", "Parent URL": null}