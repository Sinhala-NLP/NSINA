{"Source": "Lankatruth", "Timestamp": "June 15, 2023", "Headline": "යහපත් සංස්කෘතියක් ඇති යුක්තිගරුක රටක් ගොඩනඟන්න අපට පුළුවන් – දීපානි සිල්වා", "News Content": "“අපට පුළුවන්, යහපත් වූ යුක්තිගරුක, යහපත් සංස්කෘතියක් ඇති රටක් ගොඩනඟන්න. අපි අපේ රට ගොඩනගමු. ජාතික ජන බලවේගයේ පාලනයක්ගොඩනගමු.” යැයි ප්‍රවීණ රංගන ශිල්පිනී දීපානි සිල්වා අවධාරණය කළාය. ඇය මේ බව සඳහන් කර සිටියේ පසුගිය 11 වනදා නාවලපිටියේදී පැවති ජාතික ජන බලවේගයේ නාවලපිටිය ආසන සමුළුව අමතමිණි. එහිදී වැඩිදුරටත් ප්‍රවීණ රංගන ශිල්පිනී දීපානි සිල්වා දැක්වූ අදහස්, “ඔබ සැම මෙතනට පැමිණ සිටින්නේ අප ගැන විශාල විශ්වාසයක් සහ බලාපොරොත්තුවක් තබාගෙන. ජාතික ජන බලවේගය කෙරෙහි ඔබ විශ්වාසය තබාගෙන ඉන්නවා. ඒ තැබූ විශ්වාසය තුළින් ජාතික ජන බලවේගය මේ රට හදයි කියන බලාපොරොත්තුවෙන් ඔබ මේ පක්ෂය වටා එකතුවී ඉන්නවා. ඒ ඔබ තැබූ විශ්වාසය හා බලාපොරොත්තුව ඉටුකිරීමට අපි හැමෝම සූදානම්. ජනතාවට වග කියන, මේ ක්‍රමය වෙනස් කිරීමට හැකි පාලන ක්‍රමයක් තිබෙන්නේ ජාතික ජන බලවේගයට පමණයි. තරුණ, වෛද්‍ය, ශිෂ්‍ය, කලා, නීතිඥ කණ්ඩායම් රොද බැඳගෙන ජාතික ජන බලවේගය වටා රොක්වී හමාරයි. කුමන බාධක, අවහිරකම් දැමුවත් ඒ ජනපවුර තවමත් අපි වටා එකතුවී සිටිනවා. ජන වරමක් නැති, ජන පදනමක් නැති ජනාධිපති කෙනෙක්, ආණ්ඩුවක් අද මේ රට පාලනය කරමින් සිටිනවා. මේගොල්ලෝ ජනතාවට බයයි. ඒ නිසා තමයි නීති පනවමින්, ආරක්ෂක අංශ මගින් ජනතාව බිය වද්දමින් ජනතාව මර්දනය කර ඒයාලගේ බලය ආරක්ෂා කරගන්න උත්සාහ කරනවා. එයාලට බලය අහිමි වුණොත් මේ රටේ එයාලට පැවැත්මක් නැහැ. ජනතාවගෙ ඡන්ද අයිතිය ලබා නොදෙන, පාලකයෝ ප්‍රජාතන්ත්‍රවාදය ගැන කයිවාරු ගහනවා. ඡන්දය ජනතාවගේ අයිතියක්. ඒ අයිතිය ලබාදෙන්නේ නැති නම්, බලෙන් හෝ ලබාගැනීම අපේ අයිතියක්. ඒ වගේම ජනතාවගෙ ප්‍රධාන අවශ්‍යතාවයන් වන, ආහාර, අධ්‍යාපනය, සෞඛ්‍යය, ගමනාගමනය මේ අවශ්‍යතාවයන් ලබා ගැනීමේදි ජනතාව කොතරම් පීඩාවට පත්වෙනවාද? සාමාන්‍ය ජනතාව කොයිතරම් පීඩාවට පත්වී සිටිනවාද? එවැනි අසීරුතා මැද මෙවන් ජනකායක් පැමිණීම ගැන ගෞරවය පුදකරනවා. අපි කොතරම් පීඩාවට, දුෂ්කරතාවයන්ට මුහුණ දී සිටියත් අපේ පාලකයන් ඒ දුෂ්කරතාවයන් විඳිනවාද? අවශ්‍ය බෙහෙත් මේ රටේ නැතිනම්, වෙන රටකට ගොස් ලබාගන්න පුළුවන්. අපට එහෙම බැහැ. අපිට එහෙම නැහැ. අපේ රටේ එක කොටසක් අන්ත දුගී දුෂ්කරතාවයන්ට, පීඩාවන්ට පත්වී ඉන්නවා. තව කොටසක් තමන්ගේ අවශ්‍යතාවයන් මුදුන් පත්කර ගනිමින් ඉතා හොඳින් ජීවත් වෙනවා. ඇති හැකි අය කති බොති. නැති බැරි අය ලෙවකති. එකම රටේ ඉන්න අපි මෙතරම් පීඩාවට පත්වෙන්නත්, කොටසක් සුන්දර ලෝකවල වැජඹෙන එකත් සාධාරණද? මෙතන කුමන හෝ වරදක් සිදුවී තිබෙනවා. මේ වරද නිවැරදි කර ගැනීමේ අවශ්‍යතාවයක් මතුවී තිබෙනවා. මේ ජනතාව මෙතනට පැමිණ ඉන්නේ ඒ වෙනුවෙන් අපට කළ හැකිදේ මොකක්ද? තීරණයකට එළඹෙන්න. අපට පුළුවන්, යහපත් වූ යුක්තිගරුක, යහපත් සංස්කෘතියක් ඇති රටක් ගොඩනඟන්න. අපි අපේ රට ගොඩනගමු. ජාතික ජන බලවේගයේ පාලනයක්ගොඩනගමු.”", "URL": "https://lankatruth.com/si/?p=147851", "Category": "පුවත්", "Parent URL": null}