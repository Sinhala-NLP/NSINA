{"Source": "Lankatruth", "Timestamp": "November 29, 2018", "Headline": "රවීගේ නඩුවත් ලබන වසරට කල් යයි", "News Content": "මහ බැංකු බැඳුම්කර කොමිසම හමුවේ අසත්‍ය සාක්ෂි ලබාදීම සම්බන්ධයෙන් හිටපු මුදල් අමාත්‍ය රවී කරුණානායක මහතා සම්බන්ධයෙන් සිදුකරන පරීක්ෂණවල ප්‍රගතිය වාර්තා කිරීම සඳහා කොළඹ මහේස්ත්‍රාත් ලංකා ජයරත්න මෙනවිය අපරාධ පරීක්ෂණ දෙපාර්තමේන්තුව වෙත කල් ලබා දෙමින් එම නඩුව යළි 2019 පෙබරවාරි මස 28 කැඳවීමට නියෝග කර තිබේ. ඒ එම සිද්ධියට අදාළ පැමිණිල්ල අද (29) කැඳවූ අවස්ථාවේදීය. එහිදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි ජේෂ්ඨ රජයේ නීතිඥවරිය අධිකරණයෙන් ඉල්ලා සිටියේ මෙම සිද්ධියට අදාළ පරීක්ෂණවල ප්‍රගතිය වාර්තා කිරීම සඳහා දීර්ඝ දිනයක් ලබා දෙන ලෙසයි. ඒ අනුව පැමිණිල්ල නැවත 2019 පෙබරවාරි මස 28 වනදා කැඳවීමට නියම කර ඇති මහේස්ත්‍රාත්වරිය එදිනට පරීක්ෂණවල ප්‍රගතිය වාර්තා කරන මෙන්ද අපරාධ පරීක්ෂණ දෙපාර්තමේන්තුවට නියම කර තිබේ. මහ බැංකු බැඳුම්කර සිද්ධිය පිළිබඳව සොයා බැලූ ජනාධිපති කොමිසම හමුවේ අසත්‍ය සාක්ෂි ලබාදීම තුළින් ලංකා දණ්ඩ නීති සංග්‍රහය යටතේ වරදක් සිදුකර ඇතැයි සඳහන් කරමින් රවී කරුණානායක මහතා සම්බන්ධයෙන් මෙම පරීක්ෂණය ආරම්භ කර ඇත.", "URL": "https://lankatruth.com/si/?p=64417", "Category": "පුවත්", "Parent URL": null}