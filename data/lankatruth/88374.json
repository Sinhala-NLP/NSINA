{"Source": "Lankatruth", "Timestamp": "January 6, 2020", "Headline": "රාජිතගේ ලේකම් ඇතුළු සුදුවෑන් සිද්ධියේ තිදෙනාමටම ඇප –  CIDය අධිකරණයේදී නිරුත්තරවෙයි", "News Content": "පසුගිය ජනාධිපතිවරණ සමයේ සුදුවෑන් සිද්ධියක් සම්බන්ධයෙන් මාධ්‍ය සාකච්ඡාවක් පැවැත්වීමට අදාළව පසුගිය දෙසැම්බර් 31 වනදා පෙරවරුවේ අපරාධ පරීක්ෂණ දෙපාර්තමේන්තුවට භාර වීමෙන් පසු අත්අඩංගුවට ගත් හිටපු අමාත්‍ය රාජිත සේනාරත්න මහතාගේ ලේකම්වරයෙකු ලෙස කටයුතු කළ, රාජ්‍ය ඖෂධ නීතිගත සංස්ථාවේ හිටපු සභාපති රූමි මොහොමඩ් අසීම් මහතා ඇතුළු තිදෙනා ඇප මත මුදාහැරිමට කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය අද (06) නියෝග කර තිබේ. ඒ අනුව සැකකරුවන් තිදෙනාව රුපියල් ලක්ෂ 5 බැගින් වූ ශරීර ඇප දෙකක් මත මුදා හැරීමට නියම කර ඇති මහේස්ත්රාත්වරිය සැකකරුවන්ගේ විදේශ ගමන් තහනම් කිරීමටද නියෝග කර ඇත. මෙම පැමිණිල්ල අද කැදවනු ලැබූ අවස්ථාවේදී සුදු වෑන් මාධ්‍ය සාකච්ඡාවට සහභාගි වූ සරත් කුමාර සහ සංජිව මදනායක යන සැකකරුවන් දෙදෙනා වෙනුවෙන් පෙනී සිටි නීතිඥවරයා අධිකරණයට කරුණු දක්වමින් තම සේවාදායකයින් මහේස්ත්‍රාත්වරිය හමුවේ ප්‍රකාශ ලබා දීමට සූදානම් බව දැනුම් දී ඇත. එහිදී කොළඹ ප්‍රධාන මහේස්ත්‍රාත් ලංකා ජයරත්න මෙනවිය අපරාධ පරීක්ෂණ දෙපාර්තමේන්තුවෙන් විමසා තිබෙන්නේ මෙම සැකකරුවන්ට එරෙහිව එල්ල කරන චෝදනා මොනවාද යන්න පිළිබඳවය. ඊට ප්‍රතිචාර දැක්වූ අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ නියෝජ්‍ය සොලිසිටර් ජෙනරාල් දිලීප පිරිස් මහතා, මෙම සැකකරුවන්ට එරෙහිව ලංකා දණ්ඩ නීති සංග්‍රහයේ 296 වන වගන්තිය යටතේ වූ මිනීමැරුම් චෝදනා ඉදිරිපත් නොකරන අතර ලංකා දණ්ඩනීති සංග්‍රහයේ 169 ,140 සහ ජනාධිපතිවරයා තෝරා පත් කර ගැනීමේ පනතේ 80 යන වගන්ති එම සැකකරුවන්ට එරෙහිව ඉදිරිපත් කරන බවද සඳහන් කර ඇත. මෙම නඩුවේ 4වන සැකකරු ලෙස නම් කර සිටින රාජ්‍ය ඖෂධ නිතිගත සංස්ථාවේ හිටපු සභාපති රූමි මොහොමඩ් මහතා වෙනුවෙන් පෙනී සිටියි ජනාධිපති නීතිඥ වසන්ත නවරත්න බණ්ඩාර මහතා අධිකරණය හමුවේ ඉල්ලීමක් කරමි තම සේවාදායකයාට එල්ල කර තිබෙන වැරදි ඇප දිය හැකි වැරදි බැවින් ඔහු ඇප මත මුදාහරින ලෙස ඉල්ලා තිබේ. එම ඉල්ලීමට දැඩි විරෝධය පළ කර තිබෙන අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ නියෝජ්‍ය සොලිසිටර් ජෙනරාල් දිලීප පිරිස් මහතා රක්ෂිත බන්ධනාගාර භාරයේ පසුවන සැකකරුවන් දෙදෙනාගේ බිරින්දෑවරුන්ට ඉකුත් නඩු දිනයේ අධිකරණ භූමියේදී උපැස් යුවලක් පැළඳගත් නීතිඥවරයෙකු පැමිණ ප්‍රකාශයක් ලබා නොදෙන ලෙස බලපෑම් සිදුකර ඇති බව කියා ඇත. එමෙන්ම ඇමතිතුමා විසින් නීතිඥවරු ලබාදෙන බවට එම පුද්ගලයා විසින් රක්ෂිත භාරයේ සිටින සැකකරුවන්ගේ ඥාතීන්ට දැනුම් දී ඇති බව සඳහන් කර ඇති රජයේ නියෝජ්‍ය සොලිසිටර් ජෙනරාල්වරයා මෙය විමර්ශනයට කෙරුණු ඍජු බලපෑමක් බවත් එබැවින් ඇප ලබාදුනහොත් විමර්ශනවලට දැඩි බලපෑම් එල්ල විය හැකි බවත් අනතුරු අඟවා ඇත. මෙහිදී මහෙස්ත්‍රාත්වරිය අපරාධ පරීක්ෂණ දෙපාර්තමේන්තුව අමතමින් රූමි මොහොමඩ් නමැති සැකකරුට එල්ල කර තිබෙන චෝදනා, වරෙන්තුවක් නොමැතිව අත්අඩංගුවට ගත නොහැකි සංඥය නොවන වැරදි බව පෙන්වා දී ඇත. එසේනම් මෙම සැකකරු පොලිසියට ඉදිරිපත් වූ අවස්ථාවේ අධිකරණයේ නියෝගයකින් තොරව අත්අඩංගුවට ගනු ලැබුවේ කෙසේදැයි මහේස්ත්‍රාත්වරිය විසින් අපරාධ පරීක්ෂණ දෙපාර්තමේන්තුවෙන් විමසා ඇත. එම අවස්ථාවේ රජයේ නියෝජ්‍ය සොලිසිටර් ජනරාල් දිලීප පිරිස් මහතා අධිකරණයට කියා ඇත්තේ අදාළ සැකකරු අත්අඩංගුවට ගනු ලැබුවේ තමා නොවන බවයි. මහෙස්ත්‍රාත්වරියගේ ප්‍රශ්නයට අපරාධ පරීක්ෂණ දෙපාර්තමේන්තුව විසින් කිසිදු පිළිතුරක් ලබා නොදී නිරුත්තරව සිට ඇත. ඉදිරිපත් වූ කරුණු සලකා බැලූ මහේස්ත්‍රාත්වරයා මෙම සැකකරුවන්ට එල්ල කර තිබෙන චෝදනා ඇප දිය හැකි වැරදි බවත් මේ දක්වා සිදුකර ඇති විමර්ශනවලට එම සැකරුවන් බාධාවක් සිදු කර ඇති බවක් පෙනී නො යන බවත් ඇප නියෝගය ප්‍රකාශයට පත් කරමින් සඳහන් කර තිබේ. ඒ අනුව සැකකරුවන් දෙදෙනා ඇප මත මුදාහැරීමට නියෝග කර ඇති මහේස්ත්‍රාත්වරිය නඩුව නැවත පෙබරවාරි මස 27 වනදා කැඳවීමට ද නියම කර ඇත. එදින සැකකාර හිටපු අමාත්‍ය රාජිත සේනාරත්න මහතා අධිකරණය හමුවේ පෙනී සිටිය යුතු බවටද නියෝග කර ඇත. රජයේ නියෝජ්‍ය සොලිස්ටර් ජනරාල් දිලීප පිරිස් මහතා ඉදිරිපත් කළ කරුණු සලකා බැලූ මහේස්ත්‍රාත්වරිය රෝහල්ගතව සිටින හිටපු අමාත්‍ය රාජිත සේනාරත්න මහතා නේවාසික ප්‍රතිකාරවලින් බැහැර වූ පසුව අපරාධ පරීක්ෂණ දෙපාර්තමේන්තුව වෙත ගොස් ප්‍රකාශයක් ලබාදිය යුතු බවටද නියෝග කර තිබේ.", "URL": "https://lankatruth.com/si/?p=88374", "Category": "පුවත්", "Parent URL": null}