{"Source": "Lankatruth", "Timestamp": "March 6, 2022", "Headline": "බර්ටි ගුණතිලක අභාවප්‍රාප්ත වෙයි", "News Content": "ප්‍රවීණ ප්‍රහසන රංගන ශිල්පී බර්ටි ගුණතිලක රෝගාතුරව කහවත්ත මූලික රෝහලේ ප්‍රතිකාර ලබමින් සිටියදී අභාවප්‍රාප්ත වී තිබේ. මිය යන විට ඔහු 98 වන වියේ පසු විය. අම්පිටිය ප්‍රාථමික විද්‍යාලයෙන් මූලික අධ්‍යාපනය ලබා අනතුරුව මහනුවර සංඝරාජ පිරිවෙනෙන් ද්විතීයික අධ්‍යාපනය ලැබූ ඔහු ඉන් පසු ආයුර්වේද වෛද්‍ය විද්‍යාලයේ අධ්‍යාපන කටයුතු සිදු කර ඇත. කුලියාපිටිය, ගල්පොල විද්‍යාලයේ සහකාර ගුරුවරයෙකු ලෙස ද සේවය කර ඇති බර්ටි ගුණතිලකයන් 1947 දී “ළමා පිටිය” වැඩසටහනෙන් රේඩියෝ සිලෝන් වෙත සම්බන්ධ වී ඇති අතර 1954 දී රේඩියෝ සිලෝන්හි “විහිළු තහළු” විකට වැඩසටහන හරහා අතිශයින් ජනප්‍රිය වී තිබේ. ඔහු 1951දී රංගනයෙන් දායක වූ “බණ්ඩා නගරයට පැමිණීම” චිත්‍රපටය තිරගත වුණු අතර අනතුරව පෙම් මල් මාලා, පාලම යට, දෙවියනි සත්‍ය සුරකින්න, මන මෝහිනී සහ සොමි බෝයිස් වැනි ජනප්‍රිය වාණිජ චිත්‍රපටවල සහය ප්‍රහසන චරිත රැසකට රංගනයෙන් දායක වී ඇත. ජාතික රූපවාහිනියේ විකාශය වූ විනෝද සමග ප්‍රහසන නාට්‍ය මාලානේ නිත්‍ය රංගන ශිල්පියෙකු ලෙස ඔහු කටයුතු කළේය.", "URL": "https://lankatruth.com/si/?p=129672", "Category": "කලා පුවත්", "Parent URL": null}