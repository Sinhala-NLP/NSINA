{"Source": "Lankatruth", "Timestamp": "March 9, 2021", "Headline": "කොටස් වෙළඳපොළේ දරුණු තත්වයක් කබ්රාල් හෙළිකරයි.", "News Content": "ආණ්ඩුවේ අපේක්ෂිත ඇස්තමේන්තු අනුව කොළඹ කොටස් වෙළඳපොළ සම්බන්ධයෙන් වූ ඉලක්ක රුපියල් කෝටි එක්ලක්ෂ පනස්දහසකින් පසුබා ඇති බව මුදල් රාජ්‍ය ඇමතිවරයාගේ ට්විටර් ගිණුමෙන්අනාවරණය වේ. ඔහු තම ගිණුමේ තබා ඇති සටහනක් අනුව මේ වන විට කොළඹ කොටස් වෙළඳපොළ මුළු වටිනාකම රුපියල් කෝටි 450000ක් විය යුතු බවත් එහෙත් මේ වන විට එහි අගය රුපියල් කෝටි 300000ක් වී තිබෙන බවත් දක්වා ඇත. මේ අනුව ආණ්ඩුවේ අපේක්ෂිත ඇස්තමේන්තු සමග සැසඳීමේදී කොළඹ කොටස් වෙළඳපොළේ පසුබෑම රුපියල් කෝටි 150000කි. ඔහු මේ බව සඳහන් කර තිබෙන්නේ කොළඹ කොටස් වෙළඳපොළ ආයෝජකයින් සමග සති අන්තයේ පවත්වන ලද සාකච්ඡා සාර්ථක වූ බව සඳහන් කරමින්ය. වර්තමාන ආණුඩුව යටතේ එම කොටස් වෙළඳපොළ ඩිජිටල් කරණය කිරීම ඇතුළුව ප්‍රතිසංස්කරණ විශාල ප්‍රමාණයක් සිදුකර තිබේ. එහි ප්‍රතිඵලයක් වශයෙන් ආණ්ඩුවේ ආර්ථික ඉලක්ක ජයගන්නා බව තහවුරු කිරීමට කොටස් වෙළඳපොළ යොදාගනු ලැබීය. පසුගිය ජනවාරි මාසයේ අවසානයේ එය ලෝකයේ වේගයෙන්ම වර්ධනය වන දෙවන කොටස් වෙළඳපොළ බවට ප්‍රචාරය කර තිබිණි. එම ප්‍රචාරයෙන් දින කිහිපයක් ඇතුළත ලෝකයේ දරුණුම වැටීමට ලක්වූ කොටස් වෙළඳපොළ වශයෙන් මෙය ඉතිහාසයට එක් විය.", "URL": "https://lankatruth.com/si/?p=112202", "Category": "ආර්ථික පුවත්", "Parent URL": null}