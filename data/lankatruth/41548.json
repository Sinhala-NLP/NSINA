{"Source": "Lankatruth", "Timestamp": "September 26, 2017", "Headline": "රත්වත්තෙලාගේ වංචාව ගැන පරීක්ෂණයට එන්ට්‍රස්ට් සභාපතිව අදිකරණයට කැඳවයි", "News Content": "ශ්‍රී ලංකා මහ බැංකුවේ ලියාපදිංචි මූල්‍ය ආයතනයක් වශයෙන් පැවැති එන්ට්‍රස්ට් සමාගම විසින් රජයේ මුදලින් රුපියල් මිලියන 4,223ක් අවභාවිත කරමින් සාපරාධී සාවද්‍ය පරිහරණය කළ සිද්ධියට අදාළව සිදුකරන විමර්ශනයන්ට සම්බන්ධ ලේඛන පරීක්ෂා කිරීම සම්බන්ධයෙන් අධිකරණය හමුවේ කරුණු දැක්වීමට මේ මස 29 වැනිදා අධිකරණයේ පෙනී සිටින ලෙස එන්ට්‍රස්ට් සමාගම් සමූහයේ සභාපතිවරයා වූ ඉසිර ධර්මප්‍රිය බණ්ඩාර දසනායක නමැත්තාට කොළඹ කොටුව මහෙස්ත්‍රාත් සහ අතිරේක දිසා විනිසුරු ලංකා ජයරත්න මෙනෙවිය නොතීසි නිකුත් කර තිබේ. එසේ නොතීසි නිකුත් කළේ පොලිස් මූල්‍ය අපරාධ විමර්ශන කොට්ඨාසය මඟින් අධිකරණයෙන් කළ ඉල්ලීමකට පසුවය. එන්ට්‍රස්ට් සමාගමේ ගනුදෙනුවලට අදාළ පරිගණක දත්තවලින් කොටසක් පරීක්ෂාකර රජයේ රස පරීක්ෂකවරයාට යවා ඇති බවද මූල්‍ය අපරාධ විමර්ශන කොට්ඨාසය අධිකරණයට දන්වා ඇති අතර තවත් කොටසක් පරීක්ෂා කිරීමට තිබෙන බවද දන්වා ඇත. පරිගණක දත්ත පරීක්ෂා කිරීම සඳහා මූල්‍ය අපරාධ කොට්ඨාස නිලධාරීන්ට සහය ලබාදෙන ලෙස ඉසිර ධර්මප්‍රිය නමැත්තාට කොටුව මහෙස්ත්‍රාත්වරිය පසුගිය නඩු වාරයේදී දන්වා තිබිණි. මූල්‍ය අපරාධ කොට්ඨාස නිලධාරීන් විසින් එම සමාගමේ ලිපි ලේඛන පරීක්ෂා කිරීම සඳහාද ඔහුගෙන් සහය ඉල්ලා ඇති අතර අධිකරණය දන්වා සිටියේ පරිගණක දත්ත පරීක්ෂා කිරීමට සහාය දැක්වීමට පමණය යන්න ප්‍රකාශ කරමින් ඔහු විසින් සහාය දැක්වීමට විරෝධතාව ප්‍රකාශ කිරීම මත ඒ සඳහා සහාය දක්වන ලෙසට නියෝගයක් නිකුත් කරන ලෙසද මූල්‍ය අපරාධ විමර්ශන කොට්ඨාසය අධිකරණයෙන් ඉල්ලා ඇත. මෙම සිද්ධියට අදාළව චානුක රත්වත්තේ, ධර්මප්‍රිය බණ්ඩාර දසනායක, රොමේෂා දුෂාන්ති සෙනරත්, සංජිව දයාරත්න, නිලෝෂාන් රොමේලෝ මෙන්ඩිස් යන සිව්දෙනා පසගිය වසරේ සැප්තැම්බර් 14වදා අත්අඩංගුවටගෙන රක්ෂිත බන්ධනාගාර ගත කර සිටි අතර පසුගිය වසරේ ඔක්තෝබර් 21වනදා ඔවුන් ඇප මත මුදාහරින ලදී. චනුක රත්වත්තේ යනු මහිනද පිලේ මන්ත්‍රී ලොහාන් රත්වත්තේ මහතාගේ සොහොයුරාය.", "URL": "https://lankatruth.com/si/?p=41548", "Category": "පුවත්", "Parent URL": null}