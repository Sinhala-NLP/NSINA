{"Source": "Lankatruth", "Timestamp": "June 9, 2020", "Headline": "සාමකාමී උද්ඝෝෂණවලට පහරදීම ජාතික ජන බලවේගය හෙළා දකියි", "News Content": "අද (09) පෙරවරුවේ කොළඹ ඇමරිකානු එක්සත් ජනපද තානාපති කාර්යාලය අසල පෙරටුගාමී සමාජවාදී පක්ෂය විසින් පවත්වන ලද උද්ඝෝෂණයට ආණ්ඩුව පොලීසිය යොදා සිදු කරන ලද පහරදීමත් ඊට සහභාගි වූ පිරිසක් අත්අඩංගුවට ගැනීමත් දැඩි පිළිකුලෙන් යුතුව හෙළා දකින බව සඳහන් කරමින් ජාතික ජන බලවේගය මාධ්‍ය වෙත නිවේදනයක් නිකුත් කර තිබේ. එම නිවේදනය සම්පූර්ණයෙන් පහතින් පල වේ… “සාමකාමී උද්ඝෝෂණවලට පහරදීම හෙළාදකිමු! අද (09) පෙරවරුවේ කොළඹ ඇමරිකානු එක්සත් ජනපද තානාපති කාර්යාලය අසල පෙරටුගාමී සමාජවාදී පක්ෂය විසින් පවත්වන ලද උද්ඝෝෂණයට ආණ්ඩුව පොලීසිය යොදා සිදු කරන ලද පහරදීමත් ඊට සහභාගි වූ පිරිසක් අත්අඩංගුවට ගැනීමත් ජාතික ජන බලවේගය ලෙස අපි දැඩි පිළිකුලෙන් යුතුව හෙළා දකිමු. කොවිඞ් 19 වෛරසයට මුවා වෙමින් ජනතාවගේ ප්‍රජාතන්ත්‍රීය අයිතිවාසිකම් කප්පාදු කිරීමට ආණ්ඩුවට ඉඩදිය යුතු නැති අතර සාධාරණ හා සාමකාමී විරෝධතාවන් පැවැත්වීමට මහජනතාවට ඇති අයිතිය ආණ්ඩුව විසින් පිළිගත යුතුව තිබේ. මැතිවරණයක් අබියස සිටියෙදීම ආණ්ඩුව තමන්ගේ මර්දනකාරී හැසිරීම නිර්ලජ්ජිත ලෙස පෙන්වා දීමක් ලෙස අපි මෙම පොලිස් පහරදීම හා අත්අඩංගුවට ගැනීම හඳුනාගනිමු. ශ්‍රී ලංකාවේ පාලකයින්ගේ මෙම හැසිරීමෙන් පෙන්නුම් කරන්නේ, එක් අතකින් මර්දනකාරී පාලනයකට ඇති ඔවුන්ගේ සූදානමත් අනෙක් අතට ඔවුන්ගේ එක්සත් ජනපද ගැතිභාවයත්ය. මේ තත්වය තුළ සාමකාමී ලෙස විරෝධය පෑමට ජනතාවට ඇති අයිතිය අධිකරණය යොදාගනිමින් පැහැර නොගන්නා ලෙස ආණ්ඩුවට බලකර සිටින අපි ජනතාව සතු ප්‍රජාතන්ත්‍රවාදී අයිතීන් රැකගැනීමට පෙළගැසෙන මෙන් සියලු ජනතාවන්ගෙන් ඉල්ලා සිටිමු. ජාතික ජන බලවේගය 2020.06.09”", "URL": "https://lankatruth.com/si/?p=93932", "Category": "පුවත්", "Parent URL": null}