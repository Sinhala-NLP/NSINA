{"Source": "Lankatruth", "Timestamp": "June 2, 2021", "Headline": "කොවිඩ් මෙහෙයුමට නැති අනිල් ජාසිංහ නැව් මෙහෙයුමට කැඳවයි", "News Content": "පර්ල් එක්ස්ප්‍රස් නැවේ ගලවාගැනීමේ මෙහෙයුම සංවිධානය කිරීම සඳහා ඊයේ(1) ජනාධිපතිවරයා සමග පැවති සාකච්ඡාවට විශේෂඥ වෛද්‍ය අනිල් ජාසිංහ මහතාද කැඳවා තිබේ. ඒ පරිසර අමාත්‍යාංශයේ ලේකම්වරයා වශයෙනි. කොවිඩ් පළමු රැල්ල අවස්ථාවේ සෞඛ්‍ය සේවා අධ්‍යක්ෂ ජනරාල් ලෙස කටයුතු කළ ඒ මහතා හදිසියේම පරිසර අමාත්‍යාංශයේ ලේකම් ලෙස මාරුකර හැරිණි. කොවිඩ් මර්දන යාන්ත්‍රණය සඳහා ඔහුව සම්බන්ධ කරගන්නා ලෙස ජනතාවගේ දැඩි ඉල්ලීමක් තිබුන ද ආණ්ඩුව ඒ පිළිබඳ අවධානය යොමු කළේ නැත. කොවිඩ් මර්දන ජනාධිපති කාර්ය සාධක බලකාය සඳහා ඔහුව කැඳවන බව සෞඛ්‍ය ඇමැතිනී පවිත්‍රා වන්නිආරච්චි පාර්ලිමේන්තුවේ දී ප්‍රකාශ කර සිටියද ඒ කිසිදු රැස්වීමකට ඔහුව සම්බන්ධ කරගෙන නැත. කෙසේ නමුත් මෙම පර්ල් එක්ස්ප්‍රස් නැව ගලවා ගැනීමේ මෙහෙයුමට විශේෂඥ වෛද්‍ය අනිල් ජාසිංහ මහතා සම්බන්ධ කර ගැනීමට ජනාධිපතිවරා ප්‍රමුඛ ආණ්ඩුව කටයුතු කර ඇත.", "URL": "https://lankatruth.com/si/?p=117477", "Category": "පුවත්", "Parent URL": null}