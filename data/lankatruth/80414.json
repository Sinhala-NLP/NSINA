{"Source": "Lankatruth", "Timestamp": "September 6, 2019", "Headline": "චන්ද්‍රයාන් 2 මධ්‍යම රාත්‍රියේ සඳ මතට ගොඩබසියි", "News Content": "අසල්වැසි ඉන්දියාව පසුගිය දා ගුවන් ගතකල චන්ද්‍රයාන් 2 යානය අද(06) මධ්‍යම රාත්‍රියේ සඳමත ගොඩ බැස්සවීමට නියමිතව ඇත. මෙම මෙහෙයුම සාර්ථක වුවහොත් චන්ද්‍රයා මතට යානයක් ගොඩ බැස්සවූ සිව්වැනි රටවීමේ භාග්‍යය ඉන්දියාව උදාකර ගනියි. මෙම අවස්ථාව සජීවීව දැක ගැනීම සඳහා ඉන්දීය අග්‍රාමාත්‍ය නරේන්ද්‍ර මෝදි බැංගලූර්හි පිහිටි ඉන්දීය අභ්‍යවකාශ ගවේෂණ මධ්‍යස්ථානයට පැමිණීමට නියමිතව ඇත. අග්‍රාමාත්‍යවරයා සමඟ පාසල් දරුවන් 60කට වැඩි පිරිසක් ද මෙම අවස්ථාවට සහභාගී වන බව ඉන්දීය මාධ්‍ය වාර්තා කරයි. පසුගිය ජූලි මස 22 වැනිදා ඉන්දියාවේ ආන්ද්‍ර ප්‍රදේශ් ප්‍රාන්තයේ ශ්‍රී හරිකොටා ගගන මධ්‍යස්ථානයෙන් ගමන් ඇරඹූ චන්ද්‍රයාන් 2 යානය දින 28ක ගමනකින් පසු පසුගිය මස 20 වැනිදා චන්ද්‍රයාගේ කක්ෂයට පිවිස තිබේ.", "URL": "https://lankatruth.com/si/?p=80414", "Category": "විදෙස් පුවත්", "Parent URL": null}