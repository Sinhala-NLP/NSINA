{"Source": "Lankatruth", "Timestamp": "August 26, 2022", "Headline": "තවත් මිනිස් ඝාතනයක් – කාන්තාවක් විසින් පුද්ගලයෙකු කපා ගිනි තබා ඝාතනය කරලා", "News Content": "පුද්ගලයෙකුට මන්නයකින් කොටා ගිනි තබා ඝාතනය කිරීමේ සිද්ධියක් සම්බන්ධයෙන් සැකපිට බිබිල නාගල ප්‍රදේශයෙ කාන්තාවක් අත්අඩංගුවට ගෙන තිබේ. මියගොස් ඇත්තේ එම ප්‍රදේශයේම පදිංචි 66 හැවිරිදි වියේ පසුවන පුද්ගලයෙකු වන අතර ඝාතනය සිදුව ඇත්තේ ඔහු අදාළ කාන්තාව විසින් පවත්වාගෙන යනු ලබන වෙළෙඳසැල වෙත ඊයේ (25) පස්වරුවේ පැමිණි අවස්ථාවේ ඇතිව තිබූ ආරවුලක් හේතුයෙන් බව පොලීසිය පවසයි. එම අවස්ථාවේ අදාළ කාන්තාව සහ මියගොස් ඇති පුද්ගලයා අතර පොරබැදීමක් සිදුව ඇති බව මූලික විමර්ශනවලදී අනාවරණය වී ඇති බව පොලීසිය පවසයි. පසුව සැකකාර කාන්තාව විසින් මියගොස් ඇති පුද්ගලයාට මන්නා පිහියකින් පහරදී ඇත. අනතුරුව වෙළෙඳසැලේ තිබූ පෙට්‍රල් බෝතලයක් ගෙන මියගොස් ඇති පුද්ගලයාගේ සිරුරට දමා ගිනි තබා ඇති බවද වාර්තා වේ. මෘත ශරීරය මහියංගනය රෝහලේ මෘත ශරීරාගාරයේ තැන්පත් කර ඇත. ඝාතනය සම්බන්ධයෙන් බිබිල පොලීසිය වැඩිදුර විමර්ශන ආරම්භ කර තිබේ.", "URL": "https://lankatruth.com/si/?p=138506", "Category": "පුවත්", "Parent URL": null}