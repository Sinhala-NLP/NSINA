{"Source": "Lankatruth", "Timestamp": "January 4, 2022", "Headline": "ලෝකයේ විශාලතම නිදහස් වෙළඳපල විවෘත වේ !", "News Content": "පැසිෆික් කලාපයේ ඕස්ට්‍රේලියාව, ජපානය, දකුණු කොරියාව, ආසියාන් සංවිධානයේ රටවල් 10ක් සමග චීනය එක්වී 2020 නොවැම්බර් අත්සන් කරන ලද කලාපීය ආර්ථික සහයෝගීතාවය (RCEP) බලාත්මක කරලීම මෙම වසරේ ජනවාරි මස 1 වැනිදා සිට ආරම්භ වේ. ලෝකයේ සමස්ථ දළ ජාතික නිෂ්පාදනයෙන් 30%ක් හා ජනගහණයෙන් 30%ක් නියෝජනය කරන මෙම නව වෙළදපල මගින් ඩොලර් බිලියන164ක අදායමක් 2030 වන විට උපයා ගැනීමට හැකිවනු ඇතැයි අපේක්ෂා කෙරේ. 2017 දී ඇමරිකානු ජනාධිපති ඩොනල්ඩ් ට්‍රම්ප් විසින් පැසිෆික් කලාපයේ රටවල් සමග අත්සන් කිරීමට සිටි නිදහස් වෙළඳ කලාප ගිවිසුම(TPP) අත්හැරීමත් සමග චීනය මැදිහත් වී මෙම නව ගිවිසුම අත්සන් කර ඇත. මෙය ලෝකයේ විශාලතම නිදහස් වෙළඳපල ලෙස ආර්ථික විශේෂඥයෝ හඳුන්වා දෙති. ලෝකයේ මේ දක්වා විශාලතම නිදහස් වෙළඳ ගිවිසුම ලෙස පිළිගනු ලැබුවේ යුරෝපා සංගමයේ රටවල් 27ක් විසින් පොදු මුල්‍ය ඒකකයක් සඳහා අත්සන් කරන ලද මස්ත්‍රිච් ගිවිසුම වන අතර එය ලෝක දළ ජාතික නිෂ්පාදනයෙන් 19%ක් වන අතර ඇමරිකාව, කැනඩාව හා මෙක්සිකෝව අත්සන් කරන ලද (ALENA) ගිවිසුමෙන් ලෝක දළ ජාතික නිෂ්පාදනයෙන්14%ක් නියෝජනය කරනු ලැබිණි. 2016 පෙබරවාරි 4 වැනිදා ඇමරිකාව, ඕස්ට්‍රේලියාව, කැනඩාව, නවසීලන්තය හා ජපානය ඇතුළු රටවල් 11ක් විසින් අත්සන් කරනු ලැබූ නිදහස් වෙළඳ ගිවිසුමෙන් ආරක්ෂණවාදී පියවරක් අනුගමනය කරමින් ඇමෙරිකාව එම සම්මුතියෙන් ඉවත් කර ගැනීමට එවකට ජනාධිපති ඩොනල්ඩ් ට්‍රම්ප් කටයුතු කරනු ලැබීය. මෙම හිඩැස වාසියට හරවා ගනිමින් චීනය මෙම ගිවිසුමට නව මුහුණුවරක් ලබා දෙමින් (RCEP)-Regional Comprehensive Economic Partnership) ලෙස නව ගිවිසුමක් 2020 නොවැම්බර් 15 වැනිදා අත්සන් කරනු ලබනුයේ ආසියන් සංවිධානයේ රටවල් 10ක්ද එයට එක් කරගනිමිනි. මෙම සම්මුතියේ මුලික අරමුණ ලෙස සඳහන් වනුයේ ආර්ථික ආරක්ෂණවාදයට එරෙහිව රටවල් අතර නිදහස් වෙළඳපල සාක්‍ෂාත් කරගැනීම පිණිස යන්නයි. මෙම සම්මුතිය සඳහා ඉන්දියාව ආරම්හයේදී එක් වී සිටියද මේ වන විට ලෝක වෙළඳ පල තුළ චීන නිෂ්පාදන මගින් එල්ල කරනු ලබන ඒකාධිකාරයත්, ඒවායේ මිල අඩුවීමත් හේතුවෙන් තම දේශීය ආර්ථිකයට ඇතිවිය හැකි අනිසි බලපෑම මත ඇතිවූ බිය නිසා පසුව එම සාකච්ඡා මේසයෙන් ඉවත් වනු ලැබීය. මෙම නව වෙළඳ ගිවිසුම මගින් අදාළ සාමාජික රටවල් තුල වෙළඳ භාණ්ඩ සඳහා මේ දක්වා අය කරනු ලැබූ බදු ගාස්තු වසර 20ක කාලයක් සඳහා 90%කින් කපා හරිනු ඇත. එසේම වෙළඳ භාණ්ඩ, සේවා, බුද්ධිමය දේපළ, විදුලි උපකරණ හා තරඟකාරිත්වය වැනි කේෂ්ත්‍ර සඳහා පොදු රීතින් සම්පාදනය කරනු ලබනු ඇත. නමුත් පරිසරය, කම්කරු ශ්‍රමය, බුද්ධිමය දේපල, රාජ්‍ය ආධාර සම්බන්ධයෙන් කිසිදු නීතියක් බලෙන් පැනවීමක් සිදු නොවනු ඇත. මෙම සම්මුතියත් සමග චීනය ආසියාව තුල දැවැන්ත ආර්ථික යෝධයෙක් බවට පත්වනු ඇත්තේ තම සේද මාවත් ව්‍යපෘතිය තවදුරටත් විස්තාරණය කරමින් බව දේශපාලන විශාරදයින් මේ අතර පෙන්වා දෙති. කලාපය තුල චීනය හුදකලා කිරීම ඉලක්ක කරමින් ඇමරිකන් මිලිටරි සන්ධානය ලෙස සැලකෙන QUAD සම්මුතියට අත්සන් කල රටවල් වන ජපානය, ඔස්ට්‍රේලියාව, ඉන්දියාව අතර ඇමරිකාව සමග ඇතිවූ සම්බන්ධතාවය බිඳ දැමීමටද මෙමගින් චීනයට හැකිවෙන බව ඔවුන් පෙන්වා දෙති.", "URL": "https://lankatruth.com/si/?p=127536", "Category": "පුවත්", "Parent URL": null}