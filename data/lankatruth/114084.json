{"Source": "Lankatruth", "Timestamp": "March 31, 2021", "Headline": "වීරවංසට ෆීලික්ස් ඩයස් සිහි වෙයි", "News Content": "සිරිමාවෝ බණ්ඩාරනායක මැතිනියගේ 1970-1977 සමගි පෙරමුණු ආණ්ඩුව තුළ සිටි ෆීලික්ස් ඩයස් අමාත්‍යවරයාගේ උද්දච්ච ක්‍රියාකලාපය නිසා එම සමගි පෙරමුණ ආණ්ඩුව බිඳ වැටුණ බවත් වත්මන් දේශපාලනය තුළද එවැනි උද්දච්ච ෆීලික්ස් ඩයස්ලා සිටින බවත් වීරවංස ඇමතිවරයා පවසයි. සමගි පෙරමුණු ආණ්ඩුවේ සිටි වාමංශික පක්ෂ එළවා දම තනි ශ්‍රී ලංකා නිදහස් පක්ෂ ආණ්ඩුවක් පවත්වා ගෙන යන්න පුළුවන් වෙයි කියලා ෆීලික්ස් ඩයස් හිතුවා. අන්තිමට 77 ශ්‍රීලංකා නිදහස් පක්ෂය ආසන 8ට බැස්සා. වත්මන් දේශපාලන තුළත් එවැනි ෆීලික්ස් ඩයස්ලා ඉන්න නිසා ඔළුව කල්පනාවෙන් සිටිය යුතු යැයි වීරවංස ඇමතිවරයා වැඩිදුරටත් පවසයි. ඔහු මේ අදහස් පළකර ඇත්තේ කොළඹ පැවැති උත්සවයකදීය. මේ වනවිට වීරවංස ඇමතිවරයාට එරෙහිව ආණ්ඩුව අභ්‍යන්තරයෙන්ම බලවත් විරෝධයක් එල්ල වෙමින් පවතින අතර ආණ්ඩුවේ සිටින රාජපක්ෂ කඳවුරේ බැසිල් රාජපක්ෂ පාර්ශව විසින් ප්‍රසිද්ධියේ වීරවංස ඇමතිවරයාට එරෙහිව ප්‍රකාශ නිකුත් කරන තත්වයක් දක්වා අර්බුදය එළිපිටට පැමිණ තිබේ. එවන් වටපිටාවකදීවීරවංස ඇමතිවරයා මෙලෙස අතීත දේශපාලන උදාහරණ ගනිමින් වත්මන් ආණ්ඩුවේ පවතින දේශපාලන අර්බුදය මෙන්ම එහිදී තමන්ට සිදුවන කෙණහිලිකම්ද අනියමින් හෙළිදරව් කරන අතර විශේෂයෙන්ම වත්මන් රාජපක්ෂ ආණ්ඩුව තුළින් තමන් ප්‍රතික්ෂේප වීම හමුවේ ඇතිව තිබෙන සිත්වේදනාවද වීරවංස ඇමතිවරයා මෙවැනි ප්‍රකාශයන් හරහා පිට කරමින් සිටින බව දේශපාලන විචාරකයෝ පවසති.", "URL": "https://lankatruth.com/si/?p=114084", "Category": "පුවත්", "Parent URL": null}