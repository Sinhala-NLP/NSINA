{"Source": "Lankatruth", "Timestamp": "February 12, 2012", "Headline": "අපි දෙන්නා එකට මැරිලා ගියත් සමාවනම් ඉල්ලන්නේ නැහැ – අනෝමා ෆොන්සේකා", "News Content": "හිටපු හමුදාපති ජෙනරල් සරත් ෆොන්සේකා මහතාගේ බිරිද අනෝමා ෆොන්සේකා මහත්මිය සතිඅන්ත පුවත්පතක් සමග සම්මුඛ සාකච්ඡාවකට එක්වෙමින් පවසා ඇත්තේ ”අපි දෙන්න එකට මැරුණත් සමාව ඉල්ලන්නේ නැහැ” කියාය. එම සම්මුඛ සාකච්ඡාවෙන් උපුටාගන්නා ලද කොටසක් පහත දැක්වේ සාමාව ඉල්ලිය හැකැව තිබියදීත් සමාව නොඉල්ලන්නේ මන්ද යන්න පිළිබදව ඇය පවසා තිබුනේ ”මම කිව්වා ඇත්තටම මේක අපේ පවුලේ අය අතර සාකච්ඡා වී ගත්තු තීරණයක්‌ කියලා. අපේ නෑදැයන් පවා කිව්වා සමාව ඉල්ලන්නම් කියලා. යාලුවොත් කිව්වා. රණ විරුවන් පවා සමාව ඉල්ලුවා. අපිට බැහැ ඒවා නතර කරන්න. ඒත් එතුමා සමීපයේම ඉන්නේ මම. මට බැහැ එහෙම කරන්න. අපි දෙන්නා එකට මැරිලා ගියත් සමාවනම් ඉල්ලන්නේ නැහැ. මට බැහැ සැමියාව පාවා දෙන්න. මම සාධාරණය හා යුක්‌තිය ඉල්ලන්නේ ඒ නිසායි. රට වෙනුවෙන් සේවයක්‌ කළ තාත්තාට සාධාරණයක්‌ ඉටුකරන්න කියල තමයි දුවලා දෙන්නත් ඉල්ලන්නේ” යනුවෙණි. ඔහුගේ බන්ධනාගාර ජීවිතය ගැන සදහන්කරමින් ඇය පවසා ඇත්තේ ”කවදාවත් බන්ධනාගාර නිලධාරීන්ට වරදක්‌ කියන්නේ නැහැ. කෙහොමත් හැම දේම දරා ගන්නවා. එදා පටන් ඔහු ගත කළේ කටුක ජීවිතයක්‌. අපි හිතනවා යුද්දෙන් පසුවත් අපිට සාමාන්‍ය මිනිසුන් වගේ ජීවිත ගත කරන්න ලැබේවි කියලා. ඒත් ඒක නොලැබුණා. එතුමා යන යන තැන්වලදී ඒ ස්‌ථානයේ හැටියට හැඩ ගැහෙනවා. ඔහුට බන්ධනාගාරය තුළ වෙනම කෑම හදන්නේ නැහැ. ඒත් සමහර දේවල් ලැබෙනවා වෛද්‍ය නිර්දේශය මත. මන්ත්‍රීවරුන්ගේ උදව්වත් ලැබෙනවා.. මේ දේ උනත් ඔහු ලබාගත්තේ අධිකරණය මගින්. තවමත් ඔහුගේ පෙණහලුවල උණ්‌ඩ තිබෙනවා. බඩවැල්වල උණ්‌ඩ මේ ළඟදී ගත්ත එක්‌ස්‌ රේ වලිනුත් දකින්න පුළුවන්” යන්නයි. අධිකරණයේ සිට එලියට එන විට මාධ්‍යෙව්දීන් අමතා කරනු ලබන ප්‍රකාශ සම්බන්ධයෙන් ඇය පවසා ඇත්තේ ”ඒ කාලේ ඉඳලාම ඔහු ඔය වගේ දේවල්වලට හරිම දක්‍ෂයි. පත්තර බලනවා. සමාජයේ සිදුවන දේ එතුමාගේ හිතේ තැන්පත් වෙනවා. ඔය වගේ ප්‍රකාශ නිකුත් කරන්න සහජ හැකියාවක්‌ ඔහුට තියෙනවා. ඔහුගේ මතකයත්, කතාකිරීමේ හැකියාවත් ඉහළයි. ඒක මම එදා සිටම දන්නවා. කෙටි අර්ථවත් පණිවිඩ දෙනවා. කිසිම දවසක වෙනත් අයෙක්‌ ලියාදෙන දෙයක්‌ කතා කරන්නේ නෑ” යනුවෙණි. සරත් ෆොන්සේකා මහතා ආණ්ඩුවට එක්වනවා වෙනුවට ආණ්ඩුවට විරුද්ධව වැඩකටයුතු කිරීම සම්බන්ධයෙන් ඇය පවසා ඇත්තේ ”මෙහෙමයි ආණ්‌ඩුවට සහාය පළ කළානම් මේ දේ සිදු නොවන එක තමයි ඇත්ත. ඒත් මම ඔහුට ගරු කරනවා. රටේ නීතියක්‌ නෑ. යුක්‌තියක්‌ නෑ. ඔයාලාට ලියන්න නිදහසවත් නෑ… ඉතින් මෙවැන්නකට සහාය පළකරනවාට වඩා කොන්ද කෙළින් තියාගෙන එතුමා මේ විදිහට ඉන්න එක ගැන ආඩම්බරයි. එවැන්නන් අවශ්‍යයි. කරන වැරදිවලට එහෙයියන් නොවී වරද පෙන්වා දීලා. ඒවා ගැන සාකච්ඡා කරලා හදන්න බැරි නිසානේ මගේ සැමියා ජනාධිපතිවරණයට ඉදිරිපත් වුණේ. මම හිතනවා ශ්‍රී ලංකාවේ සියයට අනූවක්‌ම පිළිගන්නවා වැරදි කළ අය සමාව ගන්නේ කොන්ද නමලා කියලා. ඒත් මගේ සැමියා එසේ නොකිරීම ගැන මට ඇත්තේ සතුටක්‌” බවයි.", "URL": "https://lankatruth.com/si/?p=1354", "Category": "පුවත්", "Parent URL": null}