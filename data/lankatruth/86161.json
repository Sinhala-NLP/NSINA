{"Source": "Lankatruth", "Timestamp": "November 25, 2019", "Headline": "ඕනිවට වඩා ප්‍රජාතන්ත්‍රවාදී වෙලා රටවල් හදන්න බැහැ – 19 අහෝසිවන ලකුණු", "News Content": "ප්‍රජාතන්ත්‍රවාදය ශක්තිමත්වීමෙන් රට ගොඩනැගිය නොහැකි බව බෙල්ලන්විල රජමහ විහාරයේ විහාරාධිපති ආචාර්ය පූජ්‍ය බෙල්ලන්විල ධර්මරතන හිමියන් ඊයේ(24) ජනාධිපති ගෝඨාබය රාජපක්ෂ මහතා හමුවූ අවස්ථාවේ ප්‍රකාශ කර ඇත. ජනාධිපතිවරයා බෙල්ලන්විල රජමහ විහාරයේ දී සංඝ රත්නය බැහැදුටු අවස්ථාවේ උන්වහන්සේ මේ බව ප්‍රකාශ කර සිටිය හ. මීට අමතරව සංඝරත්නය සඳහන් කර සිටියේ රාජ්‍ය නොවන සංවිධාන මෙරට තුළ ක්‍රියාත්මකවන ආකාරය සම්බන්ධව කිසියම් ක්‍රියාමාර්ගයක් ගැනීම අත්‍යාවශ්‍ය බවය. එම කරුණු පිළිගනිමින් ජනාධිපති ගෝඨාබය රාජපක්ෂ මහතා සඳහන් කර සිටියේ 19 වැනි ව්‍යවස්ථා සංශෝධනය පවතින තෙක් කිසිවක් කළ නොහැකි බවය. 19 වැනි ව්‍යවස්ථා සංශෝධනය මගින් ස්වාධීන කොමිෂන් සභා පිහිටුවීම, ජනාධිපතිවරයා වෙත කේන්ද්‍රගතව පැවති අසීමිත බලතලවලින් යම් ප්‍රමාණයක් අගමැතිවරයාට සහ පාර්ලිමේන්තුවට පවරා තිබීම, තොරතුරු වෙත ප්‍රවේශවීමට ඇති අයිතිය මූලික අයිතිවාසිකමක් ලෙස පිළිගැනීම ඇතුළු සාධනීය ලක්ෂණ ගණනාවක් ඇතුළත් කර ඇත. කෙසේ වෙතත් ජනාධිපතිවරයා සිදුකළ ඉහත ප්‍රකාශයෙන් ඉදිරියේදී මෙරට ව්‍යවස්ථාවේ සිදුවිය හැකි වෙනසක් සම්බන්ධව ඉඟි පළකරයි.", "URL": "https://lankatruth.com/si/?p=86161", "Category": "පුවත්", "Parent URL": null}