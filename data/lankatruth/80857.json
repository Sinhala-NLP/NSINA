{"Source": "Lankatruth", "Timestamp": "September 15, 2019", "Headline": "ශාන්ත බණ්ඩාර නැවතත් ජාතික ලැයිස්තුවෙන් පාර්ලිමේන්තුවට", "News Content": "පුරප්පාඩු වූ එක්සත් ජනතා නිදහස් සන්ධාන ජාතික ලැයිස්තු මන්ත්‍රී ධුරය සඳහා නැවත වරක් ශාන්ත බණ්ඩාර මහතා පත්කර තිබේ. එම මහතාගේ පත්වීමට අදාල ගැසට් නිවේදනය මැතිවරණ කොමිෂන් සභාව විසින් ඊයේ(14) රාත්‍රියේ නිකුත් කර ඇත. කුරුණෑගල දිස්ත්‍රික් පාර්ලිමේන්තු මන්ත්‍රී සාලින්ද දිසානායක මහතාගේ අභාවයෙන් පසු හිස්වූ එමමන්ත්‍රී ධුරය සඳහා තේරී පත්වීමේ අපේක්ෂාවෙන්, එවකට ජාතික ලැයිස්තු මන්ත්‍රීවරයෙකු ලෙස පාර්ලිමේන්තුව නියෝජනය කළ ශාන්ත බණ්ඩාර මහතා සිය ධුරයෙන් ඉල්ලා අස්වූ නමුත් අදාල පුරප්පාඩුවට කුරුණෑගල දිස්ත්‍රික් ලේකම්වරයා විසින් එච්. එම්.ඩී.බී. හේරත් මහතා පත්කළේය. පසුව එක්සත් ජනතා නිදහස් සන්ධානයේ හිස්ව ඇති ජාතික ලැයිස්තු මන්ත්‍රී ධුරය සඳහා ශාන්ත බණ්ඩාර මහතාගේම නම යෝජනා කර මැතිවරණ කොමිසම වෙත යවා ඇති අතර ඊට අදාල ගැසට් නිවේදනය ඊයේ නිකුත් වී තිබේ.", "URL": "https://lankatruth.com/si/?p=80857", "Category": "පුවත්", "Parent URL": null}