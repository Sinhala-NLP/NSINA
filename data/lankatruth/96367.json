{"Source": "Lankatruth", "Timestamp": "September 13, 2020", "Headline": "මහනුවර නැවතත් සෙලවෙයි..", "News Content": "මහනුවර දිස්ත්‍රික් ස්ථාන කිහිපයක නැවත වතාවක් චලනයන් සිදුව ඇතැයි වාර්තා වේ. පසුගිය 11වනදා රාත්‍රියේ දී මෙම චලන තත්වයන් සිදුවී ඇති බව භූ විද්‍යා සමීක්ෂණ හා පතල් කාර්යාංශය සඳහන් කරයි. කුණ්ඩසාලේ, වත්තේගම සහ පන්විල ඇතුළු ප්‍රදේශ ගණනාවක මෙම කම්පන තත්වයන් හටගෙන තීබී ඇත. භූ කම්පන නිරීක්ෂණ මධ්‍යස්ථාන හතරකද එම කම්පන තත්වයන් සටහන්ව තිබෙන බවද වාර්තා වේ. මේ සම්බන්ධයෙන් තවදුරටත් පරීක්ෂණ සිදුකරන බව භූ විද්‍යා සමීක්ෂණ හා පතල් කාර්යාංශය සඳහන් කරයි. මීට පෙර අගෝස්තු 29 දි ගුරුදෙණිය, හාරගමස, අනුරගම හා මයිලිපිටිය සහ සැප්තැම්බර් 02වන දින අඹකොටේ සහ අළුත්වත්ත යන මහනුවර දිස්ත්‍රික්කයේ ප්‍රදේශ රැසකට පොළවේ ඇතිවූ චලනයන් දැනී තිබිණි.", "URL": "https://lankatruth.com/si/?p=96367", "Category": "පුවත්", "Parent URL": null}