{"Source": "Lankatruth", "Timestamp": "February 26, 2020", "Headline": "ජවිපෙ මැදිහත්වීමෙන් ශ්‍රී ලංකා ඉන්ෂුවරන්ස් බේරෙයි", "News Content": "ශ්‍රී ලංකා රක්ෂණ මූල්‍ය ආයතනය බංකොලොත් තත්වයට ඇද දමමින් මෙරට ප්‍රසිද්ධ සමාගමක අඩුමිල කොටස් වැඩි මිලකට මිලදී ගැනීමට ශ්‍රී ලංකා රක්ෂණ මූල්‍ය ආයතනයට බලකෙරෙමින් තිබෙන බව පසුගියදා ජනතා විමුක්ති පෙරමුණ විසින් හෙළිදරව් කළ අතර ඒ සම්බන්ධයෙන් වූ ප්‍රවෘතියක්ද අප විසින් “වත්මන් ආණ්ඩුව පැරණී ඩීල් යළි අරඹයි – ශ්‍රී ලංකා ඉන්ෂුවරන්ස් බිලිදෙයි“ යනුවෙන් පල කරන ලදී. එම හෙළිදරව්වෙන් පසු එම කූඨ ගනුදෙනුව අවලංගු කර ඇති බව වාර්තා වේ. එක් කොටසක් රුපියල් 19යට මිල වූ එක්තරා පුද්ගලික ආයතනයක කොටස් මිල විශේෂ හේතුවකින් තොරව ඊට පසු සතිය වනවිට රුපියල් 22 දක්වා හදිසියේම රුපියල් තුනකින් කෘතිම ඉහළ දමා තිබිණි. ඒ අනුව අදාළ සමාගමේ කොටස් මිලියන 35ක් ශ්‍රී ලංකා රක්ෂණ මූල්‍ය ආයතනයට මිලදී ගැනීමට වත්මන් රාජපක්ෂ ආණ්ඩුවේ ඉහළම පුද්ගලයෙකුගේ මැදිහත්වීමෙන් බලපෑම් සිදුවෙින් තිබිණි. එම ගනුවේ එක් කොටසකින් රුපියල් 1.50 බැගින් රුපියල් මිලියන 52.5ක් එම අදාළ පුද්ගලික සමාගම මගින් ගනුදෙනුකරුවන් වන ආණ්ඩුවේ ප්‍රබලයෙකුට ලැබීමටද නියමිතව තිබිණි. එම කොටස් මිලියන 35 මිලදී ගත්තේනම් ශ්‍රී ලංකා රක්ෂණ සමාගම රුපියල් මිලියන 105ක අලාභයක් දරාගැනීමට සිදුවේ. මුළු ගනුදෙනුවේ වටිනාකම රුපියල් මිලියන 770ක් බව ගණන් බලා තිබිණි. පසුගියදා 22වනදා මහනුවරදී පැවති ජාතික ජන බලවේගයේ දිස්ත්‍රික් සමුළුවේදීද මෙම ගනුදෙනුව සම්බන්ධයෙන් ජනතා විමුක්ති පෙරමුණේ නායක අනුර දිසානායක මහතා විසින් හෙළිදරව් කළ අතර ඒ වනවිට එහි කොටස් මිල රුපියල් 24 දක්වා ඉහළ දමා තිබිණි. එහෙත් අද වනවිට යළිත් එම පුද්ගලික සමාගමේ කොටස් මිල රුපියල් 19 දක්වා පහළ බැස ඇත.", "URL": "https://lankatruth.com/si/?p=90205", "Category": "ආර්ථික පුවත්", "Parent URL": null}