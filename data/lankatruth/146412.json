{"Source": "Lankatruth", "Timestamp": "April 18, 2023", "Headline": "ගෝල් ෆේස්, ආණ්ඩුවේ සැණකෙළිවලට පමණයි !", "News Content": "ගාලු මුවදොර පිටිය කිසිදු දේශපාලන රැස්වීම්වලට හෝ සංගීත ප්‍රසංගවලට ලබා නොදීමේ තීරණයක් කැබිනට් මණ්ඩලය ගෙන ඇති බව අද (18) ප්‍රකාශයට පත් කළද ජනාධිපති කාර්යාලය සංවිධානය කරනු ලබන අලුත් අවුරුදු සැණකෙළිය එම පිටියේදී පැවැත්වීමට සියලු කටයුතු සංවිධානය කර තිබේ. මේ පිළිබඳව ඊයේ (17) ආණ්ඩුවේ දිනමිණ පුවත්පතේ මුල් පිටුවේම අදාල ප්‍රවෘත්තිය පල කර තිබිණි. එහි වැඩිදුරටත් සඳහන් කර තිබුණේ “ජනාධිපති කාර්යාලය, අග්‍රාමාත්‍ය කාර්යාලය, රාජ්‍ය පරිපාලන අමාත්‍යාංශය ඇතුළු සියලු අමාත්‍යාංශ හා රාජ්‍ය අංශයේ ආයතන ගණනාවක කාර්ය මණ්ඩලවල එකමුතුවෙන් පැවැත්වෙන “වසත් සිරිය 2023 සිංහල හා දෙමළ අලුත් අවුරුදු උත්සවය අප්‍රේල් 22 වන සෙනසුරාදා කොළඹ ගාලු මුවදොර හර්ත භූමියේ දී පැවැත් වේ.” යනුවෙනි. ආණ්ඩුව විසින් මෙවැනි සැණකෙළියක් එම භූමියේ සංවිධානය කර තිබියදි එයටද බාධාවන පරිදි හදිසියේස ඊයේ කැබිනට් මණ්ලය විසින්, මහජනතාවට නිදහසේ කාලය ගත කිරීමට හා සුවිශේෂී ආගමික කටයුතු සඳහා පමණක් ගාලු මුවදොර පිටිය ලබාදීමටත් සංගීත සංදර්ශන දේශපාලන රැස්වීම් හෝ වෙනත් කටයුතු සඳහා අප්‍රේල් 20 සිට එම භූමිය තහනම් කිරීමටත් තීන්දු කර ඇත්තේ ලබන මැයි 01 පැවැත්වෙන ජාත්‍යන්තර කම්කරු දින රැලිය සඳහා ජනතා විමුක්ති පෙරමුණ විසින් ගාලු මුවදොර පිටිය වෙන් කරගැනීමට ඉල්ලා තිබීම හේතුවන බව මේ වනවිට සමාජ මාධ්‍ය තුළ සංවාදයක් මතුව තිබේ.", "URL": "https://lankatruth.com/si/?p=146412", "Category": "පුවත්", "Parent URL": null}