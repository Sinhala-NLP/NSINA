{"Source": "Lankatruth", "Timestamp": "December 4, 2020", "Headline": "ව්‍යාජ ප්‍රතිකාර හා ප්‍රතිශක්තිකරණ එන්නත් පිලිබඳ ජාත්‍යන්තර පොලිසිය අනතුරු හඟවයි!", "News Content": "පවතින කොරෝනා වසංගතයට එරෙහිව මේ වනවිට ජාත්‍යන්තර ඖෂධ සමාගම් කීපයක් ප්‍රතිශක්තිකරණ එන්නත් කීපයක් වෙළඳ පොළට හඳුන්වා දෙමින් තම නිෂ්පාදන අලෙවි කරගැනීම සඳහා දැවැන්ත තරඟයක යෙදී සිටිති. මෙම නවතම සොයාගැනීම්වල ඇති සාර්ථකභාවය සම්බන්ධයෙන් අවසන් නිගමනයකට පැමිණීමට තවත් කාලයක් බල සිටීමට සිදුවන බවත්, තවත් කාලයක් පුරා මාස්ක් පැළදීමට ලෝක ප්‍රජාවට සිදුවනු ඇති බවත්, ලෝක සෞඛ්‍යය සංවිධානය සඳහන් කර සිටි. මේ අතර එන්නත් වෙළදපොළට පැමිණීමටත් පෙර සංවිධනාත්මක අපරාධ කල්ලි හා පුද්ගලයින් ව්‍යාජ එන්නත් හා ප්‍රතිකර්ම හඳුන්වාදීම පිළිබඳව සුපරීක්ෂාකාරී වන ලෙස ජාත්‍යන්තර පොලිසියද (interpol) ලෝක නායකයින්ගෙන් හා ජනතාවගෙන් ඉල්ලා සිටි. දෙසැම්බර් 2 වනදා හදිසි නිවේදනයක් නිකුත් කරමින් ජාත්‍යන්තර පොලිසිය පවසන්නේ මේ වනවිට ව්‍යාජ එන්නත් සම්බන්ධයෙන් අන්තර් ජාලය හරහා විශාල වශයෙන් වෙබ් අඩවි බිහිවෙමින් පවතින බවත් ඒ සම්බන්දයෙන් වහා සැලකිලිමත් වන ලෙස 194 ක් වන තම සාමාජික රටවල සෞඛ්‍යය පරිපාලනයන්ගෙන් හා පොලිස් නිලධාරීන් ගෙන් ඉල්ලා සිටින බවයි. එන්නත් විකිණීමේ මුවාවෙන් වෙබ් අඩවි 3000ක් පමණ මේ ව්‍යාජ එන්නත් වෙළඳ පොළට එවීමට කටයුතු සිදු කරමින් පවතින බවත් ඉදිරියේදී ගුවන් ගමනාගමනය සක්‍රිය වීමත් සමග මෙම තත්වය තවත් දරුණු විය හැකි බවත් ජාත්‍යන්තර පොලිසිය අනතුරු හඟවයි. එන්නත් මිලදී ගැනීමේදී හා ඒවා ජනතාවට ලබාදීමේදී ලෝක සෞඛ්‍යය සංවිධානයේ උපදෙස් අනුව එම වැඩසටහන් ක්‍රියාත්මක කරන ලෙස එම නිවේදනය වැඩි දුරටත් තම සාමාජික රටවල පොලිස් හා සිවිල් නායකයින්ට අවධාරණය කර සිටි. ප්‍රතිශක්තිකරණ එන්නත් ලබා ගැනීමේදී අතීතයේ සිදු වූ ඇති විශාල කොමිස් ලබා ගැනීම් ඔස්සේ සිදුවූ අවාසනාවන්ත තත්වයන් කොරෝනා මර්ධනය සඳහා යයි පවසමින් ලෝක වෙළද පොළට එන මෙම ව්‍යාජ එන්නත් දුෂිත රටවල නායකයින් මගින් රටවල් තුලට ඇතුළුවීමෙන් ජනතාවගේ සෞඛ්‍යය තත්වයන් පමණක් නොව ඔවුන්ගේ ජීවිතද විශාල අනතුරකට පත් වීමේ ඉඩකඩද ඇතිවිය හැකි බැවින් මෙම තත්වය පිළිබඳව ලෝක ජනතාව හා ජනතා නියෝජිතයින් සුපරික්ෂාකාරී විය යුතු යැයි ලෙස ජාත්‍යන්තර පොලිසිය පවසයි.", "URL": "https://lankatruth.com/si/?p=102444", "Category": "පුවත්", "Parent URL": null}