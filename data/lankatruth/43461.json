{"Source": "Lankatruth", "Timestamp": "November 5, 2017", "Headline": "ඉරුදෙණියායේ ඉඩම් කොල්ලයට එරෙහිව දහස් ගණනක් පාරට බසිති", "News Content": "ඉරුදෙණියාය, දොඹගමුව, කට්ටම්බේරි ආදී ප්‍රදේශවල අවරුදු 50ක් හැටක පමණ කාලයක සිට නීත්‍යාණුකූළ ඔප්පුද සහිතව ජීවත්වන එම ජනතාව අනවසර පදිංචිකරුවන් බවට පත්කරමින් ඉතාමත් නීතිවිරෝධී ලෙස ඔවුන් එම ගම්මානවලින් පලවා හැරීමේ කූඨ උපක්‍රමයක වත්මන් රනිල් – මෛත්‍රී ආණ්ඩුව නිරතව සිටින බව එම ප්‍රදේශයේ ජනතාව සඳහන් කරති. මෙම ජනතාව මෙසේ ජීවත්වෙමින් සිටියදී 1989 වසරේදී එකවට පැවති එක්සත් ජාතික පක්ෂ ආණ්ඩුව එම ප්‍රදේශය වනජීවී කලාපයක් බවට පත්කරමින් ගැසට් නිවේදනයක් නිකුත් කර ඇති නමුත් ඒ වනවිට එහි ජනාතව විදුලිය, මංමාවත්, පාසල්, පන්සල්, සමුපකරය ආදී පොදු පහසුකම් භුක්ති විඳිමින් සිටි අතර එවන් තත්වයක් තුළ එය වනජීවී කලාපයක් කිරීම නිසා එම ජනතාව මේ වනවිට දැඩි පීඩනයකයට ලක්ව ඇත. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා 06වන පාර්ලිමේන්තුවේ මන්ත්‍රීවරයෙකුව සිටින සමයේ එවකට පාර්ලිමේන්තුවේ පැවති ඉඩම් පිළිබඳ උපදේශක කාරක සභාවේදී මෙම ඉඩම් නිදහස් කිරීමට අනුමැතියද හිමිවූ අතර එහෙත් මෙතක් එම නියෝග ප්‍රකාරව ජනතාවට එම ඉඩම් භුක්ති විඳීමට රජයේ නිළධාරීන්ගෙන් ඉඩ නොලැබෙන බව ජනතාව පවසති. නව නිවසක් ඉදිකිරීමට, වැසිකිළි වළක් කැපීමට, බීමට ජලය ලබා ගැනීමට ලිඳක් හාරාගැනීමට ආදී කටයුතු මෙම ජනතාවට තහනම් කර ඇති අතර ඒ සඳහා අල්ලස් ලබාදීමටද සිදුව ඇත. එම නිලධාරීන් මෙහි ජීවත්වන ජනතාවගෙන් සෘජුවම අල්ලස් ඉල්ලා සිටින බවත් ලිංගික අල්ලස් පවා ඉල්ලන තැනට මේ වනවිට පත්ව ඇති බවත් පැවසේ. වනයට අයත් භූමියත් වැවට අයත් භූමියත් නිදහස් කිරීම සම්බන්ධයෙන් මෙම ජනතාවගේ කිසිදු විරෝධයක් නොමැති අතර ඔවුන් පවසන්නේ හක්වටුනාව වැව පදනම්කරගෙන සංචාරක කලාපයක් ඇති කිරීමේ ආණ්ඩුවේ වුවමනාව නිසා වැවට අයත් භූමිය යැයි පවසමින් වැවට බොහෝම දුරින් පිහිටි ඔප්පු සහිත ඉඩම් පවා මැදිවන ලෙස මැනීම් කටයුතු සිදු කරන බවයි. මෙම ව්‍යාපෘතිය 2012 වසරේදී මහින්ද රාජපක්ෂ ආණ්ඩුව විසින් ගෙනඑන ලද්දක් බවත් මහජන විරෝධය නිසා එකල එය යටපත් වුවත් මේ වනවිට වත්මන් ආණ්ඩුව විසින් නැවත එම ව්‍යාපෘතිය ආරම්භ කර තිබේ. සංචාරක කලාපයට අයත් වන ලෙස දොඹගමුව, කට්ටම්බේරි යාය වැනි පාරම්පරික ගම්මානවල ඔප්පු තිබෙන ඉඩම් මේ වනවිට මැනීම් කටයුතු සිදුකරමින් සිටියි. ඉරුදෙණියාය ජනපදයේ ජතාවගේ ඉඩම් නිදහස් කරන්නු!, ඔප්පු තිබෙන ඉඩම් අත්පත්කරගැනීමේ සැලැස්ම වහා හකාලා ගන්නු!, වැවට අයිති ඉඩම් වැවට ගන්න, රක්ෂිතයය ආරක්ෂා කරනු, ජනපදිකයන්ට නිදහසේ ජීවිත්වීමට අවශ්‍ය පරිසරය සකස් කරන්නු. ආදී සටන් පාඨ කියමින් එම ජනතාව දහස් ගණනක් ඊයේ (04) විරෝධතා පෙළපාලි 03කින් පැමිණ පොල්පිතිගම ඉරුදෙණියාය ජනපදයේදී විරෝධතාවයකද නිරත වූහ. සමස්ත ලංකා ගොවිජන සම්මේලනය සහ ඉරුදෙණියාය ඒකාබද්ධ ගොවි සංවිධානය එක්ව සංවිධානය කර මෙම විරෝධතාවය සඳහා සමස්ත ලංකා ගොවිජන සම්මේලනයේ ජාතික සංවිධායක නාමල් කරුනාරත්න මහතාද එක් වී සිටියේය.", "URL": "https://lankatruth.com/si/?p=43461", "Category": "පුවත්", "Parent URL": null}