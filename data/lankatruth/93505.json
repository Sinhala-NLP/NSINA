{"Source": "Lankatruth", "Timestamp": "May 26, 2020", "Headline": "බැසිල්ට එරෙහි සාවද්‍ය මුදල් පරිහරණ නඩුවේ සාක්ෂි විභාගය සැප්තැම්බර් මාසය දක්වා කල් යයි", "News Content": "මහින්ද රාජපක්ෂ ආණ්ඩුවේ හිටපු ආර්ථික සංවර්ධන අමාත්‍ය බැසිල් රාජපක්ෂ මහතා ඇතුළු විත්තිකරුවන් සිව්දෙනෙකුට එරෙහිව නීතිපතිවරයා විසින් ගොනුකර තිබෙන සාවද්‍ය මුදල් පරිහරණ නඩුවක වැඩිදුර සාක්ෂි විභාගය සැප්තැම්බර් මස 29 වනදා කැඳවන ලෙස කොළඹ මහාධිකරණ විනිසුරු චම්පා ජානකී රාජරත්න මහතා අද (26) නියෝග කර තිබේ. 2015 වසරේ පැවති ජනාධිපතිවරණය සමයේ එවකට ජනාධිපති මහින්ද රාජපක්ෂ මහතා ප්‍රවර්ධනය වන අයුරින් අඩු ආදායම්ලාභීන්ට නිවාස ආධාර ප්‍රදානය කිරීම තුළින් රජයට රුපියල් මිලියන 2,292ක පාඩුවක් සිදු කිරීම සම්බන්ධයෙන් ඔවුන්ට චෝදනා එල්ල වී ඇත. එහිදී විනිසුරුවරිය නියෝග කර ඇත්තේ මෙම නඩුවේ වැඩිදුර සාක්ෂි විභාගය සැප්තැම්බර් මස 29 වන දා කොළඹ වාණිජ මහාධිකරණ විනිසුරු ආර්. ගුරුසිංහ මහතා ඉදිරියේ කැඳවන බවයි. මෙම නඩුවේ විත්තිකරුවන් ලෙස හිටපු ආර්ථික සංවර්ධන ඇමති බැසිල් රාජපක්ෂ මහතා, එම අමාත්‍යාංශය හිටපු ලේකම් වෛද්‍ය නිහාල් ජයතිලක, දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක, එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් වරයෙකු වන බන්දුල තිලකසිරි යන අය නම් කර තිබේ. 2015 වසරේ පැවති ජනාධිපතිවරණය සමයේ එවකට හිටපු ජනාධිපති මෙන්ම අපේක්ෂක මහින්ද රාජපක්ෂ මහතාට වාසි සහගත වන අයුරින් අඩු ආදායම්ලාභීන්ට නිවාස ආධාර ප්‍රධානය කිරීම තුළින් රුපියල් මිලියන 2,292ක රජයේ මුදල් සාවද්‍ය ලෙස පරිහරණය කිරීමේ චෝදනාවට පොදු දේපොළ පනත යටතේ නීතිපතිවරයා විසින් ඉකුත් යහපාලන රජය සමයේ බැසිල් රාජපක්ෂ මහතා ඇතුළු විත්තිකරුවන්ට එරෙහිව මෙම නඩුව ගොනුකර තිබුණි.", "URL": "https://lankatruth.com/si/?p=93505", "Category": "පුවත්", "Parent URL": null}