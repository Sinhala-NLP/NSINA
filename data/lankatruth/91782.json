{"Source": "Lankatruth", "Timestamp": "March 28, 2020", "Headline": "උපරිම තොග මිල වගේම කෘෂි නිෂ්පාදන පිරිවැය සලකා අවම තොග මිලක්ද පනවන්න", "News Content": "දඹුල්ල ආර්ථික මධ්‍යස්ථානයේ අලෙවි කරනු ලබන කෘෂි නිෂ්පාදන කිලෝවක් සදහා රජය විසින් උපරිම තොග මිලක් දැමීම යහපත් ක්‍රියාවක් වුවත් ගොවියාගේ නිෂ්පාදන පිරිවැය සැලකිල්ලට ගනිමින් කිලෝවක් සඳහා අවම තොග මිලක්ද නියම කරන ලෙස සමස්ත ලංකා ගොවිජන සම්මේලනයේ ජාතික සංවිධායක නාමල කරුණාරත්න මහතා අද (28) දඹුල්ල්ලේදී පැවසිය. රජය අද සිට ක්‍රියාත්මක කරන ලද කෘෂි නිෂ්පාදන සඳහා වූ උපරිම මිල ගණන් සමග වෙළඳ පොළ ක්‍රියාකාරිත්වය පිලිබදව සොයා බැලීමෙන් පසු නාමල් කරුණාරත්න මහතා මාධ්‍ය අමතා මේ බව කියා සිටියෙය්. මෙම අවස්ථාවට එම සම්මේලනයේ ජාතික කමිටු සාමාජිකයින් වන සුනිල් රණවීර හා ඩබ්ලිව්.එම් තිලකරත්න යන මහත්වරුන්ද එක්වී සිටියහ. මෙහිදී තවදුරටත් අදහස පලකල නාමල් කරුණාරත්න මහතා කියා සිටියේ කෘෂි බෝග සදහා උපරිම මිලක් පනවා තිබුනද එම මිල ගණන්වලට වඩා 30%ත් 50%ත් අතර මිලකට අද දිනයේ එළවලු මිල ගණන් පහත වැටි තිබු බව ය. එ් බව ඒ මහතා උදාහරණ සහිතව පෙන්වා දුන්නේය. එසේම ඇඳිරි නීති කොන්දේසි දැඩි කිරීම නිසා ගොවි නිෂ්පාදන ප්‍රවාහනයේදී ගොවීන්ට ගැටළු සහගත තත්වයක් පැනනැගී තිබෙන බවත් ඒවා මිලදී ගන්නා ව්‍යපරිකයින්ටද එම ගැටලුවට මුහුණපෑමට සිදුව ඇති බවත් පෙනවදුන් ඒ මහතා රජයේ අවධානය ඒ කෙරෙහි යොමුකරන ලෙසද ඉල්ලා සිටියේය. එසේම රටේ පවතින් තත්වය යටතේ සහල් සදහාවූ මිල ගණන් පහත දැමියයුතු බවත් කුඩා හා මධ්‍ය පරිමාණය සහල් නිෂ්පාදකයින් එසේ මිල ගණන් පහත දමා තිබියදී මහා පරිමාණ සහල් නිෂ්පාදකයින් එසේ නොකරන් බවත් නාමල් කරුණාරත්න මහතා පෙන්වා දුන්නේ ය. එමෙන්ම මහාපරිමාණ සහල් නිෂ්පාදකයින් නාඩු සහල් නිකුත් කිරීමේදී කීරි සම්බා සහල් ප්‍රමාණයක් මිලදී ගැනීම් අනිවාර්ය කරමින් කොන්දේසි පැනවීම අසාධාරණ බවත් ඒ කෙරෙහි රජයේ අවධානය යොමු කර සහල් මිල ගණන් තවදුරටත් පහත දමා පාරිභෝගිකයාටද සහන ලබාදෙන ලෙස ඉල්ලා සිටයේ ය.", "URL": "https://lankatruth.com/si/?p=91782", "Category": "පුවත්", "Parent URL": null}