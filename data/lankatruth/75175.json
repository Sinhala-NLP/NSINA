{"Source": "Lankatruth", "Timestamp": "June 5, 2019", "Headline": "කොළඹ වරායේ නැගෙනහිර පර්යන්තය විකිණීම, වරාය අධිකාරියේ අවසන් බලාපොරොත්තුව අතහැරීමක්", "News Content": "කොළඹ වරායේ නැගෙනහිර පර්යන්තය විකුණාදැමීමට කටයුතු කිරීම, ශ‍්‍රී ලංකා වරාය අධිකාරිය සතු අවසන් බලාපොරොත්තුව ද නැතිකර ගැනීමක් බව සමස්ත ලංකා වරාය පොදු සේවක සමිතිය පවසයි. සමස්ත ලංකා වරාය පොදු සේවක සමිතිය මගින් ඊයේ (04) දින කොළඹදී පැවති මාධ්‍ය හමුවක් අමතමින් එම සමිතියේ ලේකම් චන්ද්‍රසිරි මහගමගේ මහතා පවසා සිටියේ මේ හරහා රටට ලැබුණු විශාල ආදායම අහිමිවීමත් වරාය සේවකයින්ගේ රැකියා පවා විශාල අර්බුදයකට ලක්වීමත් සිදුවිය හැකි බවය. එහිදී අදහස් දැක්වූ චන්ද්‍රසිරි මහගමගේ මහතා… ‘‘හම්බන්තොට වරායත් මේ ආණ්ඩුව කුණුකොල්ලෙට වික්කා. විශාල නැව් මෙහෙයුම් කටයුතු කිරීමට කොළඹ වරායට තිබුනේ නැගෙනිර ජැටියත් චීනයට පැවරූ ජැටියත් පමණයි. මේ වන විට චීනයට දුන් ජැටියේ මෙහෙයුම් ධාරිතාව උපරිම වෙලා ඒකත් පෞද්ගලික අංශයෙ. මෙම නැගෙනහිර ජැටිය සංවර්ධනය කරන්න අවශ්‍ය වෙලා තිබුනේ ඩොලර් මිලියන 81 ක් විතරයි. එය වරායේ සංචිතයෙන් ලබාගත හැකිව තිබුණා. මේ සඳහා 2015 යන්ත්‍රෝපකරණ මිලදී ගැනීමේ ටෙන්ඩරයක් යවල තිබුනා. අර්ජුන එදා එය අවලංගු කරා දූෂිතයි කියල. නමුත් දූෂිතයන්ට දඩුවම් දුන්නෙත් නෑ. නැවත ටෙන්ඩර් මගින් කිසිදු අමාත්‍යවරයෙක් නැගෙනහිර පර්යන්තය ගොඩනැගීමට කටයුතු කළේ නෑ. අපි කියන්නේ මෙවන් විශාල රාජ්‍ය සම්පත් පාලනය කර ගන්න බැරිනම් ආණ්ඩුව ගෙදර යා යුතුයි. මහා භාණ්ඩාගාරයට මුදල් යන්නෙ මේවායින්. දැන් ඉන්දියන් සමාගමක් හා ජපන් සමාගමක් සමග සහයෝගිතා ගිවිසුමක් අත්සන් කරල තියෙන්නෙ. එයින් 49% ක් එම සමාගම්වලට යනවා. නමුත් අපිට විශ්වාසයි ඉතිරි 51% ත් විකුණනවා. අපි මේ ගැන ජනාධිපතිවරයාට ලිපි මගින් දැනුම් දුන්න. ඉන්දියාවෙ මැතිවරණය අවසන් වුනු ගමන් ඉන්දියන් නියෝජිතයො ඇවිල්ල ගිවිසුම අත්සන් කරේ. ශ‍්‍රී ලංකා වරාය අධිකාරියේ පැවැත්ම තීරණය වන්නේ නැගෙනහිර ජැටිය මත. මෙය අහිමිවීමෙන් වරාය සේවකයින්ගේ රැකියා බරපතල අර්බුදයකට යනවා. මෙහි සංවර්ධන වැඩ වරායේ මුදල්වලින් කරන්න පුලුවන් හැකියාව තියෙද්දියි මෙම විකිණීම් සිදුකළේ. අපි මෙම ගිවිසුම අහෝසි කරන ලෙස බලකරමින් සියලූ සේවකයින් දැනුවත් කරල ඔවුන්ව පෙළගැස්වීමට කටයුතු කරනවා. ඒ වගේම සියලුම දේශපාලන පක්‍ෂ නායකයින් දැනුවත් කිරීමට කටයුතු කරනවා. ඒ වගේම එළඹෙන 10 වැනිදා දැවැන්ත උද්ඝෝෂණයක් කරනවා. වරාය විකිණීම වහා නවතනු! ලෙසින් රටපුරා පෝස්ටර් ව්‍යාපාරයක් ගෙනයනවා. මෙම විරෝධතා මගින් ආණ්ඩුව මෙයට ඇහුම්කන් නොදේනම් ආණ්ඩුව ගෙදර යැවීමේ සටනක් දක්වා මෙය පෙළගස්වනවා’’ යනුවෙන්ද චන්‍ද්‍රසිරි මහතා මාධ්‍ය හමුව අමතා පැවසීය. එසේම මාධය හමුවේ අදහස් දක්වමින් වරාය පොදු සේවක සමිතියේ නියෝජ්‍ය ප්‍රධාන ලේකම් නිරෝෂන් මහතා අවධාරණය කර සිටියේ දස දහසකට අධික වරාය සේවකයින් පිරිසකගේ රැකියා මේ හාරහා අවධානමට ලක්වන බවත් එය වලක්වා ගැනීමට සියළුම සේවකයන් ඉදිරියට ආ යුතු බවත් ය. එම සංගමයේ සංවිධායක ලේකම් මැදිවත්ත මහතා ද මේ සඳහා සහභාගී විය", "URL": "https://lankatruth.com/si/?p=75175", "Category": "පුවත්", "Parent URL": null}