{"Source": "Lankatruth", "Timestamp": "May 3, 2019", "Headline": "“ෆොනී” දිවයිනෙන් ඉවතට", "News Content": "මේ දිනවල දිවයින ආසන්නයේ ඇති “ෆොනී” චණ්ඩ සුළි කුණාටුව දිවයිනෙන් ඉවතට ගමන් කරමින් උතුරට බරව ඊසාන දෙසට ගමන් කරනු ඇතැයි අනුමාන කරන බව කාලගුණ විද්‍යා දෙපාර්තමේන්තුව පවසයි. මධ්‍ය-බටහිර බෙංගාල බොක්ක මුහුදු ප්‍රදේශයේ, ශ්‍රී ලංකාවට ඊසාන දෙසින් පවතින අතිශයින් චණ්ඩ සුළි කුණාටුව (‘ෆොනී’) මැයි 03 වන දින පෙ.ව. 02.30 වන විට යාපනය සිට ඊසාන දෙසින් කි.මී.1140 පමණ දුරින් උතුරු අක්ෂාංශ 18.6 ත් නැගෙනහිර දේශාංශ 85.2 ත් ආසන්නව ස්ථානගතව පවතින බව කාලගුණ විද්‍යා දෙපාර්තමේන්තුව නිවේදනය කර ඇත. දිවයිනෙන් ඉවතට ගමන් කිරීම හේතුවෙන් පවතින වැසි සහ සුළං තත්වයේ අඩුවීමක් දැකිය හැකි ය. කෙසේ වෙතත් දිවයින හරහා එනම් උතුරු, උතුරුමැද, වයඹ සහ දකුණු පළාත්වලත් ත්‍රිකුණාමලය දිස්ත්‍රික්කයේත් විටින් විට හමන පැ.කි.මි.50 දක්වා තද සුළං බලාපොරොත්තු විය හැක. මධ්‍යම, සබරගමුව, දකුණ, බස්නාහිර සහ වයඹ පළාත්වල විටින් විට වැසි හෝ ගිගුරුම් සහිත වැසි ඇතිවේ. නැගෙනහිර සහ ඌව පළාත්වලත් මන්නාරම දිස්ත්‍රික්කයේත් තැනින් තැන වැසි ඇතිවේ.", "URL": "https://lankatruth.com/si/?p=73284", "Category": "පුවත්", "Parent URL": null}