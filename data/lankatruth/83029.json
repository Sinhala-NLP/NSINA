{"Source": "Lankatruth", "Timestamp": "October 14, 2019", "Headline": "වැලිකඩ 8ක් ඝාතන සිද්ධියේ සාක්ෂි කැඳවීම 16 වැනිදාට කල් යයි", "News Content": "2012 වසරේ වැලිකඩ බන්ධනාගාරය තුළ ඇතිවූ ගැටුමකින් සිරකරුවන් 8 දෙනෙකු ඝාතනය ලක්වීමේ සිද්ධියට අදාල නඩුවේ සාක්ෂි කැඳවීම අද(14) කොළඹ මහාධිකරණය හමුවේ සිදුවිය. 2012 වසරේ නොවැම්බර් මස 9 දා වැලිකඩ බන්ධනාගාරය තුළ පොලිස් විශේෂ කාර්ය බළකාය විසින් සිදු කරන ලද සෝදිසි මෙහෙයුමක් අතරවාරයේ ඇතිවූ ගැටුම්වලින් සිරකරුවන් අට දෙනකු මරා දැමීම, ඒ සඳහා කුමන්ත්‍රණය කිරීම නීති විරෝධී ජන රාශියක් වශයෙන් කටයුතු කිරීම ඇතුළු චෝදනා 33ක් යටතේ නීතිපතිවරයා විසින් මෙම නඩුව ගොනුකර ඇත. නඩුවේ විත්තිකරුවන් ලෙස නම්කර සිටින පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියෝමාල් රංගජීව සහ හිටපු බන්ධනාගාර කොමසාරිස්වරයෙකු වන රමිල් රංජන් ළමාහේවා යන අය අද අධිකරණය හමුවේ පෙනී සිට ඇති අතර ඔවුන් එම චෝදනාවලට නිවරදිකරුවන් බව ප්‍රකාශ කර තිබේ. අනතුරුව නඩුවේ සාක්ෂිකරුවෙකු ලෙස නම්කර සිටින වැලිකඩ බන්ධනාගාරයේ හිටපු ජේලර්වරයෙකුවන පී.කේ. කුඩා බණ්ඩාර මහතාගෙන් සාක්ෂි ලබාගෙන ඇත. නඩුවේ වැඩිදුර සාක්ෂි සටහන් කර ගැනීම සඳහා ලබන 16 වැනිදා දක්වා කල්තැබුණි. මෙම සිද්ධියෙන් මත්ද්‍රව්‍ය ජාවාරම ඇතුළු වැරදි සම්බන්ධව චෝදනා ලබාසිටි සිරකරුවන් 8 දෙනෙකු ඝාතනයට ලක්වූ අතර එය දේශීය සහ ජාත්‍යන්තර වශයෙන් කතාබහට ලක්වූ සිදුවීමක් විය. ඒ අනුව මෙම නඩුව ජූරි සභාවක් හමුවේ විභාග කිරීම සිදු නොකොට ත්‍රිපුද්ගල විනිසුරු මඬුල්ලක් හමුවේ විභාගයට ගන්නැයි නීතිපතිවරයා ඉල්ලීමක් කර තිබිණි. ඒ අනුව ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන මහත්වරුන්ගෙන් සමන්විත ත්‍රිපුද්ගල මහාධිකරණ විනිසුරු මඩුල්ලක් හමුවේ විභාගයට ගැනුණි.", "URL": "https://lankatruth.com/si/?p=83029", "Category": "පුවත්", "Parent URL": null}