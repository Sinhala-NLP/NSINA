{"Source": "Lankatruth", "Timestamp": "July 9, 2018", "Headline": "උතුරු පළාත් හිටපු ඇමති තනතුරෙන් නෙරපීමට එරෙහිව නිකුත්කළ තහනම් නියෝගය දිගු කෙරේ", "News Content": "උතුරු පළාත් සභාවේ හිටපු ප්‍රවාහන සහ ධීවර අමාත්‍ය බී. ඩෙනීෂ්වරන් එම තනතුරින් ඉවත් කරමින් උතුරු පළාත් ප්‍රධාන අමාත්‍ය සී. වී. විග්නේෂ්වරන් නිකුත් කරන ලද නියෝගය අත්හිටුවමින් අභියාචනාධිකරණය නිකුත් කරන ලද තහනම් නියෝගය ලබන 24 තෙක් දීර්ඝ කර තිබේ. මෙම තීන්දුව ලබා දී ඇත්තේ බී. ඩෙනීෂ්වරන් විසින් ගොනු කර තිබූ රිට් පෙත්සම අද(09) අභියාචනාධිකරණය හමුවේ කැඳවූ අවස්ථාවේදීය. කුමුදුනී වික්‍රමසිංහ මහත්මිය සහ ජනක් ද සිල්වා මහතා පෙත්සමට අදාල අභියාචනාධිකරණ විනිසුරු මඬුල්ල ලෙස පෙනී සිටියහ. පෙත්සම්කාර හිටපු අමාත්‍ය බී. ඩෙනීෂ්වරන් මහතා පවසා සිටින්නේ තමා අමාත්‍ය ධූරයෙන් නෙරපීම නීති විරෝධී බවය. තවද නඩුවට අදාළ විරෝධතා තිබේ නම් ඒවා ලබන 23 වැනිදා හෝ ඊට පෙර ඉදිරිපත් කිරීමට පියවර ගන්නා ලෙසද අධිකරණය වගඋත්තරකාර උතුරු පළාත් අමාත්‍යවරයා ඇතුළු වගඋත්තරකරුවන්ට නියම කළේය. මෙම පෙත්සමේ වගඋත්තරකරුවන් ලෙස උතුරු පළාත් මහ ඇමති සී.වී විග්නේෂ්වරන් ,උතුරු පළාත් ආණ්ඩුකාරවරයා ඇතුළු පිරිසක් නම් කරනු ලැබ සිටිති.", "URL": "https://lankatruth.com/si/?p=55900", "Category": "පුවත්", "Parent URL": null}