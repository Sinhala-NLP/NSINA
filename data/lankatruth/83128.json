{"Source": "Lankatruth", "Timestamp": "October 16, 2019", "Headline": "පාස්කු දින ප්‍රහාරය ගැන සොයන පංච පුද්ගල කොමිසමට ලැබී ඇති පැමිණිලි 65 ඉක්මවයි", "News Content": "පාස්කු දින ප්‍රහාරය සම්බන්ධව විමර්ශනයට පත්කළ පංච පුද්ගල කොමිසම වෙත පැමිණිලි 65කට අධික ප්‍රමාණයක් ලැබී ඇතැයි, එම කොමිසමේ ලේකම් එච්.එම්.පී.බී. හේරත් මහතා සඳහන් කරයි. ඒ අතර අගරදගුරු අතිඋතුම් මැල්කම් රංජිත් කාදිනල් හිමිපානන් විසින් ගොනුකළ පැමිණිල්ලක් ද වන බව ඒ මහතා සඳහන් කරයි. එම පැමිණිලි විමර්ශනය කිරීම සඳහා නියෝජ්‍ය පොලිස්පතිවරයෙකුගෙන් යුත් කණ්ඩායමක් පත්කර ඇති අතර විමර්ශන සිදුකළ යුතු ආකාරය සම්බන්ධව සාකච්ඡා කිරීම සඳහා කොමිසමේ සාමාජිකයන් අද රැස්වීමට ද නියමිතව තිබිණි. මෙම කොමිසම පසුගිය 22 වැනි දා ජනාධිපතිවරයා විසින් පත්කළ අතර අප්‍රේල් 21 ප්‍රහාරයට අදාළ සිද්ධීන් සම්බන්ධව විමර්ශනය කිරීමටත්, ඊට සම්බන්ධ පුද්ගලයන්, සංවිධාන හඳුනා ගැනීමටත් රාජ්‍ය නිලධාරීන් අයුතු ලෙස බලය යොදා ගැනීම, අතපසු කිරීම සහ වගකිම් පැහැරහැරීම ආදිය පිළිබඳව විමර්ශනය කර වාර්තා කිරීම කොමිසමේ කාර්යභාරය වේ.", "URL": "https://lankatruth.com/si/?p=83128", "Category": "පුවත්", "Parent URL": null}