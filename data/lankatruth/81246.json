{"Source": "Lankatruth", "Timestamp": "September 23, 2019", "Headline": "ඇවන්ගාඩ් අල්ලස් නඩුව යලි පැවරිය හැකියි – අභියාචනාධිකරණ තීන්දුවට අනුව මහේ්ස්ත්‍රාත් අධිකරණය කියයි", "News Content": "ගාලු වරායට නුදුරු මුහුදේ ඇවන්ගාඩ් නෞකාව තුල පාවෙන අවි ගබඩාවක් පවත්වාගෙන යාමේ සිද්ධියට අදාලව අල්ලස් කොමිසම විසින් හිටපු ආරක්ෂක ලේකම් ගෝඨාබය රාජපක්ෂ ඇතුළු 8 දෙනෙකුට එරෙහිව, නඩු ගොනුකර ඇති ආකාරය නීති විරෝධී බව අභියාචනාධිකරණය පිළිගැනීම හේතුවෙන් විත්තිකරුවන් නිදහස් කිරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය නියෝග කර තිබේ. ඇවන්ගාඩ් සමාඟමට පාවෙන අවි ගබඩාවක් පවත්වාගෙන යෑමට අනුමැතිය ලබාදීම තුළින් ශ්‍රී ලංකා රජයට රුපියල් බිලියන 11.4ක පාඩුවක් සිදුකර ඇතැයි අල්ලස් කොමිසම විසින් මෙම නඩුව ගොනුකර තිබූ අතර කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ එය අද(23) කැඳවා තිබූ අවස්ථාවේ මෙම තීන්දුව ප්‍රකාශයට පත්කර ඇත. මෙම නඩුව ගොනුකර ඇති ආකාරය නීති විරෝධී බව පවසමින් විත්තිකාර ගෝඨාබය රාජපක්ෂ මහතා විසින් අභියාචනාධිකරණයේ පෙත්සමක් ගොනුකර තිබූ අතර පසුගිය දා අභියාචනාධිකරණය එය පිළිගත්තේ ය. අභියාචනාධිකරණ තින්දුවට අදාල පිටපතක් අද අධිකරණය වෙත ඉදිරිපත් කරන ලෙස විත්තිකාර ගෝඨාභය රාජපක්ෂ මහතාට මීට ඉහත නියෝග කර තිබූ අතර එය ඉදිරිපත් කිරීමෙන් පසු විත්තිකරුවන් නිදහස් කර ඇත. කෙසේ වෙතත් මෙම නඩුවේ අටවන විත්තිකාරිය ලෙස නම් කර සිටින ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය මේ වන විට අධිකරණය මඟහැර විදේශගතව සිටින බැවින් ඇය අත්අඩංගුවට ගන්නා ලෙස වරෙන්තු ද නිකුත් කර තිබේ. එසේම නිසි නීතිමය පටිපාටිය අනුගමනය කරමින් විත්තිකරුවන්ට එරෙහිව යලි නඩුවක් ගොනුකිරීමට අල්ලස් කොමිසමට බාධාවක් නොමැති බව ද අභියාචනාධිකරණ නියෝගයේ සඳහන්ව ඇත.", "URL": "https://lankatruth.com/si/?p=81246", "Category": "පුවත්", "Parent URL": null}