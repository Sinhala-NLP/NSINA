{"Source": "Lankatruth", "Timestamp": "November 15, 2017", "Headline": "පළාත් පාලන මැතිවරණය කල් දැමීමේ කුමන්ත්‍රණය හෙළිදරව් වේ", "News Content": "ජනවාරි මස පැවැත්වීමට නියමිත පළාත් පාලන මැතිවරණය පැවැත්වීම වලක්වාලමින්, පසුගිය පෙබරවාරිමස 17 වන දින සීමා නීර්ණය පිළිබඳ අභියාචනා කමිටුව විසින් සකස් කර ප්‍රකාශයට පත්කරන ලද ගැසට් නිවේදනය බල රහිත කරන ලෙස ඉල්ලමින්අද (15) අභියාචනාධිකරණයට ගොනුකරන ලද පෙත්සම මැතිවරණය කල් දමාගැනීමේ කුමන්ත්‍රණයක් බව මේ වනවිට හෙළිදරව් වෙමින් පවතියි. විශේෂයෙන්ම වසර දෙකකට වැඩි කාලයක් මෙම මැතිවරණය විවිධ හේතු දක්වමින් කල් දමන ලද අතර අවසානයේ ආණ්ඩුවට එල්ල වූ බරපතල විරෝධය හමුවේ සීමා නීර්ණ ගැටළු විසඳාගැනීමෙන් පසු හා පළාත් පාලන මැතිවරණය පැවැත්වීමට අදාල කරන නව මැතිවරණ ක්‍රමය සකස් කිරීමෙන් පසු එළඹෙන ජනවාරි මාසයේ මැතිවරණය සඳහා දින නියමවීමට නියමිතය. මෙම මැතිවරණයට මුහුණදීමට නොහැකි තත්වයක් තුළ කෙසේ හෝ මැතිවරණය කල්දමා ගැනීමට ගන්නා වූ උත්සාහයක් ලෙස අද දින ගොනු කරන ලද මෙම පෙත්සම දැකිය හැකිය. මෙම පෙත්සම ගොනුකරන ලද පුද්ගලයින් 06 දෙනාගේ අනන්‍යතාවය මේ වනවිට හෙළිවීමත් සමග මෙම ක්‍රියාවලිය පිටුපස සිටින බලවේග හෙළිදරව්වෙමින් තිබේ. නුවර ප්‍රදේශයේ ඉදිරිපත් වී ඇති පෙත්සම්කරු ආරක්ෂක අමාත්‍යාංශයේ සේවය කරන අතර ඔහු ශ්‍රී ලංකා නිදහස් පාක්ෂිකයෙකි. එමෙන්ම ඇඹිලිපිටිය උඩවලව ප්‍රදේශයේ පෙත්සම්කරු ගුරු උපදේශකයෙක් වන අතර ඉදිරි පළාත් සභා මැතිවරණයේ අපේක්ෂකයෙකු ලෙස ඉදිරිපත්වීමටද නියමිත අයෙකි. දෙනියාය ප්‍රදේශයේ පදිංචි පුදුගලයෙකු තවත් පෙත්සම්කරුවෙක් පසුගිය මහා මැතිවරණයෙන් පරාජයට පත් වී ජාතික ලැයිස්තුවෙන් පාර්ලිමේන්තුවට පැමිණ දැනට රාජ්‍ය ඇමතිධුරයක් දරන අමාත්‍යවරයෙකුගේ හිතවතෙකි. එමෙන්ම හාලි ඇල ප්‍රදේශයේ පෙත්සම්කරු මාර්ග සංවර්ධන අධිකාරියේ සේවයේ නියුතු ශ්‍රීලනිප සාමාජිකයෙකි. ඒ වගේම පඬුවස්නුවර පෙත්සම්කරු රජයේ කැබිනට් අමාත්‍යවරයෙකුගේ ලඟම හිතවතෙතු වන අතර මුස්ලිම් ජාතික පෙත්සම්කරු සමස්ත ලංකා මුස්ලිම් කොංග්‍රසයෙන් නෙරපාහරින ලද සාමාජිකයෙකි. මෙම පුද්ගලයන්ගේ අනන්‍යතාවයන් අනුව පැහැදිලි වන්නේ පළාත් පාලන මැතිවරණයට මුහුණදීමට නොහැකිව කෙසේ හෝ මැතිවරණය කල් දමාගැනීමේ උත්සාහයක් පවතින බවයි. විශේෂයෙන්ම ශ්‍රී ලංකා නිදහස් පක්ෂය කණ්ඩායම් දෙකක් ලෙස මැතිවරණයට මුහුණදීමට සිදුවීම තුළ මෙම තත්වය උද්ගලතවී ඇත. ඔවුන් උත්සාහ කරනුයේ අධීකරණ ක්‍රියාමාර්ගයක් හරහා සීමානීර්ණ පිළිබඳ ගැසට් නිවේදනය බල රහිත කර පළාත් පාලන මැතිවරණය කල්දමා ගැනීමටය.", "URL": "https://lankatruth.com/si/?p=43933", "Category": "පුවත්", "Parent URL": null}