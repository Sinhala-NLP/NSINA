{"Source": "Lankatruth", "Timestamp": "October 5, 2023", "Headline": "ජාතික ජන බලවේගය, වතුකර ජනතාවගේ සියලුම අයිතිවාසිකම් බාරදෙනවා – කිට්නන් සෙල්වරාජ්", "News Content": "ජාතික ජන බලවේගය, වතුකර ජනතාවගේ සියලුම අයිතිවාසිකම් ලබා දෙන බව සමස්ත ලංකා වතු කම්කරු සංගමයේ සභාපති කිට්නන් සෙල්වරාජ් අවධාරණය කරයි. ඔහු මේ බව අවධාරණය කළේ කඳුකර දමිළ ජනතාව ඉන්දියාවේ සිට මෙරටට ගෙනවිත් අවුරුදු 200ක් පිරීම නිමිත්තෙන් ‘මවුබිමට ජවයක්, ගෞරවනීය පුරවැසියෙක් – මලෛයිගම් 200’ තේමාවෙන් ජාතික ජන බලවේගය විසින් මේ මස 15දා සිදු කරනු ලබන වැඩසටහන් සම්බන්ධයෙන් මාධ්‍ය දැනුවත් කිරීම සඳහා පැවැත්වූ මාධ්‍ය හමුවක් අමතමිණි. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති එම මාධ්‍ය හමුව සඳහා ජාතික ජන බලවේගයේ ජාතික විධායක සභික පාර්ලිමේන්තු මන්ත්‍රී විජිත හේරත්, ජාතික ජන බලවේගයේ ජාතික විධායක සභික මහාචාර්ය විජේකුමාර්, ආචාර්ය පෙරුමාල් සී සිවප්‍රකාශම් සහ සමස්ත ලංකා වතු කම්කරු සංගමයේ උප ලේකම් කලෙයි චෙල්වි යන අය එක් වී සිටි අතර එහිදී සමස්ත ලංකා වතු කම්කරු සංගමයේ සභාපති කිට්නන් සෙල්වරාජ් දැක්වූ සම්පූර්ණ අදහස් පහතින් දැක්වේ. “වතුකර ජනතාව, කඳුකර තේ වගාවට අවශ්‍ය ශ්‍රමය ලබාගැනීම සඳහා ගෙන්වාගෙන වසර 200ක් සම්පූර්ණ වෙනවා. මෙය තේමාකොට ගෙන රජයත්, යම් යම් පිරිස් තැන් තැන්වල කතා කරනවා. ජාතික ජන බලවේගය මේ සඳහා පෙනී සිටින්නේ ‘මලෛයගම් 200’ සිහි කිරීම සඳහා පමණක් නොවෙන බව රජයටත් විද්වතුන්ටත් කියා සිටිනවා. මේ සමාජයේ ඉතිහාසය ඔවුන්ගේ ශ්‍රමයේ මූලිකත්වය දරන ප්‍රජාවක් වශයෙන් ජීවත් වෙන නිසා අපිට එය සැමරිය නොහැකියි. වතුකර ජනතාවගේ වසර 200ක ජීවිත පසුබිම ගැන ගඹුරින් සිතා බලා ඔවුන්ගේ අයිතිවාසිකම් දිනා දීමට බලාපොරොත්තු වෙනවා. ජාතික ජන බලවේගය, ප්‍රථම පියවරක් ලෙස වතුකර ජනතාව වෙනුවෙන් ඒ සියලුම අයිතිවාසිකම් ලබා දීමට බලාපොරොත්තු වෙනවා. මේ කර්මාන්තය පටන් ගත්තේ, 1867දි තම ලූල් කඳුකරයේ වතු යායේ. 2023 වසර වන විට වසර 200ක ඉතිහාසය කල් ඉකුත්වී යන තත්වයක තමයි තිබෙන්නේ. වසර 200ක ඉතිහාසය තුළ මේ රට සුඛිත මුදිත කළේ වතුකරයේ ජනතාව. තේ කොළවල වයස අනුව අවුරුදු 156ක් වෙනවා. එවැනි තත්වයක් තුළ ඔවුන්ට ලබා දෙන දෛනික වැටුපක්. ලෝකයේ අවුරුදු 156ක් වන ක්ෂේත්‍රයක දෛනික වැටුපක් ලබන එකම ජන කොට්ඨාසය වතුකරයේ කම්කරු ජනතාව. මේ මිනිස් අයිතිවාසිකම් උල්ලංඝනය කිරීමක්. මේ අයට මාසික වැටුපක් ලබා දීමට වසර 75ක් මෙ රට පාලනය කළ ප්‍රතිගාමී පක්ෂවලටත්, ආණ්ඩුවලටත් නොහැකි වී තිබෙනවා. ඔවුන්ට මාසික වැටුපක් ලබා දීමට ජාතික ජන බලවේගයේ අපි අදිටන් කර ගෙන සිටිනවා. වසර 200ක් වන මේ ජනතාවට තවමත් ඉඩමක හිමිකමක් නැහැ. නිවාසයක අයිතියක් නැහැ. මොවුන්ට නිවාසයක් ලබා දීමට මෙතෙක් පාලනය කළ පාලකයන්ට නොහැකි වී තිබෙනවා. මොවුන්ව රවට්ටා තිබෙනවා. ඒ ජනතාව බැහැරකර තිබෙනවා. පාලකයන්ගේ පාලනය තහවුරු කරගැනීමට තමයි මොවුන්ව පාවිච්චි කර තිබෙන්නේ. වසර 200ක් ගතවී තිබෙන මේ වනවිටත් ඔප්පුවක් සමගින් බිම් අඟලක්වත් ලබා දීමට පාලකයන් අපොහොසත් වී තිබෙනවා, වගේම එය ලබාගැනීමට වතුකරයේ ජනතාවත් අපොහොසත් වී තිබෙනවා. ජාතික ජන බලවේගය මෙම අයිතීන් මේ ජනතාවට ලබා දීමට අදිටන් කරගෙන සිටිනවා. මේ වතු කම්කරුවන්ගෙන් 58%ක් ලයින් කාමරවල තමයි ජීවත් වුණේ. මේ ලයින් කාමර පවුලකට ජීවත් වීමට කිසිසේත් සුදුසු තත්වයේ ඒවා නොවෙයි. එක්සත් ජාතීන්ගේ සංගමය 1950 වසරේ මේ ‘ලයින් ජනාවාසය’ කියන සංකල්පය ඉවත් කළ යුතුයි කියා කතා කළා. එවන් තත්වයක් තුළ තමයි මේ වතුකරයේ පූජාව සහ කම්කරු ජනතාව ජීවත් වෙන්නේ. මෙය මිනිස් අයිතිවාසිකම් උල්ලංඝනය කිරීමක්. ඒ ප්‍රජාවට හොඳ නිවාසයක් ලබා දීමට වසර 75ක් පාලනය කළ පාලකයන් අසමත් වී තිබෙනවා. කම්කරුවන්ව රවටා තිබෙනවා. ඔවුන්ගේ අයිතිවාසිකම් දිනා ගැනීමට සටන් බිමක් බවට පත් කිරීමේ අත්තිවාරමක් හැටියට සනිටුහන් විය යුතුයි.”", "URL": "https://lankatruth.com/si/?p=152792", "Category": "පුවත්", "Parent URL": null}