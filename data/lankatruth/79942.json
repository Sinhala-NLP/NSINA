{"Source": "Lankatruth", "Timestamp": "August 28, 2019", "Headline": "“ගොවිජන මන්දිරය” පවරා ගැනීමට කැබිනට් පත්‍රිකාවක් ඉදිරිපත් කළේ අගමැතිවරයායි", "News Content": "තක්සේරු වටිනාකම ඉක්මවායමින් කෘෂිකර්ම අමාත්‍යාංශය සඳහා රාජගිරිය ප්‍රදේශයේ පෞද්ගලික ගොඩනැඟිල්ලක් ලබාගැනීම සඳහා අදාල කැබිනට් පත්‍රිකාව අග්‍රාමාත්‍යවරයා විසින් ඉදිරිපත් කර ඇති බව ඊයේ(27) අග්‍රාමාත්‍ය ලේකම් සමන් ඒකනායක මහතා ප්‍රකාශ කර තිබේ. 2015 – 2018 කාල සීමාව තුළ රාජ්‍ය ආයතනවල සිදුව ඇතැයි පැවසෙන දූෂණ වංචා සෙවීමට පත්කර ඇති ජනාධිපති කොමිසම හමුවේ පැය 5ක ප්‍රකාශයක් ලබාදෙමින් අග්‍රාමාත්‍ය ලේකම්වරයා මේ බව සඳහන් කර ඇත. ඒ මහතා වැඩිදුරටත් සඳහන් කර ඇත්තේ කෘෂිකර්ම අමාත්‍යාංශය පවත්වාගෙන යාමට “ගොවිජන මන්දිරය” පවරාගැනීම සඳහා අග්‍රාමාත්‍යවරයා විසින් කැබිනට් පත්‍රිකාවක් ඉදිරිපත් කළ බවත් එම කැබිනට් පත්‍රිකාව 2015 වසරේ සැප්තැම්බර් මස 21 වැනිදා අමාත්‍ය මණ්ඩලයට ඉදිරිපත් කළ අතර 2015 වසරේ දෙසැම්බර් මස පළමුවැනිදා දුමින්ද දිසානායක මහතා විසින් කැබිනට් පත්‍රිකාවක් ඉදිරිපත් කල බවත් ය. එවකට කෘෂිකර්ම ඇමතිව සිටි දුමින්ද දිසානායක මහතාගේ කැබිනට් පත්‍රිකාවට අනුමැතිය ලැබීමෙන් පසු කෘෂිකර්ම අමාත්‍යාංශය රාජගිරියේ පිහිටි ගොඩනැඟිල්ලකට ගෙන ගිය බව අග්‍රාමාත්‍ය ලේකම්වරයා පවසා ඇත. තක්සේරු වටිනාකම ඉක්මවායමින් කෘෂිකර්ම අමාත්‍යාංශය සඳහා රාජගිරිය ප්‍රදේශයේ පෞද්ගලික ගොඩනැඟිල්ලක් ලබාගැනීම සම්බන්ධව ඉදිරිපත්ව ඇති පැමිණිල්ලේ වැඩිදුර විභාගය සඳහා අග්‍රාමාත්‍ය ලේකම්වරයා කොමිසම වෙත කැඳවා තිබිණි.", "URL": "https://lankatruth.com/si/?p=79942", "Category": "පුවත්", "Parent URL": null}