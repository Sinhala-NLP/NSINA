{"Source": "Lankatruth", "Timestamp": "August 6, 2019", "Headline": "අධිකරණයට අපහාස කර ඇති බවට වන රංජන්ට එරෙහි නඩුව කල් යයි", "News Content": "අධිකරණයට අපහාස කළ බවට චෝදනා එල්ලවී ඇති රාජ්‍ය අමාත්‍ය රංජන් රාමනායක මහතාට එරෙහි නඩුව ලබන 28 වැනිදා තෙක් කල් තැබීමට ශ්‍රේෂ්ඨාධිකරණය අද(06) නියෝග කර තිබේ. සිසිර ද ආබෲ, ප්‍රසන්න ජයවර්ධන සහ විජිත් මලල්ගොඩ යන ත්‍රිපුද්ගල විනිසුරු මඬුල්ල හමුවේ සිද්ධියට අදාල නඩුව කැඳවා තිබූ අතර පැමිණිල්ලේ සාක්ෂිකරුවෙකු ලෙස නම්කර ඇති, රංජන් රාමනායක මහතා විසින් සිදුකළ ප්‍රකාශය විකාශනය කළ මාධ්‍ය ආයතනයක ප්‍රවෘත්ති අධ්‍යක්ෂකවරයාගෙන් සාක්ෂි සටහන්කර ගැනීම අද සිදුකර තිබේ. අදාල රූපවාහිනී මාධ්‍ය ආයතනයේ ප්‍රවෘත්ති අධ්‍යක්ෂකවරයාගේ සාක්ෂියෙන් පසුව එම ආයතනයේ කැමරා ශිල්පියෙකුගෙන් සාක්ෂි සටන් කර ගැනීමට සිදුවිය. මෙම නඩුව අද කැඳවූ අවස්ථාවේදී වගඋත්තරකාර රංජන් රාමනායක මහතා අධිකරණය හමුවේ පෙනී නොසිටි අතර ඔහු අපොස උසස් පෙළ විභාගයට සහභාගි වීම නිසා අද දින අධිකරණය හමුවේ පෙනී සිටීම අනවශ්‍ය බවට අධිකරණය විසින් මීට පෙර අවසර ලබාදී තිබුණි. ඉන් අනතුරුව වැඩිදුර සාක්ෂි සටහන් කරගැනීම මේ මස 28 වන දා තෙක් කල් තබන ලදී. පාර්ලිමේන්තු මන්ත්‍රීවරයෙකුව සිටිමින් සමාජ සවිබල ගැන්වීමේ සහ සුබසාධන නියෝජ්‍ය අමාත්‍ය ධුරය දරමින් රංජන් රාමනායක මහතා 2017 අගෝස්තු 21 වැනි දින අග‍්‍රමාත්‍ය නිල නිවස වන අරලියගහ මන්දිරයේදී පාර්ලිමේන්තු කණ්ඩායම් රැස්වීමකදී මාධ්‍ය වෙත ලබා දුන් ප‍්‍රකාශයක් මඟින් ආණ්ඩුක‍්‍රම ව්‍යවස්ථාවේ 105.3 වගන්තිය අනුව ශ්‍රේෂ්ඨාධිකරණයට අපහාසයක් සිදු කර ඇති බවට නුගේගොඩ , ගංගොඩවිල ,වලව්වත්ත පාර් ,අංක 43 /11 දරණ ස්ථානයේ පදිංචි රණවක සුනිල් පෙරේරා නැමැත්තා සහ මාගල්කන්දේ සුදන්ත හිමි විසින් ශ්‍රේෂ්ඨාධිකරණයට පැමිණිලි ඉදිරිපත් කර තිබේ.", "URL": "https://lankatruth.com/si/?p=78773", "Category": "පුවත්", "Parent URL": null}