{"Source": "Lankatruth", "Timestamp": "February 23, 2021", "Headline": "වතු කම්කරු දිනක වැටුප රු.1000ක් කිරීමේ ගැසට්ටුව නිකුත් කිරීම කල් මරන්නේ ඇයි?", "News Content": "වතු කම්කරු දෛනික වැටුප රැපියල් දහසක් බවට පත් කිරීම සඳහා නිකුත් කළ යුතු ගැසට් නිවේදනය ප්‍රකාශයට පත් කිරීම කල්යමින් තිබෙන බව සමස්ත ලංකා වතු කම්කරු සංගමය සඳහන් කරයි. අදාළ ගැසට් නිවේදනය නිකුත් කිරීම සඳහා වතු හාම්පුතුන් හා රජයේ බලධාරීන් අතර පසුගිය 19 වැනිදා සාකච්ඡාවක් පවත්වා තිබෙන බවත්, එය අසාර්ථක වී තිබෙන බවත් එම සංගමයේ ලේකම් ඒ. ප්‍රේමරත්න පවසයි. වතු කම්කරුවන්ට විෂය භාර අමාත්‍ය නිමල් සිරිපාල ද සිල්වා මහතා ලබාදී තිබූ පොරොන්දුවලට අනුව මේ මස 19 වැනිදා ගැසට් නිවේදනය නිකුත් කිරීමට නියමිතව තිබූ බවද ඒ මහතා ප්‍රකාශ කරයි. ජනවාරි මස වැටුපේ සිට මූලික වැටුප රුපියල් නවසියයක් හා දීමනාවක් ලෙස රුපියල් සියයක් වතු කම්කරුවන්ට ලබාදෙන බවට අමාත්‍යවරයා පොරොන්දු වූ බවද ලේකම්වරයා සඳහන් කර සිටියි. මේ අනුව ජනවාරි මස වැටුප ලැබුණු පෙබරවාරි 10 වැනිදා මෙම වැටුප ලැබිය යුතු වුවත්, එදින වතු කම්කරුවන්ට හිමි වූයේ රුපියල් 750ක දෛනික වැටුපට අදාළ මුදල බවද ඔහු පවසයි. මේ නිසා ගැසට් නිවේදනය නිකුත් කිරීමේදී හිඟ වැටුප ලැබෙන ආකාරයට කඩිනමින් ගැසට් නිවේදනය නිකුත් කරන ලෙසට විෂය භාර අමාත්‍යවරයාගෙන් ඉල්ලා සිටින බවද සමස්ත ලංකා වතු කම්කරු සංගමයේ ලේකම් ඒ. ප්‍රේමරත්න ප්‍රකාශ කරයි.", "URL": "https://lankatruth.com/si/?p=111238", "Category": "පුවත්", "Parent URL": null}