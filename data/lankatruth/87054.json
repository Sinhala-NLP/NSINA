{"Source": "Lankatruth", "Timestamp": "December 10, 2019", "Headline": "පොහොර සහනාධාරය කුඩා තේවතු හිමියන්ට නැහැ…", "News Content": "ආණ්ඩුවේ පොහොර සහනාධාර කුඩා තේවතු හිමියන්ට නොලැබෙන බවත්, වෙළෙඳ පොළෙන් මිලදී ගන්නා පොහොර යෙදූවිට නිසි අස්වැන්නක් නොලැබෙන බවත් කුඩා තේවතු හිමයෝ සඳහන් කරති. වෙළෙඳ පොළෙන් පොහොර මිලදී ගැනීමට යෑමේදී පොහොර කිලෝග්‍රෑම් 50කට රුපියල් තුන්දහසකට වැඩි මුදලක් ගෙවීමට සිදුව තිබෙන බවත්, එහෙත් පසුගිය ආණ්ඩුව පොහොර කිලෝ ග්‍රෑම් 50ක් රුපියල් 1500කට ලබාදෙන බවට පොරොන්දු වූ බවද එම පිරිස් පෙන්වා දෙති. පොහොර සහනාධාරය කුඩා තේ වතු හිමියන්ට ලබාදෙන බවට සඳහන් කළද, එම වැඩපිළිවෙළ නිසිලෙස සිදුනොවන බවත්, තේ වගාවට නියමිත කාලයේදී පොහොර යෙදිය යුතු බැවින් වැඩි මිලකට පොහොර ලබාගෙන වගාවට යෙදීමට සිදුව තිබෙන බවත් එම පිරිස් සඳහන් කරති. තේ පර්යේෂණ ආයතනයේ නිර්දේශවලට අනුව අක්කරයකින් තේ දළු කිලෝ 800යත් 1000ත් අතර ප්‍රමාණයක් එක් වරකට නෙළාගත යුතු බවත්, එහෙත් මේ වනවිට එම ප්‍රමාණය කිලෝ 400ත් 500ත් දක්වා අඩු වී තිබෙන බවත් කුඩා තේ වතු හිමියෝ පෙන්වා දෙති. මෙම තත්වය කුඩා තේ වතු හිමියන්ගේ ආර්ථිකයට විශාල ලෙස බලපා තිබෙන බවත්, මේ හේතුවෙන් පොහොර සහනාධාරය යටතේ ප්‍රමිතියෙන් යුත් පොහොර ලබාදීමේ වැඩපිළිවෙළක් සකස් කරන ලෙසට විෂයභාර අමාත්‍යවරයාගෙන් ඉල්ලා සිටින බවත් එම පිරිස් පෙන්වා දෙති.", "URL": "https://lankatruth.com/si/?p=87054", "Category": "පුවත්", "Parent URL": null}