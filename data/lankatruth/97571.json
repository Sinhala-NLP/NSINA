{"Source": "Lankatruth", "Timestamp": "October 12, 2020", "Headline": "නිරෝධායනයේ පැනගිය පොලිස් රියදුරා බීමතින් මහ පාරේ වැටී ඉඳලා", "News Content": "කළුතර ශ්‍රී ලංකා පොලිස් විද්‍යාලයේ නිරෝධායනය සඳහා යොමුකර සිටි මිනුවන්ගොඩ පොලිස් ස්ථානයේ පොලිස් රියදුරෙකු අදාල නිරෝධායන මධ්‍යස්ථානයෙන් පැනගොස් මත්පැන් පානය කර කළුතර ගමගොඩ ප්‍රදේශයේ මහමග වැටී සිටියදී හමු වී තිබෙනවා. ඉකුත් සිකුරාදා රාත්‍රියේ ඔහු මෙසේ පැනගොස් ඇති අතර ඉන්පසු ඔහුව කළුතර දකුණ පොලීසිය විසින් සිය භාරයට ගෙන ඇත. මිනුවන්ගොඩ පොලිස් ස්ථානයේ ආපන ශාලාවේ සේවය කරන පුද්ගලෙයකුට කොවිඩ් – 19 වෛරසය ආසාදනය වී ඇති බව තහවුරු වීමත් සමග එම පොලිස් ස්ථානයේ සේවය කළ සියලු දෙනාම නිරෝධායන මධ්‍යස්ථාන කරා යොමුකර තිබිණි. ඉන් නිළධාරීන් 53 දෙනෙකු රැඳී සිටින්නේ කළුතර ශ්‍රී ලංකා පොලිස් විද්‍යාලයේ පිහිටුවා ඇති නිරෝධායන මධ්‍යස්ථානය තුළය. අදාල පොලිස් රියදුරා මත්පැන් පානය කර ඇත්තේ නිරෝධායන මධ්‍යස්ථානයෙන් පිටතට පැමිණ ත්‍රිරෝද රථයකින් කළුතර නගරය වෙත ගොස් ය. කළුතර දකුණ පොලීසියට රැගෙන ඒමෙන් පසු සිදුකළ සොය බැලීමකදී ඔහු පොලිස් විද්‍යාලයේ නිරෝධායනය වෙමින් සිටි පොලිස් නිළධාරියෙකු බව හෙළි වී ඇත. මේ නිසා කළුතර දකුණ පොලීසියේ උප පොලිස් පරීක්ෂකවරයෙකු ඇතුළු නිළධාරීන් කිහිප දෙනෙකු නිරෝධායනය කිරීමට සිදුව ඇති අතර අදාල පුද්ගලයා ගමන් කළ ත්‍රිරෝද රථය සොයා ගැනීම සඳහා පරීක්ෂණ ආරම්භ කර තිබේ. නිරෝධායන නීති කඩකිරීම සහ පොලිස් විද්‍යාලයෙන් පැනයාම සම්බන්ධයෙන් අදාල පොලිස් රියදුරාට එරෙහිව මේ වනවිට කළුතර මහේස්ත්‍රාත් අධිකරණය වෙත බී වාර්තාවක් ඉදිරිපත් කර ඇත.", "URL": "https://lankatruth.com/si/?p=97571", "Category": "පුවත්", "Parent URL": null}