{"Source": "Lankatruth", "Timestamp": "July 2, 2023", "Headline": "EPF කොල්ල කන ක්‍රියාවලියට පාර්ලිමේන්තුවේ බහුතර අනුමැතිය ලබාදීම සම්බන්ධයෙන් අපේ විරෝධය පළ කරනවා – සුනිල් හඳුන්නෙත්ති", "News Content": "සේවක අර්ථසාධක අරමුදල කොල්ල කන ක්‍රියාවලියට පාර්ලිමේන්තුවේ බහුතර අනුමැතිය ලබාදීම සම්බන්ධයෙන් විරෝධය පළ කරන බව ජාතික ජන බලවේගයේ ජාතික විධායක සභික සුනිල් හඳුන්නෙත්ති අවධාරණය කරයි. ඔහු මේ බව අවධාරණය කර සිටියේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධා කාර්යාලයේ අද (02) පෙරවරුවේ පැවති මාධ්‍ය හමුවක අමතමිණි. එම මාධ්‍ය හමුව සඳහා ජාතික ජන බලවේගයේ ජාතික විධායක සභික ශ්‍රී ජයවර්ධනපුර විශ්වවිද්‍යාලයේ මහාචාර්ය අනිල් ජයන්තද එකවී සිටි අතර එහිදී ජාතික ජන බලවේගයේ ජාතික විධායක සභික සුනිල් හඳුන්නෙත්ති දැක්වූ සම්පූර්ණ අදහස් පහතින් දැක්වේ. “ආණ්ඩුව පාර්ලිමේන්තුවේදී සම්මතකර ගත් දේශීය ණය ප‍්‍රතිව්‍යුහගත කිරීමෙන් සිදුවෙන බලපෑම අර්ථසාධක අරමුදල සම්බන්ධයෙන් විශේෂයි. මේ අරමුදලේ ගිණුම් හිමියන්ට සිදුවී තිබෙන්නේ වක්කඬේ හකුරු හැංගුව මිනිසාට සිදුවූ දෙයයි. සාමාජිකයන් විසිහය ලක්ෂයකගේ විශ‍්‍රාම අරමුදල් ආරක්ෂා කරන්න භාරදී තිබෙන්නේ මහ බැංකුවට. මහ බැංකු අධිපති, ආණ්ඩුවත් එකතු වෙලා අර්ථසාධක අරමුදල මංකොල්ල කෑමේ ක්‍රියාවලියකට මුලපුරා තිබෙන්නේ. ඉදිරිපත් කර තිබෙන ක්‍රියාවලියෙන් බැංකු පද්ධතියට බලපෑමක් නොවන බවට ආණ්ඩුව සහතිකයක් දෙනවා. නමුත් විශේෂයෙන්ම රාජ්‍ය බැංකුවලට අනතුරක් තිබෙන බවට සාධාරණ සැකයක් අපට අදටත් තියෙනවා. ජනතාවටත් කියනවා ඒ සැකය දිගටම තියාගන්න කියලා. බැංකු ක්‍රියාවලිය සම්පූර්ණ අඩපණ කරලා ජාත්‍යන්තර වෙළඳාමටත් බලපෑමක් කරලා ආණ්ඩුව බියක් හැදුවා. ඇමතිවරු ඊළඟට කියන්න උත්සාහ කරන්නේ කළබල වුණාට ආණ්ඩුව ඇත්ත ප‍්‍රශ්නයක් හැදුව බව වහන්න කරුණුයි. මේකේ බලපෑම එන්නේ කොතැනටද? මහ බැංකුව ආණ්ඩුවත් එක්ක කරන ගනුදෙනුවලදී නිකුත් කරන භාණ්ඩාගාර බිල්පත් දිගුකාලීන බැඳුම්කර බවට පත්කරනවා. අර්ථසාධක අරමුදල ඇතුළු විශ‍්‍රාම වැටුප් අරමුදල් 117ක් සම්බන්ධයෙන් අනුගමනය කරන ක්‍රියාමාර්ග මහ බැංකුව ඉදිරිපත් කර නැහැ. කැබිනට් මණ්ඩලය, මුදල් කාරක සභාව අනුමත කළේ මහ බැංකුව ඉදිරිපත් කළ පවර් ප‍්‍රසන්ට්ටේෂන් එකක්. මේකෙන් ආර්ථික ක්‍රියාවලිය තේරුම් ගන්න තරම් ප‍්‍රඥාවන්ත කැබිනට් මණ්ඩලයක් ඉන්නවා නම්, අපේ රට බංකොලොත් වුණේ ඇයි කියන එකත් ප‍්‍රශ්නයක්. ආණ්ඩුවත් මහ බැංකු අධිපතිවරයාත් මුළු පාර්ලිමේන්තුවම නොමග යවා තිබෙන්නේ. ඒ නිසා අපිට ඒ ගැන නැවත නැවත කතා කරන්න සිදුවී තිබෙනවා. අර්ථසාධක අරමුදලේ ණය කපා හරින්න යෝජනා කරන අතර, ප‍්‍රාථමික ගනුදෙනුකරුවන් ඉවත් කර තිබෙනවා. පෞද්ගලික බැඳුම්කර හිමියන් ඉවත්කර තිබෙනවා. බැංකු ඉවත් කර තිබෙනවා. මහ බැංකුව සම්බන්ධ බැඳුම්කරවලින් 17%ක් තිබෙන්නේ ප‍්‍රාථමික තැරැුව්කරුවන්ගේ අයිතිය යටතේ. මහ බැංකු බැඳුම්කර මංකොල්ලයට සම්බන්ධ වුණේ, ‘පර්පැචුවල් ටෙ‍්‍රෂරීස්’ කියන ප‍්‍රාථමික තැරැව්කාර සමාගමක්. අර්ථසාධක අරමුදලේ තිබෙන්නේ පෞද්ගලික සහ අර්ධ රාජ්‍ය අංශයේ වැඩකරන ජනතාවගේ සල්ලි. ආණ්ඩුව ඒ අරමුදල බෙල්ල මුලින්ම අල්ලාගෙන තිබෙනවා. සාමාන්‍ය බැඳුම්කරවලට මේ වෙනකොට 22%ක් විතර වෙන පොලිය 2025 දක්වා 12%ටත් ඊට පසුව 9%ටත් කප්පාදු කරන්න යෝජනා කර තිබෙනවා. ප‍්‍රාථමික තැරැව්කරුවන්ට එහෙම කරන්නේ නැහැ. ජාත්‍යන්තර මූල්‍ය අරමුදල සමග ආණ්ඩුව අත්සන් කළ ගිවිසුමේ පැහැදිලිව සඳහන් කරුණක් තිබෙනවා. 2023 මාර්තු 06 වැනිදා ක්‍රිස්ටිනා ජෝජිවා සමග අත්සන් කළ අභිප‍්‍රාය ඵල කිරීමේ ලිපියේ ”සියලූ බාහිර ණය හිමියන්ට විනිවිදභාවයෙන් සමානව සැලකීමට බැඳී සිටිනවා.” යනුවෙන් සඳහන්. නමුත් අර්ථසාධක අරමුදලට එහෙම කරන්නේ නැහැ. ඒ බැඳුම්කර කි‍්‍රයාවලියට සම්බන්ධ වුණු ප‍්‍රාථමික අලෙවිකරුවන්ට වැඩි වරප‍්‍රසාද දී අර්ථසාධක අරමුදලේ සාමාජික සාමාන්‍ය ජනතාවට පීඩනයක් එන හැන්දෙන් බෙදනවා. 2027 සිට 2038 දක්වා බැඳුම්කර කල්දමා තිබෙනවා. ඒ බැඳුම්කරවලට 2025 දක්වා 12%ක පොලියකුත් ඊට පස්සේ 2026 – 2038 දක්වා 9%ක ස්ථාවර පොලියකුත් විතරයි අර්ථසාධක අරමුදලේ බැඳුම්කර ආයෝජනවලට ලැබෙන්නේ. උද්ධමනය 68%ක් දක්වා තිබුණු රටක 2038 වෙන විට 9%ක පොලියක් ලැබෙනවා කියන්නේ මොකක්ද? උද්ධමනයත් එක්ක මුදල්වල ඇත්ත වටිනාකම කොපමණද? උද්ධමනය 2038 දී 9%ට අඩුවෙනවා කියලා ආණ්ඩුව කිසිම සහතිකයක් දී නැහැ. අර්ථසාධක අරමුදලේ මුදල් තැන්පත් කළ අයට ප‍්‍රතිලාභ ලැබෙන්නේ වක්කඬේ හකුරු හැංකුව ගාණට. බැඳුම්කර ක්‍රියාවලියට එකඟ නොවන අයට ආණ්ඩුව කොන්දේසි මගින් තර්ජනය කරනවා. මේ ක්‍රියාවලියට එකඟ නොවෙනවා නම්, 30%ක බද්දක් පනවන බවට බැංකුවලටත් අදාළව සඳහන් කර තිබෙනවා. බැංකුවලට අත තබන දෙවන පියවර ඒක. ස්වේච්ඡාවෙන් ණය ප‍්‍රතිව්‍යුහගත කරණයට සම්බන්ධ වෙන්න එන්නේ නැත්නම්, 14%ක බද්ද වෙනුවට 30%ක බද්දක් බැංකුවලටත් විශ‍්‍රාම වැටුප් අරමුදල්වලටත් පනවන බවට තර්ජනය කරනවා. ‘පර්පැචුවල් ට්‍රෙෂරීස්’ වගේ ප‍්‍රාථමික තැරැව්කරුවන්ට මහ බැංකුවත් එක්ක ගනුදෙනු කිිරීමේදී තවත් සූදුවකට ඉඩදී තිබෙනවා. ඔවුන් බැඳුම්කර මිලදී ගන්නේ 10% පොලියට එක රැයින් ලබාදෙන මහ බැංකුවේ සල්ලිවලින්මයි. ඊට පස්සේ ඒ බැඳුම්කරයේම 30% පොලියට මහ බැංකුවෙන් ලබාගන්නවා. ”එකඟ වූ නිකුතුවේදී සම්පූර්ණ පොලියට” ගෙවන බව සහතික කර තිබෙනවා, එවුන් ණයට සල්ලි ගන්නෙත් මහ බැංකුවෙන්මයි. ඌරාගේ මාළු ඌරාගේ පිටේ තියලා කපනවා වගේ වැඩක් මේ කරන්නේ. අර්ථසාධක අරමුදලට පොලිය 9% දක්වා කපනවා. අර්ථසාධක අරමුදලේ සාමාජිකයින්ගෙන් ඡන්දය ගත් ආණ්ඩුවේ ඇමතිවරුන් ලැජ්ජා වෙන්න ඕනෑ. පොදුජන පෙරමුණෙත්, හවුල්වුණු අනෙක් කට්ටියත් ආණ්ඩුවේම ලගින්න ඕනෑකමට කරන මේ පාවාදීම සම්බන්ධයෙන් අර්ථසාධක අරමුදල් සාමාජිකයන්ගෙන් සමාව ගන්න ඕනෑ. ඇමති කට්ටකට අත උස්සලා දැන් ලැබෙන පොලියත් අර්ථසාධක අරමුදලෙන් කපා හරිනවා. හරි නම්, මේ ණය කපා හැරීමේ ක්‍රියාවලියට ඉස්සෙල්ලා ප‍්‍රාථමික තැරැව්කරුවන් ඇතුළු සියලුදෙනා ලබාගෙන තිබෙන භාණ්ඩාගාර බිලිපත් සහ බැඳුම්කර සම්බන්ධයෙන් වෝහාරික විගණනයක් කරන්න ඕනෑ. මේ තැරැව්කරුවන් මහ ජනතාවගෙන් කොච්චර බදු මුදල් ප‍්‍රමාණයක් අරගෙන තිබෙනවාද කියලා විමර්ශනයක් කරන්න ඕනෑ. මහ බැංකුවෙන් ණයට සල්ලි අරගෙන බැඳුම්කරවල යොදවනවා කියන්නේ මහජනතාවගේ සල්ලි පරිහරණය කිරීමක්. ඒ වගේම විදේශිකයන් ලබාගෙන තිබෙන බැඳුම්කර, බැංකු පද්ධතිය ලබාදෙන තිබෙන බැඳුම්කර ගැනත් සොයන්න ඕනෑ. ආර්ථික අර්බුදය හමුවේ බැංකුවල සමහර ක්ෂේත‍්‍ර ලාභ පෙන්නුවා. ඒ ඔක්කෝම අතහැරලා අද දංගෙඩියට ගෙනියන්නේ අර්ථසාධක අරමුදල. 2038 දක්වා ස්ථාවර පොලියක් යටතේ වදබන්ධනයට ගෙනියනවා. මේ මංකොල්ලයට එකඟ නොවෙන සියලු ජනතාවගේ අවධානය මේ කෙරෙහි යොමු කරන්න කියලා ඉල්ලා සිටිනවා. මම උදාහරණයක් කියන්නම්. 2022 මැයි මාසයේ 01දා රුපියල් මිලියන අසූපන්දහස් හත්සිය හැටක (රු. මිලියන 85,760) බැඳුම්කරයක් නිකුත් කළා. 22.5%ක පොලියට 2027 කල්පිරෙන්නේ. 2022 ජනවාරි 01දා මිලියන 86000ක බැඳුම්කරයක් නිකුත් කළා. ඒක 2025 කල්පිරෙන්නේ. පොලිය 22.15%යි. මේ බැඳුම්කරයට අර්ථසාධක අරමුදල සම්බන්ධ වෙලා තිබෙනවා නම්, ඊට ලැබෙන්නේ 9%ක පොලියක්. නමුත් ප‍්‍රාථමික තැරැව්කරුවන්ට 22%ක පොලිය දිගටම ලැබෙනවා. මේ තත්වය ආණ්ඩුවෙන් කොහොමද සාධාරණීය කරණය කරන්නේ. මේ යෝජනාවට අත ඉස්සූ සෑම මන්ත්‍රීවරයෙක්ම ජනතාව ඉදිරියේ මේක සාධාරණී කරණය කරන්නේ කොහොමද? මහ බැංකුවට පාඩුවක් නොවන බවත් ඇස්පනාපිට පේනවා. හැමදේටම බැඳුම්කර නිකුත් කරන කොට, සල්ලි අච්චු ගහලා එළියට දාලා, මහ බැංකු එකවුන්ට් එක ලොස් කරගෙන තිබෙන්නේ. මහ බැංකුවේ තිබෙන භාණ්ඩාගාර බිල්පත් බැඳුම්කර බවට පරිවර්ථනය කරන කොට පොලිය අඩුවී නැවත ගෙවීමේ කාලය විශාල වශයෙන් දීර්ඝ කරනවා. ඒ නිසා මහ බැංකුවේ ද්‍රවශීලතාවය අර්බුදයට යනවා. මහ බැංකුවේ අධිපතිවරයා බැංකුව වෙනුවෙන් පෙනී සිටීනවා වෙනුවට, ආණ්ඩුව වෙනුවෙන් පෙනී සිට ප‍්‍රකාශ කරන්නේ මහා භාණ්ඩාගාරයේ අදාළ මුදල් පියවා ගන්නා බවයි. මේ කියන තත්වය වෙනුවෙන් භාණ්ඩාගාරය නැවත වැට් බද්ද වැඩි කරනවාද? මුද්දර ගාස්තු වැඩිකරනවාද? ආදායම් බදු වැඩි කරනවාද? භාණ්ඩාගාරය බලාගන්නේ නැවතත් මිනිස්සුන්ට බදුබර පැටවීමෙන්. අවසාන වශයෙන් අර්ථසාධක අරමුදලෙන් වුණත්, භාණ්ඩාගාරය හරහා වුණත්, ගෙවන්න වෙන්නේ සාමාන්‍ය ජනතාවට. සුපුරුදු විදහටම චෞර වළල්ලේ ගජමිත‍්‍රයන් ටික මුදාහැර තිබෙනවා. සාමාන්‍ය ජනතාවට ඇඟට නොදැනෙන්න මේ ගිනිගෙඩිය පටවනවා. දවස් පහක් බැංකු වහලා තමන්ගේ ගිණුම්වල සල්ලි ගනීද කියලා කල්පනා කරන ජනතාවට බොහොම ආදරයෙන් කිසිවක් නොවූ බව පෙන්වා පිටුපස තිබෙන ඇත්ත කි‍්‍රයාවලිය සඟවනවා. ඇත්ත ක්‍රියාවලියේ ප‍්‍රතිවිපාක බුක්ති විඳින්න වෙන්නේ අනාගතයේදී. එතකොට ඒ වේදනාව දැනෙනවා. මේ මොහොතේ ප‍්‍රශ්නයක් ඇති නොවෙන බව පෙන්වන්නේ අනාගතයේ විපාක ඉතිරි කිරීමෙන්. බැංකු පද්ධතිය අර්බුදයට යවලා ප‍්‍රාග්ධනය නැවත රැස්කරන්නේ කොටස් වෙළඳපොළ හරහා ආණ්ඩුවේ ගජ මිතුරන්ගෙන්. ඒ අවස්ථාවලදී ඉදිරිපත් වෙන්නේ ප‍්‍රාථමික තැරැව්කරුවන්, විදේශ සමාගම් සහ වෙනත් ඉහළම ආදායම් ලබන, දැන් මේ ක්‍රියාවලියෙන් කිසිදු බලපෑමක් නොවන පිරිසයි. ආණ්ඩුව දැන් ඒ අයගේ පාර පිරිසිදුකර දී තිබෙනවා. අහිංසක මිනිසුන් දංගෙඩියට යවා ප‍්‍රශස්තීකරණය කියලා මේ කරන දේට අමතරව දළ දේශීය නිෂ්පාදිතය වැඩිකරලත් මේ ක්‍රියාවලිය කරන්න පුළුවන්. නමුත් ඒ ගැන කිසිම අවධානයක් යොමු නොකරන ආණ්ඩුව ණය කපා හැරීමේ ක්‍රියාවලියට අවතීර්ණ වී සිටිනවා. ඇත්ත අර්ථයෙන් නම්, දැන් බේරා ගන්න ඕනෑ සුළු හා මධ්‍ය පරිමාණ කර්මාන්තකරුවන් පිරිසයි. දළ දේශීය නිෂ්පාදිතය වැඩිකරන්නේ ඔවුන්. මූල්‍ය වෙළඳපොළ ඇතුලේ ඒක කරන්න බැහැ. දැන් ණය බරින් මිරිකී සිටින කර්මාන්තකරුවන්ගේ කොටස ආණ්ඩුව බාරගැනීමෙන් විතරයි නිෂ්පාදනය වැඩිකරන්න පුළුවන්. 2001 පරිවාස ආණ්ඩු වැඩපිළිවෙළ වෙලාවේ ගොවි ජනතාවගේ වගා ණය කපා හරින්න අපි ක්‍රියා කලේ මෙන්න මේ පදනමේ ඉඳන්. නිෂ්පාදන ක්‍රියාවලිය වැඩිවෙන කොට අපනයන ආදායම වැඩිවෙනවා. අපි ඒ වෙනුවෙන් කැපවෙන ප‍්‍රමාණය අනුව එය තීරණය වෙනවා. අවුරුදු දෙකක් නැහිලා ණය කපා හරින තැනට ආවා නම්, එහි අනෙක් පැත්ත ඇරගෙන අවුරුදු දෙකක් මහන්සි වෙලා දළ දේශීය නිෂ්පාදිතය වැඩි කළා නම්, උත්තරය ලැබෙනවා නේද? සුළු හා මධ්‍ය පරිමාණ කර්මාන්තකරුවන්ගේ ණය ඒ අවුරුදු දෙකේදී කපා හැරියා නම්, ඉක්මනින්ම ආර්ථිකය නැගිටිනවා නේද? ජාත්‍යන්තර මූල්‍ය අරමුදල ලබාදී තිබෙන නිර්ණායක අනුව රජයේ 128% ක ණය බර 95% දක්වා අඩුකර ගන්න නිවැරදි ක්‍රියාවලිය මේක නොවෙයිද? තාවකාලිකව භාණ්ඩාගාරයට පීඩනයක් අරගෙන, හොරකම් කළ සල්ලි, භාණ්ඩාගාරයට අයකර ගෙන, බැංකුවලට බිලියන ගණන් පොලු තියා තිබෙන ජාවාරම්කරුවන්ගෙන් අයකර ගෙන කටයුතු කිරීම නිවැරදි ක‍්‍රමයයි. මේ දවස්වල විදුලි බිල අඩුකරලා තෙල් මිල වැඩිකිරීමේ විජ්ජාවක් ගෙනියනවා. හැම තිස්සේම ජනතාව රැවටීමේ ක්‍රියාවලිය තුළ මූල්‍ය වෙළඳපොළත් හසුරුවමින් ඉන්නවා. පියවර කිහිපයකින් යන සැලැස්මක තමන්ගේ ගජ මිත‍්‍රයන්ට සහනාධාර ලබාදීමේ ක්‍රියාවලිය ගැන අවධානයෙන් ඉන්න ලෙස ජනතාවගෙන් ඉල්ලා සිටිනවා. අර්බුදය තුළ පවා ගජමිතුරන්ට සලකන මේ පාලනය පළවා හරින්න ඕනෑ. අර්ථසාධක අරමුදල කොල්ල කන ක්‍රියාවලියට පාර්ලිමේන්තුවේ බහුතරය අනුමැතිය දීම සම්බන්ධයෙන් අපි අපේ විරෝධය පළ කරනවා.”", "URL": "https://lankatruth.com/si/?p=148613", "Category": "ආර්ථික පුවත්", "Parent URL": null}