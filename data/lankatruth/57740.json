{"Source": "Lankatruth", "Timestamp": "August 15, 2018", "Headline": "හිටපු ජනපතිට අපරාධ පරීක්ෂණ දෙපාර්තමේන්තුවේ පෙනී සිටින්නැයි නියෝග", "News Content": "මාධ්‍යවේදී කීත් නොයාර් මහතා පැහැරගෙන ගොස් කෲර වද හින්සනයට ලක් කිරීමේ සිද්ධියට අදාලව හිටපු ජනාධිපති මහින්ද රාජපක්ෂ මහතාගෙන් ප්‍රකාශයක් සටහන් කර ගැනීමට ලබන 17 වැනිදා අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස දන්වා අතැයි වාර්තා වේ. අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න මහතාගේ අත්සනින් යුතු මෙම කැඳවීම එම දෙපාර්තමේන්තුවේ සමූහ මංකොල්ල විමර්ශන අංශයේ ස්ථානාධිපති පොලිස් පරීක්ෂක නිශාන්ත සිල්වා මහතා විසින් කොළඹ 07 විජේරාම මාවතේ පිහිටි හිටපු ජනාධිපති මහින්ද රාජපක්ෂ මහතාගේ නිල නිවසට ගොස් ඉකුත් 12 වැනිදා බාරදී තිබේ. සිද්ධියට අදාලව ආධාර අනුබල දුන් බවට වන චෝදනා හමුවේ රක්ෂිත බන්ධනාගාරගතව සිටි හිටපු යුධ හමුදා බුද්ධි අධ්‍යක්ෂ (විශ්‍රාමික) මේජර් ජනරාල් අමල් කරුණාසේකර සහ යුධ හමුදා බුද්ධි බලකායේ මේජර් ප්‍රභාත් ශ්‍රී සීවලී බුලත්වත්ත යන දෙදෙනා ඇතුළු බුද්ධි නිලධාරීහු හයදෙනෙක් මේ වන විට ඇප මත මුදා හැරනු ලැබ සිටිති. එසේම මෙම පැහැරගැනීමේ සිද්ධියට අදාලව හිටපු ආරක්ෂක ලේකම ගෝඨාභය රාජපක්ෂ මහතා ද කතානායක කරූ ජයසූරිය මහතා ද ප්‍රකාශ ලබා දී තිබේ. කීත් නොයාර් මහතා ඉකුත් 2009 වසරේ මැයි මස 22 දින පැහැරගෙන ගොස් පහරදී වදහිංසා පමුණුවා තිබිණි.", "URL": "https://lankatruth.com/si/?p=57740", "Category": "පුවත්", "Parent URL": null}