{"Source": "Lankatruth", "Timestamp": "February 9, 2023", "Headline": "තුර්කියේ, සිරියාවේ භූ කම්පනයෙන් 19,000කට වැඩි පිරිසක් මියගිහින්", "News Content": "දකුණු තුර්කියේ සහ උතුරු සිරියාවේ පසුගිය සඳුදා (06) ඇති වූ භූමිකම්පාවෙන් 19,300කට වැඩි පිරිසක් මිය ගිය බව මේ වනවිට තහවුරු වී තිබේ. විදෙස් මාධ්‍ය වාර්තා කරන්නේ, දිවි ගලවා ගත් බොහෝ දෙනෙකුට නවාතැන්, ජලය, ඉන්ධන හෝ විදුලිය නොමැතිව ජීවිත අහිමි වීමේ අවදානමක් පවතින්නේ යැයි ලෝක සෞඛ්‍ය සංවිධානය අනතුරු අඟවා ඇති බවය. මූලික වශයෙන් සිදු වූ භූමිකම්පාවට වඩා වැඩි පිරිසකට හානියක් විය හැකි ද්විතියික ව්‍යසනයක් ඇතිවීමේ අවදානමක් පවතින බව එම සංවිධානය සඳහන් කර ඇත. ආධාර රැගත් එක්සත් ජාතීන්ගේ ලොරි හයක් මේ වනවිට තුර්කියේ සිට සිරියාවට දේශසීමාව හරහා ගොස් ඇති අතර එය එම ජනතාවට ලැබුණු පළමු ජාත්‍යන්තර උපකාරය බව විදෙස් මාධ්‍ය වාර්තා කර තිබේ. එම වාර්තා පෙන්වා දෙන්නේ, දෙරටේ ම සිටින ගලවා ගැනීමේ දැඩි පරිශ්‍රමයක් දරමින් සිටින නමුත් සුන්බුන් යට තවමත් සිර වී සිටින බොහෝ දෙනාගේ බලාපොරොත්තු බොඳ වෙමින් පවතින බවය. ඡායාරූප", "URL": "https://lankatruth.com/si/?p=144441", "Category": "පුවත්", "Parent URL": null}