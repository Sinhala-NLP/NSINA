{"Source": "Lankatruth", "Timestamp": "August 20, 2020", "Headline": "ඔබට තිබෙන්නේ පැවරී තිබෙන තනතුරකට එහා ගිය වගකීමක් – නව කතානායකට සුභපතමින් අනුර කියයි…", "News Content": "“අප විශ්වාස කරනවා ඔබ තුමා මත පැවරී තිබෙන්නේ තනතුරකට එහා යන ලද වගකීමක්. ඒ නිසා ඔබතුමාට ජනතාව විසින් පවරා තිබෙන ඒ පරමාධිපත්‍ය බලය ව්‍යවස්ථාදායකමය කොටස කිසිසේත්ම පැහැරගැනීමකට හෝ යටත් කිරීමකට හෝ දුර්වල කිරීමකට ඔබතුමා ඉඩ නොදෙයි කියන දැඩි විශ්වාසයක් අපිට තිබෙනවා.” යැයි ජාතික ජන බලවේගයේ පාර්ලිමේන්තු මන්ත්‍රී, ජනතා විමුක්ති පෙරමුණේ නායක අනුර දිසානායක මහතා අද (20) පාර්ලිමේන්තුවේදී නව කතානායක මහින්ද යාපා මහතාට සුභ පැතුම් එක්කරමින් ප්‍රකාශ කර සිටියේය. එහිදී වැඩිදුරටත් අදහස් දැක්වූ අනුර දිසානායක මහතා… “අප විශ්වාස කරනවා ඔබ තුමා මත පැවරී තිබෙන්නේ තනතුරකට එහා යන ලද වගකීමක්. මේ පාර්ලිමේන්තුව වෙත ජනතාව තමන්ගේ පරමාධිපත්‍යයේ බලයෙන් ව්‍යවස්ථාදායකයේ කොටස පවරා දී තිබෙනවා. විශේෂයෙන්ම අපි ඉතිහාසයේ පුරාවටම අවස්ථාවල දැක තිබෙනවා, විවිධ බාහිර පාර්ශවයන්, එය විධායකය වෙන්න පුළුවන්, එය අධිකරණය වෙන්න පුළුවන්, එය අත්තනෝමතික දේශපාලනය වෙන්න පුළුවන් ඒ කවර බාහිර පාර්ෂවයන් විසින් පාර්ලිමේන්තුව වෙත පැවරී තිබෙන බලයට එල්ලකරන ලද අනිසි ප්‍රහාරයන්, අනිසි බලපෑම් වලක්වාගැනීම සඳහා ඔබ වාඩිවී සිටින පුටුවේ වාඩි වී සිටි කතානායකවරු ගණනාවක් කටයුතු කරපු බව. මා විශ්වාස කරනවා ඒ නිසා ඔබතුමාට ජනතාව විසින් පවරා තිබෙන ඒ පරමාධිපත්‍ය බලය ව්‍යවස්ථාදයකමය කොටස පාර්ලිමේන්තුවට පැවරී තිබෙන කොටස කිසිසේත්ම පැහැරගැනීමකට හෝ යටත් කිරීමකට හෝ දුර්වල කිරීමකට ඔබතුමා ඉඩ නොදෙයි කියන දැඩි විශ්වාසයක් අපිට තිබෙනවා. විශේෂයෙන් ඔබතුමාගේ දේශපාලන ඉතිහාසය අපි බැලුවොත් අපේ රටේ ඉතාමත් වැදගත් සන්ධිස්ථානවලදී තනතුරු පසෙකලා තීන්දු ගත්තු ඉතිහාසයක් ඔබතුමාට තිබෙනවා. ඒ නිසා අප විශ්වාසකරනවා ඔබතුමාට පැවරී තිබෙන කතානායක ධුරය ඔබගේ ආභරණයක් බවට පත් නොවී ඔබමත පැවරී තිබෙන වගකීමක් ලෙස සලකා ව්‍යවස්ථාධායකය දුර්වල කිරීමට හෝ එම බලය පැහැරගැනීමට හෝ එම බලය යටපත් කිරීමට හෝ ඉඩ නොදේවී කියන දැඩි විශ්වාසයක් අපට ඔබතුමා කෙරෙහි තිබෙනවා.”", "URL": "https://lankatruth.com/si/?p=95848", "Category": "පුවත්", "Parent URL": null}