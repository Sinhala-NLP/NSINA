{"Source": "Lankatruth", "Timestamp": "September 23, 2022", "Headline": "කෑම නැත්නම් රනිල්ට කියන්න – දුරකතන අංක මෙන්න", "News Content": "අටවන ජනාධිපති රනිල් වික්‍රමසිංහගේ උපදෙස් මත ජනාධිපති ලේකම් කාර්යාලයේ ආහාර සුරක්ෂිතතා ඒකකයක් පිහිටුවා ඇතැයිද ආහාර නොමැති ප්‍රශ්නයක් ඇතිනම් දැනුම් දෙන ලෙස දුරකතන අංක දෙකක් වෙන්කර ඇතැයිද ජනාදිපති මාධ්‍ය ඒකකය නිවේදනය කර තිබේ. එම දුරකතන අංක දෙක 011 435 4647 සහ 011 435 4354 යනුවෙන් සඳහන් කර ඇත. රට තුල බරපතල ආහාර අහේනියක් ඇතිකර තිබෙන පසුබිමක දියත් කර තිබෙන මෙම ප්‍රචාරක ව්‍යාපාරය අඩුම තරමින් සෘජු දුරකතන අංක දෙකක් හෝ ලබා දී නොමැත. අංක 011 435 4647 අමතා 5705 යන දිගුවද අංක 011 4354 354 අමතා 5707 යන දිගුවද ලබාගැනීමට සිදුවී තිබේ. මේ මගින් ආධාර සපයන්නේ සාමාජිකයින් 05කට වැඩි සමුර්ධිලාබී පවුල් , ආබාධිත හා නිදන්ගත රෝගවලින් පෙළෙන පවුල් ඇතුලු තෝරාගත් සීමිත පිරිසකට පමනක් බව නිවේදනය කර තිබේ. එසේ තෝරාගන්නා පවුල් වලට මාසිකව රුපියල් 15,000ක මුදලක් ඉදිරි මාස තුන සඳහා ප්‍රාදේශීය ලේකම් වරුන් හා ග්‍රාමනිලධාරීවරුන් හරහා ලබාදෙනබව දැක්වේ. ලබන ඔක්තෝම්බර් මාසයේ සිට 2023 පෙබරවාරී මාසය දක්වා කාලය තුල දරුණු ආහාර අර්බුදයක් මෙරටේ නිර්මානය වනු ඇති බවට ලෝක ආහාර වැඩසටහන ඇතුලු ජාත්‍යන්තර සංවිධාන රැසක් දැඩි අනතුරු ඇඟවීම් කර තිබෙන පසුබිමක රනිල් වික්‍රමසිංහ මෙම ප්‍රචාරක ව්‍යාපාරය ආරම්භකර තිබේ.", "URL": "https://lankatruth.com/si/?p=139547", "Category": "පුවත්", "Parent URL": null}