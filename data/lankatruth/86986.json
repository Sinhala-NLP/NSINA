{"Source": "Lankatruth", "Timestamp": "December 9, 2019", "Headline": "පොහොට්ටු මන්ත්‍රී පහරදී හමුදා සෙබළාගේ කකුල කඩලා", "News Content": "පොහොට්ටු පක්ෂයේ සංවිධායකවරයෙකු වන හිටපු පළාත් සභා මන්ත්‍රී සුමිත් රාජපක්ෂ මහතා සිදු කළ පහරදීමකින් බරපතල තුවාල ලැබූ හිටපු යුධ හමුදා සෙබළෙකු කුරුණෑගල ශික්ෂණ රෝහලට ඇතුළත් කර ඇති අතර මෙසේ තුවාල ලබා ඇත්තේ අලව්ව කුඩාවැල්ල ප්‍රදේශයේ පදිංචි චමින්ද පද්මකුමාර නැමැති පුද්ගලයෙකි. පසුගිය 07 වනදා රාත්‍රියේ පහරකෑමට ලක්ව ඇති චමින්ද පද්මකුමාර සිය මිතුරන් කිහිප දෙනෙකු සමග කුඩාවැල්ල ප්‍රදේශයේ මන්සන්දියක උස් හඬින් හූ කියමින් කෑ කෝ ගසමින් විහිළු තහලු කරමින් විනොදයෙන් සිටියදී ඒ අසළින් ගමන් කර ඇති පොහොට්ටු පක්ෂයේ සංවිධායක මෙන්ම හිටපු පළාත් සභා මන්ත්‍රීවයරයෙකුද වන මන්ත්‍රී සුමිත් රාජපක්ෂ මහතාගේ පුත්‍රයා මෙම තරුණයන් හූ කියන්නේ තමන්ට යැයි වැරදි වටහාගැනීමකින් එම තරුණයන් සමග බහින්බස්වීමක් සිදුව ඇත. කෙසේ නමුත් එම බහින්බස්වීම සමතයකට පත් කර සුමිත් රාජපක්ෂ මහතාගේ පුත්‍රයා එම ස්ථානයෙන් පිටත් කිරීමට අවට සිටි පිරිස කටයුතු කර ඇති අතර පසුව රාත්‍රියේ සුමිත් රාජපක්ෂ මන්ත්‍රීවරයා ඇතුළු මැර පිරිසක් පැමිණ චමින්ද පද්මකුමාර නැමැති මෙම හමුදා සෙබලාට පහරදී තිබේ. එම පහරදීමෙන් මෙම තරුණයාගේ පාදයක අස්ථි දෙපොලකින් බිඳීගොස් තිබේ. මන්ත්‍රීවරයා සමග පොහොට්ටු පක්ෂයේ ප්‍රාදේශීය සභා මන්ත්‍රීවරු දෙදෙනෙක්ද ඇතුළුව මෙම මැර ප්‍රහාරයට හයදෙනෙකු පැමිණ ඇති අතර ඔවුන් වෙඩිතැබීම් කිහිපයක්ම සිදු කළ බවත් මෙම තරුණයා සඳහන් කරයි. මේ වනවිට මෙම තරුණයා කුරුණෑගල ශික්ෂණ රෝහලේ 47වන වාට්ටුවේ නේවාසිකව ප්‍රතිකාර ලබමින් සිටියි.", "URL": "https://lankatruth.com/si/?p=86986", "Category": "පුවත්", "Parent URL": null}