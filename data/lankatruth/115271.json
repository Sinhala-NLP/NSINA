{"Source": "Lankatruth", "Timestamp": "April 21, 2021", "Headline": "පාස්කු ප්‍රහාරය පිටුපස දේශපාලන අරමුණු තිබුණා – අඟරදගුරු", "News Content": "පාස්කු ප්‍රහාරය පිටුපස දේශපාලන අරමුණු පැවැති බවත් එම ප්‍රහාරය පිළිබඳව වත්මන් ආණ්ඩුවත් පැවැති ආණ්ඩුවත් අනුගමනය කරන ලිස්සා යන සුළු ක්‍රියාදාමය පිළිබඳව කනගාටුවන බවත් අප්‍රේල් 21 ප්‍රහාරයට වසර 02ක් පිරීම නිමෙත්තෙන් කටුවාපිටිය දේවස්ථානයේ අද (21) පැවති සැමරුම් අවස්ථාවේදී කොළඹ අඟරදගුරු මැල්කම් කාදිනල් රංජිත් හිමිපාණෝ සඳහන් කළහ. එහිදී වැඩිදුරටත් අදහස් දැක්වූ අඟරදගුරු තුමන්. “මෙය අනුස්මරණ දිනයක් නෙමෙයි වේදනාත්මක දිනයක්. සත්‍ය යටදමා වරදකරුවන් නිවැරදි කිරීමේ ක්‍රියාවලියකට අප කිසිසේත්ම සහාය දෙන්නේ නැහැ. බරපතල අපරාධය සිදුවී වසර දෙකක් සම්පූර්ණ වුවත් මේ පිළිබඳව රටට හෙළිදරව් කිරීමට අපොහොසත්ව තිබෙනවා. මේ කුරිරු මිනී මරැම කෙරෙහි එදා සිටි රජයත් වත්මන් රජයත් අනුගමනය කරන උදාසීන, දේශපාලන සුළඟ හමන පැති අනුව තීරණ ගැනීමේ ලිස්සා යන සුළු ක්‍රියාපිළිවෙත පිළිබඳව අපට ඇතිවන්නේ බලවත් ශෝකයක් බව කියන්නට ඕනෑ. මේ ප්‍රහාරය පිටුපස බොහෝවිට දේශපාලන අරමුණු තිබෙන බව අප කාටත් පැහැදිලි වෙමින් පවතිනවා. මේ කුමන්ත්‍රණය පිළිබඳව ඇත්ත දැනගත යුතුයි. මේ ක්‍රියාදාමය පසුපස සිටින්නේ කවුදැයි යන්න හොයා ගන්න බැරිව තිබෙනවා. මේ පිළිබඳව අපක්ෂපාතී පරීක්ෂණයක් පැවැත්වීමට කාටවත් හැකිවී නැහැ. හේතුව දේශපාලන යාන්ත්‍රණය ක්‍රියාත්මක කරන පාර්ශ්වයයි. සත්‍ය යටපත් නොකර හෙළි දරව් කිරීම මනුෂ්‍යත්වයේ ගුණනයි.”", "URL": "https://lankatruth.com/si/?p=115271", "Category": "පුවත්", "Parent URL": null}