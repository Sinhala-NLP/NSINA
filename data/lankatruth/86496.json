{"Source": "Lankatruth", "Timestamp": "December 1, 2019", "Headline": "සහල් මිල ඉහළ දැමීම ආණ්ඩුවට හිතවත් මෝල් හිමියන් සිදුකරන ජාවාරමක්", "News Content": "ආණ්ඩුවට සම්බන්ධ මහා පරිමාණ සහල් මෝල් හිමියන් විසින් ජනාධිපතිවරණයෙන් පසු රටතුළ හාල් හිඟයක් නිර්මාණයකර අසාධාරණ ලෙස සහල් මිල ඉහළ දමා ඇතැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා චෝදනා කරයි. වෙනත් වසරවලදී ගොවීන් සහ කුඩා පරිමාණ සහල් මෝල් හිමියන් සතු වී තොග අඩුවීමත් සමඟ සාමන්‍ය පරිදි සහල් මිල ඉහළ දැමූව ද මෙවර මැතිවරණයෙන් පසු සහල් මිල ඉහළ දමා ඇතැයි සමස්ත ලංකා ගොවිජන සම්මේලනය, පසුගිය 29 වැනිදා මාධ්‍ය හමුවක් කැඳවමින් පෙන්වා දුන්නේ ය. සුපිරි සහල් ලේබලය යටතේ මෙම මහා පරිමාණ මෝල් හිමියන් අසාධාරණ මිලට සහල් නිකුත්කරන බවත් එම සහල් සඳහා රජයේ පාලන මිලක් නියමකර නොමැති බවත් නාමල් කරුණාරත්න මහතා මෙහිදී වැඩිදුරටත් ප්‍රකාශ කළේය. ඒ යටතේ වෙළඳපොළේ ඇති “සුපිරි නාඩු” ලෙස නම්කර තිබෙන සහල් වර්ගයක් නොමැති බවත් එය පාරිභෝගික සේවා අධිකාරිය නොමඟයවමින් සිදුකරන ජාවාරමක් බවත් ඒ හරහා ආණ්ඩුවට හිතවත් මෙම සහල් මෝල් හිමියන් සහල් කිලෝවකින් රුපියල් 25කට අධික ශුද්ධ ලාභයක් ලබන බවත් නාමල් කරුණාරත්න මහතා පෙන්වා දුන්නේ ය. එසේම වී මිල වැඩිවීමකින් තොරව සහල් කිලෝව රුපියල් 100ත් 110ත් අතර මිලක් දක්වා වැඩිකිරීමට, ආණ්ඩුවට සෘජුව සම්බන්ධ මහා පරිමාණ සහල් මෝල්කරුවන් කටයුතුකර ඇතැයි, මාධ්‍ය හමුවේදී අදහස් දක්මවමින් සමස්ත ලංකා ගොවිජන සම්මේලනයේ ලේකම් ටී.බී. සරත් මහතා පැවසීය. අදටත් කුඩා හා මධ්‍ය පරිමාණ සහල් මෝල්කරුවන් විසින් ගොඩනගා ඇති සමූපකාරවල සහල් කිලෝව රුපියල් 90කට අඩුවෙන් අලෙවිකිරීම සිදුකෙරෙන අතර මහා පරිමාණ සහල් මෝල්කරුවන් සිදුකළ මිල ඉහළ දැමීම හිතාමතාම සිදුකරන ලද්දක් බව ද ටී.බී. සරත් මහතා පැවසීය.", "URL": "https://lankatruth.com/si/?p=86496", "Category": "පුවත්", "Parent URL": null}