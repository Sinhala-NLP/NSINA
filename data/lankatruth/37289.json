{"Source": "Lankatruth", "Timestamp": "July 11, 2017", "Headline": "පලස්තීනය ගැන යුනෙස්කෝ තීරණයට ඊශ්‍රායලය උරණ වෙයි", "News Content": "බටහිර ඉවුරේ දකුණට වන්නට පිහිටි පලස්තීන නගරයක් වන හෙබ්රෝන් නගරය ලෝක උරුම නගරයක් ලෙස නම් කිරීමට යුනෙස්කෝ සංවිධානය පසුගියදා කටයුතු කිරීමත් සමග ඊශ්‍රයලය ඊට විරෝධය පළ කර ඇති බව වාර්තා වේ. පසුගිය 07 වැනි දින යුනෙස්කෝ (එක්සත් ජාතීන්ගේ අධ්‍යාපනික, විද්‍යා හා සංස්කෘතික සංවිධානය) සංවිධානය ඉපැරැණි හෙබ්රෝන් නගරය ලෝක උරුම නගරයක් ලෙස නම් කිරීම සඳහා රහස් ඡන්ද විමසුමක් පැවැත්වූ අතර ඊට පක්ෂව ඡන්ද 12ක් ද විපක්ෂව ඡන්ද 3ක් හිමිවිය. රටවල් හයක නියෝජිතයෝ ඡන්දය විමසන අවස්ථාවේදී සභාවේ නොවූබවද පැවසේ. බටහිර ඉවුරේ පිහිටි හෙබ්රෝන් නගරයේ පලස්තීන ජාතිකයන් 200,000ක් පමණ ජීවත්වන අතර යුනෙස්කෝ සංවිධානයේ මෙම තීරණයත් සමඟ ඊශ්‍රායලය හා පලස්තීනය අතර නව අර්බුදයක් ද නිර්මාණය වනු ඇතැයි පැවසේ. බලහත්කාරී ලෙස පලස්තීනය ආක්‍රමණය කරමින් සිදු කරන ජනාවාසකරණය ලොවපුරා රටවල් වලින් ඊශ්‍රායලය වෙත දැඩි විරෝධයක් එල්ල වුවත් ඇමෙරිකා ආරක්ෂව සහිතව ඊශ්‍රායලය එම ක්‍රියාමාර්ග අඛණ්ඩව සිදු කරමින් සිටී.", "URL": "https://lankatruth.com/si/?p=37289", "Category": "විදෙස් පුවත්", "Parent URL": null}