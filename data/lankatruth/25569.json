{"Source": "Lankatruth", "Timestamp": "December 27, 2016", "Headline": "සුපිරි ඇමති පනත දකුණෙන්, සබරගමුවෙන් විසිවෙයි", "News Content": "සුපිරි ඇමති පනත ලෙසින් සමාජයේ කතාබහක් ඇති වී තිබෙන සංවර්ධන විශේෂ විධි විධාන පනතට පළාත් සභාවල අනුමැතිය ලබා ගැනීම සඳහා මේ දිනවල පළාත් සභාවලට ඉදිරිපත් කෙරෙමින් තිබෙන අතර එය අද (27) දකුණු පළාත් සභාවට සහ සබරගමුව පළාත් සභාවට ඉදිරිපත් කර ඇතත් එය වැඩි ඡන්දයෙන් පරාජයට පත් වී තිබේ. දකුණු පළාත් මහ ඇමැති ශාන් විජයලාල් ද සිල්වා මහතා විසින් එම පනත දකුණු පළාත් සභාවට ඉදිරිපත් කර ඇති අතර මන්ත්‍රීවරුන් කිහිප දෙනකුගේ අදහස් දැක්වීමෙන් පසු ඡන්දය විමසීම ආරම්භ කර ඇත. එහිදී පනතට පක්ෂව ඡන්ද 14ක්ද විපක්ෂව ඡන්ද 33ක්ද හිමිවී ඇති අතර වැඩි ඡන්ද 19කින් එය පරාජයට පත්වී තිබේ. පනතට විරුද්ධව එක්සත් ජනතා නිදහස් සන්ධානයේ හා ජනතා විමුක්ති පෙරමුණේ මන්ත්‍රීවරු ඡන්දය ලබා දී ඇත. ඊට පක්ෂව ඡන්දය ලබා දී ඇත්තේ එක්සත් ජාතික පක්ෂයේ මන්ත්‍රීවරු 14 දෙනා පමණි. මේ අතර එම පනත අද සබරගමුව පාළාත් සභාවට ඉදිරිපත් කිරීමෙන් පසු පැවති ඡන්ද විමසීමේදීද පනත වැඩි ඡන්ද 7කින් පරාජයට පත්වී තිබේ. එහිදී එක්සත් ජනතා නිදහස් සන්ධානයේ මන්ත‍්‍රීවරුන් 20ක් පනතට විරුද්ධ ඡන්දය භාවිතා කර ඇති අතර එක්සත් ජාතික පක්‍ෂයේ මන්ත‍්‍රීවරුන් 13ක් පනතට පක්ෂව ඡන්දය ප‍්‍රකාශ කර ඇත.", "URL": "https://lankatruth.com/si/?p=25569", "Category": "පුවත්", "Parent URL": null}