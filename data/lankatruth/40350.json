{"Source": "Lankatruth", "Timestamp": "September 3, 2017", "Headline": "නියඟයෙන් පසු වැසෙන් පීඩා – දිස්ත්‍රික්ක 04කට අනතුරු ඇඟවීම් – කළු, අත්තනගලු ජල මට්ටමත් ඉහළට", "News Content": "වැසි සහිත කාලගුණ තත්ත්වය ඉදිරියටත් පැවතියහොත් කළුතර, කෑගල්ල, රත්නපුර සහ ගාල්ල යන දිස්ත‍්‍රික්කවල නායයෑමේ අවදානමක් පවතින බව ජාතික ගොඩනැගිලි පර්යේෂණ සංවිධානය පූර්ව අනතුරු ඇඟවීමේ නිවේදනයක් නිකුත්කරමින් පවසයි. කළුතර දිස්ත‍්‍රික්කයේ බුලත්සිංහල, අගලවත්ත, පාලින්දනුවර ප‍්‍රාදේශීය ලේකම් කොට්ඨාශ සඳහාත් කෑගල්ල දිස්ත‍්‍රික්කයේ යටියන්තොට ප‍්‍රාදේශීය ලේකම් කොට්ඨාශය සහ රත්නපුර දිස්ත‍්‍රික්කයේ කුරුවිට ප‍්‍රාදේශීය ලේකම් කොට්ඨාශය සඳහාත් ගාල්ල දිස්ත‍්‍රික්කයේ නෙළුව ප‍්‍රාදේශීය ලේකම් කොට්ඨාශය සඳහාත් මෙම අනතුරු ඇඟවීම සිදුකර තිබේ. එබැවින් මෙම ප‍්‍රදේශවල ජනතාව අවධානයෙන් සිටිය යුතු බව ද ගොඩනැගිලි පර්යේෂණ සංවිධානය පවසයි. එමෙන්ම කළු ගඟ මිල්ලකන්ද ප‍්‍රදේශයෙන් හා අත්තනගලු ඔය දූනමලේ ප‍්‍රදේශයෙන් පිටාර මට්ටමට පැමිණ ඇති අතර ඒවායේ ජල මට්ටම තව දුරටත් ඉහළ යමින් පවතින නිසා ඒ ආසන්න ප‍්‍රදේශවල ජනතාව අවධානයෙන් සිටිය යුතු බව ආපදා කළමනාකරණ මධ්‍යස්ථානය නිකුත් කළ නිවේදනයක දැක්වේ.", "URL": "https://lankatruth.com/si/?p=40350", "Category": "පුවත්", "Parent URL": null}