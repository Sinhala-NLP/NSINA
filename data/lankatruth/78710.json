{"Source": "Lankatruth", "Timestamp": "August 5, 2019", "Headline": "පොරොන්දු වූ වගා ජලය ලබා නොදීමෙන් ගොවි අයිතීන් කඩවී ඇතැයි මානව හිමිකම් කොමිසමට පැමිණිල්ලක්", "News Content": "තඹුත්තේගම එච්. කලාපයේ ගොවීන්ට ලබාදීමට පොරොන්දු වූ වගා ජලය ලබා නොදීමෙන් ගොවි ජනතාවගේ අයිතිවාසිකම් කඩවී ඇතැයි, සමස්ත ලංකා ගොවිජන සම්මේලනය අද(05) මානව හිමිකම් කොමිෂන් සභාව වෙත පැමිණිල්ලක් ඉදිරිපත් කර තිබේ. තඹුත්තේගම එච්. කලාපයේ ගොවීන්ට අවශ්‍ය වගා ජලය ලබාදෙන බවට බලධාරීන් විසින් ලබාදුන් පොරොන්දුව මත ගොවි ජනතාව මූලික පිරිවැය දරමින් වගා කටයුතු ආරම්භ කළ ද අවශ්‍ය ජලය වගා ජලය ලබා නොදීමෙන් ගොවි ජනතාවගේ කාලය, ශ්‍රමය සහ මුදල් මේ වනවිට අපතේ ගොස් ඇත. මේ හේතුවෙන් කඩිනමින් ජලය ලබා දෙන්නැයි ඉල්ලා ගොවි ජනතාව උද්ඝෝෂණයක් ද ආරම්භ කළ අතර එවිට බලධාරීන් පවසා ඇත්තේ සතියකින් ජලය ලබාදෙන බවය. කෙසේ වෙතත් ගොවි විරෝධතාවයට අදට දින 13ක් ගතවී ඇතත් ජලය ලබාදී නොමැත. මේ අතර අද දින, බලධාරීන් ගොවීන්ට අවශ්‍ය ජලය ලබාදීමට කටයුතු කර නොමැති බවත් එය ගොවීන්ගේ අයිතිවාසිකම් කඩ කිරීමක් බව පවසමින් සමස්ත ලංකා ගොවිජන සම්මේලනය මානව හිමිකම් කොමිෂන් සභාවේ පැමිණිල්ලක් ගොනුකළේය. එම අවස්ථාවට සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, නීතීඥ සංජය රත්නායක මහතා, සමස්ත ලංකා ගොවිජන සම්මේලනයේ උප සභාපති සුසන්ත කුමාර මහතා, එම සම්මේලනයේ විධායක සභික රංජිත් මහතා, තඹුත්තේගම එච්. කලාපයේ අනු කමිටු සභාපතිවරයා ඇතුළු ගොවි නායකයින් කිහිප දෙනෙකු එක්ව සිටිය හ.", "URL": "https://lankatruth.com/si/?p=78710", "Category": "පුවත්", "Parent URL": null}