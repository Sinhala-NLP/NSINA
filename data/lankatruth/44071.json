{"Source": "Lankatruth", "Timestamp": "November 19, 2017", "Headline": "ගොඩ යාමක් නැති මංගලගේ මංගල බද්ද", "News Content": "මංගලගේ මංගල අය-වැය ඉදිරිපත් විය. මංගලගේ අය-වැය කිව්වට එය ආණ්ඩුවේ ඊළඟ අවුරුද්ද සඳහා වූ අය-වැයයි. එනම්, දෙදහස් දහඅට සඳහා වූ අය-වැයයි. පසුගිය අවුරුද්දේ අය-වැය ඉදිරිපත් කළේ රවී කරුණානායක හිටපු මුදල් ඇමතිවරයාය. එයට කවුරුත් කිව්වේ රවීගේ අය-වැය කියාය. රවීගේ අය-වැය, මංගලගේ අය-වැය කිව්වාට ඇත්තටම මේ ඉදිරිපත් වුණේ හවුල් ආණ්ඩුවේ අය-වැය ලේඛනයන්ය. එනම්, හවුල් ආණ්ඩුවේ ඉදිරි ආර්ථික ප‍්‍රතිපත්තිය පිළිබඳ ලේඛනයන්ය. ජනතාවට වැදගත් වන්නේ ඒවායේ ඇති අඩංගුවය. ගිය වර එනම්, 2017ට ඉදිරිපත් වූ අය-වැය මඟින් විදුලි වාහනවල මිල වැඩි කළේය. විදුලි කාර් සඳහා වූ බද්ද සියයට පනහකින් පමණ වැඩි කළේය. ත්‍රීවීල් ප‍්‍රමාණය වැඩි යැයි කියා ත්‍රීවීල් ගෙන්වීමේ බද්ද ද වැඩි කළේය. මේ නිසා විදුලි කාර් ගෙන්වීම මුළුමනින්ම පාහේ නතර විය. විදුලි කාර් චාර්ජ් කරන ස්ථාන කිහිපය ද වැසී ගියේය. ඉන්ධන භාවිතයෙන් සිදු වන කාබන් විමෝචනය නිසා ම ලෝකයේම ප‍්‍රවණතාවයක් විදියට විදුලි වාහන ප‍්‍රවර්ධනය කිරීම සිදු විය. එහෙත්, ගිය වර අය-වැයෙන් ලංකාව තුළ එය සම්පූර්ණයෙන් වෙනස් විය. මේ පිළිබඳව මුළු රටෙන්ම බරපතළ විවේචන එල්ල විය. ආණ්ඩුව ඇතුළේම ඇමතිවරු ප‍්‍රසිද්ධියේම මේ ගැන විවේචන එල්ල කළහ. කොතරම් විරෝධතා ආවත්, ඒ ප‍්‍රතිපත්තිය වෙනස් නොකළේය. අවසානයේ සිද්ධ වුණේ විදුලි කාර් ගෙන්වපු අයත් අමාරුවේ වැටීමය. මෙවර අය-වැයෙන් ඒ ප‍්‍රතිපත්තිය මුළුමනින්ම වෙනස් කර ඇත. ‘නීල හරිත’ නොහොත්, පරිසර හිතකාමී යන්න ප‍්‍රධාන තේමාවම විය. අය-වැය පටන් ගත්තේම විදුලි වාහන ප‍්‍රවර්ධනය සඳහා ඉඩකඩ සැලැස්වීමෙනි. ලියාපදිංචි නොකළ අලුත්ම විදුලි කාර් එකක් සඳහා තිබූ බද්ද විශාල ප‍්‍රමාණයකින් ඉවත් කළේය. ඒවා චාර්ජ් කරන ස්ථාන තව තවත් ඇති කිරීම සඳහා සහන සලසන බවද කීවේය. පොසිල ඉන්ධන යොදා ධාවනය කෙරෙන ත්‍රීවීල් රථ වෙනුවට විදුලියෙන් ක්‍රියාත්මක වන ත්‍රීවීල් රථ ගෙන්වීම වැඩි කරන බව කියුවේය. විදුලියෙන් ක්‍රියාත්මක වන බස් රථ කිහිපයක් ආණ්ඩුවම මැදිහත් වී ගෙන්වන බව අවධාරණය කළේය. මේ එක් සරල උදාහරණයෙන් පෙන්නුම් කරන්නේ ආණ්ඩුවේ ඉදිරි කාලය සඳහා වූ ආර්ථික ප‍්‍රතිපත්තියේ එක් අංශයකි. එනම්, දෙදහස් දහහතේ ඇති කළ ප‍්‍රතිපත්තිය දෙදහස් දහඅටේ මුළුමනින් ම වෙනස් කිරීමය. ආණ්ඩුවට ඉදිරි අනාගතය පිළිබඳව නිවැරදි ආර්ථික ප‍්‍රතිපත්තියක්, වැඩපිළිවෙළක් නැති බව මේකෙන් ඉතාමත්ම පැහැදිලිය. එවැනි දැක්මකින් මැදිහත් වූයේ නම්, වසරක් ගාණේ ප‍්‍රතිපත්ති වෙනස් වන්නට නොහැකිය. වසරක් වසරක් ගාණේ බදු ප‍්‍රමාණයන්ගේ වෙනස් වීම් විය හැකි නමුදු, ප‍්‍රතිපත්ති වෙනස් වෙනවා යන්න එහෙම ස්ථිර ප‍්‍රතිපත්තියක් නැතැයි යන්න ඔප්පු වීමකි. රනිල් වික‍්‍රමසිංහ මහතා පසුගිය දවස්වල දෙදහස් විසිපහ දක්වා වූ තමන්ගේ ආණ්ඩුවේ ඉදිරි ආර්ථික දැක්ම ඉදිරිපත් කළේය. එය ඉදිරිපත් කළේත් දෙදහස් දහහතේ අගෝස්තු මාසයේදීය. ඒ කියන්නේ ආණ්ඩුව පටන් අරගෙන අවුරුදු දෙකක් ගියාට පසුවය. ඒ ඉදිරි දැක්ම හා මංගල ඉදිරිපත් කළ අය-වැය ලේඛනය සංසන්දනාත්මකව බැලුවහොත්, බොහෝ පරස්පරතා දක්නට ඇත. ආණ්ඩුව පටන් ගන්න කොටම කැබිනට් මණ්ඩලයට පිටින් ‘ආර්ථික කළමනාකරණය’ පිළිබඳ වෙනම කමිටුවක් පත් කළේය. රනිල්, මලික්, චරිත, පාස්කරලිංගම් වැනි අය එහි සාමාජිකයන්ය. ආණ්ඩුවේ සියලු ආර්ථික ප‍්‍රතිපත්තිමය තීරණ එතැනින් අනුමත විය යුතුය. බොහෝ ව්‍යාපෘති පිළිබඳ අවසන් තීරණ ගනු ලැබූූයේ එම කමිටුව මගින්ය. එය එසේ තිබිය දී මෛත්‍රීගේ මූලිකත්වයෙන් ‘ජාතික ආර්ථික සභාව’ නමින් තවත් කමිටුවක් පත් කළේය. මෙවර අය-වැයෙන් මේ සභාව සඳහා රුපියල් මිලියන දෙසිය පනහක මුදලක් ද වෙන් කර ඇත. මෛත්‍රී කියන විදියට ආර්ථිකයේ ප‍්‍රධාන ප‍්‍රතිපත්තිමය තීන්දු තීරණ ගන්නේ මෙතනින්ය. එහෙත්, රනිල්ගේ කමිටුව ද එලෙසම පවතින්නේය. ඉදිරිපත් කළ ඉදිරි දැක්ම වෙනමම තියෙන්නේය. මෛත්‍රීම මුල් වෙලා ඉදිරිපත් කළ තිරසර සංවර්ධනය පිළිබඳ ප‍්‍රතිපත්තිය ද එලෙසම පවතින්නේය. මංගලගේ අය-වැය කි‍්‍රයාත්මක වන්නේය. මින් පැහැදිලි වන්නේ, මොන තරම් ඉදිරි දැක්මවල් හෝ ප‍්‍රතිපත්ති ප‍්‍රකාශන හැදුවත්, ඒ කිසිවකින් කිසිවක් සිදු නොවන බවය. අන්තිමේ දී ඊළඟ අවුරුද්ද සඳහා තියෙන සල්ලි ටික එහාට මෙහාට රෝල් කර ගනිමින්, යාන්තම් ජාම බේරා ගැනීමක් පමණක් සිදු වන්නේය. මෙදා අය-වැයෙන් සිදුව ඇත්තේ ද ඒ ටිකමය. ගෙවීමට ඇති ණය මුදල් ද ඇතුළත්ව ආණ්ඩුවේ ඊළඟ අවුරුද්දේ වියදම රුපියල් කෝටි හාරලක්ෂ පහළොස් දහස් පන්සියයකි (රු. කෝටි 4,15,500). ආණ්ඩුව බලාපොරොත්තු වන ආදායම රුපියල් කෝටි දෙලක්ෂ විසිහය දහසකි (රු. කෝටි 2,26,000). ඒ අනුව ආදායම හා වියදම අතර විශාල පරතරයක් ඇත. ආදායමට වඩා වැඩි වූ වියදම සොයා ගන්නට යෝජනා කර ඇත්තේ, තවදුරටත් ණය ගැනීම සහ බදු වැඩි කිරීමය. ඒ කියන්නේ, ගත්ත ණය ගෙවන්න තව ණය ගැනීමය. මේ ණය කියන්නේ රාජපක්ෂ පාලනය ගත්ත ණය පමණක්ම නොවේය. හවුල් ආණ්ඩුව අලුතෙන් ගත්ත ණය ද මෙයට ඇතුළත්ය. ආණ්ඩුවම පෙන්වා දෙන පරිදි ලබන වසරේ ණය ගැනීමේ අවශ්‍යතාවය රුපියල් කෝටි එක්ලක්‍ෂ අසූනව දහස් පන්සියයකි (රු. කෝටි 1,89,500). මීට අමතරව බදු වැඩි කිරීම හරහා ආණ්ඩුව අලූතින් රුපියල් කෝටි එකොළොස් දහසක් (රු. කෝටි 11,000) උපයා ගන්නට බලාපොරොත්තු වෙයි. මේ බදු වැඩි කරන්නේ ක්ෂේත‍්‍ර හතරකිනි. එනම්, වාහනවලට අය කරන අලුත් බද්ද වන කාබන් බද්ද, බැංකු ගිණුම් මගින් අය කරන ණය ආපසු ගෙවීමේ බද්ද, භාණ්ඩ හා සේවා මත පනවන වැට් බද්ද හා රජය මගින් ලබා දෙන සේවා සඳහා අය කරනු ලබන සේවාවන්හි ගාස්තු සියයට පහළොවකින් වැඩි කිරීමෙන්ය. මේ සියලුම බදු පැනවීම් සිදු වන්නේ සාමාන්‍ය ජනතාව මතය. එනම්, ආණ්ඩුව සිදු කර ඇත්තේ, ජනතාව මත පටවන බදු බර තව තවත් වැඩි කිරීමය. මේ අනුව ආණ්ඩුවේ වක‍්‍ර බදු ප‍්‍රමාණය සියයට අසූ දෙක (82%)ක් හා සෘජු බදු ප‍්‍රමාණය සියයට දහඅට (18%)ක් ලෙස සකස් වේ. ආණ්ඩුව මුලින් කීවේ මෙය සරදියෙල් පන්නයේ අය-වැයක් කියාය. එනම්, තියෙන මිනිහාගෙන් අරගෙන නැති මිනිහාට දෙන අය-වැයක් කියාය. නමුත්, එය සම්පූර්ණයෙන්ම වැරදිය. සිදු කර ඇත්තේ, නැති මිනිසාට තව තවත් බදු බර පැටවීමය. ලබන වසර වෙන කොට හැම පුද්ගලයකු මතම අලූතෙන් රුපියල් දසදහසක බදු මුදලක් හා රුපියල් පහළොස් දහසක ණය මුදලක් එකතු වී ඇත. ගත්ත ණය සහ ගෙවන බදු බර එක් පුද්ගලයකු මත රුපියල් විසිපන් දහසකින් වැඩි කර ඇත. මින් සිදු කර ඇත්තේ, නැති මිනිහා තව තවත් තළා පෙළා දැමීමය. එවැනි අය-වැයක් කිසිසේත්ම ජනතාවාදී අය-වැයක් නොවන්නේය. බදු අය කර ගනිද්දී තිබිය යුතු මූලික මූලධර්මයන් පවා මේ මගින් උල්ලංඝනය කර ඇත. සැබැවින්ම බදුවල තිබිය යුතු සරල බව, සාධාරණ බව, නිශ්චිත බව, පහසුවෙන් ගෙවිය හැකි බව යන මූලධර්ම සියල්ල මින් අහෝසි වී ඇත. සෘජු තිබුණාටත් වඩා අඩු වීමෙන් ඔප්පු කර ඇත්තේ, බදු ප‍්‍රතිපත්තිය තව දුරටත් අසාධාරණ කර ඇති බවය. දැනටමත් අය කරන බදුවලට අමතරව මේ අය-වැය මගින් හඳුන්වා දී ඇති අලුත් බදු නිසා ජනතාව කබලෙන් ළිපට වැටීමක් සිදු වනවා හැර අන් යමක් සිදු වන්නේ නැත. ණය ආපසු ගෙවීමේ බද්ද යනු මංගලගේ මංගල බද්දකි. ඒ කියන්නේ මෙතෙක් කල් හැම පාලකයකුම ගත්ත ණය වෙනුවෙන් ගෙවන බද්දකි. එය රාජපක්ෂලා ගත්ත ණය, රනිල්ලා – මෛත්‍රීලා ගන්න ණය ආදී සියල්ලේම එකතුවකි. ඒ ඔක්කොම පව් ගෙවන්න සිදුව ඇත්තේ, මේ රටේ පොදු ජනතාවටය. එය රාජපක්ෂ ණය පමණක් යැයි කීම කිසිසේත්ම සත්‍යයක් නොවන්නේය. එය අර්ධ සත්‍යයකි. මක් නිසාද යත්, ඊට පසුව හවුල් ආණ්ඩුව ජාත්‍යන්තර මූල්‍ය අරමුදලෙන් ලබා ගත් ණය මුදල් හා වාණිජමය ණය මුදල් සියල්ල අපේ ණය ගොඩට එකතු වී ඇති බැවිනි. ඒ වාගේම අද ජනප්‍රිය වී ඇත්තේ, බද්ද පිළිබඳ වන සංවාදයයි. ආණ්ඩුව කියන්නේ මේ බදු මැදමුලන බදු කියාය. මැදමුලනෙන් කියන්නේ බැඳුම්කර මගඩි බදු කියාය. ඇත්තම තත්ත්වය නම්, මැදමුලන බද්ද හා බැඳුම්කර මගඩි බද්ද යනු දෙකේම එකතුවක් වන බවය. එනම්, මැදමුලන වංචා සහ බැඳුම්කර වංචා දෙකේම බර ජනතාව මත පැටවීමය. අය-වැය හිඟය පියවා ගන්නට ණය සහ බදු වැඩි කරනවා හැර මේ ආණ්ඩුවට වෙන විකල්පයක් නැති බව පැහැදිලිය. සැබැවින්ම විය යුත්තේ, ණය බර හා බදු බර අඩු කරන දිශාවට ආර්ථික ප‍්‍රතිපත්ති සැකසීමය. එනම්, නිෂ්පාදනය වැඩි කිරීමේ දිශාවට ප‍්‍රතිපත්ති සැකසීමය. එහෙත්, අල, ලූනු, මිරිස්, කරවල, හාල්මැස්සන් ගෙන්වීමේ බද්ද අඩු කිරීමෙන් සිදුව ඇත්තේ, දැනට ඇති මෙරට නිෂ්පාදනයන් බිඳවැටීමය. කළ යුතුව තිබුණේ, දේශීය ගොවියා දිරිමත් කරන දිශාවට ප‍්‍රතිපත්ති සැකසීමය. නමුත්, සිදුව ඇත්තේ, ඊට හාත්පසින්ම විරුද්ධ දේය. ජනතාවගේ දියවැඩියාව ගැන කතා කරපු මංගල පැණි බීම මත බද්දක් පැනවූයේය. පැණි බීම බෝතලයක සීනි ග‍්‍රෑමයකට ශත පනහක බද්දක් අලුතෙන් පැනවූයේය. සීනි පාලනයට එසේ කරන බව කීව ද, බියර් කෑන් එකේ නිෂ්පාදන බද්ද ඉවත් කළේය. බියර් හදද්දී සීනි ගෝනි ගණනක් එකතු කරන බව මංගල නොදන්නවා නොවේය. ජනතාව රවට්ටන්න කියපු ඒ කතාවට ආණ්ඩුව ඇතුළෙන්ම විරෝධය එල්ල වී ඇත. මෛත්‍රී ජනාධිපතිවරයා ද එයට විරුද්ධය. මේ වෙන කොට රාජිත, චම්පික වැනි අය ප‍්‍රසිද්ධියේම එය විවේචනය කළහ. ඇත්තටම කර ඇත්තේ, අග්න්‍යාසය පෙන්වා අක්මාවට බදු ගැසීමය. බියර්වල ඇල්කොහොල්වලින් සිදු වන්නේ අක්මාවට හානි වීමය. සීනිවලින් වැඩිපුරම හානිය වන්නේ අග්න්‍යාසයටය. නංගි පෙන්වා අක්කා දෙනවා වෙනුවට මංගල කර ඇත්තේ, අග්න්‍යාසය පෙන්වා අක්මාවට ගැසීමය. බැලූබැල්මට මෙය සරල සිද්ධියකි. නමුත්, එය එසේ නොවේය. ජේ.ආර්. හඳුන්වා දුන් කොල්ලකාරී ආර්ථික ප‍්‍රතිපත්තිය ඉදිරියට ගෙන යාමට තැබූ පියවරක්ය. මංගලට අනුවම ළිහිල්කරණය වේගවත් කිරීමකි. ළිහිල්කරණය කීවාට මේ කර ඇත්තේ, ලිබරල්කරණයයි. ලිබරල් යන වචනය කෙළින්ම ඇතුළත් කළහොත්, එන කැත වහ ගන්න දාපු අලූත් වචනය වන්නේ ළිහිල්කරණය යන්නයි. එහෙත්, අය-වැයේ ඉංග්‍රීසි කතාවේ එය හරි පැහැදිලිව ඇත. එහිදී එහි කියන්නේ, Fast Track Liberlization හෙවත් වේගවත් ලිබරල්කරණය කියාය. ලස්සන වචනවලින් ජේ.ආර්.ගේ කොල්ලකාරී ආර්ථික මොඩලය වහ ගන්න මංගල අසාර්ථක උත්සාහයක් දරා ඇත. එදා ජේ.ආර්.ගේ මොඩලය රටට අය-වැය තුළින් ඉදිරිපත් කළේ මාතර රොනී ද මැල් මුදල් ඇමතිවරයාය. අවුරුදු හතළිහකට පසුව ඒ කොල්ලකාරී මොඩලයේ කර ගන්නට බැරි වෙච්ච දේවල් ටික කර ගන්නට වේගවත් ගමනක් යන්නට යෝජනා කරන්නේ, මාතර දිස්ත්‍රික්කයේම මන්ත්‍රී, මංගල සමරවීරය. අවුරුදු හතළිහක අත්දැකීම් තුළ රටක් විදියට මේ මොඩලයෙන් රටට උරුම වී ඇත්තේ, හොරකම, වංචාව, නාස්තිය, දූෂණය, මහා පරිමාණ සමාජ අපරාධ, කුඩු ජාවාරම්වලින් පිරුණු සමාජයක්ය. ඒ වාගේම විරැකියාව, දුප්පත්කම, සාගින්න, මන්දපෝෂණය, කුණු කඳු පිරිච්ච ඩෙංගු වසංගතවලින් වෙළා ගත්ත පිරිහුණු සමාජයක්ය. දැන් ඉතින් මංගල නොවෙයි, සක්කරයාගේ පුතා වයිමා ආවත්, මේ මොඩලය ඇතුළේ කැරැකෙනවා හැර ඉන් එහා යමක් කරන්නට නොහැකිය. තාවකාලික පැලැස්තර දම දමා තව අවුරුද්දක් දෙකක් යනවා මිස මේ මොඩලයෙන් රටේ ආර්ථිකය ගොඩ ගන්නට නොහැක. රවීගේ අය-වැයයි, මංගලගේ අය-වැයයි දෙක පෙර සඳහන් කළ මෝටර් රථ බදු වැනි කරුණුවල දී එකිනෙකට වෙනස් අහසට පොළොව වගේ වී ඇත්තේ, ඒ නිසාමය. රවී කියපු දේවල් මුළුමනින්ම වෙනස් කොට ඔළුවෙන් හිටවා ඇත්තේ, මේ විකෘතිමය තත්ත්වය නිසාය. පැහැදිලි දැක්මක්, ආර්ථික ප‍්‍රතිපත්තියක් නැති නිසාය. අංගවිකල, ආබාධිත තත්ත්වයට පත් වූ අපේ ආර්ථිකය වෑල්ඩිං බාස්ලාට පාස්සන්නට නොහැකිය. අවශ්‍ය වන්නේ පරණ, යල්පැන ගිය, කුණුවෙච්ච, ගඳ ගහන, ජරාජීර්ණ මොඩලය වෙනුවට නව ආර්ථික මොඩලයක් සොයා ගැනීමය. කෘෂිකාර්මික, කාර්මික නිෂ්පාදනය වැඩි කිරීම ඉලක්ක කර ගත් නූතන තාක්ෂණයේ හා විද්‍යාවේ දියුණුව එක් වූ නවීනතම මොඩලයක් කරා රට ඉදිරියට ගෙන යාමය. ලංකා ඉරිදා සංග්‍රහය", "URL": "https://lankatruth.com/si/?p=44071", "Category": "පුවත්", "Parent URL": null}