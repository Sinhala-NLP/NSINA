{"Source": "Lankatruth", "Timestamp": "September 23, 2021", "Headline": "මම ආයනම් බඩු මිල ගැන වචනයක් කතා කරන්නේ නැහැ… බන්දුල කියයි…", "News Content": "තමන් මින්පසු කිසිදිනක බඩුමිල අඩු කිරීම, වැඩි කිරීම් හෝ උපරිම සිල්ලර මිල සම්බන්ධ කිසිදු නිල ප්‍රකාශයක් මාධ්‍යයට නොකිරීමට තීරණය කළැයි වෙළඳ ඇමති බන්දුල ගුණවර්ධන සඳහන් කරයි. එය තමන්ට අයත් කාර්යයක් නොවන බවත් එය පාරිභෝගික රාජ්‍ය අමාත්‍යවරයාට අයත් කාර්යයක් බවත් ඔහු සඳහන් කරයි. වෙළඳ ඇමති බන්දුල ගුණවර්ධන මේ බව සඳහන් කර සිටියේ පාරිභෝගික සේවා අධිකාරියේ විධායක අධ්‍යක්ෂ තුෂාන් ගුණවර්ධන පසුගියදා ඇමති බන්දුල ගුණවර්ධන සම්බන්ධයෙන් සිදු කළ ප්‍රකාශයකට පිළිතුරු ලබා දීම සඳහා අද (23) පැවති මාධ්‍ය හමුවකදීය. එහිදී ඇමති බන්දුල ගුණවර්ධන සඳහන් කර සිටියේ තමන් මෙම සුදුළූණු වංචාවට සම්බන්ධ නැති බවත් එය තමන් දැනුවත්ව සිදු නොවූ දෙයක් බවත්ය. කෙසේ වෙතත් පාරිභෝගික සේවා අධිකාරියේ විධායක අධ්‍යක්ෂ තුෂාන් ගුණවර්ධන සිදු කළ, ජාත්‍යන්තර පාරිභෝගික දිනය වෙනුවෙන් පවත්වන වැඩ සටහනකට අධිකාරියේ මුදල්වලින් ලක්ෂ හතරක් ලබා ගැනීමට අනුමැතිය ලබා ගැනීමට සූදානම් වූ අවස්ථාවේ, රජයේ මුදල් පාරිභෝගිකයන්ට සෙතක් වන වැඩකට මිස දේශපාලන ප්‍රචාර සඳහා නොයොදන ලෙස තමන් දැමූ සටහන හේතුවෙන් බන්දුල ගුණවර්ධන සහ ලසන්ත අලගියවන්න අමාත්‍යවරුන් අමනාප වු බවට වන චෝදනාව සම්බන්ධයෙන් කිසිවක් ප්‍රකාශ කර නැත.", "URL": "https://lankatruth.com/si/?p=123522", "Category": "පුවත්", "Parent URL": null}