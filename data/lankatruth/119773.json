{"Source": "Lankatruth", "Timestamp": "July 17, 2021", "Headline": "වෙරළෙන් ඉවත් කළ ගොඩහේවාගේ තනතුරු ගැසට් කරයි…", "News Content": "පසුගියදා තම අමාත්‍යාංශයෙන් වෙරළ සංරක්ෂණ විශය ඉවත් කළ පසු නව රාජ්‍ය අමාත්‍යාංශයක් වශයෙන් දිවුරුම් දුන් වියත්මග නියෝජනය කරන ආචාර්ය නාලක ගොඩහේවා ඇතුළු රාජ්‍ය ඇමතිවරු තිදෙනෙකුගේ නව විෂය පථයන්ද ගැසට් කර තිබේ. ඒ අනුව ආචාර්ය නාලක ගොඩහේවා නාගරික සංවර්ධන අපද්‍රව්‍ය බැහැරලීම හා ප්‍රජා පවිත්‍රතා කටයුතු රාජ්‍ය ඇමති ලෙස පත් කර ඇත. ඒ අනුව කාබනික හා ස්වාභාවික පොහොර නිෂ්පාදන, සැපයුම් හා නියාමන රාජ්‍ය ඇමති ශෂීන්ද්‍ර රාජපක්ෂ සහ වෙරළ සංරක්ෂණ හා පහත්බිම් සංරක්ෂණ රාජ්‍ය ඇමති මොහාන් ප්‍රියදර්ශන සිල්වා යන අයට අයත් එම විෂය පථයන්ද ගැසට් කර තිබේ. පසු ගිය 08 වෙනිදා ක්‍රියාත්මක වන පරිදි නිකුත් කර ඇති එම ගැසට් නිවේදනය අනුව මොහාන් ප්‍රියදර්ශන සිල්වා වෙරළ සංරක්ෂණ හා පහත්බිම් සංරක්ෂණ රාජ්‍ය අමාත්‍යවරයා ලෙසත් ශෂීන්ද්‍ර රාජපක්ෂ කාබනික පොහොර නිෂ්පාදන, ප්‍රවර්ධන හා සැලසුම් නියාමන සහ වී හා ධාන්‍ය, කාබනික ආහාර, එළවළු, පළතුරු, මිරිස්, ලූනු හා අර්තාපල් වගා ප්‍රවර්ධන බීජ නිෂ්පාදන හා උසස් තාක්ෂණ කෘෂිකර්ම රාජ්‍ය ඇමති ලෙසත් ගැසට් පත්‍රය මගින් ප්‍රකාශයට පත්කර ඇත. එක්සපස් ප්‍රර්ල් නෞකාවේ ගින්නෙන් පසු පරිසරයට සිදුවූ හානියත්, කැස්බෑවුන්, ඩොල්ෆින්, තල්මසුන් ඇතුළු මියගිය විවිධ මත්‍යයින් වෙරළට ගොඩගැසීම සම්බන්ධයෙන් ප්‍රකාශයක් සිදු කරමින්, වාරකන් කාලය නිසා මෙම මසුන් මියගොස් වෙරළට ගොඩගසන බවට පැවසීම නිසා පරිසර වේදීන්ගෙන්, ධීවරයින්ගෙන් දැඩි විරෝධයක් ඔහුට එල්ලවිය.", "URL": "https://lankatruth.com/si/?p=119773", "Category": "පුවත්", "Parent URL": null}