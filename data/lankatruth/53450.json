{"Source": "Lankatruth", "Timestamp": "June 3, 2018", "Headline": "ක්‍රිකට් තරඟ ඔට්ටුකරුවන්ට පාවාදීම සම්බන්ධ “අල් ජසීරා” සතු සාක්ෂි කැඳවයි", "News Content": "පසුගිය සති අන්තයේ “අල් ජසීරා” රූපවාහිනී සේවයෙන් විකාශය කරන ලද “ක්‍රිකට් තරඟ පාවාදෙන්නෝ” වැඩසටහනට අදාලව එම ආයතනය සතුව පවතින සියලු සාක්ෂි තමන්වෙත ලබා දෙන්නැයි අන්තර් ජාතිකක්‍රිකට් කවුන්සිලය පසුගිය පළමුවැනිදා නිවේදනය කර තිබේ. අල් ජසීරා රූපවාහිනී සේවයේ පසුගිය සති අන්තයේ විකාශය වූ “ක්‍රිකට් තරඟ පාවා දෙන්නෝ” වැඩසටහන මගින් ගාල්ල අන්තර්ජාතික ක්‍රිකට් ක්‍රීඩාංගනයේ තණතීරු ඔට්ටුකරුවන්ගේ අවශ්‍යතාව මත වෙනස් කරනු ලබන ආකාරය සාක්ෂි සහිතව විකාශය විය. ටෙස්ට් තරඟ සඳහා තණතීරු සැකසීමේදී සේවකයන් කිහිපදෙනෙකු යොදවා ක්‍රීඩාංගනයේ බලධාරීන් කිහිපදෙනෙකු හා හිටපු ජාතික ක්‍රිකට් ක්‍රීඩකයන් කිහිපදෙනෙකු විසින් එකඟවන ආකාරය විකාශය විය. එසේම ඔවුන් විස්සයි විස්ස තරඟ සඳහා ද අවධානය යොමුකර ඇති බව ප්‍රකාශය විය. මේ සම්බන්ධව ක්‍රියා කිරීමට අල් ජසීරා රූපවාහිනිය සතු සියළු සාක්ෂි තමන්වෙත ඉදිරිපත් කරන්නැයි අන්තර්ජාතික ක්‍රිකට් සභාවේ ප්‍රධාන විධායක නිලධාරී ඩේවිඩ් රිචඩ්සන් මහතා පසුගිය සිකුරාදා දින නිවේදනයක් නිකුත් කරමින් දන්වා සිට ඇත. “කිසිම කෙනෙකුට ගැලවෙන්න බැරිවෙන්න, මේ ප්‍රශ්නය සම්බන්ධයෙන් අංග සම්පූර්ණ පරීක්‍ෂණයක් කරන්න අපට පුළුවන්. මේ වැඩසටහනේදී කියැවෙන සෑම දෙයක් ගැනම අපි හොයනවා. ඒත් ඒකට ඔවුන් සතුව තියෙන සියලුම සාක්‍ෂි අපට ඕනෑ” යයි ඬේවිඞ් රිචඞ්සන් මහතා වැඩිදුරටත් කීවේය ලංකාවේ පමණක් නොව එංගලන්තය සහ ඉන්දියාව අතර 2016 දෙසැම්බර් මාසයේ චෙන්නායිහිදී පැවැති ටෙස්ට් තරගයේදී ඔට්ටුකරුවන්ගේ අවශ්‍යතා මත ක්‍රීඩා කර ඇති බවත් 2017 දී ඕස්ට්‍රේලියාව සහ ඉන්දියාව අතර රංචිහි පැවැති ටෙස්ට් තරගයකදී එවැනිම සිදුවීම් තිබෙන බවත් ‘අල් ජසීරා’ වැඩසටහනේ කියැවිණ.", "URL": "https://lankatruth.com/si/?p=53450", "Category": "ක්‍රීඩා පුවත්", "Parent URL": null}