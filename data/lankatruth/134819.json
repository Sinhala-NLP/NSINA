{"Source": "Lankatruth", "Timestamp": "May 26, 2022", "Headline": "රනිල් අගමැති ලෙස පත්කර ගෙවී යන සති දෙක තුළ ආර්ථිකය තව දුරටත් බංකොලොත් කළ හැටි මෙන්න", "News Content": "ගෝඨාභය රාජපක්ෂ විසින් රනිල් වික්‍රමසිංහ අගමැති ධුරයට පත්කර ඉන්පසුව පිහිට වූ අමාත්‍ය මණ්ඩලය මේ දක්වා ආර්ථික ගොඩ ගැනීමේ කිසිදු වැඩ පිළිවෙලක් සකස් නොකිරීම තුළින් ජාත්‍යන්තරය වශයෙන් දිගින් දිගටම ශ්‍රී ලංකාව ප්‍රතික්ෂේප කරමින් පවති.  පසුගිය කාලයේ ආණ්ඩුව විවිධ සුබවාදී ප්‍රවෘත්ති නිර්මාණය කර ප්‍රචාරය කළ ද, ඒ බොහොමයක් රටවල් හෝ ජාත්‍යන්තර සංවිධාන විසින් ප්‍රතික්ෂේප කර තිබේ. ජපානයෙන් ඩොලර් බිලියන 4ක ණය අනුමත කළ බව ප්‍රචාරය කළ ප්‍රවෘත්තිය එම රජය විසින් බැහැර කර තිබේ.  ඊට අමතරව ලෝක බැංකුව විසින් ලංකාවට ආධාර දීමට ඉදිරිපත් වී ඇති බවට ගෙනගිය ප්‍රචාරය ද එම සංවිධානය විසින් ප්‍රතික්ෂේප කර ඇත. ලංකාවට මේ වනවිට ද ලබා දෙමින් තිබෙන ව්‍යාපෘති ණය මින් ඉදිරියට ව්‍යාපෘති නවත්වා ඖෂධ සහ ආහාර ද්‍රව්‍ය ලබාදීම සඳහා පරිවර්තනය කර තිබේ.  එසේම ඇමරිකානු ආධාර වැඩපිළිවෙල යටතේ හදිසි ආධාර ලබාදීමට ඉදිරිපත් වී ඇතැයි ගෙනගිය ප්‍රචාරය ද එම ආධාර සංවිධානය විසින් ප්‍රතික්ෂේප කර ඇත. රනිල් වික්‍රමසිංහ අගමැතිවරයාට මුදල් අමාත්‍ය ධුරය ද ලබා දෙන ලද්දේ මෙම පසුබිම තුළ ය.", "URL": "https://lankatruth.com/si/?p=134819", "Category": "ආර්ථික පුවත්", "Parent URL": null}