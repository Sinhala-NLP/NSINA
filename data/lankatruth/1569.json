{"Source": "Lankatruth", "Timestamp": "February 27, 2012", "Headline": "පීඩක පාලනයට එරෙහිව ඒකාබද්ධ මධ්‍යස්ථානයක්", "News Content": "තෙල්මිල, බඩු මිල, බස් ගාස්තු ඇතුළු අත්‍යවශ්‍ය සේවා මිල ඉහළ දැමීමත් ඉන් රටේ විවිධ ක්‍ෂේත‍්‍රවල ජනතාව වැටී ඇති අසීරු තත්වයන් සැලකිල්ලට ගෙන ඊට එරෙහිව රටේ වැඩකරන ජනයා ඇතුළු සෙසු පීඩිත ජනයා ඒකරාශී කරගත් දැවැන්ත ජනතා උද්ඝෝෂණ ව්‍යාපාරයක් ඇරඹීමට ජාතික වෘත්තීය සමිති මධ්‍යස්ථානය තීරණය කර ඇති බව එහි සභාපති ලාල්කාන්ත මහතා ප‍්‍රකාශ කර සිටී.  ජීවත්වීමට නොහැකිව වීදිබසින ජනයාට වෙඩි තබා දිගින් දිගටම මර්ධනයේ යෙදෙන රාජපක්‍ෂ ආණ්ඩුවට එරෙහිව දැවැන්ත ජන බලයක් ගොඩ නැගීම තව තවත් කල් දැමිය නොහැකි කර්තව්‍යයක් බවද ඔහු වැඩිදුරටත් පවසයි. ඒ අනුව රටේ කම්කරුවන්,ගොවියන්,ධීවරයන්,ශීෂ්‍යයන්,වෘත්තීයවේදීන් ඇතුළු පීඩාවට පත්වී ඇති සියළු ජනයා ඒකරාශී කිරීම සඳහා ඒකාබද්ධ මධ්‍යස්ථානයක් පිහිටුවීමට පසුගියදා ජාතික වෘත්තීය සමිති මධ්‍යස්ථානය කටයුතු කර ඇති බවත් ඒ සඳහා ඉහත සෑම ක්‍ෂේත‍්‍රයකම නියෝජිතයින් සහභාගී වූ බවද ජාතික වෘත්තීය සමිති මධ්‍යස්ථානයේ සභාපති ලාල්කාන්ත මහතා ප‍්‍රකාශ කර සිටියේය.", "URL": "https://lankatruth.com/si/?p=1569", "Category": "පුවත්", "Parent URL": null}