{"Source": "Lankatruth", "Timestamp": "January 31, 2019", "Headline": "රනිල්ට එරෙහි පෙත්සම් විභාගයෙන් වැඩබලන අභියාචනාධිකරණ සභාපති විනිසුරුවරිය ඉවත් වෙයි", "News Content": "අග්‍රාමාත්‍ය රනිල් වික්‍රමසිංහ මහතාගේ පාර්ලිමේන්තු අසුන අභියෝගයට ලක් කළ පෙත්සම් විභාගයෙන් අභියාචනාධිකරණ වැඩබලන සභාපති විනිසුරු දීපානි විජේසුන්දර මහත්මිය ඉවත් ව තිබේ. පෞද්ගලික හේතුවක් මත තමන් ඉවත්වන බව ඇය ප්‍රකාශ කර ඇත. කොළඹ නාගරික මන්ත්‍රි ශර්මිලා ගෝනවල මහත්මිය අග්‍රාමාත්‍ය රනිල් වික්‍රමසිංහ මහතාට එරෙහිව මෙම පෙත්සම ගොනු කර තිබිණි. රාජ්‍ය ආයතනවලට සේවාවන් සපයා මුදල් උපයන සීමාසහිත ලේක්හවුස් ප්‍රින්ටින් ඇන්ඩ් පබ්ලිෂස් පුද්ගලික සමාගම වික්‍රමසිංහ මහතා ප්‍රධාන කොටස්කරුවෙකු වන බැවින් ඔහුට පාර්ලිමේන්තු මන්ත්‍රී ධූරයක් දැරීමට නොහැකි බව පෙන්වා දෙමිනි. එම පෙත්සම අද දීපානි විජේසුන්දර මහත්මිය හා අර්ජුන ඔබේසේකර යන විනිසුරු මඩුල්ල හමුවේ කැඳවනු ලැබීය. අභියාචනාධිකරණ වැඩබලන සභාපති විනිසුරු දීපානි විජේසුන්දර මහත්මිය එම පෙත්සම විභාග කිරිමෙන් ඉවත් වූ බැවින් ඇය නොමැති වෙනත් වෙනත් විනිසුරු මඩුල්ලක් හමුවේ හෙට (01) යළි පෙත්සම සලකා බැලීමට නියමිතය.", "URL": "https://lankatruth.com/si/?p=67307", "Category": "පුවත්", "Parent URL": null}