{"Source": "Lankatruth", "Timestamp": "October 23, 2020", "Headline": "සියලු අවස්ථාවාදීන් 20 ට ඡන්දය දීමේදී හෙළිදරව් වුණා…", "News Content": "ආණ්ඩුක්‍රම ව්‍යවස්ථාවට සිදු කළ 20 වන සංශෝධනය සම්මත කර ගැනීම සඳහා ඊයේ (22) දින පැවති ඡන්ද විමසීමේදීසියලුම අවස්ථාවාදීන්, බොරු දේශප්‍රේමීන් පිළිබඳව රටටම හෙළිදරව් වූබව ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා පවසයි. එම පක්ෂ මූලස්ථානයේ අද (23) කැඳවා තිබූමාධ්‍ය හමුවේදීමේ පිළිබඳව කරුණු පැහැදිලි කරමින් ඔහු අදහස් පළකළේය. විජිත හේරත් මහතා එහිදීවැඩිදුරටත් අදහස් දක්වමින්…. පාර්ලිමේන්තුවේදී 20වැනි සංශෝධනය ඡන්ද 156ක් ලබාගෙන සම්මත වුණා. අපේ රටේ ප‍්‍රජාතන්ත‍්‍රවාදයේ මළගම සනිටුහන් කරන සංශෝධනයක් මේක. පහුගිය කාලය පුරාවට ඒකාධිපති බලය සහිත ආණ්ඩුක‍්‍රම ව්‍යවස්ථාවකින් ඇතිවන පීඩනය කොයි වගේද කියලා ජනතාව දැක්කා. 20වැනි සංශෝධනයේ ඇත්ත හරය යටපත් කර ද්විත්ව පුරවැසිකම හා වෙනත් අතුරු කාරණාවලට වැඩි අවධානයක් යොමුකළා. නමුත් ඒ හරයේ තිබෙන ඇත්ත බරපතලකම ජේ.ආර්. ජයවර්ධන මහත්තයා හැදූ ව්‍යවස්ථාවටත් එහා ගිහිල්ලා අසීමිත ඒකාධිපති බලයක් තනි පුද්ගලයෙකුට පැවරෙනවා. පාර්ලිමේන්තුව, අමාත්‍ය මණ්ඩලය, අධිකරණය යන සියලූ දේවල් ඒ බලයට යට වෙනවා. කැබිනට් අමාත්‍යවරු, පාර්ලිමේන්තු මන්ත්‍රීවරු නිකම්ම රූකඩයන් බවට පත්වෙනවා. ඒ වගේම අගවිනිසුරු, ශ්‍රේෂ්ඨාධිකරණයේ විනිසුරුවරුන්, අභියාචනාධිකරණයේ විනිසුරුවරුන් පත්කිරීම හා ඉවත් කිරීම, රජයේ උසස් නිලතල සඳහා පත් කිරීමේ තීරණ ගැනීම මුළුමනින්ම තනි පුද්ගලයෙක් අතට පත් වෙනවා. අපේ රටේ ආණ්ඩුක‍්‍රම ව්‍යවස්ථාවේ මූලිකම හරය ව්‍යවස්ථාදායක, විධායකය හා අධිකරණය අතර ලිග්ගල් තුනක් වගේ තුළිතභාවය ආරක්‍ෂා විය යුතුයි. දැන් ඒ සියල්ල යටපත් වෙලා තනි පුද්ගලයෙකු තීරණ ගැනීමේ භයානක තත්වයක් ඇතිවෙනවා. ආර්ථික, දේශපාලන වගේම වෙනත් පරිපාලන තීන්දු ගැනීම සහ පත් කිරීම, ඉවත් කිරීම, ජනාධිපතිවරයාට පැවරෙනවා. අගමැතිවරයා පවා පත්කිරීමත් ඉවත් කිරීමේත් බලය ජනාධිපතිවරයා යටතට පත්වෙනවා. ව්‍යවස්ථාදායකයේ පණ මුළුමනින්ම නැතිවීම සිද්ධ වෙන අතර අධිකරණයේ ස්වාධීනත්වය මුළුමනින්ම නැති වෙනවා. අධිකරණයේ විනිසුරුවරුන් පත්කිරීමේ බලය ජනාධිපතිවරයා ගත්තා කියන්නේ ඔහු පසුපස වැඳ වැටෙන තත්වයකට පත්වෙනවා. එය අධිකරණයේ කොන්ද කැඩීමක්. මේ රටේ ජනතාවගේ ජීවත්වීමේ අයිතිය වෙනුවෙන් හෙට දවසේ පෙනී ඉන්නකොට ඔවුන්ට එරෙහිව මේ ඒකාධිපති බලය යොදවන්න පුළුවන් තත්වයක් ඇතිකරගෙන තිබෙනවා. 20 සම්මත වුණේ කොහොමද? පහුගිය ඡුන්ද කාලයේදී තනි සිංහල බලයක් ගොඩනගන්න 2/3බලයක් දෙන්න කියලා ජාතිවාදය පාවිච්චි කළා. වඳ කොත්තු, වඳ පෙති, වඳ සැත්කම් ගැන පුන පුනා කියමින් මුස්ලිම් ජනතාවට එරෙහිව ජාතිවාදය වැපිරුවා. අපේ රටේ සිංහල, දෙමළ, මුස්ලිම් ජාතික සමගිය ගොඩනගනවා වෙනුවට අසමගිය වපුරලා බලය තහවුරු කරගන්න මැතිවරණ වේදිකාවල පාරම් බෑවා. ඒ වපුරපු ජාතිවාදය පරද්දන්න මුස්ලිම් ජනතාවගේ පැත්තෙන් ඊට එරෙහිව මුස්ලිම් ජාතිවාදය නැගී සිටියා. මැතිවරණ ප‍්‍රතිඵලයෙන් පිළිබිඹු වුණේ මේ තත්වය. ඊයේ පාර්ලිමේන්තුවේදී ඔවුන් ඔක්කොම එකට එකතු වුණා. ජාතිවාදය වපුරපු අය හකීම්ගේ, රිෂාඞ්ගේ කණ්ඩායමේ සහයෝගයෙන් 20 සංශෝධනය 2/3කින් සම්මත කරගත්තා. හකීම්, රිෂාඞ් ඡුන්දය දෙන ආණ්ඩුවක ඉන්නේ නැහැ කියලා පුරාජේරු ගහපු අය ඔවුන්ගේ සහයෝගයෙන් 20 සම්මත කරගත්තා. ආණ්ඩුවට මන්ත්‍රීධූර 145ක් ලැබුණා. සහයෝගය දක්වන කණ්ඩායම් එක්ක 150ක් වුණා. කතානායකවරයාත් මෛත්‍රීපාල සිරිසේන හිටපු ජනාධිපතිවරයාත් ඉවත් වුණාම ඇත්තටම තිබුණේ 148යි. මේ නිසා 2/3 බලය ගන්න බැරුව ආණ්ඩුව පරාජයට පත්විය හැකිව තිබුණා. අපි මැතිවරණ කාලයේදී ජනතාවට කිවුවේ ඒකාධිපති බලයට එරෙහිව සජිත් පිලට දෙන ඡන්දය විකිණෙන බව. ඒ කිවුවා වගේම ටෙලිෆෝනයෙන් ඡන්දය ඉල්ලපු අට දෙනෙක් ආණ්ඩුවට පක්ෂව ඡන්දය දීපු නිසා රාජපක්‍ෂලා ගොඩගියේ සජිත්ලාගේ රිෂාඞ්ලාගේ සහයෝගයෙන්. මේ පාවාදීම ගැන අපි ජනතාවට කල් ඇතිව කියපු දේ ඒ විදිහටම සිද්ධ වුණා. බලය වෙනුවෙන් පාර්ලිමේන්තුවේදී ජාතිවාදය පැත්තකට දාලා තමන්ගේ බල වුවමනාව ඉෂ්ඨ කරගත්තා. ඡන්දය දීපු අයගේ ප‍්‍රාර්ථනාවන්ට දෙපැත්තේම අය පයින් ගැහුවා. මේ තත්වය ඡන්දදායකයන්ට මැනවින් තේරුම් ගන්න හොඳ උදාහරණයක්. හැමදාම ජාතිවාදී උගුලේ පැටලීමෙන් වැළකෙන්න ජනතාව මේ තත්වය හොඳින් තේරුම් ගන්න. ජාතිවාදී ගොහොරුවේ වැටුණොත් රටටත් ජනතාවටත් සිද්ධ වෙන්නේ විනාශය. 20හි හරයාත්මක ඒකාධිපති බලය ගැන කරුණු යට ගහලා බොරු දේශප්‍රේමයක් ඉස්සරට ගෙන ද්විත්ව පුරවැසිකම ගැන සාකච්ඡාව ඉස්සරහට ගත්තා. විජේදාස රාජපක්‍ෂ මහත්තයා බොරු ලියුම් යවලා, මාධ්‍ය සාකච්ඡා තියලා කිවුවේ 20ට ඡන්දය දෙනවා කියන්නේ ආණ්ඩුක‍්‍රම ව්‍යවස්ථාවට එරෙහිවීමක් කියලා. හෘදයසාක්‍ෂියට එකඟ නැති වැඩක් කියලා. ලැජ්ජාවක් තියෙනවා නම්, කොන්දක් තියෙනවා නම් ද්විත්ව පුරවැසිකමට අදාලව ඡන්දය ඉල්ලපු වෙලාවේ ඒකටවත් විරුද්ධ වෙන්න තිබුණා. පාර්ලිමේන්තුවේදී එක පුද්ගලයෙකුට කණ රත්වෙන්න දීපු පහරකින් ද්විත්ව පුරවැසිභාවයට ගෙනා බොරු දේශප්‍රේමී විරෝධය රෙද්ද පල්ලෙන් බේරුණා. ජනාධිපතිතුමා හැඟීම්බර ඉල්ලීමක් කර අලූත් ව්‍යවස්ථාව හදනකොට එය ඉවත්කරන බව කිවුවා කියලා ඡන්දය ලබාදුන්නා. මේ ගොල්ලන්ට මේවට විරුද්ධ වෙලා පැවැත්මක් නැහැ. මැක්කට බල්ල මැරුණොත් ජීවත් වෙන්න බැහැ. ඒ නිසා හැමදාම මැක්කෝ ටික කරන්නේ බල්ලව රකින එක. හෙට දවසේදී ජනාධිපතිතුමා හැඟීම්බරව කිවුවොත් එම්.සී.සී. ගිවිසුම අත්සන් කරන්න ඕනෑ කියලා ඒකටත් ඉඩ දෙනවාද? ඔය හැඟීම්බර කතා ජනතාව අන්දන්න කියන කතා මිස ඇත්ත කතාව නෙවෙයි. ඇල්ලේ ගුණවංශ හාමුදුරුවෝ කිවුවේ පෙරහැරේ බෙර පැළිලා රෙදි ගැලවිලා යනවා කියලා. 20 සම්මත වුණේ කොහොමද කියලා ඒකෙන් පැහැදිලියි. 20 සම්මත වුණේ කොහොමද කියලා, ජාතිවාදය වපුරපු අය කරගෙන ගිය බොරු දේශප්‍රේමීත්වය හෙළිවුණා. සැබෑ දේශප්‍රේමියා ජාතික සමගිය වෙනුවෙන් පෙනී ඉන්නවා. නමුත් 20 ඡන්දයේදී ඔවුන්ගේ සැබෑ නිරුවත පෙන්නුවා. 20වැනි සංශෝධනය පිළිබඳව විවේචන එල්ල කරමින් සිටි එක්සත් ජාතික පක්‍ෂය ඊට විරුද්ධව ඡන්දය දෙන්න පාර්ලිමේන්තු මන්ත්‍රීධූරයවත් පත්කර එවා තිබුණේ නැහැ. ඒ සියලූ අවස්ථාවාදීන් ඊයේ පාර්ලිමේන්තුවේදී හෙළිදරව් වුණා. වරදාන, වරප‍්‍රසාදවලට මන්ත්‍රීකම විකුණන අය හෙළිවුණා. එක පැත්තකින් පක්‍ෂය සජිත්ට වික්කා. අනෙක් පැත්තෙන් මන්ත්‍රීකම රාජපක්‍ෂවරුන්ට වික්කා. මේක බිස්නස් එකක්. මන්ත්‍රීවරුන්ට පාර්ලිමේන්තුවේදී ලංසු තියනවා. ඒ නිසා අද අපේ රටට ප‍්‍රතිපත්තිගරුක දේශපාලනයක් ඕනෑ. ඒ නිසා රටේ ජනතාවට අපි කියන්නේ මේ වෙච්ච සිදුවීම් තේරුම් අරගෙන හෙට දවස රටේ ජනතාවගේ යහපත වෙනුවෙන් වෙනස් කරන්න මැදිහත් වෙමු කියලා. 20න් ලබාගත්තු ඒකාධිපති බලය ඔබේ ජීවත්වීමේ අයිතිය, දරුවන්ගේ අධ්‍යාපන අයිතිය, සෞඛ්‍ය අයිතිය, රැකියාවක් කිරීමේ අයිතිය වැනි සියල්ලට එරෙහිව පාවිච්චි වීමට ඉඩ නොදී පෙළගැහෙන්න අපි ඔබට ආරාධනා කරනවා. ඔබේ අයිතීන් වෙනුවෙන් පෙළගැහෙන්න, දේශප්‍රේමීත්වය වෙනුවෙන් වගේම ජාතික සමගිය වෙනුවෙන් සැබෑ බලවේගයක පෙළගැහෙන්න කියලා ජනතාවට ඉතා ඕනෑකමින් ආරාධනා කරනවා. මාධ්‍යවේදීන් නැගූ ප‍්‍රශ්නවලට පිළිතුරු දෙමින්… 19වැනි සංශෝධනය ගේනකොට අධිකරණ ඇමතිවරයා ලෙස පුරෝගාමී කටයුත්තක් විජේදාස රාජපක්‍ෂ මැතිතුමා සිදුකළා. ඊයේ පෙරේදා ගෝඨාභය රාජපක්‍ෂ මහත්තයාට ජනාධිපති වෙන්න පුළුවන් වුණේ 19 නිසා බව කියලා 20 අනතුරුදායක බව ගැන ප‍්‍රකාශ නිකුත් කළා. එහෙම කියලා කිසි හිරිකිතයක් නැතිව 20ට පක්‍ෂව අත ඉස්සුවා. අපි එතුමාව තේරුම් ගන්නේ භාවිතාවෙන්. මේ කරන්නේ තමන් සතු නීති දැනුම අනාචාරයේ යෙදවීමයි. ඒක ඉතා භයානකයි. මොකුත් නොදන්නා පාර්ලිමේන්තු මන්ත්‍රිවරුන් කටවාචාලකමට, නොදන්නාකමට වැඩ කිරීමට වඩා උගත් බුද්ධිමත් අයගේ මේ ක්‍රියාකාරිත්වය ඉතාම භයානකයි. තනතුර නොලැබුණාම ඇතිවන සන්තාපය තමයි මේ ප‍්‍රකාශ වුණේ. ද්විත්ව පුරවැසිභාවය ලබාසිටින අය ඇමරිකාව වෙනුවෙන් යුද්ද කරන්නත් සූදානම් බවට පැහැදිලි දිවුරුමක් ලබාදෙන්න ඕනෑ. එහෙම කෙනෙක් අපේ රටේ ජනාධිපති, අගමැති, ඇමති කෙනෙක් හෝ මන්ත්‍රී කෙනෙක් වීම වගේම ඉහළ නිලධාරියෙක් හැටියට පත්වීමත් ඉතාමත් භයානකයි. මේක රාජපක්‍ෂ පවුල ගැන ප‍්‍රශ්නයක් නෙවෙයි. එහෙම පුද්ගලයෝ ලංකාව ගැන වැඩ කරන්නේ කොහොමද? ඊයේ වෙනකම් ද්විත්ව පුරවැසිකමට විරුද්ධව කතා කළ අය එය පාවා දුන්නට පස්සේ ගෞරවනීය ස්වාමීන් වහන්සේලා පිරිසක් ඊට විරුද්ධව මැදිහත් වෙනවා. රැකියාවක් ලබාදීමේදී අහන පළවැනි ප‍්‍රශ්නය ඔබ ලාංකිකයෙක්ද කියලා. ඒ නිසා මේක පුද්ගලයෙකු පිළිබඳ ප‍්‍රශ්නයක් නෙවෙයි. මව්බිමට සැබෑ ලෙස ආදරය කරන ශ‍්‍රී ලාංකික පුරවැසියෙක් පිළිබඳ ප‍්‍රශ්නයක්. ගෞරවනීය ස්වාමින්වහන්සේලා ඉවත් කරන්න කියපු වගන්තිය ඉවත් නොකර ඇහුම්කන් නොදුන්නේ ඉදිරියේදී ඇමරිකාවේ චීනයේ ඉන්දියාවේ නැත්නම් වෙනත් රටක පුරවැසියෙක් ගෙනල්ලා මෙහෙ ප්ලාන්ට් කරන්නද? එතකොට ආර්ථික දේශපාලන වශයෙන් දීන තත්වයට අපිව වැටෙනවා. මේක වහගන්න අලූත් ව්‍යවස්ථාවකින් ඒ වගන්තිය ඉවත් කරන බවට කැරට් අලයක් දුන්නා. බැසිල් රාජපක්ෂ පාර්ලිමේන්තුවට ගේන්න ආණ්ඩුව මෙතරම් උත්සහ කරන්නේ පුද්ගලයෙක් ඉලක්ක කරලා බව පැහැදිලියි. රටේ අනාගතය පිළිබඳව තනි පුද්ගලයෙකු තීන්දු ගැනීමේදී හරියන්නත් පුළුවන් වරදින්නත් පුළුවන්. වැරදීම් අඩු කරගන්න තමයි සාමූහික තීරණ ගන්නේ. ව්‍යවස්ථා සභාව, පාර්ලිමේන්තුව, අධිකරණය කියන ආයතනවලට බලය තිබිය යුත්තේ මේ නිසයි. එදා සිටි පොලිස්පතිට තිබූ බලයම තමයි අද ඉන්න පොලිස්පතිට තියෙන්නෙත්. නමුත් 19න් වෙනස් තත්වයක් හැදිල තිබුණ බව බොරු පතුරුවනවා. එතන තිබුණේ 19 ප‍්‍රශ්නයක් නෙවෙයි; රනිල්ගෙයි මෛත‍්‍රීගෙයි ප‍්‍රශ්නයක්. ජනතාව අද පීඩා විඳින්නේ කොරෝනා අර්බුදයෙන්. ඔවුන්ට ඕනෑ 20 නෙවෙයි. 20න් පුළුවන්ද ජනතාවගේ ජලය, ආහාර, සෞඛ්‍ය ප‍්‍රශ්න විසඳන්න. 20න් පුළුවන්ද නැගෙනහිර ජැටිය ඉන්දියාවට දෙන එක නවත්වන්න. ත‍්‍රිකුණාමල තෙල් ටැංකි ටික ඉන්දියාවට විකුණන එක නවත්වන්න පුළුවන්ද? හම්බන්තොට වරාය නැවත පවරා ගන්න පුළුවන්ද? බැහැ. 20 ඕනෑ වෙන්නේ ඒවා විකුණන්න. පවුලක් අතට බලය ඒකරාශී කරගන්න. ජනතාවගේ ඇත්ත ප‍්‍රශ්න විසඳන්න නෙවෙයි.", "URL": "https://lankatruth.com/si/?p=98346", "Category": "පුවත්", "Parent URL": null}