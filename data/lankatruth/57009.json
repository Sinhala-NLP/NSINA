{"Source": "Lankatruth", "Timestamp": "August 1, 2018", "Headline": "පුංචි වාහන ආනයන බද්ද ඉහළට", "News Content": "එන්ජින් ධාරිතාවය 1000ට නොවැඩි මෝටර් රථවල තීරුබදු අද(1) සිට ඉහළ දමා තිබේ. ඒ අනුව එන්ජින් ධාරිතාවය 1000ට වඩා අඩු වාහන ආනයන බද්ද රුපියල් මිලියන 1.5ක් ද හයිබ්‍රිඩ් සහ විදුලි වාහන ආනයන බද්ද රුපියල් මිලියන 1.25ක් ද ලෙස සංශෝධනය කර ඇති බව මුදල් අමාත්‍යාංශය නිවේදනය කරයි. මේ අතර ආනයන බද්ද වැඩි කිරීමත් සමඟ ජපානයෙන් අනයනය කරන එන්ජින් ධාරිතාවය 660 වාහනයක මිල රුපියල් දෙලක්ෂ පනස් දහසකින් පමණද, ජපානයෙන් අනායනය කරන එන්ජින් ධාරිතාවය 660 පෙට්රල් වාහනයක මිල රුපියල් දෙලක්ෂ හතලිස් දහසකින් පමණද ඉහළ නගින බව ශ්‍රී ලංකා වාහන ආනයනකරුවන්ගේ සංගමයේ සභාපති සම්පත් මෙරිඤ්ඤගේ මහතා පැවසීය. ඒ අනුව වැගන් ආර් මෝටර් රථයක් සඳහා දැනට අයකරන රුපියල් 825000 නිෂ්පාදන බද්ද රුපියල් 1250000 දක්වා , රුපියල් 425000න් ඉහළ දමා තිබෙන අතර එවැනි මෝටර් රථයක නව මිල රුපියල් ලක්ෂ තිස්හය හමාර දක්වා ද ජපන් ඇල්ටෝ වර්ගයේ මෝටර් රථයක් සඳහා මෙතෙක් අයකළ 1155000 නිෂ්පාදන බද්ද ලක්ෂ 15 දක්වා වැඩි කර ඇති හෙයින් එවැනි වාහනයක නව මිල රුපියල් ලක්ෂ විසිපහ හමාර දක්වා ද ඉහළ යයි. 2018 අගෝස්තු 1 දිනට පෙර විවෘත කරන ලද ණයලිපි සඳහා මෙම බදු සංශෝධන වෙනස් නොවන අතර 2019 ජනවාරි 31 දිනට පෙර ඉවත් කරන ලද වාහන සඳහා මෙම බදු අදාළ නොවේ.", "URL": "https://lankatruth.com/si/?p=57009", "Category": "පුවත්", "Parent URL": null}