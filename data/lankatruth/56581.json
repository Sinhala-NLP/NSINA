{"Source": "Lankatruth", "Timestamp": "July 23, 2018", "Headline": "නැගෙනහිර හේවාගම් කෝරලයේ සමූපකාර මූලස්ථානයේ විදුලිය විසන්ධි කරයි", "News Content": "මූල්‍ය වංචා හමුවේ අර්බුදයට ගොස් තිබෙන සීමාසහිත නැගෙනහිර හේවාගම් කෝරලයේ සමූපකාර සමිති මූලස්ථානයේ විදුලිය මීට සුළු මොහොතකට පෙර විසන්දි කර ඇතැයි වාර්තා වේ. මාස ගණනාවක් තිස්සේ මෙහි විදුලි බිල නොගෙවීම නිසා මෙලෙස එහි විදුලිය විසන්දි කර ඇති බව වාර්තා වේ. සීමාසහිත නැගෙනහිර හේවාගම් කෝරලයේ සමූපකාර සමිතියේ 2012 සිට ගෙවුනු වසර කිහිපය ඇතුළත රුපියල් කෝටි 59ක මූල්‍ය වංචාවක් සිදුව ඇති අතර මේ සම්බන්ධයෙන් සීමාසහිත නැගෙනහිර හේවාගම් කෝරලයේ සමූපකාර සමිතිය හා තැන්පත්කරුවන් සුරැකීමේ සංවිධානය පසුගිය 04 වෙනිදා නීතීඥ සුනිල් වටගල මහතාගේ ප්‍රධානත්වෙන් අල්ලස් හෝ දූෂණ චෝදනා විමර්ශන කොමිසමට පැමිණිල්ලක්ද ගොනු කර තිබේ. මේ සම්බන්ධයෙන් අප කළ විමසීමකදී සීමාසහිත නැගෙනහිර හේවාගම් කෝරලයේ සමූපකාර සමිතිය හා තැන්පත්කරුවන් සුරැකීමේ සංවිධානය සභාපති චන්දන සූරියආරච්චි මහතා සඳහන් කර සිටියේ “සිදුව ඇති බරපතල මූල්‍ය වංචා සහ අක්‍රමිකතා නිසා හේවාගම් කෝරලයේ සමස්ත සමූපකාර පද්ධතියම කඩා වැටිමට ලක් වෙලා. මාස ගණනාවක් අඛණ්ඩ විදුලි බිල් ගෙවීමට නොහැකි වීම නිසා මීට සුළු මොහොතකට පෙර (පෙ.ව. 10.30ට පමණ) මූලස්ථානයේ විදුලිය විසන්දි කළා. සමූපකාර සමිතිය තුළ සිදුවෙවී තිබෙන බරපතල මූල්‍ය වංචාවට අමතරව මහ පරිමාන අක්‍රමිකතාවයන් විශාල ප්‍රමාණයක්ද සිද්ධවෙලා තිබෙනවා. මෙහි ප්‍රතිඵලවලට තමයි අද මේ මුහුන දෙන්න සිද්ධවෙලා තිබෙන්නේ. ඒ නිසා 60,000ක් වෙච්චි තැන්පත් කරුවෝ අද අතරමං වෙලා තියෙනවා. ඒ වගේම සමූපකාර සමීතිය සතු ව්‍යාපාර බිඳවැටෙමින් තිබෙනවා. නීතිවිරෝධීව රැඳී සිටින පාලක මණ්ඩලය මගින් ගෙන ඇති අදූරදර්ශී තීන්දු තීරණ නිසා සමූපකාර සේවාව සීතාවක ප්‍රදේශයට අහිමිකරමින් පවතිනවා. එම සමූපාකාර සේවාව යළි වංචනිකයින්ගේ දූෂිතයින්ගෙන් මුදාගැනීම සඳහා වංචණිකයින්ට එරෙහිව නීතිය ක්‍රියාත්මක කරවීම සඳහාත් අපි අවශ්‍ය පියවර ගනිමින් තිබෙනවා. දිගින්දිගටම මේ වංචා, දූෂණ හා බිඳවැටීම් නිසා සමූපකාර සේවාව සහ ග්‍රාමීය බැංකු පද්ධතිය සම්බන්ධයෙන් ජනතාව තුළ පවතින විශ්වාසනීයත්වය විනාශකරමින් පවතිනවා. ඒ ආකාරයේ විශ්වාසනීයත්වය විනාශ කිරීම, 1982 පොදු දේපල පනත යටතේ සාපාරාධී අපරධයක් වන අතර මූල්‍ය වංචා, අක්‍රමිකතාවයන්වලට අමතවර මේ වනවිට බලයේ සිටින ව්‍යවස්ථා වීරෝධී පාලක මණ්ඩලය කටයුතු කරමින් තිබෙන බවද පැහැදිලියි.” යනුවෙනි. මෙම සීමාසහිත නැගෙනහිර හේවාගම් කෝරලයේ සමූපකාර සමීතියේ මුදල් අද තැන්පත්කරුවන්ට අහිමි වී ඇත්තේ පාර්ලිමේන්තු ලොහාන් රත්වත්තේ මහතාගේ සොහොයුරෙකු වන චානුක රත්වත්තේ මහතා විධායක අධ්‍යක්ෂක ධුරය හොබවන නීතිවිරෝධී එන්ට්‍රස්ට් ලමිටඩ් සමාගමේ මුදල් තැන්පත් කිරීම හරහා බවද වාර්තාවේ.", "URL": "https://lankatruth.com/si/?p=56581", "Category": "පුවත්", "Parent URL": null}