{"Source": "Lankatruth", "Timestamp": "March 3, 2021", "Headline": "රත්නපුරේ කොරෝනා අවදානම ඉහළට… සමස්ත දිස්ත්‍රික් ආසාදිත ගණන 2,500 ඉක්මවයි…", "News Content": "ඊයේ (02) මෙරටින් හඳුනාගත් කොවිඩ් ආසාදිතයින් 318 දෙනා අතරින් වැඩිම ආසාදිතයින් පිරිසක් වාර්තා වන්නේ රත්නපුර දිස්ත්‍රික්කයෙනි. එම පිරිස 72කි. ඒ අනුව රත්නපුර දිස්ත්‍රික්කයෙන් මේ දක්වා වාර්තා වී ඇති සමස්ත ආසාදිතයින් සංඛ්‍යාව 2,526ක් දක්වා ඉහළ ගොස් තිබේ. ඊයේ දිනයේ කොවිඩ් – 19 ආසාදිතයින් දිස්ත්‍රික්ක 19කින් වාර්තා වී ඇති අතර ඊයේ දෙවෙනියට වැඩිම ආසාදිතයින් වාර්තා වන්නේ කොළඹ දිස්ත්‍රික්කයෙනි. එම සංඛ්‍යාව 63ක් වන අතර ගම්පහ දිස්ත්‍රික්කයෙන් ආසාදිතයින් 57ක් සහ කළුතර දිස්ත්‍රික්කයෙන් ආසාදිතයින් සිව් දෙනෙකු හඳුනාගැනීමත් සමඟ මේ වන විට බස්නාහිර පළාතෙන් වාර්තා වන සමස්ත ආසාදිතයින් සංඛ්‍යාව 52,733ක් දක්වා ඉහළ ගොස් තිබේ. මීට අමතරව ගාල්ල දිස්ත්‍රික්කයෙන් ආසාදිතයින් 29 දෙනෙකු, මහනුවර දිස්ත්‍රික්කයෙන් ආසාදිතයින් 21 දෙනෙකු, පුත්තලම දිස්ත්‍රික්කයෙන් ආසාදිතයින් 14 දෙනෙකු, මාතර දිස්ත්‍රික්කයෙන් ආසාදිතයින් 11 දෙනෙකු ඊයේ දිනයේ හඳුනාගැනුණු බව ජාතික ක්‍රියාන්විත මධ්‍යස්ථානය සඳහන් කරයි. කුරුණෑගල, කෑගල්ල, බදුල්ල, මාතලේ, නුවරඑළිය, අනුරාධපුර, හම්බන්තොට, යාපනය, පොළොන්නරුව, මුලතිව් සහ මන්නාරම යන දිස්ත්‍රික්කවලින්ද ආසාදිතයින් හඳුනාගෙන තිබේ.", "URL": "https://lankatruth.com/si/?p=111882", "Category": "පුවත්", "Parent URL": null}