{"Source": "Lankatruth", "Timestamp": "February 7, 2019", "Headline": "උඩුවේ හිමියන්ට එරෙහි හොර අලි නඩුවේ තීන්දුවට දින දෙයි", "News Content": "බලපත්‍රයක් නොමැතිව නීති විරෝධීව අලි පැටවෙකු සන්තකයේ තබාගැනීම සම්බන්ධයෙන් උඩුවේ ධම්මාලෝක හිමිට එරෙහිව ගොණුකර ඇති නඩුවේ තීන්දුව ලබන මාර්තු මස 01 වනදා ලබා දෙන බවට කොළඹ මහාධිකරණ විනිසුරු සම්පත් විජේරත්න මහතා අද (07) නිවේදනය කර තිබේ. ඒ අදාල නඩුව අද සලකා බැලීමෙන් අනතුරුව ය. නඩුව නීතිපතිවරයා විසින් ගොණුකර ඇති අතර රජයේ පාර්ශවය සහ විත්තියේ නීතිඥවරු විසින් නඩුවට අදාල දේශන ඉදිරිපත් කිරීම අද අවසන් කර ඇත. සේවාදායක හිමියන්ට විදේශ ගතවීම සඳහා දැනට පනවා තිබෙන තහනම තාවකාලිකව ඉවත් කරන ලෙස උඩුවේ ධම්මාලෝක හිමි වෙනුවෙන් පෙනී සිටි නීතිඥවරු අධිකරණයෙන් ඉල්ලා ඇත. එම ඉල්ලීම ප්‍රතික්ෂේප කරමින් මහාධිකරණ විනිසුරුවරයා ප්‍රකාශ කර තිබෙන්නේ නඩුවේ තීන්දුව සඳහා දින නියම වී ඇති බැවින් අදාල ඉල්ලීම ඉවත දමන බවයි.", "URL": "https://lankatruth.com/si/?p=67709", "Category": "පුවත්", "Parent URL": null}