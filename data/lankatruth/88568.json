{"Source": "Lankatruth", "Timestamp": "January 10, 2020", "Headline": "ක්‍රීඩාවෙන් ලක්මව සැරසු දිලිප්, අචලා, වෛද්‍ය සමිතා වෙනුවෙන් කැස්බෑව නගර සභාවට ජවිපෙ ගෙනා යෝජනාව සම්මතයි.", "News Content": "2019 වසරේ පැවති ජාත්‍යන්තර තරඟ නියෝජනය කරමින් රන්, රිදී හා ලෝකඩ පදක්කම් ගණනාවක් දිනා දෙමින් ලක්මාතාව සැරසූ කැස්බෑව නගර සභා බල ප්‍රදේශයේ පදිංචි ක්‍රීඩක ක්‍රීඩිකාවන් වෙනුවෙන් උපහාර උළෙලක් පැවැත්විය යුතු බවටත් ක්‍රීඩාව වෙනුවෙන් පහසුකම් සපයා දිය යුතු බවටත් කැස්බෑව නගර සභාවේ ජවිපෙ නාගරික මන්ත්‍රී චාමර මද්දුමකළුගේ මහතා විසින් 2020 වසරේ ජනවාරි මස 09 (ඊයේ) දින පැවති කැස්බෑව නගර සභාවේ පළමු මහසභා රැස්වීමට යෝජනාවක් ඉදිරිපත් කර සභා සම්මත කර ඇත. කැස්බෑව මාකන්දන ප්‍රදේශයේ ජීවත් වන මළල ක්‍රීඩා ශූරී දිලිප් උදිත කුමාර 2019 වසරේ මාර්තු, තායිලන්තයේ පැවති වයස අවු 45 තරග කාණ්ඩය නියෝජනය කරමින් රන් පදක්කම් 05 දිනා ගෙන රටට කීර්තියක් ගෙන දුන් ක්‍රීඩකයා වෙයි. රැකියාවක් පවා නොමැතිව දැඩි ආර්ථික දුෂ්කරතා මැද ජිවිතය ගැටගසා ගනිමින් රටට කීර්තියක් ගෙන දුන් දිලිප්ට පැවති කිසිදු ආණ්ඩුවක් අවධානය යොමු කර නොමැති වීම කණගාටුවක් බවත් හිටපු ක්‍රීඩා අමාත්‍ය ගාමිණී ලොකුගේ මහතාගේ ආසනයේ ඔහුගේ නිවසට 2 කි.මී දුරින් දිලිප්ගේ නිවස පිහිටා තිබීම මෙවැනි ක්‍රීඩකයන් නොදැකීම පුදුමයට කරුණක් බව ජවිපෙ නාගරික මන්ත්‍රී චාමර මද්දුමකළුගේ මහතා සඳහන් කරයි. ශ්‍රී ලංකා බැඩ්මින්ටන් කණ්ඩායමේ නායිකා අචිනි රත්නසිරි මෙනෙවිය කැස්බෑව හල්පිට ප්‍රදේශයේ ජීවත් වන අතර මෙරට බිහි වු අති දක්ෂ ලාබාලම ක්‍රීඩිකාව ඇය බවත් කේවල හා යුගල ජාත්‍යන්තර තරඟ රැසකින් රටට රන් පදක්කම් රාශියක් දිනා දෙමින් කීර්තියක් එක්කල ක්‍රීඩිකාවකි. 2019 නේපාලයේ පැවති 13 වැනි දකුණු ආසියානු ක්‍රීඩා උළෙලේ කාන්තා යුගල තරගයෙන් රන් හා රිදී පදක්කම් දිනා ගෙන රටට කීර්තියක් එක්කර ඇති බව ජවිපෙ නාගරික මන්ත්රි‍ චාමර මද්දුමකළුගේ මහතා සඳහන් කරයි. පිළියන්දල මකුළුදුව ප්‍රදේශයේ ජීවත් වන වෛද්‍ය සමිතා සමන්මලි දකුණු කොරියාවේ දී පැවැත්වු 2019 ආසියානු පැරා ඔරු පැදීමේ තරගාවලිය නියෝජනය කරමින් එහි කාන්තා කේවල තරග ඉසව්වේ ලෝකඩ පදක්කම දිනා ගෙන රටට කීර්තියක් එක් කිරීමට සමත් වී ඇත.2008 වසරේදී කොළඹ බණ්ඩාරණායක සම්මන්ත්‍රණ ශාලාවේදී සිදුවූ අනතුරකින් සමිතා සමන්මලි ආබාධයට ලක්වීද, ඇය සියල්ල සම සිතින් දරා ගනිමින් අපරමිත ධෛර්යයකින් වෛද්‍යවරියක් වීමේ සිහිනය ඉටුකර ගෙන මේ වනවිට වෛද්‍යවරියක් ලෙස කටයුතු කරන අතර ක්‍රීඩාව ඔස්සේද ජාත්‍යන්තර තලය ජය ගනිමින් සිටියි.කැස්බෑව නගර සභා බල ප්‍රදේශයේ ජීවත් වන රටට කීර්තියක් එක්කල මෙම ක්‍රීඩක ක්‍රීඩිකාවන් තිදෙනාහට උපහාර උළෙලක් පැවැත්විය යුතු බවටත්, අනේක වු අපහසුතා මැද ක්‍රීඩා කටයුතු කරන ඔවුන්ට පහසුකම් සලසා ගැනීම වෙනුවෙන් එක් අයකුට රු. ලක්ෂය බැගින් වු මුදලින් තිළිණයක් කැස්බෑව පොදු අරමුදලින් ලබා දිය යුතු බවටත්, කැස්බෑව නගර සභාව සතු ශරීර සුවතා මධ්‍යස්ථානයේ පහසුකම් නොමිලේ ලබා දිය යුතු බවටත් 09 (ඊයේ) පැවති කැස්බෑව නගර සභාවේ මහසභාව වෙත ඉදිරිපත් කළ ඒකමතිකව සභා සම්මත වී ඇත.", "URL": "https://lankatruth.com/si/?p=88568", "Category": "ක්‍රීඩා පුවත්", "Parent URL": null}