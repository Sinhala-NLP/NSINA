{"Source": "Lankatruth", "Timestamp": "June 21, 2019", "Headline": "හිස්බුලාගේ විශ්වවිද්‍යාලයට සෞදියෙන් ලැබුනැයි පවසන ණය මුදල කොල්ලුපිටිය ශාඛාවට ආවේ නැහැ", "News Content": "මඩකලපුව විශ්වවිද්‍යාලය ලෙස හඳුන්වන ආයතනය සඳහා සෞදි අරාබියෙන් ලැබුනැයි පවසන ණය මුදලඑම ආයතනය සතු කොල්ලුපිටිය ශාඛාවේ පවත්වා ගෙන යන ගිණුමට බැර වී නැතැයි ලංකා බැංකුවේ ප‍්‍රධාන කාර්යාලයේ ප්‍රේෂණ අංශයේ කළමනාකරු ජනක් ප‍්‍රසංග මහතා ඊයේ (20) ප්‍රකාශයක් ලබාදෙමින් සඳහන් කර තිබේ. ඒ රජයේ ආයතනවල සිදුවී ඇති දූෂණ හෝ වංචා පිළිබඳ සොයා බැලීමේ ජනාධිපති පරීක්ෂණ කොමිසමේ පොලිස් ඒකකයට ප‍්‍රකාශයක් දෙමිනි. මඩකලපුව විශ්වවිද්‍යාලය ලෙස හඳුන්වන ආයතනයට එරෙහිව එම කොමිසම හමුවේ ගොනු කළ පැමිණිල්ලට අදාළව ප‍්‍රකාශ සටහන් කර ගැනීමට ලංකා බැංකුවේ ප‍්‍රධාන කාර්යාලයේ ප්‍රේෂණ අංශයේ කළමනාකරු ජනක් ප‍්‍රසංග මහතාව ඊයේ එම කොමිසමේ පොලිස් ඒකකයට කැඳවා තිබිණි. පැමිණිල්ලට අදාළව එම කළමනාකාරවරයා ඊයේ පෙරවරුවේ පැය තුනකට ආසන්න කාලයක් ප‍්‍රකාශ ලබාදී ඇත. ආයතනයට අයත් ගිණුමක් ලංකා බැංකුවේ කොල්ලුපිටිය ශාඛාවේ පවත්වා ගෙන ගියද සෞදි අරාබියෙන් ලැබුණ කිසිදු ණය මුදලක් එම ගිණුමට බැර වී නොමැති බවත් එවැනි මුදල් තැන්පත් කිරීම මහ බැංකුවේ විශේෂ අවසරයක් ඇතිව සිදු කළ යුතු ක‍්‍රියාවලියක් බවත් ලංකා බැංකු ප‍්‍රධාන කාර්යාලයේ ප්‍රේෂණ අංශයේ කළමනාකරුගේ ප්‍රකාශකර ඇතැයිද සඳහන් වේ. කෙසේ නමුත් මේ සම්බන්ධයෙන් මෙම ජනාධිපති කොමිසම විසින් ඉකුත් 14 වනදා නැගෙනහිර හිටපු ආණ්ඩුකාර එම්.ඒ.එල්.එම් හිස්බුල්ලා මහතාගෙන් පැය තුනක කාලයක් ප‍්‍රකාශ සටහන් කර ගත් අතර එහිදී ඔහු ප්‍රකාශ කර ඇත්තේ එම විශ්විවිද්‍යාලයේ වැඩ කටයුතු සඳහා සෞදි අරාබියෙන් ණය මුදලක් ලබා ගත් බවයි.", "URL": "https://lankatruth.com/si/?p=76142", "Category": "පුවත්", "Parent URL": null}