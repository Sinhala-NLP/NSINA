{"Source": "Lankatruth", "Timestamp": "January 28, 2020", "Headline": "කොරෝනා අවදානම හේතුවෙන් රට පුරා රෝහල් 12ක් සූදානම් කරයි", "News Content": "චීනයෙන් ආරම්භ වී මේ වනවිට ලොව පුරා පැතිර යන නව කොරෝනා වෛරසය ශ්‍රී ලංකාව තුළද පැතිර යාමේ අවදානම් තත්වයක් හටගෙන තිබීම හේතුවෙන් අංගොඩ IDH රෝහලට අමතරව රට පුරා ප්‍රධාන රෝහල් 11ක් කොරෝනා වෛරසය සඳහා සූදානම් කළ බව සෞඛ්‍ය අමාත්‍යාංශය නිවේදනය කරයි. ඒ අනුව උතුරු කොළඹ, කුරුණෑගල, යාපනය, කරාපිටිය, අනුරාධපුර, මඩකලපුව යන ශික්ෂණ රෝහල්ද ගම්පහ සහ මීගමුව රෝහල්ද මහනුවර ජාතික රෝහලද රත්නපුර සහ බදුල්ල පළාත් රෝහල්ද මෙලෙස සූදානම් කර තිබේ. මේ වනවිට මුලතිව්, මහනුවර සහ වාද්දුව ප්‍රදේශවලින් කොරෝනා යැයි සැක කරන නමුත් මෙතෙක් හඳුනා නොගත් රෝගීන් හමුවී ඇති බවත් මෙය සතුටු දායක තත්වයක් නොවන නිසා මෙලෙස රෝහල් සූදානම් කළ බවද සෞඛ්‍ය අමාත්‍යාංශ ලේකම් වරයා පවසයි. මේ අතර චීනයේ වුහාන් සිට මෙරටට පැමිණෙන පුද්ගලයන් දියතලාව ප්‍රදේශයේ සති දෙකක කාලයක් රඳවා තබා ගැනීමටද සැලසුම් කර ඇතැයි සෞඛ්‍ය අමාත්‍යාංශය සඳහන් කරයි.", "URL": "https://lankatruth.com/si/?p=89077", "Category": "පුවත්", "Parent URL": null}