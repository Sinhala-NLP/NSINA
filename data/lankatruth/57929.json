{"Source": "Lankatruth", "Timestamp": "August 19, 2018", "Headline": "මේ රට ගොඩනැගිය හැකි වන්නේ ජාතික සමගියෙන් පමණයි", "News Content": "සිංගප්පූරු ගිවිසුම හරහා අමාත්‍ය මලික් සමරවික්‍රම මහතාත් අග්‍රාමාත්‍ය රනිල් වික්‍රමසිංහ මහතාත් රට පාවාදී තිබෙන බවත් රටට අත්ව ඇති ඉරණමෙන් රට ආරක්ෂා කර ගත හැක්කේ ජාතික සමගියෙන් පමණක් බවත් ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර දිසානායක මහතා සඳහන් කරයි. අනුර දිසානායක මහතා මේ බව සඳහන් කරනු ලැබූවේ සමාජවාදී තරුණ සංගමය මගින් ‘රට රකින්නේ ජාතිවාදයෙන්ද ජාතික සමගියෙන්ද’ යන මැයෙන් පසුගිය 16 වන දින බලංගොඩ නගරයේදී සංවිධානය කර තිබූ සම්මන්ත්‍රණයක් අමතමිණි. එහිදී වැඩිදුරටත් අදහස් දැක්වූ අනුර දිසානායක මහතා… “රනිල් වික්‍රමසිංහ හා මලික් සමරවික්‍රම වරායට අයිති අක්කර 400යි, ඊට අමතරව අක්කර 2900කුත් චීනෙට දුන්නා. අවුරුදු 99කට. අක්කර 50ක් දෙපසට අපිට කිසිදු අයිතියක් නැහැ. අඩුම තරමේ අපිට කියන්න තිබුනා මේ සීමාවන් දෙක මොකක්ද කියලා. ඒක දන්නේ නැහැ. ත්‍රීකුණාමලයේ තෙල් ටැංකි 103න් තෙල් ටැංකි 16ක් පාවිච්චි කරනවා IOCඑක. ඉතුරු ඔක්කොම දිරාපත්වෙමින් තිබෙනවා. චන්දිම වීරක්කොඩිගෙ කැබිනට් පත්‍රිකාව සම්මත වුනා. තෙල් ටැංකි 18ක් නවීකරණය කර තෙල් සංස්ථාවට තෙල් ටික ගබඩා කර ගන්න. ලංකාවේ පළවෙනි වතාවට සම්මත වූ කැබිනට් පත්‍රිකාවට එරෙහිව කැබිනට් පත්‍රිකාවක් දැම්මා රනිල් වික්‍රමසිංහ. මොකද්ද කැබිනට් පත්‍රිකාව? ගත්තු තීන්දුව අවලංගු කිරීමේ කැබිනට් පත්‍රිකාවක්. මේ ව්‍යාපාරවලට මොනව වෙයිද කියල අපි කල්පනා කරමින් ඉන්නවා. හැබැයි රනිල් සහ මලික් සිංගප්පූරුවත් එක්ක ගිවිසුමක් අත්සන් කරනවා. ලංකාවේ සියලු කර්මාන්ත නිෂ්පාදනයන් විශාල අවධානමකට ලක්වෙනවා. බාධාවකින් තොරව අපේ වෘත්තීන් ආක්‍රමණය කිරීමට අවශ්‍යවන ඉඩකඩ මේ සිංගප්පූරු ගිවිසුමෙන් ඇති කරල දීල තියෙනවා. දැන් එතකොට අපිට සටන තියෙන්නේ කොතනද? මුස්ලිම් දොස්තරට එරෙහිව සිංහල දොස්තරද? මලික් හා රනිල් තමන්ගේ දේපලක් හැටියට සලකා මේ ගිවිසුම හරහා අපේ රට පාවාදී තිබෙනවා. ඒ නිසා මේ රට රැකිය හැකි වන්නේ ජාතික සමගියෙන් පමණයි. ඒ වෙනුවෙන් අපි සියලු දෙනා එකතුවෙමු.” සමාජවාදී තරුණ සංගමයේ ජාතික සංවිධායක එරංග ගුණසේකර මහතා, තරුණ හින්දු සම්මේලනයේ ප්‍රධාන ලේකම් ආචාර්ය සතීශ්කුමාර් සිවලිංගම් මහතා, කලීල් රහුමාන් මව්ලවිතුමා සහ සමාජවාදී තරුණ සංගමයේ රත්නපුර දිස්ත්‍රික් සංවිධායක විශ්ව කුමාර මහතාද මෙම සම්මන්ත්‍රණයේදී අදහස් දැක්වීය.", "URL": "https://lankatruth.com/si/?p=57929", "Category": "පුවත්", "Parent URL": null}