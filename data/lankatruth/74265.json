{"Source": "Lankatruth", "Timestamp": "May 20, 2019", "Headline": "සහරාන්ගේ ප්‍රධාන අනුගාමිකයෙක් ඇතුලු පස් ද‍ෙනෙක් කල්මුණේදී අත්අඩංගුවට", "News Content": "ප්‍රධාන බෝම්බකරු සහරාන්ගේ, අම්පාර කල්මුනේ ප්‍රදේශයේ ප්‍රධාන සංවිධායක වන කල්මුනේ සියාම් ඇතුලු තවත් සැකකරුවන් හතර දෙනෙකු රාජ්‍ය බුද්ධි සේවාවේ අම්පාර කාර්යාලයේ නිළධාරින් විසින් ඊයේ (19) අත් අඩංගුවට ගෙන තිබේ. පාස්කු ඉරිදා ප්‍රහාරය සම්බන්ධව රාජ්‍ය බුද්ධි සේවාව සිදුකළ විශේෂ විමර්ශන අතරතුර මෙම අත්අඩංගුවට ගෙන තිබේ. සැකකරුගෙන් සිදුකළ ප්‍රශ්න කිරීම් වලදි සහාරන් සමඟ කටයුතු කළ තවත් හතර දෙනෙකු ද ඊයේ දහවල් කල්මුණේ දී අත් අඩංගුවට ගනු ලැබිය. මෙයට අමතරව පාලමුනේ ප්‍රදේශයේ වල දමා තිබු සි.ඩි. තැටි 31 ක් ද සොයා ගැනිමට ආරක්ෂක අංශ සමත් විය. සහාරන් ගේ ප්‍රධාන අනුගාමියෙක් වන කල්මුනේ සියාම් සහාරන්ගේ ආධාරකරුවන්ට නවාතැන් ගැනිමට සමන්තුරේ , නින්දවුර් සහ සයින්දමර්දු යන ප්‍රදේශවල නිවාස ලබා ගැනිමට සහරාන් ගේ ප්‍රධාන අධාරකරුවෙක් වන නියාස්ට සහය දි ඇති බවට කරන ලද විමර්ශණ වලදි අනාවරණය කරගෙන තිබේ. ඉකුත් 26 වෙනි දින සයින්දමර්දු බොලිවියානු සුනාමි ගම්මනායේ බෝම්බ පිපිරීමට පෙර බෝම්බ පුපුරුවා ගත් නියාස්, රිල්වාන් ඇතුලු කණ්ඩායම නින්දවුර් නිවසේ සිට මුහුදු බඩ මාර්ගයක් ඔස්සේ සයින්දමර්දු නිවාසයට ගෙන ඒමට සහය දි ඇත්තේද කල්මුනේ සියාම් බවට රාජ්‍ය බුද්ධි අංශයේ නිළධාරින් තහවුරු කරගෙන ඇත. නියාස් ඇතුලු පිරිස වෑන් රථයෙන් ගමන් කරන විට කල්මුනේ සියාම් විසින් තවත් වාහනයකින් ඉදිරියෙන් ගමන් කර මුහුදු බඩ මාර්ගයේ සිටින නාවික නිළධාරින් මග හරිමින් සයින්දමර්දු වෙත ගෙනවිත් තිබේ. සහාරන් ගේ සමිපතම හිතවතෙක් වන කල්මුනේ සියාම් හම්බන්තොට ප්‍රදේශයේදි පුහුණුවීම් කටයුතු වල නිරති වි ඇති අතර ජාතික තව්හිද් ජමාත් සංවිධානයේ ප්‍රබල සාමාජීකයෙක් බවද ආරක්ෂක අංශ කරැනු තහවුරැ කරගෙන ඇති අතර තවදුරටත් ඔවුන් ගේ ප්‍රශ්ණ කරමින් සිටින බවද පැවසේ.", "URL": "https://lankatruth.com/si/?p=74265", "Category": "පුවත්", "Parent URL": null}