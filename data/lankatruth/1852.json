{"Source": "Lankatruth", "Timestamp": "March 23, 2012", "Headline": "පුරා වස්‌තුවල වටිනාකම ලක්ෂ 44යි – ඇමති බාලසූරිය", "News Content": "කොළඹ ජාතික කෞතුකාගාරයේ තිබී සොරාගත් පුරාවස්‌තුවල තක්‌සේරු වටිනාකම රුපියල් හතළිස්‌ හතර ලක්‍ෂ හතළිස්‌ දහස්‌ එකසිය හතළිහක්‌ බව ජාතික උරුමයන් පිළිබඳ ඇමැති ආචාර්ය ජගත් බාලසූරිය මහතා ඊයේ (22) පාර්ලිමේන්තුවේදී පැවසීය. මෙම සොරකම පිළිබඳ සොයා බැලීම සඳහා පත් කළ විශේෂ කමිටුව විසින් අදාළ භාණ්‌ඩවල කෞතුක වටිනාකම ඉදිරියේදී ප්‍රකාශ කරනු ඇතැයිද අනුර කුමාර දිසානායක මහතා ස්ථාවර නියෝග 23/2 යටතේ කළ ප්‍රකාශයට පිළිතුරු දෙමින් ඇමැතිවරයා මේ බව හෙළි කළේය. කොළඹ කෞතුකාගාරයෙන් සොරකම් කරන ලද භාණ්‌ඩ ලැයිස්‌තුවද ඇමැතිවරයා විසින් සභාවට හෙළි කළේය. ඒ අනුව අනුරාධපුර සහ මහනුවර යුගයට අයත් රන් කාසි 68 ක්‌, රන් සමරු කාසි 03 ක්‌, රන් පනම් කාසි 27 ක්‌, අල්ලන ලද මාලය සහ කාසි 27 ක්‌ද, මහනුවර යුගයට අයත් කාසි සහ රිදී සමරු කාසි 50 ක්‌, 1942 න් පසුව නිකුත් කළ මුදල් නෝට්‌ටු 34 ක්‌, කොපුව සහිත කඩු 5 ක්‌ (ක්‍රිස්‌තු වර්ෂ 18-19 සියවස්‌වලට අයත්), රන් රිදී සහ පිත්තල මුදු 18 ක්‌, රත්නපුර පැල්මඩුල්ලෙන් සොයාගත් කාන්තා රූපයක්‌ කොටන ලද කැනේලියන් වර්ගයේ පාෂාණ ඇල්ලූ රන් මුදුවක්‌, බස්‌තම් උඩ කොටස්‌ 2 ක්‌, නුගවෙල අදිකාරම්ගේ බඳපිටිය මෙසේ සොරාගෙන ඇතැයි ඇමැතිවරයා ප්‍රකාශ කළේය. මෙම සොරකම් සිදුවීමට පෙර දිනයේ ආරක්‍ෂිත කැමරා පද්ධතිය අක්‍රිය වී ඇතැයි එය ස්‌ථාපිත කළ ශ්‍රී ලංකා වෘත්තීය පුහුණු අධිකාරිය විසින් තහවුරුකර ඇතැයිද කී ඇමැතිවරයා කැමරා අක්‍රිය වූ අවස්‌ථාවක ඒ සඳහා වන විකල්පයක්‌ නැතැයිද කීවේය.", "URL": "https://lankatruth.com/si/?p=1852", "Category": "පුවත්", "Parent URL": null}