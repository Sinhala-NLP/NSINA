{"Source": "Lankatruth", "Timestamp": "November 29, 2020", "Headline": "පොහොට්ටුවට බලය හිමි හාරිස්පත්තුව අයවැයත් පරාදයි", "News Content": "පොහොට්ටු පක්ෂයට බලය හිමි හාරිස්පත්තුව ප්‍රාදේශීය සභාවේ 2021 වසර සඳහා වන අයවැය කෙටුම්පත පසුගිය 26 වනදා වැඩි ඡන්ද 07කින් පරාජයට පත්වී තිබේ. දීර්ඝ වේලාවක් පැවැති වාදවිවාදවලින් පසු අයවැය සඳහා ඡන්ද විමසීමක් පවත්වා ඇත. ඒ අනුව අයවැයට පක්ෂව ඡන්ද 14ක්ද විපක්ෂව ඡන්ද 21ක්ද ලැබී තිබේ. ඒ අනුව වැඩි ඡන්ද 07කින් අයවැය පරාජයට පත්ව ඇත. මෙහිදී පොහොට්ටු පක්ෂයේ මන්ත්‍රීවරු 06 දෙනෙකුම අයවැයට විරුද්ධව ඡන්දය ලබාදීම විශේෂත්වයකි. ඊට අමතරව එක්සත් ජාතික පක්ෂ මන්ත්‍රීවරු 10 දෙනා, එක්සත් ජනතා නිදහස් සන්ධානයේ මන්ත්‍රීවරු තිදෙනෙකු සහ ජනතා විමුක්ති පෙරමුණේ මන්ත්‍රීවරු දෙදෙනාද අයවැයට විරුද්ධව ඡන්දය ලබාදී ඇත. එක්සත් ජාතික පක්ෂ මන්ත්‍රීවරයෙකු ඡන්දය ලබාදීමෙන් වැලකී සිටි අතර එක්සත් ජනතා නිදහස් සන්ධානයේ මන්ත්‍රීවරියක් ඡන්දය විමසන අවස්ථාවේ සභාවේ සිට නැත. අයවැයට පක්ෂව ඡන්දය ලබාදී ඇත්තේ පොහොට්ටු පක්ෂයේ මන්ත්‍රීවරු 13දෙනෙකුත් ප්‍රජාතන්ත්‍රවාදී එක්සත් පෙරමුණ නියෝජනය කරන මන්ත්‍රීවරයාත් පමණි.", "URL": "https://lankatruth.com/si/?p=101870", "Category": "පුවත්", "Parent URL": null}