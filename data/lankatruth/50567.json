{"Source": "Lankatruth", "Timestamp": "April 12, 2018", "Headline": "විශේෂ ගැසට් පත්‍රයකින් ජනපති පාර්ලිමේන්තු සැසිවාරය අවසන් කරයි", "News Content": "ශ්‍රී ලංකාවේ අට වැනි පාර්ලිමේන්තුවේ පළමු සැසිවාරය අවසන් කරමින් ජනාධිපති මෛත්‍රීපාල සිරිසේන මහතා අද (12) අති විශේෂ ගැසට් පත්‍රයකට අත්සන් තබා ඇත. එම ගැසට් පත්‍රය අනුව මැයි 08 වැනි දා දෙවැනි සැසි වාරය ආරම්භ වීමට නියමිතය. 2015 අගෝස්තු 26 වැනිදා 1929/13 දරණ අති විශේෂ ගැසට් නිවේදනය අනුව අට වැනි පාර්ලිමේන්තුවේ පළමු සැසිවාරය ආරම්භ වූයේ 2015 සැප්තැම්බර් දෙවැනිදාය. ආණ්ඩුක්‍රම ව්‍යවස්ථාවේ 70 වැනි වගන්තිය අනුව පාර්ලිමේන්තුව වාරාවසාන කිරීමටත්, මාස දෙකක් නොඉක්මවන දිනයක දී යළි ඊළඟ වාරය පටන් ගැනීමේ දිනයක් නියම කිරීමටත් ජනාධිපතිවරයාට බලය ඇත. කාලයක් තිස්සේ ප්‍රමාද වි පැවතුණ ජාතික විගණන පනත් කෙටුම්පත ලබන 19 වැනිදා පාර්ලිමේන්තුවේ දී විවාදයට ගැනීමට නියමිතව තිබූ අතර මහජන මුදල් හා දේපළ අවභාවිතා කිරීම සම්බන්ධයෙන් චෝදනා ලැබූවන්ට එරෙහි නඩු විභාග ඉක්මන් කිරීම සඳහා ගෙන එනු ලැබූ විශේෂ අධිකරණය පිහිටුවීමට අදාළ පනත් කෙටුම්පතද ඉදිරි දිනවල පාර්ලිමේන්තුවට ඉදිරිපත් කිරීමට නියමිතව තිබිණි. එමෙන්ම විධායක ජනාධිපති ධුරය අහෝසි කිරීම සඳහා ජනතා විමුක්ති පෙරමුණ විසින් ගෙන ඒමට නියමිතව තිබූ 20 වෙනි ආණ්ඩුක්‍රම ව්‍යවස්තා සංශෝධනයද ඉදිරිපත් කිරීමට නියමිතව තිබුනේ ලබන 19 වනදාය.", "URL": "https://lankatruth.com/si/?p=50567", "Category": "පුවත්", "Parent URL": null}