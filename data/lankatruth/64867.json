{"Source": "Lankatruth", "Timestamp": "December 7, 2018", "Headline": "ජනපතිගේ ගැසට්ටුවට එරෙහි පෙත්සම් විභාගය අවසන් – තීන්දුව දෙන තෙක් පාර්ලිමේන්තුව විසිරුවීමේ ගැසට්ටුව අත්හිටුවයි", "News Content": "ජනාධිපතිවරයා විසින් පාර්ලිමේන්තුව විසුරුවා හැරීම නීතිවිරෝධී බව ප්‍රකාශ කරන මෙන් ඉල්ලා ගොනු කර ඇති පෙත්සම් දින 04ක් පුරා පැවති විභාගය අවසන් කළ සත් පුද්ගල ශ්‍රේෂ්ඨාධිකරණ විනිසුරු මඬුල්ල එහි තීන්දුව ප්‍රකාශ කරන තෙක් එම ගැසට් නිවේදනය ක්‍රියාත්මක කිරීම වළක්වාලමින් පනවා තිබෙන තහනම් නියෝගයද දීර්ඝ කර ඇත. අගවිනිසුරු නලින් පෙරේරා මහතාගේ සභාපතිත්වයෙන් ක්‍රියාත්මක එම විනිසුරු මඩුල්ලේ සෙසු සාමාජිකයින් ලෙස ‍ප්‍රියන්ත ජයවර්ධන, ප්‍රසන්න ජයවර්ධන, සිසිර ද ආබෘ, විජිත් මළල්ගොඩ සහ මුර්දු ප්‍රනාන්දු යන විනිසුරුවෝ කටයුතු කරති. අද (07) දින පෙත්සම්කරුවන් වෙනුවෙන් ප්‍රතිඋත්තර ප්‍රකාශ කිරීම ආරම්භ කරමින් ජනාධිපති නීතිඥ කණගීස්වරන් මහතා කරුණු ඉදිරිපත් කර තිබේ. එහිදී ජනාධිපති නීතිඥවරයා අවධාරණය කර ඇත්තේ ආණ්ඩුක්‍රම ව්‍යවස්ථාවේ 35වන වගන්තිය යටතේ ජනාධිපතිවරයාට සිවිල් හා අපරාධ නඩුවලින් නිදහස්ව සිටීම සඳහා මුක්තියක් හිමිවී තිබුණද එම මුක්තිය ආණ්ඩුක්‍රම ව්‍යවස්ථාවේ 19 වන සංශෝධනය තුළින් යම් සීමා කිරීමකට ලක් කර ඇති බවයි. ආණ්ඩුක්‍රම ව්‍යවස්ථාවේ 19 වන සංශෝධනය මගින් ජනාධිපතිවරයාගේ විධායක සහ පරිපාලන ක්‍රියාවලට එරෙහිව මූලික අයිතිවාසිකම් යටතේ නඩු පැවරීමට ප්‍රතිපාදන සලසා ඇති බවත් ඒ යටතේ ජනාධිපතිවරයාගේ නිල කටයුතු අධිකරණය හමුවේ ප්‍රශ්න කිරීමට හැකියාව බවත් ජනාධිපති නීතිඥ කණගීස්වරන් මහතා පෙන්වා දී ඇත. පාර්ලිමේන්තුව විසුරුවා හැරීමද ජනාධිපතිවරයාගේ නිල කටයුත්තක් බැවින් ඒ පිළිබඳව ද මූලික අයිතිවාසිකම් ප්‍රතිපාදන යටතේ අධිකරණය හමුවේ අභියෝගයට ලක් කිරීමට හැකියාව තිබෙන බවද ජනාධිපති නීතිඥ කණගීස්වරන් මහතා අවධාරණය කර තිබේ. පෙත්සම්කාර පාර්ශවයේ සෙසු නීතිඥවරුද මෙම කරුණු අනුමත කරමින් කරුණු ඉදිරිපත් කර ඇත. කෙසේ නමුත් අද දින තීන්දුව ප්‍රකාශ කිරීමේ දිනය පිළිබඳව ප්‍රකාශ කර නැත.", "URL": "https://lankatruth.com/si/?p=64867", "Category": "පුවත්", "Parent URL": null}