{"Source": "Lankatruth", "Timestamp": "April 26, 2018", "Headline": "ඇලෝසියස්, පලිසේන යළි රක්ෂිත බන්ධනාගාරයට", "News Content": "මහ බැංකුවේ බැඳුම්කර වෙන්දේසියේදී සිදු වූ වංචාව සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන සිටින පර්පචුවල් ට්‍රෙෂරිස් සමගමේ හිමිකරු අර්ජුන් ඇලෝසියස් සහ එහි ප්‍රධාන විධායක කසුන් පලිසේන යන දෙදෙනා මැයි 10 වැනි දා දක්වා යළි රක්ෂිත කරන ලෙස කොළඹ කොටුව මහේස්ත්‍රාත් ලංකා ජයරත්න මෙනවිය අද (26) නියෝග කර තිබේ. එමෙන්ම ජාත්‍යන්තර පොලීසිය හරහා රතු නිවේදන නිකුත් කර සිටින එම බැඳුම්කර වංචාව සිදු වූ සමයේ මහ බැංකුවේ අධිපතිව සිටි අර්ජුන් මහේන්ද්‍රන් මහතාව කිසියම් රටක දී අත්අඩංගුවට පත් වූවොත් ඔහු උදර්පණ නීතිය යටතේ මෙරටට ගෙන්වා ගැනීම සඳහා නීතිමය පියවර ගනිමින් සිටින බව අපරාධ පරීක්ෂණ දෙපාර්තමේන්තුව අද අධිකරණයට දන්වා ඇත. ඒ සඳහා මෙම නඩු ගොනුවේ පිටපතක් තමන් වෙත නිකුත් කරන මෙන්ද අපරාධ පරීක්ෂණ දෙපාර්තමේන්තුව අධිකරණයෙන් ඉල්ලීමක් කකර තිබේ. එම ඉල්ලීම පිළිගත් කොළඹ කොටුව මහේස්ත්‍රාත් ලංකා ජයරත්න මෙනෙවිය අදාල නඩුවේ පිටපතක් අපරාධ පරීක්ෂණ දෙපාර්ත්මේන්තුව වෙත නිකුත් කිරීමටද නියෝග කර ඇත. ඉදිරිපත් වූ කරුණු සලකා බැලූ කොළඹ කොටුව මහේස්ත්‍රාත්වරිය ලබන 10 වනදාට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන්ද අපරාධ පරීක්ෂණ දෙපාර්තමේන්තුවට නියෝග කර තිබේ.", "URL": "https://lankatruth.com/si/?p=51122", "Category": "පුවත්", "Parent URL": null}