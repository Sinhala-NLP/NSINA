{"Source": "Lankatruth", "Timestamp": "July 26, 2018", "Headline": "ශ්‍රී ලන්කන් හිටපු ප්‍රධාන විධායක රාජ්‍ය ආයතන තුනකින් වැටුප් අරගෙන", "News Content": "කපිල චන්ද්‍රසේන මහතා ශ්‍රී ලන්කන් ගුවන් සේවයේ ප්‍රධාන විධායක නිලධාරි ධුරය දරමින් සිටියදී එම ගුවන් සේවාවට දැනුම් නොදී නීති විරෝධී ලෙස ශ්‍රී ලංකා ටෙලිකොම් සහ මොබිටෙල් ආයතනවලින් රුපියල් ලක්ෂ පහක මාසික වැටුපක් ලබමින් වැඩබලන ප්‍රධාන විධායක නිලධාරි ධුරයේ ක්‍රියාකර තිබෙන බව ශ්‍රී ලන්කන් ගුවන් සේවා, ශ්‍රී ලංකා කේටරින්, මිහින් ලංකා වංචා, දූෂණ පිළිබඳව පරීක්ෂණ පවත්වන ජනාධිපති පරීක්ෂණ කොමිසම හමුවට ඊයේ (25) ලැබුණ ලිඛිත දැනුම්දීමකින් අනාවරණය වී තිබේ. පසුව එම ආයතනවල උපදේශකවරයකු ලෙස මාසිකව රුපියල් හාරලක්ෂ පනස්දහසක වැටුපක් ලබා තිබෙන බවත් එම ලිඛිත දැනුම්දීමෙන් තවදුරටත් අනාවරණය වී ඇත. තවද කපිල චන්ද්‍රසේන මහතා මිහින්ලංකා සමාගමේ ප්‍රධාන විධායක නිලධාරි ධුරය දරමින් ශ්‍රී ලන්කන් ගුවන් සේවයට ප්‍රකාශ කර තිබෙන්නේ අධ්‍යක්ෂ ධුරය දරන බව යැයිද සාක්කිකාරිය වන ගුවන් සේවයේ ලේකම්වරිය ඩැල්රීන් තිරුකුමාර් මහත්මිය රජයේ අධිනීතිඥ සජිත් බණ්ඩාර මහතාගේ විමසීම් හමුවේ සාක්ෂි දෙමින් ප්‍රකාශ කර ඇත්තේ අදාළ ලේඛන කොමිසමට ඉදිරිපත් කරමිනි. ශ්‍රී ලංකා ටෙලිකොම් සහ මොබිටෙල් සභාපති කුමාරසිංහ සිරිසේන මහතා කොමිසමේ දැනුම්දීමකට අනුව කොමිසමේ ලේකම් ආරියදාස කුරේ මහතා වෙත ලිඛිතව ඉදිරිපත් කරන ලද ලේඛනයකට අනුව කපිල චන්ද්‍රසේන මහතා එම ආයතනයේ දැරූ තනතුරු ලද වරප්‍රසාද සියල්ලම අනාවරණය වී තිබේ. මේ අනුව කපිල චන්ද්‍රසේන මහතා ප්‍රධාන විධායක නිලධාරි තනතුරු තුනක් රාජ්‍ය ආයතන තුනක දරමින් වැටුප් වරප්‍රසාද ලබාතිබෙන බවත් වැඩිදුරටත් හෙළි වී ඇත. කුමාරසිංහ සිරිසේන මහතාගේ එම ලේඛනයේ සඳහන් තොරතුරු අධිනීතිඥ සජිත් බණ්ඩාර මහතාගේ දැනුම්දීම මත කොමිසම හමුවේ සාක්ෂිකාරිය ප්‍රකාශ කර තිබේ. එම ලේඛනය කියවමින් සාක්ෂිකාරිය මෙසේ ප්‍රකාශ කර ඇත. “කපිල චන්ද්‍රසේන මහතා 2013 වසරේ අප්‍රේල් 29දා ටෙලිකොම් මොබිටෙල් වැඩබලන ප්‍රධාන විධායක නිලධාරි ධුරයට පත්විය. රුපියල් ලක්ෂ පහක මාසික වැටුපක් සහ ඊට අමතරව දරුවන්ගේ පාසල් ගාස්තු, වෛද්‍ය රක්ෂණ යනාදී ප්‍රතිලාභ ලබාගත්තේය. පසුව වසර 2014 ජුනි 28 දා සිට රුපියල් හාරලක්ෂ පනස් දහසක වැටුපකට ටෙලිකොම් මොබිටෙල් ආයතනයේ උපදේශක ධුරයක් දැරීය. සභාපතිවරයාට උපදෙස් සැපයීම මඟපෙන්වීම යනාදී කටයුතුවල චන්ද්‍රසේන මහතා යෙදී ඇත. වසර 2015 පෙබරවාරි පළමුවෙනිදා ඔහු ආයතනයෙන් ඉවත්වී තිබේ.” චන්ද්‍රසේන මහතා දැරූ මේ තනතුරු පිළිබඳව ශ්‍රී ලන්කන් ගුවන් සේවයට දැනුම්දීම් කර නොතිබුණ බවත් සාක්ෂිකාරිය වැඩිදුරටත් සාක්කි දෙමින් ප්‍රකාශ කර තිබේ.", "URL": "https://lankatruth.com/si/?p=56772", "Category": "පුවත්", "Parent URL": null}