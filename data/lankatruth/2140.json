{"Source": "Lankatruth", "Timestamp": "April 25, 2012", "Headline": "මැයි දිනය: හුදු සැමරුමකින් ඔබ්බට", "News Content": "මිනිසා බිහි කරන ලද්දේ ‘ශ්‍රමය’ විසිනැයි ශ්‍රේෂ්ඨ දාර්ශනික ෆෙඩ්‍රික් එංගල්ස් පවසා තිබේ. ඔහු එසේ පවසා ඇත්තේ, ආදි කල්පිත වානරයාගේ සිට නූතන මිනිසා බිහිවීම දක්වා වූ ක්‍රියාවලිය තුළ ‘ශ්‍රමය’ විසින් ඉටුකරන ලද කාර්යභාරය සලකා බලමිනි. අනෙක් අතට ශ්‍රමය විසින් මිනිසා බිහි කළා මෙන්ම මිනිසා විසින් නිර්මාණය කරන ලද සියල්ල පිටුපස වන බලවේගය වන්නේද ඔහුගේ ශ්‍රමයයි. ඊජිප්තුවේ පිරමීඩවල සිට ඇමරිකාවේ ඩිස්කවරි ෂටලය දක්වා නිර්මාණ බිහිකළේ ඒවා පිටුපස සිට කායික හා මාසික ශ්‍රමය වැගිරවූ, ඉතිහාසයේ නම් සඳහන් නොමැති දශ ලක්ෂ සංඛ්‍යාත මිනිසුන්ය. කෙසේ වුවද ඒ ශ්‍රමය වැගිරවූ කෝටි සංඛ්‍යාත මිනිසුන්ට, එම ශ්‍රමයේ ඵලයේ හිමිකම අහිමි කරනු ලැබ තිබේ. ඒවා නිපදවූ දෑත්වලට ඇතැම්විට එය භුක්ති විඳීමේ හැකියාව පවා අහිමි කරනු ලැබ තිබේ. ඉතිහාසය පුරා වහල්, වැඩවසම් හා ධනේශ්වර සමාජ ක්‍රම තුළ අත්දකින ලද යථාර්ථය වූයේ එයය. එහෙත් ඉන් අදහස් වන්නේ, එය ශ්‍රමිකයා විසින් නිහ`ඩව දරාගත්, සුමට සමාජ ක්‍රියාවලියක් වී යැයි යන්න නොවේ. වහල් යුගයේ ස්පාටකස්ලාගේ සිට නූතන කම්කරුවා දක්වා නොනිමි අරගලය වනුයේ තම ශ්‍රමයට හිමි වටිනාකම, ශ්‍රමයේ අයිතිය ලබා දෙන ලෙසටය. 1886 මැයි 01වැනි දින ඇමරිකා එක්සත් ජනපදයේ හේමාකට් චතුරස්‍රයට රැස්වූ දහස් සංඛ්‍යාත කම්කරුවන් පැය 08ක වැඩ දිනයක් ඉල්ලා කරන ලද අරගලය සුපුරුදු මර්දනයේ යකඩ සපත්තුවට පාගා දමමින් නිමා විය. ඔවුන් අත වූ සුදු පැහැ රෙදි ඔවුන්ගෙන් ගලා ගිය රුධිරයෙන් පෙඟී රත් පැහැ වූයේ අරගලයේ පැහැය රතු විය යුතුම බව සනාථ කරමිනි. ඒ හා සමගාමී ලෝක වැඩකරන ජනතාවගේ අරගල දිගහැරුණේ 1889 දෙවැනි ජාත්‍යන්තරයේදී ජාත්‍යන්තර කම්කරු දිනය මැයි 01 විය යුතු බවට ප්‍රකාශයට පත් කරවමිනි. එදා මෙදාතුර ලොව පුරා වැඩකරන ජනතාව, වෘත්තීය සමිති, දේශපාලන පක්ෂ ජාත්‍යන්තර කම්කරු දිනය සමරමින් සිටියි. ලංකාවේ වෘත්තීය සමිති ව්‍යාපාරය විසින් මැයි දින සැමරුම ලංකාවට හඳුන්වා දෙන ලැබුවද එය වෘත්තීය සමිති නායකයින්ගේ වේගවත් කතා, කඩලකමින් අසා සිටීමකින් ඔබ්බට යන දේශපාලන සිතීමකට ලාංකේය කම්කරුවා ගෙන යාමට සමත් වූයේ නැත. අනෙක් අතට වැඩකරන ජනතාවගේ දිනය සැමරීමට යුහුසුළු වූයේ වාමාංශික දේශපාලන පක්ෂ පමණක් නොවේ. අදටද ශ්‍රමය අගයන්නේය යන ව්‍යාජයෙන් ධනේශ්වර පක්ෂ මැයි දිනය සැමරීමට කටයුතු කරනු පෙනේ. එහෙත් ප්‍රතිපත්තියක් ලෙස ශ්‍රමයේ ඵලය සඳහා එහි නිමැවුම්කරුවාට ඇති අයිතිය පිළිනොගන්නා එම පක්ෂ වැඩකරන ජනතාවගේ දිනය සැමරීමට ඉදිරිපත්වීම ඔවුන්ගේ නිර්ලජ්ජිතභාවය පිළිබඳ කරුණක් මිස වෙනකක් නොවේ. කැලැන්ඩරයේ විවිධ අරමුණු වෙනුවෙන් වෙන් කෙර ගෙන තිබේ. මව්වරුන්ගේ දිනය, පියවරුන්ගේ දිනය, පෙම්වතුන්ගේ දිනය ආදී වශයෙන් විවිධ දින වෙන්වී තිබේ. එහෙත් මැයි දිනය වැඩකරන ජනතාවගේ ශ්‍රමය අගයනු ලබන දිනයක් වශයෙන් සමරනු ලැබීම පමණක් ප්‍රමාණවත් නොවේ. වැඩකරන ජනතාවට තමන්ගේ හිමිකම ඒත්තු ගන්වන, අභියෝග තේරුම් කරවන, ඒවා අභිබවීමට සමත් දැක්මක් ඔවුන් තුළ කුළුගන්වන දිනයක් බවට ජාත්‍යන්තර කම්කරු දිනය පත්විය යුතුය. එහෙත් කම්කරුවාට තමන්ට අත්වී ඇති ඉරණම සඟවන, ඔවුන් මෝහනය කරවන ඉන්දියානු ගායක ගායිකාවන්ගේ සංගීත සාජ්ජ වූ මැයි දින සැමරුම් පැවති ඉතිහාසයක්ද වූ බව නොරහසකි. එය අද ඊනියා අධිරාජ්‍යවිරෝධයක් පෙන්වාලමින් අධිරාජ්‍යවාදීන් හමුවේම දණින් වැටෙන පාලකයින්ගේ රට එකට දේශප්‍රේමී අලෙවිකරණයෙන් කම්කරුවන් මුලාකරන මැයි වේදිකා බවට රූපාන්තරණය වී තිබේ. ධනවාදය ලෝක පරිමාණයෙන්ම සමාජක්‍රමයක් ලෙස ඉදිරියට යා නොහැකි බව සනාථ කරමින් සිටී. ඒ දිනෙන් දින අර්බුදයට යන ආර්ථීකයන් මගින් පමණක් නොවේ. පාරට ඇද දමන වැඩකළ හැකි මිනිසුන් සංඛ්‍යාවෙන්, කුසගින්නෙන් හා ඒ ආශ්‍රිත රෝගවලින් මියයාමට සලස්වන දරුවන් සංඛ්‍යාවෙන්, සුභසාධන කප්පාදු හේතුවෙන් ජීවිතය අසීරු කරවන වැඩිහිටියන් සංඛ්‍යාවෙන් පමණක් නොවේ. ශ්‍රමයේ ඵලයේ අයිතිය එහි නිමැවුම්කරුවනට නොදී එම අයිතිය පෞද්ගලිකව සන්තක කරගැනීම ලෝකයේ ඉදිරි ගමනට මහත් බාධාවක් බව සිදුවීම් විසින් වඩ වඩාත් පෙන්වා දෙමින් තිබේ. විකිපීඩියා වෙබ් අඩවිය කළුකර එහි නිර්මාතෘවරුන් විසින් දිනක විරෝධතාවක් දියත් කරන ලද්දේ ඇයි? ලෝකය පුරා මානව වර්ගයාගේ ශ්‍රමය විසින් අත්පත් කරගන්නා ලද දැනුම, බුද්ධිමය දේපළ නීතියකට මුවාවී පොදුවේ බදා හදා ගැනීම වළක්වාලීමට එක්සත් ජනපද ආණ්ඩුව ගන්නා උත්සාහයට විරෝධය පළ කිරීම එහි අරමුණ විය. වින්ඩෝස් මෙහෙයුම් පද්ධතිය එහි නිර්මාතෘ බිල් ගේට්ස්ට රෑ නින්දේදී දෙවියන් විසින් දෙන ලද වරමක් නොවේ. පරිගණක තාක්ෂණය වෙනුවෙන් සියවසකට ආසන්න කාලයක් දහස් සංඛ්‍යාත මිනිසුන් විසින් වගුරුවන ලද කායික හා මානසික ශ්‍රමයක් ඒ තුළ ගැබ්ව පවතී. අනෙක් අතට පරිගණකයේ වේගවත් හා සුමට ක්‍රියාකාරිත්වය වෙනුවෙන් මධ්‍යම අප්‍රිකාවේ අඳුරු පතල් තුළ ද්‍රව කි්‍රස්ටල් සොයන කම්කරුවගේ ශ්‍රමය ඊට අයත් නොවේද? කටුනායක නිදහස් වෙළඳ කලාපයේ පරිගණක උපාංග එකලස් කරන කම්කරුවන් කීදෙනෙකුගේ නිවෙස්වල පරිගණක ඇත්ද? මේසා සමස්ත මානව සමාජයක් විසින් (ඒවායේ නිර්මාපකයින්ට නිසි වටිනාකම නොගෙවමින්) උපදවනා ඵලයේ අයිතිය හුදු පුද්ගලයෙක් සතුවීම ගැටලූවක් නොවන්නේ කෙසේද? දහස් සංඛ්‍යාත මිලක් ගෙවා, මෙහෙයුම් පද්ධතියක් වෙනුවෙන් සහ තවත් මෘදුකාංග වෙනුවෙන් දස දහස් සංඛ්‍යාත මුදලක් ගෙවා පරිගණක ලෝකයට ඇතුළුවීමේ හැකියාව ලබා ගත යුතුව තිබේ. සමාජය සතු විය යුතු අයිතියක්, වරප්‍රසාදයක් බවට පත් කරනු ලැබ ඇත. ඒ වරප්‍රසාදය අත්පත් කරගැනීම වෙනුවෙන් ලෝකයේම ලොකුම ධනවතෙකු තවත් ධනවත් කළ යුතුව තිබේ. එසේනම් ඒ ලෝකය වැඩකරන ජනතාවට සාධාරණය ඉටුකර ඇතැයි කෙනෙකුට කිව හැකිද? තම ශ්‍රමයට ඇති හිමිකම දිනාගැනීමේ අරගලයට පණපොවන ලාංකේය වැඩකරන ජනතාවට පෙරමුණු දෙකක සටන් වැදීමට සිදුව තිබේ. ඒ ගෝලීය නව ලිබරල් ධනවාදය සහ එහි දේශීය නියෝජිතයා වන රාජපක්ෂ ආණ්ඩුව සමගය. නව ලිබරල් ධනවාදය තමා කම්කරුවෙක්ය යන්න කම්කරුවාට අමතක කරවන මතවාදී හා සංස්කෘතික අර්ථකථන ඉදිරිපත් කරද්දී ආණ්ඩුව, අධිරාජ්‍යවාදීන්ගේ කුමන්ත්‍රණ හමුවේ රට එකට තැබිය යුතු බැවින් වැඩි වැටුප් නොඉල්ලිය යුතු බව දේශනා කරයි. එහෙත් අධිරාජ්‍යවදී මූල්‍ය ආයතනවල නිර්දේශ පරිදි ආණ්ඩුව සුභසාධන කප්පාදු කරද්දී, ඉන්ධන මිල ඉහළ යවද්දී, රුපියල පා කරද්දී, ණය අනුපාත ඉහළ යවද්දී කම්කරුවා ඉවසා සිටිය යුතුය. රාජ්‍ය අංශයේ කම්කරුවා රුපියල් 10,000/-කින් සහ පෞද්ගලික අංශයේ කම්කරුවා සියයට 40කින් වැටුප් වැඩිකර ඉල්ලීම කුමන්ත්‍රණයක් වෙයි. මේ සියල්ල හමුවේ වැඩකරන ජනතාව තමන්ගේ හිමිකම ලබාගැනීම සඳහා හුදු ආණ්ඩු පෙරළියකින් ඔබ්බට යන දේශපාලන පෙරළියක් අත්පත් කර ගත යුතු බව පැහැදිලිය. එය ඉතිහාසය පුරා මානව වර්ගයා හෙළන ලද ශ්‍රමයට වටිනාකම් ලැඛෙන, සැවොම තමන්ගේ උපරිම ශ්‍රම හැකියාව නිර්ලෝභිව සමාජයට දායාද කරන, එම ශ්‍රමයෙන් උපදනා ඵලය මුළුමහත් සමාජය අතරේ ඛෙදා ගැනීමට සූදානම් සමාජ ක්‍රමයක් වෙත මාරු වීමක් විය යුතුය. අනාගතයේ එයට කුමන නමක් භාවිත කෙරෙනු ඇති වුවද වාර්තමාන භාවිතයට අනුව එවැන්නක් සමාජවාදී සමාජ ආර්ථීක ක්‍රමයකි.", "URL": "https://lankatruth.com/si/?p=2140", "Category": "වදය", "Parent URL": null}