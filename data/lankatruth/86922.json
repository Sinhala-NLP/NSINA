{"Source": "Lankatruth", "Timestamp": "December 8, 2019", "Headline": "දැන් බැඳුම්කර බෝලය තියෙන්නේ මහින්ද අතේ…", "News Content": "පාර්ලිමේන්තුව කල් තැබීම, බැඳුම්කර පරීක්ෂණ, වෝහාරික වාර්තාව, තම සභාපතිත්වය යටතේ කෝප් කමිටුවේ ඇති කළ සාධනීය ලක්ෂණ, කෝප් කමිටුව මාධ්‍යයට විවෘත කිරීම, නීතිපති දෙපාර්තුමේන්තු නියෝජිතයන් සහ අධිකරණ නිලධාරීන් නිරීක්ෂණ මට්ටමින් කෝප් කමිටුවට සහභාගී කරවා ගැනීම ආදී කරුණු රැසක් සම්බන්ධයෙන් පැවති පාර්ලිමේන්තුවේ කෝප් කමිටුවේ සභාපති, ජනතා විමුක්ති පෙරමුණේ දේශපාලන මණ්ඩල සභික, පාර්ලිමේන්තු මන්ත්‍රී සුනිල් හඳුන්නෙත්ති මහතා සමග ලංකා ඉරිදා සග්‍රහය සිදු කළ සම්මුඛ සාකච්ඡාව… කෝප් කමිටුවේ කැදවීමේ දිනයකදී සාමාන්‍යයෙන් කොපමණ මුදලක් වැය වෙනවාද? එහෙම වැය වෙන්නේ නැහැනේ. මුළු කෝප් කමිටුවම සමන්විත වෙන්නේ පාර්ලිමේන්තු මන්ත‍්‍රීවරුන්ගෙන්. ඒ අයට මේ කමිටුවට සම්බන්ධ වෙනවා කියලා ගෙවන්නේ නැහැ. මෙතනට අපි කැඳවන අයට තේ කෝප්පයක් දෙනවා. ඊට අමතරව ඒ එන අයට සමහර විට ඒ ඒ අයගේ ආයතනවලින් වාහනයක් දෙනවා. එහෙම මිසක් විශාල වශයෙන් මුදල් වැයවීමක් කෝප් එක නිසා වෙන්නේ නැහැ. ඔබ වරෙක කියා තිබුණා කෝප් එකට දත් නැහැ කියලා. ඒ කියන්නේ කෝප් එකට පුළුවන් වෙන්නේ වාර්තාවක් නිකුත් කරන්න විතරයි වැරැද්දකට දඩුවම් දීමේ බලයක් නැහැ කියන එක. එහෙම බලයක් නැත්නම් මොකක්ද කෝප් කමිටුවේ ඇති වටිනාකම? මෙහෙමයි, කෝප් එකේ අවස්ථා ගණනාවක් තියෙනවා. එකක් තමයි කෝප් එකට සහභාගිවන අමාත්‍යංශ නිලධාරීන් හරහා අපි ඒ ඒ අමාත්‍යංශවල ආයතන වෙත අපේ නිර්දේශ දැනුම් දෙනවා. ඒ අනුව ඒ ඒ ආයතන අපේ නිර්දේශ පදනම් කරගෙන ක‍්‍රියාත්මක වෙනවා. තව පියවරක් තමයි කෝප් වෙත ගෙන්වන ආයතන ප‍්‍රධානින්ටම අපි අපේ පරීක්ෂණ අවසානයේ ඍජුවම නිර්දේශ ලබාදීම කෙරෙනවා. ඒ හරහාත් යාම යම් ක‍්‍රියාමාර්ග ගන්න පුළුවන්. තවත් පැත්තක් තමයි අපි කරන පරීක්ෂණ අවසානයේ සමහර දේ අධිකරණයට යොමු කරන ලෙස අපි කරන නිර්දේශය. මේ ආකාර කිහිපයෙන්ම අපි සාධනීය ප‍්‍රතිඵළ ලබාගෙන තියෙනවා. මොනවද ඔය කියන සාධනීය ප‍්‍රතිඵල? මුලින්ම මම කිව්ව ආකාර තුනෙන්ම අපිට ප‍්‍රතිඵල ලැබිලා තියෙනවා. අමාත්‍යංශ ලේකම්වරු මැදිහත් වෙලා ඉතාමත් යහපත් ක‍්‍රියාමාර්ග අරගෙන ඒවා ක‍්‍රියාත්මක කරමින් ඊළඟ කෝප් කමිටුවට ඇවිත් ඒ බව තහවුරු කරලා තියෙනවා. සමහර තැන්වල අපේ නිර්දේශ අනුව සමහර වියදම් සඳහා වගකිව යුතු අයගෙන් ඊට අදාළ අධිභාරය සමඟ ඒවා ඒ ඒ ආයතන විසින් යළිත් අයකරගෙන තියෙනවා. සමහර තැන්වල වැයකිරීම් අයකරගන්න නීතිමය වශයෙන් අධිකරණ ක‍්‍රියාමාර්ග වෙත ගිහින් තියෙනවා. මම හිතන්නනේ ඒවා ජනතාවගේ පැත්තෙන් සාධනීය ජයග‍්‍රහණ. ඒ වගේම සමහර විට සමහර නියෝග දීලා තියෙන්නේ ආයතන ප‍්‍රධානියා. ඒ කියන්නේ අමාත්‍යංශ ලේකම්වරයා. ඒ නිසාම එවැනි ලේකම්වරු නඩු පැවරීම වැනි ක‍්‍රියාමාර්ග පැහැර හැරලත් තියෙනවා. එහෙම පැහැර හැරීමකදී කෝප් ඒකට කරන්න පුළුවන් දෙයක් නැහැනේ? එහෙම කරන්න දෙයක් නැති වුණු කාලයකුත් තිබුණා. ඒත් දැන් අපි නියෝග කරනවා කෝප් නිර්දේශ පිළිබඳව සති හතක උපරිමයකට යටත්ත්ව තමන් විසින් ගනුලැබූ ක‍්‍රියාමාර්ග කතානායකවරයාට යොමු කරන්න ඕනේ. ඒ හරහා පාර්ලිමේන්තුවට දැනුම් දෙනවා. එතකොට අවසන් තීරණය ගන්නේ පාර්ලිමේන්තුව. ඒ විතරක් නෙමෙයි කෝප් සභාපතිවරයා විදිහට මම කතානායකවරයාට යෝජනා කළා කෝප් විමර්ශන සඳහා නීතිපති දෙපාර්තුමේන්තු නියෝජිතයන්ට සහ අධිකරණ නිලධාරීන්ට නිරීක්ෂණ මට්ටමින් කමිටුවට සහභාගී වෙන්න කියලා. දැන් එකටත් අනුමැතිය ලැබිලා තියෙනවා. ඔබ කිව්වා වගේ කෝප් කමිටුවට නඩු දාන්න බැරි නිසා මගේ සභාපතිත්වයෙන් තිබුණු කෝප් කමිටුව නඩු දාන්න බලය තියෙන අයව කෝප් කමිටුවට ගෙන්නා ගත්තා. ඒ අනුව අමාත්‍යංශ නඩු දන්නා කලින් නඩු නිමිත්තක් තියෙනවානම් ඒ අයට පුළුවන් චුදිතයන්ට එරෙහිව නඩු දාන්න. සමහර දේ සඳහා නාමික වගකිවයුත්තා අමාත්‍යංශ ලේකම් වුනත් ඇත්තටම වග කියන්න ඕනේ අදාළ අමාත්‍යංශයේ විෂය බාර ඇමතිවරයා. සමහර අවස්ථාවල ඔහුත් මේ විමර්ශනයන් කරන වේලාවේ කෝප් කමිටුවේ සාමාජිකයෙක් වෙලා ඉන්නවා? ඔව්, මිට කලින් එහෙම දේවල් සිද්ධ වුණා තමයි. දැන් එහෙම බැහැ. ඔබට මතක ඇති මම සභාපති වෙන්න කලින් සමහර කෝප් විමර්ශනවලදී ඇමතිවරු එතනත් ගහ ගත්තා. ලේකම්ගෙන්, තමන් යටතේ ඇති ආයතනවල සභාපතිවරුන්ගෙන් ප‍්‍රශ්න අහන්න එපා කියලා ගෝරනාඩු කළා. අපි ඒ තත්වයෙන් කෝප් කමිටුව මුදා ගත්තා. දැන් යම් අමාත්‍යංශයක් ගැන විමර්ශනය කරද්දී ඒ අමාත්‍යංශයට අදාළ ඇමතිව අපි කමිටුවෙන් එලියට යවනවා. සමහර ඇමතිවරු තමන්ගේ කැමැත්තෙන් එලියට ගියා. සමහරු එලියට දැම්මා. සමහර වේලාවට කෝප් කමිටුවේ සාමාජිකයන් පවා අපි කමිටුව ඉදිරියට කැදෙව්වා. ඒ හින්ද පැරණි සෙල්ලම් අවසන් කෝප් එකේ දාන්න බැරි වුණා. ඔබ කියන්නේ ඔබ කෝප් හි සභාපතිවරයා හැටියට කෝප් ක‍්‍රියාවලිය ගැන සෑහීමකට පත්වෙනවා? උත්තර දෙකක් තියෙනවා. ඔව් සහ නැහැ එක කාලයක් කෝප් කියන්නේ වහල තිබුණු රහස් ගබඩාවක්. ඒ නිසාම කෝප් කමිටුවට කැදෙව්වා කියලා බොහෝ දෙනෙක් නිවැරදි උණේවත් ආයෙමත් හොරකම් කරන්නවත් බය වුණේවත් නැහැ. සරලව කිව්වොත් බොහෝ දෙනෙක් කෝප් ගණන් ගත්තේ නැහැ. අපේ කාලයේදී අපිට පුළුවන් වුණා කෝප් මහජනයාට විවෘත කරන්න. කෝප් පරීක්ෂණ මහජනයාට දකින්න පුළුවන් වුණා. ඒ නිසා සමහර උද්දච්ච්ඡ හොරුන්ට සිද්ධවුණා සමාජයට මුහුණ දෙන්න බැරි අපහසුවකට පත් වෙන්න. සමහර ආයතනවල සභාපතිවරුන්ට ගෙදර අරගෙන ගිය වාහනවලින් පාරේ යන්න බැරි වුණා. මිනිස්සු කියන්න ගත්තා ” ඕක අර හොරකම් කරගෙන ගෙදර ගෙනාපු වාහනය නේද” කියලා. ඒ නිසා හොරුන්ට හොරකම් කළ සමහර දේ පාවිච්චි කරන්න අපහසු වුණා. හොරු අල්ලන්න බැරිනම් අඩුම තරමේ ජනතාවගේ දේපළ හොරකම් කළ හොරුන්ට පාරේ බැහැලා යන්න බැරි තත්වයක් නිර්මාණය වුණා. අනෙක් අතට මගේ සභාපතිත්වයෙන් යුත් කෝප් කමිටුවට කොන්ද කෙලින් තියාගෙන වැඩ කරන්න පුළුවන් ආයතනයක් විදිහට ලොකු පිම්මක් පැන්නා. ඒ අතින් මම සභාපතිවරයා විදිහට සැහීමකට පත් වෙනවා. අනෙක් අතට මේ රටේ ජනතාවගේ මුදල් විනාශ කරමින් කළ හොරකම්, වංචා, දුෂණ සහ මුදල් අවභාවිතාවන් ඒවායේ වටිනාකමේ තරමට වගකියන්න කෝප් ඒකට බැහැ. ඒ ගැන මේ රටේ සාමන්‍ය පුරවැසියෙක් තරමටම මමත් සෑහීමකට පත් වෙන්නේ නැහැ. කෝප් කියන්නේ ‘හොරු අල්ලන’ තැනක්ද? හොඳ ප‍්‍රශ්නයක්. ඇත්තටම කෝප් කියන්නේ හොරු අල්ලන තැනක් නෙමෙයි. කෝප් අපේ වගකීම ඕනෑම රාජ්‍ය ආයතනයක් විගණකාධිපති වාර්තාවේ නිර්දේශ ඇතුලත් වාර්තාව යටතේ විමර්ශනයට, පසු ඇගයීමකට, සමාලෝචනයකට, කාර්යය සාධනයට ලක් කිරීම. ඒත් අපිට මොකක්ද මේ විගණකාධිපති වාර්තාවෙන් කරන්න වෙලා තියෙන්නේ. අවසන් අවුරුද්දේ විගණකාධිපති වාර්තාවේ තියෙන්නෙම මුල්‍ය අවභාවිතාවන්. ඒ නිසා කෝප් කමිටුවේ අපිට සිද්ධ වෙනවා ඒ ගැන පරික්ෂා කරන්න. එතැනදී තමයි ‘හොරු ඇල්ලීම’ කියන දේ අපිට කරන්න සිද්ධ වෙන්නේ. මගේ අදහස තමයි යහපත් රාජ්‍ය පාලනයක් ඇති රටක කෝප් කමිටුවේ වගකීම් ඕනෑම රාජ්‍ය ආයතනයක් ඇගයීමකට ලක්කිරීම. දැනට එක හීනයක් තරම් දුරයි. දැන් මොකක්ද වෙන්නේ? හොරු පත් කරලා, ඒ හොරුන්ට හොරකම් කරන්න එක්තරා විදිහක බලපත‍්‍රයක් දීලා කෝප් එකට කියනවා ඔන්න අපි හොරු පත් කළා; දැන් ඔන්න ඒ හොරු හොරකම් කරලා තියෙනවා; කෝප් එක එකතු වෙලා පුළුවන් නම් හොරු අල්ලන්න කියන එක. ඒ පත්කිරීම් සඳහා දැක්මක් තියෙන, වැඩ පිළිවෙලක් තියෙන, ප‍්‍රමාණික දැනුමක් තියෙන, දේශපාලන හෙන්චයියන් නොවන අය පත් කරන්න ඕනේ. ඒ පත්කිරීම් කරන්නේ කෝප් කමිටුවේ සභාපති වුනු මම නෙමෙයිනේ. ඒ පත් කිරීම් රටට යහපත් ආකාරයකට සිද්ධ වුනු දවසක කෝප් එක ‘හොරු අල්ලන’ තැනකින් ඉවත් වෙලා රාජ්‍ය ආයතන අගය කරන, තව දුරටත් සංවර්ධනයේ දිශාවට ඒවාට මග පෙන්වන තැනක් වෙන්න ඕනේ. දැන්නම් කෝප් එකට එහෙම කරන්න බැහැ. ඒ නිසා කෝප් ක‍්‍රියාකාරිත්වය වෙනස් කිරීමේ වගකීම තියෙන්නේ මම හිතන විදිහට ජනතාව අතේ. චෝදනාවක් තියෙනවා කෝප් කමිටු සභාපතිවරයා ලෙස ආන්දෝලනයට තුඩුදුන් මහබැංකු බැදුම්කර ගනුදෙනුව පිළිබඳ මහබැංකුව විසින් සිදුකළ වෝහාරික විගණන වාර්තාව පාර්ලිමේන්තු සැසිය කල් තබන තුරු පරීක්ෂණයට නොගත් බවට? නැහැ මම වගකිමෙන් කියනවා ඒක බොරු චෝදනාවක්. අනෙක් අතට මේ චෝදනාව නඟන්නේ බැදුම්කර හොරු රැකීමේ උවමනාව තියෙන අය. මම මේක පැහැදිලි කරන්නම්. මගේ සභපතිත්වයෙන් යුත් කෝප් කමිටුව 2017 වාර්තාවෙන් නිර්දේශ කළා බැදුම්කර ගණුදෙනුව ගැන වෝහාරික විගණනයක් කරන්න. ඒකේ ප‍්‍රතිඵලයක් විදිහට තමයි ඔබ කියන වෝහාරික විගණනයක් සිද්ධ කළේ. ඒ වෝහාරික විගණන වාර්තාව මගේ ලේකම් කාර්යාලයට ලැබුණේ මීට සති දෙකකට විතර කලින්. සාමාන්‍යයෙන් කෝප් කමිටුව රැස් වෙන්නේ පාර්ලිමේන්තුව රැස් වෙන දවස් වලටමයි. මීළඟට පාර්ලිමේන්තුව රැස් වෙන්න තිබුණේ ජනවාරි තුන් වෙනිදා. ඒ නිසා එදාම අපි මේ විගණන වාර්තාව සාකච්ඡා කරන්න සුදානම් වුණා. ඒ ගැන අපේ කෝප් කමිටු සාමාජිකයන් සියළු දෙනාම දන්නවා. ඔය අතර තමයි පාර්ලිමේන්තු සැසිවාරය අවසන් කළේ. එහෙම සැසිය අවසන් කළහම කෝප් ඇතුලු බොහෝ කාරක සභා ඉබේම අවසන් වෙනවා. ඒ හේතුව නිසා මම සභාපතිත්වය දරපු කෝප් කමිටුවත් අවසන් වෙනවා. අපේ කෝප් කමිටුවට බැහැ දැන් මේ වෝහාරික විගණන වාර්තාව සාකච්ඡාවට ගන්න. ඔබට මේ ගැන ගතහැකි කිසිදු පියවරක් නැද්ද? මම මේ සැසිය අවසන් කරන කාරණය දැනගත් වහාම කෝප් කමිටුව නියෝජනය කළ ආණ්ඩුවේ මංත‍්‍රීවරුන්ට කිව්වා අඩුම තරමේ අලුත් සැසිය පටන්ගන්න කලින් කෝප් කමිටුව කැඳවලා වෝහාරික විගණන වාර්තාව විවෘත කරමු කියලා. ඒත් එහෙම දෙයක් කරන්න අවස්ථාවක් ලබාගන්න ඒ අයට ඇත්තටම බලයක් නැහැ. අනෙක් අතට මේ වාර්තාව කෝප් කමිටු සාමාජිකයන් අතට පත්කරන්න කියලා මහබැංකු අධිපතිවරයාට නීතිපතිවරයා නිර්දේශ කරලා තියෙනවා. ඒ නිසා මට බැහැ මේ වාර්තාව පොදු මහජන ලියවිල්ලක් බවට පත්කරන්න. මට අවශ්‍යතාව තිබුණේ නැහැ මේ වාර්තාව විවෘත කරලා බලන්න. එහෙම කරන්න බැරි කිසිම නිතිමය බාධාවක් නැහැ. ඒත් මම එහෙම කළෙත් නැහැ. ඒ අනුව මේ වෝහාරික විගණන වාර්තාව පිළිබඳව දැන් වගකීම තියෙන්නේ කාටද? මෙහෙමයි, ආණ්ඩුවට ඕනේනම් ඉක්මනින්ම අලුතින් කෝප් කමිටුවක් පත්කරලා මේ වාර්තාව පිළිබඳව ක‍්‍රියාවලියක් ආරම්භ කරන්න පුළුවන්. එහෙම නැත්නම් ඒක මහ මැතිවරණය අවසන් වනතුරු කල් දාන්නත් පුළුවන්. ඒ එක පැත්තක්. අනෙක් පැත්තෙන් කෝප් කමිටුවට වඩා වැඩි බලයක් තියෙනවා මුදල් අමාත්‍යවරයාට මේ වාර්තාව පිලිබඳව ඉදිරි ක‍්‍රියාමාර්ග ගන්න. ඔහු යටතේ තමයි මහ බැංකුව තියෙන්නේ. මුදල් ඇමතිතුමාට පුළුවන් තමන් යටතේ තිබෙන මහ බැංකුවේ සභාපතිවරයාගෙන් මේ වාර්තාව නීත්‍යානුකූලව ගෙන්වා ගන්න. මම දන්න තරමින් ඒකට කිසිම නීතිමය බාධාවක් නැහැ. අනෙක් අතට ආණ්ඩුවට දැන් මේ ගැන ජනවරමකුත් තියෙනවා. දැන් ආණ්ඩුවට මේ වැඩේ පහසුවෙන් කරන්න පුළුවන්. මහ බැංකු ගණුදෙනුව ගැන මේ වෙනකොට වාර්තා තුනක් තියෙනවා. එකක් 2017 මගේ සභාපතිත්වයෙන් යුත් කෝප් වාර්තාව. මෛත‍්‍රීපාල සිරිසේන ජනාධිපතිවරයා පත්කළ කොමිසමේ වාර්තාව. දැන් අලුතින්ම ආපූ වෝහාරික විගණන වාර්තාව. දැන් තියෙන්නේ අලුත් මුදල් ඇමතිවරයාට මේ ගැන ක‍්‍රියාමාර්ගයක් ගන්න එක විතරයි. ඔබ හිතනවද එහෙම ක‍්‍රියාමාර්ගයක් ගනියි කියලා? ඒ ගැන මට මුකුත් කියන්න බැහැ. අලුත් මුදල් ඇමති කියන්නේ වර්තමාන අගමැති මහින්ද රාජපක්ෂ. දැන් බැදුම්කර බෝලේ තියෙන්නේ මුදල් ඇමති, අගමැති මහින්ද රාජපක්ෂ ලඟ. අපි බලමු ඡන්දෙට කලින් දුන්න පොරොන්දු අනුව ඉක්මන් නීතිමය ක‍්‍රියාමාර්ග අරගෙන රාජතාන්ත‍්‍රික මැදිහත් වීමෙන් අර්ජුන් මහේන්ද්‍ර ලංකාවට ගෙන්නලා මුල ඉඳන් අග දක්වා වන බැදුම්කර හොරු රැලට රාජපක්ෂ ආණ්ඩුව දඬුවම් කරයිද කියලා. සිසිර යාපා", "URL": "https://lankatruth.com/si/?p=86922", "Category": "පුවත්", "Parent URL": null}