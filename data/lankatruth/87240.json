{"Source": "Lankatruth", "Timestamp": "December 14, 2019", "Headline": "රාජපක්‍ෂ පවුලට ආයතන 156ක් – මහින්දට 88යි, චමල්ට 37යි, ගෝඨාට 31යි", "News Content": "නව ආණ්ඩුවේ අමාත්‍යාංශ බෙදීම සහ විෂයයන් ගැසට් කිරීම අනුව ආරක්‍ෂක ඇමති වශයෙන් ජනාධිපති ගෝඨාභය රාජපක්‍ෂට ආයතන 31ක් සහ මහින්ද රාජපක්‍ෂට අගමැති ධුරයට අමතරව තවත් අමාත්‍යාංශ තුනක් සඳහා රාජ්‍ය ආයතන 88ක් ද, චමල් රාජපක්‍ෂට මහවැලි, කෘෂිකර්ම, ග‍්‍රාමීය කටයුතු සහ අභ්‍යන්තර වෙළෙඳ, පාරිභෝගික සුබසාධන අමාත්‍යාංශ යටතේ ආයතන 37ක් ද ලබා දීමෙන් රාජපක්‍ෂ පවුලට මුළු රාජ්‍ය ආයතන 156ක් වෙන් කරගෙන තිබේ. අමාත්‍යාංශ 15කට හිමි රාජ්‍ය ආයතන සංඛ්‍යාව 445කි. මේ අනුව ගෝඨාභය, මහින්ද සහ චමල් සහෝදරයන් තිදෙනාට මුළු රාජ්‍ය ආයතන 156ක් ලබාගෙන තිබේ. මෙය මුළු රාජ්‍ය ආයතනවලින් සියයට 35කට වැඩි ප‍්‍රමාණයක් එම පවුලට පවරා ගැනීමක් ය. මෙම ආයතන අතර අතිශය කතාබහට ලක්ව තිබෙන කොළඹ පෝට්සිටියේ ඉඩම් බෙදීම සම්බන්ධ වගකීම නාගරික සංවර්ධන අධිකාරිය මහින්ද රාජපක්‍ෂට ලබා දීම විශේෂිත ය. මේ අතර, අවම ආයතන සංඛ්‍යාවක් ප‍්‍රසන්න රණතුංග ඇමතිවරයාට කාර්මික අපනයන සහ ආයෝජන ප‍්‍රවර්ධන අමාත්‍යාංශය යටතේ ආයතන දෙකක් ලබා දී ඇත. දිනේෂ් ගුණවර්ධන විදේශ කටයුතු ඇමතිවරයාට ආයතන තුනක් ද, කුරුණෑගල දිස්ති‍්‍රක්කයේ ඇමති ජොන්ස්ටන් ප‍්‍රනාන්දුට අමාත්‍යාංශ දෙකක් ලබා දී රාජ්‍ය ආයතන පහක් පවරා ඇත. මහින්ද රාජපක්‍ෂට ලබා දී තිබෙන්නේ, මුදල් හා ආර්ථික ප‍්‍රතිපත්ති අමාත්‍යාංශයට ආයතන 48ක්, බුද්ධශාසන සහ සංස්කෘතික අමාත්‍යාංශයට 23ක් හා නාගරික සංවර්ධන අමාත්‍යාංශයට 17ක් ලබා දී ඇත. අමාත්‍යාංශවලට විෂයයන් බෙදීමේ දී දෙකක් පමණක් ලබා දී ඇත්තේ, ප‍්‍රසන්න රණතුංගට පමණ ය. ජොන්ස්ටන් ප‍්‍රනාන්දු ඇමතිවරයාට පවා මහාමාර්ග සංවර්ධනයට අමතරව වරාය සහ නාවික කටයුතු අමාත්‍යාංශය පවරා දී එයට ආයතන තුනක් ලබා දී ඇත. විදේශ සබඳතා ඇමති, දිනේෂ් ගුණවර්ධනට ද ලබා දී තිබෙන්නේ ද ආයතන තුනක් පමණි. එස්. කේ. ගමගේ – ලංකා ඉරිදා සංග්‍රහය", "URL": "https://lankatruth.com/si/?p=87240", "Category": "පුවත්", "Parent URL": null}