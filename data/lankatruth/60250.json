{"Source": "Lankatruth", "Timestamp": "October 2, 2018", "Headline": "එමිල් රන්ජන් තවදුරටත් රක්ෂිත බන්ධනාගාරයට", "News Content": "වැලිකඩ බන්ධනාගාරය තුළ 2012 වසරේදී සිරකරුවන් 27 දෙනෙකු මරා දැමීමේ සිද්ධිය සම්බන්ධයෙන් අත්අඩංගුවට ගෙන සිටින බන්ධනාගාර කොමසාරිස් වරයෙකු වන එමිල් රන්ජන් ළමාහේවා මහතා ලබන 16 වනදා දක්වා තවදුරටත් රක්ෂිත බන්ධනාගාර භාරයේ තැබීමට කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද (02) නියෝග කර තිබේ. මෙම සිද්ධිය සම්බන්ධයෙන් ඇප මත මුදා හැර සිටින පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව මහතා අද දින අධිකරණය හමුවේ පෙනී සිට ඇත. මෙම සිද්ධියට අදාළව තවදුරටත් පරීක්ෂණ සිදුකරන බැවින් සහ මෙම පරීක්ෂණයට අදාල රස පරීක්ෂක වාර්තා මෙතෙක් ලැබී නොමැති හෙයින් සැකකරු තවදුරටත් රක්ෂිත බන්ධනාගාර භාරයේ තබන මෙන් අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා තිබේ. ඉදිරිපත් වූ කරුණු සලකා බැලූ මහේස්ත්‍රාත්වරයා සැකකරු ලබන 16 වනදා දක්වා තවදුරටත් රක්ෂිත බන්ධනාගාර භාරයේ තැබීමට නියම කර ඇති අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් අපරාධ පරීක්ෂණ දෙපාර්තමෙන්තුවටද නියෝග කර ඇත.", "URL": "https://lankatruth.com/si/?p=60250", "Category": "පුවත්", "Parent URL": null}