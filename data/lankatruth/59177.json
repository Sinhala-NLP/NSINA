{"Source": "Lankatruth", "Timestamp": "September 11, 2018", "Headline": "ඉන්ධන මිල ඉහළ දැමීමට එරෙහිව ඉන්දීය ජනයා වීදි බසියි", "News Content": "ඉන්ධන මිල ඉහළ දැමීම හේතුවෙන් ඉන්දීය ජනයා වීදි බැස විරෝධතාවල නිරතවන බව වාර්තා වේ. විරෝධතා හේතුවෙන් ඉන්දියාවේ බොහෝ ප්‍රදේශවල පාසල්, ව්‍යාපාරික ස්ථාන, රාජ්‍ය ආයතන හා මහා මාර්ග වසා දමා තිබුණි. නුදුරේදීම ඉන්දියාවේ පැවැත්වෙන මැතිවරණ කටයුතු හේතුවෙන් මෙම විරෝධතා සඳහා දේශපාලන පක්ෂවල සහය ලැබී තිබේ. ඉන්දියාවේ මහ මැතිවරණය සඳහා තවත් මාස නවයක කාලයක් ඉතිරිව ඇති අතර මෙම වසර අගදී ප්‍රාන්ත කිහිපයකම මැතිවරණ පැවැත්වීමට නියමිතය. ජනතා විරෝධතා උපයෝගී කරගනිමින් අගමැති නරේන්ද්‍ර මෝදිගේ නායකත්වයෙන් යුත් හින්දු ජාතිකවාදී ආණ්ඩුව පරාජයට පත්කිරීමට පුළුල් විපක්ෂයක් ගොඩ නගන බව ඉන්දීය කොංග්‍රස් පක්ෂය ප්‍රකාශ කරයි. මෙම විරෝධතා බොහෝමයක් සඳහා ඉන්දීය කොංග්‍රස් පක්ෂයේ සහය හිමි වී ඇති අතර කොංග්‍රස් පක්ෂ ආධාරකරුවෝ ඔඩිෂා ප්‍රාන්තයේ දී විරෝධතා දක්වමින් දුම්රිය ගමනාගමනය සහ මහාමාර්ග අවහිර කළහ. ඒ අතරවාරයේදී අනෙකුත් විපක්ෂ දේශපාලන පක්ෂ ඉන්ධන අලෙවිකරණ සමාගම්වල කාර්යාල ඉදිරියේ විරෝධතා පැවැත්වූහ. ඉන්දීය රුපියල කඩාවැටීමට හා ඉන්ධන මිල ඉහළ යාමට අගමැති නරේන්ද්‍ර මෝදි වගකිව යුතු යැයි කොංග්‍රස් පක්ෂ නායක රාහුල් ගාන්ධි පවසයි. එසේම සමස්ථ ඉන්දියාවේ ගොවීන් හා කම්කරුවන්ට සියල්ල අහිමිව යන අවස්ථාවක මහාපරිමාණ කර්මාන්තකරුන් සුළු පිරිසක් පමණක් ලාභ ලබන බව ඔහු ප්‍රකාශ කළේය. ඉන්ධන මිල ඉහළ දැමීම හා ඉන්දීය රුපියල කඩාවැටීම දේශපාලනයේ ප්‍රතිඵලයක් බවත් පවතින ආණ්ඩුව මේ සඳහා ඍජුව වගකිව යුතු බවත් විපක්ෂ දේශපාලන පක්ෂ චෝදනා කරයි.", "URL": "https://lankatruth.com/si/?p=59177", "Category": "විදෙස් පුවත්", "Parent URL": null}