{"Source": "Lankatruth", "Timestamp": "May 28, 2023", "Headline": "ඇමැතිට, ජනාධිපතිට, IMF එකට ඕනෑ විදියට කම්කරු නීති හදලා වැඩ වරද්දා ගන්න එපා! – සමන්මලී ගුණසිංහ", "News Content": "“හාම්පුතුන්ට විතරක් අවශ්‍ය ආකාරයෙන් සහ අයි.එම්.එෆ් එකට අවශ්‍ය ආකාරයෙන් කම්කරු නීති සම්පාදනය කරන්න දැනටමත් ගෙන යන ක්‍රියාමාර්ගවලින් වැඩ වරද්දා ගන්න එපා කියලා අපි අනතුරු අඟවනවා. ඇමැතිට, ජනාධිපතිට, අයි.එම්.එෆ් එකට අවශ්‍ය ආකාරයට අපේ රටේ කම්කරු නීතියට අත තියන්න එපා. කම්කරු නීති සංශෝධනය කළ යුත්තේ, කම්කරු අයිතීන් තහවුරු වන ආකාරයට.” යැයි අයිතීන් උදෙසා කාන්තාවෝ සංවිධානයේ ලේකම්, සමන්මලී ගුණසිංහ ඊයේ (27) පැවති මාධ්‍ය හමුවකදී ආණ්ඩුවට අනතුරු අඟවා සිටියාය. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේදී පැවති එම මාධ්‍ය හමුවේදී ඇය දැක්වූ සම්පූර්ණ අදහස් පහතින් දැක්වේ, “රටේ ආර්ථිකය කඩාවැටීමේ මූලික ගොදුර බවට පත්වී සිටින්නේ අපේ රටේ කාන්තාවන් සහ දරුවන්. මේ සම්බන්ධයෙන් වාර්තා වන තොරතුරුවලට වඩා සැඟවුණු තොරතුරු ඉතා විශාලයි. මේ තත්වයත් තුළ වැඩ කරන කාන්තාවන් ඇතුළු සියලු දෙනාට බලපාන කම්කරු නීති ඇමැතිවරු, ජනාධිපති සහ අයි.එම්.එෆ් නියෝජිතයන් එක්වි අලුතින් හදන්න යනවා. හාම්පුතුන්ට විතරක් අවශ්‍ය ආකාරයෙන් සහ අයි.එම්.එෆ් එකට අවශ්‍ය ආකාරයෙන් කම්කරු නීති සම්පාදනය කරන්න දැනටමත් ගෙන යන ක්‍රියාමාර්ගවලින් වැඩ වරද්දා ගන්න එපා කියලා අපි අනතුරු අඟවනවා. ඇමැතිට, ජනාධිපතිට, අයි.එම්.එෆ් එකට අවශ්‍ය ආකාරයට අපේ රටේ කම්කරු නීතියට අත තියන්න එපා. කම්කරු නීති සංශෝධනය කළ යුත්තේ, කම්කරු අයිතීන් තහවුරු වන ආකාරයට. අපි එහෙම කියන්නේ, ආණ්ඩුවේ ‘දිනමිණ’ පත්තරේම මුල් පිටුවේ පළ කර තිබෙන ප‍්‍රවෘත්ති පහළොවකින් දහයක්ම තිබෙන්නේ මේ සමාජ ඛේදවාචක ගැන කියැවෙන ප‍්‍රවෘත්ති. විදෙස්ගත ශ‍්‍රමිකයන්ගේ ඛේදවාචක, දරුවන්ගේ ඛේදවාචක, ලිංගික අල්ලස් ගැනීම්, දරුවන්ට සහ කාන්තාවන්ට එරෙහි ප‍්‍රචණ්ඩත්වය වාගේ ප‍්‍රවෘත්ති විශාල වශයෙන් මේ පුවත් පතේම පළවී තිබෙනවා. ගෘහ සේවිකාවන් ලෙස රැකියා කරන කාන්තාවන්ගේ අයිතිවාසිකම් ගැන කිසිම අවධානයක් මේ සමාජයේ නැහැ. ලාභ, වහල් ශ‍්‍රමයට විදේශ රැකියා කරන්නියන් සහ මෙරට ගෘහ සේවයේ යෙදී සිටින අය යොදා ගන්නවා. අපේ රට ඇතුළේ ගෘහ සේවයේ යෙදී සිටින කාන්තාවන් පිළිබඳ කිසිදු සංඛ්‍යාලේඛනයක් නිල වශයෙන් නැහැ. ඔවුන් සම්බන්ධයෙන් කිසිදු අයිිතිවාසිකමක් නැහැ. ඇය නිවසක් තුළ සේවය කිරීමට නියමිත පැය ගණනක් නැහැ. නිශ්චිත වැටුපක් නැහැ. රැකියාවේ සුරක්‍ෂිතතාවක් නැහැ. ආහාර සහ සෞඛ්‍ය ඇතුළු මූලික අවශ්‍යතා ගැන කිසිදු නීතියකින් තහවුරු කර නැහැ. මේ නිසා බදුල්ලේ වතුකරයේ ජීවත්වූ රාජ්කුමාරි කියන කාන්තාව වැලිකඩ පොලිසියේ අත්අඩංගුවේදී මිය යාම වැනි බොහෝ ඛේදවාචක තිබෙනවා. තමා වැඩ කරන ගෘහය තුළ කුමන සිද්ධියක් ඇති වුණත්, මේ වහල් ගෘහ සේවයේ යෙදී සිටින්නට සිදුවන්නේ වෙනත් ජීවිකාවක් නැති නිසයි. අවුරුදු දෙසීයක් ගියත්, වතුකරයේ ඉන්න ජනතාවගේ ගැටලු අදත් විසැඳිලා නැහැ. නොවිසැඳුණු ප‍්‍රශ්න විසඳා ගන්න බැරි ආර්ථික පීඩනය හමුවේ ජීවත් වෙන්න රැකියාවක් සොයාගෙන නගරයට සංක‍්‍රමණය වෙනවා. ඔවුන්ගේ ශ‍්‍රමය වහල් ශ‍්‍රමයක් හැටියට යොදවා ගන්නා හැටි විශාල වශයෙන් අහන්නට ලැබෙනවා. රාජ්කුමාරිට යුක්තිය ඉටු වෙන්නේ නැහැ වාගේම මීට පෙර බදියුදීන් ඇමැතිවරයාගේ නිවෙසේදී පිළිස්සී මියගිය බව කියන තරුණියටත් යුක්තිය ඉටු වුණේ නැහැ. මේ ඇමැතිවරයාගේ නිවසේම මෙවැනි සිදුවීම් කිහිපයක් සිදුවුණු බව වාර්තා වුණා. මේ සියලු දෙනාටම නීතිය, යුක්තිය ඉටු විය යුතු බව අපි අවධාරණය කරනවා. වතුකරයේ කාන්තාවෝ දෙවැනි පුරවැසියන් ලෙස සලකන අතර, ගෘහ සේවිකාවන් තුන්වැනි පුරවැසියන් හැටියට ඇදදමා සතුන්ට තිබෙන අයිතීන්වත් ලබා දෙන්නේ නැහැ. ලිංගික හිංසනය ඇතුළු ඔවුන්ට එරෙහිව සිදු කරන ප‍්‍රචණ්ඩත්වය සහ අපරාධ විශාල වශයෙන් සැඟවී යනවා. මේ අතර ජනාධිපති, ඇමැති සහ අයි.එම්.එෆ්. එක ළමා ශ‍්‍රමය පවා ඵලදායී ලෙස යොදා ගන්නා ආකාරය ගැන නීති හදන්න යනවා. ඒ නිසා වෘත්තීය ගරුත්වය රැකෙන ලෙස ගෘහ සේවිකාවන්ගේ අයිතීන් ආරක්‍ෂා කෙරෙන ලෙස වහාම නීති සම්පාදනය කරන්නැයි අපි බලපෑම් කරනවා. අපේ රටෙන් බැහැරව විදේශ රැකියා කරන කාන්තාවන් අතුරින් ඕමානයේ රැකියාව සඳහා ගිය කාන්තාවන් සම්බන්ධයෙන් විශේෂයෙන් අවධානය යොමු කරන්න ඕනෑ. ඔවුන් අතරමං කළ ඒජන්සිකාරයන්, හාම්පුතුන් වාගේම තානාපති කාර්යාලවල නිලධාරීනුත් මේ අය මහපාරේ උපවාස කරන තැනට ඇදදමා තිබෙනවා. ඕමාන පොලිසියෙන් අත්අඩංගුවට ගත් කාන්තාවන් සම්බන්ධයෙන් අපේ ආණ්ඩුව මැදිහත් වුණේ නැහැ. ඕමානයෙන් පිට ආරක්‍ෂක නිවස්නවල ගෘහ සේවිකාවන් විශාල පිරිසක් ඉන්නවා. ඔවුන් වෙනුවෙන් වහාම මැදිහත්වී ක්‍රියා කළ යුතුයි. කම්කරු ඇමැතිට, ජනාධිපතිට වාහන ගේන්න වියදම් කරන්නේත්, අයි.එම්.එෆ් ණය ගෙවන්න වියදම් කරන්නේත් මේ රටේ කාන්තාවන් උපයන ඩොලර්වලින්. දෙදහස් විස්සේ දී පනස්තුන්දහසක් වුණු විදේශ රැකියා කරන්නන් දෙදහස් විසිදෙකේදී ලක්‍ෂ තුන ඉක්මවා තිබෙනවා. මේ අතුරින් දෙදහස් විස්සේදී ගෘහ සේවිකාවන් පහළොස් දහසක් ගිය අතර, දෙදහස් විසිදෙකේදී හැත්තෑහතර දහසක් ගිහින් තිබෙනවා. අපේ රටේ තිබෙන වේදනාකාරී ආර්ථික ප‍්‍රශ්න නිසා දරුවන් දමා ගිය බොහෝ පිරිසක් නුපුහුණු ශ‍්‍රමිකයන් බව නිල සංඛ්‍යාලේඛනවලින් හෙළි වෙනවා. දෙදහස් විස්සේදී දාහතර දහසක්වූ ඒ පිරිස දෙදහස් විසිදෙකේ දී එක්ලක්‍ෂ පන්දහසක් දක්වා වැඩි වී තිබෙනවා. අපේ රටට ඩොලර් ලැබෙන්නේ මේ අය හෙළන දහදිය, කඳුළුවලින්. මේ මුදල් රටට ලබා ගත්තාට ඔවුන් මුහුණ දෙන ඛේදවාචකවලට ඇහුම්කන් දෙන්න අපේ රටේ පාලකයෝ සූදානම් නැහැ. තානාපති කාර්යාල සූදානම් නැහැ. මේ නිසා අයිතීන් උදෙසා කාන්තාවෝ සංවිධානය හැටියට මේ අයගේ සුරක්‍ෂිතතාව වෙනුවෙන් වහාම මැදිහත් වන ලෙසත්, රාජ්කුමාරි වැනි කාන්තාවන් සම්බන්ධයෙන් මෙවැනි ඛේදවාචක නොවන්නට යුක්තිය ඉටු කරන ලෙසත් අපි බල කර කියා සිටිනවා. අපේ රටේ කාන්තාවන් සම්බන්ධයෙන් සමස්තයක් හැටියට පවතින අනාරක්‍ෂිතභාවය අවසන් කරන්නට අපි හැම පැත්තෙන්ම ආණ්ඩුවට බල කරමින් සිටිනවා.”", "URL": "https://lankatruth.com/si/?p=147458", "Category": "පුවත්", "Parent URL": null}