{"Source": "Lankatruth", "Timestamp": "October 21, 2019", "Headline": "බුද්ධිමත් ජනතාව තෝරාගෙන තියෙන්නේ ජාතික ජන බලවේගයේ අපේක්‍ෂකයායි…", "News Content": "“මේ වේදිකාව මත අන්තවාදී, ජාතිවාදී අය නැහැ. මේ වේදිකාව මත හොරු නැහැ. ජනතාව වෙනුවෙන් අවංකව කටයුතු කරන්න ඉදිරිපත් වෙලා ඉන්නේ. අපි තනි තනිව පෞද්ගලික හීන සාක්ෂාත් කරගන්න උත්සාහ කරනවාට වඩා අපේ සටන වෙන්න ඕන ඔක්කෝම එකතුවෙලා අපේම පාලන බලයක් පිහිටුවා ගන්න. අපි ඡන්දය පාවිච්චි කරන්න ඕන හැඟීම් බරව නොවෙයි. අරයත් එක්ක තරහා නිසා, මෙයාට ඡන්දය දෙන්න එපා. රට හදාගන්න පුළුවන් ඇත්ත කියන භාවිතාවෙන් ඔප්පු කරලා තියෙන දේශපානයක් තෝරා ගන්න ඕන. මේ රට ගොඩනඟන්න පුළුවන් එකම විකල්පය ජාතික ජන බලවේගය පමණයි කියලා බුද්ධිමත් ජනතාව තොරාගෙන ඉන්නේ. මේ අවස්ථාවේදී රට දිනන දිශාවට ගෙනියන්න හැකියාව දැනුම සහ කැපවීම කියන කණ්ඩායම ඉන්නේ ජාතික ජන බලවේගය සමගයි. ඒ බලවේගය දිනවීමට දහසය වෙනිදා ඡන්දය පාවිච්චි කරන්න කියලා ඉල්ලා සිටිනවා.” යැයි ජාතික ජන බලවේගයේ මාධ්‍ය ප‍්‍රකාශක නීතිඥ හර්ෂණ නානායක්කාර මහතා අවධාරණය කරයි. ඒ මහතා මෙලෙස අවධාරණය කර සිටියේ පසුගිය 19 වනදා මාලඹේ නගර මධ්‍යයේ පැවති, ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජාතික ජන බලවේගයේ මාධ්‍ය ප‍්‍රකාශක නීතිඥ හර්ෂණ නානායක්කාර මහතා… “මේ අධික වර්ෂාව නොතකා ඉන්න ජනතාවගෙන්ම පේනවා මේ රටට වෙනසක් ගෙන එන්න පෙළගැසී ඉන්න බව. එහෙම වෙනසක් අවශ්‍ය නැත්නම් කුඩ උසුලාගෙන අනෝරා වැස්සේ මෙහෙම ඉන්නේ නැහැ. මේ රට අවුරුදු 71ක් පාලනය කරපු පුද්ගලයන්ගේ සාක්කුවලට අපේ රටේ මුළු ණය කන්දෙන් ට්‍රිලියන 9.2ක් දාගෙන. බැඳුම්කර වංචා, ඔය ණය බර වගේ දේවල් අපිට අදාළ නැහැ කියලා හිතන අයත් ඇති. නමුත් මේ රටේ භාණ්ඩාගාරයේ සල්ලි ටික මදිවෙලා ණයත් අරගෙන ඒවාගෙන් හොරකම් කරන අය සල්ලි ටික සාක්කුවේ දාගත්තහම අපේ බදුබර වැඩිකරලා ගන්න සල්ලිවලින් තමයි ණය වාරික ගෙවන්නේ. මේ බදුබර ප‍්‍රමාණය ජනතාවට හරියටම දැනෙනවා නම්, ඔය දෙගොල්ලන්ගෙන් එක්කෙනෙකුටවත් මැතිවරණ වේදිකාවලට නගින්න වෙන්නේ නැහැ. පසුගිය ජනාධිපතිවරණයේ තිබුණු ප‍්‍රධානම සටන් පාඨය වංචා, දූෂණ නවත්වනවා කියන එක. මේපාර සජිත්ලාගේ වේදිකාවෙන් එහෙම ඇහෙන්නේ නැහැ. රවි කරුණානායක, ලක්ෂ්මන් කිරිඇල්ල, සුජීව සේනසිංහ, රනිල් වික‍්‍රමසිංහලා ඉන්න වේදිකාවෙන් එහෙම කියන්නේ කොහොමද? ඒවගේම ගෝඨාභය රාජපක්ෂට හොරු අල්ලනවා කියන්න පුළුවන්ද? මහජන ධනය හොරාකාපු නඩු හතක් එයාට තියෙනවා. ඉතිං ඒ අයට හොරු අල්ලනවා කියන්න බැහැ. ගෝඨාභය රාජපක්ෂ අනුරාධපුරයේදී කියන්නේ එයා බලයට ආවාම අවශ්‍ය පුද්ගලයන්ව රිමාන්ඩ් එකෙන් නිදහස් කරනවා කියලා. ගෝඨාභය රණවිරුවෝ කියලා කියන්නේ එයාවෙනුවෙන් මිනී මරපු කට්ටියට. අපිට ඒ අය අපරාධකාරයෝ. පුද්ගලයෙක් නිදොස් කරලා නිදහස් කිරීමේ බලයක් තියෙන්නේ අධිකරණයට. ඒ බලය අතට ගන්න බවයි එයා කියන්නේ. නීතියේ ආධිපත්‍යයයට එයාගෙන් තියෙන තර්ජනය ඒ ප‍්‍රකාශයෙන්ම තේරෙනවා. තමන්ට ඕන අය එළියට ගන්නවා කියන්නේ අකමැති අය ඇතුළට දානවා කියන එකයි. ඒ නිසා මොවුන්ගෙන් කවදාවත් විනය සම්පන්න රටක් හෝ වෙන යහපතක් බලාපොරොත්තු වෙන්න බැහැ. ගෝඨාභය කියන්නේ තනිකරම ඇඩ්වටයිසින් කන්දක්. හිස් බැලුමක් පමණයි. ඒ ගොල්ලෝම ලැහැස්ති කරපු මාධ්‍ය සාකච්ඡාවට ඇවිල්ලා කියපු දේවලින් ඒක පැහැදිලි වුණා. මේවගේ දේශපාලන හිඟන්නෝද ඇවිල්ලා ඡන්දය ඉල්ලන්නේ. රට ගැන හැඟීමක් නැති, දේශපාලන අනාථයෝද අපෙන් ඡන්දය ඉලන්නේ. හැබැයි එක දෙයක් වුණා. මම නෙමෙයි යුද්දේ කළේ කියලා එයා පිළිගත්තා. අයියත් නොවෙයි කියලා පිළිගත්තා. එහෙනම් අයියයි, මල්ලියි රට සුද්ධ කළා. ඔය පොහොට්ටු පක්ෂය කියන්නේ ඇත්තටම දේශපාලන පක්ෂයක් නොවයි. පවුලට විරුද්ධව තියෙන නඩු ටික බේරාගන්න අටවාගත්ත පෙරමුණක්. අනික් පැත්තෙන් හංසයාගෙන් සජිත් ප්‍රේමදාස ඡන්දය ඉල්ලනවා. ගෝඨාභයට වඩා එයා වචන ගොඩාක් කථා කරනවා. හැබැයි ඒවා හිස් ප‍්‍රලාප. මම ආවාම අරවා දෙනවා, මේවා දෙනවා කියනවා විතරයි. අපි අහන්න ඕන එයාගෙන් පහුගිය අවුරුදු පහේ හිටියේ විපක්ෂයේද කියලා. බුද්ධි මට්ටමක් තියෙන එක්සත් ජාතික පාක්ෂිකයන්ගෙන් මම අහන්නේ මේවගේ විකාර කතා පිළිගන්නවාද? එහෙම කරන්න ඕන කමක් තිබ්බා නම්, අඩුම ගණනේ ආණ්ඩුව තිබ්බ කාලෙවත් ප‍්‍රශ්න කරලා තියෙන්න ඕන. බැඳුම්කර වංචාව ගැන සජිත් ප්‍රේමදාස වචනයක් වත් කතාකරලා තියෙනවා ද? රටේ වැදගත් ප‍්‍රශ්නයකදී එක ස්ථාවරයක් අරගෙන කතා කරන බව කවදාවත් ඇහිලා තියෙනවාද? හැමදේටම නිහඬව හිටියේ. මීට පෙර එක්සත් ජාතික පක්ෂයට, ශ්‍රී ලංකා නිදහස් පක්ෂයට ඡන්දය දීපු අයගෙන් මම ඉල්ලීමක් කරනවා. එක පැත්තකින් ගල් පිළිමයක් සහ බොල් පිළිමයක් ඉන්න දෙපැත්තේ අයට ඡන්දය නොදී රට නිවැරදි දිශාවට ගෙනියන මාලිමා යන්ත‍්‍රයේ අපේක්ෂකයා ඉන්නවා. හැබැයි සමහර අය ගෝඨාභය එන එක නවත්වන්න ඕන කියලා මාධ්‍ය ඉදිරියේ නාහෙන් අඬන බව පේනවා. හිරගෙවල්වල ඉන්න ඕන මිනිස්සු ආරක්ෂාකර ගත්තේ රනිල් වික‍්‍රමසිංහලා. ඒ ආරක්ෂා කරපු නිසා තමයි දැන් ඔය එළියට එන්නේ. මම එක්සත් ජාතික පක්ෂයේ අයට කියනවා, රිංගලා ඉන්න ඇඳන් යටින් එළියට එන්න කියලා. සජිත් ප්‍රේමදාස හරි වෙනකවුරු හරි හිතනවා නම්, ගෝඨාභය එනවා කියලා අපි ඒ අයට කියන්නේ කරුණාකරලා ඡන්ද කඩන්නැතිව අයින් වෙන්න කියලයි. අපි මේ වැඩේ කරන්නම්. අපි ඉදිරියේ ඇවිල්ලා තියෙන්නේ, තීරණාත්මක මැතිවරණයක්. කවුරුහරි හිතනවා නම්, සජිත් හොඳට කරයි කියලා, ගෝඨාභය හොඳට කරයි කියලා කරුණාකරලා ඔබේ සාමාන්‍ය දැනීමට මේවගේ අපහාස කරගන්න එපා. අපිට ඕන හොරකම් නොකරන අවංක නායකත්වයක්. විජේදාස රාජපක්ෂ මේ ළඟදි ආයෙත් පැන්නා. දින 52කේ නීති විරෝධී ආණ්ඩුව පිහිටවපු වෙලාවේ ඒ පැත්තේ ඇමතිකමක් ගන්න ගියා. බදියුර්දීන් අපිට එපා කිව්වා. හිස්බුල්ලා එක්ක ගමට එන්න එපා කිව්වා. අද ඒ දෙන්නා කොහේද ඉන්නේ. අපි ජාතිවාදය, ආගම්වාදය ප‍්‍රතික්ෂේප කරන මිනිස්සු. ඒ නිසා අපි ඒවා අපේ වාසියට යොදා ගන්නේ නැහැ. හැබැයි කල්පනා කරන්න වංචාකාරී අන්තවාදී මිනිස්සු ඉන්නේ කොහේද කියලා. මේ වේදිකාව මත අන්තවාදී, ජාතිවාදී අය නැහැ. මේ වේදිකාව මත හොරු නැහැ. ජනතාව වෙනුවෙන් අවංකව කටයුතු කරන්න ඉදිරිපත් වෙලා ඉන්නේ. අපි තනි තනිව පෞද්ගලික හීන සාක්ෂාත් කරගන්න උත්සාහ කරනවාට වඩා අපේ සටන වෙන්න ඕන ඔක්කෝම එකතුවෙලා අපේම පාලන බලයක් පිහිටුවා ගන්න. අපි ඡන්දය පාවිච්චි කරන්න ඕන හැඟීම් බරව නොවෙයි. අරයත් එක්ක තරහා නිසා, මෙයාට ඡන්දය දෙන්න එපා. රට හදාගන්න පුළුවන් ඇත්ත කියන භාවිතාවෙන් ඔප්පු කරලා තියෙන දේශපානයක් තෝරා ගන්න ඕන. මේ රට ගොඩනඟන්න පුළුවන් එකම විකල්පය ජාතික ජන බලවේගය පමණයි කියලා බුද්ධිමත් ජනතාව තොරාගෙන ඉන්නේ. මේ අවස්ථාවේදී රට දිනන දිශාවට ගෙනියන්න හැකියාව දැනුම සහ කැපවීම කියන කණ්ඩායම ඉන්නේ ජාතික ජන බලවේගය සමගයි. ඒ බලවේගය දිනවීමට දහසය වෙනිදා ඡන්දය පාවිච්චි කරන්න කියලා ඉල්ලා සිටිනවා.”", "URL": "https://lankatruth.com/si/?p=83591", "Category": "පුවත්", "Parent URL": null}