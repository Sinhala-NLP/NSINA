{"Source": "Lankatruth", "Timestamp": "December 17, 2020", "Headline": "online බඳවාගැනීමේ ක‍්‍රමය නිසා විද්‍යාපීඨ ඩිප්ලෝමාධාරීන් ඉසුරුපාය ඉදිරිපිට උද්ඝෝෂණයේ – Video", "News Content": "අධ්‍යාපන විද්‍යාපීඨ ඩිප්ලෝමාධාරීන් 3500කට පත්වීම් ලබා දීම සඳහා අධ්‍යාපන අමාත්‍යංශය පසුගිය 10 වෙනිදා හඳුන්වාදුන් online ක‍්‍රමය නිසා මතුව ඇති ගැටලුවලට විසඳුම් ලබා දෙන ලෙස ඉල්ලා විද්‍යාපීඨ ඩිප්ලෝමාධාරීන් අද (17)අධ්‍යාපන අමාත්‍යංශය ඉදිරිපිට විරෝධතාවය නිරත විය. විද්‍යාපීඨ ඩිප්ලෝමාධාරීන්ගේ මෙම විරෝධතාවයට ලංකා ගුරු සේවා සංගමයේද සහය පළකරමින් එම සංගමයේ සභාපති ධම්මික අලහප්පෙරුම මහතාද එක්ව සිටියහ. මාධ්‍ය වෙත අදහස් දක්වමින් ඔහු පවසා සිටියේ 2016-2018 විද්‍යාපීඨ ඩිප්ලෝමාධාරීන් 3500ක් පමණ සිටින බවත් online ක‍්‍රමයට බඳවා ගැනීමේදීඔවුන්ට මතුව ඇති ගැටලුවලට ඉතා කඩිනමින් විධිමත්ව විසඳුම් ලබා දෙන ලෙසයි. කොරෝනා වසංගතය හමුවේ බිඳවැටි ඇති පාසල් අධ්‍යාපනය නැවත ආරම්භ කිරීමටත් පාසල්වල පවතින ගුරු හිගයට පිළියමක් ලෙසත් මෙම අධ්‍යාපන විද්‍යාපීඨ ඩිප්ලෝමාධාරීන්ට ගුරු පත්වීම් ලබා දීම මගින් විසඳුම් ලැබෙන බව ඔහු පවසයි. ආණ්ඩුව සහ අධ්‍යාපන බලධාරීන් ඊට සාධාරණ විසඳුම් ලබා දීමට මැදිහත් නොවන්නේ නම් ඒ පිටුපස කිසියම් දේශපාලන වුවමනාවක් පවතින බවට සැකයක් මතුවන්නේ යැයි ඔහු වැඩිදුරටත් පවසයි.", "URL": "https://lankatruth.com/si/?p=103751", "Category": "පුවත්", "Parent URL": null}