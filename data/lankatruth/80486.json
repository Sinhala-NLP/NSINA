{"Source": "Lankatruth", "Timestamp": "September 8, 2019", "Headline": "අධ්‍යාත්මික බලයෙන් රෝග සුව කරගැනීමට ගිය දෙදෙනෙක් ජීවිතක්ෂයට", "News Content": "අධ්‍යාත්මික බලයෙන් රෝග සුව කිරීමේ වැඩසටහනකට සහභාගී වීමට පැමිණි පිරිසක් අතරින් රෝගී ව සිටි කාන්තාවක සහ පිරිමි පුද්ගලයකු මියගොස් ඇති අතර තවත් 18 දෙනෙකු අසාධ්‍ය වීම හේතුවෙන් රෝහල්ගත කර ඇතැයි හොරොව්පොතාන පොලිසිය කියයි. මෙලෙස මියගොස් ඇත්තේ 271/1 ආබ්‍රපුර, මහවස්කඩුව, කළුතර ලිපිනයෙ පදිංචි පත්තිනිගේ දිනූෂා ද සිල්වා නැමති 39 හැවිරිදි කාන්තාව සහ දික්හේනවත්ත, ඌරල, වදුරඹ, ගාල්ල යන ලිපිනයේ පදිංචිව සිටි අත්තනායක මුදියන්සේලාගේ රණවක නැමති 78 හැවිරිදි පිරිමි පුද්ගලයෙකු ය. අධ්‍යාත්මික බලයෙන් රෝග සුව කිරීමේ මෙම වැඩසටහන හොරොව්පොතාන මධ්‍යමහ විද්‍යාලීය ක්‍රීඩා පිටියේ ඊයේ (07) රාත්‍රියේ සිට අද (08) දහවල් දක්වා පැවැත්වීමට කටයුතු සංවිධානය කර තිබුණ අතර ඒ සඳහා දිවයිනේ විවිධ ප්‍රදේශවල විවිධ රෝගාබාධවලට ලක්වූ 25,000කට අධික රෝගීන් සංඛ්‍යාවක් සහභාගි වි ඇත. මියගිය රෝගීන් දෙදෙනා සහ රෝහල් ගත කළ රෝගීන් 18 දෙනා එම වැඩසටහනට සහභාගී වීමට පැමිණ ඇති බව පොලීසිය සඳහන් කරයි. එම වැඩසටහන අතරතුරදී ඔවුනට වැළඳී තිබූ රෝග උත්සන්න වීම නිසා හොරොව්පොතාන රෝහලට ඇතුළත් කර ඇති අතර ඒ වනවිටත් බරපතළ තත්ත්වයේ සිටි දෙදෙනා මියගොස් සිටි බව රෝහල් ආරංචි මාර්ග කියයි. අසාධ්‍ය තත්ත්වයෙන් රෝහල්ගත කළ 18 දෙනාගෙන් 14 දෙනෙකු වැඩිදුර ප්‍රතිකාර සඳහා අනුරාධපුර ශික්ෂණ රෝහල වෙත මාරුකර යවා ඇති අතර ඔහුගේ තත්ත්වය බරපතළ නොවන බවද රෝහල් ආරංචි මාර්ග වැඩිදුරටත් කියයි. මියගිය සිරුරු සම්බන්ධයෙන් මරණ පරීක්ෂණය හොරොව්පොතාන නාගරික හදිසි මරණ පරීක්ෂක ඩී.එම්.කේ දිසානායක මහතා විසින් සිදුකිරීමෙන් පසු ඥාතීන් වෙත බාරදීතිබේ. හොරොව්පොතාන පොලිසිය ඉදිරි පරීක්ෂණ සිදු කරයි.", "URL": "https://lankatruth.com/si/?p=80486", "Category": "පුවත්", "Parent URL": null}