{"Source": "Lankatruth", "Timestamp": "May 20, 2020", "Headline": "ප්‍රදේශ රැසක සහල් හිගයක්", "News Content": "මේ වනවිට වෙළඳපොළ තුළ සම්බා, නාඩු සහ කැකුළු සහල්වල හිගයක් මතුව ඇති බව වාර්තා වේ. එමෙන්ම වෙළඳුන්ට පාලන මිලට සහල් අලෙවි කිරීමට නොහැකි තත්වයක් උද්ගතව ඇති බවද වාර්තා වේ. සහල් අලෙවිසැල් හිමියන් පවසන්නේ වී මෝල්හිමියන් විසින් සහල් කිලෝවක් වෙළඳපොළට නිකුත් කරනු ලබන්නේද උපරිම සිල්ලර මිලට වඩා වැඩි මුදලකට බවයි. එම නිසා පවතින මිල ගණන් යටතේ සහල් අලෙවි කිරීමට නොහැකි තත්වයක් උද්ගත වී ඇති බව සහල් වෙළඳුන් සඳහන් කරති. මේ සම්බන්ධයෙන් සිදුකළ විමසීමකදී වී මෝල්හිමියන් සදහන් කළේ වී කිලෝවක් සදහා ගෙවන මිල ඉහළ යාමත් සමඟ සහල් නිෂ්පාදනය කිරීම සඳහා වැයවන පිරිවැය වැඩි වී ඇති බැවින් අඩු මිලට වෙළඳපොලට සහල් නිකුත් කිරීමේ හැකියාවක් නොපවතින බවයි. කෙසේ වෙතත් පසුගිය දිනවල හමුදාව යොදවා වී මිලදී ගැනීම් සිදු කිරීම නිසා වෙළඳපොළ තුල සහල් හිගයක් මතුවීමට ඉඩ නොතබන බව හමුදා නිලධාරීන් පැවසූ නමුත් මේ වනවිට වෙළඳපොළ තුළ සහල් හිගයක් මතුව ඇත.", "URL": "https://lankatruth.com/si/?p=93299", "Category": "පුවත්", "Parent URL": null}