{"Source": "Lankatruth", "Timestamp": "October 11, 2017", "Headline": "කුකුළු ගොවි සටනේ පළමු පිවයර සාර්ථකයි", "News Content": "කුකුළු ගොවීන් මුහුණදෙන ගැටළු සම්බන්ධයෙන් බලධාරීන් ඇහුම්කන් නොදෙන්නේනම් ඉදිරි ක්‍රියාමාර්ග ගැනීම සඳහා අදාළ සාකච්ඡා සිදු කරමින් සිටින තත්වයක් තුළ විශය භාර අමාත්‍ය පී. හැරිසන් මහතා විසින් ලබා දුන් සාකච්ඡාව ඊයේ (10) සාර්ථකව නිම වූ බව සමස්ත ලංකා ගොවිජන සම්මේලන සහ ශ්‍රී ලංකා කුඩා හා මධ්‍ය පරිමාණ කුකුළු නිෂ්පාදකයිනගේ සංගමය සඳහන් කරයි. ලංකාවේ කුකුළු ගොවි කර්මාන්තය බරපතළ අර්බුදයක පත්ව තිබෙන බවත් කුකුළු ගොවීන් සඳහා මිලදී ගැනීමට ඇති සත්ව ආහාර මිල විශාල වශයෙන් ඉහළ යෑම, සත්ව ආහාර සඳහා පනවා ඇති බදු මුදල් වැඩි වීම කුකුළු පැටව් සඳහා මිල ඉහළ යෑම, තම නිෂ්පාදනවලට සාධාරණ මිලක් නොමැති වීම ආදී කරුණු ගණනාවක් පිළිබඳව ‍මෙහිදී අමාත්‍යවරයාගේ අවධාරනට යොමු කර ඇති අතර එහිදී යම් යම් විසඳුම්වලට දෙපාර්ශවයේම එකඟතාවය මත පැමිණීමට හැකි වී තිබේ. ඒ අනුව එම සාකච්ඡාවේදී ගොවීන්ගෙන් සාධාරණ මිලකට බිත්තර මිලදීගෙන අධ්‍යාපන අමාත්‍යාංශය හා එක්ව දුප්පත් පාසල්වල ළමයින්ට නොමිලේ බිත්තර ලබාදීමට සැලසුම් කිරීම, දැනට ණය ගෙවාගැනීමට නොහැකි අයට මුදල් අමාත්‍යාංශය හා බැංකු සමග එකගතාවයකට පැමිණ ණයගෙවීමට සහන කාලයක් ලබාදීම, සත්ව ආහාර නිෂ්පාදනය සඳහා කෘෂිකර්ම අමාත්‍යාංශය හා ආහාර පාන දෙපාර්තමේන්තුව මගින් අඩු මුදලකට බඩඉරිඟු ගොවීන් සදහා ලබාදීම අදී විසඳුම්වලට පැමිණ තිබේ. යම් හෙයකින් බලධාරීන් ගොවි හඬට ඇහුම්කන් නොදෙන්නේනම් ගතහැකි ඉදිරි ක්‍රියාමාර්ග ගැන සාකච්ඡා කිරිම සඳහා පසුගිය 08වනදා හෙට්ටිපොල නගර ශාලාවේදී කුකුළු නිෂ්පාදන ආශ්‍රික කර්මාන්තයේ නියැලෙන්නන සමග සාකච්ඡාවක්ද පවත්වා ඇත.", "URL": "https://lankatruth.com/si/?p=42367", "Category": "පුවත්", "Parent URL": null}