{"Source": "Lankatruth", "Timestamp": "May 16, 2022", "Headline": "දේශබන්දු, සනත් නිශාන්ත, ජොන්ස්ටන් ඇතුළු 22ක් අත්අඩංගුවට ගන්නැයි නීතිපති දන්වයි…", "News Content": "බස්නාහිර පළාත බාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, හිටපු ඇමති ජොන්ස්ටන් ප්‍රනාන්දු, හිටපු රාජ්‍ය ඇමති සනත් නිශාන්ත ඇතුළු 22කු අත්අඩංගුවට ගන්නා ලෙස නීතිපතිවරයා විසින් පොලිස්පතිවරයාට සහ අපරාධ පරීක්ෂණ දෙපාර්තමේන්තුව බාර ජ්‍යෙෂ්ඨ නියෝජ්‍ය පොලිස්පතිවරයාට දන්වා ඇතැයි වාර්තා වේ.  ඒ ගෝල් ෆේස් අරගල භූමියේ සහ අරගලියගහ මන්දිරය ඉදිරිපිට විරෝධතාවල නිරත තරුණ තරුණියන්ට පසුගිය 09 වෙනිදා අරලියගහ මන්දිරයේ සිට පැමිණි මැර ප්‍රහාරය එල්ල කිරීම සම්බන්ධයෙනි. මෙලෙස අත්අඩංගුවට ගැනීමට දැනුම් දී ඇති අනෙක් පිරිස වන්නේ,  පාර්ලිමෙන්තු මන්ත්‍රීවරුන් වන සංජීව එදිරිමාන්න, මිලාන් ජයතිලක, මොරටුව නගරාධිපති සමන්ලාල් ප්‍රනාන්දු, කොළඹ නාගරික මන්ත්‍රීවරයකු සහ ස්වයං රැකියා නියුක්තිකයින්ගේ සම්මේලනයේ සභාපති වන මහින්ද කහඳගම, පසුගිය කාලයේ ජාතිවාදී මත ප්‍රකාශ කරන්නෙකු වූ ඩෑන් ප්‍රියසාද් ඇතුළු පිරිසය. හිටපු අගමැති මහින්ද රාජපක්‍ෂ සම්බන්ධයෙන් දී ඇති උපදෙස් මොනවාදැයි කළ විමසීමකදී මෙම සිද්ධීන් සම්බන්ධයෙන් සිදුකළ විමර්ශනවල උධෘත ඇතුළු සංක්‍ෂප්ත තොරතුරු සමීපව සළකා බැලීමෙන් අනතුරුව ඔහු සම්බන්ධයෙන් ගත යුතු ක්‍රියාමාර්ග පිළිබඳව උපදෙස් දීමට පියවර ගනු ඇතැයි නීතීපති දෙපාර්තමෙන්තු ආරංචි මාර්ග සඳහන් කරයි. මෙම සිද්ධීන් සම්බන්ධයෙන් සිදුකරන විමර්ශනවල ප්‍රගතිය නීතීපති දෙපාර්තමෙන්තුවේ ජ්‍යෙෂ්ඨ නිලධාරීන් කණ්ඩායමක් විසින් පරීක්‍ෂා කරන බවත් ඉන් අනතුරුව මෙම සිද්ධීන් සම්බන්ධයෙන් ගතයුතු වැඩිදුර පියවර සම්බන්ධයෙන් විමර්ශන නිලධාරීන්ට අවශ්‍ය උපදෙස් දීමට පියවර ගන්නා බවත් එම ආරංචි මාර්ග වැඩිදුරටත් සඳහන් කරයි.", "URL": "https://lankatruth.com/si/?p=134357", "Category": "පුවත්", "Parent URL": null}