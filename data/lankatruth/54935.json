{"Source": "Lankatruth", "Timestamp": "June 22, 2018", "Headline": "දිවියා ඝාතනයට සම්බන්ධ සියල්ලන්ට උපරිම නීතිය ක්‍රියාත්මක කරනවා – පාලිත තෙවරප්පෙරුම", "News Content": "කිලිනොච්චි – අම්බාල්කුලම් ප්‍රදේශයේ ගම් වැදුනු දිවියෙකු මරා දැමීමේ සිද්ධියට සම්බන්ධ සියලුම පුද්ගලයින්ට උපරිම නීතිය ක්‍රියාත්මක කරන බව වනජීවී නියෝජ්‍ය අමාත්‍ය පාලිත තෙවරප්පෙරුම මහතා පවසයි. දිවියෙකු ගම් වැදී ඇති බවට වනජීවී කාර්යාලයට ලද තොරතුරකට අනුව වනජීවී නිලධාරීන් අදාල ප්‍රදේශයට ගොස් ඇති අතර එහිදී ප්‍රදේශවාසීන් විසින් වනජීවී නිලධාරීන්ට පහර දී ඇති බවත් ඉන් තුවාල ලබා වනජීවී නිලධාරීන් දෙදෙනෙක් රෝහල් ගත කර ඇති බවත් වනජීවී නියෝජ්‍ය අමාත්‍ය පාලිත තෙවරප්පෙරුම මහතා පවසයි. පසුව වනජීවී නිලධාරීන් විසින් විශේෂ කාර්යය බලකායේ නිලධාරීන්ගේ සහය ඇතිව නැවත දිවියා අල්ලාගැනීමට පැමිණෙමින් සිටියදී ප්‍රදේශවාසීන් දිවියාට පොලු මුගුරුවලින් පහර දී ඝාතනය කර ඇතැයි නියෝජ්‍ය අමාත්‍යවරයා මාධ්‍යවෙත පවසා සිටියේය. සිද්ධියට අදාල පුද්ගලයින් හදුනාගෙන ඇති බවත් ඔවුන්ට වනජීවී ආඥා පණත යටතේ නීතිය ක්‍රියාත්මක කරන බවත් නියෝජ්‍ය අමාත්‍යවරයා පවසා සිටියේය.", "URL": "https://lankatruth.com/si/?p=54935", "Category": "පුවත්", "Parent URL": null}