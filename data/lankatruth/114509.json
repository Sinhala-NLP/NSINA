{"Source": "Lankatruth", "Timestamp": "April 7, 2021", "Headline": "එස්.බී.ට ම පත්තු වෙයි…", "News Content": "මේ වන විට ආණ්ඩුවේ ඇමතිවරුන් සහ මන්ත්‍රීවරුන්ම ආණ්ඩුව පිළිබඳව ප්‍රසිද්ධියේ විවේචනය කරන තත්වයකට පත්වී ඇති අතර, එස්.බී. දිසානායක මන්ත්‍රීවරයා පසුගිය දිනෙක ගැටඹේ රාජෝපවනාරාමාධිපති පූජ්‍ය කැප්පෙටියාගොඩ සිරිවිමල හිමියන් හමුවී කළ ප්‍රකාශය පිළිබඳව ආණ්ඩු පක්ෂයෙන්ම දැඩි විවේචන එල්ලවී තිබෙන බව අනාවරණය වේ. මන්ත්‍රීවරයාගේ මෙම ප්‍රකාශය පිළිබඳව ආණ්ඩුවේ ප්‍රබලයින් ඉක්මනින් ක්‍රියාමාර්ග ගැනීමට සැලසුම් කර තිබෙන බව අභ්‍යන්තර ආරංචි මාර්ගවලින් හෙළිවේ. එහෙත් ආණ්ඩුක්‍රම ව්‍යවස්ථාවේ 20වැනි සංශෝධනය පිළිබඳ විවාදයේදී මන්ත්‍රීවරයා ප්‍රකාශ කර තිබුණේ 19 වැනි සංශෝධනය නිසා පසුගිය ආණ්ඩුව අසාර්ථක වූ බවය. එහෙත් වර්තමාන රාජපක්ෂ ආණ්ඩුවෙන් කිසිම වැඩක් නොකෙරෙන බව අමාත්‍යාංශ ලේකම්වරුන් ඉදිරිපිට දීම තමන් ජනාධිපතිවරයාට කියා සිටි බව මන්ත්‍රීවරයා එම හිමියන් හමුවේ පැවසීය. ඔහු 20වැනි සංශෝධනයේදී කළ ප්‍රකාශයෙන් උපුටා ගත් කොටසක් මෙසේය. ‘රටේ විධායක බලයේ කොටසක් ජනාධිපතිතුමා අතේ. තව කොටසක් අගමැතිතුමා අතේ, තව කොටසක් කථානායකතුමා අතේ, තවත් කොටසක් කොමිෂන් සභා අතේත් තමයි තිබුණේ. කිසි කෙනෙකුට කිසිම තීන්දුවක් ගන්න බැරිව එහාට මෙහාට කැරකෙන මහා අරාජික තත්වයක් රටේ ගොඩනැගුනු නිසා තමයි කොහේදෝ රටකට යන්න ගිය එකක් හැරිල ඇවිත් පාස්කු ඉරිදා ප්‍රහාරය ලෙස ලංකාවට කඩා වැදුණේ. කියන එකත් මා ඔබවහන්සේට කියන්න කැමතියි.‘ යනුවෙන් ප්‍රකාශ කර තිබේ.", "URL": "https://lankatruth.com/si/?p=114509", "Category": "පුවත්", "Parent URL": null}