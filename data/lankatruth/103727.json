{"Source": "Lankatruth", "Timestamp": "December 17, 2020", "Headline": "ආණ්ඩුවේ පත්තරෙන් රටම අන්දයි", "News Content": "කොරෝනා වසංගතයෙන් පීඩාවට පත්වූ සැමට වාර්ෂික පොළිය 0.625% ක් වූ ඉතිහාසයේ අඩුම පොළියට ණය මුදලක් ලබා දෙන බව ආණ්ඩුවේ දිනමිණ පුවත්පත අද (17) ප්‍රධාන ශීර්ෂපාඨයෙන් රටම නොමඟ යවන ප්‍රවෘත්තියක් පළකර තිබේ. මෙම සහන පොළී ණය ලබා දීමට අදාළව රාජ්‍ය පරිපාලන අමාත්‍යංශයේ ලේකම් ජේ.ජේ. රත්නසිරි මහතාගේ අත්සනින් ඊයේ (16) දින නිකුත් කරන ලද EST-6/04/LON/0202 දරණ චක්‍රලේඛය අනුව එම පොළිය මසකට 0.625% ක් බව සඳහන් කර ඇත. මේ අනුව වාර්ෂික පොළිය 7.5% ක් වේ. එමෙන්ම දිනමිණ පත්තරේ ක්ෂණික ණයක් ලබා දෙන බව සඳහන් කර තිබුණද රජයේ සේවකයින් සඳහා යෝජිත මෙම ණය ක්‍රමය යටතේ ක්ෂණික ණයක් ලබා දෙන බව අදාළ චක්‍රලේඛයේ සඳහන් කර නැත. මේ අතර රාජ්‍ය සේවකයින් සඳහා මේ දක්වා ලාබා දෙන ලද පොළීරහිත උත්සව අත්තිකාරම් මුදල් සම්පූර්ණයෙන්ම නවතා දමා ඒ වෙනුවට මෙම බැංකු ණය යෝජනා ක්‍රමය ආණ්ඩුව විසින් ඉදිරිපත් කර ඇත. බැංකු විසින් මෙම ණය මුදල ලබා දුන හොත් වාරික 10කින් ආපසු ගෙවිය යුතු වේ.", "URL": "https://lankatruth.com/si/?p=103727", "Category": "පුවත්", "Parent URL": null}