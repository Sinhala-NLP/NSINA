{"Source": "Lankatruth", "Timestamp": "January 14, 2018", "Headline": "බැඳුම්කර වංචාව නිසා රු.මි. 11,500ක් රටට අහිමි කළා", "News Content": "බැදුම්කර වංචාව සිදු කිරීම තුළින් වත්මන් ආණ්ඩුව රුපියල් මිලියන 11,500ක මුදලක් මෙරටට අහිමි කළ බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. හෙතෙම මේ අදහස් පැවසුවේ කෑගල්ල අලපලාවල, වතුර ප්‍රදේශයේදී පසුගියදා පැවති ජන හමුවකදීය. එහාදී තවදුරටත් අදහස් දැක්වූ ටිල්වින් සිල්වා මහතා… “වර්තමාන ආණ්ඩුව වංචා දූෂණ නැති කරලා හොරු අල්ලනවා කියලා බලයට ආවා. වසර තුනක් ගියා කවුද අල්ලපු හොරා. ආණ්ඩුව හොරු අල්ලනවා වෙනුවට වුණේ හොරු ටික ආණ්ඩුව ඇල්ලුව එක. අද හොරු ටික ආණ්ඩුව ඇතුළේ රිංගාගෙන ඉන්නවා. ඊට අමතරව ආණ්ඩුව තව විශාල හොරකමක් කළා බැඳුම්කරයෙන්. පාඩුව රුපියල් මිලියන 11,500ක්. නමුත් කාටවත් දඩුවම් ලැබණේ නැහැ. මෙම වසර 03ටම ඇල්ලුවේ හොරු දෙන්නයි. ඒ පොලීසිය මැදිහත් වෙලා සුදුරෙදි බෙදුවා කියලා හිටපු ජනාධිපති ලේකම් ලලිත් වීරතුංග සහ අනූෂ පැල්පිට යන අයයි. අධිකරණයෙන් වසර තුනකට දඩුවම් දුන්නා. නමුත් ඔවුන් ඇප ඉල්ලා ගෙවල්වලට වෙලා ඉන්නවා. ගමේ කොල්ලෙක් කෙසෙල් කැනක් කපලා අහුවුණොත් ඒ අය හිරේටම යනවා. මේ ආණ්ඩුව හොරු අල්ලන්නෙත් දඩුවම් දෙන්නෙත් නැහැ. එම නිසා මහජන මුදල් හොරකම් කරන්නේ, අල්ලස් ගන්නේ නැති අය ඉන්නේ ජනතා විමුක්ති පෙරමුණේ විතරයි. සමහර අපේක්ෂකයෝ (ජනතා විමුක්ති පෙරමුණේ හැර) මෙම පළාත් පාලන මැතිවරණයට රුපියල් ලක්ෂ 10ක් පමණ වැය කරනවා. ප්‍රාදේශීය සභාවක මන්ත්‍රී කෙනෙකුගේ වැටුප බැලුවොත් මාසෙකට රුපියල් පහළොස් දහසයි වසරකට එක් ලක්ෂ අසූදහසයි. සභාවේ නිල කාලය වසර 4ක් යනකොට ලැබෙන්නේ රුපියල් හත්ලක්ෂ විසිදහසයි. ඒ මුදලක් ගන්න ලක්ෂ 10ක් පමණ වියසම් කරනවා නම් එතැනම ඔවුන්ගේ හම්බ කිරීමේ අරමුණ පේනවා. ඒ නිසා මොවුන් යන්නේ සභාවලට ජනතාවගෙන් එකතුවන සහ වෙනත් ආයතනවලින් ලැබෙන මුදල් මංකොල්ලකන්න. මීට කලින් අපේ ඡන්දේ අරන් ගිය සභාපතිවරු මන්ත්‍රීවරු දෙස බැල්වොත් සමහර අය සිරගෙවල්වල. ෆැපරල් සංවිධානය කියනවා මෙවර පළාත් පාලන මැතිවරණයට විවිධ අපරාධකරුවන් හැටදෙනෙක් ඩදිරිපත් වෙලා ඉන්නවා කියලා. ජනතා විමුක්ති පෙරමුණේ අපි කිසිම වැටුපක් ලබා ගන්නේ නැහැ. ඒ මුදල් අරමුදලකට බැර කරලා ජනතා සේවයට යොදවනවා. සුනාමි ව්‍යසනය, පසුගිය ගංවතුර අවස්ථාවල එම මුදල් ජනතාව වෙනුවෙන් යොදවනු ලැබුවා. සමාජය අද පිරිහිලා. අපරාධ. මංකොල්ල, ස්ත්‍රී දූෂණ අනතුරු වැඩි වෙලා. අද මත් උවදුර රට තුළ ව්‍යාප්ත වෙලා. රටේ හාල් තෙල් වගේ දේවල් නැති වුණත් කුඩු ගංජා නැති වෙන්නේ නැහැ. එම නිසා මේ එළැඹෙන පළාත් පාලන මැතිවරණයෙන් රටේ දේශපාලනය වෙනසු කරන්න බැරි වුණත් ගමේ තිබෙන මෙම දේශපාලනය වෙනස් කරන්න ඕන. ඒ සඳහා ජනතා විමුක්ති පෙරමුණෙන් අපි අපේක්ෂකයන් ඉදිරිපත් කර තිබෙනවා. ඒ සඳහා පළාත් පාලන ආයතනවල ජනතා විමුක්ති පෙරමුණේ අයගේ නියෝජනය වැඩි කරන්න.” යැයි පවසා සිටියේය.", "URL": "https://lankatruth.com/si/?p=46204", "Category": "පුවත්", "Parent URL": null}