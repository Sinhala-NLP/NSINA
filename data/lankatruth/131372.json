{"Source": "Lankatruth", "Timestamp": "April 4, 2022", "Headline": "ජනතාව චමල්ගේ නිවසත් වටලයි", "News Content": "හිටපු වාරිමාර්ග ඇමති චමල් රාජපක්ෂගේ දෙබර වැව පිහිටි නිවස වටලා අද (04) දහවල් තිස්සමහාරාම ප්‍රදේශයේ තරුණයෝ උද්ඝෝෂණයක් පැවැත්වේ. ඔහුගේ නිවසට තෙදිනක් තිස්සේ දැඩි පොලිස් ආරක්ෂාවක් යොදා තිබිණි. ජනාධිපති ගෝඨාභය සහ රාජපක්ෂ පවුලට ගෙදර යන බලකරමින් මෙම උද්ඝෝෂකයෝ විරෝධය පලකළහ. මෙහිදී උද්ඝෝෂකයෝ චමල් රාජපක්ෂ අමාත්‍යවරයාගේ නිවසට ඇතුළුවීමට උත්සාහ කිරීමේ දී පොලිසිය සමඟ උණුසුම් තත්ත්වයක්ද ඇති වූහ. අමාත්‍යවරයාගේ නිවස අසළට දැඩිපොලිස් ආරක්ෂාවක් යොදවා තිබූ අතර ප්‍රදේශය පොලිසිය ස්ථාන හතරකින් සහ පොලිස් විශේෂ කාර්ය බලකාය නිලධාරීන් මෙන්ම කැරලි මර්දනය නිලධාරීන්ද කැඳවීමට කටයුතු කර තිබිණි. තිස්ස කතරගම ප්‍රධාන මාර්ගයේ යොදා තිබූ මාර්ග බාදකය ඉවත් කරගෙන නිවස කරා ඇතුළුවීමට විරෝධතාකරුවෝ උත්සාහ කළද එම උත්සාහය ව්‍යර්ත කිරීමට පොලිස් විශේෂ කාර්ය බළකා නිලධාරීහු කටයුතු කළහ. පසුව විරෝධතාකරුවෝ මාර්ග බාධක ආසන්නයේ සිට විරෝධතාවයේ යෙදී සිටි අතර මාර්ග බාධක උඩට නැගී විරෝධතාවේ නියැලුණහ. දෙබරවැව යකඩ පාලම ආසන්නයේ අමාත්‍යවරයාගේ නිවසට ඇතුළු වන මාර්ග 5ක් සඳහා පොලිස් නිලධාරීන් 30කට ආසන්න ප්‍රමාණයක් දින තුනක් පුරාවට රාජකාරියේ යොදවා තිබූ අතර අද එම ආරක්ෂාව තවත් වැඩි කිරීමට කටයුතු කළ බව තිස්සමහාරාම පොලිසිය සඳහන් කරයි.", "URL": "https://lankatruth.com/si/?p=131372", "Category": "පුවත්", "Parent URL": null}