{"Source": "Lankatruth", "Timestamp": "December 15, 2016", "Headline": "තාජුඩීන් ඝාතනයදා පසු පසින් පැමිණියේ ප්‍රභූ රථයක්", "News Content": "ප්‍රසිද්ධ රගර් ක්‍රීඩක වසීම් තාජුඩීන් මරණයට පත්වූ දින ඔහුගේ මෝටර් රථය පිටුපසින් පැමිණ ඇත්තේ ප්‍රභූ රථයක් බවත් ඒ පිළිබඳව වැදගත් තොරතුරු රැසක් ලැබී ඇති බවත් අපරාධ පරීක්ණ දෙපාර්තමේන්තුව ඊයේ (14) කොළඹ ප්‍රධාන මහෙස්ත්‍රාත් අධිකරණයට දන්වා තිබේ. එම රථයේ සිටියේ කවුද? එහි සිටි පිරිස විසින් තාජුඩීන්ට අමානුෂික අන්දමින් පහරදී ඔහු කාර් රථයට දමා වාහනයට ගිනි තැබුවේද? යන්න පිළිබඳව සොයා බැලීමට වැඩිදුර පරීක්ෂණ පවත්වන බවද අපරාධ පරීක්ෂණ දෙපාර්තමේන්තුව අධිකරණයට දන්වා ඇත. එමෙන්ම තාජුඩීන් ඝාතනයට ලක්වූ කාල පරාසයේදී ජනාධිපති ලේකම් කාර්යාලයෙන් නිකුත් වූ බව කියන දුරකතන ඇමැතුම් පිළිබඳ තවදුරටත් පරීක්ෂණ පවත්වන බවද අපරාධ පරීක්ණ දෙපාර්තමේන්තුව අධිකරණයට දන්වා තිබේ. තාජුඩීන් ඝාතන නඩුව කොළඹ අතිරේක මහෙස්ත්‍රාත් රසික මල්ලවාරච්චි මහතා ඉදිරියේ ඊයේ යළි කැඳවූ අවස්ථාවේදී අපරාධ පරීක්ණ දෙපාර්තමේන්තුව අධිකරණය වෙත වාර්තාවක් ඉදිරිපත් කරමින් මේ බව දන්වා ඇත.", "URL": "https://lankatruth.com/si/?p=25456", "Category": "පුවත්", "Parent URL": null}