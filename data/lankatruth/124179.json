{"Source": "Lankatruth", "Timestamp": "October 5, 2021", "Headline": "විපක්ෂයේ ඉන්නකොට කියන දේ නොවෙයි ආණ්ඩුවට ආවම කරන්නේ… අපි ඉදිරියේදී තීන්දුවක් ගන්නවා… පූජ්‍ය මැදගම ධම්මානන්ද හිමි", "News Content": "ජාතික සම්පත් විකිණීමට එරෙහි තෙල්, වරාය, විදුලිය ඒකාබද්ධ වෘත්තීය සමිති සන්ධානයේ නියෝජිතයන් අද (05) අස්ගිරි පාර්ශවයේ ලේඛකාධිකාරී පූජ්‍ය මැදගම ධම්මානන්ද හිමියන් මුණගැසිණ. ඒ ආණ්ඩුව විසින් විදුලි බලාගාර, වරාය හා තෙල් ටැංකි ඇතුළු ජාතික සම්පත් විකිණීම පිළිබඳ උන්වහන්සේලා දැනුවත් කිරීම සඳහාය. එහිදී වෘත්තීය සමිති සන්ධානයේ නියෝජිත රංජන් ජයලාල් මැදගම ධම්මානන්ද හිමියන් හමුවේ පවසා සිටියේ, “ගම්මන්පිල ඇමතිතුමා ප්‍රකාශ කරනවා මේක දෙන්න දෙයක් නැහැ, මේ ටැංකි අයිති ඉන්දියාවට කියලා. ඒක දුන්නේ 87 ඉන්දු ලංකා ගිවිසුමෙන් කියලාත් කියනවා. දැන් අපිට තියෙන ප්‍රශ්නෙ මේ රටේ ජනතාව විරුද්ධ වුණ ඉන්දු ලංකා ගිවිසුමෙන් කොහොමද මෙහෙම කරන්නේ. එදා ඉඳලා ආණ්ඩු කීයක් මාරු වුණාද? අපිට ඒක තාමත් ගැටලුවක් බවට පත්වෙලා තියෙනවා.” යනුවෙනි. ඊට ප්‍රතිචාර දක්වමින් පූජ්‍ය මැදගම ධම්මානන්ද හිමියෝ ප්‍රකාශ කර සිටියේ “අපි කොහොමටත් මේ වැඩපිළිවෙළ අනුමත කරන්නේ නැහැ. අපි මේකට කැමති නැහැ. විපක්ෂයෙ ඉන්නකොට කියන දේ නෙමෙයි බලයට පත්වුණාම කරන්නේ. අපේ මහා සංඝරත්නයත් මහා විහාරයත් සියල්ලම බැහැර කරල මේ යන ගමන් මාර්ගයත් ඉදිරි අනාගතයත් පිළිබඳ තීන්දුවක් ගන්නවා. මේකෙන් භයානක තත්වයක් ඇතිවෙලා තියෙන බව අපි අවබෝධ කරගෙන ඉන්නවා” යනුවෙනි.", "URL": "https://lankatruth.com/si/?p=124179", "Category": "පුවත්", "Parent URL": null}