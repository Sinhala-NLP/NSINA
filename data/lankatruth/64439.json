{"Source": "Lankatruth", "Timestamp": "November 30, 2018", "Headline": "රාජපක්ෂ පාලන සමයේ ජනාධිපති ලේකම් කාර්යාලයේ වාහන අවභාවිතා නඩුවේ විමර්ශන උද්ධෘත නීතිපතිට", "News Content": "අධීක්ෂණ මන්ත්‍රිවරුන්ට ලබාදීම සඳහා ජනාධිපති ලේකම් කාර්යාලය මඟින් ජීප් රථ 08ක් මිලදී ගෙන රජයට රුපියල් ලක්ෂ 200කට අධික මුදලක් පාඩු කිරීමේ සිද්ධියේ විමර්ශන අවසන් කොට උද්ධෘත නීතිපතිවරයා වෙත යොමුකර ඇති බව පොලිස් විශේෂ විමර්ශන ඒකකය (SIV) කොළඹ කොටුව මහෙස්තාත් අධිකරණයට ඊයේ (28) දැනුම් දුන්නේය. එලෙස දැනුම්දෙනු ලැබුවේ සිද්ධියට අදාළ නඩුව යළි කැඳවූ අවස්ථාවේදීය. කොළඹ කොටුව මහෙස්ත්‍රාත් රංග දිසානායක මහතා හමුවේ නඩුව කැඳවා තිබිණි. 2010 වසරේ පැවැති රජය සමයේ සිද්ධිය වී ඇති අතර ඒ සම්බන්ධයෙන් චෝදනා ලැබ සිටින්නේ ජනාධිපති ලේකම් කාර්යාලයේ එවකට සිටි ජේ‍යෂ්ඨ සහකාර ලේකම්වරයකු වන දේවනාරයනගේ සිසිර ගුණරත්න සහ ජනාධිපති ලේකම් කාර්යාලයේ එවකට සිටි ප්‍රධාන ගණකාධිකාරිවරයකු වූ අමරසිංහගේ ‍දොන් ගුණරත්න යන දෙදෙනාය. ඔවුන් දෙදෙනා සිද්ධියට අදාළව රක්ෂිත බන්ධනාගාර ගතව සිට මේ වනවිට අධිකරණය මඟින් ඇප ලබා සිටියි. ඔවුන් දෙදෙනාට එරෙහිව විශේෂ විමර්ශන ඒකකයේ (SIV) ගොනුකර ඇති චෝදනා වනුයේ 2010 වසරේදී අධීක්ෂණ මන්ත්‍රිවරුන්ට ලබාදීම සඳහා මයික්‍රෝ සමාගම සමඟින් නිෂ්පාදිත කයිරන් සහ රෙක්ස්ටන් වර්ගයේ ජිප් රථ 08ක් මිලදී ගන්නා ලෙසට ජනාධිපති ලේකම්වරයා විසින් දුන් අනුමැතිය අනුව ක්‍රියා නොකර රජයේ ප්‍රසම්පාදන ක්‍රියාවලියට පහටැනිව “අයිඩියෙල් ඔටෝ මොබයිල්” නමැති ආයතනයෙන් වැඩි මිලට මිලදී ගෙන රජයට ලක්ෂ 200ක පමණ අලාභයක් සිදු කිරීමයි. පොලිස් විශේෂ විමර්ශන ඒකකය මඟින් සිද්ධියට අදාළව දීර්ඝ විමර්ශනයක් සිදුකර නොමැති බවත් එමඟින් සිද්ධියට අදාළව චෝදනා ලැබ සිටින ජනාධිපති ලේකම් කාර්යාලයේ ජේ‍යෂ්ඨ සහකාර ලේකම්වරයකු වූ තම සේවාදායකයාට අගතියක් සිදුවී ඇති බවත් ඒ අනුව නැවත විමර්ශනයක් සිදුකරන ලෙසට නියෝගයක් නිකුත් කරන ලෙස ජනාධිපති ලේකම් කාර්යාලයේ හිටපු ජේ‍යෂ්ඨ සහකාර ලේකම්වරයා වෙනුවෙන් පෙනී සිටි නීතිඥවරයා අධිකරණයෙන් කළ ඉල්ලීම පිළිබඳව සලකා බැලූ කොටුව මහෙස්ත්‍රාත්වරයා දන්වා සිටියේ ඒ සම්බන්ධයෙන් නියෝගයක් නිකුත් කිරීමට හැකියාවක් නොමැති බවය. ඒ පිළිබඳව අදහස් දක්වමින් විශේෂ විමර්ශන ඒකකය (SIV) නියෝජනය කරමින් අධිකරණයේ පෙනී සිටි පොලිස් සැරයන්වරයා ප්‍රකාශ කළේ විත්ති පාර්ශ්වයන්ට අගතියක් නොවන පරිදි නිසි ලෙස විමර්ශන සිදුකර තිබෙන බව සහ අදාළ ජ්‍යෙෂ්ඨ සහකාර ලේකම්වරයා සහ ප්‍රධාන ගණකාධිකාරිවරයා ජීප් රථ මිලදී ගෙන ඇත්තේ රජයේ නිවැරැදි ප්‍රසම්පාදන ක්‍රියාවලියෙන් බැහැරව නිශ්චිත ක්‍රමවේදයකට අනුව නොවන බවය. ඒ පිළිබඳව විමර්ශනවලදී අනාවරණය වූ බවද විමර්ශනවලදී කිසිවකුට අගතියක් සිදුවී නොමැති බවද පොලිස් සැරයන්වරයා අධිකරණය හමුවේ ප්‍රකාශ කළේය. මයික්‍රෝ සමාගමෙන් අඩු මිලට ජීප් රථ මිලදී ගැනීමට තිබියදී ජ්‍යෙෂ්ඨ සහකාර ලේකම්වරයාගේ මූලිකත්වයෙන් අයිඩියල් ඔටෝ මොබයිල් ආයතනයෙන් වැඩි මිලට ජීප් රථ මිලදී ගැනීමට ප්‍රධාන ගණකාධිකාරිවරයාට අනුමැතිය ලැබී ඇති බවද විශේෂ විමර්ශන ඒකකය (SIV) වෙනුවෙන් පෙනී සිටි පොලිස් සැරයන්වරයා අධිකරණය හමුවේ වැඩිදුරටත් ප්‍රකාශ කර සිටියේය. නඩුව ලබන වසරේ මාර්තු 13දා යළි කැඳවීමට නියමිතය. මව්බිම", "URL": "https://lankatruth.com/si/?p=64439", "Category": "පුවත්", "Parent URL": null}