{"Source": "Lankatruth", "Timestamp": "April 12, 2019", "Headline": "ජනපතිට හෝ අගමැතිට පළාත් සභා මැතිවරණය පැවැත්වීමේ කිසිදු වුවමනාවක් නැහැ", "News Content": "ජනාධිපතිවරයා සහ අගමැතිවරයා දේශපාලන වේදිකාවල කථා කරමින් සිටියත් පෙනෙන්නට ඇත්තේ ඔවුන් දෙදෙනාටම පළාත් සභා මැතිවරණය පැවැත්වීමට කිසිදු වුවමනාවක් ඇති බව යැයි පැෆරල් සංවිධානය පවසයි. පළාත් සභා 07 නිල කාලය අවසන්ව ඇති බවත් බස්නාහිර පළාත් සභාවත් මේ මස 20 වැනිදායින් අවසන් වන බැවින් පළාත් සභා මැතිවරණය පැවැත්වීමට මේ වනවිට කටයුතු කළ යුතුව ඇතත් එය කිසිදු පාර්ශවයකට උවමනාවක් ඇති බවක් පෙනෙන්නට නැති බවත් පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි. මැතිවරණ කල් දැමීම ප්‍රජාතන්ත්‍ර විරෝධි ක්‍රියාවක් මෙන්ම ජනතා විරෝධී කටයුත්තක් බව ද ඒ මහතා පෙන්වා දෙයි. මැතිවරණය ඉල්ලා අධිකරණය ඉදිරියට යා හැකි වුවත් අධිකරණ ක්‍රියාවලියක් තුළින්ද විශාල කාලයක් ගතවන බව පෙන්වා දෙයි. මේ වනවිට පළාත් සභා 09න් හතක්ම පාලනය වන්නේ ආණ්ඩුකාරවරුන් යටතේ බව පෙන්වා දෙන පැෆරල් විධායක අධ්‍යක්ෂවරයා බස්නාහිර පළාත්සභාවද ලබන 20 වැනිදා සිට ආණ්ඩුකාරවරයා යටතට පත්වන බවද අවධාරණය කරයි.", "URL": "https://lankatruth.com/si/?p=72103", "Category": "පුවත්", "Parent URL": null}