{"Source": "Lankatruth", "Timestamp": "October 25, 2019", "Headline": "ජනාධිපතිවරණයේ නිල ඡන්ද දැන්වීම් පත්‍රිකා අද තැපෑලට", "News Content": "ජනාධිපතිවරණයේ නිල ඡන්ද දැන්වීම් පත්‍රිකා අද(25) තැපෑලට භාරදීමට නියමිතය. ඒ අනුව හෙට(26) දිනයේ සිට ලබන මස 9 වැනිදා දක්වා ඡන්ද දායකයින් වෙත එම ඡන්ද දැන්වීම් පත්ත්‍රිකා බෙදා හැරීම සිදුකෙරෙන බව තැපැල් දෙපාර්තමේන්තුව සඳහන් කළේය. කිසියම් ඡන්ද දායකයෙකුට සිය ඡන්ද දැන්වීම් පත්‍රිකාව, එම කාලය තුළ නොලැබෙන්නේ නම් ලඟම පිහිටි තැපැල් කාර්යාලය වෙත ගොස් අනන්‍යතාව තහවුරු කිරීමෙන් පසු ඡන්ද දැන්වීම් පත ලබාගත හැකිය. ඡන්ද දැන්වීම් පත්‍රිකා බෙදා හැරීමේ විශේෂ දිනයක් ලෙස නොවැම්බර් 3 වැනිදා නම්කර ඇත. මේ අතර ලබන 31 වැනිදා සහ නොවැම්බර් 01 වැනිදා පැවැත්වීමට නියමිත තැපැල් ඡන්ද විමසීමට අදාල තැපැල් ඡන්ද පත්‍රිකා මේ වනවිට බෙදා හැරෙමින් පවතී. ජනාධිපතිවරණයට අදාල ඡන්ද පත්‍රිකා එක්කෝටි හැත්තෑ ලක්ෂයක් මුද්‍රණය කිරීම, රජයේ මුද්‍රණාලය යටතේ සිදුකෙරෙන අතර එම කටයුතු ලබන මස 6 වැනිදාට ප්‍රථම අවසන් කිරීමට සැළසුම්කර ඇතැයි රජයේ මුද්‍රණාලයාධිපති ගංගානි කල්පනා ලියනගේ මහත්මිය සඳහන් කර තිබේ.", "URL": "https://lankatruth.com/si/?p=83879", "Category": "පුවත්", "Parent URL": null}