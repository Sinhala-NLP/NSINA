{"Source": "Lankatruth", "Timestamp": "February 10, 2020", "Headline": "ආණ්ඩුව ජනතාවට අනතුරු අඟවයි", "News Content": "මහින්ද රාජපක්ෂ මුදල් අමාත්‍යවරයා මෙම පස්වෙනිදා පාර්ලිමේන්තුවේදී විශේෂ ප්‍රකාශයක් කරමින් රජය ලබාගන්නා වාර්ෂික ණය සීමාව ඉහළ දැමීම, ජනතාවට සහන ලබාදීම පිළිබඳ අර්බුදය, රජයේ ආදායම් පහත වැටීම සඳහා වියදම් ඉහළ යාම ඇතුළු ආර්ථික ක්ෂේත්‍රයේ කරුණු ගණනාවක් සම්බන්ධයෙන් ජනතාවට අනතුරු අඟවා සිටියි. රජය ණය උපරිම සීමාව රුපියල් කෝටි 72,100 සිට රුපියල් කෝටි 107,800 දක්වා රුපියල් කෝටි 35,700කින් ඉහළ දැමීමට පාර්ලිමේන්තුවේ අනුමැතිය ඉල්ලීය. එසේම 2019දී රජයේ ආදායම් ඉලක්කය රුපියල් කෝටි 240,000ක් වුවද එය රුපියල් කෝටි 180,000 දක්වා රුපියල් කෝටි 60,000කින් පහත වැටී ඇති බවද හෙළි කළේ ය. ඒ අතර රජය ගෙවියයුතු වියදම් වෙනුවෙන් රුපියල් කෝටි 15,600ක අමතර ප්‍රතිපාදන ලබාගැනීම සඳහා පරිපූරක ඇස්තමේන්තුවක්ද ඉදිරිපත් කලේ ය. මෙම බරපතල ආර්ථික ප්‍රතිවිපාක පසුගිය හවුල් ආණ්ඩුවේ අදූරදර්ශී ආර්ථික කලමණාකරණය නිසා සිදු වී ඇති බව මහින්ද රාජපක්ෂ මුදල් ඇමතිවරයා ප්‍රකාශ කර තිබිණි. එහෙත් වර්තමාන ආණ්ඩුව බලයට පත්වීමෙන් පසුව සිදුකරන ද බදු සංශෝදනවලින් ජනතාවට කිසිඳු සහනයක් අති නොවී මෙම වසරේ දේශීය ආදායම් බදු දෙපාර්තමේන්තුවේ ආදායම් රුපියල් කෝටි 52,000කින් පහත වැටෙනු ඇති බව පුරෝකතනය කර ඇත. මහ මැතිවරණය සහ පළාත් සභා මැතිවරණ පැවැත්වීමට නියමිතව තිබෙන මෙම වසරේදී රට තුළ බරපතල ආර්ථික අර්බුදයක් ඇතිවන බව මහින්ද රාජපක්ෂ මුදල් ඇමතිවරයාගේ මෙම ප්‍රකාශයෙන් ජනතාවට අනතුරු ඇඟවී ඇති බව ආර්ථික විශේෂඥයන්ගේ මතය වී තිබේ.", "URL": "https://lankatruth.com/si/?p=89630", "Category": "ආර්ථික පුවත්", "Parent URL": null}