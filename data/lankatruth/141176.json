{"Source": "Lankatruth", "Timestamp": "October 27, 2022", "Headline": "මේ රට ශිෂ්ට සම්පන්න පරිවර්තනයකට ගෙනයන්න ජන වරමකට ගෙන යන්න ඕනෑ – රවි කුමුදේශ්", "News Content": "කුණුගොඩක් බවට පත්ව ඇති පාර්ලිමේන්තුව සද්ද කළ යුතු බවත් මේ රට ශිෂ්ට සම්පන්න පරිවර්තනයකට ගෙනයාම සඳහා ජන වරමකට ගෙන යා යුතු බවත් සෞඛ්‍ය වෘත්තීයවේදීන්ගේ සංගමයේ සභාපති රවි කුමුදේශ් සඳහන් කරයි. ඔහු මේ බව පැවසූවේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලියට එක්වෙමිණි. එහිදී වැඩිදුරටත් ඔහු දැක්වූ අදහස්, “රනිල් වික‍්‍රමසිංහ රට ටිකක් ගොඩගෙන තිබෙන නිසා එයාට ඉඩ දුන්නොත් නරකද කියා අහන්න සමහරුන්ට උගන්වලා තිබෙනවා. රනිල් වික‍්‍රමසිංහ මොකක්ද මේ රටට කළේ. පොහොට්ටුව නූල් බෝලයක් වගේ පඹගාලක පැටලිලා නායකයෙක් නැතිව සිටි වෙලාවේ ඒකට නම් උත්තරයක් දුන්නා. තැන් තැන්වල සැඟවිලා සිටි අයට එළියට එන්න ඉඩ හදලා දුන්නා. නමුත් මේ රටේ ප‍්‍රශ්නය, ලෝකය වටෙන්ම ණය අරගෙන. ඒ ණය සොරා කෑ අයට ආරක්ෂාව සලසා දීමයි. රනිල් වික‍්‍රමසිංහ මේ ණය උගුලෙන් සතයක්වත් ආපසු ගෙවා නැහැ. ණය නොගෙවා, ලැබෙන ආධාර කකා ඉන්න රනිල් වික‍්‍රමසිංහට නොවෙයි ඕනෑම හෝතඹුවෙකුට පුළුවන්. ඒ හැර මිනිසුන්ගේ ප‍්‍රශ්න කිසිවකට උත්තර ලබාදී නැහැ. ලයිට් බිල ගෙවාගන්න බැරිවුණාම ලයිට් පාවිච්චි නොකර ජීවත්වෙන තැනකට පත්කර තිබෙනවා. ඒ හැර රනිල් වික‍්‍රමසිංහ හෝ එයාගේ යට ඉන්න පොහොට්ටුවේ ආණ්ඩුවට කිසිම උත්තරයක් නැහැ. මේ රටේ ප‍්‍රශ්නය තවත් සංකීර්ණ තැනකට ඇද දාලා එදා ජීවත් වුණු හැටියටවත් ජනතාවට ජීවත් වෙන්න නොහැකි තැනට ඇද දා තිබෙනවා. ප‍්‍රශ්න විසඳන්න නම් අවම පොදු වැඩපිළිවෙළක් ක්‍රියාත්මක කරන්න රනිල් වික‍්‍රමසිංහට අවස්ථාව තිබුණා. නමුත් ඒ වෙනුවට ත‍්‍රස්ත පනත ගෙනැවිත් හඬ නඟන මිනිසුන්ව අත්අඩංගුවට ගන්න ක්‍රියාකර තිබෙනවා. එතකොට රනිල් වික‍්‍රමසිංහ උත්සාහ කරන්නේ මිනිසුන්ගෙන් හැංඟිලා පොහොට්ටුවට උත්තර දෙන්න. පොහොට්ටුවට උත්තර දුන්නාට ජනතාවට උත්තර ලැබෙන්නේ නැහැ. මේ රටේ පාර්ලිමේන්තුව කුණු ගොඩක්. ඒක සුද්ද කරන්න අපිට ඕනෑ. මේ රට ශිෂ්ට සම්පන්න පරිවර්තනයකට ගෙනයන්න ජන වරමකට ගෙන යන්න ඕනෑ. පවතින එකම උත්තරය මිනිස්සු පිළිගන්න මිනිසුන් එක්ක වැඩකරන පාලනයක් පිහිටුවා ගැනීමයි. ඒ හැර මිනිසුන්ගෙන් හැංඟිලා මිනිසුන්ව ත‍්‍රස්තවාදීන් කරන පාලනයකට තවදුරටත් ඉඩ නැහැ. අපි මේ පටන් ගත්තා විතරයි. මේ රට නිසි මඟට ගෙනයන තුරු අරගලය ඉදිරියට යනවා.”", "URL": "https://lankatruth.com/si/?p=141176", "Category": "පුවත්", "Parent URL": null}