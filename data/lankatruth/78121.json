{"Source": "Lankatruth", "Timestamp": "July 25, 2019", "Headline": "අමාත්‍යාංශය වෙන තැනකට ගෙනියන්න රවීට තියෙන හදිසි අවශ්‍යතාව මොකක් ද?", "News Content": "විදුලි බල, බලශක්ති සහ ව්‍යාපාර සංවර්ධන අමාත්‍යාංශය, රුපියල් කෝටි 364ක වියදමින් වෙනත් ස්ථානයකට ගෙනයාමේ හදිසි අවශ්‍යතාවය කුමක් දැයි අමාත්‍ය රවී කරුණානායක මහතා පාර්ලිමේන්තුවට කරුණු දැක්විය යුතු බව ජනතා විමුක්ති පෙරමුණේ පාර්ලිමේන්තු මන්ත්‍රී කෝප් කමිටු සභාපති සුනිල් හඳුන්නෙත්ති මහතා ඊයේ(24) පාර්ලිමේන්තුවේදී පැවසීය. තෙල් සංස්ථාවට ද අදාල ගෙවීම් සිදුකර ගත නොහැකිව පාඩු ලබමින් පවතින අමාත්‍යාංශය වෙනත් ස්ථානයකට හදිසියේ ගෙනයාමට කිසිඳු අවශ්‍යතාවයක් නැති බවත් ඇමතිවරුන්ට සැප ගැනීම වෙනුවෙන් සිදුකරන මෙවැනි නාස්තිකාර වියදම් වහා නතර කළයුතු බවත් සුනිල් හඳුන්නෙත්ති මහතා පැවසීය. රවී කරුණානායක අමාත්‍යවරයා විසින් මෙම යෝජනාව ඉදිරිපත් කර ඇති බවත් මුදල් අමාත්‍යාංශයෙන් එම යෝජනාව ප්‍රතික්ෂේප වුව ද අදාල මුදල ලෙකෝ ආයතනය හරහා ලබා ගැනීමට අනුමැතිය හිමිව ඇතැයි ද සුනිල් හඳුන්නෙත්ති මහතා අනාවරණය කළේය. ලෙකෝ ආයතනය හරහා ලබාගැනීමට සැළසුම්කර ඇත්තේ අම්මා අප්පාට අයත් බූදලයක් දැයි තමන් ප්‍රශ්නකර සිටින බවත් ඇමතිවරුන්ට හෝ ඇමතිවරුන්ගේ බිරින්දෑවරුන්ට උවමනා පරිදි මහජන මුදල් නාස්තිකිරීමට ඉඩ ලබා නොදිය යුතු බවත් සුනිල් හඳුන්නෙත්ති මහතා පවසා සිටියේය.", "URL": "https://lankatruth.com/si/?p=78121", "Category": "පුවත්", "Parent URL": null}