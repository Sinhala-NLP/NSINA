{"Source": "Lankatruth", "Timestamp": "April 28, 2017", "Headline": "ජවිපෙ මන්ත්‍රීවරු බෙල්ජියමේදී ලාංකිකයන් අමතයි", "News Content": "යුරෝපා පාර්ලිමේන්තුවේ ආරාධනයකට අනුව බෙල්ජියමේ බ්‍රසල්ස් නුවර පිහිටි යුරෝපා පාර්ලිමේන්තුවේ අධ්‍යයන චාරිකාවකට සහභාගීවීම සඳහා ගොස් සිටි පාර්ලිමේන්තු කෝප් කමිටු සභාපති, ජනතා විමුක්ති පෙරමුණේ මන්ත්‍රී සුනිල් හඳුන්නෙත්ති, හම්බන්තොට දිස්ත්‍රික් පාර්ලිමේන්තු මන්ත්‍රී නිහාල් ගලප්පත්ති, කළුතර දිස්ත්‍රික් පාර්ලිමේන්තු මන්ත්‍රී, වෛද්‍ය නලින්ද ජයතිස්ස යන මහත්වරු බෙල්ජියමේ ගෙන්ට් නඟරයේදී එරට ජීවත්වන ශ්‍රී ලාංකිකයින් සමග සුහද හමුවක් පවත්වා තිබේ. ජනතා විමුක්ති පෙරමුණේ බෙල්ජියම් කමිටුව විසින් මෙම සුහද හමුව සංවිධානය කර තිබූ අතර “රටට සැබෑ වෙනසක් අවශ්‍යව ඇත්තේ ඇයි” යනුවෙන් එහිදී මන්ත්‍රීවරු විසින් පැමිණ සිටි පිරිස දැනුවත් කර ඇත. එරට ජීවත්වන ශ්‍රී ලාංකිකයින් මෙන්ම එරට අධ්‍යාපනය ලබන ශ්‍රී ලාංකික විශ්වවිද්‍යාල ආචාර්යවරු සහ පූජක පක්ෂයේ කිහිප දෙනෙකුද එයට සහභාගී තිබේ. එම හමුවේදී ලංකාවේ වර්තමාන දේශපාලන තත්වය පිළිබඳව මෙන්ම ජනතා විමුක්ති පෙරමුණේ දේශපාලන සහ ආර්ථික දැක්ම පිළිබඳවද ඔවුන්ට පැහැදිලි කරදීමට මන්ත්‍රීවරු කටයුතු කර ඇත. රටේ ජනතාව වෙනුවෙන් ජවිපෙ සිදු කරන මැඳිහත්වීම පිළිබඳව ඔවුන් ප්‍රසංශා කර ඇති අතර එහිදී එතෙර අපි සංවිධානයේ සභාපති සුනිල් හඳුන්නෙත්ති මහතා විසින් එතෙර අපි සංවිධානය පිළිබඳව මෙන්ම එමඟින් විදේශගත ශ්‍රී ලාංකිකයින්ගේ ගැටළු වෙනුවෙන් කරන මැඳිහත්වීමද පැහැදිළි කර තිබේ. බෙල්ජියමේ බ්‍රසල්ස් නුවර පිහිටි යුරෝපා පාර්ලිමේන්තුවේ පැවති රාජ්‍ය මුදල් භාවිතය සම්බන්ධ වැඩමුළුව සඳහා පසුගියදා සිදු කළ චාරිකාව අතරතුර මෙම හමුව පවත්වා ඇත.", "URL": "https://lankatruth.com/si/?p=33555", "Category": "පුවත්", "Parent URL": null}