{"Source": "Lankatruth", "Timestamp": "December 2, 2017", "Headline": "දළ පූට්ටුවාගේ ඝාතනය සැඟවීමේ තැතක්", "News Content": "ගල්ගමුවේ දළ පූට්ටුවා නම් දැවැන්ත හස්තියා ඝාතනය කොට දළ කපාගෙන යාමේ සිද්ධිය යට ගැසීමේ ප්‍රබල උත්සාහයක් ක්‍රියාත්මක වෙමින් තිබෙන බව වාර්තා වේ. වනජීවි දෙපාර්තමේන්තුවේ සහ පොලිස් ආරංචිමාර්ගවලට අනුව මේ උත්සාහය පිටුපස සිටින්නේ රජමහා විහාරයක භික්ෂූන් වහන්සේ නමක් සහ නියෝජ්‍ය ඇමැතිවරයෙකි. ආණ්ඩුවේ ඉහළ පෙළේ සම්බන්ධකම් ඇති මේ භික්ෂූන් වහන්සේගේ සමීපතමයන් පිරිසක් සහ අදාළ නියෝජ්‍ය ඇමැතිවරයාගේ රියැදුරකු මේ සිද්ධිය සම්බන්ධයෙන් දැනට අත්අඩංගුවට ගෙන තිබේ. වනජීවි දෙපාර්තමේන්තුවේ අදාළ කලාපය භාර සහකාර අධ්‍යක්ෂවරයා සහ පොල්පිතිගම පොලීසියේ ස්ථානාධිපතිවරයාද මේ උත්සාහය සාර්ථක කර දීමට ඉදිරිපත් වී සිටිති. වනජීවියේ අදාළ සහකාර අධ්‍යක්ෂවරයා වර්තමාන වන සම්පත් ඇමැති ගාමිණී ජයවික්‍රම පෙරේරාගේ ඥාතියකු බව සඳහන් කරන විශ්වාස කටයුතු ආරංචි මාර්ග වාර්තා කරන අතර ඔහු ඒ ඥාතිත්වය භාවිත කරමින් වනජීවී අපරාධ සිදු කරන බවට පරිසර සංවිධාන මගින් ද අවස්ථා කිහිපයකදී චෝදනා කර තිබූ බව ද මතක් කර සිටී. මීට අදාළ විමර්ශන, අපරාධ පරීක්ෂණ දෙපාර්තමේන්තුවට භාර දුන් බව මාධ්‍ය ඔස්සේ පැවසුණද මේ වනවිටත් ඊට අදාළ පරීක්ෂණ පවත්වනු ලබන්නේ අඹන්පොල පොලිසිය මගිනි. පානදුර, වලාන දූෂණ මර්දන ඒකකය මගින් මීට සෘජු සම්බන්ධයක් ඇති බවට සැකපිට ඇත් දළ විකිණීමට උත්සාහ දැරීමේදී සැකකරුවන් දෙදෙනකු අත්අඩංගුවට ගෙන තිබිණි. ඔවුන් පොල්පිතිගම පොලිසියට භාරදීමෙන් පසු විධිමත් ප්‍රශ්න කිරීමකින් තොරව අධිකරණයට ඉදිරිපත් කළ බව පොල්පිතිගම පොලීසියේ අභ්‍යන්තර ආරංචි මාර්ග සඳහන් කරයි. ඉන්පසු අඹන්පොල පොලිසිය මගින් මොරගොල්ලාගම ප්‍රදේශයේ දඩයමේ යන පුද්ගලයන් කිහිප දෙනකු අත්අඩංගුවට ගෙන අදාළ හස්තියා මරාදැමීමේ චෝදනාව යටතේ අධිකරණයට ඉදිරිපත් කර ඇති බවත් ඔවුන්ගේ නිවෙස්වල තිබූ යකඩ කපන කියතක් ඇතුළු භාණ්ඩ කිහිපයක් අත්අඩංගුවට ගෙන ඇති බවත් සදහන් කරන විශ්වාස කටයුතු ආරංචි මාර්ග අනාවරණය කරන අතර ඔවුන්ගෙන් මීට අදාළව බලහතකාරයෙන් කට උත්තර ලබාගැනීමට පොලිසිය ප්‍රබල උත්සාහයක් දරා ඇති බව ද අනාවරණය කර සිටී. මේ අතර මෙම හස්තියා මරා දමා සිටියදී තමන්ට දැකගන්නට ලැබුණු බව අදාළ භික්ෂූන් වහන්සේට සහ නියෝජ්‍ය ඇමැතිවරයාට සම්බන්ධකම් ඇති සැකකරුවන් පොලිසියට පවසා ඇති බවත් මරා දමා තිබූ හස්තියාගේ දළ කැපූ බව තහවුරු කිරීමට අදාළ සාක්ෂි නිර්මාණය කිරීමේ උත්සාහයක්ද ක්‍රියාත්මක වෙමින් තිබෙන බවත් වාර්තා වේ. මේ සදහා වයඹ පළාතේ ඉහළ පොලිස් නිලධාරියකුගේ සහයෝගය ලබාගැනීමටද මේ වනවිට අදාළ කුමන්ත්‍රණකාරීන් උත්සාහ දරමින් සිටින බව හෙළි වේ. මේ අනුව කොටදෙනියාවේ සේයා සිදුවීමේදී මෙන්ම කහවත්තේ මිනීමැරුම්වලට අදාළව පොලිසිය කටයුතු කළාක් මෙන් තවත් කොණ්ඩයන් පිරිසක් අත්අඩංගුවට ගෙන, ඒ හරහා මේ අපරාධය කළ සැබෑ අපරාධකරුවන් නිදහස් කිරීමේ ප්‍රබල උත්සාහයක් ක්‍රියාත්මක වන බවට බරපතල සැකයක් මතු වේ.", "URL": "https://lankatruth.com/si/?p=44761", "Category": "පුවත්", "Parent URL": null}