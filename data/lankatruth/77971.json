{"Source": "Lankatruth", "Timestamp": "July 22, 2019", "Headline": "වෑන් රථයට පහරදුන් ගණිත දේශක ඇතුළු 8ක් 29 තෙක් රිමාන්ඩ්", "News Content": "කළගෙඩිහේන ප්‍රදේශයේදී වෑන් රථයකට පහරදීමේ සිද්ධිය සම්බන්ධව පොලීසිය සොයමින් සිටි ගණිත ගුරුවරයා ඇතුළු 8 දෙනෙකු අද(22) අධිකරණයට ඉදිරිපත්වීමෙන් පසු ලබන 29 වැනිදා දක්වා රක්ෂිත බන්ධනාගාර ගතකරන ලෙස අත්තනගල්ල මහේස්ත්‍රාත් අධිකරණය නියෝග කර තිබේ. මාර්ගයේ ඉඩ ලබා නොදුන් බව පවසමින් ඩිෆෙන්ඩර් රථයකින් පැමිණි සැකකරුවන් වෑන් රථයකට සහ එහි රියදුරුට පහරදෙන අයුරු දැක්වෙන වීඩියෝ පටයක් පසුගිය දිනවල සමාජ මාධ්‍ය ඔස්සේ ප්‍රචාරය වූ අතර පසුව සිදුකළ පොලිස් විමර්ශනවලදී සිද්ධියට සම්බන්ධ සැකකරුවන් සිව් දෙනෙකු අත්අඩංගුවට ගෙන තිබිණි. අදාල ඩිෆෙන්ඩර් රථය මහරගම ප්‍රදේශයේ නිවසක තිබිය දී පොලීසිය විසින් සොයාගෙන තිබිණි. අද දිනයේ දී අධිකරණයට බාර වී ඇත්තේ වයස අවුරුදු 38 ක් වු ගණිත දේශක දිනේෂ් රුවන් අමරතුංග නැමති ප්‍රාඩෝ රථයේ හිමිකරු, උදම් ඉන්දුල ශ්‍රී සම්පත් නැමති වයස අවුරුදු 38 ක් වු ඩිෆෙන්ඩර් රථයේ අයිතිකරු, වයස අවුරුදු 45 ක් වු එම වාහනයේ ගමන් කර ඇති චාමර දිලුම් කුමාර නැමති පුද්ගලයෙක් හා සහන් අකලංක නැමති වයස අවුරුදු 24 ක් වු ඉංගිරිය ප්‍රදේශයේ පදිංචි පුද්ගලයෙකු අද අධිකරණයට ඉදිරිපත් වී ඇති අතර සැකකරුවන් ලබන 29 වැනිදා දක්වා රක්ෂිත බන්ධනාගාර ගත කෙරුණි.", "URL": "https://lankatruth.com/si/?p=77971", "Category": "පුවත්", "Parent URL": null}