{"Source": "Lankatruth", "Timestamp": "February 12, 2022", "Headline": "ශ්‍රී ලන්කන් ගුවන් නියමුවොත් අකුරට වැඩ", "News Content": "ශ්‍රී ලංකා ගුවන් සේවා ගුවන් නියමු සංසදය අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කර තිබේ. සිය වෘත්තීය ඉල්ලීම්වලට සාධාරණ විසඳුමක් ලබා දීමට ශ්‍රී ලන්කන් ගුවන් සේවා පරිපාලනය අපොහොසත් වීම නිසා මෙසේ වෘත්තීය ක්‍රියාමාර්ගයට එළඹීමට සිදු වී යැයි එම සංසදයේ ජ්‍යෙෂ්ඨ ප්‍රකාශකයෙක් පැවසීය. ඒ අනුව, ශ්‍රී ලන්කන් ගුවන් සමාගමේ ගුවන් නියමුවන් සිය පියසර ලැයිස්තුවේ තමන් සඳහා පවරා ඇති පියාසර රාජකාරි පමණක් කිරීමටත් අනුමත වාර්ෂික සහ අනෙකුත් නිවාඩු දිනයන්හි රාජකාරි කටයුතු කිරීමෙන් වැළැකී සිටීමටත් කටයුතු කරන්නේ යැයි එම ජ්‍යෙෂ්ඨ ප්‍රකාශකයා කීය. ශ්‍රී ලන්කන් ගුවන් සමාගමේ ගුවන් වාර ගණන නිවැරදිව ක්‍රියාත්මක කිරීමට අවශ්‍ය ගුවන් නියමුවන් ප්‍රමාණවත් නැතැයි කී ඔහු, එහෙත් එම අඩුව පිරවීම සඳහා සිය සාමාජිකයන් අනුමත වාර්ෂික නිවාඩු සහ අනෙකුත් නිවාඩු දිනවලදී පවා කිසිදු පැකිළීමකින් තොරව මෙතෙක් රාජකාරි සඳහා වාර්තා කළේ යැයි කීය. තවද තමන්ට මාසයේ පැවරී ඇති රාජකාරි ලැයිස්තුවේ වෙනස්කිරීම් සඳහා අවශ්‍ය වනවිට අනුමැතිය ලබා දෙමින් ගුවන් සමාගමට සිය උපරිම සහාය දැක්වී යැයිද ඔහු කීවේ ය. තමන්ට හෝ තමන්ගේ පවුල්වල සාමාජිකයන්ට ඇති අවදානමද නොතකා ඕනෑ ම රටකට පියාසර කොට ශ්‍රී ලාංකිකයන් නැවත මවුබිමට රැගෙන ඒමට සිය සාමාජිකත්වය කැප වී යැයි කී හෙතෙම එසේ කොවිඩ් වසංගත තත්වයන්ට නිරාවරණය වෙමින් පවා රාජකාරියට කැප වූයේ ජාතික අවශ්‍යතාවට මුල් තැන දුන් නිසා යැයි අවධාරණය කළේය. ගුවන් මගීන් පැමිණීම වැඩි වීමත් සමග ශ්‍රී ලන්කන් ගුවන් සේවය මාසිකව ලාභ ලබන තත්වයකට පත්ව ඇති නමුත් සිය ඉල්ලීම්වලට සාධාරණ විසඳුමක් නොලැබීම පිළිගත හැකි තත්වයන් නොවන්නේ යැයිද ඔහු කීවේය. ඒ අනුව සිය ගුවන් නියමුවන්ට සාධාරණ විසඳුමක් ලබා දෙන තෙක් මෙම අකුරට වැඩකිරීමේ වෘත්තීය ක්‍රියාමාර්ගය අඛණ්ඩව ක්‍රියාවට නැගෙන්නේ යැයි එම ජ්‍යෙෂ්ඨ ප්‍රකාශකයා වැඩිදුරට ත් සඳහන් කළේය. මව්බිම", "URL": "https://lankatruth.com/si/?p=128716", "Category": "පුවත්", "Parent URL": null}