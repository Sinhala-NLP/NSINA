{"Source": "Lankatruth", "Timestamp": "May 20, 2019", "Headline": "මධුමාදව අදත් පොලීසිය  මගහරියි", "News Content": "පසුගියදා මිනුවන්ගොඩ ප්‍රදේශයේ නිවාස ඇතුළු දේපල රැසකට හානි සිදුකරමින් ඇතිවූ කළහකාරී තත්වයට සම්බන්ධ බවට සැකකෙරෙන මහින්ද පිලේ පාර්ලිමේන්තු මන්ත්‍රී උදය ගම්මන්පිලගේ ගෝලයෙකු වන මධුමාදව අරවින්ද අද(20) දිනයේ ද පොලීසිය වෙත පැමිණ නැති බව පොලීසිය පවසයි. පිවිතුරු හෙළ උරුමයේ නියෝජ්‍ය නායකයා ද වන මධුමාදව අරවින්ද කළහකාරී තත්වය ඇතිවූ අවස්ථාවේ පැය දෙකක පමණ කාලයක් ඒ ආශ්‍රිතව රැදී සිට ඇති බවත් ඔහුගේ ජංගම දුරකථන වාර්තා සහ ප්‍රදේශයේ සී.සී.ටී.වී. දර්ශන පරීක්ෂා කිරීමේදී අනාවරණය වන බව පොලීසිය වැඩිදුරටත් සඳහන් කරයි. එදින කළහකාරී තත්වය හේතුවෙන් මිනුවන්ගොඩ ප්‍රදේශයේ වෙළඳසැල් 61ක් සහ නිවාස 12ක් ද මුස්ලිම් දේවස්ථානයක් ද පහරදී සහ ගිනි තබා විනාශකර තිබිණි. කළහකාරී අවස්ථාව වීඩියෝ ගතකරමින් සිටි පුද්ගලයෙකුගේ ජංගම දුරකථනයක මධුමාදව අරවින්ද අසල මාර්ගයේ ගමන්ගනිමින් සිටි අයුරු පැහැදිලිව දක්නට ලැබෙන අතර එම වීඩියෝව හරහා ඔහු සම්බන්ධව විමර්ශන ආරම්භ විය. එමෙන්ම සිද්ධිය සම්බන්ධව අත්අඩංගුවේ පසුවන පුද්ගලයෙකු මධුමාදව අරවින්දට දුරකථන ඇමතුමක් ද එම අවස්ථාවේ ගෙන ඇති බව හෙළිව ඇත. මේ සම්බන්ධව ප්‍රකාශයක් සටහන්කර ගැනීමට මධුමාදව අරවින්ද පොලීසිය වෙත දැනුම් දී සිටියද ඔහු දිගින් දිගටම පොලීසිය මගහරිමින් කටයුතු කර ඇත. මිනුවන්ගොඩ පොලීසිය හමුවේ පෙනී සිටින ලෙස දන්වා ඇති ලිපිය මධුමාදව අරවින්දගේ මව වෙත ලබාදී ඇති බවත් එම අවස්ථාවේ ඔහු නිවසේ රැදී නොසිට ඇති බවත් පොලීසිය පවසයි. එහිදී ඔහුගේ මව පවසා ඇත්තේ වෙසක් කටයුතු හේතුවෙන් තමාගේ පුත්‍රයා නිවසෙන් බැහැරව සිටින බවය. ඊයේ දින පොලීසිය හමුවේ පෙනී සිටින ලෙස සිදුකර ඇති දැනුම්දීම ඔහු විසින් පැහැර හැර සිටි අතර අද දිනයේ ද පොලීසිය හමුවේ පෙනී සිට නැත.", "URL": "https://lankatruth.com/si/?p=74268", "Category": "පුවත්", "Parent URL": null}