{"Source": "Lankatruth", "Timestamp": "May 25, 2023", "Headline": "පොලිස් අත්අඩංගුවේ පසුවූ තවත් කාන්තාවක් ජීවිතක්ෂයට…!", "News Content": "ඊයේ (24) සවස 6:30ට පමණ පානදුර උතුර පොලීසියේ පොලිස් නිලධාරීන් 04 දෙනෙකු කාන්තා පොලිස් නිලධාරිනියක නොමැතිව පැමිණ වයස අවුරුදු 51ක කාන්තාවක් අත්අඩංගුවට ගැගෙන පොලිස්ථානය වෙත ගෙනයන අතරතුර ජීවිතක්ෂයට පත්ව ඇති බව වාර්තා වේ. නිවසක නීතිවිරෝධී මත්පැන් ඇති බවට ලද තොරතුරකට අනුව පානදුර, දිග්ගල දෙල්ගහවත්ත පාර ප්‍රදේශයේ පොලීසියෙන් එම නිවස පරීක්ෂා කර තිබී ඇති අතර පසුව පොලීසිය විසින් අදාළ නිවසේ සිටි වයස අවුරුදු 51ක කාන්තාවක් රැගෙන ගොස් ඇත. ඇය රෝගී තත්වයෙන් පසුවන බවත් ඇයව රැගෙන නොයන ලෙස අදාළ නිවස ආසන්නේ පදිංචිව සිටින එම කාන්තාවගේ සොහොයුරා පොලිසියට පවසා ඇතත් පානදුර උතුර පොලීසියේ පොලිස් නිලධාරීන් 04 දෙනෙකු එම කාන්තාව පොලිස් කාන්තාවක් නොමැතිව බලහත්කාරයෙන්ම ත්‍රීරෝද රථයක නන්වාගෙන රැගෙන ගොස් ඇත.වැඩිදුරටත් වාර්තා වුනුයේ අදාළ කාන්තාවට ත්‍රීරෝද රථය තුළදී අසනීප තත්වය උත්සන්න වී ඇතත් ඇයගේ අසනීප තත්ත්වය නොසලකා පොලිස් නිලධාරීන් ඇයව පොලීසිය ආසන්නයටම රැගෙන ගොස් ඇති බවය. ඉන් අනතුරුව එම කාන්තාවගේ ඥාති පුත්‍රයින් දෙදෙනෙකු පොලීසියේ ත්‍රීරෝද රථය පිටුපස පැමිණ ඇති අතර පොලීසිය අසළදී පොලිස් නිලධාරීන් ඔවුන්ට ප්‍රකාශ කර ඇත්තේ මෙම කාන්තාව අසනීප තත්වයෙන් පසුවන බැවින් ඇයව රෝහලට රැගෙන යන ලෙසය. ඒ අනුව ඥාති පුත්‍රයින් දෙදෙනා ඇයව තවත් ත්‍රීරෝද රථයක නංවාගෙන පානදුර මූලික රෝහලට රැගෙන ගොස් ඇත. කෙසේවෙතත් ඇයව රෝහල්ගත කරනවිටත් මියගොස් සිට ඇත. මෙසේ මියගොස් ඇත්තේ නයනා රෝෂනී නමැති වයස අවුරුදු 51 වන විවාහක කාන්තාවකි.", "URL": "https://lankatruth.com/si/?p=147345", "Category": "පුවත්", "Parent URL": null}