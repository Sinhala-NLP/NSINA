{"Source": "Lankatruth", "Timestamp": "August 8, 2014", "Headline": "සුව සේවකයෝ අනතුරු අඟවති", "News Content": "6/2006 චක‍්‍රලේඛයේ හිඟ වැටුප ,  ආදේශක සේවකයින් ස්ථිර කිරීම ඇතුළු ඉල්ලීම් කීපයක් මුල්කරගනිමින් සමස්ත ලංකා සුවසේවා සංගම අගෝස්තු 13 වැනි දින පෙ.ව. 6.30 සිට දීපව්‍යාප්ත වැඩවර්ජනයක් කැඳවීමට තීරණය කර ඇතැයි අද (08) කොළඹ දී පැවැත්වූ මාධ්‍ය හමුවක් අමතමින් ජාතික වෘත්තීය සමිති මධ්‍යස්ථානයේ කැඳවුම්කරු සමන්ත කොරළේආරච්චි මහතා කියා සිටියේය. 6/2006 චක‍්‍රලේඛයේ හිඟ වැටුප, ආදේශක සේවකයින් ස්ථිර කිරීම ඇතුළු ඉල්ලීම් කීපයක් මුල්කරගනිමින් සමස්ත ලංකා සුවසේවා සංගම අගෝස්තු 13 වැනි දින පෙ.ව. 6.30 සිට දීපව්‍යාප්ත වැඩවර්ජනයක් කැඳවීමට තීරණය කර ඇතැයි අද (08) කොළඹ දී පැවැත්වූ මාධ්‍ය හමුවක් අමතමින් ජාතික වෘත්තීය සමිති මධ්‍යස්ථානයේ කැඳවුම්කරු සමන්ත කොරළේආරච්චි මහතා කියා සිටියේය. සෞඛ්‍ය සේවාවේ 50000 කට ආසන්න සී සහ එම්. එන්. කාණ්ඩවල කාර්ය මණ්ඩලවල හිඟ වැටුප් ලබාගැනීම, ආදේශක සේවකයින් ස්ථිර කිරීම, එක්දින රාත‍්‍රී මුර සේවා ක‍්‍රමය ලබාගැනීම, සති විවේක කප්පාදුව නතර කිරීම, උපස්ථායක ස්ථාන මාරු ප‍්‍රශ්ණය විසඳා ගැනීම, MN1 ඛාණ්ඩවල පත්වීම් ලබානොදීම ඇතුළු ඉල්ලීම් ගණනාවක් අරමුණ කරගෙන මෙම වෘත්තීය ක්‍රියාමාර්ගය ගන්නා බව හෙතෙම සඳහන් කළේය. මෙම ගැටළුවලට සෞඛ්‍ය ඇමතිවරයා ඇතුළු බලධාරීන් මෙතෙක් විසඳුමක් ලබානොදීමට එරෙහිව උද්ඝෝෂණ, සංකේත වර්ජන, එක්දින වර්ජන, පෙළපාලි, පාගමන් ඇතුළු මෙතෙක් කරන ලද ක‍්‍රියාමාර්ගවලින් විසඳුමක් නොමැති නිසා මෙම ක‍්‍රියාමාර්ගයට අවතීර්ණය වීමට තීරණය කළ බව ඔහු කියා සිටියේය. ආණ්ඩුවට සම්බන්ධ වෘත්තීය සමිති කිහිපයක් ඒකාබද්ධව මෙම ඉල්ලීම් සම්බන්ධයෙන් ක‍්‍රියාමාර්ග තොරමින් සිටියත් ඔවුන් ආණ්ඩුවේ උවමනාවට කටයුතු කිරීම නිසා සේවක ඉල්ලීම් දිනාගැනීම, අසීරු වී තිබෙන බවත් විධිමත් සටන් ක‍්‍රියාමාර්ගයක් හරහා මෙම ඉල්ලීම් දිනාගැනීමට සුවසේවා සංගමය සමග එකතුවන ලෙස සෞඛ්‍ය කාර්ය මණ්ඩලවලින් සහ අනෙකුත් වෘත්තීය සමිතිවලින් ඉල්ලා සිටින බවත් කොරළේආරච්චි මහතා අවධාරණය කළේය. දැනටමත් 6/2006 හිඟ වැටුප, සබරගමුව පළාතේ කාර්ය මණ්ඩලවලට ලබාදී ඇති අතර සමස්ත ලංකා ආයුර්වේද සුවසේවා සංගමය මැදිහත්වීමෙන් සිදුකරන ලද අරගලයක ප‍්‍රතිඵලයක් ලෙස ආයුර්වේද දෙපාර්තමේන්තුවද මෙම හිඟ වැටුප ලබාදීමට තීරණය කර ඇති බව ඔහු සිහිපත් කළේය. අවුරුදු 15කට ආසන්න සේවා කාලයක් ඇති සේවකයකුට දළ වශයෙන් රුපියල් 50,000කට වැඩි හිඟ වැටුපක් ලබාදිය යුතු අතර මෙම හිඟ වැටුප් ලබානොදීම නිසා දැනටමත් සොච්චම් වැටුපකින් ජීවිකාව ගෙනයන සෞඛ්‍ය කාර්ය මණ්ඩල බලවත් අසීරුතාවයකට පත්ව ඇති බව හෙතෙම පෙන්වාදුන්නේය. මේ තත්ත්වයන් හමුවේ සෞඛ්‍ය ඇමතිවරයා මුනිවත රැකීමත්, නියෝජ්‍ය ඇමතිවරයා ශ‍්‍රී ලංකා නිදහස් පක්‍ෂ වෘත්තීය සමිති පාවිච්චි කර ඇමතිවරයාට ප‍්‍රහාර එල්ල කිරීමත් දක්නට ලැබෙන අතර සේවක ප‍්‍රශ්න විසඳීම දිනෙන් දින කල් යවමින් ඇති බව කෝරළේආරච්චි මහතා සඳහන් කළේය. මේ තත්ත්වය තුළ 13 වනදා පෙ.ව. 6.00 සිට දීපව්‍යාප්ත වැඩවර්ජනයක් ආරම්භ කර, එදින උදෑසනට සෞඛ්‍ය අමාත්‍යාංශය අසලට රොක්වන ලෙස සුවසේවා සංගමය සෞඛ්‍ය කාර්ය මණ්ඩලවලින් ඉල්ලා සිටින බව ඔහු වැඩිදුරටත් කියා සිටියේය. මෙම මාධ්‍ය හමුවට සමස්ත ලංකා සුවසේවා සංගමයේ සභාපතී ඩී.ජයලාල්, ප‍්‍රධාන ලේකම් ඊ. එච්. සෝමරත්න, භාණ්ඩාගාරික රේණුකා ලියනගේ යන මහත්ම මහත්මීන් සහභාගී වී සිටියහ.", "URL": "https://lankatruth.com/si/?p=11041", "Category": "පුවත්", "Parent URL": null}