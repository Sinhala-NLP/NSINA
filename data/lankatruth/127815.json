{"Source": "Lankatruth", "Timestamp": "January 16, 2022", "Headline": "ආණ්ඩුවේ අභිරහසක් එලියට", "News Content": "මෙරට රාජ්‍ය මූල්‍ය පරිපාලනයේදී විනිවිදභාවයෙන් තොරව රාජපක්ෂ පවුලේ සාමාජිකයන් අතර මෙම වර්ෂයේ මුලු වියදම් ඇස්තමේන්තුවෙන් 64% පමණ රඳවා ගෙන සිටීම ජාත්‍යන්තර මූල්‍ය අරමුදල (IMF) වෙත නොයාමට හේතුව වී ඇති බව අනාවරණය වේ. මෙය අනාවරණය කර සිටින්නේ ආර්ථික විශේෂඥයෙකු වන ආචාර්ය ආමින්ද මෙත්සිල විසිනි. මාවත යූටියුබ් නාළිකාව සමඟ ආචාර්යවරයා සිදුකළ සම්මුඛ සාකච්ඡාවකදී මේ බව හෙළිකර තිබේ.  ඔහු වැඩිදුරටත් සඳහන් කර තිබෙන්නේ ජාත්‍යන්තර මූල්‍ය අරමුදල වෙත ගියහොත් ශ්‍රී ලංකාවට පනවන්නේ යැයි අනුමාන කෙරෙන කොන්දේසි සියල්ල ආණ්ඩුව විසින් මේ වන විටත් ක්‍රියාත්මක කර ඇති බවය. වෙළඳපොලේ මිල පාලනයෙන් රජය ඉවත්වීම, පොහොර සහනාධාරය ඇතුළු මූලික සහනාධාර ගණනාවක් කපා හැරීම, රාජ්‍ය සේවය හැකිලීම ප්‍රතිපත්තියක් ලෙසින් පිළිගෙන තිබීම, රාජ්‍යය සතු වත්කම් විකිණීම යනාදිය දැනටමත් ක්‍රියාත්මක කරමින් පවතින බවය.   නමුත්, රාජ්‍ය මූල්‍ය පරිපාලනයේදී විනිවිදභාවය පිළිබඳව අතිශය බරපතල ප්‍රශ්න ඇතිකරමින් ජනාධිපති සහ මුදල් ඇමති ප්‍රමුඛව රාජපක්ෂ පවුල අතර වර්ෂයේ සමස්ත වැය ශීර්ෂයෙන් 64%කට ආසන්න ප්‍රමාණයක් රඳවා ගෙන සිටීමෙන් ඉවත්වන ලෙස මූල්‍ය අරමුදල කොන්දේසි පනවනු ඇතැයි ආචාර්ය ආමින්ද මෙත්සිල අනුමානය පළකරයි.", "URL": "https://lankatruth.com/si/?p=127815", "Category": "ආර්ථික පුවත්", "Parent URL": null}