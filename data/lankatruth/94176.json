{"Source": "Lankatruth", "Timestamp": "June 21, 2020", "Headline": "රාජපක්ෂ පවුලේ පුත්‍රයා සහ පොහොට්ටු අපේක්ෂකයෝ මනාපයට ගුටි බැට හුවමාරුවක", "News Content": "ශ්‍රී ලංකා පොදුජන පෙරමුණේ මාතර දිස්ත්‍රික්කයේ අපේක්ෂකයින් පිරිසකට සහාය දැක්වීම සදහා කොටපොල ප්‍රාදේශීය සභා ශ්‍රවණාගාරයේ අද (21) උදෑසන පැවැත්වීමට සූදානම් කර තිබු රැස්වීමකට රාජපක්ෂ පවුලේ පුත්‍රයෙකුට සහයෝගය දක්වන පිරිසක් කඩා පැන පහරදීමක් සිදු කර ඇති බව වාර්තා වේ. එහිදී පොහොට්ටු පක්ෂයේම ආධාරකරුවන් දෙපිරිසක් අතර ඇතිවු ගුටි බැට හුවමාරුවක් දුරදිග යාමෙන් පහරකෑමට ලක්වූ කොටපොල ප්‍රාදේශීය සභාවේ උප සභාපතිවරයා ඇතුළු තිදෙනෙකු රෝහල් ගත කර ඇත. ඒ අනුව දෙනියාය රජයේ රෝහල වෙත ඇතුලත් කර ඇත්තේ එම රැස්වීම සංවිධානය කල පාර්ශ්වය නියෝජනය කල කොටපොල ප්‍රාදේශීය සභාවේ උප සභාපති සංජීව අරුක්ගොඩ, ප්‍රාදේශීය සභා මන්ත්‍රී මානෙල් ආනන්ද හා රාජපක්ෂ පවුලේ ඥාති පුත්‍රයෙකු වන නිපුන රණවක මහතාගේ ආධාරකරුවෙකු වු ජීවන් ලංකාතිලක යන තිදෙනායි. එම රැස්වීම සංවිධානය කර ඇත්තේ කන්ජන විජේසෙකර මහතා ය. අදාල රැස්වීම සඳහා අමාත්‍ය ඩලස් අලහප්පෙරුම, කංචන විජේසේකර, වීරසුමන වීරසිංහ, කරුණා කොඩිතුවක්කු, සරත් ද අල්විස්, නිරෝෂන් ප්‍රේමරත්න යන මහත්වරු ඇතුළු පිරිසක් සහභාගි වීමට නියමිතව තිබී ඇත.", "URL": "https://lankatruth.com/si/?p=94176", "Category": "පුවත්", "Parent URL": null}