{"Source": "Lankatruth", "Timestamp": "June 21, 2019", "Headline": "ලංගමයට රුපියල් ලක්ෂ 33ක් පාඩුකළ වෙල්ගමට එරෙහි නඩුව ජූලි 12ට කල්යයි", "News Content": "පසුගිය රාජපක්ෂ පාලන සමයේ ප්‍රවාහන අමාත්‍යවරයා ලෙස කටයුතු කරමින් ලංකා ගමනාගමන මණ්ඩලයේ නොමති තනතුරක් නිර්මාණය කර රජයට රුපියල් ලක්ෂ 33ක පාඩුවක් සිදුකර ඇති බවට පාර්ලිමේන්තු මන්ත්‍රී කුමාර වෙල්ගම මහතාට එල්ලවී ඇති චෝදනාව සම්බන්ධ නඩුව ජූලි මස 12 වැනිදා නැවත කැඳවීමට කොළඹ මහේස්ත්‍රාත් අධිකරණය නියෝග කර තිබේ. අදාල නඩුව අද(21) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවා තිබූ අවස්ථාවේ මෙම නියෝගය සිදුකර තිබේ. හිටපු ප්‍රවාහන අමාත්‍ය පාර්ලිමේන්තු මන්ත්‍රී කුමාර වෙල්ගම මහතාට එරෙහිව අල්ලස් කොමිසම මගින් මෙම නඩුව පවරා ඇත. ලංකා ගමනාගමන මණ්ඩලයේ නොමැති නියෝජ්‍ය සභාපති තනතුර නිර්මාණය කර ඒ සඳහා පුද්ගලයෙකු පත්කර වැටුප් ගෙවීමට කටයුතු කිරීම මගින් රාජ්‍ය මුදල් රුපියල් ලක්ෂ 33ක් පමණ පාඩුකර ඇතැයි කුමාර වෙල්ගම මන්ත්‍රීවරයාට චෝදනා එල්ලවී ඇත.", "URL": "https://lankatruth.com/si/?p=76149", "Category": "පුවත්", "Parent URL": null}