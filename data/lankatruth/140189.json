{"Source": "Lankatruth", "Timestamp": "October 6, 2022", "Headline": "පෝට්සිටිය දැවැන්ත සුදු අලියෙක්", "News Content": "කොළඹ වරාය නගරයේ විදේශ ආයෝජන ව්‍යාපෘති සඳහා වෙන්කර තිබෙන ඉඩම් කට්ටි කිසිවක් මේ වනතෙක් විකිණී නැති බව මාධ්‍ය වාර්තා පළකර තිබේ.  විදේශ ආයෝජන වෙනුවෙන් ඉඩම් කට්ටි 74ක් වෙන්කර ඇත. එයට ආයෝජන ගෙන්වා ගැනීම සඳහා විශේෂ බදු සහන ලබාදීම සහ මෙරට ක්‍රියාත්මක වන පොදු නීතිරීති රැසක් හිටපු මුදල් ඇමති බැසිල් රාජපක්ෂ විසින් ලිහිල් කරනු ලැබීය.  එයට අදාළ පනතට විරුද්ධව ගොනුකර තිබූ පෙත්සම් ගණනාවක් විභාග කර ශ්‍රේෂ්ඨාධිකරණය දැඩි තීන්දුවක් දෙනු ලැබීය. ඒ අනුව අදාළ පනත් කෙටුම්පතේ වගන්ති ගණනාවක් සංශෝධනය කර පාර්ලිමේන්තුවේ අනුමත කර ගැනීමට ආණ්ඩුවට සිදුවිය.  එසේ තිබියදී පසුගිය සැප්තැම්බර් 28 වෙනි දින මුදල්, ආර්ථික ස්ථායිකරණ සහ ජාතික ප්‍රතිපත්ති ඇමති රනිල් වික්‍රමසිංහ අති විශේෂ ගැසට් පත්‍රයක් නිකුත් කරමින් ආයෝජකයන්ගේ මෙහෙයුම් ගාස්තු පිළිබඳව විධිවිධාන සකස් කර තිබිණි. මෙහෙයුම් බලපත්‍ර ගාස්තුව වාර්ෂිකව ඩොලර් 2,000ක් දක්වා පහත හෙළා ඇත.", "URL": "https://lankatruth.com/si/?p=140189", "Category": "පුවත්", "Parent URL": null}