{"Source": "Lankatruth", "Timestamp": "July 13, 2023", "Headline": "මූල්‍ය ජාවාරම්කරුවන්ගේ කල්ල මරේ…", "News Content": "දේශිය ණය ප්‍රශස්තීකරණය යනුවෙන් ආණ්ඩුව හඳුන්වන ක්‍රියාවලිය තුළ මූල්‍ය ජාවාරම්කරුවන් හට ඉතා වාසිදායක තත්වයක් නිර්මාණය වී තිබීමේ පසුබිම තුළ භාණ්ඩාගාර බිල්පත් සඳහා පොලියද යළිත්වරක් ඉහළ ගොස් ඇත. ජූලි 05 වෙනි දින නිකුත් කළ භාණ්ඩාගාර බිල්පත් වෙන්දේසියට වඩා ජූලි 12 වෙනි දින බිලපත් වෙන්දේසියේදී ඉහළ පොලියක් තීරණය වී තිබේ. දින 91කින් ආපසු ගෙවියයුතු ණය සඳහා පොලිය 17.79% සිට 19.08% දක්වාද දින 182කින් ආපසු ගෙවියයුතු ණය සඳහා පොලිය 15.93% සිට 16.95% දක්වා සහ වසරකින් ආපසු ගෙවියයුතු ණය සඳහා පොලිය 13.86% සිට 14.04%ක්වා ඉහළ ගොස් තිබේ. භාණ්ඩාගාර බිල්පත්වලට ඉහළ පොලියක් නියම වී ඇත්තේ මහ බැංකු පොලී අනුපාතික පහත හෙළා තිබෙන පසුබිමක වීම විශේෂත්වයකි. එසේම රජය මෙලෙස වැඩි පොලියට ණය ගැනීමෙන් රට තුළ ක්‍රියාත්මක වානිජ බැංකුද තම ගනුදෙනු කරුවන්ට ලබා දෙන ණය සදහා තවදුරටත් ඉහළ පොලියක් පවත්වාගෙන යාමට හේතු වේ.", "URL": "https://lankatruth.com/si/?p=149056", "Category": "ආර්ථික පුවත්", "Parent URL": null}