{"Source": "Lankatruth", "Timestamp": "April 1, 2021", "Headline": "පැරිස් කොමියුනයේ සියවන සංවත්සරය හා 1971 ශ්‍රේෂ්ඨ නැගිටීම ප්‍රංශ ඇසින් !", "News Content": "71 නැගිටීම සිදුවූ කාලයේ ප්‍රංශයේ සුප්‍රකට ට්‍රොට්ස්කිවාදියෙකු හා පරිසරවේදියෙකු වූ 1974 දී පැවති ප්‍රංශයේ ජනාධිපතිවරණයට පවා ඉදිරිපත් වූ RENE DUMONT මහතාශ්‍රී ලංකාවට 1971 අප්‍රියෙල් මාසයේදී පැමිණියේ 71 තරුණ නැගිටීම පිලිබදව සැබෑ තත්වය අවබෝධ කරගැනීමටයි. එහිදී ඔහු මුහුණ දුන් අත්දැකීම් පසු කාලීනව “පැරිස් කොමියුනයේ 100 වැනි සංවත්සරය” නමින් ඔහු විසින් ලියු ග්‍රන්ථයක එක් කොටසක සටහන් වුයේ මෙසේය. “1871 මැයි 21-28 කාලය ප්‍රංශ ඉතිහාසය තුල සිදු වූ දරුණුම මර්ධනය නම් කර ඇත්තේ “ලේ වැකුණු සතියක් ලෙසිනි”(bloody week). එම සතිය තුලදී පමණක් ප්‍රංශ නිර්ධනයින් 20000ක් ම්ලේච්ඡ ලෙස මරා දැමිණි. එවැනි මර්දනයක් සිදුකර වසර 100කට පසුව ශ්‍රී ලංකාවේ 1971 අප්‍රියෙල් – මැයි කාලයේ ලංකික නිර්ධනයින්ට එරෙහිවද එවැනිම ම්ලේච්ඡ ප්‍රහාරයක් එල්ලවිණි. ප්‍රංශයේ සිසු නැගිටීම, කියුබානු හා චීන විප්ලවය, වියට්නාම් හා ඇල්ජීරියානු විමුක්ති අරගලයන්ගෙන් ආශ්වාදය ලැබූ ශ්‍රී ලංකාවේ තරුණ විමුක්තිවාදීන් ලොව සියළුම බලවත් රටවල විසින් ලබා දුන් අවි ආයුධ වලින් සන්නද්ධ වූ ශ්‍රී ලංකාවේ රාජ්‍ය මර්දනයට එරෙහිව අවම පහසුකම් සහිතව වුවත් අභීත ලෙස සටන් වැදුනහ. නවීන අවි ඉදිරියේ ඔවුන් සතුව පැවතියේ වැලිපුරවා නිෂ්පාදනය කල දේශීය අත්බෝම්බ, කොටන තුවක්කු හා සමාජවාදය බිහිකිරීමේ උදාර වූ අධිෂ්ඨානය පමණි”(පිටුව-80-82). “1971 පෙබරවාරි 27 වැනිදා හයිඩ් පාර්ක් රැස්වීමට එක් වූ 15000කට අධික ජනතාව අමතමින් පැය 5 ක් තුල රෝහණ විජේවීර අවධාරණය කරනු ලැබුවේ සමාජවාදී ප්‍රතිසංස්කරණ ඉක්මන් කරන ලෙසය. ඉදිකටුවක් ඇසෙන ශබ්දයක් හෝ එම පැය 5 ක කාලය තුල නොඇසුණි. ලාංකීය ජනතාවට එය අලුත් අත් දැකීමක් වී තිබිණි”. “එක අතකින් අප මෙම රජයට බලයට පැමිණීමට ආධාර කළෙමු. ඔවුන් සමාජවාදීන් ලෙස පෙනී සිටියි. ඔවුන් සැබෑවටම සමාජවාදය සදහා ගමන් කිරීමට සුදානම් නම් අප අපගේ අත් දෙකම ඔසවා එයට සහයෝගය ලබා දීමට සුදානම්. සමාජවාදය ලබාදීම ප්‍රතික්ෂේප කරනුයේ නම්, එම අත්දෙකෙන්ම ඔවුන්ගේ බොටුව සිරකිරීමටත්, අපව රහසිගත බාවයට තල්ලු කරලීමට උත්සහ කරනුයේ නම් සමාජවාදී විප්ලවය ප්‍රකාශයට පත්කිරීමටත් අප කිසිවිටක පසුබට නොවෙමු”. (පිටුව-83) එම රැස්වීමෙන් පසු, මාර්තු 16 වැනිදා ජනතා විමුක්ති පෙරමුණ තහනම් කරන ලදී. හදිසි නීතිය ප්‍රකාශයට පත්කරමින් මර්දනය රටපුරා උත්සන්න කරවන ලදී. පොලිසියට හා හමුදාවට තරුණයන් මරාදැමීමට කිසිදු අධිකරණ ක්‍රියාවලියකින් තොරව සිදු කිරීමට අවශ්‍ය විශේෂ බලතල ලබාදුනි. අවුරුදු 35-50 අතර පුද්ගලයින් මුඩුක්කු පෙදෙස් වලින් පොලිසියට බදවා ගැනිණි. සියලුම 18-30 වාමාංශික තරුණයන් දුටු තැන මරාදැමීමට මෙම ලුම්පන් පිරිස් යොදා ගනු ලැබීය. “1970 මැතිවරණයෙන් පරාජය ලැබූ එජාපයට හිතැති පොලිස් ලොක්කන් මර්දනයේ ඉදිරියෙන්ම සිටියේ වාමාංශික සියළු තරුණයන් මරා දැමිය යුතුය යන පළිගැනීමේ සිතුවිල්ල සිත් තුළ පැලපැදියම් කරගනිමිනි. පොලිසියට හමුදාවට ලබා දුන් චක්‍ර ලේඛනවල එය පැහැදිලිව සඳහන් වී තිබුණු අතර එයට අගමැතිනියද ඉතා මෝඩ ලෙස අත්සන් තබා තිබිණි. තමන් අත්සන් කරනු ලැබූ චක්‍ර ලේඛනවල බරපතළකම ඇයට අවබෝධ වනවිට තත්වය ආපසු හැරවීම දුෂ්කර විය.” (පිටුව 84) පැරිස් කොමියුනය මර්ධනය කල වර්සයිල් ඝාතකයින් පිළිබද නොදන්නා නමුත් කර්නල් රණතුංග නමැත්තා කිසිදු පැකිලීමකින් තොරව මාධ්‍යවලට ප්‍රකාශ කලේ ” අප වියට්නාමයෙන් හා මැලේසියාවෙන් බොහෝ අත්දැකීම් හා උපදෙස් ලබාගෙන ඇත්තෙමු. අප උන්ව හැකි සෑම අයුරකින්ම විනාශ කරන්නෙමු”. රජයේ ගුවන් විදුලි අධ්‍යක්ෂකවරයා තවත් ඉදිරියට යමින් ගුවන් විදුලිය මගින් ප්‍රකාශ කලේ 16000 තරුණයන් අත්අඩංගුවට ගෙන ඇති බවත් ඔවුන්ට ලබාදිය යුතු එකම විසදුම මරණය පමනක් බවය”(පිටුව 84). “අවුරුදු 18-20 තරුණියන් තිදෙනෙකු මාර්ගය මැද පෙලට තබා වෙඩි තිබ්බා. පොලිස් කණ්ඩායමක් තවත් තරුණයෙකු පා දෙකෙන් එල්ලා යටින් ගිනි තැබුවා, පාර දෙපස ටයර් දමා ගිනි තැබූ සමහර තරුණ තරුණයන් මිය නොගොස් ජීවිතය හා මරණය අතර සටන් කරමින් සිටියා. මරාදැමු තරුණ, තරුණියින් පොලීසිය විසින් ගංගාවල පාකර යවන ආකාරය මා සියසින් දුටුවා. අත්අඩංගුවට ගත් තරුණයන් සමග කතා කිරීමට අවශ්‍ය බව අප පොලීසියට දැනුම් දුන් විට ඔවුන් අපට තරුණ මළ සිරුරු වලින් පිරවූ විශාල වලවල් පෙන්වා සිනා සෙමින් පැවසුවේ “අවශ්‍ය නම් ඔබට දැන් ඔවුන් සමග කතා කල හැකියි යන්නයි” (පිටුව-85) “ඊනියා ට්‍රොට්ස්කිවාදීන්, මාවෝවාදීන්, ස්ටාලින්වාදීන් (LSSP , CP china හා CP russia ) කිසිදු හිරිකිතයකින් තොරව මර්දනයට සහය දැක්වුහ. චීනය 1971 අප්‍රියෙල් 26 වනදින ඩොලර් මිලියන 25ක පොළී රහිත ණයක් රජයට ලබා දී තිබිණ. සෝවියට් දේශය මිග් යානා 14 ක් ගුවන් නියමුවන් හා යුධ උපදේශකවරුන් සමග ලබා දී තිබිණි, යුගොස්ලාවියේ ටිටෝ ආණ්ඩුවේ ට්‍රොට්ස්කිවාදීන්ගේ ඉල්ලීමකට අනුව ස්වයංක්‍රීය අවි විශාල ප්‍රමාණයක් ලබා දී තිබිණි. ඇමරිකාව “අපකීර්තිමත් කොළ බෙරය පළදන “යුධ උපදේශකයින් හා වෙනත් බර ආයුධ ලබා දී තිබිණි. පකිස්ථානයෙන් ප්‍රංශයේ නිෂ්පාදීත ප්‍රහාරක හෙලිකොප්ටර් 4ක් ලබාදෙන ලදී. උතුරු කොරියානු තානාපතිවරයා පමණක් රටින් පිටුවහල් කරන ලදී”. (පිටුව 82) “නැවුම් නිදහස හා සමාජවාදය වෙනුවෙන් සදහා සටන් කල ලංකික තරුණයන්ගේ නැගිටීම මර්ධනය කරලීම සදහා එම ඝාතකයින්ගේ රංචු ගැසීම ලෝක මර්ධන ඉතිහාසයේ අපුර්ව ශුද්ධ වූ (saint alliance) ම්ලේච්ඡ රංචු ගැසීමක් විය. විප්ලවාදීන් 24000 ක් මරා දැමිණි. 25,500 ක් අත් අඩංගුවට ගැනිණි(පිටුව-82) “ලාංකීය විප්ලවාදීන් නැගිසිටියේ විරැකියාව නිසා යන්න මා පිළිගන්නේ නැත. ඔවුන් හදවතින්ම සටන් කලේ රට තුල සමාජවාදය ඇතිකිරීමටයි. ඔවුන්ගෙන් 3/5ක් රැකියාවක නිරත වූ අය වුහ.1/5ක් පමණක් රැකියා විරහිතයින් වූහ. ඉතිරි අය විශ්වවිද්‍යාල ශිෂ්‍යයින් හා මධ්‍යම මහා විද්‍යාල ශිෂ්‍යයින් වූහ. ඔවුන්ගේ පාලනයට යටත්ව තිබු ප්‍රදේශවල ඉඩම් ගොවියන්ට බෙදා දී තිබුනේ ඔවුන්ගේ ණයවලට හිලව්වීමටයි. අවම වශයෙන් ගොවීන්ගේ ඉඩම් උකසටගත් ඉඩම් කුවේරයන් හෝ ගිනි පොලීකාරයින් දෙදනෙකු හෝ එල්ලාමැරුවා නම් ජිවත්ව සිටින උන්ගේ දරුවන්ට පාඩමක් ඉගෙන ගැනීමට ඉඩ තිබිණි”. (පිටුව-88) “රටේ සම්ප්‍රදායික පුරුෂ අධිපත්‍යයික සමාජය අභියෝගයට ලක්කරමින් තරුණියන් තම තරුණ සහෝදරයින්ට වඩා හොදින් යුධ පෙරමුණේ සටන් වැදුණහ. අවසන් විග්‍රහයේදී 71 නැගිටීම විසින් ලංකික බෞද්ධ සමාජය තිබෙනා තුරු විප්ලවයක් සිදුකල නොහැකි යයි කිවූ පැරණි වමේ දියාරු දුෂ්ඨිවාදයට රැඩිකල් පිළිතුරක් ලබා දී තිබිණි. මෙය ජනතා විමුක්ති පෙරමුණ ලැබූ පරාජයක් ලෙස පිළිගැනීමට මා සුදානම් නැත. ඔවුන් කවදා හෝ මෙයට හාත්පසින්ම වෙනස් වූ නව විකල්ප වැඩ පිළිවෙලක් ඇතිව, සියළු සටන්කරුවන් එක් පෙරමුණකට ගෙනවිත් සිදුකරණු ලබන වෙනත් ආකාරයක පොදු විප්ලවීය අරගලයකින් තම ජයග්‍රහණය තහවුරු කරගනු ඇති බව මගේ විශ්වාශයයි” (පිටුව-89) “නාගරික කම්කරු පන්තිය සම්ප්‍රදායික වමේ ද්‍රෝහීන්ගේ මුට්ට කාසි වෘත්තිය සමිති දේශපාලනයෙන් ඉවත්වී විප්ලවීය කම්කරු නායකයින්ගේ අතට පත්ව එම කම්කරු පන්තිය කදුකරයේ වතු කම්කරුවන් සමග සහෝදරත්වයෙන් එක්ව පෙරමුණ ගනු ලබන දිනයක දී ලංකාවේ සමාජවාදී විප්ලවය ජයග්‍රහණය කරනු ඇත”.(පිටුව-85) යනුවෙන් ඔහුගේ කෘතිය තුළ71 අරගලය පිළිබඳව සටහන් කර තිබේ. “පැරිස් කොමියුනයේ සියවන සංවත්සරය” ලියු René Dumont 2001 ජුනි 18 වැනිදා මෙලොවින් සමුගත්තේය.", "URL": "https://lankatruth.com/si/?p=114124", "Category": "පුවත්", "Parent URL": null}