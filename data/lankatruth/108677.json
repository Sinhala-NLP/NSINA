{"Source": "Lankatruth", "Timestamp": "January 18, 2021", "Headline": "ශ්‍රී ලාංකික වෛද්‍ය සිසුවියන් දෙදෙනෙක් ප්‍රංශයේදී ඝාතනය වෙයි", "News Content": "ප්‍රංශයේ වෛද්‍ය උපාධිය හදාරමින් සිටියදී වෛද්‍ය ශිෂ්‍යාවන් දෙදෙනකු දින පහක් ඇතුළත ඝාතනයට ලක්ව ඇතැයි වාර්තා වේ. යාපනයේ, අලම්පිඩ්ඩි ප්‍රදේශයේ පදිංචි එස්. කාර්තිකා නමැති 20 හැවිරිදි තරුණිය, ඇගේ ශ්‍රී ලාංකික පෙම්වතා විසින් පසුගිය 13 වැනිදා තියුණු ආයුධයකින් ඇණ ඝාතනය කර ඇති අතර මන්ඩුවිල් ප්‍රදේශයේ පදිංචි 19 හැවිරිදි ස්නේහා චන්ද්‍රරාසා නමැති තරුණිය ඇගේ පෙම්වතා විසින් ගෙල සිරකොට පසුගිය 08 වැනිදා ඝාතනය කර ඇත. මේ සැකකරුවන් දෙදෙනා මියගිය වෛද්‍ය ශිෂ්‍යාවන් දෙදෙනාගේ පෙම්වතුන් වන අතර ඔවුන් මෙතෙක් පොලිස් අත්අඩංගුවට පත්වී නොමැති බව ප්‍රංශයේ සිටින මියගිය තරුණියන් දෙදෙනාගේ ඥාතීන් උතුරේ ජනමාධ්‍යවලට ප්‍රකාශ කොට තිබිණි. ප්‍රංශ පොලිසිය එම තරුණයන් දෙදෙනාගේ ඡායාරූප ඝාතනය වූ පෙම්වතියන් ළඟ තිබී සොයා ගෙන ඇති අතර ඒ ඔස්සේ හා CCTV දර්ශන ආධාරයෙන් ඔවුන් අත්අඩංගුවට ගැනීමට පරීක්ෂණ ආරම්භ කොට ඇති බවද වාර්තා වේ.", "URL": "https://lankatruth.com/si/?p=108677", "Category": "පුවත්", "Parent URL": null}