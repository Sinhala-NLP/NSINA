{"Source": "Lankatruth", "Timestamp": "March 10, 2012", "Headline": "S.B සහ මහින්දානන්ද හන්තාන ඈවරකරයි ?", "News Content": "හන්තාන අඩවියේ තුනේකනුව ප්‍රදේශයේ ඉඩම් අක්කර 200ක භූමිභාගයක් වෙන්දේසි කිරීමට සූදානම්වන්නේයැයි පවසමින් අද (10) පස්වරුවේ එහි උද්ඝෝෂණයක් පවත්වා ඇත. එම ඉඩම සහිත ප්‍රදේශයේ පදිංචි කරුවන් සහ එහි කම්කරුවන් මෙන්ම වෘතීය සමිති සහ වෙනත් බහුජන සංවිධාන කිහිපයක් එක්ව මෙම උද්ඝෝෂණය පවත්වා ඇති අතර ඔවුන් පවසන්නේ, ජනවසමේ වතු සුපිරින්ටන්ට එය වෙන්දේසි කරන මෙන් වතු සමාගම විසින් දැනුම්දී ඇති බවත්, එය මිලදී ගන්නේ මැලේසියානු සමාගමක් විසින්බවත්ය. මෙම ඉඩම මිලදී ගැනීමෙන් පසු පෞද්ගලික සරසවියක් ආරම්භ කිරීමට සැලසුම්කර ඇතැයිද බහජන සංවිධාන පවසයි. ඔවුන් වැඩිදුරටත් පවසන්නේ, එස්.බී. දිසානායක සහ මහින්දානන්ද අළුත්ගමගේ යන අමාත්‍යවරුන් මෙම ඉඩම වෙන්දේසිය පිටුපස සිටින බවයි. ඊයේ (9) පස්වරුවේද එස්.බී.දිසානායක අමාත්‍යවරයාගේ පුද්ගලික ලේකම් සහ අමාත්‍ය මහින්දානන්ද අළුත්ගමගේ මහතා මෙම වතු පාලනාධිකාරිය සමග පැය ගණනාවක සාකච්ඡාවක් පවත්වා ඇති බවත් එහිදී මෙම වත්තේ පදිංචිකරුවන්ට වෙනත් ස්ථානයක නිවාස 400ක් නිමවා දෙන අතර එක් පවුලකටරුපියල්ලක්ෂ 3ක මුදලක් දෙන බවටද ඔවුන් එකගවී ඇති බවයි. මෙම ඉඩම මහනුවර මහරෝහලට ඉහලින් පිහිටි තේ කෞතුකාගාරයට එපිටින් හන්තාන නිවාස සංකීර්ණය පිහිටි ස්ථානය වන අතර හන්තානේ සංවේදීම පාරසරික කළාපය වනබවත් හන්තාන අඩවියේ සශ්‍රීකම භූමිභාගයද වන බවත් පරිසර වේදීහු පවසති. වානිජ මට්ටමෙන්ද ඉතාම ඉහළ මට්ටමක් ගන්නා බවද ඔවුහූ පවසති. අද පස්වරුවේද මේ සම්බන්ධයෙන් අදාල සිවිල් සංවිධාන එකමුතුව විසින් සාකච්ඡාවක් පවත්වනු බවත් එහි ක්‍රියාකාරිකයෙකු අප සමග පැවසීය.", "URL": "https://lankatruth.com/si/?p=1710", "Category": "පුවත්", "Parent URL": null}