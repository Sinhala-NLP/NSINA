{"Source": "Lankatruth", "Timestamp": "July 4, 2017", "Headline": "වැදූ පියාත් හැදූ පියාත් උමා ඔය දරුවා අවජාතක කරයි", "News Content": "“මහින්ද වදාපු දරුවා මහින්දගේ නොවෙයි කියනවා, මෛත්‍රි හදනවා මේ දරුවා ලොකු මහත් කළේ මම නෙවෙයි මහින්ද කියනවා” යැයි ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා පවසයි. මහින්ද රාජපක්ෂ ජනතාවට කන් නොදුන් බවත් මෛත්‍රීපාල සිරිසේන ජනාධිපතිවරයාද ජනතාවට කන් නොදෙන බවත් ඒ මහතා පවසයි. උමා ඔය ගැටළුව පිළිබද මව්බිම පුවත්පත සමග සම්මුඛ සාකච්ඡාවක් කරමින් සමන්ත විද්‍යාරත්න මහතා මෙම අදහස් පල කර තිබේ. සම්පූර්ණ සාකච්ඡාව පහද දැක්වේ. උමාඔය බහුකාර්ය ව්‍යාපෘතිය පිළිබඳව ඔබ කතා කරන්න පටන් ගත්තේ කවදා සිටද? මුල්ගල තැබීමට පෙර සිට මේ දක්වාම මේ ව්‍යාපෘතිය ගැන කතා කරනවා. මේ ව්‍යාපෘතියට මුල්ගල තිබ්බේ 2008 අප්‍රේල් 29 එවකට මම පාර්ලිමේන්තුවේ හිටියා. මුල්ගල තැබීමට පෙර මේ ව්‍යාපෘතිය ගැන 2007 වසරේදී අදාළ විෂය දන්නා පුද්ගලයන් සමඟ සාකච්ඡා කර සොයා බලලා විෂය භාර අමාත්‍ය චමල් රාජපක්ෂ ඇමැතිතුමාට පාර්ලිමේන්තුවේදී කිව්වා මේ ව්‍යාපෘතිය ප්‍රශ්නසහගතයි, තවම ව්‍යාපෘතියේ පරිසර බලපෑම් ඇගයීම් වාර්තාව හදලත් නැහැ, මේ ව්‍යාපෘතිය ආරම්භ කිරීමෙන් විනාශකාරී ප්‍රශ්නයක් බවට පත්වෙයි කියලා. ඒ ගැන පැහැදිලි කළොත්? මේක අධ්‍යයනය කළ පිරිස අතර මහාචාර්ය ජිනදාස කටුපොත, මහාචාර්ය රනිල් සේනානායක, මහාචාර්ය ප්‍රේමදාස ලියනාරච්චි, ජේ‍යෂ්ඨ කථිකාචාර්ය නිශාන්ත සකලසූරිය (දැනට කැලණිය විශ්වවිද්‍යාලයේ භූගෝල විද්‍යා අධ්‍යනාංශයේ අංශාධිපති) පරිසරවේදී සජීව චාමිකර, පරිසරවේදී තිලක් කාරියවසම්, පරිසරවේදී අතුල ප්‍රියන්ත, ඒ කාලයේ ජීවතුන් අතර සිටි පරිසරවේදී පියල් පරාක්‍රම, අපි කණ්ඩායම් පොත් පත් කියවලා තොරතුරු හොයලා අධ්‍යයනය කිරීමෙන් පසුවයි මේ ගැන සොයා බැලුවේ.මේ ව්‍යාපෘතිය පටන් ගැනීමට පෙර සිදු කළයුතු කර්තව්‍යයන් පවා ඉටු නොකළ බවට දිගින් දිගටම ඔබ චෝදනා කරනවා.මුල්ගල තැබීමට පෙරාතුව සම්පූර්ණ කටයුතු නීතිමය කරලා තිබුණේ නැහැ. 1980 අංක 47 දරන පරිසර පනතට අනුව උමාඔය බහුකාර්ය ව්‍යාපෘතියට අදාළ ඊ අයි එක නොහොත් පරිසර බලපෑම් ඇඟයීම් වාර්තාව සකස් කළයුතුව තිබුණා. ඒක සකස් කරලා අස්සන් කළේ 2011 අප්‍රේල් 12ස් වැඩ කරගෙන කරගෙන යනකොට අප විරුද්ධව නීතිමය මාර්ගවලට යනකොට මේ අය බය වුණා නීතිමය කාර්ය නොකර තිබුණොත් අධිකරණ නියෝගයක් දෙන්න පුළුවන් කියලා. ඒ නිසා මේ කට්ටිය දඩි බඩි ගාලා වාර්තාවක් හැදුවා. ඒක මහ පට්ට බොරු වාර්තාවක්. එහෙම කියන්නේ කොහොමද ඔබ? පරිසර බලපෑම ඇගැයීම් වාර්තාව සකස් කළේ ජයවර්ධනපුර විශ්වවිද්‍යාලයේ සීල් එක තියලයි. ඒ ගැන හොයලා බැලුවහම ජයවර්ධනපුර විශ්වවිද්‍යාලයේ ආචාර්යවරු කිහිපදෙනෙක් එකතුවෙලා සමාගමක් හදා ගන්නවා. අදාළ කොන්ත්‍රාත් ගන්න සමාගම ඊ අයි එක හදන සමාගමට මුදල් ගෙවන්න ඕන. හොරාගෙ අම්මගෙන් පේන අහනවා වගේ තමයි ලංකාවේ ඊ.අයි. වාර්තා හැදීමත්. ඔය සම්බන්ධව නීතිමය ක්‍රියාමාර්ගවලට ගියාද? ඊ අයි එක නිකුත් වුණාම පත්තරවල දැන්වීමක් දාන්න ඕන මෙහෙම වාර්තාවක් කළා කියලා. එතැනදී ජනතාවට අදහස් දක්වන්න දින 30 දෙනවා. මුද්දරයක් තරම් පුංචියට දැන්වීම් ටිකක් දාලා තිබුණා. විරෝධතා 326ක් ලැබිලා තිබුණා. විද්වත් මණ්ඩලය ඒවායින් කීපයකට උත්තර එවා තිබුණා. මුලින් අපේ සංවිධානය නම් කර තිබුණු උමාඔය සුරැකීමේ ජනතා ව්‍යාපාරය විදියට අපට සම්මුඛ සාකච්ඡාවක් ලබා දීමට ඉල්ලා සිටියා. විද්වත් මණ්ඩලයත් එක්ක. පනතට අනුව එහෙම සාකච්ඡා ඉල්ලා සිටින්නත් සාකච්ඡා ලබා දෙන්නත් පුළුවන්. නමුත් එහෙම අපට සාකච්ඡාවක් දුන්නේ නැහැ. ඉන්පසුව ඔවුන් ව්‍යාපෘතිය අනුමත කරලා ව්‍යාපෘතිය කරන්න පටන් ගත්තා. විරෝධයක් මතු කළා. පාර්ලිමේන්තුවේ කතා කළා. මේ වන විට පරිසර යුක්ති කේන්ද්‍රය මුල්වෙලා ශේ‍ර්ෂ්ඨාධිකරණයේ නඩුවක් දාලා තිබෙන්නේ. මේ ව්‍යාපෘතිය අතරමඟදී නතර කළා නේද? 2014 දෙසැම්බර් 24 වැනිදා මහා දිය කාන්දුවක් වෙන්න පටන් ගත්තා ප්‍රධාන උමඟේ, ප්‍රධාන උමඟ කිලෝමීටර් 15.2ක් දිගයි. කිලෝ මීටර් 3.9ක් වෙනකොට තමයි දිය කාන්දුව පටන් ගත්තේ. ළිං හිඳුණා. ගෙවල් පිපිරුණා. මහා විනාශයක් වුණා. එතකොට ජනාධිපතිවරණය ආවා. මහින්ද පැරදිලා මෛත්‍රි දිනුවා. මෛත්‍රිගෙන් දිනයක් ඉල්ලුවා මේ ගැන සාකච්ඡාවක් දෙන්න කියලා. ඒ අනුව 2015 මාර්තු 20 සාකච්ඡාවක් පරිසර අමාත්‍යාංශයේදී කළා. ඒ වෙලාවේ මේ ව්‍යාපෘතිය භෞතික වශයෙන් අවසන් කරලා තිබුණේ සියයට 16යි. මූල්‍ය ප්‍රගතිය සියයට හතළිස් දෙකක්. මූල්‍ය ප්‍රගතිය කියන්නේ වාහන, හදපු සර්කිට් බංගලා ආදිය. ඒවා නැවත ප්‍රයෝජනයට ගන්න පුළුවන්. ඒ වෙලාවේ අපි කීවේ දැන්වත් මේක නවත්වන්න කියලා. මේක අනාගතයේ මහ ව්‍යසනයක් වෙනවා කියලා. අපි ඒ වෙලාවේ කීවා ජනාධිපතිවරයා ඒ වෙලාවේ කීවේ මට එහෙම තීන්දු ගන්න අමාරුයි කියලා. අපි කීවේ තාවකාලිකව නවත්වලා මුල් ඊ අයි වාර්තාව වැරදි නිසා නිවැරැදි ඊ අයි එකක් කරන්න කියලා. මම ඒක භාරගන්නම් කැබිනට් අනු කමිටුවකුත් පත්කරන්නම් වැඩි හොඳට මේ ගැන බලන්න කියල. ඒ අනුව තාවකාලිකව ව්‍යාපෘතිය නැවත්තුවා නවත්වලා මාස තුන යනකොට නැවත ව්‍යාපෘතිය පටන් ගත්තා. නව ඇගැයීම් වාර්තාව කළේ නැද්ද? නැහැ. කැබිනට් අනු කමිටුවේ සභාපති රවි කරුණානායක. සෙසු සාමාජිකයන් වුණේ එවකට උෟව මහ ඇමැති හරින් ප්‍රනාන්දු, විජතමුනි සොයිසා, රංජිත් මද්දුම බණ්ඩාර, ඩිලාන් පෙරේරා, නිමල් සිරිපාල සහ පාඨලී චම්පික. ඒ කමිටුවට අපි ලියුම් යැව්වා. කතා කරලා කිව්ව මේ පැත්තට ඇවිත් බලන්න කියලා. ජනතාවගේ අදහස් ගන්න කියලා. ඔවුන් ආවෙත් නැහැ. අදහස් ගත්තෙත් නැහැ. එයාලා කොළඹට වෙලා අස්සන් ගැහුවා මේ ව්‍යාපෘතිය දිගටම කරගෙන යන්න කියලා. ජනාධිපතිතුමයි ඒ කල්ලියේ දෙගොල්ල හා වුණා. මේ විනාශය දිගටම සිදුවුණා.ජනතා හඬට, විද්වතුන්ගේ හඬට මහින්ද කන් දුන්නෙත් නැහැ. මෛත්‍රි කන් දුන්නෙත් නැහැ. හිටපු ජනාධිපති කියලා තිබෙනවා මේ ව්‍යාපෘතිය නතර නොකොට දිගටම කරගෙන ගියානම් මේ විනාශය වෙන්නේ නැහැ කියලා? ඒක අපභ්‍රංශ කතාවක්නේ. මහින්ද වදාපු දරුවා මහින්දගේ නොවෙයි කියන්නනේ ඔය හදන්නේ මෛත්‍රි හදනවා මේ දරුවා ලොකු මහත් කළේ මම නෙවෙයි මහින්ද කියන්න. දෙන්නා දෙපැත්තට බෝලේ පාස් කරනවා. මධ්‍යම කඳුකරයේ නැඟෙනහිර බෑවුම විනාසයි. මේකට මෛත්‍රි, මහින්ද, රනිල් සියලු දෙනාම වගකියන්න ඕන. නවත්තපු නිසා මේ විනාශය කියන මහින්දගේ කතාව අමු මෝඩ කතාවක්. උමඟ හාරාගෙන ගියානම් දිය කාන්දුව වෙන්නේ නැහැ කියලද එතුමා කියන්නේ.මේ ව්‍යාපෘතිය නැවැත්වීමෙන් විශාල ආර්ථික පාඩුවක් සිදුවෙන බව ජනාධිපතිවරයා කියනවා. එකක් ජනාධිපතිතුමාට සෘජු තීන්දු ගන්න බැහැ. ඒ පෞර්ෂය නැද්ද මොකක්ද මංදන්නේ නැහැ. සෘජු තීන්දුවක් ගන්නේ නැහැ. ඔය කියන්නෙත් මෝඩ කතාවක්නේ. ආර්ථික පාඩුව වෙන්නේ කළොත්. ආර්ථික පාඩුව විතරක් නෙවෙයි පාරිසරික හානි ජීවිත හානි, රටේ හදවත බඳු මධ්‍ය කඳුකරයට හානි වුණොත් රටටම හානියක් වෙන්නේ. අලුත්ම වාර්තා අනුව නිවාස 7037ක් පුපරලා. ළිං දිය පොකුණු 3112ක් හිඳිලා. පන්සල්, පල්ලි පුපුරලා. මහා මාර්ග ගිලා බැහැලා. මේවට වන්දි ගෙවන්න. ගෙව්වොත් ව්‍යාපෘතියට වඩා මුදලක් ගෙවන්න වෙනවා. මේ නිසා වුණු හානිය අඩුයි, ඉදිරියේදී වෙන්න තිබෙන හානිය වැඩියි. රටේ ජනාධිපති කෙනෙක් දැනගන්න ඕන රුපියල් ශතවලට මේවා ගණන් හදන්න බැහැ කියලා.මධ්‍යම කඳුකරයේ කබොල්ල මත සිදුවූ හානිය විතරයි මම කීවේ. අපි දන්නේ නැහැ භූ අභ්‍යන්තරයට සිදුවෙලා තිබෙන හානිය කොයි වගේද කියලා. මේ පිළිබඳ ජනාධිපති සමඟ සාකච්ඡා කළා. එහිදී මොනවද ගත් තීන්දු තීරණ? ජනාධිපතිතුමාට අපි යෝජනා කළා ලෝකයේ විද්වත් කණ්ඩායමක් ගෙනත් පොළොවේ අභ්‍යන්තරයට මොකද වෙලා තිබෙන්නේ කියලා පරීක්ෂණයක් කරන්න කියලා. ඒකට නම් මොකුත් උත්තරයක් දුන්නේ නැහැ. අහගෙන නම් හිටියා. මතුපිට පරීක්ෂණයක් කරන්න ජනාධිපති කොමිසමක් දාන්න කියලත් අපි කීවා. කැබිනට් අනුකමිටුව වැඩක් නෑනේ. දේශපාලඥයන් ටිකක් පත් කරලා ඒ අය හෝටලේ බුදිය ගනියි හොඳට කාලා බීලා. සවාරියක් දාලා වැඩිම වුණොත් බලල යයි. භූගෝල විද්‍යාව, ජන විද්‍යාව, පරිසර විද්‍යාව, මානව විද්‍යාව ආදී මොනවද ඒ අය දන්නේ?ජනාධිපති කොමිසමටම සමාජ ආර්ථික, පාරිසරික, කෘෂිකාර්මික විශේෂඥයෝ කීප දෙනෙක් දාන්න කියලා. ඒකටත් ඔහේ අහගෙන හිටියා. මොකුත් උත්තරයක් දුන්නේ නැහැ. ඒත් මේ පිරිස යමක් කරයි කියන බලාපොරොත්තුව අපි අතාරින්නේ නැහැ. අපි තව දවස් කීපයක් බලල ක්‍රියාමාර්ගයක් ගන්නවා. මධ්‍යම කඳුකරය විනාශ වෙනකම් බලා ඉන්න බැහැ. අනිත් එක රටේ ජනතාවගෙන් අපි ඉල්ලීමක් කරනවා. මේක අපේ විතරක් වගකීමක් නෙවෙයි. රටේ ජාතික ප්‍රශ්නයක් හැටියට සලකන්න. මේ මොහොතේ තිබෙන බරපතළම ප්‍රශ්නය මේකයි කියන එක අපේ නම් හැඟීම. සමහර දේ තිබෙනවා පිළිසකර කරන්න පුළුවන්. ඒත් මේක පිළිසකර කරන්න බැහැ.ජනාධිපතිවරයා කියන්නේ එතුමා ඉන්නේ ජනතාවගේ පැත්තේ, ජනතාවගේ නැඟී සිටීම ඉතාම සාධාරණ දෙයක් කියලනේ. වචනෙ නම් හොඳයි. ජනතාවගේ පැත්තේ නම් ඇයි මේ දේ කළේ. එක්කෝ කොම්පැනිය පැත්තේ. හැබැයි මේ පැත්තේ නම් තවම ආවේ නැහැ. ගෙවල් පුපුරනවා. කඳු කඩන් වැටෙනවා. මගුලට අස්සන් කරන්න යන්න පුළුවන්නම්, මරණෙට යන්නත් පුළුවන්නම්, ලෝකේ වටේ සංචාරේ කරන්න පුළුවන්නම් ජනාධිපතිතුමා එන්න එපැයි බලන්න. ඒ නිසා ඊයේ ආරාධනාවක් කළා එන්න කියලා බලන්න. ලියුමක් ලියලා දුන්නා. හරින් ප්‍රනාන්දු අමාත්‍යවරයා මාධ්‍ය සාකච්ඡාවකදී කිව්වා හානියට පත් ප්‍රදේශවල ජනතාව ඉල්ලන්නේ ජීවත් වීමට පහසුකම් සහ වන්දියි කියලයි. ඒ කියන්නේ ජනතාව මේ ව්‍යාපෘතිය නතර කරන්න කියලා කියල නැහැ කියන එකද? එතුමා කියන දේ එතුමාගෙන්ම අහන්න ඕන. එදා ඉඳන් මේ වැඩයට විරෝධය පාන පුළුල්ම සංවිධානය අපිනේ. අපි එදා ඉඳන් කියන්නේ නවත්වන්න කියලානේ. මේ රටේ විද්වතුන,් පරිසරවේදීන් කියන්නෙත් නවත්වන්න කියලානේ. ඒ හඬ එතුමට ඇහුණේ නැද්ද දන්නේ නැහැ. ඔබ කියන්නේ මේ ව්‍යාපෘතිය නතර කර දැමිය යුතුයි කියලද? මෙහෙමයි, වැල්ලවාය, තණමල්විල, හම්බන්තොට, කලාපයේ ජනතාව ජල හිඟයකින් පෙළෙනවා. ඒක දෙන්න ඕන උමාඔයෙන්ද වෙන කොහෙන්ද කියන එක නෙවෙයි ඔවුන්ට වතුර දෙන්න ඕන. ඒත් මේක මහා විනාශයක්. ඒ විනාශය වැල්ලවායට තණමල්විටත් හානියක් විය හැකියි. පැහැදිලිව නවත්වන්න ඕන කියන එකයි කියන්නේ? නවත්වන්න ඕන. ඒ වගේම අනෙක් කලාපවල ජනතාවට වතුර ලබාදීමට වැඩපිළිවෙළක් කළ යුතුයි. මේ වැඩේ නතර නොකළොත් අපි දිගටම සටන් කරනවා. courtesy – http://www.mawbima.lk/print20170621MB20171230.php?id=521", "URL": "https://lankatruth.com/si/?p=36983", "Category": "පුවත්", "Parent URL": null}