{"Source": "Lankatruth", "Timestamp": "June 23, 2023", "Headline": "දේශබන්දුගේ පෙත්සම් දෙකක් ගැන අභියාචනාධිකරණ තීන්දුව සඳුදා", "News Content": "තමන්ට එරෙහිව ඇති නීති කෘති දෙකකට එරෙහිව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් විසින් ගොනු කර ඇති විරෝධතා පෙත්සම් දෙකක් පිළිබඳව තින්දුව ලබන සඳුදා (26) ප්‍රකාශයට පත් කිරීමට අභියාචනාධිකරණය තීන්දු කර තිබේ. මෙහිදී අරගලකරුවන් ජනාධිපති මන්දිරයට ඇතුළුවූ අවස්ථාවේදී එහි තිබී රුපියල් එක්කෝටි හැත්තෑ ලක්ෂයකට අධික මුදල් සොයාගැනීමේ සිද්ධිය සම්බන්ධයෙන් තමන්ට එරෙහිව කොටුව මහෙස්ත්‍රාත් අධිකරණය හමුවේ ගොනුකර තිබෙන පුද්ගලික පැමිණිල්ලක් බලරහිත කරන ලෙස ඉල්ලා දේශබන්දු තෙන්නකෝන් විසින් රිට් පෙත්සම ගොනුකර තිබෙන අතර එය අද (23) විභාගයට ගැණිනි. එහිදී අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ විනිසුරු ඒ. මරික්කාර්ගෙන් සමන්විත අභියාචනාධිකරණ විනිසුරු මඩුල්ල සඳහන් කළේ එම තීන්දුව ප්‍රකාශ කිරීම ලබන සඳුදා සිදුකරන බවය. එමෙන්ම ඉකුත් වසරේ මැයි මස 09 වනදා ගාලු මුවදොර ගෝඨා ගෝ ගම අරගලයට පහරදීමේ සිද්ධියේ සැකකරුවකු ලෙස තමන්ව නම් කරන ලෙස දන්වා නීතිපතිවරයා විසින් අපරාධ පරීක්ෂණ දෙපාර්තමේන්තුව වෙත යොමුකර ඇති ලිපිය බලරහිත කරන ලෙස ඉල්ලා දේශබන්දු තෙන්නකෝන් විසින් ඉදිරිපත් කර ඇති රිට් පෙත්සමේ තීන්දුව ප්‍රකාශ කිරීමද අභියාචනාධිකරණය විසින් ලබන සඳුදා දක්වා කල්තබා ඇත.", "URL": "https://lankatruth.com/si/?p=148134", "Category": "පුවත්", "Parent URL": null}