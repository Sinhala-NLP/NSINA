{"Source": "Lankatruth", "Timestamp": "February 25, 2020", "Headline": "හිටපු ඇමති බෝගොල්ලාගමට එරෙහිව නඩු", "News Content": "පැවති මහින්ද රාජපක්ෂ පාලන සමයේ ව්‍යවසාය සංවර්ධන හා ආයෝජන ප්‍රවර්ධන අමාත්‍යවරයා ලෙස කටයුතු කළ අවධියේ රුපියල් ලක්ෂ පහළොවකට අධික රජයේ මුදල් දූෂිත ආකාරයෙන් පරිහරණය කිරීම සම්බන්ධයෙන් රෝහිත බෝගොල්ලාගම මහතාට එරෙහිව අල්ලස් කොමිසම අද (25) කොළඹ මහාධිකරණය හමුවේ නඩුවක් ගොනු කර තිබේ. ශ්‍රී ලංකාවේ ආයෝජන කටයුතු ප්‍රවර්ධනය කිරීමට අදාළව ශ්‍රී ලංකා ආයෝජන මණ්ඩලය විසින් 2006 වසරේ ජූනි මස 21ත් 23ත්අතර කාලසීමාව තුළ ලන්ඩන් නුවර ප්‍රදර්ශනයක් පවත්වා ඇති බවත් එම ප්‍රදර්ශනයට සහභාගි වෙමින් ආයෝජන ප්‍රවර්ධන අමාත්‍යවරයා ලෙස කටයුතු කළ රෝහිත බෝගොල්ලාගම මහතා භාණ්ඩාගාර චක්‍රලේඛ උල්ලංඝනය කරමින් ශ්‍රී ලංකා ආයෝජන මණ්ඩලයේ සභාපති වරයා නීති විරෝධී ලෙස පොළඹවා හෝටල් බිල් වශයෙන් රුපියල් එකොලොස්ලක්ෂ හැත්තෑදහස් හාරසිය හතලිස් හතරක (රු. 1,170,444) මුදලක් සහ තවත් රුපියල් හාරලක්ෂ දාහතරදාහක (රු. 414,000) මුදලක් අනුමත කර ගැනීමෙන් අල්ලස් පනත යටතේ දූෂණය නැමැති වරද සිදුකර ඇතැයි බවත් අල්ලස් කොමිසම විසින් ඉදිරිපත් කළ චෝදනා පත්‍රයේ සඳහන් කර ඇත. එම නඩුවේ සාක්ෂිකරුවන් ලෙස පුද්ගලයින් 10 දෙනෙකු නම් කර ඇති අතර නඩු භාණ්ඩ වශයෙන් ලේඛන 15ක්ද ඉදිරිපත් කර තිබේ.", "URL": "https://lankatruth.com/si/?p=90113", "Category": "පුවත්", "Parent URL": null}