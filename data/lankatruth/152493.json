{"Source": "Lankatruth", "Timestamp": "October 1, 2023", "Headline": "EPF කොල්ලකෑමෙන් පසුව රනිල් සහ IMF අතර අරවුලක් ඇති බවට ප්‍රචාරක ව්‍යාපාරයක්", "News Content": "ණය ප්‍රතිව්‍යූහගතකරණය කිරීමේදී විදේශීය ණය සඳහා මේ දක්වා කිසිවක් නොකළ ආණ්ඩුව දේශීය ණය ලබා ගෙන තිබෙන විශ්‍රාමික අරමුදල් කප්පාදු කිරීමෙන් පසුව ජනාධිපති රනිල් වික්‍රමසිංහ සහ ජාත්‍යන්තර මූල්‍ය අරමුදල අතර ආරවුලක් නිර්මාණය වී ඇති බවට ව්‍යාජ ප්‍රබන්ධයක් ප්‍රචාරය කිරීමට මුල පුරා තිබේ.  එම ප්‍රචාරයේ මූලිකයා වී සිටින්නේ රනිල් වික්‍රමසිංහගේ සමීපතම මාධ්‍යවේදියෙකු වන අශෝක ජයතුංග ය. ඔහු මේ වනවිට ඇමරිකාවේ පිහිටි තානාපති කාර්යාලයේ කාර්ය මණ්ඩලයට අනුයුක්ත කර සිටී. එසේ සිටින අතර ජනපති ඊ කොළම යනුවෙන් සතිපතා ලියන ගොසිප් තීරුවේ මෙවර එම ව්‍යාජ ප්‍රචාරයට මූලිකත්වය දී තිබේ.  මූල්‍ය අරමුදල මෙරටට ලබාදීමට නියමිත දෙවන ණය වාරිකය අනුමත කිරීම සඳහා පැවති සමාලෝචනයේදී ජනාධිපති රනිල් වික්‍රමසිංහ සහ මූල්‍ය අරමුදලේ නියෝජිතයන් අතර කරන ලද සාකච්ඡා එකඟතාවයකින් තොරව අවසන් වූ බව රොයිටර් වාර්තා කර තිබිණි. එහෙත් එහිදී සිදුකළ සාකච්ඡා පිළිබඳව ජනාධිපති මාධ්‍ය අංශය හෝ මූල්‍ය අරමුදල විසින් කිසිදු නිල ප්‍රකාශයක් සිදු කිරීමෙන් වැළකී සිටී.  එසේ තිබියදී අශෝක ජයතුංග වැනි ප්‍රචාරකයන් වැරදි මතයක් සමාජගත කිරීමට උත්සාහ කරමින් IMF නියෝජිතයන් තව දුරටත් බදු වැඩි කිරීමට බලපෑම් කළ බවත් ජනාධිපති රනිල් එය ප්‍රතික්ෂේප කළ බවත් විවිධ මාධ්‍ය ඔස්සේ ප්‍රචාරය කරමින් සිටී.", "URL": "https://lankatruth.com/si/?p=152493", "Category": "පුවත්", "Parent URL": null}