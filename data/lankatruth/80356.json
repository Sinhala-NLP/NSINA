{"Source": "Lankatruth", "Timestamp": "September 5, 2019", "Headline": "පවතින දුෂ්ට සමාජ ක්‍රමය වෙනස් කළ හැක්කේ ජාතික ජන බලවේගයට පමණයි…", "News Content": "“ජනතාව තුළ දේශපාලනය පිළිබඳව විශ්වාසයක් ගොඩනගනවා නම් එය කළ හැක්කේද ජාතික ජන බලවේගයට පමණයි. මේ රටේ සැබෑ ජනතා බලයක් තිබෙනවා නම් එය තිබෙන්නේද ජාතික ජන බලවේගයට පමණයි. එනිසා ජනතාව දිනවිය යුත්තේ එහි අපේක්‍ෂකයායි. සැබෑ ප්‍රජාතන්ත්‍රවාදීන්, ප්‍රගිතශීලීන්, වාමාංශිකයින් ඇතුළු මේ රටේ ජනතාව ඉල්ලන සමාජය ගොඩනැගීමත් මේ දුෂ්ට සමාජ ක්‍රමය වෙනස් කිරීමත් කළ හැක්කේ ජාතික ජන බලවේගයට පමණයි.” යැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා අවධාරණය කරයි. ඒ මහතා මේ බව සඳහන් කර සිටියේ අද (05) පෙරවරුවේ බත්තරමුල්ල අවකාශය මධ්‍යස්ථානයේදී පැවැත්වූ මාධ්‍ය හමුවක් අමතමිණි. එහිදී වැඩිදුරටත් අදහස් දැක්වූ ටිල්වින් සිල්වා මහතා… “ජාතික ජන බලවේගය දැවන්ත ඉදිරි පියවරක් තැබුවා. 18වැනිදා ගෝල්ෆේස් රැලියෙන් අපි ශක්තිමත් ව්‍යාපාරයක් බව ඔප්පු කරලා පෙන්නුවා. මේ වනවිට අපි ජනාධිපතිවරණයේ වැඩ කටයුතු ආරම්භ කොට තිබෙනවා. දිගුකාලීන අරමුණක් සහිතව ගොඩනගා ගත් අප සංවිධානය මැතිවරණ පෙරමුණක් නොවුණත් රටේ පවත්වන මැතිවරණ සඳහාද ඉදිරිපත් වෙන්න තීරණය කොට තිබෙනවා. ඒ අනුව අපි අපේ අපේක්‍ෂකයා ලෙස අනුර දිසානායක සහෝදරයා ඉදිරිපත් කොට තිබෙනවා. වසර 71ක් පුරාවට රට පාලනය කළ එකම කඳවුරේ පක්‍ෂ දෙක මේ වනවිට අර්බුදයක ඉන්නවා. එජාපය අපේක්‍ෂකයෙක් ඉදිරිපත් කරගන්න බැරි අර්බුදයක ඉන්නවා. යොදාගත් සමුළු අවලංගු කරනවා. අභ්‍යන්තර බල අරගලයක් හටගෙන තිබෙනවා. ජනාධිපතිවරණ සටන එජාපය ඇතුළේ සටනක් බවට පත්වෙලා. එජාපය කුමන අපේක්‍ෂකයෙක් ඉදිරිපත් කළත් එහි කුමන හෝ කණ්ඩායමක් අපහසුතාවයට පත්වෙනවා. රාජපක්‍ෂ කඳවුරෙන් ගෝඨාභය නම් කළාට මහින්ද රාජපක්‍ෂ ඇතුළු කණ්ඩායම ජනාධිපති අපේක්‍ෂකයා ලෙස ගෝඨාභයට තැනක් දෙන්නේ නැහැ. සෑම ස්ථානයකදීම ගෝඨාභය, රාජපක්‍ෂ මහින්ද රාජපක්‍ෂගේ ගෝලයා බවට පත්වෙනවා. ඉඳගන්න පුටුවෙන් පවා මහින්ද රාජපක්‍ෂ විශේෂත්වයක් පෙන්වනවා. ඒ නිසා මේ පක්‍ෂ දෙකම ඉන්නේ විශාල අර්බුදයකයි. මේ නිසා ජාතික ජන බලවේගය වටා එකතු වී ඉන්න සියලුම ප්‍රගතිශීලී වාමාංශික කණ්ඩායම්වල එකඟතාවයෙන් ජනාධිපති අපේක්‍ෂකයා ලෙස අනුර කුමාර දිසානායක සහෝදරයා ඉදිරිපත් කළා. ඒ සමගම සමාජයේ විශේෂ උනන්දුවක් ඇතිවී තිබෙනවා. අපි අපේක්‍ෂකයෙක් ඉදිරිපත් කිරීමත් සමඟ අපිට විරුද්ධ කණ්ඩායම් බොරු ප්‍රචාර දියත් කරමින් ඉන්නවා. අපි මේ සටනට ආවේ ජයග්‍රහණය සඳහායි. ඒ සඳහා අපි තරගයක් දෙනවා. අපි හිතනවා රට ගැන හිතනවා නම් ජනතාව ජයග්‍රහණය කළ යුතු වන්නේ අපේ අපේක්‍ෂකයායි. මේ ධනේශ්වර කඳවුරේ පක්‍ෂ දෙකට රට හදන්න බැහැ කියලා ඔප්පු කරලා ඉවරයි. මෙතෙක් කලක් රට පාලනය කරපු අයම නැවතත් රට හදන්න කියලා ජනතාවගෙන් බලය ඉල්ලනවා නම් එම කණ්ඩායම් පරාජයට පත් කරන්න එයම එක හේතුවක් වෙනවා. ඒ නිසා ජනතාව තවදුරටත් එම කණ්ඩායම්වලට රැවටිය යුතු නැහැ. ඔවුන්ට රටේ ප්‍රජාතන්ත්‍රවාදය, මානව හිමිකම්, ජනතාවගේ අයිතිවාසිකම් ආරක්‍ෂා කරන්න බැරිවුණා. එස්.බී. දිසානායක වගේ අය පවා තමන්ගේ කණ්ඩායමට එකතු කරගන්න පුළුවන් නම් එම කණ්ඩායම් කොහොමද රටේ යහපත් දේශපාලන සදාචාරයක් ගොඩනගන්නේ? අපේ රටට ආර්ථික සංවර්ධනයක්, ජාතික සමගිය ගොඩනැගීම, දේශපාලන සදාචාරයක් ඇති කිරීම, සමානාත්මතාවය තහවුරු කිරීම කළ හැක්කේ ජාතික ජන බලවේගයට පමණයි. ඒ නිසා අපේ රටේ ජනතාව දිනවිය යුත්තේ ජාතික ජන බලවේගයේ අපේක්‍ෂකයායි. මේ රටට විකල්ප දේශපාලනයක් අවශ්‍ය නම් ඒ සඳහා ශක්තිමත් දේශපාලන ව්‍යාපාරයක් තමයි ජාතික ජන බලවේගය කියන්නේ. විකල්පය අවශ්‍ය අයට එන්න තියෙන එකම තැන ජාතික ජන බලවේගයයි. දැන් සමහරු කියන්න පටන් අරගෙන තිබෙනවා, ජාතික ජන බලවේගයේ අපේක්‍ෂකයා ඉල්ලා අස්කරගන්න හදනවා කියලා. අපේ රට මහත් ඛේදවාචකයක ගිළිලා තිබෙනවා. රට ගොඩ ගන්නවා නම් එය කළ හැක්කේ ජාතික ප්‍රතිපත්තියක් තිබෙන සංවිධානයක් විදිහට ජාතික ජන බලවේගයට පමණයි. එනිසා අපි ඉදිරිපත් කරපු අපේක්‍ෂකයා ඉල්ලා අස්වෙන්නේ නැහැ. තනතුරු, ලාභ ප්‍රයෝජන කිසිවක් බලාගෙන නෙවෙයි, අපේ සංවිධානයේ පාර්ශ්වකරුවන් මේ සඳහා මැදිහත් වෙලා තිබෙන්නේ. ජනතාව තුළ දේශපාලනය පිළිබඳව විශ්වාසයක් ගොඩනගනවා නම් එය කළ හැක්කේද ජාතික ජන බලවේගයට පමණයි. මේ රටේ සැබෑ ජනතා බලයක් තිබෙනවා නම් එය තිබෙන්නේද ජාතික ජන බලවේගයට පමණයි. එනිසා ජනතාව දිනවිය යුත්තේ එහි අපේක්‍ෂකයායි. සැබෑ ප්‍රජාතන්ත්‍රවාදීන්, ප්‍රගිතශීලීන්, වාමාංශිකයින් ඇතුළු මේ රටේ ජනතාව ඉල්ලන සමාජය ගොඩනැගීමත් මේ දුෂ්ට සමාජ ක්‍රමය වෙනස් කිරීමත් කළ හැක්කේ ජාතික ජන බලවේගයට පමණයි. මහින්ද රාජපක්‍ෂ, ගෝඨාභය රාජපක්‍ෂ, රනිල් වික්‍රමසිංහ, මෛත්‍රීපාල සිරිසේන කියන ප්‍රතිගාමී කඳවුරු පරාජය කළ හැකි දේශපාලන පරිණත කණ්ඩායම ජාතික ජන බලවේගයයි. රට ගිලී තිබෙන දේශපාලන ඛේදවාචකය නිමා කර යහපත් දේශපාලනයක් රට තු ළ ගොඩනැගීම සඳහා ජාතික ජන බලවේගය සමග එක්වන ලෙස අපේ රටේ ජනතාවගෙන් ඉල්ලා සිටිනවා.” මාධ්‍යවේදීන් නැගූ ප්‍රශ්නවලට ටිල්වින් සිල්වා සහෝදරයා පිළිතුරු ලබාදෙමින්… “විධායක ජනාධිපති ක්‍රමය අහෝසි කරන්න කියලා අපේ රටේ ප්‍රගතිශීලී සංවිධන, දේශපාලන පක්‍ෂ සහ ජනතාව උද්ඝෝෂණයක් කළා. නමුත් එය ක්‍රියාත්මක කරන්න මේ ආණ්ඩුව අසමත් වුණා. විධායක ජනාධිපති ක්‍රමය අහෝසි කරන්න නොහැකි වුණත් විධායක ජනාධිපති ක්‍රමයේ බලතල කප්පාදු කරන 19වැනි සංශෝධනය සම්මත කර ගැනීමට හැකිවුණා. 19 සම්මත වීමත් සමග ඒ මොහොතේ ජනාධිපතිවරයා වූ මෛත්‍රීපාල සිරිසේන මහතාට පමණක් අදාළ වන යම් බලතල ප්‍රමාණයක් ඉතිරි වුණා. නමුත් මෙම ජනාධිපතිවරයාගෙන් පසුව එන ජනාධිපතිවරයෙක්ට තිබෙන බලතල ප්‍රමාණය ඉතා අඩුයි. එම නිසා මෙම ජනාධිපතිවරයාගෙන් පසුව පත්වන ජනාධිපතිවරයාට විධායක ජනාධිපති බලතලවලින් ප්‍රාතිහාර්ය පාන්න බැහැ. අපි හිතනවා මේ රටේ ජනතාව අපි ගැන විශ්වාසය තියලා අපේ අපේක්‍ෂකයා දිනවයි කියලා. එහෙම වුණොත් ජනාධිපති වෙන කෙනාගේ පාර්ශ්වය විසින් ආණ්ඩුවක් හදනවා. සාමාන්‍යයෙන් අපි රටේ සිදුවී තිබෙන්නේ එවැනි ක්‍රියාවලියක්. එහෙම වුණොත් එවැනි ආණ්ඩුවකින් ජනාධපතිවරයාගේ සහාය ඇතිව විධායක ජනාධිපති ක්‍රමය අහෝසි කළ හැකියි. රටේ ප්‍රජාතන්ත්‍රවාදය තහවුරු කරන වැඩපිළිවෙලක් සහිතව පත්වන ආණ්ඩුව ප්‍රජාතන්ත්‍රවාදය තහවුරු කරමින් විධායක ජනාධිපති ක්‍රමය අහෝසි කිරීම කළ යුතුව තිබෙනවා. ඒ සඳහා ජනාධිපතිවරයා සමඟ පත්වන ආණ්ඩුවත් ඉතා වැදගත්. අපේ රට ඉතා නොදියුණු පසුගාමී රටක්. එනිසා තමයි සුභසාධන රාජ්‍යයක් ලෙස නම්කර තිබෙන්නේ. සුභසාධන රාජ්‍යයක් කිවුවත් පසුගිය අවුරුදු 30ක පමණ කාලය තුළ ජනතාවගේ සුභසාධන කප්පාදු කරමින් තමයි යන්නේ. අධ්‍යාපනය, සෞඛ්‍යය, නොමිලේ ලබාදිය යුතුයි. ප්‍රවාහනය දියුණු කළ යුතුයි. සුභසාධන බලාපොරොත්තුවෙන් ඉන්න ජනතාවක් වෙනුවට දෙපයින් සිටගන්නා ජනතාවක් බිහිකළ යුතුයි. ඒ සඳහා යහපත් ආර්ථිකයක් මෙන්ම එම ආර්ථිකයේ ප්‍රතිලාභ ජනතාව අතර සාධාරණව බෙදී යන පරිදි ක්‍රමයක් සකස් කළ යුතුයි. අපේ රට මේ වනවිට රුපියල් කෝටි දහතුන් ලක්‍ෂයක පමණ ණයකාරයෙක් බවට පත්වෙලා තිබෙනවා. රට ලෝකෙට ණයයි. රට ඇතුළේ ඉන්න ජනතාව මූල්‍ය ආයතනවලට ණයයි. ඇතැම් පුද්ගලයින් ණය ගෙවාගන්න බැරුව සියදිවි නසා ගන්නවා. ඒ නිසා අපේ රටත් ජනතාවත් මේ ණය බරින් මුදා ගන්න ඕනෑ. අපේ රටට ව්‍යවස්ථාවක් අවශ්‍යයි. ඒ ව්‍යවස්ථාව සකස් කළ යුත්තේ ජනතාවට ඉතාමත් සාධාරණ සහ සමාන අයිතිවාසිකම් සුරක්‍ෂිත වන ආකාරයෙන්. එම ව්‍යවස්ථාව මගින් අපේ රටේ කිසිදු ජන කොට්ඨාසයක් පීඩාවට පත්විය යුතු නැහැ කියන ස්ථාවරයේ අපි ඉන්නවා. ඩලස් අලහප්පෙරුම වගේ අය අතීතය අමතක වීමේ රෝගයෙන් පෙළෙනවා. දැන් විධායක ජනාධිපති ක්‍රමය හොඳයි කියන ඩලස් අලහප්පෙරුම මීට පෙර මහින්ද රාජපක්‍ෂ දෙවතාවක් විධායක ජනාධිපතිධුරය අහෝසි කරන්න ජනතාවට පොරොන්දු දෙනකොට ඒක ගැන මොකුත් කිව්වේ නැහැ. ඔහුගේ නායකයා 2005, 2010, 2015 විධායක ජනාධිපති ක්‍රමය අහෝසි කරන බව ප්‍රතිපත්තිවලට ඇතුල් කරන කොට නිහඬව ඒවා අනුමත කළා. මේ අය බලයට කෑදරකම නිසා ඒ වෙලාවේ මතුවන ඕනෑම දේකට පක්‍ෂ වෙන්නත් තමන්ට අවාසි වෙනකොට ඒකට විපක්‍ෂ වෙන්නත් පුළුවන්. රජාගේ අත පල්ලෙන් බේරෙන දෙයක් කාලා ජීවත් වන අයට ඒ වගේ ප්‍රකාශ කරන්න පුළුවන්.” අපේ අරමුණ නවීන ශ්‍රී ලංකාවක් බිහි කිරීමයි… එක්සත් වාමාංශික පෙරමුණේ ප්‍රධාන ලේකම් ලාල් විජේනායක මහතා… “අපේ රට ආර්ථික, සමාජ, දේශපාලනික වශයෙන් විශාල අර්බුදයක තිබෙනවා. රට එම අර්බුදයෙන් ගලවා ගැනීමට තමයි අපි ජාතික ජන බලවේගය ගොඩනැගුවේ. අපට තවමත් ශ්‍රී ලාංකේය ජාතියක් නිර්මාණය කර ගැනීමට නොහැකි වී තිබෙනවා. ඒ වගේම රටේ සියලුම ජන කොට්ඨාසවලට පිළිගත හැකි ආකාරයේ ව්‍යවස්ථාවක් සකස් කර ගැනීමට නොහැකි වෙලා තිබෙනවා. අපට කොතනද වැරදුණේ? කියන කාරණය දීර්ඝ වශයෙන් සාකච්ඡා කොට ඒ මත තමයි අපි ජාතික ජන බලවේගය ගොඩනැගුවේ. මේ වෙන තෙක් ජාතික ජන බලවේගය කල්පනා කරන ආකාරයට කිසිදු කණ්ඩායමක් රට ගොඩනැගීම සඳහා වැඩපිළිවෙළක් ඉදිරිපත් කළේ නැහැ. සියලුම තාක්‍ෂණය, දැනුම උපයෝගී කර ගනිමින් නවීන ශ්‍රී ලංකාවක් ගොඩනැගීම තමයි ජාතික ජන බලවේගයේ ප්‍රධාන අරමුණ බවට පත්වෙලා තිබෙන්නේ. සෑම ජනතාවකටම සමානාත්මතාවය තහවුරු වන පරිදි අයිතිවාසිකම් තහවුරු කිරීම තමයි අපේ අරමුණ වී තිබෙන්නේ. සැලසුම් කරන ලද නවීන ආර්ථිකයක් අපි ගොඩනගනවා. ඒ වගේම රටේ ජනතාව ආරක්‍ෂා කරනවා. පළමුව ශ්‍රී ලංකාව කියන පදනමේ සිට අප ක්‍රියාත්මක වෙනවා. තරුණයන්ගේ, කාන්තාවන්ගේ, ගොවියන්ගේ ආදී ක්‍ෂේත්‍රවල ගැටලුවලට උත්තර ලබාදීමටත් කාන්තාවන්ට සහ වැඩිහිටියන්ට ආබාධිත සහ ආන්තික ජන කොටස්වල අයිතීන් සුරක්‍ෂිත කිරීමටත් අපේ අරමුණ වී තිබෙනවා. ජනතාවගේ නිදහස් අධ්‍යාපනයත් නිදහස් සෞඛ්‍යයත් සුරකිනවා. ජාත්‍යන්තර සම්මුතීන්වට ගරු කරමින් සහ ඒවා පිළිගනිමින් අපේ රට ගෞරවනීය රටක් බවට පත්කරන්න කටයුතු කරනවා. අද ලෝකයේ ප්‍රවණතාවය වී තිබෙන්නේ මෙතෙක් කල් රට පාලනය කළ කණ්ඩායම් ජනතාව විසින් ප්‍රතික්‍ෂේප කිරීමයි. එම පාලක කණ්ඩායම් පිළිබඳව ජනතාව කලකිරී තිබෙනවා. එනිසා අපි හිතනවා, ජනතාව ඉල්ලන අලුත් විකල්පයක් ලෙස අපේ රට පාලනය කරන්න අපි පෙනී ඉන්නවා කියලා.” ප්‍රීතිමත්භාවයේ දර්ශකවලින් අපේ රට තිබෙන්නේ සෝමාලියාටත් පහළින්… ජාතික විද්වත් සංවිධානයේ ප්‍රධාන ලේකම් විශේෂඥ වෛද්‍ය නිහාල් අබේසිංහ මහතා… “1977න් පසු අපේ රටේ ඇතිවූ විශාලතම ප්‍රගතිශීලී හා වාමාංශික සංවිධානය ලෙස ජාතික ජන බලවේගය හඳුන්වන්න පුළුවන්. අපි ජාතික විද්වත් සංවිධානය ලෙස වසර දෙකක් පුරා ප්‍රවීණයින්, විද්‍යාඥයින්, වෘත්තිකයින්, කලාකරුවන් ඇතුළු විවිධ ක්‍ෂේත්‍ර නියෝජනය කරන පුද්ගලයින් සමග ජාතික ප්‍රතිපත්ති මාලාවක් ඉදිරිපත් කළා. අපේ රටේ ජාතික ප්‍රතිපත්තියක් නැහැ. හැමදාමත් ප්‍රතිපත්ති වෙනස් වෙනවා. හැම උදේකටම අලුත් ප්‍රතිපත්තියක් ගැන අපිට අහන්න ලැබෙනවා. එසේ නොවී ජාතික ප්‍රතිපත්තියක් රටට හඳුන්වා දෙන්න අපි කටයුතු කළා. ජාතික විද්වත් සංවිධානය ලෙස අපි කරගෙන යමින් තිබූ කාර්යය තව දුරටත් ශක්තිමත් කරන්න තමයි අපි ජාතික ජන බලවේගය සමග එකතු වුණේ. අදුෂිත දේශපාලනඥයින් සහ වැඩ කරන ජනතාව සමග අපි එකතු වුණා. අපේ වැඩිහිටියන් කාලයක් තිස්සේ සුපුරුදු කණ්ඩායමකට තමයි බලය පැවරුවේ. නමුත් දැන් අපේ රටේ තරුණ ප්‍රජාව දේශපාලන කඳවුරු දෙක ප්‍රතික්‍ෂේප කරමින් තිබෙනවා. අපි හිතනවා, ප්‍රගිතිශීලී කණ්ඩායමක් ඔවුන් විසින් තෝරා ගනියි කියලා. අපේ රටේ ජනතාව වෙනස් වෙන්න කැමති නැද්ද? අපේ රටට ගමන් කරන මාර්ගය වෙනස් කළ යුතු නැද්ද? අද අපේ රටේ නිදහස් අධ්‍යාපනයෙන් බිහිවුණු බොහෝ දෙනා රට හැර යමින් තිබෙනවා. අපි ඉගෙන ගන්න කාලයේ අපිත් එක්ක හිටපු 2/3කට වැඩි පිරිසක් රට හැර ගොස් තිබෙනවා. පහුගිය අවුරුදු 71ක් තිස්සේ අපේ රට ලබාගත්ත ජයග්‍රහණ මොනවාද? ලෝක සෞඛ්‍ය සංවිධානයේ සංඛ්‍යා ලේඛනවලට අනුව අත්‍යාවශ්‍යය සේවා සැපයීම අතින් අපේ රට පසුවෙන්නේ 103වැනි ස්ථානයේ. ලෝකයේ මානව සංවර්ධන දර්ශකයට අනුව අපේ රට තිබෙන්නේ 76වැනි ස්ථානයේ. වංචා-දූෂණ අතින් අපේ රට 89වැනි ස්ථානයේ. ප්‍රීතිමත්භාවයේ දර්ශකය අනුව අපි ඉන්නේ 130වැනි ස්ථානයේ. ඒ කියන්නේ සෝමාලියාවටත් පහළින් තමයි අපි ඉන්නේ. ඉතින් අපේ රටට විකල්පයක් අවශ්‍ය නැද්ද? මා නියෝජනය කරන සෞඛ්‍ය ක්‍ෂේත්‍රය අතින් බැලුවාම අපේ රටේ ජනතාව සෞඛ්‍ය සඳහා තමන්ගේ ආදායමින් 50%ක් වැය කරනවා. ආණ්ඩුව අපෙන් ලබා ගන්නා බදු මුදල්වලින් පුද්ගලයෙකුගේ සෞඛ්‍යය සඳහා වැය කරන්නේ 50%ක් පමණයි. ඉතින් අපේ රටේ දුවා දරුවන්ගේ අනාගතය වෙනුවෙන් රට වෙනස් කරනවාද? නැත්නම් මේ විදියට යන්න ඉඩ දෙනවාද?” ජනතාව නියෝජනය කරන එකම බලවේගය ජාතික ජන බලවේගයයි… අලුත් පරපුර සංවිධානය වෙනුවෙන් රංගන ශීල්පී ජගත් මනුවර්ණ මහතා… “අපේ රටේ තරුණ ප්‍රජාවට වැඩිහිටියන්ගෙන් අහන්න ප්‍රශ්න කිහිපයක් තිබෙනවා. වසර 71ක් පුරා රටේ අධ්‍යාපනයට මොකද වුණේ? සෞඛ්‍යයට මොකද වුණේ? රාජ්‍ය සේවයට මොකද වුණේ? ජනතාවගේ අයිතිවාසිකම්වලට මොකද වුණේ? මේවා වැඩිහිටියන්ගෙන් ඇසිය යුතු ප්‍රශ්න. අපේ රටේ වැඩිහිටි පරම්පරාව ඉවසීමේ ගුණය ඕනෑවටත් වැඩිය ප්‍රගුණ කොට තිබෙනවා. නමුත් අපි කියන්නෙ අපේ රටේ පුරවැසියන් ඉවසුවා වැඩියි. වසර 71ක් තිස්සේ පාලකයින් කරපු අපරාධ, දූෂණ ඉවසලා තිබෙනවා. ඇත්තම කියනවා නම් අපි ඉන්නේ ගිලෙන නැවකයි. ඉතින් ගිලෙන්න නොදී බේරාගන්න ඒ නැවට හොඳ කපිතාන්වරයෙක් ඕනෑ. අද අපේ රටේ ශිෂ්‍යයා මහ පාරට වැටිලා. වකුගඩු රෝගීන් එන්න එන්න වැඩිවෙනවා. ජනතාවට බොන්න හොඳ වතුර ටිකක් නැහැ. ඉතින් අපි ගතකරමින් ඉන්නේ මොන වර්ගයේ ජීවිතයක්ද? මේ වනවිට ජාතික ජන බලවේගය වටා සංවිධාන 30කට ආසන්න ප්‍රමාණයක් නියෝජනය කරනවා. මේ වනවිට ජාතික ජන බලවේගය පිළිබඳ විශ්වාසයක් ජනතාවට තිබෙනවා. ඒ නිසාම අපි මෙවර ජනාධිපතිවරණයට ඉදිරිපත් වෙන්න තීරණය කළා. ඒ වෙනුවෙන් අපි ජාතික ජන බලවේගය ලෙස ජනාධිපති අපේක්‍ෂකයෙක් ඉදිරිපත් කළා. නමුත් සමහර පක්‍ෂවලට අපේක්‍ෂකයෙක්වත් ඉදිරිපත් කරගන්න බැරිව තිබෙනවා. සමහර ඉදිරිපත් කරපු අපේක්‍ෂකයෝ ඉතාම දූෂිතයින් වූ අයයි. ඔවුන්ගේ කණ්ඩායම් විසින් හොඳ ප්‍රතිපත්ති ඉදිරිපත් කළත් දූෂිතයින්ට හොඳ ප්‍රතිපත්ති ක්‍රියාත්මක කරන්න බැහැ. නැව හොඳ තත්වයේ තිබුණත් කපිතාන් දුර්වලයෙක් නම් ඒ නැව ගිලෙන්න පුළුවන්. සමහරු අපිට කියනවා, රටේ ඉන්න තුන්වැනි බලවේගය අපි කියලා. නමුත් ජනතාව නියෝජනය කරන එකම බලවේගය ජාතික ජන බලවේගයයි. අපිට මේ සටන ජයගන්න පුළුවන්. ගිලෙමින් සිටින ජනතාව ගිලෙන්නට ඉඩ නොදී ගොඩබිම වෙත රැගෙන යාමට හැක්කේ ජාතික ජන බලවේගයට පමණයි. ඒනිසා අපි ජනතාවට කියනවා අපිත් සමඟ අත්වැල් බැඳගන්න කියලා.” අපි සැබෑ සංවර්ධනයක් වෙනුවෙන් කැපවෙනවා… ජන නියමු කලාකරුවෝ සංවිධානය වෙනුවෙන් සාහිත්‍යවේදී කීර්ති වැලිසරගේ මහතා “නිදහසින් පසු අපේ රට ගැඹුරු අගාධයකට ඇද වැටෙමින් තිබෙනවා. එයට එක් හේතුවක් වී තිබෙන්නේ ශ්‍රී ලාංකේය ජාතිය ගොඩ නොනැගීමයි. ඒ නිසා සියලුම දෙනා එකම ශ්‍රී ලාංකේය ජාතියක් ලෙස ගොඩනැගීම අපේ ප්‍රධාන අරමුණයි. මිනිසුන්ට හුස්ම ගතහැකි වින්දනය කළ හැකි ජීවිතයක් ලබාදීම සඳහා යහපත් ආර්ථිකයක් නිර්මාණය කිරීමත් ව්‍යාජ සංවර්ධනය වෙනුවට ඇත්ත සංවර්ධනයක් අත්පත්කර ගැනීමත් අපේ අරමුණ බවට පත්වෙලා තිබෙනවා. සංවර්ධනයක් ගැන කතා කළත් එදා බස්වල හිරවෙලා ගියපු අය අදත් යන්නේ ඒ විදිහටයි. එදා කෝච්චිවල වවුලෝ වගේ එල්ලිලා ගියපු ජනතාව අදත් යන්නේ ඒ විදිහටමයි. හෙටත් එහෙමම යනවද? ඒ නිසා අපි ව්‍යාජ සංවර්ධනය වෙනුවට සැබෑ සංවර්ධනයක් වෙනුවෙන් කැපවෙනවා. පසුගිය 18වැනිදා ගෝල්ෆේස් පිටියට මහත් උණුසුමකින් රැස් කකා හිටියේ බලාපොරොත්තුවක් සහිත ජනතාවයි. ඔවුන් තමයි සැබෑ පුරවැසියන්. ඔවුන් ගෝල්ෆේස් පිටියට ආවේ තමන්ගේ පාර හදාගන්නවත් තමන්ට රස්සාවක් ඉල්ලගන්නවත් නෙවෙයි. රට ගැන පොදු හැඟීමකින්. ඒ රැලියෙන් පස්සේ ගම් නියම්ගම් මට්ටමින් සැබෑ පුරවැසියන් අපිත් සමග අත්වැල් බැඳගනිමින් ඉන්නවා. අපි ජනතාවට කියනවා තවත් රැවටෙන්න එපා. තවත් බය වෙන්න එපා. ජාතික ආරක්‍ෂාව ගැන කියමින් බොරු භීතියක් හදන්න උත්සාහ කරනවා. ඒවාට රැවටෙන්න එපා. ජාතික ජන බලවේගයත් එක්ක අත්වැල් බැඳගන්න. ඒ වගේම පුද්ගලයින් පිළිබඳ විශ්වාස තබන්න එපා. එක් පුද්ගලයෙක්ට එක රැයකින් මැජික් කාරයින්වෙන්න බැහැ. ඒ නිසා පුද්ගලයින්ගේ බොරු පොරොන්දුවලට තවත් රැවටෙන්න එපා. පුද්ගලයින් වෙනුවට වැඩපිළිවෙළක් කෙරෙහි විශ්වාසය තබන්න කියලා අපි ජනතාවගෙන් ඉල්ලනවා. මේ මහා ප්‍රවාහයට එක් වෙන ලෙස අපි ජනතාවට ආරාධනා කරනවා.” මෙම අවස්ථාව සඳහා 71 සංසදයේ ජයතිලක හෙට්ටිආරච්චි, විප්ලවීය සමාජවාදී කේන්ද්‍රයේ ලේකම් වසන්ත දිසානායක, අලුත් පියාපත් සංවිධානයේ එම්. ඉර්ෂාඞ්, ශ්‍රී ලංකා ජමාතේ ඉස්ලාම් සංවිධානයේ නිෂාම් මොහොමඞ්, කොමියුනිස්ට් පක්‍ෂයේ විකල්ප කණ්ඩායමේ මයිකල් ප්‍රනාන්දු, එක්සත් වාමාංශික පෙරමුණේ මහින්ද රත්නායක යන අයද සහභාගි විය.", "URL": "https://lankatruth.com/si/?p=80356", "Category": "පුවත්", "Parent URL": null}