{"Source": "Lankatruth", "Timestamp": "July 29, 2019", "Headline": "ඉල්ලා අස්වූ මුස්ලිම් ඇමතිවරු යළි දිව්රුම් දෙති", "News Content": "ඇමැතිධුරවලින් ඉවත් වූ මුස්ලිම් මන්ත්‍රීවරු සිව් දෙනෙකු අද (29) රාත්‍රීයේ ජනාධිපති මෛත්‍රීපාල සිරිසේන මහතා ඉදිරියේ ඔවුන් කලින් දැරූ කැබිනට් අමාත්‍ය, රාජ්‍ය අමාත්‍ය සහ නියෝජ්‍ය අමාත්‍ය ධුරවල දිවුරුම් දෙන ලදී. පාස්කු ඉරිදා එල්ල වූ ප්‍රහාරයෙන් පසුව ඒ පිළිබඳව කෙරෙන පරීක්ෂණවලට සහය පළ කිරීමක් ලෙස පවසමින් ආණ්ඩුවේ මුස්ලිම් ඇමැතිවරු 09 දෙනෙක් ඉකුත් ජූනි මස 03 වැනිදා සිය ධූරවලින් ඉල්ලා අස්වූ අතර ඉන් කබීර් හෂීම් සහ අබ්දුල් හලීම් යන මන්ත්‍රීවරු දෙදෙනා ඉකුත් මස 09 වැනිදා යළි සිය ඇමති ධුරවල දිවුරුම් දෙන ලදී. ඉන් පසු ඉතිරිවූ අනෙකුත් මන්ත්‍රීවරුන්ගෙන් සිව් දෙනෙකු මෙලෙස අද යළි එම ධුරයන්වලම දිවුරුම්දෙන ලදී. නගර සැලසුම්, ජල සම්පාදන යන උසස් අධ්‍යාපන අමාත්‍යවරයා ලෙස රාවුෆ් හකීම් මහතාත්, කර්මාන්ත හා වාණිජ කටයුතු , දිගුකාලීන අවතැන් වූ පුද්ගලයන් නැවත පදිංචි කිරීම සමූපකාර සංවර්ධන සහ වෘත්තීය පුහුණු හා නිපුණතා සංවර්ධන අමාත්‍යවරයා ලෙස රිෂාඩ් බදියුදීන් මහතාත්, කෘෂිකර්ම, වාරිමාර්ග සහ ග්‍රාමීය ආර්ථික කටයුතු රාජ්‍ය අමාත්‍ය ලෙස අමීර් අලි සෙයිඩ් මොහොමඩ් සිහාබ්දන් මහතාත්, වරාය හා නාවික කටයුතු නියෝජ්‍ය අමාත්‍යවරයා ලෙස අබ්දුල්ලා මහරුෆ් මහතාත් දිවුරුම් දී තිබේ. මේ අතර කර්මාන්ත හා වාණිජ්‍ය කටයුතු දිගුකාලීනව අවතැන් වූ පුද්ගලයන් නැවත පදිංචි කිරීම, සමුපකාර සංවර්ධන හා වෘත්තීය පුහුණු හා නිපුණතා සංවර්ධන අමාත්‍යාංශයේ වැඩ බලන ඇමතිවරයා ලෙස කටයුතු කළ බුද්ධික පතිරණ මහතා එහි රාජ්‍ය අමාත්‍යවරයා ලෙස ජනාධිපතිවරයා ඉදිරියේ යළි දිවුරුම් දී ඇත.", "URL": "https://lankatruth.com/si/?p=78327", "Category": "පුවත්", "Parent URL": null}