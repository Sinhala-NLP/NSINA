{"Source": "Lankatruth", "Timestamp": "June 2, 2021", "Headline": "නැව නිසා මුදලින් තක්සේරු කරන්න බැරි තරම් විනාශයක් වෙලත් ආණ්ඩුවේ ක්‍රියාමාර්ග ඉබි ගමනේ – විජිත හේරත්", "News Content": "“පහුගිය කාලය තුළම ආණ්ඩුවේ ක්‍රියාකාරිත්වය මේ වගෙයි. අප්‍රේල් මාසයේ 08වැනිදා ශ්‍රී ජයවර්ධනපුර විශ්වවිද්‍යාලයේ පර්යේෂණ කණ්ඩායම කොරෝනා 3වැනි රැල්ලේ අනතුර දත්ත සහිතව ඉදිරිපත් කළා. ආණ්ඩුවට ලබාදුන් ඒ වාර්තාව අනුව ක්‍ෂණිකව නිසි පියවර ගත්තේ නැහැ. එහි ප්‍රතිඵලයක් හැටියට දැන් රට පුරා වසංගතය භයානක අන්දමින් පැතිරී තිබෙනවා. ඒ වගේම නැව සම්බන්ධයෙනුත් ආණ්ඩුව වගකීම් පැහැර හැරියා. මේ තරම් විනාශයක් සිදුවෙලා තිබියෙදීත් සමහර ඇමතිවරුන් කියනවා අපිට ඩොලර් වන්දි ලැබෙනවා කියලා. වියත් මගේ රාජ්‍ය ඇමතිවරයා කියනවා හුළඟත් ඒකක මේ අපද්‍රව්‍ය ගසාගෙන යනවා කියලා. නිරිතදිග මෝසමත් එක්ක දකුණු වෙරළ තීරයට පවා මේ අපද්‍රව්‍ය ව්‍යාප්ත වෙනවා. ඒකෙන් මත්ස්‍යයින්ට වන හානිය සුළුපටු එකක් නෙවෙයි. මත්ස්‍ය බීජ විනාශවීම, කොරල් පර විනාශවීම, මත්ස්‍ය අභිජනන ප්‍රදේශවලට හානිවීම වගේ ධීවර කර්මාන්තයට සෘජුව බලපෑම් සිදුවෙනවා. මුහුදු පැලෑටි විනාශවීමෙන් විසිතුරු මත්ස්‍ය අපනයනය පවා කඩා වැටෙන්න පුළුවන්. පාරිසරික, සමාජ ආර්ථික යන හැම පැත්තෙන්ම මේ විනාශයේ ප්‍රතිවිපාක අත්විඳින්න වෙනවා. මුදලින් තක්සේරු කරන්න බැරි තරම් විනාශයක් තියෙන්නේ. එවැනි විනාශයක් තිබියෙදි ආණ්ඩුව පැත්තෙන් තියෙන්නේ ඉබි ගමනේ යන ක්‍රියාමාර්ග.” යැයි ජනතා විමුක්ති පෙරමුණේ ප්‍රචාරක ලේකම් විජිත හේරත් අවධාරණය කරයි. ඔහු මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (02) පෙරවරුවේ පැවති මාධ්‍ය හමුවක් අමතමිණි. එහිදී ඔහු වැඩිදුරටත් දැක්වූ අදහස්… “එක්ස්ප්‍රස් පර්ල් නෞකාවේ ගින්න නිසා මහ විශාල පරිසර දූෂණයක් සිද්ධ වුණා. ධීවර ජනතාවගේ එදිනෙදා ජීවිතය පවත්වාගෙන යන්න බැරිව විශාල පීඩාවකට පත්වෙලා ඉන්නවා. මේ නෞකාව ශ්‍රී ලංකාවේ මුහුදු සීමාවට ඇතුළත් වෙන්න කලින් අරාබි මුහුදු කලාපයේදී රසායනික කාන්දුවක් තිබෙන බව හඳුනාගෙන තිබුණා. ඒ නිසා වරායවල් දෙකකින් රසායනික කාන්දුව වැළැක්වීමට පියවර ගන්න ඉල්ලා තිබුණා. නමුත් ඒ වරායවල් ඉල්ලීම ප්‍රතික්‍ෂේප කර තිබුණා. එවැනි නැවක් තමයි ලංකාව බාරගෙන තිබුණේ. ජාත්‍යන්තරව පිළිගත් සම්මුතීන්වලට අනුව ලංකාවට අදාළ තොරතුරු ලබානොදුන් බව ආණ්ඩුව කියනවා. ආණ්ඩුවේ ප්‍රකාශය පිළිගන්න පුළුවන් දෙයක් නෙවෙයි. අපේ මුහුදු සීමාවට යම්කිසි නැවක් ඇතුළත් වෙනකොටම අදාළ සමාගම විසින් නැවේ සියලු විස්තර සහ කාර්ය මණ්ඩලයේ විස්තර ලබාදිය යුතු වෙනවා. එහෙම දැනුම් නොදී මෙවැනි විනාශකාරී නැවක් ඇතුළත් වීමට ඉඩදීම බරපතළ වැරැද්දක්. ජාතික ආරක්‍ෂාව බරපතළ ලෙස නොසලකා හැරීමක්. එහෙම නම් ඊට වඩා හානිදායක දේවල් රටට ඇතුල් වෙන්න පුළුවන්. දැන් ආණ්ඩුවේ ඇමතිවරු අපිට කිව්වේ නැහැ කියලා ගැලවීමට උත්තර දෙනවා. අදාළ ඇමතිවරුන්ට වගකීමක් තියෙනවා, ඒ සම්පූර්ණ විස්තර ලබාගන්න. ජාත්‍යන්තර සම්මුතීන්ට අනුව නැව් සමාගම් ක්‍රියාත්මක වෙන්න ඕනෑ. එහෙම නොවුණා නම් වහාම නීත්‍යානුකූල ක්‍රියාමාර්ග ගන්න ඕනෑ. අරාබි මුහුදේ ඇතිවුණු රසායන ද්‍රව්‍ය කාන්දුව ගැන විස්තර දින ගණනාවකට පසුවත් ලබාගන්න බැරි වුණා නම් ඒක පැහැදිලිවම වගකීම් පැහැරහැරීමක්. නැවේ රසදිය අඩංගු විෂ රසායනික ද්‍රව්‍ය විශාල ප්‍රමාණක් තිබුණ බව කියනවා. අපේ මාළු පවා යුරෝප සංගමයට අපනයනය කිරීමේදී රසදිය පරීක්‍ෂණයකට ලක් කරනවා. කාන්තාවන්ගේ ශරීරවලට රසදිය ඇතුළත් වුණොත් ගබ්සාවන් පවා සිදුවෙනවා. මේ නැවේ තිබුණු රූපලාවන්‍ය ද්‍රව්‍යවල රසදිය අඩංගුවිය හැකියි. දැන් දවස් ගණනාවක් වෙලත් ආණ්ඩුව පැත්තෙන් නැවේ තිබුණු දේවල් මොනවද කියලා ජනතාවට දැනුම් දුන්නේ නැහැ. සිදුවිය හැකි හානිය ගැන සත්‍ය තොරතුරු දැනගන්න ජනතාවට අයිතියක් තියෙනවා. වායු ගෝලය සහ සාගර ජලය දූෂණයවීම, අම්ල වැසි ඇතිවීම වගේම තවත් හානිදායක තත්වයන් වළක්වන්න ආණ්ඩුව අසමත් වෙලා. ගිනිගත්ත නැව ගැඹුරු මුහුදට ගෙනියන්න ආණ්ඩුව කටයුතු කරනවා. දැන් වැඩක් නැහැ. අශ්වයා පැනලා ගිහිල්ලා. පහුගිය කාලය තුළම ආණ්ඩුවේ ක්‍රියාකාරිත්වය මේ වගෙයි. අප්‍රේල් මාසයේ 08වැනිදා ශ්‍රී ජයවර්ධනපුර විශ්වවිද්‍යාලයේ පර්යේෂණ කණ්ඩායම කොරෝනා 3වැනි රැල්ලේ අනතුර දත්ත සහිතව ඉදිරිපත් කළා. ආණ්ඩුවට ලබාදුන් ඒ වාර්තාව අනුව ක්‍ෂණිකව නිසි පියවර ගත්තේ නැහැ. එහි ප්‍රතිඵලයක් හැටියට දැන් රට පුරා වසංගතය භයානක අන්දමින් පැතිරී තිබෙනවා. ඒ වගේම නැව සම්බන්ධයෙනුත් ආණ්ඩුව වගකීම් පැහැර හැරියා. මේ තරම් විනාශයක් සිදුවෙලා තිබියෙදීත් සමහර ඇමතිවරුන් කියනවා අපිට ඩොලර් වන්දි ලැබෙනවා කියලා. වියත් මගේ රාජ්‍ය ඇමතිවරයා කියනවා හුළඟත් ඒකක මේ අපද්‍රව්‍ය ගසාගෙන යනවා කියලා. නිරිතදිග මෝසමත් එක්ක දකුණු වෙරළ තීරයට පවා මේ අපද්‍රව්‍ය ව්‍යාප්ත වෙනවා. ඒකෙන් මත්ස්‍යයින්ට වන හානිය සුළුපටු එකක් නෙවෙයි. මත්ස්‍ය බීජ විනාශවීම, කොරල් පර විනාශවීම, මත්ස්‍ය අභිජනන ප්‍රදේශවලට හානිවීම වගේ ධීවර කර්මාන්තයට සෘජුව බලපෑම් සිදුවෙනවා. මුහුදු පැලෑටි විනාශවීමෙන් විසිතුරු මත්ස්‍ය අපනයනය පවා කඩා වැටෙන්න පුළුවන්. පාරිසරික, සමාජ ආර්ථික යන හැම පැත්තෙන්ම මේ විනාශයේ ප්‍රතිවිපාක අත්විඳින්න වෙනවා. මුදලින් තක්සේරු කරන්න බැරි තරම් විනාශයක් තියෙන්නේ. එවැනි විනාශයක් තිබියෙදි ආණ්ඩුව පැත්තෙන් තියෙන්නේ ඉබි ගමනේ යන ක්‍රියාමාර්ග. දෙවැනි කෙරෝනා රැල්ල පෑලියගොඩ මත්ස්‍ය වෙළඳපොළෙන් ආරම්භවීමත් එක්ක රටේ ජනතාව මාළු පරිභෝජනය අඩු කළා. සමහර මන්ත්‍රීවරුන්ට අමු මාළු කාලා පෙන්වන්න සිද්ධ වුණා. පෑලියගොඩ කොරෝනා පොකුරත් එක්ක ඒ තරම් භීතියක් ඇතිවුණා. කොරෝනා නිසා පීඩාවට පත්වෙලා හිටපු ධීවර ජනතාව නැව ගිණි ගැනීමෙන් ඇතිකළ සාගර විනාශයෙන් නැවත විපතට පත්වුණා. මේ ආණ්ඩුව බලයට පත්වී ගෙවුණු මාස 16ක් තුළ ධීවර ජනතාව විපත් ගණනකට මුහුණ පෑවා. සේමසිංහ ඇමතිවරයා කිව්වේ, නැව විනාශවීමෙන් ධීවර රැකියාවට බලපැම් ඇතිවූ අයට රු.5,000ක් දෙන බවයි. මේ කතාව විහිළුවක්. මේ වාරකන් කාලයේ බටහිර වෙරළේ ඉස්සෝ අස්වැන්න වැඩිම කාලයක්. ධීවර රස්සාව නතර වීමෙන් ඔවුන්ට ආදායම් ගන්න තිබුණු හොඳම අවස්ථාව අහිමිවුණා. සංචරණ සීමා තියෙද්දිත් මුහුදු යන්න ධීවරයන්ට යම්කිසි ඉඩක් දී තිබුණා. නමුත් නැවේ විනාශයත් එක්ක දැන් සම්පූර්ණයෙන්ම සුළුපන්න ධීවර කාර්මිකයන්ගේ ආදායම් අහිමි වෙලා. නැව ගිණිගත් සීමාව පහුකර යන බහුදින යාත්‍රාවලට විතරක් ධීවර රැකියාව සීමා වෙලා. ඒවගේම ධීවර දැල්වලට විශාල වශයෙන් හානි සිදුවෙලා. ඉතාම දුෂ්කර කොන්දේසි යටතේ මාළු අස්වැන්න ගෙනා අයට මීගමුව වෙළඳපොළේදී විකුණා ගන්න බැරිවුණා. පෑලියගොඩ පොකුර සම්බන්ධයෙන් කොරෝනා බයක් ඇතිවුණා වගේ නැවේ විනාශයත් එක්ක රසායන ද්‍රව්‍ය සම්බන්ධයෙන් බයක් ඇතිවෙලා තියෙනවා. ආණ්ඩුව මේ වෙනකොට කයිවාරු ගහනවා මිස මෙම තත්වයන්ට විසඳුම් හැටියට කිසිම ක්‍රියාමාර්ගයක් අරගෙන නැහැ. ඒ නිසා වහාම මේ දවස්වල මාළු අස්වැන්න පිළිබඳ විද්‍යාත්මක පරීක්‍ෂණයක් කර ජනතාවට තොරතුරු හෙළි කරන්න කියලා අපි ආණ්ඩුවට බල කරනවා. මේ සම්බන්ධ පරීක්‍ෂණ ධීවරයන්ට කරන්න බැහැ. ඒ සම්බන්ධ වගකීම තියෙන්නෙ ධීවර අමාත්‍යාංශ්‍යට සහ ආණ්ඩුවට. ඒ නිසා කඩිනමින් මැදිහත්වී මාළු පරිභෝජනය සම්බන්ධයෙන් ඇතිවී තිබෙන බිය නැති කරන්න කටයුතු කරන්න කියලා බලකරනවා. ධීවර ජනතාවට රු.5,000ක සොච්චමක් දීලා ඒ ජීවිත ගොඩගන්න බැහැ. දැල් ආම්පන්න විනාශ වුණු අයට කඩිනමින් වන්දි ලබාදීලා යථා තත්වයට පත්කරන්න ඕනෑ. මාළු දැල් වියන අය, ජංගම වෙළෙන්දෝ වගේ විශාල පිරිසක් ධීවර කර්මාන්තය ආශ්‍රිතව නඩත්තු වෙනවා. ඒ ගැන සංගණනයක් කරලා සියලු දෙනාටම සාධාරණය ඉටුකළ යුතු බව අපි ආණ්ඩුවට බලපෑම් කරනවා. අනෙක් පැත්තෙන් සමුද්‍ර හාණිය පිළිබඳව, වෙරළාශ්‍රිත සමාජයීය ජීවිතවලට සිදුවු හානිය පිළිබඳව නිවැරදි තක්සේරුවක් කළ යුතුයි. අදාළ රක්‍ෂණ සමාගම්වලින් ඊට අදාළ නිසි වන්දි ලබාගෙන ජනතාවට ලබාදිය යුතුයි. ඒ වගේම ලංකාවේ මුහුදු සීමාවට නැව ඇතුල් වීමේදී තොරතුරු වසන් කර තිබේනම් ඒ නැව් සමාගමට විරුද්ධව වහාම ක්‍රියාමාර්ග ගත යුතුයි. ඒවගේම ලංකාවේ මුහුදු සීමාවේ ආරක්‍ෂාව තහවුරු කරන්න ආණ්ඩුව අසමත් වී තිබෙනවා. සල්ලිවලින් වන්දි ගත්ත කියලා මේ විනාශයට උත්තර ලැබෙන්නේ නැහැ. අවුරුදු ගණනාවක් ඇදී යන විනාශයක් සම්බන්ධයෙන් වගකීම් රහිතව කටයුතු කළ ඇමතිවරුන් සහ ආණ්ඩුව වැරැද්ද බාරගත යුතුයි. අනෙක් පැත්තෙන් මේ නැව ගිණි ගත්තාට පසුව ආණ්ඩුවේ ඇමතිවරුන් ප්‍රකාශ කළා, මෙවැනි තත්වයකදී යෙදවීමට පුහුණු කණ්ඩායම් සහ උපකරණ නැති බව කීවා. අපේ මුහුදු සීමාව ලෝකයේ ප්‍රධාන නැව් ගමනාගමනයේ යෙදෙන කලාපයක්. කවර හෝ වෙලාවක මේ වගේ විපතක් සිදුවෙන්න පුළුවන්. ඒ නිසා කල් අතිව සූදානම් වී සිටිය යුතුයි. නමුත් අවුරුදු 73ක් රට පාලනය කළ පාලකයන් ලෝකයේ 22 වැනි ස්ථානයේ අපේ වරාය තිබිලත් මෙවැනි විපතකට අදාල යාන්ත්‍රණයක් නැතිවීම ගැන ලැජ්ජා වෙන්න ඕනෑ. මේ නැව බේරගන්න ඉන්දියාවෙන් සහ නෙදර්ලන්තයෙන් උපකරණ ගේන්න සිද්ධ වුණා. දැන්වත් වගකිව යුතු රජයක් විදිහට වහාම මේ අඩුපාඩු සම්පූර්ණ කරගෙන ඉදිරි අනාගතය සඳහා සූදානම් විය යුතුයි. අපේ මුහුදු සීමාවේ කෙටි කාලයක් තුළ නැව් දෙකක් ගිණිබත් වුණා. වෙච්ච විනාශයෙන් අත්දැකීමක් අරගෙන හෝ අනාගත අනතුරු වළක්වා ගැනීමට මැදිහත් විය යුතු බව අපි අවධාරණය කරනවා. මේ නැව විනාශවීමෙන් ලංකාවට ලෝකය පුරා තවත් අසමත්භාවයක් ගැන ප්‍රචලිත වෙනවා. මින් මතුවට ලෝකයේ නැව් සමාගම් අපේ වරායවලට පැමිණීමේ කැමත්ත අඩු වෙන්න පුළුවන්. පහසුකම් අඩු වරායක් කියලා තහවුරු වුණාම ජාත්‍යන්තර නැව් සමාගම් පැමිණීම අදිමදි කරනවා. ඒක අපිට ආර්ථික වශයෙන් විශාල අවාසියක්. මේ මොහොතේ සුලුපන්න ධීවර කාර්මිකයන්, මත්ස්‍ය වෙළඳාමේ යෙදෙන විවිධ කණ්ඩායම් සහ ඒ ආශ්‍රිත කර්මාන්තයට වක්‍රව සම්බන්ධ වී ඉන්න අයගේ ජීවිත නගාසිටුවීමට වහාම මැදිහත් විය යුතුයි. ඒ අයට සාධාරණ වන්දි මුදලක් ලබාදෙන්න ආණ්ඩුව මැදිහත් විය යුතුයි. විපතට පත්වුණු ධීවර ජනතාව එයින් මුදවා ගන්න ආණ්ඩුව වහාම මැදිහත් විය යුතුයි කියන අවධාරණය අපි සිදු කරනවා.” මාධ්‍යවේදීන් නැගූ ප්‍රශ්නවලට පිළිතුරු දෙමින්…. “නැව ගැඹුරු මුහුදට ඇදගෙන යන බව ආණ්ඩුව ප්‍රකාශ කර තිබුණා. ඉන්ධන විශාල ප්‍රමාණයක්, විකිරණශීලී ද්‍රව්‍ය සහ රසායනික ද්‍රව්‍ය තිබෙන බවට ප්‍රවෘත්ති වාර්තා වෙනවා. නමුත් ආණ්ඩුව ඒ සම්බන්ධයෙන් නිවැරදි තොරතුරු ලබාගෙන ප්‍රකාශයට පත්කර නැහැ. මෙහි තිබුණු කන්ටේනර් 1486න් එක් එක් කාණ්ඩයට අයත් ද්‍රව්‍ය පිළිබඳ මහජනතාවට සත්‍ය තොරතුරු හෙළිකළ යුතුයි. විශේෂයෙන්ම විකිරණශීලී ද්‍රව්‍ය ධීවර කර්මාන්තයට සෘජුවම බලපානවා. ඒ නිසා වෙන්න පුළුවන් හානිය වළක්වාගන්න ඉක්මන් මැදිහත්වීම් කළ යුතුයි. ප්‍රමාද වෙලා හරි ඉදිරියට වෙන්න පුළුවන් හානි වළක්වාගන්න ක්‍රියාමාර්ග ගතයුතු වෙනවා. රටේ සම්පත් විකූණන්නේ නැති බවට පොරොන්දු වී බලයට පත්වුණු ආණ්ඩුව මුලින්ම ෂැංග්‍රිලා හෝටලය පිටුපස්සේ තිබුණු අක්කර 03ක් සිංගප්පූරුවේ පෙරනියල් රියල් එස්ටේට් සමාගමට වික්කා. එතැනින් පටන් ගත් විකිණිල්ල අද කොරෝනා බිය අස්සේ ගජරාමෙට යනවා. ඩී.එස්. සේනානායක විද්‍යාලයේ ඉඩමක් පවා නාගරික සංවර්ධන අධිකාරියට පවරා ගැනීමේ ගැසට් එකක් ගැහුවා. ඒ විද්‍යාලයේ ඉගෙන ගත්ත ආදි ශිෂ්‍යයෝ කිහිප දෙනෙක් ඇමති මණ්ඩලයේ ඉන්න නිසා ගැසට් එක රිවස් වුණා. නමුත් දේවි බාලිකා විද්‍යාලයේ භූමිය මේ විදිහටම ව්‍යාපාරිකයන්ට දෙන්න පිඹුරුපත් සකසමින් ඉන්නවා. මිල්කෝ ආයතනයේ ඉඩම, ඇතුළු කොළඹ තිබෙන වානිජ වටිනාමක් සහිත ඉඩම් විශාල ප්‍රමාණයක් විකුණන්න පටන්ගෙන තිබෙනවා. ආණ්ඩුව ඉඩම් විකුණන වෙන්දේසි සමාගමක් බවට පත්වෙලා. තියෙන දේපොළ විකුණමින් කීයක් හරි හොයාගෙන දවස ගෙවාගන්න තැනකට ආණ්ඩුව බංකොලොත් වෙලා. බටහිර ජැටිය අදානි කොම්පැණියට දෙන්න අවශ්‍ය කරන ලියවිලි අත්සන් කරලා. 51%ක් අදානි කොම්පැණියට 34%ක් ජෝන් කීල්ස් සමාගමට, 15%ක් වරාය අධිකාරියට තියාගන්න විදියේ ගිවිසුම් අත්සන් කරලා. ඒ වගේම 1961 සම්මත කළ ඛනිජ තෙල් නීතිගත සංස්ථා පනත සංශෝධනය කර දේශප්‍රේමී යැයි කියාගන්නා ගම්මන්පිල ඇමතිවරයා මොකක්ද කරන්නේ? ජනසතුකරණයේ පදනම සම්පූර්ණයෙන්ම විනාශ කර තෙල් ගෙන්වීම, ගබඩා කිරීම, බෙදාහැරීම විතරක් නෙවෙයි, පිරිපහදු කිරීමත් පෞද්ගලික අංශයට පවරන්න පුලුවන් විදිහට වෙනස් කරලා. පනත ගෙන ඒමේ අරමුණ තෙල් සම්බන්ධ සියලු කටයුතු රජය මගින් කිරීමයි. ඒක ජාතික ආරක්‍ෂාවට සම්පූර්ණයෙන් බලපාන නිසා මේ තත්වය පිහිටුවා තිබුණා. එක්සත් ජාතික පක්‍ෂ ආණ්ඩුව තෙල් බෙදාහැරීම ඉන්දියාවේ අයි.ඕ.සී. සමාගමට දුන්නාට පස්සේ අපි විශාල ජාතික ආරක්‍ෂාව පිළිබඳ අනතුරකට මුහුණ දුන්නා. ඔවුන් තෙල් බෙදාහැරීම නැවැත්වුවොත් මුළු රටම අකර්මණ්‍ය වෙනවා. දැන් ඉඩම් විකුණනවා වගේම මෙච්චර කල් ආරක්‍ෂා කරගෙන හිටපු තෙල් පිරිපහදුවත් පෞද්ගලික අංශයට විකුණන්න ලැහැස්ති වෙනවා. ජනතාව කොරෝනා බියෙන් ඉන්න අතරේ ආණ්ඩුව මෙවැනි කටයුතුත් සිදු කරනවා. කොරෝනා සම්බන්ධයෙන් ආණ්ඩුව මුල සිටම ඉදිරිපත් කළ සංඛ්‍යාලේඛණ ගැටලුසහගතයි. ආණ්ඩුවම ඉදිරිපත් කළේ ඇස්ට්‍රා සෙනිකා එන්නත් 1,264,000ක් ගෙන්වූ බව. නමුත් දැන් කියනවා 1,274,000කට එන්නත ලබාදුන් බව. කොරෝනා සම්බන්ධයෙන් දෙන සංඛ්‍යාලේඛණ කිසිවක් සත්‍ය නොවන බව ඒකෙන්ම පැහැදිලි වෙනවා. පී.සී.ආර්. පරීක්‍ෂණ, දෛනික මරණ සම්බන්ධයෙන් දත්ත වාර්තා සැක සහිත බව වැක්සීන් එක ලබාදීම සම්බන්ධ වැරදි වාර්තාවලින් තහවුරු වෙනවා. අනෙක් පැත්තෙන් උදය ගම්මන්පිල ඇමතිවරයා බරපතළ ප්‍රකාශ සිදුකර තිබෙනවා. එන්නත් මිශ්‍ර කළාට කමක් නැහැ කියලා ප්‍රකාශ කළා. කිසිදු විද්‍යාත්මක පදනම් නැති වගකීම් විරහිත ප්‍රකාශයන් සිදුකරනවා. එන්නත් කළවම් කිරීමෙන් අතුරු ආබාධ ඇතිවන බව ලෝක සෞඛ්‍ය සංවිධානය පැහැදිලිව දක්වා තිබෙනවා. එන්නත් කළවම් කිරීම පිළිබඳව ප්‍රකාශයක් නොකළ බව චන්න ජයසුමන ඇමතිවරයා කියනවා. නමුත් පොලිස් මාධ්‍ය ප්‍රකාශක රූපවාහිනි නාලිකාවකට ඇවිල්ලා කියන්නේ චන්න ජයසුමන ඇමතිවරයා එන්නත් මිශ්‍ර කිරීම පිළිබඳ ලියවිල්ලක් ඉදිරිපත් කළ බවයි. නමුත් සෞඛ්‍ය රාජ්‍ය ඇමතිවරයා දැන් කියන්නේ ස්පුට්නික් ආයතනය එවැනි නිර්දේශයක් දී නැති බවයි. එන්නත් ලබාගැනීමේ අරමුණින් එන අසරණ ජනතාවට කෙසේ හෝ ලබාගන්න අත්සන් කරන්න සිදුවී තිබෙනවා. රටේ ජනතාව අවුලෙන් අවුලට පත්වෙලා. ආණ්ඩුව කොරෝනා සම්බන්ධයෙන් දිගටම අනුගමනය කරමින් ඉන්න මේ වගකීම් විරහිත ක්‍රියාමාර්ග වහාම නතර කරන ලෙස අපි බලකර සිටිනවා.”", "URL": "https://lankatruth.com/si/?p=117480", "Category": "පුවත්", "Parent URL": null}