{"Source": "Lankatruth", "Timestamp": "April 2, 2022", "Headline": "තමන් මූල්‍ය වංචාවක් කළ බවට ජාලිය වික්‍රමසූරිය ඇමරිකාවේදී පිළිගනියි", "News Content": "ඇමරිකාවේ හිටපු තානාපති ජාලිය වික්‍රමසූරිය, ශ්‍රී ලංකා රජය සතු ඇමරිකානු ඩොලර් ලක්ෂ තුනකට අධික මුදලක් අපහරණය කිරීම සම්බන්ධව තමන් වැරදිකරු බව ඇමරිකාවේ කොලොම්බියා දිස්ත්‍රික් අධිකරණය හමුවේ පිළිගෙන ඇති බව එරට මාධ්‍ය වර්තා කරයි. ඔහු එම වරද පිළිගත් බව ඇමරිකානු නීතිඥයින්වන මැතිව් එන් ගෝරව්ස්, ඇමරිකානු ස්වදේශ ආරක්ෂක දෙපාර්තමේන්තුවේ වොෂින්ටන් ක්ෂේත්‍ර කාර්යාලයේ ප්‍රධානී රේමන් වෙලේනුවා, ඇතුළු කණ්ඩායමක් විසින් නිවේදනය කරනු ලැබ ඇත. දැනට ඇමරිකාවේ වර්ජිනියා ප්‍රාන්තයේ ආලින්ටන් හි පදිංචිව සිටින ජාලිය චිත්‍රාන් වික්‍රමසූරිය මහින්ද රාජපක්ෂ ජනපති ලෙස කටයුතු කරන කාලයේ ඇමරිකාවේ සහ මෙක්සිකෝවේ ශ්‍රී ලංකා තානාපතිවරයා ලෙස වසර 2008 සිට 2014 දක්වා කාලය තුළ කටයුතු කළේය. ඔහු ජනාධිපති ගෝඨාභය රාජපක්ෂ ඇතුළු රාජපක්ෂ පවුලේ සමීපතම ඥාතියෙකි. ඔහු විසින් පිළිගත් වරදට දඬුවම් ලබා දීම විනිසුරු ටානියා එස් චුට්කාන් විසින් ලබන ජූලි මස 20 වැනිදාට කල් තබන අතර අදාල චෝදනා හමුවේ ඔහුට වසර පහක උපරිම සිර දඬුවමක් සහ මූල්‍යමය දඩ නියම වීමට නියමිත බව එම වාර්තාවේ සඳහන් වේ. අධිකරණ ලේඛණවලට අනුව 2012 සහ 2013 නොවැම්බර් දක්වා කාලය තුළ වොෂින්ටනයේ පිහිටි ශ්‍රී ලංකා තානාපති කාර්යාලය සඳහා නව ගොඩනැගිල්ලක් මිලදී ගැනීමට ඔහු එම ගොඩනැගිල්ලට දක්වා තිබූ මිලට වඩා ඇමරිකානු ඩොලර් තුන් ලක්ෂ තිස් දෙදහස් විසි හතක් වැඩියෙන් සඳහන් කර ඇති බව මූල්‍ය විමර්ශන වලදී හෙළි දරව් වී ඇත. එසේ ශ්‍රි ලංකා රජයෙන් එම මුදල ලබාගෙන දේපල ව්‍යාපාර සඳහා කිසිම සම්බන්ධයක් නැති සමාගම් දෙකකට එම මුදල් බැරකිරීමට කටයුතු කර ඇති බවට ඇමරිකානු විමර්ශන අංශ විසින් සිදුකරන ලද විමර්ශනවලදී හෙළිව තිබේ. කෙසේ වුවද මෙම විමර්ශන අතරතුර ජාලිය වික්‍රමසූරිය අදාල මුදල් ශ්‍රී ලංකා රජය වෙත යළි ලබා දීමට කටයුතු කර ඇතැයිද වාර්තා වේ. ඔහු අත් අඩංගුවට ගැනීම සඳහා කොළඹ කොටුව මහේස්ත්‍රාත් අධිකරණය 2018 වසරේ ජනවාරි 05 වැනිදා විවෘත වරෙන්තුවක් නිකුත් කරනු ලැබීය. පොලිස් මූල්‍ය අපරාධ විමර්ශන කොට්ඨාසය 2016 වසරේ නොවැම්බර් 17 වැනිදා කටුනායක ගුවන් තොටුපොලේදී ඔහු අත්අඩංගුවට ගත් අතර පසුව කොටුව මහේස්ත්‍රාත් අධීකරණයට ඉදිරිපත් කරනු ලැබී. ඇසේ පවතින රෝගී තත්ත්වයකට ප්‍රතිකාර ලබාගැනීම සඳහා අමෙරිකාවට යාමට අවසර ලබාදෙන ලෙස ඔහු අධිකරණයෙන් කළ ඉල්ලීම පිළිගත් කොටුව මහේස්ත්‍රාත් අධිකරණය 2017 වසරේ ජාලිය වික්‍රමසුරියට විදෙස්ගත වීම සඳහා අවසර ලබා දෙන ලදී. 2017 වසරේ නොවැම්බර් 17 අධීකරණය හමුවේ පෙනී සිටිය යුතු බවට ඔහුට කොන්දේසියක් පනවා තිබුණද ඔහු අධිකරණ්‍ය හමුවේ පෙනී නොසිටි අතර ඔහුගේ ඇප කරුවන්ද විදේශගතවන ලදී. අනතුරුව 2018 වසරේ ජනවාරි 05 වැනිදා කොටුව මහේස්ත්‍රාත් අධීකරණය ඔහු අත්අඩංගුවට ගැනීම සඳහා විවෘත වරෙන්තුවක් නිකුත් කළේ ය. ආශ්‍රිත පුවත් – ජාලියට ආණ්ඩුව දුන් මුක්තියෙන් වංචා වහන්න බැරි බව ඇමරිකානු නීතිඥයෝ කියති", "URL": "https://lankatruth.com/si/?p=131154", "Category": "පුවත්", "Parent URL": null}