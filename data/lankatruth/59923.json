{"Source": "Lankatruth", "Timestamp": "September 24, 2018", "Headline": "වතු සේවක අවම වැටුප රුපියල් 1,281ක් කරන්නැයි ඉල්ලයි", "News Content": "රාජ්‍ය සේවයේ දිනෙක අවම වැටුප රුපියල් 1,281ක් වන අතර වතු සේවක අවම වැටුපද එම ප‍්‍රමාණය දක්වා වැඩිකරන ලෙස ජාතික වෘත්තිය සමිති මධ්‍යස්ථානය ඉල්ලා සිටින බව එම මධ්‍යස්ථානයේ සභාපති වසන්ත සමරසිංහ මහතා පවසයි. මේ වනවිටත් වතු කම්කරු දෛනික වැටුප රුපියල් 400ත්, 500ත් අතර වන බව කියා සිටි සමරසිංහ මහතා අගෝස්තු මාසය වනවිට ජීවන වියදම රුපියල් 5,649කින් වැඩිව පවතිද්දී මෙම වැටුප කිසිසේත්ම ප‍්‍රමාණවත් නොවන බවද සඳහන් කළේය. මේ නිසා වතු කම්කරුවන්ට දෛනික වැටුප රුපියල් 1,281ක් හෝ ඊට ගැලපෙන මාසික වැටුපක් දක්වා වැඩි කරන ලෙසත් රජයෙන් ඉල්ලා සිටින බවද හෙතෙම සඳහන් කළේය. රාජ්‍ය හා පෞද්ගලික අංශවලටද මෙම ජීවන වියදම වැඩිවීම දරාගත නොහැකි තත්ත්වයක් පවතින බව කී සමරසිංහ මහතා ඔවුන්ගේ වැටුප වැඩි කිරීම කෙරෙහිද අවධානය යොමු කළ යුතු බව පෙන්වා දුන්නේය. 2016 ජනවාරියේ සිට කපා හැර ඇති රාජ්‍ය සේවයේ විශ‍්‍රාම වැටුප යළි ලබා දෙන ලෙසද ඉල්ලා සිටින බව කී සභාපතිවරයා මෙම ඉල්ලීම් ඉටු කර ගැනීමට දැවැන්ත විරෝධතාවක් ආරම්භ කිරීමට ජාතික වෘත්තිය සමිති මධ්‍යස්ථානය සැලසුම් කර ඇතැයිද සඳහන් කළේය. ලංකාදීප", "URL": "https://lankatruth.com/si/?p=59923", "Category": "පුවත්", "Parent URL": null}