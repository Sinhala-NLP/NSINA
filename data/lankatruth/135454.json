{"Source": "Lankatruth", "Timestamp": "June 11, 2022", "Headline": "කෝප් කමිටුවේදී කළ ප්‍රකාශය ඉල්ලා අස්කර ගන්නවා – ලංවිම සභාපති", "News Content": "ඉන්දීය අගමැති නරේන්ද්‍ර මෝදි කළ බලපෑමක් අනුව ජනාධිපතිවරයා මන්නාරම සුළං විදුලි බලාගාර ව්‍යාපෘතිය ටෙන්ඩර් කැඳවීමකින් තොරව ඉන්දියානු අදානි සමාගමට ලබාදෙන්නැයි පැවසූ බවට තමන් කෝප් කමිටුවේදී ඊයේ (10) සිදු කළ ප්‍රකාශය ඉල්ලා අස් කරගන්නා බව ලංකා විදුලිබල මණ්ඩලයේ සභාපති එම්.එම්.සී ෆර්ඩිනැන්ඩූ අද (11) ප්‍රකාශ කළේය. ඒ අවස්ථාවේ පැවති අධික පීඩනයත්, විදුලි බල පනත් කෙටුම්පත පාර්ලිමේන්තුවට ඉදිරිපත් කිරීමට අදාළව කාර්ය බහුලවීම නිසා නිසි ලෙස ආහාර පවා නොගෙන වෙහෙස වීමත් හේතුවෙන් ඇතිව තිබූ මානසික තත්වයත් මත මෙම ප්‍රකාශය තමන් අතින් සිදුවී ඇති බවද ඔහු පවසයි. ඊයේ තමන් කෝප් කමිටුව හමුවේ කළ ප්‍රකාශය අද(11) ඉල්ලා අස්කර ගන්නේ ජනාධිපතිතුමාගෙන් හෝ විෂය භාර අමාත්‍යවරයාගෙන් හෝ ඉන්දියානු තානාපති කාර්යාලයෙන් සිදුවූ බලපෑමක් නිසා නොවන බවද ලංකා විදුලිබල මණ්ඩල සභාපති එම්.එම්.සී ෆර්ඩිනැන්ඩු මාධ්‍ය වෙත ප්‍රකාශ කර තිබේ.", "URL": "https://lankatruth.com/si/?p=135454", "Category": "පුවත්", "Parent URL": null}