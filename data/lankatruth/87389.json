{"Source": "Lankatruth", "Timestamp": "December 17, 2019", "Headline": "අත්අඩංගුවට ගත් ස්විස්ටර්ලන්ත තානාපති කාර්යාල නිලධාරිනිය වැලිකඩට", "News Content": "අත්අඩංගුවට ගත් ගානියා බැරිස්ටර් ප්‍රැන්සිස් නැමති ස්විස්ටර්ලන්ත තානාපති කාර්යාල නිලධාරිනිය අධිකරණයට ඉදිරිපත් කිරීමෙන් පසු වැලිකඩ බන්ධනාගාරයේ රඳවා තබාගැනීමට නියෝග කර තිබේ. රජය කෙරෙහි අපකීර්තියක් ඇති වන ආකාරයෙන් කටයුතු කිරීම සහ ඉදිරි අධිකරණ ක්‍රියාමාර්ගයකදී භාවිත කිරීමේ අරමුණින් සාවද්‍ය සාක්ෂි නිර්මාණය කිරීම යන චෝදනා මත අදාල කාන්තාව අත්අඩංගුවට ගන්නා ලෙස නීතිපතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂකවරයාට ලබාදී තිබූ උපදෙස් අනුව ඊයේ දින මෙම අත්අඩංගුවට ගැනීම සිදුවූ අතර පසුව ඇය කොළඹ මහේස්ත්‍රාත් අධිකරණය වෙත ඉදිරිපත් කර තිබිණි. සිද්ධියට අදාල විමර්ශන සඳහා සැකකාරිය නිසි පරිදි සහය නොදක්වා තිබීම හේතුවෙන් ඇප මත මුදාහරිනු ලැබුවහොත් ඉදිරි විමර්ශනවලට බාධාවක් විය හැකිබව පෙන්වා දුන් කොළඹ මහේස්ත්‍රාත් ලංකා ජයරත්න මෙනවිය, සැකකාර කාන්තාව ලබන 30 වැනිදා තෙක් රක්ෂිත බන්ධනාගාර ගතකිරීමට නියෝග කර ඇත. එසේම අදින් (17) අවසන්වීමට තිබූ ඇයගේ විදෙස් ගමන් තහනම තවදුරටත් දීර්ඝ කර ඇත. එසේම ලබන 19 වැනිදා සැකකාර කාන්තාව නැවතවරක් අංගොඩ මානසික වෛද්‍ය විද්‍යායතනය වෙත ඉදිරිපත් කර පරීක්ෂණ වාර්තාවක් ලබාගන්නා ලෙස ද මහේස්ත්‍රාත්වරිය විසින් බන්ධනාගාර අධිකාරීවරයා වෙත නියෝග කර තිබේ.", "URL": "https://lankatruth.com/si/?p=87389", "Category": "පුවත්", "Parent URL": null}