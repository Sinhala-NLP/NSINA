{"Source": "Lankatruth", "Timestamp": "August 18, 2018", "Headline": "රට බේරා ගැනීමට අලුත් පෙරමුණක් එනවා", "News Content": "මේ වනවිට රට පත්ව ඇති තත්වයෙන් බේරා ගැනීමට අලුත් පෙරමුණක් ගොඩනගන බව ජනතා විමුක්ති පෙරමුණේ මධ්‍යම කාරක සභික, ඌව පළාත් සභා මන්ත්‍රී සමන්ත විද්‍යාරත්න මහතා සඳහන් කරයි. රට රකින, රට හදන ජනතාවාදී පාලනයක් උදෙසා ජනහමු දසදහස වැඩසටහනට සමගාමීව බදුල්ල තැපැල් සංකීර්ණ ශ්‍ර‍වනාගාරයේදී අද (18) දහවල් පැවැති රැස්වීමකදී සමන්ත විද්‍යාරත්න මහතා මේ බව සඳහන් කර සිටියේය. මේ වනවිට රට පත්ව ඇති අගාධයෙන් ගොඩගැනීමට පවතින දේශපාලන ක්‍ර‍මය තුළ කිසිදා කළ නොහැකි බැවින් ඒ සඳහා පෙරමුණ ගැනීම උදෙසා රටට ආදරය කරන විද්වතුන් ඇතුළු දේශප්‍රේමීන් එකතු කරගෙන ජාතික විද්වත් සංවිධානයේ මූලිකත්වයෙන් 2019 වසර මුලදී නව දේශපාලන පෙරමුණක් බිහි කරන බව මන්ත්‍රී සමන්ත විද්‍යාරත්න මහතා අවධාරණය කර සිටියේය. වත්මන් පාර්ලිමේන්තුවේ මහජන නියෝජිතයින්ගෙන් අඩක්ම සාමාන්‍ය පෙළවත් සමත් නොවූ පිරිසක් බවත් එවන් නූගත් පිරිසකට රට බාරදීමෙන් අද වනවිට රට ඉතා දරුණු පරිහානියකට ලක්ව ඇති බවත් අවධාරණය කළේ ය. ඒ තත්වයෙන් රට ගොඩගැනීමට පාර්ලිමේන්තුවටත් පළාත් සභාවලටත් උගතුන් හා බුද්ධිමතුන් මෙන්ම ප්‍රායෝගිකව අත්දැකීම් ඇති පිරිසක් යැවිය යුතු බවද ඒ මහතා සඳහන් කළේය.", "URL": "https://lankatruth.com/si/?p=57922", "Category": "පුවත්", "Parent URL": null}