{"Source": "Lankatruth", "Timestamp": "March 27, 2019", "Headline": "ඌව පළාත් සෞඛ්‍ය කාර්ය මණ්ඩල නිලධාරීන් පෙරවරුවේ පැය 4ක් වැඩ වර්ජනයේ", "News Content": "ඌව පළාත් සභාවට අයත් රෝහල් හා සෞඛ්‍ය ආයතනයන්හි සේවය කරනු ලබන සෞඛ්‍ය කාර්ය මණ්ඩලයන් ඊයේ(26) දින සිට, පෙරවරු කාලයේ පැය 4ක් සේවයෙන් බැහැරව සිටීමේ වෘත්තීය ක්‍රියාමාර්ගයක් අනුගමනය කර ඇත. නිමකර ඇති අතිකාල දීමනා අඩුකර ගෙවීමටත්, ගෙවිය යුතු ගමන් වියදම් සීමා කර ගෙවීමටත්, අලුත් අවුරුදු අත්තිකාරම් මුදල් අප්‍රේල් 11 දින ගෙවීමටත් ඌව පළාත් පරිපාලනය විසින් ගෙන ඇති තීන්දුවට විරෝධය පළකිරීම වෙනුවෙන් මෙම ක්‍රියාමාර්ගය ආරම්භ කර ඇත. අතිකාල දීමනා සහ ගමන් වියදම් දීමනා කප්පාදුවකින් තොරව ගෙවන ලෙසත්, උත්සව අත්තිකාරම් මුදල් මාර්තු 31 වැනි දිනට පෙර ගෙවන ලෙසත් සමස්ත ලංකා සුව සේවා සංගමය පවසයි. මෙම මස 29 වැනිදා දක්වා මෙම වෘත්තීය ක්‍රියාමාර්ගය අනුගමනය කිරීමට සැළසුම්කර ඇති අතර ඒ වනතෙක් නිසි පිළිතුරක් නොදෙන්නේ නම් ඉදිරියේදී අඛණ්ඩ වෘත්තීය ක්‍රියාමාර්ග අනුගමනය කරන බව එම සංගමය වැඩිදුරටත් කියා සිටියි.", "URL": "https://lankatruth.com/si/?p=71123", "Category": "පුවත්", "Parent URL": null}