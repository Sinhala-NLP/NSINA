{"Source": "Lankatruth", "Timestamp": "August 13, 2017", "Headline": "ඇලෝසියස්, මෙන්ඩිස් අරක්කු මිලදී ගත්තේ කොහොමද – බැ﻿ඳුම්කර කොමිසම තොරතුරු ඉල්ලයි", "News Content": "පර්පචුවල් ට්‍රෙෂරීස් සමාගම් සමූහය මඟින් ඩබ්ලිව්.එම් මෙන්ඩිස් නැමැති මධ්‍යසාර නිෂ්පාදන සමාගම මිලදී ගත් ආකාරය ඇතුළු තොරතුරු ලබා දෙන ලෙසට මහ බැංකු බැඳුම්කර වංචාව සම්බන්ධයෙන් විමර්ශනය කරන ජනාධිපති කොමිෂන් සභාව පසුගිය 10වනදා අර්ජුන් ඇලෝසියස් අධ්‍යක්ෂ ධූරය දරන පර්පචුවල් ට්‍රෙෂරීස් සමාගමට සිතාසි නිකුත් කර තිබේ. ඒ අනුව අදාළ තොරතුරු ලබන බදාදා (16) කොමිසමට ලබා දිය යුතුව ඇත. මේ අතර පර්පචුවල් ට්‍රෙෂරීස් සමාගමේ ප්‍රධාන විධායක නිලධාරී කසුන් පලිසේන මහතා පසුගිය 11වනදා තුන්වන දිනටත් කොමිසම හමුවේ සාක්ෂි ලබා දී තිබූ අතර එහිදී ඔහු සාක්ෂි ලබා දීම සඳහා ලැප්ටොප් පරිගණකයක් උපයෝගී කර ගැනීම සම්බන්ධයෙන් කොමිසමේදී නියෝජ්‍ය සොලිසිටර් ජනරාල් මිලින්ද ගුණතිලක මහතා සිය විරෝධය පළ කර තිබේ. පලිසේන මහතා මහතා, සිය නීතිඥවරයා සකසා දුන් පිටපතක් අනුව සාක්ෂි ලබා දෙන බව සාක්ෂිකරු අසලට පැමිණ පරිගණකය පරික්ෂා කළ නියෝජ්‍ය සොලිසිටර් ජනරාල්වරයා එහිදී වැඩිදුරටත් සඳහන් කර ඇත. පරිගණකය වසා දමා සාක්ෂි ලබා දෙන ලෙස කොමිසම එම අවස්ථාවේදී පර්පචුවල් ට්‍රෙෂරීස් සමාගමේ ප්‍රධාන විධායක නිළධාරියාට නියෝග කර තිබේ.", "URL": "https://lankatruth.com/si/?p=39355", "Category": "පුවත්", "Parent URL": null}