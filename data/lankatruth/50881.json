{"Source": "Lankatruth", "Timestamp": "April 23, 2018", "Headline": "ආණ්ඩුව 08වෙනිදා පෙරළෙයිද?", "News Content": "මැයි 08වනදා ආරම්භවල පාර්ලිමේන්තුවේ නව සැසිවාරයේදී ජනාධිපතිවරයා විසින් සභාව අමතා සිදු කරන රාජාසන කතාවෙන් පසු එම රාජාසන කතාව සම්බන්ධයෙන් ඡන්ද විමසීමක් ලබාගෙන එම කතාව පාරාය කිරීමට පාර්ලිමේන්තුවේ මන්ත්‍රී කණ්ඩායමක් සූදානම්ව සිටින බවත් එසේ වුවහොත් වත්මන් ආණ්ඩුව අහෝසි කර පාර්ලිමේන්තුව විසරුවා හැරීමට සිදුවන බවත් පසුගිය දිනවල මාධ්‍යවල පුවත් පලවිය. මේ සම්බන්ධයෙන් කතා නායක කරූ ජයසූරිය මහතා මෙන්ම නීතීඥයින්, මාධ්‍යවේදීන් සහ දේශපාලනඥයින්ද මෙසේ අදහස් දක්වා තිබිණි. ඡන්දයක් තියෙනවාද නැද්ද තීරණය වන්නේ ඉදිරිපත් කරන ආකාරය අනුවයි – කතානායක කරූ ජයසූරිය රාජාසන කතාව පිළිබඳව ඡන්දයක් තියනවාද නැද්ද යන්න තීරණය වන්නේ එය ඉදිරිපත් කරන ආකාරය අනුවයි. ඡන්ද විමසීමක් තියන්න නම් ඒ ඉදිරිපත් කරන කතාව ඉතා බරපතල ආන්දෝලනාත්මක එකක් විය යුතුයි. එවැන්නක් පිළිබඳව බලාපොරොත්තු විය නොහැකි පසුබිමක ඡන්ද විමසීමක් ගැන කතා කිරීමම තේරුමක් නැති වැඩක්. හෙවිල්ලක් බැලිල්ලක් නැතුව දාපු ප්‍රවෘත්තියක් – නීතීඥ උපුල් කුමාරප්පෙරුම 19 වෙනි ව්‍යවස්ථා සංශෝධනයේ මේක අදාළ වෙන්නේ නැහැ. 19 වෙනි ව්‍යවස්ථා සංශෝධනයේ තියෙනවා පාර්ලිමේන්තුව අවුරුදු හර හමාරක් යනතුරු විසිරුවන්න බැහැ කියලා. මේ රාජාසන කතාවට කලින් විශ්වාසභංගයක් ආවා. ඒකෙන් ආණ්ඩු පෙරලන්න පුළුවන් කියලත් කිව්වා. කිසිම හෙවිල්ලක් බැලිල්ලක් නැතුව විවිධ ප්‍රකාශ කරනවා වගේම මාධ්‍යයෙන් ඒවා ප්‍රචාරය කරනවා. ඒත් කවුරුත් මේ කතාවල නීතිමය ස්වරූපය දන්නේ නැහැ. 19 වෙනි ව්‍යවස්ථා සංශෝධනය ගෙනාවේ ජනාධිපතිවරයාගේ බලතල අඩු කරලා විධායක ජනාධිපති ක්‍රමය අහෝසි කරන්න බලාපොරොත්තුවෙන්. ඒ වගේම මේ ආණ්ඩුව පත් වුණු දවසේ ඉඳලා ඒකාබද්ධ විපක්ෂය ආණ්ඩුව පෙරලනවා කියලා එක දිගට කිව්වා. ඔවුන්ගේ පළාත් පාලන මැතිවරණයේ සටන් පාඨය වුණෙත් මහින්ද රාජපක්ෂ අගමැති කරන එක. ඒ උත්සාහවලින් කිසිම පලක් වුණේ නැහැ. මේ වගේ බොරු ප්‍රචාරවලට නොරැවටෙන්න මේ රටේ ජනතාව බුද්ධිමත් විය යුතුයි. ඒ වගේම මේවට ප්‍රතිචාර දැක්වීමට ආණ්ඩුවේ ප්‍රචාරන යාන්ත්‍රණය මීට වඩා ශක්තිමත් විය යුතුයි. රට අස්ථාවර කරන්න ගහන අතේ රෝලක් – ජ්‍යෙෂ්ඨ මාධ්‍යවේදී කේ.ඩබ්ලිව්. ජනරංජන විෂ්වාස භංගයක් ගෙනල්ලා රටේ දේශපාලනය අස්ථාවර කරන්න ගත් උත්සාහයේම දෙවැනි කොටස ක්‍රියාත්මක කිරීමක්. මේක ක්‍රියාවට නංවන්න හදන පිරිස් සහ ඒක උලුප්පා දක්වන මාධ්‍යයත් උත්සහ කරන්නේ මේ රට අරාජිකයි කියල පෙන්වන්න. විෂ්වාසභංගය ජයග්‍රහණය කිරීමත් සමඟම රට නැවත ස්ථාව වුණා.ඒ නිසා ඒකට නැවත ප්‍රහාරයක් එල්ල කරන්න ගහපු අතේ රෝලක් තමයි මේ රාජාසන කතාවෙන් පස්සෙ ආණ්ඩුව පෙරලන්න පුළුවන් කියන එක. රාජාසන කතාව වෙස්මිනිස්ටර් පාර්ලිමේන්තු ක්‍රමය යටතේ ක්‍රියාත්මක වෙච්ච එකක්. රාජාසන කතාවෙන් කරන්නේ රටේ ඉදිරි ප්‍රතිපත්ති ප්‍රකාශය කිරීම.ලංකාවෙ දැන් තියෙන්නෙ වෙස්මිනිස්ටර් ක්‍රමය සහ විධායක ජනාධිපති ක්‍රමය යන ක්‍රම දෙකම මිශ්‍ර වෙච්ච පාර්ලිමේන්තු සම්ප්‍රධායක්. මේ රජයේ ප්‍රධානියා ජනාධිපතිවරයා. මේ රාජාසන කතාවෙන් පසුව ඡන්දයක් තියල පැරදුනානම් මුළු ආණ්ඩුවම ඉවත් විය යුතුයි. ඒත් දැන් මේක ක්‍රියාත්මක වෙන්නෙ නැහැ. මේක කිසිම පදනමක් නැති දෙයක්. රාජාසන කතාව කියන එක 19වැනි ව්‍යවස්ථා සංශෝධනයේ නැහැ. ඒකට අදාල ඡන්ද විමසීමක් කෙරෙන්නෙත් නැහැ. මේකෙන් කියන්නේ ඉදිරි දවස්වල පාර්ලිමේන්තුවේ වැඩ කෙරෙන්නේ කොහොමද කියල. තවත් එක් අසාර්ථක උත්සාහයක් – පාර්ලිමේන්තු මන්ත්‍රී වෛද්‍ය නලින්ද ජයතිස්ස රාජාසන කතාවට පසුව ඡන්ද විමසීමක් පවත්වලා ඒක පැරදුනාම ආණ්ඩුව ඉවත් කරපු අවස්ථා පාර්ලිමේන්තු ඉතිහාසය තුල තිබුනා. 1960 මාර්තු මැතිවරණයෙන් පසුව ආපු ආණ්ඩුව පෙරළුනේ එහෙම. නමුත් 1960න් පසුව එහෙම රාජාසන කතාවේ ඡන්දයකින් ආණ්ඩුව පෙරලන්න හම්බුවෙලා නැහැ. ඒ නිසා මේක අසාර්ථක උත්සාහයක්. එක සැරයක් ඔවුන් අගමැතිට විශ්වාස භංගයක් ගෙනල්ලා ආණ්ඩුව පෙරලන්න උත්සාහ කළා. ඒක සාර්ථක වුණේ නැහැ. ඔවුන් මේ දරන්නේ නැවත වටයකින් උත්සාහ කිරීමක්. ජනාධිපතිගේ රාජාසන කතාවෙන් පස්සේ ඡන්ද විමසීමක් කැඳවලා ඊට විරුද්ධව ඡන්දය දෙන්න නම් ඒ කතාව ඉතා බරපතල කතාවක් විය යුතුයි. එහෙම එකක් වෙන එකක් නැහැ කියල මම හිතනවා.", "URL": "https://lankatruth.com/si/?p=50881", "Category": "පුවත්", "Parent URL": null}