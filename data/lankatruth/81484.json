{"Source": "Lankatruth", "Timestamp": "September 26, 2019", "Headline": "ආගමන විගමණ නීති කඩ කිරීම ඇතුළු චෝදනා රැසක් ගැන ගෝඨාභය සම්බන්ධ විමර්ශන සඳහා අධිකරණ නියෝග", "News Content": "ගෝඨාභය රාජපක්ෂ මහතා සම්බන්ධයෙන් සිදුකරන විමර්ශනයක් සඳහා රහස් පොලීසිය විසින් අධිකරණ නියෝග දෙකක් ලබාගෙන ඇත. ඇමෙරිකානු පුරවැසියෙකු වශයෙන් සිටියදී 2005 වසරේ පැවති ජනාධිපතිවරණය සමයේ ගෝඨාභය රාජපක්ෂ මහතා සංචාරක වීසා මත මෙරටට පැමිණ දේශපාලන ක්‍රියාකාරකම්වල නිරත වීම තුළින් පුරවැසි පනත, ආගමන හා විගමන පනත සහ මැතිවරණ පනත උල්ලංඝනය කර ඇති බවට ලැබුණු පැමිණිල්ලකට අනුව සිදුකරන විමර්ශන සඳහා අවශ්‍ය ලේඛන ලබාදීමට පියවර ගන්නා ලෙස අපරාධ පරීක්ෂණ දෙපාර්තමේන්තුව කල ඉල්ලීමක් පිළිගනිමින් කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය ආගමන සහ විගමන පාලකවරයාට සහ හම්බන්තොට සහකාර මැතිවරණ කොමසාරිස්වරයාට අද (26) නියෝග කර තිබේ. මෙම පරීක්ෂණයට අදාළව ආගමන හා විගමන දෙපාර්තමේන්තුවේ වීසා අංශයේ නිලධාරීන්ගෙන් ප්‍රශ්න කර ප්‍රකාශ ලබා ගත් බවත් අපරාධ පරීක්ෂණ දෙපාර්තමේන්තුව අධිකරනයට දන්වා ඇත. 2005 වසරේ ආගමන හා විගමන දෙපාර්තමේන්තුව ආරක්ෂක අමාත්‍යාංශය යටතේ පැවති අවධියේදී ගෝඨාභය රාජපක්ෂ මහතා විසින් ද්විත්ව පුරවැසිභාවය ලබාගෙන ඇති බවට කරුණු අනාවරණය වී තිබෙන අතර ඊට අදාළ ලේඛන ලබාදෙන මෙන් ඉල්ලීම් කළත් ඒවා තමන් සතුව නොමැති බව එම නිලධාරීන් දැනුම් දී ඇති බවත් අපරාධ පරීක්ෂණ දෙපාර්තමේන්තුව අධිකරණය හමුවේ දැනුම් දීතිබේ. ඒ අනුව විමර්ශනවලට අවශ්‍ය කරන අදාල ලේඛන ලබාදීමට පියවර ගන්නා ලෙස ආගමන සහ විගමන දෙපාර්තමේන්තුවේ පාලකවරයාට සහ හම්බන්තොට සහකාර මැතිවරණ කොමසාරිස්වරයා වෙත නියෝගයක් නිකුත් කරන ලෙසද අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා ඇත. එම ඉල්ලීම පිළිගත් මහේස්ත්‍රාත්වරිය විසින් අදාළ ආයතන වෙත හා නිලධාරීන් වෙත් උක්ත ලේඛන ලබා දෙන ලෙස නියෝගය නිකුත් කර තිබේ. මහාචාර්ය චන්ද්‍රගුප්ත තේනුවර සහ ගාමිණි වියන්ගොඩ යන මහත්වරු විසින් පොලිස්පතිවරයා වෙත කරන ලද පැමිණිල්ලකට අනුව මෙම විමර්ශනය ආරම්භ කර ඇත. ඇමරිකානු පුරවැසිභාවය අහෝසි කර ඇති බව සඳහන් කරමින් ගෝඨාභය රාජපක්ෂ මහතා විසින් නව විදේශ ගමන් බලපත්‍රයක් සහ ජාතික හැදුනුම්පතක් ලබා ගෙන ඇති බව පැමිණිලිකරුවන් සිය පැමිණිල්ලේ සඳහන් කර ඇති බවත් ඒ පිළිබඳව වැඩිදුර පරීක්ෂණ සිදුකරන බවත් අපරාධ පරීක්ෂණ දෙපාර්තමේන්තුව අධිකරණය වෙත ඉදිරිපත් කළ වාර්තා මඟි සඳහන් කර තිබේ. ඊට අමතරව ගෝඨාභය රාජපක්ෂ මහතා විසින් සිය දිවිත්ව පුරවැසිභාවය අහෝසි කිරීමට අදාළව විධිමත් පුරවැසි සහතිකයක් ඉදිරිපත් කර නොමැති බවට පැමිණිලිකරුවන් සඳහන් කරන කාරණය පිළිබඳව ද විදේශ අමාත්‍යාංශය, ඇමරිකානු කොන්සල් කාර්යාලය යනාදී ආයතන වෙතින් තොරතුරු ලබා ගෙන තවදුරටත් පරීක්ෂණ සිදුකරන බවද අපරාධ පරීක්ෂණ දෙපාර්තමේන්තුව අධිකරණය වෙත ඉදිරිපත් කළ වාර්තාවේ වැඩිදුරටත් සඳහන් කර ඇත.", "URL": "https://lankatruth.com/si/?p=81484", "Category": "පුවත්", "Parent URL": null}