{"Source": "Lankatruth", "Timestamp": "December 2, 2019", "Headline": "චානුක රත්වත්තේගේත් ඇප කොන්දේසි ලිහිල් වෙයි… විදෙස් ගමන් තහනම ඉවට…", "News Content": "ශ්‍රී ලංකා මහබැංකුවේ අනුමැතියකින් තොරව මූල්‍ය ආයතනයක් පවත්වාගෙන යාම සම්බන්ධයෙන් අධිචෝදනා ලැබ සිටින චානුක රත්වත්තේ මහතාට එරෙහිව පනවා ඇති විදෙස් ගමන් තහනම 2020 ජනවාරි 15 වනදා දක්වා ඉවත් කිරීමට කොළඹ මහාධිකරණය අද (02) නියම කර තිබේ. ඒ, තම සේවාදායකයාට විදෙස්ගත වීමේ අවශ්‍යතාවක් ඇති හෙයින් විදෙස් ගමන් තහනම ලිහිල් කරදෙන මෙන් චානුක රත්වත්තේ මහතාගේ නීතීඥයින් එම නඩුව කොළඹ මහාධිකරණ විනිසුරු විකුම් කළුආරච්චි මහතා හමුවේ කැඳවූ අවස්ථාවේදී කළ ඉල්ලීමකට අනුව ය. චානුක රත්වත්තේ යනු මහාමාර්ග සංවර්ධන රාජ්‍ය අමාත්‍ය ලොහාන් රත්වත්තේ මහතාගේ සොහොයුරාය. එන්ට්‍රස්ට් සෙකියුරිටීස් සමාගමේ රුපියල් කෝටි 420ක මූල්‍ය වංචාවක් සම්බන්ධයෙන් චානුක රත්වත්තේ ඇතුළු පස් දෙනෙකු පොලිස් මූල්‍ය අපරාධ කොට්ඨාශය විසින් අත් අඩංගුවට ගනු ලැබුවේ 2016 සැප්තැම්බර් 14 වනදා ය. පසුදින කොටුව මහේස්ත්‍රාත් අධිකරණයට ඉදිරිපත් කෙරුණු ඔවුන් රක්ෂිත බන්ධනාගාරගත කෙරුණු අතර 2016 ඔක්තෝබර් 21 වනදා ඔවුන් ඇප මත මුදා හරින ලදී. එන්ට්‍රස්ට් සමාගම 2015 වසර අවසන් වනවිට උග්‍ර ද්‍රවශීලතා අර්බුදයකට සහ බුන්වත් තත්වයකට පත්ව තිබුණු බැවින් ශ්‍රී ලංකා මහබැංකුව විසින් 2016 ජනවාරි 04 වනදා එහි අධ්‍යක්ෂ මණ්ඩලය ඉවත් කෙරුණු අතර ආයෝජකයින් ආරක්ෂා කිරීම සඳහා සමාගමේ මෙහෙයුම් සහ කළමනාකරණ කටයුතු ජාතික ඉතිරිකිරීමේ බැංකුව වෙත පවරන ලදී. 2015 ජනවාරි 01 වනදාත් ඔක්තෝබර් 30 වනදාත් අතර කාලය තුළ ශ්‍රී ලංකා මහ බැංකුවේ නිසි අවසරයකින් තොරව ‘එන්ට්‍රස්ට් සෙකියුරිටීස්’ නම් මූල්‍ය ආයතනයක් ආරම්භ කර පවත්වාගෙන යාම සම්බන්ධයෙන් නීතිපතිවරයා විසින් චානුක රත්වත්තේ මහතා ඇතුළු විත්තිකරුවන්ට එරෙහිව අධිචෝදනා භාරදෙනු ලැබුවේ 2018 ඔක්තෝබර් 22 වනදාය. සීමාසහිත නැගෙනහිර හේවාගම් කෝරලයේ සමූපකාර සමිතිය දැඩි මූල්‍ය අර්බුදයකට ලක්ව තිබෙන්නේද චානුක රත්වත්තේ මහතාට අයත් මහ බැංකුවේ ලියාපදිංචි නොකළ මෙම නීති විරෝධී මූල්‍ය සමාගම වන එන්ට්‍රස්ට් ලිමිටඩ් මූල්‍ය සමාගමේ වංචනික ලෙස මුදල් තැන්පත් කිරීම හේතුවෙනි. එම මුදල් තැන්පත්කිරීම සිදුව තිබෙන්නේද පැවති මහින්ද රාජපක්ෂ පාලන සමයේදී ය.", "URL": "https://lankatruth.com/si/?p=86560", "Category": "පුවත්", "Parent URL": null}