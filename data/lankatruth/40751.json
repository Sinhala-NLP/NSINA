{"Source": "Lankatruth", "Timestamp": "September 12, 2017", "Headline": "ජනපති සොහොයුරා යළි රක්ෂිත බන්ධනාගාරයට", "News Content": "ජනතා විමුක්ති පෙරමුණේ සාමාජිකයෙකු සහ ඔහුගේ සොහොයුරා ගමන්ගත් යතුරුපැදියට පසු පසින් පැමිණ එම යතුරුපැදියේ ගැටීමෙන් සිදුවූ අනතුර සම්බන්ධයෙන් පසුගිය 09වනදා පොලොන්නරුව පොලීසියට බාරවී රක්ෂිත බන්ධනාගාර ගතකර සිටි ජනාධිපති මෛත්‍රීපාල සිරිසේන මහතාගේ සොහොයුරු ලාල් සිරිසේන මහතා යළි දින 14කට රක්ෂිත බන්ධනාගාර ගත කිරිමට පොලොන්නරුව මහේස්ත්‍රාත්වරයා ඊයේ (11) නියෝග කර තිබේ. අනතුර සිදුවන අවස්ථාවේ ජනාධිපති සොහොයුරු ලාල් සිරිසේන මහතා විසින්ම එම රථය ධාවනය කර ඇති අතර අනතුරෙන් පසු ඔහු එම ස්ථානයෙන් පලා ගොස් තිබූ අතර පළමුව වෙනත් පුද්ගලයෙකු ඉදිරිපත්කර රථයේ රියදුරු ලෙස හුවාදැක්වීමට සූදානම් වුවද සිද්ධිය ඇසින් දුටුවන් ඒ වනවිටත් පොලීසියට ලබාදී තිබූ ප්‍රකාශ අනුව සහ ජනතා විමුක්ති පෙරමුණේ මැදිහත්වීම මත ලාල් සිරිසේන මහතාට පොලීසියට බාර වීමට සිදුවී ඇත. මෙම අනතුරෙන් එකම පවුලේ සොයුරන් දෙදෙනකු වන 48 හැවිරිදි ඒ.ජේ.එම්. ජයරත්න මහතා සහ 58 හැවිරිදි ඒ.ජේ.එම්. බුද්ධදාස ජීවිතක්ෂයට පත්විය. එම දෙදෙනාගේ දේහය සම්බන්ධ අවසන් කටයුතු ඊයේ සිදු කළ අතර එම අවස්ථාවට ජනතා විමුක්ති පෙරමුණේ දේශපාලන මණ්ඩල සභික සුනිල් හඳුන්නෙත්ති මහතා, පොලොන්නරුව දිස්ත්‍රික් නායක ටී.බී. සරත් මහතා ඇතුළු විශාල පිරිසක් එක්වී සිටියහ. මෙහිදී අවමංග්‍ය සභාව ඇමතූ සුනිල් හඳුන්නෙත්ති මහතා පැවසූවේ රටේ ප්‍රධාන මාධ්‍ය ආයතන පවා මෙම අනතුර සිදු කර පළා ගියේ ජනාධිපතිවරයාගේ සොහොයුරා යැයි පැවසීම බියක් දැක්වූ බවත් ඒ අනුව පෙනී යන්නේ වර්තමානයේ පවතින ප්‍රජාතන්ත්‍රවාදයද බිය ගෙන දෙන්නක් වන බවත්ය. එමෙන්ම් ජනතාවගේ මැදිහත්වීමත් ජනතා විමුක්ති පෙරමුණේ මැදිහත්වීමත් නොවන්නට අද මෙම අනතුරද කාලයේ වැලිතාලාවේ ගිලී යන්නට තිබූ බවත් සුනිල් හඳුන්නෙත්ති මහතා අවධාරණය කළේ ය. ඒ.ජේ.එම්. ජයරත්න මහතාගේ සහ ඒ.ජේ.එම්. බුද්ධදාස මහතාගේ පවුලට යුක්තිය ඉටු වියයුතු බවත් නීතිය ක්‍රියාත්මක වන ආකාරය දෙස ජනතා විමුක්ති පෙරමුණ විමසිලිමත්ව සිටින බවත් පැවසූ අතර තමන්ද ඒ සම්බන්ධයෙන් විමසිල්මත්ව සිටින ලෙස සුනිල් හඳුන්නෙත්ති මහතා ජනතාවගෙන්ද ඉල්ලා සිටියේය.", "URL": "https://lankatruth.com/si/?p=40751", "Category": "පුවත්", "Parent URL": null}