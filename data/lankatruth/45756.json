{"Source": "Lankatruth", "Timestamp": "January 1, 2018", "Headline": "වැඩිම දඩ ආදායම පල්ලම පොලීසියෙන්", "News Content": "ගෙවී ගිය 2017 වසර තුළ වැඩිම දඩ ආදායම උපයා ඇත්තේ පල්ලම පොලීසියේ දුෂණ මර්ධන ඒකකය විසින් බව වාර්තා වේ. ඒ අනුව ඔවුන් සිදු කරන ලද වැටලීම් 442ක සැකකරුවන් අධිකරණය හමුවට ඉදිරිපත් කිරීමේදී දඩ මුදල් ලෙස රුපියල් හැටලක්ෂ විසිදෙදහස් පන්සියයක (රු. 6,022,500) මුදලක් රජයට අය වී ඇත. මෙහිදී නීති විරෝධි මත්පැන් නිෂ්පාදනය කිරීම, ළඟ තබා ගැනීම සහ අලෙවි කිරීම යන චෝදනා යටතේ සැකකරුවන් 271 දෙනෙකුව පල්ලම පොලීසියේ නිලධාරීන් විසින් අත්අඩංගුවට ගෙන ඇති අතර ගෝඩා ළඟ තබා ගැනීම සම්බන්ධයෙන් නඩු 58ක් පවරා තිබේ. ඔවුන්ට අධිකරණය විසින් රුපියල් තිස්හටලක්ෂ හැටතුන්දහසක (රු. 3,663,000) දඩ මුදලක් නියම කර ඇත. ගංජා ළඟ තබා ගැනීම සම්බන්ධයෙන් නඩු 28ක් පවරා ඇති අතර හෙරෝයින් මත් කුඩු ළඟ තබා ගත් පුද්ගලයින් 05 දෙනෙකු අත්අඩංගුවට ගෙන නඩු පවරා තිබේ. ගංජා සහ හෙරෝයින් ළඟ තබා ගෙන සිටි සැකකරුවන්ට විෂ මත්ද්‍රව්‍ය ආඥා පනඅනුව නඩු පවරා ඇති අතර එම සැකකරුවන්ට රුපියල් එක්ලක්ෂ හැත්තෑ හතරදහසක (රු. 1,74,000) දඩ මුදලක් නියම වී ඇත. බලපත්‍ර නොමැතිව වැලි ප්‍රවාහනය කිරීම සම්බන්ධයෙන් 39 දෙනෙකුද මැටි ප්‍රවාහනය කිරීම සම්බන්ධයෙන් 14 දෙනෙකුද බොරළු ප්‍රවාහනය කිරීම සම්බන්ධයෙන් 03 දෙනෙකුද පස් ප්‍රවාහනය කිරීම සම්බන්ධයෙන් දෙදෙනෙකුද පල්ලම පොලීසියේ නිළධාරීන් විසින් අත්අඩංගුවට ගෙන තිබේ. ඔවුන්ට භූ විද්‍යා පතල් හා කැණීම් පනත යටතේ නඩු පැවරීම හේතුවෙන් අධිකරණය විසින් රුපියල් දෙලක්ෂ පන්දහසක (රු. 2,005,000) දඩ මුදලක් නියම කර ඇත. වෙනත් වැරදි සම්බන්ධයෙන් සැකකරුවන් 22කු අත්අඩංගුවට ගෙන ඇති අතර ඔවුන්ට රුපියල් එක්ලක්ෂ අසූදහස් පන්සියයක (රු. 180,500) දඩ මුදලක් නියම කර තිබේ.", "URL": "https://lankatruth.com/si/?p=45756", "Category": "පුවත්", "Parent URL": null}