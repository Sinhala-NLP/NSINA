{"Source": "Lankatruth", "Timestamp": "July 25, 2017", "Headline": "රවී කරුණානායකට සිතාසි", "News Content": "මහ බැංකුවේ බැඳුම්කර වංචාව සිදු වූ සමයේ මුදල් ඇමතිව සිටි වත්මන් විදේශ කටයුතු අමාත්‍ය රවී කරුණානායක මහතාට හෙට (26) බැඳුම්කර කොමිසම හමුවේ පෙනී සිටින ලෙස නියම කරමින් එම කොමිසම අද (25) සිතාසි බාරදී ඇතැයි වාර්තා වේ. කරුණානායක මහතාට අද දින කොමිසම හමුවේ පෙනී සිටින ලෙස මීට පෙර අවස්ථාවක දැනුම් දී තිබුණද අද දින කැබිනට් රැස්වීමට සහභාගි විය යුතු බව නීතීඥවරයෙකු මාර්ගයෙන් දැනුම් දී තිබේ. ඒ අනුව හෙට දින පැමිනෙන ලෙස දන්වා මෙසේ සිතාසි බාරදි ඇත. මෙම කොමිසම හමුවේ ඊයේ (24) අනාවරණය වූයේ මෙම බැඳුම්කර වංචාවේ ප්‍රධාන හවුල් කරුවෙකු වන අර්ජුන් ඇලෝසියස් මහතා විසින් රුපියල් ලක්ෂ 1650ක මුදලකට නිවසක් මිලදීගෙන රවී කරුණානායක මහතාගේ පරිහරණයට ලබා දී ඇති බවය. ඒ අනුව හැකි ඉක්මනින් රවී කරුණානායක මහතා කොමිසම හමුවට කැඳවීමට ඊයේ තීරණය කර තිබිණි.", "URL": "https://lankatruth.com/si/?p=38310", "Category": "පුවත්", "Parent URL": null}