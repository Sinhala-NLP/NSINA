{"Source": "Lankatruth", "Timestamp": "March 4, 2019", "Headline": "ඩෙවෝන් ඇල්ල නැරඹීමට ගාස්තුවක්", "News Content": "හැටන් – දිඹුල “ඩෙවෝන්” දිය ඇල්ල නැරඹීමට පැමිණෙන සංචාරකයන්ගෙන් කොටගල ප්‍රාදේශීය සභාව මුදල් අයකරගැනීම හේතුවෙන් එම දෙස් විදෙස් සංචාරකයන් දැඩි අපහසුතාවයට පත්ව ඇතැයි වාර්තා වේ. නුවරඑළිය දිස්ත්‍රික්කයේ කොටගල ප්‍රාදේශීය සභාව මගින් පුවත්පත් දැන්වීමක් පළකරමින්, ඩෙවෝන් දිය ඇල්ලේ නැරඹුම් මධ්‍යස්ථානය අසල ප්‍රවේශ පත්‍ර නිකුත් කිරීමට ටෙන්ඩර් පත් කැඳවා එම ටෙන්ඩරය තලවකැලේ ප්‍රදේශයේ පුද්ගලයෙකුට වාර්ශික බලපත්‍රයක් මත රුපියල් ලක්ෂ 1.5කට ලබා දී තිබේ. ටෙන්ඩරය ලබාගත් පුද්ගලයා පළමු පැය සඳහා බස් රථයකින් රුපියල් 100ක් ද වෑන් රථයකින් රුපියල් 50ක් ද ත්‍රී රෝද රථයකින් රුපියල් 30ක් ද යතුරු පැදියකින් රුපියල් 25ක් ද අයකර ගනු ලබන අතර පැයකට වඩා වැඩි කාලයක් රථය නවතා තැබීමේදී එම මුදල දෙගුණකර අයකර ගනු ලබයි. එසේම මෙම මිලගණන් අයකර ගනු ලැබීමේ නිස්චිත පටිපාටියෙන් බැහැරව වැඩි මුදලක් අයකර ගැනීම ද සිදුකරන බවට රියදුරන් චෝදනා කරයි. ප්‍රධාන මාර්ගය අසල ඩෙවෝන් දිය ඇල්ලේ නැරඹුම් මැදිරිය සුදු අධිරාජ්‍යවාදීන්ගේ යටත් විජිත සමයේ ඉදිකරන ලද්දක් වන අතර දෙස් විදෙස් සංචාරකයන් විශාල ප්‍රමාණයක් එම ස්ථානයේ වාහන නතරකර ඡායාරූප ආදිය ගැනීමටත් වෙහෙස නිවා ගැනීමටත් තෝරා ගනියි. කොටගල ප්‍රාදේශීය සභාව මගින් කිසිඳු පොදු පහසුකමක් සැපයීමකින් තොරව සංචාරකයින්ගෙන් මෙම මුදල් අයකරගැනීමට බොහෝ දෙනා සිය විරෝධය පළකර ඇත. මේ සම්බන්ධව කොටගල ප්‍රාදේශීය සභාවේ සභාපති රාජමණී ප්‍රසාද් මහතාගෙන් කළ විමසීමකදී ඔහු සඳහන්කර ඇත්තේ ප්‍රාදේශීය සභාවට ආදාලයම් උපයන ව්‍යාපෘතියක් ලෙස මෙය ක්‍රියාත්මක කර ඇති බවයි.", "URL": "https://lankatruth.com/si/?p=69622", "Category": "පුවත්", "Parent URL": null}