{"Source": "Lankatruth", "Timestamp": "March 30, 2021", "Headline": "අද සිට තැපෑල ලෙඩවෙයි… සියලු නිවාඩු අවලංගුකරයි…", "News Content": "ප්‍රධාන ඉල්ලීම් කිහිපයක් මුල් කරගනිමින් තැපැල් සේවකයින් අද (30) මධ්‍යම රාත්‍රියේ සිට අසනීප නිවාඩු වාර්තා කිරීමේ වෘත්තීය ක්‍රියාමාර්ගයක නිරත වීමට තීරණය කර ඇතැයි ශ්‍රී ලංකා තැපැල් හා විදුලි සංදේශ සේවා සංගමයේ සභාපති චින්තක බණ්ඩාර සඳහන් කරයි. තැපැල් සේවයට නව සේවකයින් බඳවා ගන්නා ක්‍රියාමාර්ගයට විරෝධය පළ කිරීම ඇතුළු තවත් ඉල්ලීම් කිහිපයක් මුල් කරගනිමින් එම වෘත්තීය ක්‍රියාමාර්ගයේ නිරත වන බවද ඔහු පවසයි. ඒ අනුව අද මධ්‍යම රාත්‍රී 12.00 සිට හෙට (31) මධ්‍යම රාත්‍රී 12.00 දක්වා පැය 24ක කාලයක් ඔවුන් අදාළ වෘත්තීය ක්‍රියාමාර්ගයේ නිරත වීමට නියමිතය. කෙසේවෙතත් වහාම ක්‍රියාත්මක වන පරිදි සියලු තැපැල් සේවකයින්ගේ නිවාඩු අවලංගු කිරීමට තැපැල් දෙපාර්තමේන්තුව පියවර ගෙන තිබේ. එහෙත් නිවාඩු අවලංගු කළ ද වෘත්තීය සමිති ක්‍රියාමාර්ගය සිදුකරන බව එම සංගමයේ චින්තක බණ්ඩාර සඳහන් කරයි.", "URL": "https://lankatruth.com/si/?p=114002", "Category": "පුවත්", "Parent URL": null}