{"Source": "Lankatruth", "Timestamp": "September 23, 2020", "Headline": "ග්‍රාම නිලධාරින් රාජකාරි කළයුතු හැටි ආරක්ෂක ලේකම් කියයි…", "News Content": "ග්‍රාමනිලධාරීවරු රාජකාරි කළ යුතු ආකාරය ගැන දන්වමින් ආරක්ෂක ලේකම්, විශ්‍රාමික මේජර් ජෙනරාල් කමල් ගුණරත්න මහතා විසින් චක්‍රලේකයක් නිකුත්කරමින් දන්වා සිටියි. ඒ බව රජයේ ප්‍රවෘත්ති අධ්‍යක්ෂ ජනරාල්වරයාගේ අත්සනින් අද (23) නිකුත් කළ නිවේදනයේ දැක්වේ. ග්‍රාම නිලධාරින් සිය විවේක දිනය හැර දින 06ක් පැය 24 පුරාම තම කොට්ඨාසය තුළ රාජකාරි ඉටු කිරීමට බැඳී සිටින බවත් එය 2020.10.01 දින සිට ක්‍රියාත්මක කළ යුතු බවත් දන්වමින් රජයේ ප්‍රවෘත්ති දෙපාර්තමේන්තුව විසින් මෙම නිවේදනය නිකුත් කරණු ලැබ තිබේ. එසේම අඟහරුවාදා සහ බ්‍රහස්පතින්දා දිනවල පෙරවරු 8.30 සිට 4.15. දක්වාත්, සෙනසුරාදා දින දවල් 12.30 දක්වාත් මහජන සේවය සඳහා සිය කාර්යාලවල රැඳී සිටිය යුතු බවද එමගින් දැනුම්දී ඇත. අමාත්‍ය මණ්ඩලය විසින් පසුගියදා ගත් තීරණයකට අනුව බදාදා දිනය වෙනුවට සඳුදා දිනය මහජන දිනය ලෙස ප්‍රකාශයට පත්කර ඇති අතර ඊට සමගාමීව සඳුදා දිනයේ ප්‍රාදේශීය ලේකම් කාර්යාලවල කැඳවීම් හා අවශ්‍යතා අනුව කටයුතු කළ යුතුය. ඉතිරි දින 03න් එක් දිනයක් විවේක දිනය ලෙසද ඉතිරි දින 2l ක්ෂේත්‍ර රාජකාරි සඳහා යොදා ගතයුතු බවද එම නිවේදනයෙන් සඳහන් කර තිබේ. එමගින් ග්‍රාම නිලධාරින්ගේ රාජකාරි කටයුතු ඉටුකිරීම විධිමත් කිරීම සඳහා අභ්‍යන්තර ආරක්ෂක, ස්වදේශ කටයුතු හා ආපදා කළමනාකරණ රාජ්‍ය අමාත්‍යාංශයේ ලේකම්, මේජර් ජෙනරාල් (විශ්‍රාමික) කමල් ගුණරත්න මහතා විසින් ස්වදේශ කටයුතු චක්‍රලේඛ අංක – 16/2020 ලෙස අදාළ චක්‍රලේඛය නිකුත්කර ඇතැයිද එම නිවේදනයේ වැඩිදුරයත් සඳහන් කර ඇත. මේ පිළිබඳව තම කොට්ඨාසවල මහජනතාව දැනුම්වත් කිරීමට පියවර ගන්නා ලෙසද ග්‍රාම නිලධාරින්ට රජයේ ප්‍රවෘත්ති අධ්‍යක්ෂ ජනරාල්වරයා දැනුම්දී තිබේ.", "URL": "https://lankatruth.com/si/?p=96680", "Category": "පුවත්", "Parent URL": null}