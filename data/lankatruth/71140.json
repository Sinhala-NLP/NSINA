{"Source": "Lankatruth", "Timestamp": "March 27, 2019", "Headline": "රත්ගම ව්‍යාපාරිකයන් ඝාතන සිද්ධියට තවත් පොලිස් නිලධාරීන් දෙදෙනෙකු අත්අඩංගුවට", "News Content": "රත්ගම ව්‍යාපාරිකයන් දෙදෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධව අපරාධ පරීක්ෂණ දෙපාර්තමේන්තුවට අවශ්‍යව සිටි දකුණු පළාත් විශේෂ අපරාධ විමර්ශන ඒකකයේ හිටපු කොස්තාපල්වරුන් වන අනිල් කුමාර සහ රාගමුණිගේ විජිත කුමාර යන දෙදෙනා නීතීඥයෙකු මාර්ගයෙන් අද(27) පස්වරුවේ ගාල්ල මහේස්ත්‍රාත් අධිකරණයට භාරවී තිබේ. සිද්ධියට අදාල නඩුව අද ගාල්ල මහේස්ත්‍රාත් හර්ෂණ කැකුණවෙල මහතා ඉදිරියේ විභාගයට ගත් අතර එහිදී සැකකාර පොලිස් නිලධාරීන් අධිකරණයට භාරවී ඇත. සැකකරුවන් වෙනුවෙන් පෙනීසිටි ඔවුන්ගේ නීතීඥවරුන් ඇප ඉල්ලා සිටියද ලබන අප්‍රේල් 8 වැනිදා දක්වා රක්ෂිත බන්ධනාගාර ගත කිරීමට මහේස්ත්‍රාත්වරයා නියෝග කළේය. ඒ අනුව සිද්ධියට අදාලව මේ වනවිට අත් අඩංගුවට ගෙන ඇති සැකකරුවන් සංඛ්‍යාව 17කි.එයින් 15ක්ම දකුණු පළාත් විශේෂ අපරාධ විමර්ශණ ඒකකයේ පොලිස් නිලධාරින් වන අතර දෙදෙනක් වන සංරක්ෂන දෙපාර්තමේන්තුවේ නිලධාරිහු වෙති.", "URL": "https://lankatruth.com/si/?p=71140", "Category": "පුවත්", "Parent URL": null}