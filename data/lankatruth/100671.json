{"Source": "Lankatruth", "Timestamp": "November 19, 2020", "Headline": "කොරෝනා සුවවූවෙකුට යළි ආසාදනය වෙයි…", "News Content": "පසුගිය මස 25 වනදා සිදු කළ PCR පරීක්ෂණයේදී කොවිඩ් – 19 ආසාදතයෙකු ලෙස හඳුනාගැනීම හේතුවෙන් රෝහල්ගත ප්‍රතිකාර ලැබීමෙන් පසු නිවසට පැමිණි පුද්ගලයෙකුට නැවතවරක් කොවිඩ් ආසාදනය වී ඇතැයි වාර්තා වේ. මෙම පුද්ගලයා කොවිඩ් ආසාදිතයෙකු යැයි පළමුව හඳුනාගැනීමෙන් පසු රෝහල්ගතව ප්‍රතිකාර කර සුවවී ඇති අතර ඉන් පසු ඔහු රෝහලෙන් පිටකිරීමට පෙර සිදුකරනු ලැබූ PCR පරීක්ෂණය ඔහුට සිදු කර නැත. ඒ කොවිඩ් වැලැක්වීමේ තාක්ෂණික කමිටුව විසින් ගනු ලැබූ තීරණයක් මතය. එම කමිටුව තීරණය කර තිබුනේ ප්‍රතිකාර ලබා රෝහලෙන් පිටවයන අයගේ PCR පරීක්ෂණ සිදු නොකිරීමටය. කෙසේ වෙතත් ඊයේ (18) හොරණ සෞඛ්‍ය වෛද්‍ය නිලධාරී කොට්ඨාසයට අයත් පුද්ගලයන් 08 දෙනෙකුට කොවිඩ් -19 වෛරසය ආසාදනය වී ඇති බව අනාවරණය වී තිබේ. එම 08 දෙනා අතර එකම පවුලේ සිව්දෙනෙකු හා විදෙස්ගතව සිට පැමිණි පුද්ගලයෙකු සිටී. විදෙස්ගතව සිට පැමිණි මෙම පුද්ගලයා පසුගිය 13 වනදා මෙරටට පැමිණ ඇති අතර පසුව නිරෝධායන මධ්‍යස්ථානයකට යොමුකර තිබුණි. ඔහුට වෛරසය ආසාදනය වී ඇති බව පසුගිය මස 25 වනදා එහිදී අනාවරණය වී ඇත. පසුව ඔහුට ප්‍රතිකාර සිදුකිරීමෙන් දින 14කට පසු PCR පරීක්ෂණයකින් තොරව නිවසට එවා තිබේ. තවත් දින 14ක් නිවසේ නිරෝධායනය වෙමින් සිටි ඔහුට යළිත් වරක් වෛරසය ආසාදනය වී ඇති බව මේ වනවිට තහවුරු වී තිබේ.", "URL": "https://lankatruth.com/si/?p=100671", "Category": "කොවිඩ් -19 (කොරෝනා ) පුවත්", "Parent URL": null}