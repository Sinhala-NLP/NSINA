{"Source": "Lankatruth", "Timestamp": "August 25, 2019", "Headline": "කාශ්මීරයේ තතු සෙවීමට ගිය රාහුල් ගාන්ධි ඇතුළු පිරිසක් හරවා එවයි", "News Content": "ජම්බු කාෂ්මීරයේ උද්ගතව ඇති තත්වය සොයා බැලීම සඳහා එහි ප්‍රාන්ත අගනුවර වන ශ්‍රී නගර් වෙත ගිය කොංග්‍රස් පක්ෂ නායක රාහුල් ගාන්ධි ඇතුළු විපක්ෂයේ දේශපාලනඥයින් නැවත හරවා එවා තිබේ. කාශ්මීරයේ ආණ්ඩුකාර පාල් මලික් විසින් සිදුකරන ලද ආරාධනාවකට අනුව විපක්ෂ දේශපාලනඥයින් ඊයේ(24) දින කාශ්මීරය බලා ගොස් තිබූ අතර ඒ සඳහා ආණ්ඩුකාරවරයා ගුවන් යානයක් යැවීමට ද කැමැත්ත පළකර තිබිණි. කාශ්මීරයේ දිනපතා විරෝධතා පැවැත්වෙන බවත් එහි සිටින ජනතාව දැඩි දුෂ්කරතාවයන්ට පත්ව ඇති බවත් රාහුල් ගාන්ධි ඇතුළු දේශපාලනඥයින් පවසා තිබේ. එම තොරතුරු ඉන්දීය මාධ්‍ය වාර්තා නොකිරීම සම්බන්ධව තමන් දැඩි අප්‍රසාදය පලකරන බව ද ඔවුන් පවසයි. විපක්ෂයේ දේශපාලනඥයින් වැඩිදුරටත් පවසා ඇත්තේ කාශ්මීරයේ තත්වය සාමාන්‍ය නොවන බවත් විපක්ෂ දේශපාලනඥයින්ට එහි තත්වය නිරීක්ෂණය කිරීම සඳහා ඉඩලබා නොදීමෙන් ඒ බව තහවුරු වන බව ද ඔවුන් පවසා තිබේ.", "URL": "https://lankatruth.com/si/?p=79788", "Category": "විදෙස් පුවත්", "Parent URL": null}