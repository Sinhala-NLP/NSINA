{"Source": "Lankatruth", "Timestamp": "July 24, 2017", "Headline": "පෞද්ගලික විශ්වවිද්‍යාල රටට අවශ්‍ය නැහැ – නාපානේ පේමසිරි හිමියෝ කියති", "News Content": "රටට පෞද්ගලික විශ්වවිද්‍යාල අවශ්‍ය නැති බවත් සයිටම් ආයතනය අහෝසි කිරීම සඳහා බලධාරීන් දැනුවත් කිරීමට ත්‍රෛනිකායික මහානායක ස්වාමීන්වහන්සේලා සමග සාකච්ඡා කිරීමට බලාපොරොත්තුවන බවත් රාමඤ්ඤ නිකායේ මහානායක අග්ගමහා පණ්ඩිත පූජ්‍ය නාපානේ ප්‍රේමසිරි නාහිමියෝ අද (24) සමස්ත ලංකා වෛද්‍ය නිලධාරීන්ගේ සංගමයහමුවේ ප්‍රකාශ කර ඇත. ඒ මේ වනවිට උද්ගතව ඇති සයිටම් අර්බුදය සම්බන්ධයෙන් මහානායක හිමියන් දැනුවත් කිරීම සඳහා අද සමස්ත ලංකා වෛද්‍ය නිලධාරීන්ගේ සංගමයේ ලේකම් වෛද්‍ය ජයන්ත බණ්ඩාර මහතා ඇතුළු පිරිසක් උන්වහන්සේව බැහැදැකීම සඳහා ගිය අවස්ථාවේදී ය. වෛද්‍ය සිසුන් මාස හයකට වැඩි කාලයක් දේශනවලට පවා සහභාගී නොවෙමින් නීතිවිරෝධී සයිටම් උපාධි ආයතනය අහෝසි කිරීමට ආණ්ඩුවට බලකරමින් සිටින බවත් මේ වනවිට ශිෂ්‍ය නායකයින් අත්අඩංගුවට ගැනීම්, සුදුවෑන්වලින් පැහැරගෙනයාමට තැත්කිරීම් ඇතුළු මර්ධන ක්‍රියාවන් දියත් කර ඇති බවත් මහානායක හිමියන් හමුවේ පෙන්වා දුන් සමස්ත ලංකා වෛද්‍ය නිලධාරීන්ගේ සංගමයේ නිලධාරීන් විශේෂයෙන්, මහා සංඟරත්නය ලෙස මහානායක ස්වාමීන්වහන්සේලා මෙම සයිටම් අර්බුදය විසඳා ගැනීමට මැදිහත් වන ලෙසත් එම වෛද්‍යවරු මහානායක හිමියන්ගෙන් ඉල්ලා තිබේ. එයට ප්‍රතිචාර දක්වමින් රාමඤ්ඤ නිකායේ මහානායක අග්ගමහා පණ්ඩිත පූජ්‍ය නාපානේ ප්‍රේමසිරි නාහිමියෝ උක්ත කරුනු සඳහන් කර ඇති අතර බාල වෛද්‍යවරුන් බිහිකරන සයිටම් ආයතනය අහෝසි වියයුතු යැයි තමන් වහන්සේද කල්පනා කරන බවත් සඳහන් කර ඇත. මෙම අවස්ථාවට සමස්ත ලංකා වෛද්‍ය නිලධාරීන්ගේ සංගමයේ ලේකම් වෛද්‍ය ජයන්ත බණ්ඩාර මහතාට අමතරව සභාපති වෛද්‍ය කාන්ත අත්තනායක, උප සභාපති වෛද්‍ය හන්සක විජේමුණි යන මහත්වරුන්ද සහභාගී වී තිබේ.", "URL": "https://lankatruth.com/si/?p=38173", "Category": "පුවත්", "Parent URL": null}