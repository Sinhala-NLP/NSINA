{"Source": "Lankatruth", "Timestamp": "February 28, 2019", "Headline": "“රැවටිලිකාර සාකච්ඡා අපිට එපා – ගුරුවරුන්ගේ ඉල්ලීම්වලට ලබාදෙන විසඳුම් ඉදිරිපත් කරනු”", "News Content": "ඉල්ලීම් 06ක් මුල්කර ගනිමින් ලංකා ගුරු සේවා සංගමය විසින් අද (28) ඉසුරුපාය අධ්‍යාපන අමාත්‍යාංශය ඉදිරිපිට පවත්වන ලද විරෝධතාවය විසුරුවා හැරීමට කැරලි මර්ධන පොලීසිය විසින් කඳුළු ගෑස් හා ජල ප්‍රහාරයක් එල්ල කළේය. මේ හේතුවෙන් බොරැල්ල – කොට්ටාව ප්‍රධාන මාර්ගයේ ගමනාගමනයද පැය කිහිපයකට අඩාල විය. පැලවත්ත බුද්ධදාස ක්‍රීඩාංගනය අසළ සිට පාගමනින් පැමිණි පිරිස බත්තරමුල්ල අධ්‍යාපන අමාත්‍යාංශය ඉදිරිපිටට රැස්ව සිය විරෝධය පළ කළහ. වසර 22ක සිය වැටුප් විෂමතා නොවිසඳීම, මාස 30ක හිඟ වැටුප් කප්පාදුව, සිසු විනය රකින ගුරුවරුන් ආරක්ෂා නොකිරීම, ඉගැන්වීමට බාධා කෙරෙන වෙනත් වැඩ පැවරීම, විශ්‍රාම වැටුප අහෝසි කිරීම හා දළ දේශීය නිෂ්පාදිතයෙන් සියයට 6%ක් පොරොන්දු වූ පරිදි අධ්‍යාපනයට වෙන් නොකිරීම යන කරුණු 06 මුල්කරගනිමින් මෙම උද්ඝෝෂණය සංවිධාන කර තිබුණි. මීට පෙර බලධාරීන් සමඟ මෙම කෙරුණු සාකච්ඡා කළත් ඉන් ඵලක් නොවූ බව පවසමින් ලංකා ගුරුසේවා සංගමයේ නියෝජිතයන් අමාත්‍යාංශයට ඇතුළු වීමට උත්සාහ කිරීමත් සමග පොලිසිය හා ගුරුවරු අතර නොසන්සුන් තත්ත්වය උද්ගත විය. එහිදී පිරිස විසුරුවා හැරීමට පොලීසිය ජල ප්‍රහාරයක් එල්ල කළේ ය. උද්ඝෝෂණය හේතුවෙන් බොරැල්ල – කොට්ටාව ප්‍රධාන මාර්ගයේ ගමනාගමනය සම්පූර්ණයෙන් අඩාල වී තිබූ අතර ජල ප්‍රහාරයෙන් පසු යළිත් රැස්වූ පිරිස අධ්‍යාපන අමාත්‍යවරයා හෝ අමාත්‍යාංශ ලේකම්වරයා පැමිණ විසඳුමක් ලබාදෙන්නැයි බලකරමින් නැවත උද්ඝෝෂණයේ නිරත වුණා. කිසිදු බලධාරියෙකු ඔවුන් හමුවට නොපැමිණි නිසා යළිත් අමාත්‍යාංශයට ප්‍රවේශ වීමට උත්සාහ කළ පිරිස විසුරුවා හැරීමට පොලීසිය කඳුලු ගෑස් හා නැවතත් ජලප්‍රහාරයක් එල්ල කළේය. කෙසේ නමුත් දහවල් 2.30ට පමණ පිරිස එම ස්ථානයෙන් විසිර ගිය අතර එහිදී ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා විරෝධතාවයට පැමිණි ගුරුවරු අමතමින් සඳහන් කර සිටියේ මෙතෙක් සිදු කළ සාකච්ඡාවලින් කිසිඳු ප්‍රතිඵලයක් නොලැබුණු බැවින් ප්‍රශ්නයෙන් මගහරින බලධාරීන්ගේ දෙපතුළ ලඟට නොයන බවත් මෙවර අයවැයෙන් විසඳුම් නොලැබුණහොත් යළි එළඹෙන 13 වනදා දිවයින පුරා සිටින ගුරුවරු සංවිධානය කරමින් දැවැන්ත විරෝධතාවයක් දියත් කරන බවත්ය. පොලිස් ප්‍රහාර හේතුවෙන් ලංකා ගුරුසේවා සංගමයේ මහියංගනය කලාප ලේකම් ගුණවර්ධන මහතාසහ මතුගම කලාප ලේකම් සංජීව රණසිංහ මහතා තුවාල ලබා රෝහල් ගත කර ඇත.", "URL": "https://lankatruth.com/si/?p=69338", "Category": "පුවත්", "Parent URL": null}