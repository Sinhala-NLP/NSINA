{"Source": "Lankatruth", "Timestamp": "April 1, 2021", "Headline": "බැඳුම්කරය කියන්නේ මොකක්ද කියාවත් නීතිපති දන්නේ නැහැ… රවීගේ නීතීඥයා කියයි", "News Content": "ශ්‍රී ලංකා මහ බැංකුවේ භාණ්ඩාගාර බැඳුම්කර කොල්ලය සම්බන්ධයෙන් අධිකරණයේ පවතින නඩු විභාගයේදී විත්තියේ නීතිඥවරයා “බැඳුම්කර නිකුතුවක් කියන්නේ මොකක්ද කියාවත් නීතිපතිවරයාට අවබෝධයක් නැහැ.” යනුවෙන් විත්තියේ නීතිඥවරයා ප්‍රකාශ කර තිබේ. විත්තියේ නීතිඥවරයා මේ බව ප්‍රකාශ කර ඇත්තේ රවි කරුණානායක හිටපු මුදල් ඇමති ඇතුළු පිරිසක් චූදිතයන් කරමින් භාණ්ඩාගාර බැඳුම්කර කොල්ලය සම්බන්ධයෙන් කොළඹ මහාධිකරණයේ පවරා තිබෙන නඩු විභාගය ඊයේ (31) පැවැති අවස්ථාවේදීය. මෙම කොල්ලය සම්බන්ධයෙන් ප්‍රධානම චූදිතයන් වී සිටින හිටපු මහ බැංකු අධිපතිවරයෙකු වන අර්ජුන් මහේන්ද්‍රන් සහ තවත් කිහිපදෙනෙකු අධිකරණයට ඉදිරිපත් නොකර තිබෙන පසුබිමක මෙම නඩුව විභාග වෙමින් පවතී. මෙහිදී විත්තිය වෙනුවෙන් පෙනී සිටි ගාමිණී මාරපන නීතිඥවරයා වැඩිදුරටත් අධිකරණයට ප්‍රකාශ කර තිබෙන්නේ “බැඳුම්කර ක්‍රමවේදයන් පිළිබඳ කිසිවක් නොදන්නා පිරිසක් මෙය විශාල වංචාවක් ලෙස හුවා දක්වමින් රටේ විශාල කැලඹීමක් ඇති කිරීමට උත්සාහ දරනවා. රජයට ණය අවශ්‍ය වූ විට ණය මුදල් ලබාදී සුරැකුම්පත් ලබාගැනීම වරදක් ද?” යනුවෙනි. මේ වනවිට රට තුළ මහත් ආන්දෝලනයකට ලක්වී තිබෙන සීනි බදු වංචාව සම්බන්ධයෙන්ද ආණ්ඩුවේ විවිධ පාර්ශ්ව එවැනි වංචාවක් සිදුකර නැති බවට කරුණු දක්වමින් සිටී.", "URL": "https://lankatruth.com/si/?p=114094", "Category": "පුවත්", "Parent URL": null}