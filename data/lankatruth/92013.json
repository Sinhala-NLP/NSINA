{"Source": "Lankatruth", "Timestamp": "April 2, 2020", "Headline": "ඇඳිරිනීතිය සමයේ රිය අනතුරුවලින් 5ක් ජීවිතක්ෂයට", "News Content": "ඇඳිරිනීතියද පනවා ඇති තත්වයක් තුළ දිවයිනේ ප්‍රදේශ කිහිපයක සිදුවු රිය අනතුරුවලින් 12 හැවිරිදි පාසල් යන වයසේ පසුවන්නෙකු ඇතුළු පුද්ගලයින් පස් දෙනෙකු මියගොස් තිබේ. උඩුදුම්බර, එරාවූර්, බුලත්කොහුපිටිය, මීටියාගොඩ සහවාරියපොල යන ප්‍රදේශවලින් මෙම අනතුරු වාර්තා වන බව පොලිස් මූලස්ථානය සඳහන් කරයි. උඩුදුම්බර – කළුගල මාර්ගයේ කිරිගංකුඹුර ප්‍රදේශයේදී ධාවනය වෙමින් තිබූ කැබ් රථයක ගැටීමෙන් ගමන්ගත් 12 හැවිරිදි පාසල් යන වයසේ පසුවන්නෙකු මියගොස් ඇතිබව පොලීසිය සඳහන් කරයි. එරාවූර් සවුකඩේ ප්‍රදේශයේදී ට්‍රැක්ටර් රථයක් ගසක ගැටීමෙන් සිදුවු අනතුරකින් 23 හැවිරිදි තරුණයෙකු මියගොස් ඇත. බුලත්කොහුපිටිය දම්පැල්ගොඩ ප්‍රදේශයේදී ත්‍රීරෝද රථයක් රියදුරුට පාලනය කරගත නොහැකිව පෙරළීයාමෙන් 48 හැවිරිදි ත්‍රීරෝද රථ රියදුරු මියගොස් තිබේ. මීටියාගොඩ බේරතුඩුව ප්‍රදේශයේදී යතුරුපැදි දෙකක් එකිනෙක ගැටීමෙන් සිදුවූ අනතුරකින් 22 හැවිරිදි එක් යතුරුපැදිකරුවෙකු මියගොස් ඇත. මේ අතර වාරියපොල ප්‍රදේශයේ දී බවුසර් රථයක යතුරුපැදියක් ගැටීමෙන් සිදුවු රිය අනතුරකින් පාදෙනිය ප්‍රදේශයේ පදිංචිව සිටි 30 හැවිරිදි යතුරුපැදිකරු මියගොස් තිබේ.", "URL": "https://lankatruth.com/si/?p=92013", "Category": "පුවත්", "Parent URL": null}