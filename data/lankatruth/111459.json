{"Source": "Lankatruth", "Timestamp": "February 25, 2021", "Headline": "රු. ලක්ෂ 39ක මුදල් වංචා නඩුවෙන් මහින්දානන්දව නිදහස් කරයි…", "News Content": "වතු වෘත්තිය සමිතියකට අයත් රුපියල් ලක්ෂ 39ක මුදලක් සාවද්‍ය පරිහරණය සම්බන්ධයෙන් වත්මන් කෘෂිකර්ම අමාත්‍ය මහින්දානන්ද අලුත්ගමගේට එරෙහිව ගොනු කර තිබූ නඩුවෙන් ඔහු නිදොස් කොට නිදහස් කරන ලෙස කොළඹ මහාධිකරණය අද (25) නියෝග කර තිබේ. මහින්ද රාජපක්ෂ මහතා ජනාධිපතිවරයා වශයෙන් කටයුතු කළ සමයේ ශ්‍රී ලංකා නිදහස් පක්ෂය යටතේ ක්‍රියාත්මක වූ ශ්‍රී ලංකා නිදහස් කම්කරු කොංග්‍රසය නැමැති වෘත්තීය සමිතියේ සභාපතිවරයා වශයෙන් කටයුතු කරමින් එම වෘත්තිය සමිතියට අයත් රුපියල් ලක්ෂ 39ක මුදලක් සාපරාධී සාවද්‍ය පරිහරණය කිරීම තුළින් ලංකා දණ්ඩ නීති සංග්‍රහය යටතේ වරදක් සිදුකළේ යැයි චෝදනාකොට නීතිපතිවරයා විසින් අමාත්‍ය මහින්දානන්ද අලුත්ගමගේට එරෙහිව මෙම නඩුව ගොනුකර තිබුණි. මීට පෙර මඩකලපුව මහාධිකරණයේ විභාග වෙමින් පැවති ජෝශප් පරරාජසිංහම් ඝාතන නඩුව පවත්වාගෙන නොයන බව නීතිපතිවරයා විසින් අධිකරණයට දැනුම් දීමෙන් පසු පිල්ලෙයාන්වද නිදොස් කොට නිදහස් කළ අතර ජනාධිපති ගෝටාබය රාජපක්ෂ විසින් පත්කරන ලද ජනාධිපති කොමිසමෙන්ද ඊට පසුව පිල්ලෙයාන් නිදොස් කොට නිදහස් කළ යුතු බව නිර්දේශ කර තිබිණි. එමෙන්ම මේ වනවිට බැසිල් රාජපක්ෂ ඇතුළු වත්මන් ආණ්ඩුවේ කිහිප දෙනෙකුට මේ වනවිට ඔවුන්ට එරෙහිව තිබූ නඩුවලින් නිදොස් කොට ඇත.", "URL": "https://lankatruth.com/si/?p=111459", "Category": "පුවත්", "Parent URL": null}