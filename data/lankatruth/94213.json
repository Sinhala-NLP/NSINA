{"Source": "Lankatruth", "Timestamp": "June 22, 2020", "Headline": "නිදහස් අධ්‍යාපනය වෙනුවෙන් සහ පොදු ජන අයිතීන් වෙනුවෙන් කරන අරගලය අවසන් නැහැ… රංගන දේවප්‍රිය", "News Content": "නිදහස් අධ්‍යාපනය වෙනුවෙන් කරන අරගලය මෙන්ම පොදු ජනතාවගේ අයිතීන් දිනා දීම වෙනුවෙන් කරන අරගලයත් අවසන් නැති බවත් පවතින් කොරෝනා තත්වය හමුවේ පාසල් සහ විශ්වවිද්‍යාල ශිෂ්‍යන්ගේ සෞඛ්‍ය ආරක්ෂිත බව පවා නොසලකා හරිමින් සිටින බවත් සමාජවාදී ශිෂ්‍ය සංගමයේ ජාතික සංවිධායක රංගන දේවප්‍රිය මහතා පවසයි. ඒ මහතා මේ බව පැවසූවේ ජුනි 20ට යෙදී ඇති ශිෂ්‍ය වීර දින සැමරුම් දේශනය සිදු කරමිණි. එහිදී ජනතා විමුක්ති පෙරමුණේ මධ්‍යම කාරක සභික වෛද්‍ය නලින්ද ජයතිස්ස මහතා, රාගම වෛද්‍ය පීඨයේ මාහාචාර්ය වෛද්‍ය ක්‍රිෂාන් අබේසේන මහතා ප්‍රධාන සැමරුම් දේශන පවත්වන ලදී. සිසු විරු සමරුවේදී වැඩිදුරටත් අදහස් දැක්වූ රංගන දේවප්‍රිය මහතා… “අපේ රට නිදහස් අධ්‍යාපනය දිනාගෙන මේ වෙනකොට දශක 8කට ආසන්න කාලයක් ගත වෙලා තියනව. එදා නිදහස් අධ්‍යාපනය සම්බන්ධයෙන් යෝජනා පාර්ලිමේන්තුවට ගෙන එන අවස්ථාවෙදිම හැම දෙනාටම දැනගන්න ලැබුනා අපේ රටේ නිදහස් අධ්‍යාපනය ඉස්සරහට ගෙන යද්දි මොන තරම් අභියෝගයක් පැමිණෙවද කියන එක. එදා පාර්ලිමේන්තුවේ තිබුන විවාද සංවාද තුළදි නිදහස් අධ්‍යාපනයට පැමිණෙන්න තිබෙන අනතුර සම්බන්ධයෙන් පුරෝකතන දැකගන්නට ලැබුනා. නිදහස් අධ්‍යාපනය අපේ රටට ලැබුන දා පටන්ම පත් වුන සෑම ආණ්ඩුවක් විසින්ම නිදහස් අධ්‍යාපනය කප්පාදු කිරීමට ගෙන ආ යෝජනා අද මේ වනවිටත් ක්‍රියාත්මක වෙමින් පවතිනවා.එබැවින් අපේ රටේ ශිෂ්‍යයන්ගේ ශිෂ්‍යාවන්ගේ ප්‍රධාන අරගලයක් විදිහට පැවතුන නිදහස් අධ්‍යාපනය ආරක්ෂා කරගැනීම කියන එක. මේ අරගලය වඩාත් තීරණාත්මක වන්නේ මේ ගෙවුන අවසන් දශක පහ තුළ, විශේෂයෙන් 1976 කාල සීමාවෙන් පස්සෙ. අපේ රටට විවෘත ආර්ථික හදුන්වා දීලා රටේ සම්පත් විකුණද්දි, එමෙන්ම රාජ්‍ය ආයතන පවා පුද්ගලීකරණය කරද්දි අපේ රටේ නිදහස් අධ්‍යාපනයටත් ඒකෙන් ගැලවිල්ලක් ලැබුනේ නැහැ. ඉතිං එම නිසා මේ අවසන් දශක කිහිපය කියල කියන්නෙ නිදහස් අධ්‍යාපනය වෙනුවෙන් කෙරුන අරගලවල තීරණාත්මක අවධියක් පසු කරපු කාලයක්. ඒ අවදියේ ආරම්භක අවස්තාව විදිහට අපිට දකින්නට ලැබුනා 1976 රෝහණ වීරසූරිය සහෝදරයාගේ ඝාතනය. 1976 රෝහණ වීරසූරිය සහෝදරයා ඝාතනය කරලා ලාංකීක ශිෂ්‍ය ව්‍යාපාරය ලෙයින් යකඩින් මර්ධනය කරන්න පටන් ගත්ත ඉතිහාසය අදටත් අවසන් වෙලා නැහැ. එදා 1976 රෝහණ වීරසූරිය සහෝදරයා ඝාතනය කළා වගේම එවැනිම ශිෂ්‍ය මර්ධනයක් අපිට දැකගන්නට ලැබෙනව 1984 දි ඒ තමයි ජූනි මස 19 වනදා පේරාදෙණිය විශ්වවිද්‍යාලයේ පදමසිරි අබේසේකර සහෝදරයාත් ජූනි මාසයේ 21 වනදා කොළඹ විශ්වවිද්‍යාලයේ රොහාන් රත්නායක සහෝදරයාත් ඝාතනය කිරීම. මෙම සහෝදරයන් ඝාතනය සිදු වීමත් එක්ක තමා ජූනි මාසයේ 20 වනදා දින නිදහස් අධ්‍යාපනය වෙනුවෙන් ජීවිත පරිත්‍යාග කරපු ශිෂ්‍ය වීවරුන් වීරවරියන් සිහි කරන දවස බවට පත් වන්නෙ. සරසවි ශිෂ්‍යයන් විතරක් නෙවෙයි, නිශාන්ත ජයවර්ධන සහෝදරයා වගේ පාසල් ශිෂ්‍යයොත් ඝාතනය වුනා ඒත් ජූනි මාසයේ 20 වනදා. එබැවින් පාසල් ශිෂ්‍ය වීරවරුන් වීරවරියන් සිහි කරන දිනය විදිහටත් අද දවස සැලකෙනව. ඇයි අපි ඔවුන් සමරන්නේ? එක් අතකින් වර්තමානයේ නිදහස් අධ්‍යාපනයේ ප්‍රතිඵල භුක්ති විදින කණ්ඩායමක් විදිහට අද අපිට ඔවුන් අපි වෙනුවෙන් කරපු කැපවීම අමතක කරන්න බැහැ. නමුත් ඒ වෙනුවෙන් ඔවුන්ව අනුස්මරණය කරලා ඔවුන් වෙනුවෙන් මෙම ස්මාරකය ඉදිරි පිට පහනක් පත්තු කරලා අපි හැරිලා යනවා නං අපි හිතනවා ඔවුන්ගේ අරමුණ ඔවුන් එදා පතපු ලෝකය එයින් පමණක් අපට සපුරන්න බැහැ කියලා. ඇයි ඒ එයට හේතුව නම් එදා ඔවුන් සටන් කරපු සටන අදටත් සමාජය ඇතුලේ එලෙසින්ම කරන්න අවශ්‍ය පරිසරය අපේ රටේ පාලකයන් නිර්මාණය කරමින් ඉන්නවා. ඒ හැම දාමත් එසේමයි. අපේ රටේ ආණ්ඩු මාරු වුණාට ඒ හිටපු එක් පාලකයෙක් වත් අපේ රටේ නිදහස් අධ්‍යාපනය රැක ගන්න පෙනී හිටියේ නැහැ. හැමදාමත් ඒ පාලකයෝ විපක්ෂයේ සිටින විට නිදහස් අධ්‍යාපන අරගලය වෙනුවෙන් සහාය දුන්නා. තමන්ග ඡන්ද පොරොන්දුවක් විදිහට නිදහස් අධ්‍යාපනය වෙනුවෙන් පෙනී සිටියා.නමුත් ඔවුන් බලයට පත්වූ විගසම ක්‍රියා කරන්නේ නිදහස් අධ්‍යාපනය කප්පාදු කිරීමටයි. එමෙන් ම අධ්‍යාපනය පෞද්ගලීකරණය කිරීමට. පසුගිය සයිටම් විරෝධී අරගලයේ දී එය හොඳින් ම පෙන්නුම් කළා. එවකට රාජපක්ෂ ආණ්ඩුවෙන් සයිටම් පෞද්ගලික වෛද්‍ය විද්‍යාලය ආරම්භ කළා. එයට විරුද්ධව කතා කරපු යම් යම් කණ්ඩායම් 2015න් පස්සෙ බලයට ආ විගසම එම පෞද්ගලික වෛද්‍ය විද්‍යාලය එසේම පවත්වාගෙන ගියා. ඔවුන් එලෙස පවත්වාගෙන යද්දී තමන්ගේ දේශපාලන අරමුණු වෙනුවෙන් නැවත රාජපක්ෂ පාලනය ඒ වෙනුවෙන් විරුද්ධව පෙනී සිටියා. අවසානයේ එක් ශියෙක්ගේ නෙවේ මේ රටේ මහජනතාවගේ අරගලයක් විදිහට සයිටම් පෞද්ගලික වෛද්‍යවිද්‍යාලය අහෝසි කරලා එහි ජයග්‍රහණය සටහන් කරද්දී පසු ගිය එක්සත් ජාතික පක්ෂ ආණ්ඩුවෙන් කළේ මොකක්ද ඔවුන් තවත් අපේ රටේ පෞද්ගලික වෛද්‍ය විද්‍යාලයක් ආරම්භ කරන්න මුල්ගල තියන්න අවශ්‍ය පරිසරය සකස් කරල දුන්නා. ඒ සම්බන්ධයෙන් අපි මේ දවස්වල සංවාදයේ යෙදෙමින් පවතින්නේ. ඒ ස්කොට්ලන්තයේ ඇබර්ඩීන් විශ්වවිද්‍යාලයට අනුබද්ධව අපේ රටේ පෞද්ගලික විශ්වවිද්‍යාලයක් ආරම්භ කිරීම සම්බන්ධයෙන්. මම දුටුව මීට දවස් කීපයකට ඉහත දී ආණ්ඩුව ප්‍රකාශයක් නිකුත් කරලා තිබ්බා ඔවුන් ඒ සම්බන්ධ කිසිවක් දන්නේ නැහැයි කියලා. නමුත් සයිටම් ආවෙත් ඒ විදියට ම තමයි. නීත්‍යානුකූලව ඒමට නොහැකි නිසා නිත්‍යානුකුලව එය සකසා ගන්නා තුරු නීති විරෝධීව සයිටම් වෛද්‍ය විද්‍යාලයත් අපේ රටට ආවා. අද ඒ විදිහටම ඇබර්ඩීන් පෞද්ගලික විශ්වවිද්‍යාලය අපේ රටේ ආරම්භ කරන්න උත්සාහයන් කෙරෙමින් පවතිනවා. 2018 අවුරුද්දේ එක්සත් ජාතික පක්ෂ ආණ්ඩුවෙන් පෞද්ගලික වෛද්‍ය විද්‍යාලයට අවසර දෙද්දී එවකට විපක්ෂයේ ඉදන් අධ්‍යාපන පෞද්ගලීකරණයට එරෙහි ව බොරුවට හඬ නගපු රාජපක්ෂ කණ්ඩායම් අද එය ඒ විදිහටම පවත්වා ගෙන යාමට තමන්ගේ සහාය ලබා දෙනවා. ඉතින් එබැවින් අපේ රටේ නිදහස් අධ්‍යාපනය වෙනුවෙන් කරන අරගලය අවසන් නැහැ. එමෙන්ම අපි දැන ගත යුතු අනිත් කාරණය, එදා අපේ රටේ හිටපු ශිෂ්‍ය වීරවරුන් වීරවරියන් සටන් කර තමන්ගෙ ජීවිත පරිත්‍යාග කළේ නිදහස් අධ්‍යාපනය වෙනුවෙන් විතරක් නෙවෙයි ඔවුන්ට එතනින් එහා ගිය අරගලයක් තිබුණා ඒ තමයි අපේ රටේ පොදු ජනතාවගේ ගැටළු ඔවුන්ට වෙන අසාධාරණයන් සහ අයුක්තීන්වලට එරෙහිව කරන අරගලය. ශාන්ත බණ්ඩාර සහෝදරයා සටන් කළේ නිදහස් අධ්‍යාපනය වෙනුවෙන් විතරක් නෙවෙයි. ඇත්තටම ශාන්ත බණ්ඩාර සහෝදරයා අපේ රටේ ප්‍රසිද්ධ වුණේ හාල් පොත් කප්පාදුවට එරෙහි අරගලයට. ඒ වගේම නිශ්මි සහෝදරයා, ඔහු අරගල කළේ නිදහස් අධ්‍යාපනය සටනට විතරක් නෙවෙයි අපේ රටට එරෙහිව ඉන්දියානු ආක්‍රමණය වෙද්දී ඒ ඉන්දියානු ආක්‍රමණයට එරෙහිව තමයි ශිෂ්‍ය නායකයෙක් විදිහට නිශ්මි සහෝදරයා අපේ රට අඳුන ගත්තේ. එමෙන්ම ඒ වෙනකොට එක්සත් ජාතික පක්ෂයෙන් සිදු කරමින් තිබූ මර්දනය, ඒ වගේම ජනතාව වෙනුවෙන් පෙනී සිටින ප්‍රගතිශීලී ක්‍රියා කාරයින් සහ රටේ ජනතාව විශාල වශයෙන් මර්දනය කරමින් සිටි අවස්ථාවක එයට එරෙහිව ප්‍රජාතන්ත්‍රවාදය වෙනුවෙන් අරගලය වගේම මානව හිමිකම් රැක ගැනීම වෙනුවෙන් ශිෂ්‍ය ව්‍යාපාර ගොඩනැගුවා.ගැමුණු යසස් සහෝදරයා ඝාතනය කරන්නේ මානව හිමිකම් සුරැකීමේ ශිෂ්‍ය සංවිධානයේ සභාපති විදියට ඉද්දි. ඉතින් එම නිසා අප අපේ රටේ හිටපු එම ශිෂ්‍ය නායක නායිකාවන් ශිෂ්‍ය වීරවරුන් වීරවරියන් විදිහට සලකන්නේ නිදහස් අධ්‍යාපනය වෙනුවෙන් කරපු සටන නිසා විතරක් නෙවෙයි අපේ රටේ සමස්ත ජනතාව වෙනුවෙන් සමත ජනතාවගේ අයිතීන් වෙනුවෙන් කරපු සටන් නිසා. අපේ රටේ නිදහස් අධ්‍යාපනය රැක ගැනීම වෙනුවෙන් කෙරෙන සටන අද වනවිට අවසන් වෙලා නැහැ වගේම තමයි පොදු මහජනතාව වෙනුවෙන් කරන සටනක් අද වෙන කොට අවසන් වෙලා නැහැ. අද වෙද්දි අපේ රට මේ කොරෝනා වසංගත තත්වයට මුහුණ දීලා ඉන්න අවස්ථාවේ බොහෝ දුරට කතා බහ කෙරෙන අපේ රටේ නිදහස් අධ්‍යාපනය වගේම නිදහස් සෞඛ්‍ය සේවය මේ තරම් දුරට ආරක්ෂා වී තිබීම කොතරම් වැදගත්ද යන්න. නමුත් මේ වසංගතය මෙ ලෙසින් පවතින කොට අපේ රටේ පාලකයින් අපේ රටේ අධ්‍යාපනයට කරමින් ඉන්නේ කුම ද ? අපි දන්නාවා මේ වනවිට වසංගත තත්වය පැතිරීමට තිබෙන ඉඩකඩ නිසා විශ්වවිද්‍යාල, පාසල් ආරම්භ කිරීමට අවස්ථාවක් නැහැ. ඒ සම්බන්ධයෙන් අවදානමක් තිබෙනවා. එම අවදානම ඇති වී ඇත්තේ ඇයි? අපේ රටේ පාලකයෝ අපේ රටේ අධ්‍යාපනය නඟා සිටුවන්න අවශ්‍ය ප්‍රතිපාදන වෙන් කරලා ඒ වෙනුවෙන් ශිෂ්‍යයන්ට අවශ්‍ය පහසුකම් ලබා දුන්නේ නැති නිසා. නමුත් මේ අවස්ථාවේ දී වත් ඒ සම්බන්ධයෙන් යෝජනා සකස් කරන්නේ නැහැ. මේ අවස්ථාවේදී පාසල් විවෘත කිරීම සම්බන්ධයෙන් සාකච්ඡා කරමින් පවතිනවා. නමුත් එම පාසල් ශිෂ්‍ය ශිෂ්‍යාවගේ සෞඛ්‍ය පිළිබඳව සැලකිලිමත් වන්න ඕනේ. ආණ්ඩුව ඒ සම්බන්ධව වගකීමෙන් බොහෝ දුරට නිදහස්. අඩුම තරමේ ශිෂ්‍යයන්ට මාස්ක් එකක් දෙන්න තරම් වත් සාකච්ඡාවක් පවත්වන්නෙ නැහැ. විශ්වවිද්‍යාලවලට එම පහසුකම් ලබා දෙන්න යෝජනාවක් නැහැ. අප දන්නවා ලෝකයේ සමහර රටවල්වලට විවිධ අභියෝග ආවයින් පස්සේ තමයි බොහෝ පියවරයන් ඉස්සරහට යන්නේ. ජයග්‍රහණ අත්කර ගන්නේ. අපේ රටටත් අධ්‍යාපනය සම්බන්ධයෙන් එසේ ජයග්‍රහණ අත්කර ගැනීමට අවස්ථාවක් තිබුණා. නමුත් ඒ සම්බන්ධව සිතුවේ නැහැ. එමෙන්ම විශ්වවිද්‍යාලද ආරම්භ කිරීමට නොහැකිව තිබෙනවා. එයට හේතුව නේවාසිකාගාර පහසුකම් නොමැතිකම. එය අපේ රටේ ශිෂ්‍ය ශිෂ්‍යාවෝ බොහෝ කාලයක් අරගල කරපු දෙයක්. නමුත් පසුගිය සතිය වනවිට සාකච්ඡාවට අවා කොළඹ විශ්වවිද්‍යාලයේ පවතින නේවාසිකාගාරයක් ආණ්ඩුව විසින් ඉවත් කිරීමට සූදානම් වන බව.ඉතින් අපේ රටේ නිදහස් අධ්‍යාපනය සම්බන්ධයෙන් තිබෙන්නේ මෙවැනි තවයක්. ඉතින් එම නිසා නිදහස් අධ්‍යාපනය වෙනුවෙන් කරන අරගලය අවසන් නැහැ. පොදු ජනතාවගේ අයිතීන් වෙනුවෙන් කරන අරගලයත් අවසන් නැහැ.”", "URL": "https://lankatruth.com/si/?p=94213", "Category": "පුවත්", "Parent URL": null}