{"Source": "Lankatruth", "Timestamp": "August 21, 2019", "Headline": "“බයිසිකලෙන්” මහරගම නගර සභාවට පැමිණි පිරිස ඉවතට", "News Content": "පසුගිය පළාත් පාලන ආයතන මැතිවරණයේ මහරගම නගර සභාවට “බයිසිකලය” ලකුණින් තරඟ කළ මන්ත්‍රීවරුන් පිරිස ඉවත් කරන්නැයි ඉදිරිපත් කර තිබූ පෙත්සම කොළඹ මහාධිකරණය අද(21) පිළිගෙන තිබේ. 2018 පෙබරවාරි මස 10 වැනිදා පවත්වන ලද පළාත් පාලන මැතිවරණය සඳහා “බයිසිකලය” ලකුණින් මහරගම නගර සභාවට තරඟකළ පිරිසක් ඇතුළු වගඋත්තරකරුවන් 25 දෙනෙකු අදාල ඡන්ද බල ප්‍රදේශය තුළ හෝ මැතිවරණ දිස්ත්‍රික්කය තුළ ස්ථිර පදිංචිකරුවන්ව නොවන බව පෙත්සම්කරුවන් දක්වා තිබිණි. අදාල මැතිවරණය පවත්වනවිටදී හෝ ඡන්ද හිමි නාමලේඛනය සකස් කරන සමයේදී ඔවුන් ඡන්ද බල ප්‍රදේශය තුළ ස්ථිර පදිංචිකරුවන් නොවීමෙන් මැතිවරණ පනතේ වගන්ති උල්ලංඝනය කර ඇති බව පෙත්සම්කරුවන් දක්වා තිබිණි. ඒ අනුව“බයිසිකලය” ලකුණින් තරඟ කොට නගර සභාවට තේරී පත්ව ඇති මන්ත්‍රීවරුන් පිරිස ඇතුළු අදාල මන්ත්‍රීවරුන් ධුරවලින් ඉවත් කරන ලෙස පෙත්සම්කරුවන් අධිකරණයෙන් ඉල්ලා ඇත. දීර්ඝ කලක් පැවති නඩු විභාගයකින් අනතුරුව විනිසුරුවරයා ප්‍රකාශ කර සිටියේ අදාල පෙත්සම පිළිගන්නා බවය. මහරගම නගර සභාවට එක්සත් ජාතික පක්‍ෂයෙන් තරඟ කළ ජයමිණී පුෂ්පකුමාර මහතා ඇතුළු 21 දෙනෙකු විසින් ඉදිරිපත් කරන ලද මෙම පෙත්සමේ වගඋත්තරකරුවන් වශ්‍යයෙන් මහරගම නගර සභාවට”බයිසිකලය” ලකුණින් තරඟ කොට ජයග‍්‍රහනය කළ මන්ත‍්‍රීවරුන් පිරිස ඇතුළු 25 දෙනෙකු නම් කොට තිබිණි. ශ්‍රී ලංකා පොදුජන පෙරමුණ මහරගම නගරසභාව සඳහා ඉදිරිපත් කරනලද නාමයෝජනා ලැයිස්තුව ප්‍රතික්ෂේප වීමත් සමඟ එම පක්ෂයට සහය පලකරමින් බයිසිකලය ලකුණින් මෙම ස්වාධින කණ්ඩායම ඉදිරිපත්ව තිබිණි.", "URL": "https://lankatruth.com/si/?p=79482", "Category": "පුවත්", "Parent URL": null}