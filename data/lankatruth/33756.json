{"Source": "Lankatruth", "Timestamp": "May 2, 2017", "Headline": "වෛද්‍ය සිසුන් වෙනුවෙන් ආචාර්යවරු සටනට", "News Content": "රජයේ වෛද්‍ය පීඨවල අධ්‍යයන කටයුතු ඇණහිටීම හේතුවෙන් සිසුන්ට සිදුවන අසාධාරණය සැලකිල්ලට ගෙන වෘත්තීය සමිති ක්‍රියාමාර්ගයකට අවතීර්ණ වීමට ඒකාබද්ධ රජයේ වෛද්‍ය පීඨ ආචාර්යවරුන්ගේ සංගමය සැලසුම් කර තිබේ. ඒ අනුව කොතලාවල ආරක්ෂක පීඨයේ වෛද්‍ය විභාග කටයුතුවලින් ඉවත්වීමට සහ වෛද්‍ය සභාව මඟින් පවත්වනු ලබන වෛද්‍ය කර්මය කිරීම සඳහා ලියාපදිංචි වීමේ විභාග කටයුතුවලින් ඉවත්වීමට තීරණය කර ඇති බව ඒකාබද්ධ වෛද්‍ය පීඨ ආචාර්යවරුන්ගේ සංගමය සඳහන් කරයි. විශ්ව විද්‍යාල 4ක වෛද්‍ය පීඨ ආචාර්යවරුන් ඒ සඳහා ලිඛිතව එකඟත්වය පළ කර ඇති අතර තවත් වෛද්‍ය පීඨ තුනක අද (2) දිනයේ එම තීරණය පිළිබඳ අවසන් එකඟතාවකට එළඹීමට නියමිත බව සඳහන්වේ. කොළඹ විශ්ව විද්‍යාලය, ශ්‍රී ජයවර්ධනපුර විශ්ව විද්‍යාලය, යාපනය විශ්ව විද්‍යාලයේ සහ රජරට විශ්ව විද්‍යාලයේ වෛද්‍ය පීඨ ආචාර්යවරුන් එලෙස එකඟත්වය පළ කර ඇති බව ඒකාබද්ධ වෛද්‍ය පීඨ ආචාර්යවරුන්ගේ සංගමයේ කැඳවුම්කරු එන්.සී. වීරසිංහ මහතා සඳහන් ක‍රයි. සයිටම් අර්බුදය හේතුවෙන් රජයේ වෛද්‍ය පීඨ සිසුන් මාස 03ක කාලයක් තිස්සේ පන්ති වර්ජනයක නිරත වන අතර ඒ හේතුවෙන් ඔවුන්ගේ විභාග කටයුතුවලටද බාධා එල්ල වී තිබේ. පත්වීම් ලබා දීමේදී එය ගැටළුවක් වනු ඇති බව ඒකාබද්ධ වෛද්‍ය පීඨ ආචාර්යවරුන්ගේ සංගමයේ කැඳවුම්කරු විශේෂඥ වෛද්‍ය එන්.සී. වීරසිංහ මහතා පවසයි. එම තත්ත්වය තුළ රජයේ විශ්වවිද්‍යාලයන්හී වෛද්‍ය පීඨ සිසුන්ට සිදුවන අසාධාරණය වළක්වාලීම සඳහා වෛද්‍ය පීඨ ආචාර්යවරුන් වෘත්තීය සමිති ක්‍රියාමාර්ගයක නිරත වීමට තීරණය කර ඇති බව සඳහන්වේ.", "URL": "https://lankatruth.com/si/?p=33756", "Category": "පුවත්", "Parent URL": null}