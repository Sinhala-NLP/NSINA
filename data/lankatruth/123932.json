{"Source": "Lankatruth", "Timestamp": "October 1, 2021", "Headline": "GR සිරකරුවෝ මරන්න අවසර දුන් බව ඇමති ලොහාන් සිරකරුවන්ට කියලා… සිරකරුවන්ගේ පැමිණිල්ලෙන් හෙළිවෙයි", "News Content": "ත්‍රස්තවාදීචෝදනා යටතේ බන්ධනාගාරගත කර සිටින සිරකරුවන් නිදහස් කිරීමට හෝ වෙඩි තබා මරා දැමීමට ජනාධිපතිවරයා බලය දුන්නා යැයි රාජ්‍ය අමාත්‍ය ලොහාන් රත්වත්තේ පිත්තෝලය හිසට තබා පැවසූ බව පසුගියදා අනුරාධපුර බන්ධනාගාර සිදුවීමට මුහුණ දුන් දමිළ සිරකරුවන් පවසා ඇත. ඊයේ (30)දිනයේ ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ඔවුන් ඉදිරිපත් කරමින් සඳහන් කර ඇත්තේ රාජ්‍ය ඇමැති ලොහාන් රත්වත්ත ඉකුත් සැප්තැම්බර් 12 වැනිදා අනුරාධපුර බන්ධනාගාරයට පැමිණ සිරකූඩුවලින් තමන් එළියට ගෙන දණ ගස්වා බැණ තර්ජනය කර හැසිරුණ ආකාරයෙන් තමන් දැඩි සේ බියට පත්ව සිටින බවයි. ඇමතිවරයාගේ එම හැසිරීමත් සමග තමන්ගේ ජීවිතවලටද හානියක් වීමේ හැකියාව ඇති නිසා තමන් බන්ධනාගරයෙන්ම මුදා හැරීමට හෝ ඇප පිට මුදා හැරීමට නියෝග කරන ලෙසත් එසේ නැති නම් උතුරු පළාතේ බන්ධනාගාරයකට හෝ තමන් කලින් සිටි යාපනය බන්ධනාගාරයට මාරු කරන ලෙස අදාළ බලධාරීන්ට නියෝග කරන්නැයිද පෙත්සම්කරුවෝ ඉල්ලා සිටිති. සිරකරුවන් ඉදිරිපත් කර තිබෙන මෙම පෙත්සම මගින් රාජ්‍ය අමාත්‍ය ලොහාන් රත්වත්ත, අනුරාධපුර බන්ධනාගාර අධිකාරී. එම්.එච්.ආර්. අජිත්, බන්ධනාගාර කොමසාරිස් ජනරාල් එච්.එම්.වී.එන්. උපුල්දෙනිය අධිකරණ ඇමැති අලි සබ්රි සහ නීතිපති වගඋත්තරකරුවෝ ලෙස නම් කර ඇති අතර පෙත්සම පිළිගෙන පවත්වාගෙන යාමට අවසර දෙන ලෙසත් ආණ්ඩු ක්‍රම ව්‍යවස්ථාවේ 12 (1) සහ 12(2) වගන්තිවලින් සහතික කර ඇති මූලික අයිතින් උල්ලංඝනය වී ඇති බවට තීන්දු කරන ලෙසත් ප්‍රබාලසිංම් සූර්ය පාලත්, එම්. සුල්කාෂන් ,ගනේෂන් තර්ෂාන්, කේ. කජේන්තිරසේ, ආර්. තිරුවල්, ජී.සී. තාරෂන්, එම්. සුතාහරක් , ටී. කංකානා බරන් යන පෙත්සම්කරුවෝ එම පෙත්සමෙන් වැඩිදුරටත් ඉල්ලා ඇත. එම පෙත්සමේ සඳහන් කර ඇත්තේ සිරකූඩුවලින් සිරකරුවන් එළියට ගෙන දණ ගස්වා අනතුරුව 08 දෙනාම පෙළ ගස්වා කළ වැරැදි මොනවාදැයි මුලින්ම 01 වෙනි පෙත්සම්කරුගෙන් ඇසූ විට සිංහල තේරෙන්නේ නැතැයි කී අවස්ථාවේදී ඇමැතිවරයාට හොඳටම කේන්ති ගිය බවත් ඊට පසුව දෙදෙනෙක් හැර අනිත් අයව සිර කූඩුවලට ඇතුළු කළ බවත් 01 වැනි පෙත්සම්කරුගේ හිසට පිස්තෝලයක් එල්ල කර වෙඩි තබා මරා දමන බවට තර්ජනය කළ බවත් ඒ අවස්ථාවේ ඔහු සමග සිටි අනික් අය ඇමතිවරයා මෙල්ලකර එතැන්න ඉවතට රැගෙන ගිය බවත් පෙත්සමේ සඳහන් කර ඇත. ඒ අවස්ථාවේ දී තමන් දැඩි ලෙස බියට සහ තැතිගැන්මකට පත් වූ බවත් තවමත් තත්වය එසේ පවතින බවත් පෙත්සම්කරුවෝ කියා සිටිති.", "URL": "https://lankatruth.com/si/?p=123932", "Category": "පුවත්", "Parent URL": null}