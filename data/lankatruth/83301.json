{"Source": "Lankatruth", "Timestamp": "October 18, 2019", "Headline": "අපේ ධීවර ප්‍රතිපත්තියේ පළමු සැලැස්ම ධීවර පවුල්වලට යහපත් ජීවන තත්වයක් ඇතිකරලීමයි", "News Content": "“ඉන්දියාවේ ධීවර වරායන්ට දිනපතා තොරතුරු වාර්තා කරනවා මාළු ගැවසෙන තැන් ගැන. ධීවරයා කරන්නේ ඒ තැන්වලට ගිහින් ඉක්මනින්ම අස්වැන්න නෙළාගෙන එන එක. අපේ රටේ බහුදින ධීවර යාත්‍රාවක මුහුදේ දවස් 30ත් 40ත් අතර ප්‍රමාණයක් ගත කරන්න වෙනවා. මේ ධීවරයන්ට තමන්ගේ දරුපවුලත් එක්ක බැඳී තිබෙන සහ සම්බන්ධතාවයන් නැතිවෙලා. අවුරුද්දට දවස් 300ක් විතර මුහුදේ ගත කරන්නේ. ධීවර බිරිඳ ගෙදර තියෙන සියලුම ප්‍රශ්නත් එක්ක පොර බදනවා. මේ කිසිකෙනෙකුට සතුටු සාමිචියේ යෙදිලා කතාබහ කරමින් ජීවිත ගතකරන්න ලැබෙන්නේ නැහැ. මේක හරි අසාධාරණයි. දරුවෝ ඉස්කෝලේ යවන එක, අම්ම, තාත්තා බලාගන්න එක, ගෙදරදොරේ වැඩකටයුතු, මළ ගෙවල් මඟුල් ගෙවල්වලට සහභාගි වෙන සමාජීය ජීවිතය වගේ හැමදේකම බර පැටවී තිබෙන්නේ ධීවර බිරිඳට. මේ සියලු කැපකිරීම් කරලා ලබාගන්න වෙලා තියෙන මාළු අස්වැන්න ඉතාම සොච්චමක්. අපේ ධීවර ප්‍රතිපත්තියේ පළමු සැලැස්ම ධීවර කර්මාන්තයේ යෙදී සිටින පවුල්වල සියලු දෙනාටම යහපත් ජීවන තත්වයක් ඇති කිරීමයි.” යැයි ජාතික ජන බලවේගයේ ජනාධිපති ධුර අපේක්ෂක අනුර දිසානායක මහතා සඳහන් කරයි. ඒ මහතා මේ බව සඳහන් කර සිටියේ ඊයේ (17) තංගල්ල, කුඩාවැල්ලේදී ‘රළ පරදා රට දිනවන’ යනුවෙන් පැවති සමස්ත ලංකා පොදු ධීවර සම්මේලනයේ ධීවර සමුළුවට එක්වෙමිනි. එහිදී වැඩිදුරටත් අදහස් දැක්වූ ජාතික ජන බලවේගයේ ජනාධිපති ධුර අපේක්ෂක අනුර දිසානායක මහතා “අපි ආර්ථිකමය වශයෙන් මූලික ප්‍රශ්න දෙකක ගිලිලා ඉන්නේ. ඒක අපේ රට හමුවේ තිබෙන ආර්ථික අර්බුදය. දෙක ජනතාව දුප්පත් වීම. රටේ ආර්ථිකය විශාල වශයෙන් කඩා වැටෙනකොට ජනතාවගේ ආර්ථිකය දියුණු වෙන්නේත් නැහැ. එහෙම නම්, අපේ ආර්ථික ප්‍රතිපත්තියේ අරමුණ රටේ ආර්ථිකය දියුණු කර, ජනතාව දුප්පත්භාවයෙන් ගලවා ගැනීම වෙන්න ඕනෑ. ආණ්ඩුවක් ඕනෑ වෙන්නේ රටේ ආර්ථිකයේ දුප්පත්භාවය නැති කරන්නත් ඒ රටේ ජීවත්වන ජනතාවගේ දුප්පත්භාවය නැති කරන්නයි. නමුත් මේ පාලකයන්ගේ ආර්ථික ප්‍රතිපත්තිය රට තව තවත් දුප්පත්භාවයට ඇද දැමීමයි. පසුගිය කාලය පුරාම රටේ ණය බර එන්න එන්නම වැඩිවුණා. ඒ කියන්නේ දුප්පත්කම වැඩිවුණා. රට දුප්පත් වුණාම තියෙන සම්පත් විකුණනවා. මහින්ද රාජපක්ෂලා අපේ රටේ හමුදා මූලස්ථානය තිබුණු ගෝල්පේස් පිට්ටනිය ගාව ඉඩම වික්කා. ඒ විතරක් නොවෙයි, කල්පිටියේ බත්තලංගුණ්ඩුව දූපත් 14ක් වික්කා. චන්ද්‍රිකා ආණ්ඩුවත් මහින්දගේ ආණ්ඩුවත් දිගටම මේ වැඩේ කරගෙන ආවා. ඒ නිසා මේ ගොල්ලන්ට ආයෙත් ඇවිල්ලා කරන්න පුළුවන්, රට දුප්පත් කරලා ඉතිරි සම්පත් ටිකත් විකුණන එක පමණයි. මේ පාලකයන් කවදාවත් රටේ ජනතාව දුප්පත්භාවයෙන් මුදවා ගන්නේ නැහැ. ඔවුන්ගේ පැවැත්ම තියෙන්නේම, අපේ රටේ ජනතාව දුප්පත්භාවයේ තැබීමෙන්. ඒ ගොල්ලන්ගේ කැන්වසින් යන අය දිහා බලන්න. පිටිපස්සේ යන ඔක්කෝම අය දුප්පත් ජනතාව. ඒ ගොල්ලෝ පාරේ යනකොට දුක හිතෙනවා. ඒ ගොල්ලෝ යන්නේ මොකටද? ජීවත් වෙන්න රස්සාවක් ගන්න, ඉඩමට ඔප්පුවක් ගන්න. ගේ වහගන්න තහඩු ටිකක් ගන්න. මේ හැම පාලකයාම ජනප්‍රිය දේවල් ටිකක් කියලා බලය ගත්තා. ජනතාව වැඩි වැඩියෙන් දුප්පත් කළා. අපි බලය ඉල්ලන්නේ ජනතාව දුප්පත්කමෙන් මුදා ගන්නයි. අන්න ඒක මතක තියාගන්න. නත්තල් පප්පලා වාගේ දැන් ඇවිල්ලා කියන්නෙත් පොහොර මල්ල නිකං දෙන්නම්. කිරි වීදුරුවක් දෙන්නම්. ගැබිණි මව්වරුන්ට පෝෂණ මල්ලක් දෙන්නම්; වගේ දේවල්. නායකයෝ කියන දේවල් ඔහේ අහගෙන ගිහිල්ලා ජනතාව ඡන්දය දීලා වැඩක් නැහැ. ඔයගොල්ලන්ගේ ප්‍රශ්නවලට දෙන උත්තරය කියන්න, කියලා කියන්න. ඊයේ පෙරේදා මාධ්‍ය සාකච්ඡාවේදී දැක්කා නේද? අහන්නේ එක්කෙනෙකුගෙන්, උත්තර දෙන්නේ වෙන කෙනෙක්. “මම අම්මාගෙන් අහලා කියන්නම්.” වගේ උත්තර දුන්නේ. ධනයයි, මාධ්‍යවල තියෙන බලයයි, උපයෝගී කරගෙන විකෘති කරලා තමයි මේ නාඩගම කරන්නේ. අනිවාර්යයෙන්ම මේ විකෘතියත්, විනාශයත්, නතර කර, රට ගොඩගත යුතුයි. අපි ඉදිරිපත්වෙලා ඉන්නේ ඒකට. අනික් පැත්තේ ඉන්න එක්කෙනා කියන්නේ මම, මම, මම. ඒත් ඉතිං මට නම් ඔය දේවල් කරන්න බැහැ. මම ඉදිරිපත් වී ඉන්නේ සාමූහික ක්‍රියාකාරිත්වයක වැඩකොටසක් කරන්නයි. “මම” කෙනෙකුට රටක් හදන්න බැහැ. ඔය බොරු කතා කියන්නේ. රටක් ගොඩනඟන්න නම්, සාමූහික ප්‍රයත්නයක් ඕනෑ. ඉන්ද්‍රජාලිකයෙකුගේ, මන්තරකාරයෙකුගේ, වැඩවලින් රටක් ගොඩනඟන්න බැහැ. ඔය “මම කරනවා,” කියන අයට මේ දක්වා ඔබ රැවටුණා. ජනතාව රවටන්නේ නැතිව රට ගොඩනඟන වැඩපිළිවෙළක් තියෙන්නේ ජාතික ජන බලවේගයට විතරයි. ජනතාවගේ ධනය වංචාව, දූෂණය කළ අය ඉන්නවා. ගෝඨාභය කියන්නේ එහෙම කෙනෙක්. ඔය අනික් අය ඒක කියන්නේ නැහැ. සජිත් ප්‍රේමදාස කියන්නේ වංචාව, දූෂණය නවත්වනවා කියලා. ඒ වේදිකාවේ ඉන්නේ කවුද? වංචනිකයෝ, දූෂිතයෝ. ජනතාවට බලපාන ප්‍රධාන ප්‍රශ්නය ග්‍රාමීය දුප්පත්භාවය සහ ණය ගැතිභාවයයි. ගොවි ජනතාව, ධීවර ජනතාව, ස්වයං රැකියා කරන අය, කුඩා තේ වතු හිමියා, මේ හැමෝම දරාගන්න බැරි ණය බරකින් පෙළෙනවා. මේ අතරින් ධීවර ජනතාව වෙලාගෙන සිටින දුප්පත්භාවය සහ ණයගැතිභාවයෙන් ගොඩ එන්නේ කොහොමද? ඒකට ධීවර කර්මාන්තය දියුණු කරන්න ඕනෑ. ධීවර ජනතාව මුහුණ දී සිටින දුප්පත්භාවය සහ ණයගැතිභාවය, මුදාගත හැකි වන්නේත් ඒ වෙනුවෙන් නිසි ප්‍රතිපත්තියක් ක්‍රියාවට නැඟීමෙනුයි. ලංකාව වාගේ හත්ගුණයක මුහුදක් අපිට තිබෙනවා. වර්ග කිලෝමීටර් පන්ලක්ෂ දාහත්දහස් පන්සීයක් පුරා පැතිරිලා තිබෙනවා. රටේ ආර්ථිකය ගොඩනැගීමේ විශාලම සම්පත් ආකරය, මහ මුහුද. මත්ස්‍ය අස්වැන්නට අමතරව ඛනිජ සම්පත්, හුණුගල් සම්පත්, වගේ මූලික තත්වයන්ගේ ඉඳලා ජලජීවී සම්පත් වර්ධනය කිරීමේ හැකියාව දක්වා ස්වභාවිකව පවත්වාගෙන යා හැකි කර්මාන්තයක් මේක. මේ සම්පත් විනාශයට බඳුන්වෙන්න ඉඩ නොදී තිරසාර ලෙස සංවර්ධනයට යොමු කරන්න ඕනෑ. මාළුන් බෝවීම විනාශ කරමින් අස්වැන්න නෙළා නොගැනීම වගේ සෑම ක්ෂේත්‍රයකටම තිරසාර සංවර්ධනයක් ඇති කරනවා. සරලව කියනවා නම්, මත්ස්‍ය ගහනය වර්ධනය වීමට බාධා නොවෙන ආකාරයෙන් ධීවර කර්මාන්තයේ යෙදීම තමයි, අපේ සැලැස්ම. වර්ග කිලෝමීටරයකින් ඉන්දියාවේ මෙට්්‍රක් ටොන් දෙකක මත්ස්‍ය අස්වැන්නක් ගන්නවා. ලංකාවේ ඒක, කිලෝ නවසීයකට සීමා වෙනවා. ඉන්දියාවේ ධීවර වරායන්ට දිනපතා තොරතුරු වාර්තා කරනවා මාළු ගැවසෙන තැන් ගැන. ධීවරයා කරන්නේ ඒ තැන්වලට ගිහින් ඉක්මනින්ම අස්වැන්න නෙළාගෙන එන එක. අපේ රටේ බහුදින ධීවර යාත්‍රාවක මුහුදේ දවස් 30ත් 40ත් අතර ප්‍රමාණයක් ගත කරන්න වෙනවා. මේ ධීවරයන්ට තමන්ගේ දරුපවුලත් එක්ක බැඳී තිබෙන සහ සම්බන්ධතාවයන් නැතිවෙලා. අවුරුද්දට දවස් 300ක් විතර මුහුදේ ගත කරන්නේ. ධීවර බිරිඳ ගෙදර තියෙන සියලුම ප්‍රශ්නත් එක්ක පොර බදනවා. මේ කිසිකෙනෙකුට සතුටු සාමිචියේ යෙදිලා කතාබහ කරමින් ජීවිත ගතකරන්න ලැබෙන්නේ නැහැ. මේක හරි අසාධාරණයි. දරුවෝ ඉස්කෝලේ යවන එක, අම්ම, තාත්තා බලාගන්න එක, ගෙදරදොරේ වැඩකටයුතු, මළ ගෙවල් මඟුල් ගෙවල්වලට සහභාගි වෙන සමාජීය ජීවිතය වගේ හැමදේකම බර පැටවී තිබෙන්නේ ධීවර බිරිඳට. මේ සියලු කැපකිරීම් කරලා ලබාගන්න වෙලා තියෙන මාළු අස්වැන්න ඉතාම සොච්චමක්. අපේ ධීවර ප්‍රතිපත්තියේ පළමු සැලැස්ම ධීවර කර්මාන්තයේ යෙදී සිටින පවුල්වල සියලු දෙනාටම යහපත් ජීවන තත්වයක් ඇති කිරීමයි. මේ වෙනුවෙන් ඉහළ ධීවර අස්වැන්නක් නෙළා ගන්න තාක්ෂණය හඳුන්වාදීලා මාළු ගැවසෙන තැන් ගැන තොරතුරු ලබාදෙනවා. වෙළඳපොළේ මිල උච්ඡාවචනය එකම අවුරුද්දේදී මාළු කිලෝ එක රුපියල් 80ට බැහැලා රුපියල් 400ට නගින තත්වයක් තිබෙන්නේ. එහෙම නම්, වැඩි අස්වැන්නක් තිබෙන කාලයට අතිරික්තය ගබඩා කර තැබීමේ පහසුකම් නිර්මාණය කරදෙනවා. ආණ්ඩුවක් පත්කර ගන්න ඕනැ වෙන්නේ මේ වෙනුවෙන් සැලසුම් හදන්න. ගබඩා පහසුකම් ඇති කළා නම්, මාළු අස්වැන්න කොච්චර ආවත්, මිල අන්තිම පහළට නොවැටී ස්ථාවර කරගන්න පුළුවන්. නිෂ්පාදන පිරිවැයට සරිලන ස්ථාවර මිලක් ලබාදෙනවා. තෙල් මිල අනුව, ශ්‍රමය අනුව, දැල් ආම්පන්නවල වියදම අනුව, පිරිවැයක් දරන්න ඕනෑ. මේ පිරිවැයට සාධාරණ ආදායමක් ලබාදී ධීවර පවුල් ජීවත් කරවන්න අපේ පාලනයක් යටතේ සැලසුම් ක්‍රියාත්මක කරනවා. ධීවර කර්මාන්තකරුවාට සාධාරණ මිලක් ස්ථාවර කිරීමෙන් පමණයි ඔවුන්ගේ ජීවිත යහපත් කළ හැක්කේ. දැන් කරන්නේ ඒක නොවෙයි. රටේ ජනතාවට අඩු මිලට ප්‍රෝටීන් ගත හැකි මාළු අස්වැන්න අපතේ යැවීමයි. සාමාන්‍යයෙන් දවසකට ප්‍රෝටීන් ග්‍රෑම් 70ක් ඕනෑ. අද ලැබෙන්නේ ග්‍රෑම් 38යි. එහෙම නම් ධීවර කර්මාන්තය දියුණු කරගන්න මෙතනම ලොකු අවස්ථාවක් තිබෙනවා. පාරිභෝගිකයාට සාධාරණ, ස්ථාවර මිලකට ලබාගන්න අවස්ථාවක් ලබාදෙනවා. ඒ වගේම ධීවර ආම්පන්න සඳහා තියන බද්ද මුළුමනින්ම ඉවත් කරනවා. අද මේ කර්මාන්තයට බදු ගහලා තියන නිසා, කර්මාන්තයේ ව්‍යාප්තවීමක් වෙන්නේ නැහැ. මේ වගේ ආර්ථික ප්‍රතිපත්තියක් අනුගමනය කර, ධීවර කර්මාන්තයේ නියැලී සිටින ජන ප්‍රජාවගේ සමාජීය තත්වය ඉහළ දානවා. ඒ තුළින් ධීවරයා ගැන සමාජයේ තිබෙන ආකල්ප ඉහළ සමාජ වටිනාකමක් බවට, සමාජ ගරුත්වයක් ඇති කරනවා. ධීවර ජනතාවගේ ජීවන තත්වය විතරක් නොවෙයි සමාජ ජීවිතය ඉහළ දැමීමත් අපේ ප්‍රධානම අරමුණක්. ඒ වෙනුවෙන් උපදේශන සේවා සැපයීම, දරුවන්ගේ අධ්‍යාපනය ඉහළ දැමීමට සැලසුම් සකස් කර තිබෙනවා. ධීවර රස්සාවත්, ගරුත්වයක් ලැබෙන තත්වයකට අපි ඉහළ දානවා. ඒ වෙනුවෙන් ජාතික ජන බලවේගයට මේ රටේ ජනතාව පාලන බලය ලබාදීමට ක්‍රියාකරන ලෙස ඉල්ලා සිටිනවා. නොවැම්බර් මාසයේ 16දාට ඒ පාලනය බිහිකිරීමේ පළමු පියවර වශයෙන් ධීවර ජනතාවගේ දුක්ඛදායී ජීවිතය දරුවන්ට උරුම කර නොදීම වෙනුවෙන් ජාතික ජන බලවේගය මේ ජනාධිපතිවරණයට ඉදිරිපත් වී සිටිනවා. ඒ වෙනුවෙන් මාලිමාව ඉදිරියේ ඡන්දය සටහන් කර බලය ලබාදෙන්න කියලා ඉල්ලා සිටිනවා.”", "URL": "https://lankatruth.com/si/?p=83301", "Category": "පුවත්", "Parent URL": null}