{"Source": "Lankatruth", "Timestamp": "November 2, 2021", "Headline": "ඇමරිකානු – ඊශ්‍රායල් යුධ උන්මාදයට ඉරානයෙන් පිළිතුරු !", "News Content": "සති අන්තයේ අවසන් වූ G20 කණ්ඩායමේ රැස්වීම අවසානයේ ඇමරිකානු රාජ්‍ය ලේකම් විසින් ඉරානයේ න්‍යෂ්ටික බල ව්‍යාපෘතිය ලෝක සාමයට තර්ජනයක් බවත් රාජතාන්ත්‍රික සාකච්චා මගින් විසඳුම් නොලැබුණොත් මිලිටරි පිළිතුරක් ලබාදීමට සුදානම් බව පැවසුවේය. ඒ අතර ඉරානයට එරෙහිව යුද්ධයට ඩොලර් බිලියන 1.5 වෙන්කළ ඊශ්‍රාල් රජය කලාපයේ සුනිත් රාජ්‍යයන් සමග එක් පෙරමුණක සිට ඉරානයට පහර දෙන බව අනතුරු හඟවයි. මෙයට පිළිතුරු වශයෙන් ඉරානය පවසන්නේ එරට ආරක්ෂාව සඳහා ඩොලර් බිලියන 20ක් වෙන් කල බවත් තම න්‍යෂ්ටික බල වැඩසටහන සිවිල් ව්‍යාපෘතියක් පමණක් බවත්ය. කෙසේ වෙතත් පසුගිය සතියේ ඊශ්‍රායල් හැකර්වරුන්ගේ ප්‍රහාරයක් හේතුවෙන් ඉරානයේ ඛනිජ තෙල් බෙදාහැරීම නතර වූ අතර අතර එයට පිළිතුරැ ලෙස ඉරාන හැකර්වරුන් (Black Shadow) විසින් ඊශ්‍රායල් සිවිල් වෙබ් අඩවි රාශියකට ඇතුළු වී දත්ත සොරාගෙන ඇති අතර ඒවා ඉදිරි දින කිහිපය තුලදී ප්‍රසිද්ධ කරන බවටද තර්ජන කරනු ලබයි. එසේම මිලිටරි පෙරමුණ තුල ඊශ්‍රායල ඉරාකයේ හා සිරියාවේ ඉරාන සහය ලබන ගරිල්ලා සංවිධාන කඳවූරු රාශියකට ගුවන් ප්‍රහාර එල්ල කර තිබිණි. ඒ අතර සෞදි අරාබිය විසින්ද යේමනයේ ඉරාන සහය ලබන ගරිල්ලන් 200කට අධික පිරිසක් මරා දැමු බව විදේශ වාර්තා සඳහන් කර සිටිති. පසුගිය සති කීපය පුරාවටම ලෙබනනයේ, ඉරාකයේ හා සිරියාවේ පමණක් නොව ඇෆ්ගනිස්ථානය තුලත් ආගමික ගැටුම් උත්සන්න කිරීමේ උත්සාහයන්ටඩ‍ෙරාශියක් වාර්තා වුවත් ඒවා සමනය කරගැනීමට අදාළ රටවල රජයන් සමත් වී තිබිණි. එසේම ඉරාන විරෝධී සුනිත් යුධ පෙරමුණක් කලාපය තුල බිහිකර ගැනීමට මේ අතර බහරේන්, ඊජිප්තුව, එක්සත් අරාබි එමීර් රාජ්‍යය, ඕමානය හා සෞදි අරාබිය සමග ඊශ්‍රාලය සාකච්චා පවත්වමින් සිටි. ඔක්තෝම්බර් 27 වැනිදා යුරෝපීය සංචාරයකට එක්වෙමින් ඉරාන විදේශ අමාත්‍ය Ali Baghéri මාධ්‍ය අමතා පැවසුවේ න්‍යෂ්ටික අවි අර්බුදය අවසන් කරලීම සඳහා 2015 දී අත්සන් කරන ලද JCPOA ගිවිසුම බලාත්මක කරලීම වෙනුවෙන් ආරක්ෂක මණ්ඩලයේ සාමාජිකයින් සමග සාකච්චා කිරීමට සුදානම් බවයි. ඊයේ ප්‍රංශය, ජර්මනිය, මහා බ්‍රිතාන්‍යය හා ඇමරිකාව විසින් ඒකාබද්ධව නිකුත් කල ප්‍රකාශයේ සඳහන් වනුයේ ඉරානය යුරේනියම් සංවර්ධනය කරමින් න්‍යෂ්ටික අවි බලය ලබාගැනීම සඳහා සමීප වී ඇති බවත් එය හෙලා දකින බවත්ය. එයට පිළිතුරු වශයෙන් ඉරානය පැවසුවේ කිසිදු ද්‍රව්‍යමය සාක්ෂි නොමැතිව සිදුකරන එම චෝදනාව ප්‍රතික්‍ෂේප කරනු ලබන බවත් තම වැඩසටහන සිවිල් හා සාමකාමී ව්‍යපෘතියක් පමණක් බවයි. ඒ අතර ඔක්තෝම්බර් 24 වැනිදා ඉරාන ආගමික නායක Ali Khamenei ටෙහෙරාන් නුවර වාර්ෂික ඉස්ලාමීය සමුළුව අමතමින් ඊශ්‍රායල සමග යුධ නොවදින ගිවිසුම් (Abraham pact) ගැසූ මොරොක්කෝව, සුඩානය, එක්සත් අරාබි එමීර් රාජ්‍යය හා බහරේන් යන රජයන් හෙලා දකිනු ලැබීය. පලස්තීන ජනතාවට සාමය ලබා ගැනීම සඳහා සියළු මුස්ලිම් රටවල ජනතාව ආගමික නිකායන් පසෙකලා සමගි වන ලෙස ඉල්ලා සිටියේය. මැදපෙරදිග කලාපය තුල ඊශ්‍රාලය හා රටවල් දෙකේ විසඳුම පිළිනොගන්නා එකම රාජ්‍යය වනුයේද ඉරානයයි. මේ අතර ඊශ්‍රාල් මිලිටරි වාර්තාවක් තහවුරු කරනුයේ ඉරානය මේ වන විටත් ඉරාකය, දකුණු ලෙබනනය හා සිරියාව හා යේමනය තුල ගුවන් ප්‍රහාර වැළැක්වීම සඳහා අවශ්‍ය මිසයිල ස්ථාන ගත කර ඇති බවයි. මේ වනවිට චීන හා රුසියා (ශන්ගායි ගිවිසුම) යුධ පෙරමුණේ සාමාජිකයෙකු බවට පත් වී සිටින ඉරානය ආර්ථික, දේශපාලන, මිලිටරි හා රාජතාන්ත්‍රික යන සියළුම පෙරමුණු වල වැඩි වාසි අත්පත් කරගෙන ඇති තත්වයක් තුල ඇමරිකාව සමග සාකච්චා මේසයේදී ඉරානයට කේවල් කිරීමේ හැකියාව ඉහල තත්වයක පවතින බව මේ අතර ජාත්‍යන්තර යුධ නිරීක්ෂකයින් ප්‍රකාශ කරනු ලබයි. විශේෂයෙන් තෙල් මිල ඉහලයාම හා චීනය සමග හොඳ හිත වර්ධනය කරගැනීම වැනි කාරනා හේතුවෙන් යුද්ධයකදී ඉරානයට ආර්ථික වශයෙන් බලපෑමක් සිදුකිරීමට අපෝසත් වන බව ඇමරිකාවට ඒත්තු ගොස් ඇති බවට කිසිදු සැකයක් නොමැත. එසේම ඊශ්‍රාලය ආරක්ෂා කරලීම නැමැති කාරණය ආර්ථික වශයෙන් අර්බුධයක සිටින ඇමරිකාව හා බටහිරට එතරම් දුරට රඳවා ගැනීම පහසු නොවනුයේ ඒ සඳහා වැය කිරීමට සිදුවන මුදල ඉතා ඉහළ අගයක් ගැනීම හේතුවෙනි. ඒ අනුව අවසාන විග්‍රහයේදී ඉරානයටද අවශ්‍ය වී ඇත්තේ චීන හා ඇමරිකා ගැටුම උපයෝගී කරගනිමින් හා තම න්‍යෂ්ටික අවි වැඩසටහනේ වර්ධනය පෙන්වමින් තම රටට එරෙහිව පනවා තිබෙන ආර්ථික සම්බාධක ඉවත්කර ගැනීමේ ඉලක්කය කෙසේ හෝ සාර්ථක කරගැනීම පමණක් බව එම නිරීක්ෂකයින් තවදුරටත් පෙන්වා දෙති. නමුත් ඉරානය න්‍යෂ්ටික අවි බලය සඳහා සිදුකරන පරීක්ෂණ නවත්වනු ඇති සිතිය නොහැකි බවත් ඔවුන් පෙන්වා දෙති.", "URL": "https://lankatruth.com/si/?p=125379", "Category": "පුවත්", "Parent URL": null}