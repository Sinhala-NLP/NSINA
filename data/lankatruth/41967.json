{"Source": "Lankatruth", "Timestamp": "October 4, 2017", "Headline": "නව ව්‍යවස්ථාවට විග්නේෂ්වරන්ගේ විරෝධය", "News Content": "නව ආණ්ඩුක්‍රම ව්‍යවස්ථා මෙහෙයුම් කමිටුවේ අතුරු කමිටු වාර්තාව ප්‍රතික්ෂේප කරන බව උතුරු මහ ඇමැති සී.වී.විග්නේශ්වරන් මහතාගේ සභාපතිත්වයෙන් යුත් දෙමළ ජනතා සභාව මාධ්‍ය නිවේදනයක් මගින් පෙන්වා දී ඇත. නව ව්‍යවස්ථාව සිංහල බෞද්ධ මතයට වැඩි නැඹුරුවක් සහිතව සකස් කොට ඇති බවටත් මෙම ව්‍යවස්ථාව සකස් කිරීමට පෙර දෙමළ ජනතාවගේ ගැටළුවට ලබා දෙන විසඳුම රජය පැහැදිලිව ප්‍රකාශ කළ යුතු බවත් අනතුරුව එය ව්‍යවස්තාවට ඇතුළත් කළ යුතු බවත් එහි සඳහන් වේ. එමෙන්ම එළිදැක්වූ අතුරු වාර්තාව මගින් සියල්ලන් ශ්‍රී ලාංකිකයින් ලෙස දක්වා ඇති නමුත් දෙමළ ජනතාවගේ අයිතිවාසිකම් පිළිගැනීමට ලක් කර නොමැති බව ඔහු එහි පෙන්වා දෙයි. නව ව්‍යවස්ථාව සකස් කිරීමේදී ජාත්‍යන්තර ප්‍රජාවගේ මැදිහත්වීමක්ද අපේක්ෂා කරන බවට දෙමළ ජනතා සභාවේ නිවේදනයේ වැඩිදුරටත් සඳහන්ව ඇත. මේ වනවිට සකසා ඇති ආණ්ඩුක්‍රම ව්‍යවස්ථා මෙහෙයුම් කමිටුවේ අතුරු කමිටු වාර්තාවට සෘජුවම විරෝධය දක්වා ඇත්තේ මහින්ද පිල නියෝජනය කරන මන්ත්‍රීවරු, ආගමික නායකයින් ඇතුළු පිරිසක් සහ උතුරු පළාත් මහ ඇමති සී.වී. විග්නේෂ්වරන් මහතා ඇතුළු පිරිසකි. මෙම ව්‍යවස්ථාව සිංහල බෞද්ධ මතයට වැඩි නැඹුරුවක් සහිතව සකස් කොට ඇති බව විග්නේෂ්වරන් මහතා ඇතුළු පිරිස ප්‍රකාශ කරද්දී මහින්ද රාජපක්ෂ මහතා ඇතුළු පිරිස පවසන්නේ ශ්‍රී ලංකාව බෙදා වෙන්කරන ව්‍යවස්ථාවක් සකස් කරන බවය. කෙසේ නමුත් දකුනේදී විග්නේෂ්වරන් මහතා ප්‍රමුඛ පිරිසගේ මතය දැඩිව විවේචනය කරන බැසිල් රාජපක්ෂ මහතා පසුගිය පළමුවැනිදා යාපනයේදී මාධ්‍යවේදීන් අමතා ප්‍රකාශ කර සිටියේ විග්නේෂ්වරන් මහාතා දෙමළ ජනතාවගේ හදවතේ ඉන්නා නායකයා බවයි. නව ව්‍යවස්ථාවට උතුරේ ජාතිවාදී කොටස් විරෝධය දක්වනේ මන්දැයි, රාවය පුවත්පත සමග සිදු කළ සාකච්ඡාවක් අතරතුර නැගී ප්‍රශ්නයකට පිළිතුරු දෙමින් ඩිව් ගුණසේකර මහතා සඳහන් කර සිටියේ උතුරේ සිවාජිලිංගම්ලා බිහිවෙනවාට දකුණේ ගම්මන්පිලලා කැමතියි. දකුනේ ගම්මන්පිලලා බිහිවෙනවාට උතුරේ සිවාජිලිංගම්ලා කැමතියි යනුවෙනි.", "URL": "https://lankatruth.com/si/?p=41967", "Category": "පුවත්", "Parent URL": null}