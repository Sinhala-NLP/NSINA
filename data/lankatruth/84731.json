{"Source": "Lankatruth", "Timestamp": "November 4, 2019", "Headline": "මහජනයා පීඩාවට පත්කිරිම ගැන වීරවංසට එරෙහි නඩුව කල්යයි", "News Content": "මහින්ද රාජපක්ෂ ආණ්ඩුවේ හිටපු අමාත්‍ය විමල් වීරවංස මහතා ඇතුළු විත්තිකරුවන් 06 දෙනෙකුට එරෙහිව කූරුඳුවත්ත පොලිසිය විසින් ගොනුකර තිබෙන මහජන පීඩාවක් ඇතිනරමින් හැසිරීම සම්බන්ධයෙන් වන නඩුවක විභාගය එලඹෙන වසරේ පෙබරවාරි මස 17 වනදා දක්වා කල් තැබීමට කොළඹ මහේස්ත්‍රාත් ලංකා ජයරත්න මෙනෙවිය අද (04) නියෝග කර ඇත. 2016 වසරේ එවක එක්සත් ජාතීන්ගේ මානව හිමිකම් කොමසාරිස් වශයෙන් කටයුතු කළ සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේදී කොළඹ පිහිටි එක්සත් ජාතීන්ගේ කාර්යාලය අවට මාර්ග අවහිර කරමින් මහජන පීඩාවක් ඇති කිරීම සම්බන්ධයෙන් විමල් වීරවංස මහතා ඇතුළු විත්තිකරුවන් හය දෙනෙකුට එරේහිව මෙම චෝදනා ගොනුකර තිබේ. එම නඩුවේ සෙසු විත්තිකරුවන් ලෙස පාර්ලිමේන්තු මන්ත්‍රීවරුන් වන ජයන්ත සමරවීර, වීරකුමාර දිසානායක, ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල්, බස්නාහිර පළාත් සභාවේ හිටපු මන්ත්‍රීවරයකු වන රොජර් සෙනෙවිරත්න හා පියසිරි විජේනායක යන අය නම් කර තිබේ. ඔවුන් මේ වනවිට අධිකරණය විසින් ඇප මත මුදාහැර සිටිති.", "URL": "https://lankatruth.com/si/?p=84731", "Category": "පුවත්", "Parent URL": null}