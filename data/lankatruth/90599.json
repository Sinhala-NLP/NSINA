{"Source": "Lankatruth", "Timestamp": "March 5, 2020", "Headline": "කොරෝනා මඩින්න ජාත්‍යන්තර මූල්‍ය අරමුදලෙන් ඩොලර් බිලියන 50ක්", "News Content": "සීග්‍රයෙන් ව්‍යාප්තවන මාරාන්තික කොරෝනා වසංගතය මැඩීම සඳහා ඩොලර් බිලියන 50ක් වෙන්කරන බව ජාත්‍යන්තර මූල්‍ය අරමුදල අද (05) නිවේදනය කළේය. වසංගතය හේතුවෙන් ගෝලීය ආර්ථික වර්ධන වේගය මේ වනවිටත් පසුගිය වර්ෂයේ වර්ධන වේගයට වඩා පහළ අගයකට ඇද වැටී ඇති බවට මූල්‍ය අරමුදල අනතුරු හඟවයි. රෝගය මේ වනවිට රටවල් 70කට ව්‍යාප්ත වී ඇත. මෙම සතියේ දී ලෝකයේ බොහෝ රටවල ආණ්ඩු සහ මහබැංකු, වසංගතය විසින් ආර්ථිකයන්ට සිදුකරන බලපෑම් අවම කිරීම සඳහා ක්‍රියාමාර්ග ගනු ලැබීය. සෞක්‍ය පහසුකම් දුර්වල අඩු ආදායම් ලාභී රටවලට වසංගතයට මුහුණ දීම සඳහා අවශ්‍ය අරමුදල් සම්පාදනය කිරීමට ජාත්‍යන්තර මූල්‍ය අරමුදල මෙම මුදල් යොදවනු ඇත. එමෙන්ම වසංගතය විසින් මෙම වසරේ ඉහළ ගෝලීය ආර්ථික වර්ධන වේගයක් ලඟාකර ගැනීම පිළිබඳව තබා තිබූ අපේක්ෂා බොඳකර ඇති බව ද, 2020 ගෝලීය නිෂ්පාදනය ලෝක ආර්ථික අවපාතය පැවති 2008න් පසුව වාර්තා වන අඩුම අගයට පත්වනු ඇති බවටද මූල්‍ය අරමුදල අනතුරු අඟවයි. එමෙන්ම අර්බුධය කොපමණ දරුණු තත්වයකට පත්වනු ඇත්දැයි අනාවැකි පලකල නොහැකි බව ද මූල්‍ය අරමුදලේ අධ්‍යක්ෂ ජනරාල් ක්‍රිස්ටිනා ජෝර්ජීවා මහත්මිය පවසයි. මේ සතියේ දී ලෝක බැංකුවද කොරෝනා වසංගතය මර්ධනය සඳහා ඩොලර් බිලියන 12ක් සංවර්ධනය වෙමින් පවතින රටවලට ලබාදීමට එකඟතාවය පළකළේය.", "URL": "https://lankatruth.com/si/?p=90599", "Category": "පුවත්", "Parent URL": null}