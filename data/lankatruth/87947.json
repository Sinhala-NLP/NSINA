{"Source": "Lankatruth", "Timestamp": "December 24, 2019", "Headline": "අයහපත් කාලගුණයෙන් දිස්ත්‍රික් 13ක පවුල් 4,617ක් අවතැන්", "News Content": "අයහපත් කාලගුණය හේතුවෙන් දින කිහිපයක් තිස්සේ පැවති තද වැසි සමග ඇති වූ ගං වතුර හා නායයෑම් අවදානම් හේතුවෙන් දිවයිනේ දිස්ත‍්‍රික්ක 13කට බල පා තිබූ ආපදා තත්ත්වය හේතුවෙන් පවුල් 4,617කට අයත් 15,470 දෙනෙක් තවමත් අවතැන්ව සිටින බව ආපදා කළමනාකරණ මධ්‍යස්ථානය පවසයි. බදුල්ල, මොණරාගල, මඩකලපුව, ත‍්‍රිකුණාමලය, මහනුවර, නුවරඑළිය, මාතලේ, හම්බන්තොට, කුරුණෑගල, පුත්තලම, අනුරාධපුරය, පොළොන්නරුව සහ මුලතිව් දිස්ත‍්‍රික්කවල ජනතාව මෙලෙස අවතැන්ව සිටින අතර එම පිරිස ආරක්‍ෂිත ස්ථාන 109ක රඳවනු ලැබ සිටින බව එම මධ්‍යස්ථානය සඳහන් කරයි. මින් වැඩිම පීඩාවකට පත්ව ඇත්තේ පුත්තලම දිස්ත‍්‍රික්කයේ ජනතාව වන අතර එහි පවුල් 586කට අයත් 1,674 දෙනෙක් අවතැන්ව සිටින බව ආපදා කළමනාකරණ මධ්‍යස්ථානයේ සහකාර අධ්‍යක්‍ෂ (මාධ්‍ය) ප‍්‍රදීප් කොඩිප්පිලි මහතා පැවසීය. මීට අමතරව අනුරාධපුර දිස්ත‍්‍රික්කයේ පවුල් 1,044කට අයත් 3,377 දෙනෙක්, මඩකලපුව දිස්ත‍්‍රික්කයේ පවුල් 1,026කට අයත් 3,122 දෙනෙක්, හම්බන්තොට දිස්ත‍්‍රික්කයේ පවුල් 438කට අයත් 1,911 දෙනෙක්, පොළොන්නරුව දිස්ත‍්‍රික්කයේ පවුල් 451කට අයත් 1,588 දෙනෙක්, බදුල්ල දිස්ත‍්‍රික්කයේ පවුල් 327කට අයත් 1,308 දෙනෙක්, කුරුණෑගල දිස්ත‍්‍රික්කයේ පවුල් 326කට අයත් 1,165 දෙනෙක්, මොණරාගල දිස්ත‍්‍රික්කයේ පවුල් 112කට අයත් 339 දෙනෙක්, නුවරඑළිය දිස්ත‍්‍රික්කයේ පවුල් 152කට අයත් 433 දෙනෙක්, මහනුවර දිස්ත‍්‍රික්කයේ පවුල් 33කට අයත් 126 දෙනෙක්, මාතලේ දිස්ත‍්‍රික්කයේ පවුල් 80කට 294 දෙනෙක් සහ මුලතිව් දිස්ත‍්‍රික්කයේ පවුල් 36කට අයත් 39 දෙනෙක් මෙලෙස අවතැන් වී සිටිති. ඇතිවූ ආපදා තත්ත්වයෙන් මේ වන විටත් පීඩාවට පත්ව සිටින සමස්ත සංඛ්‍යාව පවුල් 5,960 කට අයත් 20,624 දෙනෙකු බව ද ඔහු සදහන් කරයි. පීඩාවට පත්වූවන් වෙනුවෙන් අවශ්‍ය සහන සැලසීමට පියවර ගෙන තිබෙන බවද ආපදා කළමනාකරණ මධ්‍යස්ථානය පවසයි.", "URL": "https://lankatruth.com/si/?p=87947", "Category": "පුවත්", "Parent URL": null}