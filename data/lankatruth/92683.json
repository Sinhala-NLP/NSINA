{"Source": "Lankatruth", "Timestamp": "April 21, 2020", "Headline": "පාස්කු ප්‍රරහාරය ගැන තොරතුරු දී තිබියදීත් එය අතපසු කළ සේනාධිනායකයා ඇතුළු සියල්ලෝම නීතිය ඉදිරියට ගෙන ආ යුතුයි", "News Content": "පාස්කු ඉරුදින ප්‍රහාරය පිළිබඳව විදෙස් රටවල බුද්ධි අංශ අනතුරු අඟවා තිබියදීත් ඒවා නොසලකා හැරි එවකට සේනාධිනායකයාගේ සිට ඊට වගකිව යුතු සියලු පාර්ශව, නීතිය ඉදිරියට රැගෙන ආ යුතු බව අගරදගුරු අතිඋතුම් මැල්කම් කාදිනල් රංජිත් හිමිපාණෝ පවසති. පාස්කු ඉරුදින ප්‍රහාරය සම්බන්ධයෙන් නිවේදනයක් නිකුත් කරමින් උන්වහන්සේ මේ බව සඳහන් කරයි. මෙහිදී වැඩිදුරටත් අදහස් දැක්වු උන්වහන්සේ පවසා සිටින්නේ, අද දවසේ දී වසරකට පෙර සිදුවු මහා විනාශය මතකයට නැගෙන බවයි. මේ සම්බන්ධයෙන් වගකිව යුත්තේ කවුරුන්ද යන්න සොයා බැලිය යුතු බවත් වසරක් ගෙවී ඇතත් මෙම ප්‍රහාරයේ සුල මුල තවමත් හොයා ගැනීමට නොහැකි වී ඇතැයිද උන්වහන්සේ වැඩිදුරටත් කියා සිටියේය. වචනයකින් හෝ මෙම අපරාධය සිදු කිරීමට සහය දුන් බොහෝ පිරිසක් ඇති බවත් ඔවුන් කවුරුන්ද යන්න සොයා ගැනීම යුතුකමක් වන බවත් ඔවුන්ගේ තරාතිරම හෝ වෙනත් කිසිදු කරුණක් ගැන තැකීමක් කළ යුතු නැතැයිද කාදිනල් හිමියන් මෙහිදී පැවසීය. ප්‍රහාරය පිළිබඳව හෝඩුවාවක් ලැබී තිබිය දී පවා එය අතපසු කළ සේනාධිනායකයාගේ සිට අන්තිමයා දක්වා වු වගකිව යුතු සියලු දෙනා නීතිය ඉදිරියට ගෙන ඒම වගකීමක් වන බවද උන්වහන්සේ කියා සිටියේය. මෙවැනි කරුණු සමඟ සෙල්ලම් කිරීමට කිසිදු නායකයෙකුට හෝ කිසිදු ජන කොටසකට ඉඩක් තැබිය නොහැකි බවද පැවසු උන්වහන්සේ, වත්මන් ජනපති මඟින් සිදු කරන විමර්ශනය ඉතා ශක්තිමත්ව කළ යුතු බවද පවසයි. කෙසේ වෙතත් උන්වහන්සේ මෙම නිවේදනය මගින් සඳහන් කරන එවකට සේනාධිනායකයා මෛත්‍රීපාල සිරිසේන මහතා වන අතර ඔහු වත්මන් පොහොට්ටු සන්ධානයේ සභාපතිවරයා ය. මෙවර පාර්ලිමේන්තු මැතිවරණයට පොහොට්ටු පක්ෂය පැමිණෙන්නේ එවකට සේනාධිනායකව සිටි මෛත්‍රීපාල සිරිසේන මහතා සිය පක්ෂයේ සභාපති ලෙස පත්කරගෙන ය. වත්මන් ජනාධිපති ගෝඨාභය රාජපක්ෂ මහතාගේ ජනාධිපතිවරණය ඉදිරිපත්ව සිටියදී එවකට සේනාධිනායකයා සහයෝගය දැක්වූවේද ගෝටාභය රාජපක්ෂ මහතාටය. එවන් තත්වයක් තුළ වත්මන් ජනාධිපතිවරයා මෛත්‍රීපාල සිරිසේන මහතාට එරෙහිව නීතිය ක්‍රියාත්මක කරනු ඇතැයි අගරදගුරු අතිඋතුම් මැල්කම් කාදිනල් රංජිත් හිමිපානන්ගේ පාර්ථනය ඉටුවේදැයි සැකයක් පවතී.", "URL": "https://lankatruth.com/si/?p=92683", "Category": "පුවත්", "Parent URL": null}