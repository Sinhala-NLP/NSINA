{"Source": "Lankatruth", "Timestamp": "July 24, 2021", "Headline": "ඩෙල්ටා ආසාදිතයන් 61ක් දක්වා ඉහළට", "News Content": "කොවිඩ් – 19 ඩෙල්ටා ප්‍රභේදය ආසාදනයවූ මෙරට සමස්ත ආසාදිතයන් සංඛ්‍යාන 61ක් දක්වා ඉහළ ගොස් තිබේ. ඒ ඊයේ (23) දිනයේ දිවයිනේ ප්‍රදේශ 14කින් වාර්තා වූ 23 දෙනාද සමගය. කොළඹ දිස්ත්‍රික්කයේ කොලොන්නාව, කෝට්ටේ, රත්මලාන, අංගොඩ, නවගමුව, ගල්කිස්ස, කැස්බෑව යන ප්‍රදේශවලින්ද ගම්පහ දිස්ත්‍රික්කයේ රාගම මීගමුව, මහබාගේ කටුනායක සහ බේරුවල යන ප්‍රදේශවලින්ද මෙම ආසාදිතයන් වාර්තාවී ඇති බව සෞඛ්‍ය අංශ ප්‍රකාශකරයි. මෙයට පෙර ගාල්ල, මාතර, දඹුල්ල, වව්නියාව, මුලතිව් සහ ත්‍රිකුණාමලය යන ප්‍රදේශවලින්ද ඩෙල්ටා ප්‍රභේදය ආසාදනයවූවන් හඳුනාගනු ලැබ තිබිණි. මේ වනවිට වාර්තා වී ඇති ඩෙල්ටා ආසාදිතයන් වැඩි දෙනෙකු වාර්තා වන්නේ කොළඹ දිස්ත්‍රික්කයෙන් වීම විශේෂත්වයකි. කෙසේ වෙතත් මෙරට පළමු ඩෙල්ටා ආසාදිතයා හමුවූ පසු කොරෝනා මර්දන කාර්ය සාධක බලකායේ ප්‍රධානී, හමුදාපති ශවේන්ද්‍ර සිල්වා, සෞඛ්‍ය ඇමති පවිත්‍රා වන්නිආරච්චි ඇතුළු සෞඛ්‍ය බලධාරීන් ප්‍රකාශ කළේ ඩෙල්ටා ප්‍රභේදය ව්‍යාප්තිය පාලනය කිරීමට අවශ්‍ය ක්‍රියාමාර්ග ගැනීම සඳහා සැලසුම් සකස් කර ඇති බවත් එහි ව්‍යාප්තිය පිළිබඳ දැඩි අවධානයෙන් පසුවන බවත්ය. එහෙත් පළමුවරට කොළඹින් හමුවූ ඩෙල්ටා ප්‍රභේදය මේ වනවිට පිට පළාත්වලටද පැතිර යමින් තිබේ. එවැනි තත්වයක් තුළ මෙරට පනවා තිබූ සංචරණ සීමාද දිගින් දිගටම ලිහිල් කරමින් පවතී.", "URL": "https://lankatruth.com/si/?p=120137", "Category": "කොවිඩ් -19 (කොරෝනා ) පුවත්", "Parent URL": null}