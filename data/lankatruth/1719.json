{"Source": "Lankatruth", "Timestamp": "March 11, 2012", "Headline": "අධිකරණයේ ස්වාධීනත්වය නැති කලේ ජේ.ආර්ගේ කාලයේ සිටයි – විනිසුරු වරාවැව", "News Content": "අධ්කරණයේ ස්වාධීනත්වය විනාශකරන තත්වයක් ඇතිකලේ ජේ.ආර්. ජයවර්ධන ජනාධිපතිවරයාගේ පාලන කාලයේ සිට බව හිටපු මහාධිකරණ විනිසුරු ඩබ්ලිව්. ටී. එම්.පී.බී. වරාවැව මහතා පවසයි. එහු වැඩිදුරටත් පවසන්නේ ඇතැම් විනිසුරුවන් තනතුරේ ගරුත්වය කවරක්දැයි, නොදන්නා බවයි. ඔහු එසේ පැවසූවේ, පසුගිය දිනක කොළඹදී පැවති උපහාර උළෙලක් අමතමිනි. හිටපු මහාධිකරණ විනිසුරු ඩබ්ලිව්.ටී.එම්.පී.බී. වරාවැව මහතාට උපහාර දැක්වීම වෙනුවෙන් තරුණ නීතිවේදීන්ගේ සංගමය විසින් මෙම උත්සවය සංවිධානය කර තිබුණි. එහිදී වරාවැව මහතාගෙන් ක්ෂේත්‍රයට වු සේවය අගයමින් සමරු තිළිණයක් ද පිරිනැමීය. උපහාර උළෙල අමතමින් හිටපු මහාධිකරණ විනිසුරු ඩබ්ලිව්. ටී. එම්.පී.බී. වරාවැව මහතා මෙසේ පැවසීය. ’’දැන් මේ විනිශ්චයකාරවරුන්ට එහෙම ආත්ම ශක්තියක් නැහැ. තමන් ඒ තනතුරේ ගෞරවය කියන්නේ, මොකක් ද කියලා දන්නේ නැහැ. ස්වාධීනත්වය දන්නේ නැහැ. සාධාරණත්වය දන්නේ නැති තත්ත්වයක් උදා වෙලා තියෙන්නේ, මොන දේවාලේ හරි වැදලා තමන්ගේ කාර්ය කරගන්න තමයි ඒ ගොල්ල බලන්නේ, විනිශ්චයකාරවරයෙක් තුළ සාධාරණත්වය කියන දේ ඇතුළේ තියෙන්න ඕන ඒ සාධාරණත්වය කියන එක නැත්තනම් කොහොමටවත් අනෙක් මිනිස්සුන්ට සාධාරණත්වයක් ඇති වෙන්නේ නැහැ. අවංකභාවය තියෙන්න ඕන. නිර්භීතභාවයක් තියෙන්න ඕන. අපි පොඩි දවස්වල කිව්වේ මේ කෝටුවේ රජ්ජුරුවෝ කියලා ඒ කියන්නේ කෝටුවේ රජ්ජුරුවෝ ආසනගතවෙලා ඉන්නකොට කුරුල්ලෙක්වත් ඉහළින් යන්නෑ. කියලා තමයි මිනිස්සු කියන්නේ, ඒ උසාවියට මිනිස්සු ගරු කළා. දැන් අද මොකද කරන්නේ, තව ටික කාලයක් ගියොත් මොනව වෙයිද කියලා කියන්න බෑ. මේවා පවතී ද නැද්ද කියලා කියන්නත් බෑ තව ටික දවසකින් සුප්‍රීම් කෝර්ට් එකටත් මේජර් ජනරාල්ලා පත් නොවුණොත් තමයි පුදුමේ දැන් උසාවියෙන්ම දීලා තියෙනවා. ඒ කෝර්ට් මාර්ෂල්වල නඩු අහන්නේ, ඒ කට්ටියත් උසාවියක් කියලා. මේ විධායකය, ව්‍යවස්ථාදායකය, අධිකරණය කියන ඒ කණු තුන වෙන් වෙන්ව තියෙන්න ඕන බල තුනක් විදිහට එක කණුවකට වත් අනේක කණුව කඩා බිඳ දමන්න අවස්ථාව දිය යුතු නැහැ. ඒකට නීතිය පිළිබඳ අවබෝධයක් ඇති කට්ටිය උනන්දු විය යුතුයි. කවුරුවත් විවේචනය කරනවා. නෙවෙයි. මේක පටන් ගත්තේ, ජේ.ආර්. ජයවර්ධන කාලේ ඉදන් තමයි මේක පටන් අරන් තියෙන්නේ’’", "URL": "https://lankatruth.com/si/?p=1719", "Category": "පුවත්", "Parent URL": null}