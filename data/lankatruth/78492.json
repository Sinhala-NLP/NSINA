{"Source": "Lankatruth", "Timestamp": "August 1, 2019", "Headline": "කොන්ත‍්‍රාත් සේවකයින් ස්ථිර නොකළොත් රටපුරා වරජනයකට යනවා – දුම්රිය සේවකයෝ අනතුරු අඟවති", "News Content": "දුම්රිය දෙපාර්තමේන්තුවේ සේවය කරන 1500ක් පමණ ආදේශක / අනියම් / තාවකාලික හා කොන්ත‍්‍රාත් සේවකයින් ස්ථීර නොකොට නවක සේවකයින් බඳවා ගැනීම වහා නැවැත්විය යුතු බවත් එසේ නොකරන්නේ නම් රටපුරා දුම්රිය වැඩවර්ජනයකට යාමට සිදුවන බවත් දුම්රිය වෘත්තීය සමිති සන්ධානය අවධාරණය කරයි. එම වෘත්තීය සමිති සන්ධානය මගින් අද (01) කොළඹදී පැවැත්වූ මාධ්‍ය හමුවක් අමතමින් එහි සම කැඳවුම්කරු එස්.පී. විතානගේ මහතා වැඩිදුරටත් සඳහන් කර සිටියේ අවුරුදු 05ක පමණ සේවා කාලයක් ඇති මෙම සේවකයින් ස්ථිර නොකොට ප්‍රවාහන අමාත්‍ය අර්ජුන රණතුංග මහතා විසින් ඉදිරියේදී ඔවුන් එළියට දැමීමට කටයුතු කරමින් සිටින බවත් මෙය නීති විරෝධී හා මානව හිමිකම් කඩ කිරීමක්ද වන බවය. අර්ජුන රණතුංග අමාත්‍යවරයාගේ දේශපාලන උවමනාවන් වෙනුවෙන් මෙම සේවකයින් ඉවත්කොට අත්‍යවශ්‍ය සේවාවක් ලෙස නම් කරමින් වෘත්තීය සමිති මර්දනය කිරීමේ කටයුතු අරඹා ඇති බවද දුම්රිය වෘත්තීය සමිති සන්ධානය සඳහන් කරයි. එසේම එක් එක් ආණ්ඩු සමයන්වලදී බඳවාගන්නා ලද මෙම කොන්ත‍්‍රාත් සේවකයින් එම බඳවාගැනීමේදී තිබූ අධ්‍යාපන සුදුසුකම් මත මෙම ස්ථිර කිරීම කළ යුතු බවද එසේ ස්ථිර කර තවත් සේවක අව්‍යශතාවයක් ඇත්නම් නවක සේවකයින් බඳවාගැනීම කළ යුතු බවත් පවසන එස්.පී විතානගේ මහතා සති 02ක කාලයක් තුළ මෙය හකුලා නොගතහොත් අනෙක් සියලු වෘත්තීය සමිති සමග එක්වී වැඩවර්ජනයකට යාමට කටයුතු කරන බවද මෙම මාධ්‍ය හමුවේදී පැවසීය. මෙම මාධ්‍ය හමුව සඳහා දුම්රිය වෘත්තීය සමිති සන්ධානයේ සම කැඳවුම්කරු ඩී.එම්.ඩී. අබේරත්න, රත්මලාන දුම්රිය කම්කරු සංගමයේ ලේකම් තුෂාර, දුම්රිය ස්ථාන ස්වශක්ති සංගමයේ ලේකම් එම්.කේ. රොබට්, දුම්රිය තාක්‍ෂණ ශිල්පී සංගමයේ ලේකම් එම්.ඒ. රත්නසිරි, ආදේශක සේවකයින් ස්ථිර කිරීමේ මධ්‍යස්ථානයේ කැඳවුම්කරු කාංචන යන මහත්වරු සහභාගී වී සිටියහ.", "URL": "https://lankatruth.com/si/?p=78492", "Category": "පුවත්", "Parent URL": null}