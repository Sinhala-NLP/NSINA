{"Source": "Lankatruth", "Timestamp": "June 5, 2019", "Headline": "සහෝදරත්වයේ නාමයෙන් එකම ශ්‍රී ලාංකේය ජනතාවක් ලෙස අත්වැල් බැඳගැනීමට රාමසාන් දිනය ශක්තියක් වනු ඇත!", "News Content": "සහෝදරත්වයේ නාමයෙන් එකම ශ්‍රී ලාංකේය ජනතාවක් ලෙස අත්වැල් බැඳගැනීමට රාමසාන් දිනය ශක්තියක් වනු ඇතැයි ජනතා විමුක්ති පෙරමුණ රාමසාන් දින පණිවිඩය නිකුත් කරමින් සඳහන් කරයි. ජනතා විමුක්ති පෙරමුණේ රාමසාන් දින පණිවිඩයේ වැඩිදුරටත් මෙසේද සඳහන් වේ. “අද (05) දිනයේ රාමසාන් උත්සවය සමරනු ලබන ශ්‍රී ලාංකේය ඉස්ලාම් බැතිමතුන්ට ජනතා විමුක්ති පෙරමුණේ සුබ පැතුම් පිරිනමනු කැමැත්තෙමු. මෙවර රාමසාන් උත්සව එළඹෙනුයේ ලාංකේය ඉස්ලාම් ජනතාව මහත් කම්පනයකට ලක්ව සිටින මොහොතකය. එනම් පසුගිය පාස්කු ඉරු දින ඉස්ලාමීය උමතු අන්තවාදීන් විසින් එල්ල කරන ලද ම්ලේච්ඡ ප්‍රහාරය හේතුවෙන් ඛේදජනක ලෙස ජීවිත හා දේපළ විනාශ වී පොදුවේ ලාංකේය සමාජය මහත් තැති ගැන්මකට ලක්ව තිබෙන මෙහොතකය. විශේෂයෙන් විවිධ ජාතිවාදී හා අන්තවාදී ප්‍රවණතා හිස එසවීම තුළ ජන ජීවිත ව්‍යාකූලවීමේ කණගාටුදායක තත්වයක් ඇතිවී තිබෙන මොහොතකය. ජාතිවාදය, ආගම්වාදය මත මිනිසුන්, ජන ප්‍රජාවන් බෙදා වෙන් කර තැබීමේ දුෂ්ට ප්‍රවණතා හිස එසවීමට වෙර දරන මොහොතක මනුෂ්‍යත්වයේ වටිනාකම අවධාරණය කෙරෙන රාමසාන් උත්සවයේ එළඹීම විශේෂ වැදගත්කමක් උසුලයි. රාමසාන් උපවාසයේ අරුත වනුයේ, ඉස්ලාම් බැතිමතුන් විසින් පුරා මාසයක කාලයක් උපවාස ශීලය රකිමින්ද දුෂ්කර ජීවිත ගත කරන තම සහෝදර ජනයාට උදව් උපකාර කිරීමට එම කාලය ප්‍රයෝජනයට ගැනීමය. රාමසාන් උත්සවය එම උපවාස සමයේ අවසානයයි. සහෝදර දිළිඳු පුද්ගලයින්ට, පවුල්වලට උදව් කිරීම සඳහා යොමු වන මෙම උපවාස කාලය විශේෂයෙන්ම අගය කිරීමට ලක් වන්නේ, මෙම ධනවාදී සමාජය තුළ මිනිසුන් තුළින් ඈත් කරවමින් තිබෙන මනුෂ්‍යත්වය හා අල්පේච්ඡතාව, පරාර්ථකාමය ආදී ගුණාංගයන් රාමසාන් උත්සවය තුළ අඩංගු වීම හේතුවෙනි. තම සම්පත් සහෝදරත්වයේ පදනම මත සෙසු අය අතරේ සමානව බෙදී යා යුතුය යන අදහස මුල් කර ගනිමින් ඉස්ලාම් බැතිමතුන් විසින් සමරනු ලබන මෙම රාමසාන් උත්සවය විසින් ප්‍රකට කරන්නාවූ ආදර්ශය ඉස්ලාම් බැතිමතුන්ට පමණක් නොව සෙසු ජනතාවටද වැදගත් යැයි අපි විශ්වාස කරමු. එසේම ජාතිවාදී ආගමික අන්තවාදී මඩ ගොහොරුවලට නොවැටීමටත් ප්‍රකෝපකරවීම් නිවැරදිව හඳුනාගැනීමටත් සහෝදරත්වයේ නාමයෙන් එකම ශ්‍රී ලාංකේය ජනතාවක් ලෙස අත්වැල් බැඳගැනීමටත් රාමසාන් දිනය ශක්තියක් වනු ඇතැයි අපි අපේක්ෂා කරමු.”", "URL": "https://lankatruth.com/si/?p=75155", "Category": "පුවත්", "Parent URL": null}