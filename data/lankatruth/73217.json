{"Source": "Lankatruth", "Timestamp": "May 2, 2019", "Headline": "එංගලන්තයේ මාලිබෝන් ක්‍රිකට් සමාජයේ සභාපති පදවිය සංගක්කාරට", "News Content": "ශ්‍රී ලංකා ක්‍රිකට් කණ්ඩායමේ හිටපු නායක කුමාර් සංගක්කාර එංගලන්තයේ මාර්ලිබෝන් ක්‍රිකට් සමාජයේ මීළඟ සභාපතිවරයා වශයෙන් පත්වීමට නියමිතය. වසර 232 ක ඉතිහාසයක් ඇති මාර්ලිබෝන් ක්‍රිකට් සමාජයේ සභාපති තනතුරට පත්වූ පළමු වැනි බ්‍රිතාන්‍ය නොවන ජාතිකයා කුමාර් සංගක්කාරය සංගක්කාර මහතා ඔක්තෝබර් මස 1 වැනිදා සිය තනතුරේ වැඩ බාරගැනීමට නියමිතය. මැයි මස 1 වැනිදා (ඊයේ) පැවැති මාර්ලිබෝන් ක්‍රිකට් සමාජයේ වාර්ෂික මහ සභා රැස්වීමේදී වත්මන් සභාපති ඇන්තනි රෙෆර්ඩ් මහතා විසින් කුමාර් සංගක්කාර මහතා ක්‍රීඩා සමාජයේ මීළඟ සභාපතිවරයා වශයෙන් නිවේදනය කරන ලදි. ක්‍රිකට් ක්‍රීඩාවේ නීති රීති සම්පාදකයන් පමණක් නොව, ක්‍රීකට් සම්ප‍්‍රදායේ නිර්මාතෘවරුන් සේ සැලකෙන මාර්ලිබෝන් ක්‍රීකට් සමාජය (එම්.සී.සී) සමඟ කුමාර් සංගක්කාර මහතා දිගින් දිගටම සම්බන්ධව සිටියේය. ක්‍රිකට් ක්‍රීඩාවේ නිරතව සිටියදී පවා (වසර 2011 දී) කොලින් කවුඩ්රි අනුස්මරණ දේශනය කරමින් ශ්‍රී ලංකාවටත්, ලෝඩ්ස් ක්‍රීඩාංගණයට මෙන්ම මාර්ලිබෝන් ක්‍රීකට් සමාජයටත් ලෝ පතළ කීර්තියක් අත්කර දුන් සංගක්කාර මහතා 2012 වසරේ සිට එම ක්‍රීඩා සමාජයේ යාවජීව සාමාජිකයකු ලෙස පිළි ගැණිනි. එම වසරේදීම මාර්ලිබෝන් ක්‍රීකට් සමාජයේ ලෝක ක්‍රීකට් කමිටුවට එක්වූ සංගක්කාර මහතා දැනටත් එහි ප‍්‍රබල සාමාජිකයෙකි. ලංකාදීප", "URL": "https://lankatruth.com/si/?p=73217", "Category": "පුවත්", "Parent URL": null}