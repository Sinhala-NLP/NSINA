{"Source": "Lankatruth", "Timestamp": "February 14, 2023", "Headline": "මහජනතාව නොලබන කිසිදු වරප්‍රසාදයක් මහජන නියෝජිතයින්ට නොලැබිය යුතුයි – සුනිල් හඳුන්නෙත්ති", "News Content": "මහජනතාව නොලබන කිසිදු වරප්‍රසාදයක් මහජන නියෝජිතයින්ට නොලැබිය යුතු බවත් මාලිමාවේ පාලනයක් යටතේ පාර්ලිමේන්තු මන්ත්‍රීවරු, ඇමතිවරු සහ හිටපු ජනාධිපතිපතිවරු වෙනුවෙන් ලබාදෙන විශ්‍රාමවැටුප, නිල නිවාස, වාහන ඇතුළු වරප්‍රසාද කප්පාදු කිරීම සඳහා අවශ්‍ය නීති සකස් කරන බව ජාතික ජන බලවේගයේ ජාතික විධායක සභික සුනිල් හඳුන්නෙත්ති අවධාරණය කරයි. ඔහු මේ බව අවධාරණය කරනු ලැබූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (14) පෙරවරුවේ පැවති මාධ්‍ය හමුවක් අමතමිණි. එම මාධය හමුව සඳහා ජාතික ජන බලවේගයේ ජාතික විධායක සභික නීතීඥ ජානක අධිකාරිද එක්ව සිටි අතර එහිදී ජාතික ජන බලවේගයේ ජාතික විධායක සභික සුනිල් හඳුන්නෙත්ති දැක්වූ සම්පූර්ණ අදහස් පහතින් දැක්වේ. “මේ මාධ්‍ය හමුව පවත්වන්න තීරණය කළේ, මැතිවරණ අවධියක්සේම රටේ ආර්ථික පීඩාකාරී තත්වයක් ජනතාවට එල්ල වී ඇති මොහොතක මන්ත්‍රීවරු සහ හිටපු ජනාධිපතිවරු දැනට භුක්ති විඳින වරප්‍රසාද ඉවත්කර ජාතික ජන බලවේගයේ පාලනයක් තුළ සිදු කරන නව නීති සංශෝධනයන් පිළිබඳව දැනුවත් කිරීමටයි. සාමාන්‍ය පෙළ, උසස් පෙළ දරුවන් විභාගයට පාඩම් කරද්දී අද රටේ විදුලිය කප්පාදු කරනවා. ආණ්ඩුව ඉදිරිපත් කරන්නේ විදුලි වියදම් දරා ගන්න බැහැ ජනතාව කැපකිරීම් කරන්න ඕනෑ කියන තර්කය. ඒ වගේම ව්‍යාපාරවලට අතිවිශාල ලෙස බදු පනවා තිබෙනවා. පාසල් පොත් උපකරණවල මිල ඉහළ ගොස් තිබෙනවා. අත්‍යවශ්‍ය ශල්‍යකර්ම හැර අනෙකුත් ශල්‍යකර්ම නතර කරන්න කියලා දැන් සෞඛ්‍ය ඇමතිවරයා රෝහල්වලට නියෝග නිකුත් කර තිබෙනවා. මෙවැනි තත්වයක් යටතේ ජනතාව බොහෝ අපහසුතාවයන්ට පත්වෙලා තිබෙනවා. පළාත් පාලන මැතිවරණයේ ඡන්ද පත්‍රිකා මුද්‍රණය කරගන්න බැරි තත්වයක් ඇතිවෙලා තිබෙන බවකුත් වාර්තා වුණා. මේ අතර පසුගිය දිනවල ජන මාධ්‍යවල වාර්තා වුණා, හිටපු ජනාධිපතිවරුන් භුක්ති විඳින වරප්‍රසාද පිළිබඳව. ඔවුන්ට තිබෙන නිවාස, ගොඩනැගිලි, වාහන ආරක්ෂාව, වරප්‍රසාද පිළිබඳව අපේ ස්ථාවරය පැහැදිලි කරන්න ඕනෑ. හිටපු ජනාධිපතිවරුන්ගේ හිමිකම් සියල්ල ඔවුනට ලැබුණේ 1986 අංක 4 දරන ජනාධිපතිවරයන්ගේ හිමිකම් පනත මගින්. එය අවශ්‍යතාවයන් සොයා නොබලා ඉතා කෙටි කාලයකින් ක්‍රියාවට නගපු දෙයක්. එදා ඇතිකර ගත් වරප්‍රසාද දීමනා සියල්ල වසරින් වසර වැඩි කරමින් රටේ කුමන ආර්ථික අර්බුදයක් තිබුණත් මේ පහසුකම් ඉදිරියට ගෙන එනු ලැබුවා. මේ වරප්‍රසාද යටතේ ‘හිටපු ජනාධිපතිවරයෙකුට හා හිටපු ජනාධිපතිවරයෙකුගේ වැන්දඹුවකටම ඔහුගේ ඇයගේ ජීවිත කාලයට නිවාසයක් කුලියෙන් තොරව සැපයිය යුතුයි’ යනුවෙන් තිබෙනවා. ‘එසේ උචිත නිවාසයක් නොසපයන අවස්ථාවක අවශ්‍යතාවය පරිදි ජනාධිපතිවරයාට හෝ වැන්දඹුවට මාසික විශ්‍රාම වැටුපෙන් 1/3කට සමාන දීමනාවක් ගෙවිය යුතුයි. ඒ වගේම ජනාධිපතිවරයාගේ පෞද්ගලික ලේකම් ධුරය දරන තැනැත්තාට ඒ ධුරය දරපු කාලය තුළ ලැබුණු මාසික වැටුපට සමාන මාසික දීමනාවක් සෑම හිටපු ජනාධිපතිවරයෙකුටම ගෙවිය යුතු බව එහි සඳහන්. අමාත්‍ය මණ්ඩලයේ අමාත්‍යවරයෙකුගේ පෞද්ගලික ලේකම් ධුරය දරන තැනැත්තෙකුට ඒ තත්කාලයේදී ගෙවනු ලබන මාසික වැටුපට සමාන මාසික ලේකම් දීමනාවක් හිටපු ජනාධිපතිවරයෙකුගේ වැන්දඹුවකට ගෙවිය යුතුයි. සෑම හිටපු ජනාධිපතිවරයෙකුට සහ හිටපු ජනාධිපතිවරයෙකුගේ වැන්දඹුවකටම අමාත්‍ය මණ්ඩලයේ අමාත්‍යවරයෙකුට තත්කාලයේ සපයනු ලබන නිල ප්‍රවාහන හා වෙනත් සියලු පහසුකම් සැපයිය යුතුයි. ඇමතිවරයෙකුට ඇමති ධුරය දරන කාලයේදී ලැබෙන වරප්‍රසාදිත වාහන සහ සියලු පහසුකම් ජනාධිපතිවරයෙකුගේ වැන්දඹුවකටත් ජනාධිපතිවරයෙකු විශ්‍රාම ගියාට පසුවත් හිමිවිය යුතුය. හිටපු ජනාධිපතිවරයෙකු මියගිය අවස්ථාවකදී ඔහුට ලැබීමට හිමිකම් තිබූ ජනාධිපති ධුරය දැරීම නතර වූ අවස්ථාවේදී හිටපු ජනාධිපතිවරයාට හිමිකම් තිබූ මාසික විශ්‍රාම වැටුපෙන් 2/3කට සමාන මාසික විශ්‍රාම වැටුපක් හිටපු ජනාධිපතිවරයාගේ වැන්දඹුවට ඇයගේ ජීවිත කාලය තුළ ගෙවිය යුතුයි.’ අපි මේ අවධාරණය කරන්නේ, ජනාධිපති ධුරය හෝ ඇමති ධුර හෝ මන්ත්‍රී ධුර හෝ ජනතාව විසින් දෙන්නේ ඇයි? ඇයි ජනතාව ඔවුන්ව පත්කර ගන්නේ? ඔවුන්ට ජීවිත කාලයටම ජීවත්වෙන්න, රැකියාවක් හැටියට හරි ව්‍යාපාරයක් හැටියට හරි මහජන මුදලින් ඔවුන්ව නඩත්තු කරන්න බලාගෙන නොවෙයි. 1986 පනතින් හදාගත් නීතිය අදටත් ක්‍රියාත්මක වෙනවා. ආණ්ඩුව එක පැත්තකින් කියනවා ‘ජනතාවට පටි තදකර ගන්න’ කියලා. ආර්ථිකය අමාරුයි. බඩු මිල වැඩිකරනවා. බදු ගහනවා. බැංකු පොලිය වැඩි කරනවා. ජනතාවගේ පටි තදකර ගන්න කියන ආණ්ඩුව කිසිම වෙලාවක, වර්තමානයේ පවතින ආර්ථික අර්බුදය ගැන සැලකිල්ලට ලක්කරලාවත් මේ හිටපු ජනාධිපතිවරුන්ගේ, වැන්දඹුවන්ගේ වරප්‍රසාද කිසිවක් අඩු කරලා නෑහැ. ඔවුන්ට වසරින් වසර වැඩිකර ගන්නවා. හොඳම උදාහරණය තමයි හිටපු ජනාධිපතිවරුන්ගේ වියදම් 2023 අවුරුද්දේදීත් වැඩිකරගෙන තිබෙන ආකාරය. 2022ට වඩා 2023 අවුරුද්දේදි ජීවන වියදම වැඩිවෙලා කියලා ඒවා වැඩිකරගෙන තිබෙනවා. 2022ට වඩා 2023 වසරේදී ජීවන වියදම් වැඩිවෙලා කියලා රජයේ සේවකයින්ගේ, හමුදා සෙබලාගේ, පොලිස් නිලධාරියාගේ ජීවන වියදම් දීමනාව වැඩිකරන්නේ නැහැ. ඔවුනට ලැබෙන බූට් සපත්තු දෙකත් ඔවුන්ගෙ වියදමෙන්ම ගන්න වෙලා. ඔවුන්ට කන්න වෙන්නේ පරිප්පු හොද්දයි, පොල් සම්බලුයි විතරයි. රාජ්‍ය සේවයේ එක පැත්තක මිනිසුන්ට ලැබෙන දේ ඒ. නමුත් අනෙක් පැත්තෙන් හිටපු ජනාධිපතිවරුන්ගේ සහ ඔවුන්ගේ බිරින්දෑවරුන්ගේ අවශ්‍යතාවයන් සඳහා ප්‍රතිපාදන වැඩිකර ගන්නවා. අපි විශ්වාස කරනවා මේ හිටපු ජනාධිපතිවරයෙකුට හෝ වරියකට, ඔවුන්ගේ බිරින්දෑවරුන්ට ජීවත් වෙන්න සාමාන්‍ය ජනතාවට වඩා ආර්ථික අමාරුකම් තියෙන්න විදිහක් නැහැ. ඔවුන්ට කොළඹ නිවාස තිබෙනවා, ඔවුන්ගේ ළමයි ඉන්නවා, බලාගන්න අය ඉන්නවා. විශාල සමාජයක්, ව්‍යාපාරික සමාජයක් ඔවුන්ට ඉන්නවා. ඔවුන්ට වතුපිටි, ඉඩකඩම්, යානවාහන තිබෙනවා. ඔවුන් දේශපාලනයට ආවේ ව්‍යාපාර, ගෙවල්-දොරවල්, වත්පොහොසත්කම් තිබිලා. එහෙම ආව අය අද වෙන විට තව තවත් මුදල් එකතු කරගෙන, විදෙස් රටවල්වල ගිණුම්වල සල්ලි ගොඩගසාගෙන, විදෙස් රටවල දේපොළ හදාගෙන. අද බරපතළ ලෙස මහජනතාව පීඩාවට පත්වෙලා තිබෙද්දී, ජනතාවගේ දරුවෝ බඩගින්නේ මියැදෙද්දී, ඉස්පිරිතාලවල බෙහෙත් ටික නැතිව තිබෙද්දී, ශල්‍යකර්ම කරන්න අත්‍යවශ්‍ය උපකරණ නැතිව තිබෙද්දීත් මේ වරප්‍රසාද සියල්ල භුක්ති විඳිනවා. ඒ නිසා මේක නැවැත්විය යුතුයි. ජාතික ජන බලවේගයේ ආණ්ඩුවක් මේ තත්වය නතර කරනවා. තමන්ගේ පුද්ගලික නිවාසයේ, විශ්‍රාම ජීවිතයට ගියේ ජේ.ආර්. ජයවර්ධන ජනාධිපතිවරයා පමණයි. රණසිංහ ප්‍රේමදාස, කොළඹ ස්ටැමෝර් චන්ද්‍රවංකයේ නිල නිවාසය ලබාගත්තා. හේමා පේමදාස මහත්මිය කොළඹ 07, ග්‍රෙගරි මාවතේ, 180 දරන නිවස ලබාගත්තා. ඩී.බී. විජේතුංග මහගම සේකර මාවතේ ඇමතිවරු දෙදෙනෙකුගේ නිවාස ඒකාබද්ධ කර නිවසක් ගත්තා, පසුව මෛත්‍රීපාල සිරිසේන ජනාධිපතිවරයා ඒක පාවිච්චි කරන්න ගත්තා. චන්ද්‍රිකා කුමාරතුංග මහත්මිය කොළඹ 07, නිදහස් මාවතේ, අංක: 27 දරන නිවස එතුමිය නිල නිවාසය බවට පත්කර ගත්තා. මහින්ද රාජපක්ෂ විජේරාම මාවතේ අංක 11 දරන නිවස නිල නිවාසය බවට පත්කර ගත්තා. ඒක ප්‍රතිසංස්කරණය කරන්න විශාල මුදලක් වැයකළා. මෛත්‍රීපාල ජනාධිපතිවරයා ජනාධිපති ධුරයේ සිටියදීම ජනාධිපති මන්දිරයට යන්නේ නැතිවම වියදම් අඩුකරන බව පවසා මිලියන 180ක් පමණ වියදම් වැඩිකරගෙන මහගම සේකර මාවතේ නිවස ලබාගත්තා. එය ලබැඳියාවන්ගේ ගැටුමක් බවට පත්වුණා, ජනාධිපති ධුරයේ ඉඳිද්දීම විශ්‍රාම ගියාට පසුව ලැබෙන දේ හදාගත් නිසා. වියදම් පැත්තෙන් ගතහොත් 2023 වසරේ සංඛ්‍යා ලේඛන සහිතව මාධ්‍ය විසින් වාර්තා කර තිබුණා, 2023 වසර පමණක් හිටපු ජනාධිපතිවරුන් සහ ඔවුන්ගේ බිරින්දෑවරු නඩත්තු කිරීම සඳහා ලක්ෂ 922ක් මුදල් වෙන්කර තිබෙන බව. චන්ද්‍රිකා කුමාරතුංග ජනාධිපතිතුමිය 2022 දී ලබාගත්තේ ලක්ෂ 10යි. 2023දී ලක්ෂ 100ක් දක්වා වැඩිවී තිබෙනවා. 117,000 ක විශ්‍රාම වැටුප දිගටම අරගෙන තිබෙනවා. වෙනත් වියදම් ලෙස ලක්ෂ 35ක් රැගෙන තිබෙනවා. ගොඩනැගිලිවලට ලක්ෂ 10 බැගින් වෙන්කර ගෙන තිබෙනවා. මහින්ද රාජපක්ෂ වාහනවලට ලක්ෂ 20, ලක්ෂ 100 දක්වා වැඩිකරගෙන තිබෙනවා. වෙනත් වියදම්වලට ලක්ෂ 100, ලක්ෂ 110 දක්වා වැඩිකරගෙන තිබෙනවා. ගොඩනැගිලිවලට ලක්ෂ 10ම අරගෙන තිබෙනවා. විශ්‍රාම වැටුප 117,000ක් අරගෙන තිබෙනවා. මහින්ද රාජපක්ෂ අග්‍රාමාත්‍යවරයා අග්‍රාමාත්‍ය ධුරය දරන කාලයේ විශ්‍රාම නිවාස වගේම අග්‍රාමාත්‍ය කාර්යාලයේ නඩත්තුවට ලක්ෂ 2290ක් අරගෙන තිබෙනවා. සංග්‍රහ වියදම් ලක්ෂ 700ක් අරගෙන තිබෙනවා. විදේශ සහ දේශීය සංග්‍රහ වියදම්වලට ලක්ෂ 120ක් අරගෙන තිබෙනවා. හේමා ප්‍රේමදාස 2022දී වාහනවලට ලක්ෂ 08ක් අරගෙන තිබුණා. 2023දී එය ලක්ෂ 50 දක්වා වැඩිකරගෙන තිබෙනවා. විශ්‍රාම වැටුප 780,000ක් දිගටම අරගෙන තිබෙනවා. වෙනත් වියදම් ලක්ෂ 13, ලක්ෂ 15ක් කරගෙන තිබෙනවා. ගොඩනැගිලිවලට ලක්ෂ 10 දිගටම අරගෙන තිබෙනවා. 2023 අවුරුද්දේ හේමා ප්‍රේමදාස අසූ දෙලක්ෂ අසූදාහක් මුළු මුදල වශයෙන් අරගෙන තිබෙනවා. මෛත්‍රීපාල ජනාධිපතිවරයා වාහනවලට ලක්ෂ 20 ලක්ෂ 100 දක්වා වැඩිකරගෙන තිබෙනවා. විශ්‍රාම වැටුප 117,000 දිගටම අරගෙන තිබෙනවා. වෙනත් වියදම් ලක්ෂ 100, ලක්ෂ 110ක් කරගෙන තිබෙනවා. ගොඩනැගිලිවලට ලක්ෂ 10 ඒ අයුරින්ම දිගටම අරගෙන තිබෙනවා. මේ අයගේ නිවාස වසරක් ගානේ ලක්ෂ 10කට නඩත්තු කරනවා. අපේ සාමාන්‍ය මනුස්සයෙකුට ගෙයක් හදා ගන්න යන මුදල මේ අයගේ නිවාසයක් වසරකට වරක් නඩත්තුව සඳහා වැය වෙනවා. වෙනත් වියදම් ලක්ෂ 100ක් යනවා. අපේ දරුවන්ට බෙහෙත් නැතිව සිටියෙදී, ශල්‍යකර්මවලට බෙහෙත් ටික නැතිව තිබියෙදී, වසරකට ලක්ෂ 100ක් වියදම් කරනවා. මේ විශ්‍රාම වැටුපට අමතරවයි. මේ අයට විශේෂ බලකායේ ආරක්ෂකයෝ ඉන්නවා. ඒ සියල්ලම තිබියෙදී වාහනවලට විතරක් ලක්ෂ 100ක් යනවා. මේ රටේ ජනතාව මේ වේදනා විඳින ගමන්, බදු ගෙවමින්, බඩු මිල වැඩිකර ගනිමින්, බෙහෙත් ටික ගන්නේ නැතිව, පාසල් යන්නේ නැතිව මේ විශ්‍රාමික ජනාධිපතිවරු නඩත්තු කරමින් ඉන්නවා. ගෝඨාභය මහත්තයත් ලක්ෂ 120ක් අරගෙන තිබෙනවා මේ වසරට. ගෝඨාභය මහත්තයාගේ පුතා ඉන්නේ ඇමෙරිකාවේ. හේමා පේමදාස මහත්මියගේ පුතා විපක්ෂ නායක. මහින්ද මහත්තයාගේ පුතාලා ගොඩක් ඉන්නවා. මේ හැමෝටම වත්කම් තිබෙනවා එයාලගේ අම්මා, තාත්තා නඩත්තු කරන්න. එහෙම තිබියෙදී මේ රටේ අම්ම, තාත්තා නඩත්තු කරන්න බැරි දරුවෝ දුක් විඳිද්දී, රැකියා කර ගත නොහැකිව, බඩගින්නේ මැරෙද්දී මේ විශ්‍රාමික ‘රජවරු’, විශ්‍රාමික බිරින්දෑවරු මේ කරන විගඩම මේ රටේ ජනතාව දැනුවත් විය යුතුයි. ඒ විතරක් මදි. මේක නවත්වන්න ඕනෑ. මේ එක කොළ කෑල්ලකින් මේ සියල්ල ගෙවන්නේ මේ රටේ දුක් විඳින ජනතාව. මෙවැනි නඩත්තු කිරීම්වලට ගැලපෙන ආර්ථිකයක් අපේ රටට නැහැ. මේ නීතිය මෙහෙමම තිබුණොත් මේ රටේ ජනාධිපතිවරු බිහිවෙන වරක් පාසා ජනතාව මේ බර දැරිය යුතු වෙනවා. මේ නීතිය අහෝසි කරන්න ඕනෑ. ජනාධිපතිවරුන්ට පමණක් නොවෙයි, හිටපු ඇමතිවරුන්ට, හිටපු මන්ත්‍රීවරුන්ට විශ්‍රාම වැටුපේ සිට ලැබෙන සියලු වරප්‍රසාද අහෝසි කරන්න අපි නීති සම්පාදනය කරනවා. ඒ වෙනුවෙන් පනතක් අපි හදනවා. අපේ ජාතික ජන බලවේගය ආණ්ඩුව තුළ, පළමු කටයුත්තක් හැටියට අපි ඒ අලුත් පනත ක්‍රියාවට නගනවා. අපි විශ්වාස කරනවා මහජනතාවට නොලැබෙන කිසිදු වරප්‍රසාදයක් මහජන නියෝජිතයෝ ලබා ගන්න වුවමනා නැහැ. එය නීතියෙන්ම අහෝසි කරන්න ඕනෑ. ඒ සඳහා අපේ නීතිඥ කමිටුවට දැනටමත් අපි වගකීම් භාරදී තිබෙනවා. අපි දේශපාලනයට එන්නේ මහජන සේවයක් සඳහා මිසක රැකියාවක්, ව්‍යාපාරයක් හැටියට නොවෙයි. මේ වැළැක්වීම මේ ආණ්ඩුවකින් බලාපොරොත්තු වෙන්න එපා. ජාතික ජන බලවේගයේ ආණ්ඩුවක පළමු වගකිව යුතු කටයුත්තක් හැටියට මේ සියලු වරප්‍රසාද ඉවත්කරලා, මහජනතාවට වගකියන මහජන පාලනයක් අපි ඇති කරනවා. ඒ සඳහා අපේ සහතිකය අපි ලබාදෙනවා.” මාධ්‍යවේදීන් නැගූ ප්‍රශ්නවලට පිළිතුරු දෙමින්… “රාජ්‍ය නිලධාරියෙක් හැටියට රජයේ මුද්‍රණාලයාධිපතිතුමිය ජනතාව වෙනුවෙන් කටයුතු කළ යුතුයි. මේ වෙලාවේ මුළු රටක්ම බලාපොරොත්තුව ඉන්නවා, මේ පළාත් පාලන මැතිවරණය ඉතා ඉක්මනින් නියමිත පරිදි පවත්වයි කියලා. ශ්‍රේෂ්ඨාධිකරණය ඒ සඳහා අවශ්‍ය කරන අවකාශය ලබාදී තිබෙනවා මැතිවරණ කොමිසමට. ඒ නිසා දැන් රජයේ මුද්‍රණාලය කළ යුතුව තිබෙන්නේ මැතිවරණ කොමිසමේ අවශ්‍යතාව අනුව කටයුතු කිරීමයි. මැතිවරණ කොමිසමේ කටයුතුවලට බාධාවෙන ආකාරයට කටයුතු කිරීම දඬුවම් ලැබිය හැකි වරදක්. අපට ආරංචි හැටියට රජයේ මුද්‍රණාලයාධිපතිතුමියව ජනාධිපති මන්දිරයට කැඳවා තිබෙනවා. කැඳවා කරපු බලපෑමක් මෙය. හිටපු මැතිවරණ කොමසාරිස්වරයෙක් අවසානයේ කියා සිටියා ඔහු ආතතියට ලක්වෙලා තිබුණ බව. මේ මුද්‍රණාලාධිපතිතුමියත් එහෙම ආතතියට ලක්වෙලාද දන්නේ නැහැ. ඒ කෙසේ වුවත් එතුමිය වගකිව යුත්තේ මේ රටේ ජනතාවට. එතුමිය පඩි ලබන්නේ මේ රටේ ජනතාවගෙන්. එතුමියට සේවයෙන් ඉවත්වෙන්න වෙන කාලයකදී, ජනතාව ඉදිරියේ අවමානයට, ලැජ්ජාවට, අපකීර්තියට පත්වෙලා ඉවත්වෙනවාට වඩා හොඳයි නීතියට අනුව කටයුතු කිරීම. මේ මැතිවරණයට වැඩිම වියදම දරා අවසන්. මුද්‍රණ කටයුතු ආරම්භ කර, අතරමැදදී නවත්වනවා කියන්නේ අනිවාර්යයෙන් බලපෑමකට ලක්වෙලා තිබෙනවා. අපි එතුමියට කියනවා බලපෑම්වලට යට නොවී ජනතාව වෙනුවෙන් කටයුතු කරන ලෙස. අපි මැතිවරණ කොමිසමෙන් ඉල්ලා සිටිනවා, එතුමිය කැඳවා අනිවාර්යයෙන් මේ පිළිබඳව ප්‍රශ්න කරන්න. අපි සොයා බැලුවා මද්‍රණාලයේ අනෙකුත් මුද්‍රණ කටයුතු කිසිවක් නවතා නැහැ. මැතිවරණයට බැලට් පේපර්ස් තිබෙනවා. ප්‍රින්ට් කරන්න විතරයි තිබෙන්නේ. තීන්ත තිබෙනවා. විශේෂ කාර්ය මණ්ඩලයක් සිටිනවා. ඒ අයගේ අමතර දීමනා ගෙවන්නේ පස්සේ. මාසෙ වැටුප කොහොමත් ගෙවනවා. අතිකාල දීමනා ගෙවනවා. එසේ නම් ඡන්ද පත්‍රිකා මුද්‍රණ කටයුතු කිරීම පමණක් නතර වෙන්න කිසිම හේතුවක් නැහැ. මෙතන තිබෙන්නේ බලපෑමක්.”", "URL": "https://lankatruth.com/si/?p=144605", "Category": "පුවත්", "Parent URL": null}