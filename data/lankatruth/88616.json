{"Source": "Lankatruth", "Timestamp": "January 12, 2020", "Headline": "තරුණ තරුණියන්ට රැකියා ලබාදීම දේශපාලන ගුණ්ඩුවක් කරගන්න එපා…", "News Content": "(දෙවන සංස්කරණය) වත්මන් ආණ්ඩුව යටතේ ක්‍රියාත්මක තරුණ තරුණියන්ට රැකියා ලබාදීම පැවති එජාප ආණ්ඩුව මෙන්ම වත්මන් ආණ්ඩුවද දේශපාලන ගුණ්ඩුවක් බවට පත්කරගෙන තිබෙන බවත්, මේ වනවිට රැකියා සඳහා ඉල්ලුම් පත් බෙදාහැරීම පොහොට්ටු කාර්යලවල සිදු කරමින් තිබෙන බවත් සමාජවාදී තරුණ සංගමය චෝදනා කරයි. සමාජවාදී තරුණ සංගමය මේ වනවිටත් පවත්වමින් තිබෙන මාධ්‍ය සාකච්ඡාවකදී එහි ජාතික සංවිධායක එරංග ගුණසේකර මහතා මේ බව පැවසීය. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (12) පැවති එම මාධ්‍ය සාකච්චාවට සමාජවාදී තරුණ සංගමයේ ජාත්‍යන්තර කටයුතු ලේකම්, කොළඹ දිස්ත්‍රික් සංවිධායක අංජන අමරසිංහ මහතා සහ කොටිකාවත්ත මුල්ලේරියාව ප්‍රාදේශීය සභාවේ ජවිපෙ මන්ත්‍රී නිලමිණී ගැලරැක් මෙනවියද සහභාගී වූ අතර එහිදී වැඩිදුරටත් අදහස් දැක්වූ එරංග ගුණසේකර මහතා… “විශේෂයෙන්ම ගෝඨාභය රාජපක්ෂ මහත්මයාගේ වර්තමාන ආණ්ඩුවේ, තරුණ තරුණියන්ට රැකියා ලබාදීමේ ක්‍රියාවලියේ මතුවෙලා තියෙන ගැටළු පිළිබඳව ජනතාව දැනුවත් කළ යුතුයි. විශේෂයෙන්ම ලංකාවේ අපිව පාලනය කරපු හැම පාලන කණ්ඩායමක්ම හැමදාම කරපු දේ තමයි ලංකාව ඇතුළේ තරුණ තරුණියන්ට තිබිච්ච රැකියා ගැටළුව, එසේත් නැතිනම් විරැකියාව තමන්ගේ දේශපාලන ගුණ්ඩුවක් බවට පත් කරමින් ඒක තමන්ගේ පටු දේශපාලන අරමුණු වෙනුවෙන් පාවිච්චි කරපු එක. ඉතින් අපි දැක්කා පරාජයට පත්වෙච්ච රනිල් මෛත්‍රී ආණ්ඩුවත් ඒ ගමනම ඒ විදිහට යමින් තිබුනා. ඒ ආණ්ඩුව බලයට පත්වෙද්දිම විශේෂයෙන් රැකියා දස ලක්ෂයක් දෙන්නම් කිව්වා. ඒ වගේම අපි දැක්කා සජිත් ප්‍රේමදාස ඇමතිවරයා ඒ මොහොතේ තමන්ගේ දේශපාලන අවශ්‍යතාවය වෙනුවෙන් සියඹලා ගස් යට ඉඳගෙන උසද මිටිද කියලා බල බල ජොබ් දෙන්න පටන් ගත්තා. ඒ වගේම එම ආණ්ඩුවේ අවසාන කාලෙ යද්දි අපි දැකුපු දේ තමයි විශේෂයෙන්ම උපාධිධාරීන්ට, එක්සත් ජාතික පක්ෂයේ ඒ වෙලාවේ ගොඩනැගී තිබූ බල කඳවුරු දෙකේ අර්බුදයත් එක්ක රනිල් වික්‍රමසිංහ මහත්මය සමග එකඟතාවයක ඉන්න පිරිසකට පමණක් උපාධිධාරීන්ට රැකියා දෙන ක්‍රියාවලියකට පවා මේ ක්‍රියාවලිය ගියා. ඉතින් ඒ ආණ්ඩුව පරාජයට පත්වෙලා දැන් ගෝඨාභය රාජපක්ෂ මහත්තයා ජනාධිපති බවට පත්වෙච්ච අලුත් ආණ්ඩුවක් නැවත බලයට පත් වෙලා තියෙනවා. ජනතාව එපා කියපු, ප්‍රතික්ෂේප කරපු එක්සත් ජාතික පක්ෂයේ තිබුණු ඒ අරාජික ක්‍රියාවලියම නැවත ගෝඨාභය රාජපක්ෂ මහත්මයා සහ ඔහුගේ ආණ්ඩුවත් ඒ විදිහටම අරගෙන යන ක්‍රියාවලියක් තමයි අපිට පේන්න තියෙන්නේ. මොකද ඔබ දන්නවා විශේෂයෙන්ම ගෝඨාභය රාජපක්ෂ මහත්තයා නොවැම්බර් මස 10 වෙනිදා කලාවැවේ කරපු ජන රැලියෙදි ඉදිරිපත් කළා එතුමගේ කඩිනම් සහන පැකේජය කියලා එකක්. එතකොට දැන් අහනවා මේක කවුද මේව කිව්වේ කියලා. මෙකේ ගොඩාක් විස්තර තියෙනවා. ගොඨාභය රාජපක්ෂ මහත්තයාගේ පැත්තෙන්ම ඉදිරිපත් කරපු කරුණු. මේ කඩිනම් සහන පැකේඡයේ පැහැදිලිවම සඳහන් කරනවා ගෝඨාභය රාජපක්ෂ මහත්තයා ලංකාවේ උපාධිධාරීන් 54,000කට බාහිරද අභ්‍යන්තරද භේදයකින් තොරව ජනවාරි පළවෙනිදා සිට රැකියා ලබා දෙනවා කියලා. ඒ වගේම ලංකාවේ දිළිඳු පවුල්වලට ලක්ෂයකට වඩා වැඩි ප්‍රමාණයකට රැකී රක්ෂා ලබාදෙනවා කියලා කියනදේ කරන ගෝඨාභය රාජපක්ෂ මහත්තයා මේ කඩිනම් සහන පැකේඡයේ සඳහන් කරලා තියෙනවා. ඒ වගේම කියනවා දරිද්‍රතාවයෙන් පෙළෙන සෑම ගමකටම රැකියා 100කට වැඩි ප්‍රමාණයක් දෙනවා කියලා. ඔන්න ඕක තමයි ගෝඨාභය රාජපක්ෂ මහතාගේ රැකියා ලබාදීමේ ක්‍රියාවලිය බවට පත් වුනේ. පහුගිය ආණ්ඩුවට තිබුණා, පටු දේශපාලන අරමුණෙන් රැකියා ලබාදීමේ ක්‍රියාවලිය සිදු කිරීම පිළිබඳව චෝදනාව. ඔබේ මාධ්‍යයත්, අපි සියලුදෙනාමත් දැක්කා ඇමතිවරයා කොටකලිසම් ගහගෙන සියඹලා ගස්යටට ඇවිල්ලා උසද මිටිද බල බල ජොබ් දුන්නා. දැන් ඒක ඒ විදිහට යමින් මේ වර්තමාන අග්‍රාමාත්‍යවරයාගේ පුතා, නාමල් රාජපක්ෂ මහත්තයා ඒ වැඩේ පොඩ්ඩක් ස්මාට් කරලා පටන් අරගෙන තියෙනවා. නාමල් රාජපක්ෂ මන්ත්‍රීවරයාගේ සම්බන්ධීකරණ ලේකම් කැළුම් ප්‍රියන්ත හම්බන්තොට දිස්ත්‍රික්කයේ සෑම පොහොට්ටු මන්ත්‍රීවරයෙකුටම සභාපතිවරයෙකුටම 2019.12.29 වනදා ලියුමක් යවනවා. නාමල් රාජපක්ෂ මහත්තයා මේ ලියුමේ කියන්නේ අඩු ආදායම්ලාභී තරුණ තරුණියන්ට ආර්ථික මට්ටම නගා සිටුවීම සඳහා මුදල් අමාත්‍යාංශය හා දිස්ත්‍රික් සංවර්ධන කමිටු මගින් ක්‍රියාත්මක කරන රැකියා ව්‍යාපෘති සඳහා පොහොට්ටුවේ ශාඛා, තරුණ කාන්තා සංවිධානවලින් පුද්ගලයන් තෝරාගැනීමට ජනවාරි මස 15 වෙනිදාට පෙර නාමල් රාජපක්ෂ මන්ත්‍රීවරයාගේ කාර්යාලයට තොරතුරු එවන්න කියලා. පහුගිය තිබුණ ආණ්ඩුව දේශපාලන පත්වීම් දෙනවා, තමන්ගේ දේශපාලනය වෙනුවෙන් මේ රටේ ඉන්න තරුණ තරුණියන්ව පාවිච්චි කරනවා කියලා කියපු, කෑගහපු ඒකට විරුද්ධව මැදිහත්වෙච්ච මේ කණ්ඩායම, හම්බන්තොට දිස්ත්‍රික්කයේම සියඹලා ගස් යට ඉඳගෙන ජොබ් දෙනවට විරුද්ධව කෑ ගහපු නාමල් රාජපක්ෂ මහත්තයලා ආයි නැවත වටයකින් එවැනිම ක්‍රියාවලියක් තමන්ගේ කාර්යාල ඇතුළට ගේන්න පටන් අරගෙන තියෙනවා. ඒකේ තියෙන වෙනස තමයි සජිත් මහත්තයා සියඹලා ගස්යට දුන්නා නාමල් රාජපක්ෂ මහත්තයා පොහොට්ටුවේ කාර්යාලවල දෙන්න පටන් අරගෙන තියෙනවා. මේ ලියුමට අමතරව අපි තොරතුරු හොයපුවාම අපිට ලැබෙන තොරතුරු තමයි දැන් මේ දිළිඳු පවුල්වලට රැකියා දෙනව කියලා තමන්ගේ දේශපාලන හිතවතුන්ට දෙනවා වගේ උපාධිධාරීන්ට රැකියා 54,000ක් ලබාදෙනවා කියලා, පොහොට්ටුවේ සෑම කාර්යාලයකටම උපාධිධාරීන් ගෙන්නලා ඉල්ලුම්පත් පුරවමින් ඉන්නවා. විශේෂයෙන් මේ වෙද්දි ජොන්ස්ටන් ප්‍රනාන්දු ඇමතිවරයා විල්ගොඩ පාරෙ තියෙන කාර්යලයේ රැකියා ඉල්ලුම්පත් පිරවීම සහ ඔවුන් බඳවාගැනීම සිදු කරනවා. ඩලස් අලහප්පෙරුම මහතා නූපෙ කාර්යාලයේ මේය සිදු කරමින් තිබෙනවා. ගීතා කුමාරසිංහ මහත්මිය තමන්ගේ නිවසේ මේ අදාල කටයුතු සිදුකරමින් තිබෙනවා. රමේෂ් පතිරණ මහතා මේ දේ සිදුකරමින් තිබෙනවා. වැල්ලවාය කාර්යාලයේ මේ බඳවාගැනීම සිදු කරනවා. දැන් අපිට තියෙන ගැටළුව තමයි වෙනත් වැඩපිළිවෙලකට රට ගෙනියන්න ඕන කියලා සංවාද හදපු පිරිස්ම නැවත වරක් යූඑන්පී ආණ්ඩුව ගියපු ගමනේම තමන්ගේ දේශපාලන අවශ්‍යතා වෙනුවෙන් ගමන් කරමින් තිබීම. එකක් තමයි මේ ආණ්ඩුව එද්දි සෑම ඇලපිල්ලක්ම පාපිල්ලක්ම විද්‍යානුකූලව කරනවා කිව්වා. ඒ වගේම ස්වාධින කමිටු පත්කරලා ඒකට අනුව රාජ්‍ය ආයතවලට ප්‍රධානීන් පත් කරන්නේ කියපු, නෑදෑයන්ට හිතවතුන්ට තමන්ගේ දේශපාලන හිතවත්කම් මත රැකියා ලබාදෙන්නේ නැහැ කියලා කියපු මේ ආණ්ඩුවම පහුගිය ආණ්ඩුව සියඹලා ගස් යට දුන්න ජොබ් ටික තමන්ගේ දේශපාලන වාසිය වෙනුවෙන් පොහොට්ටු කාර්යාලව දෙන තැනට පත්වෙලා තියෙනවා. සජිත් ප්‍රේමදාස මහත්තයා කළෙත් මේ වැඩේ තමයි, තමන්ගේ පටු දේශපාලන වාසිය වෙනුවෙන් රැකියා දෙනවා කියමින් තරුණ තරුණියන්ව රැවැට්ටුවා. ඒකම තමයි මේ වනවිට නාමල් රාජපක්ෂ මන්ත්‍රීවරයා ඇතුළු පොහොට්ටුවේ මන්ත්‍රීවරු කරමින් ඉන්නේ. ඉදිරියේ එන මහ මැතිවරණය වෙනුවෙන් කොහොමද මේ තරුණ තරුණියන් තමන්ගේ මේ තියෙන අසරණ භාවය තමන්ගේ දේශපාලන අවශ්‍යතාවය වෙනුවෙන් පාවිච්චි කරන්නේ කියන දේ තමයි අපි මතුකරමින් ඉන්නේ. මේක ඉතාමත් වැරදි ක්‍රියාවලියක් කියන එක තමයි අපි අපේ පැත්තෙන් මතු කරමින් ඉන්නේ. ඒ වගේම ගෝඨාභය රාජපක්ෂ මහත්තයා ජනාධිපතිවෙලා දැන් මාස එකහමාරකට වඩා වැඩියි. අපි දකිනවා රටේ විවිධ දූෂණ තියෙන ආයතනවලට පැනලා ඒව පිළිබඳව නිරීක්ෂණයන් කරනවා. අපි දකිනවා ඒවා හොඳයි කියලා. අපි ගෝඨාභය රාජපක්ෂ මහත්තයාට යෝජනා කරනවා ඔබ රජයේ ආයතනවලට පනිනවා වගේම ඔබේ පොහොට්ටු කාර්යාලවල සෙනසුරාදා, ඉරිදා, බදාද දිනයන්වල තියෙන මහජන දිනයන්වලටත් වහාම පනින්න. ‍රැකියා ලබාදීමේ ක්‍රියාවලිය ඔබේ ඒ රට ගෙනියන වැඩපිළිවෙලට අනුවද මේ කරගෙන යන්නේ නැත්නම් තවත් දේශපාලන ගුණ්ඩුවක්ද මේ තරුණ තරුණියන්ට දෙමින් ඉන්නේ කියලා බලන්න කියලා අපි ගෝඨාභය රාජපක්ෂ මහත්මයාට බලකරමින් සිටිනවා. දැන් මේ 19වන සංශෝධනය යළි සංශෝධනය කිරීමට ගෝඨාභය රාජපක්ෂ මහතා උත්සාහ කරන්නේ මේ නාමල් රාජපක්ෂ මහත්තයාලාගේ රැස්වලල්ල බිඳින්නද කියන කාරණයත් අපිට හිතෙනවා. මේ රටේ තරුණ තරුණියන්ට රැකියා ලැබිල නැතත් මේ රාජපක්ෂ ආණ්ඩුවත් යූඑන්පී ආණ්ඩුව කළා වගේම තමන්ගේ හිතවතුන්ට නෑදෑයන්ට ජොබ් දෙන්න පටන් අරගෙන තියෙනවා. ඒකේ හොඳම ආරම්භය අරගෙන තියෙන්නේ ශ්‍රී ලන්කන් ගුවන් සේවයෙන්. එහි ගුවන් තොටුපොල සේවා පුද්ගලික සමාගමේ අධ්‍යක්ෂ වරුන් ලෙස නාමල් රාජපක්ෂ මහතාගේ මාමන්ඩියත්, රෝහිත රාජපක්ෂ මහතාගේ නැන්දම්මාත් පත් කරලා තිබෙනවා. අපි දැන් බලාගෙන ඉන්නවා රාජපක්ෂ කඳවුර සහ රාජපක්ෂ පවුල මැදිහත් වෙලා මේ එයාර් ලංකා එක නැවත වටයකින් ගොඩ අරගනියි කියලා. අපි අවසාන වශයෙන් කියන්නේ එක්සත් ජාතික පක්ෂය ගිය ගමනම ආයි ඒ විදිහටම විශේෂයෙන් තරුණ තරුණියන්ට රැකියා ලබාදීමේ ක්‍රියාවලිය මේ ගෝඨාභය රාජපක්ෂ ආණ්ඩුවත් අරගෙන යනවා. ගෝඨාභය රාජපක්ෂ මහත්තයාටත්, මේ වර්තමාන ආණ්ඩුවටත් පැහැදිලි කරන්නේ වහාම පරණ ආණ්ඩු කරපු වැඩ නොකර විශේෂයෙන් අඩු ආදාම්ලාභී තරුණ තරුණියන් ලක්ෂයකට රැකියා ලබාදීම පිළිබඳ ක්‍රමවේදය පැහැදිලි කරන්න. උපාධීධාරීන් 54,000කට ජොබ් දෙන ක්‍රමවේදය පැහැදිලි කරන්න. එහෙම නැතුව මේ රටේ ඉන්න තරුණ තරුණියන් නන්නත්තාර කරලා, තම තමන්ගේ ගම් ඇතුළේ තියෙන කාර්යාලවල වැඩ කරන, ඇමතිවරුන්ගේ මන්ත්‍රීවරුන්ගේ පස්සෙ යන තැනට මේ රට පත්කරන්න එපා. තරුණ තරුණියෝ පත් කරන්න එපා. එතෙන්ට පත් නොකර විධිමත් වැඩපිළිවෙලක් ඉදිරිපත් කරන්න. ඒ වගේම අපි කියනවා, ලංකාවේ ඉන්න සියළුම උපාධිධාරීන්ටත් උසස්පෙළ සමත් සියලු දෙනාටත් රස්සා ලබාදීමේ වැඩපිළිවෙල මේ රජය භාරගත යුතුයි. ඒ වගේම ඒක රජයේද පෞද්ගලික අංශයේද කියන එක අදාල නැහැ. නමුත් රැකියා ලබාදීමේ ක්‍රියාවලිය විධිමත්ව පැහැදිලි කරන්න. ඒ වෙනුවෙන් මැදිහත් වෙන්න කියන දේ අපි සමාජවාදී තරුණ සංගමය ලෙස ආණ්ඩුවට අවධාරණය කරනවා.”", "URL": "https://lankatruth.com/si/?p=88616", "Category": "පුවත්", "Parent URL": null}