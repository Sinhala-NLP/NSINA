{"Source": "Lankatruth", "Timestamp": "August 21, 2019", "Headline": "මුස්ලිම් විවාහ සහ දික්කසාද පනත සංශෝධනය කිරීමට කැබිනට් අනුමැතිය", "News Content": "මුස්ලිම් විවාහ සහ දික්කසාද පනත සංශෝධනය කිරීමට කැබිනට් මණ්ඩල අනුමැතිය හිමිව තිබේ. එම පනතෙහි ඇතැම් වගන්ති වෙනස් විය යුතු බවට මුස්ලිම් ප්‍රජාව තුළින් මෙන්ම සිවිල් සහ මානව අයිතිවාසිකම් ක්‍රියාකාරීන්ගෙන් ලැබී ඇති යෝජනා සැළකිල්ලට ගෙන මෙම සංශෝධන සිදුකිරීමට නියමිත බව වාර්තා වේ. තැපැල් සේවා හා මුස්ලිම් ආගමික කටයුතු අමාත්‍ය හා අධිකරණ හා බන්ධනාගාර ප්‍රතිසංස්කරණ අමාත්‍යවරිය විසින් මෙම යෝජනාව කැබිනට් මණ්ඩලය වෙත ඉදිරිපත් කර තිබූ අතර ඒ සඳහා කැබිනට් මණ්ඩල අනුමැතිය හිමිවිය. සංශෝධන සිදුකිරීමේදී විවාහ වියයුතු වයස, ලියාපදිංචි කිරීමේ ක්‍රමවේදය හා විවාහ වීම සඳහා කැමැත්ත ප්‍රකාශ කිරීමට අදාල විධිවිධාන ආදී කරුණු සම්බන්ධව සැළකිලිමත් වෙමින් ව්‍යවස්ථා කෙටුම්පත් කිරීම නීති කෙටුම්පත් සම්පාදක වෙත උපදෙල් ලබාදීමට ද අනුමැතිය හිමිව ඇත.", "URL": "https://lankatruth.com/si/?p=79447", "Category": "පුවත්", "Parent URL": null}