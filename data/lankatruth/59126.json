{"Source": "Lankatruth", "Timestamp": "September 10, 2018", "Headline": "කීත් නොයාර් සිද්ධිය ගැන ගොඨාගෙන් සහ ෆොන්සේකාගෙන් නැවත ප්‍රශ්න කිරීමට යයි", "News Content": "මාධ්‍යවේදී කීත් නොයාර් මහතා පැහැරගෙන ගොස් පහරදී වද හිංසා පැමිණවීමේ සිද්ධියට අදාළව හිටපු ආරක්ෂක ලේකම් ගෝඨාභය රාජපක්ෂ මහතාගෙන් සහ හිටපු හමුදාපති සරත් ෆොන්සේකා මහතාගෙන් නැවත ප්‍රකාශ සටහන් කර ගත යුතුව ඇතැයි අපරාධ පරීක්ෂණ දෙපාර්තමේන්තුව ගල්කිස්ස මහේස්ත්‍රාත් ලෝචනා අබේවික්‍රම මහත්මියට දැනුම්දී තිබේ. එම සිද්ධියට අදාළව අට වැනි සැකකරු වූ හිටපු යුධ හමුදා බුද්ධි අධ්‍යක්ෂ මේජර් ජනරාල් අමල් කරුණාසේකර යන අය අධිකරණ නියෝග පරිදි බන්ධනාගාරය තුළ සිට ලබාදුන් ප්‍රකාශයේ ඇතුළත් කරුණු සම්බන්ධව මේ ප්‍රකාශ ලබා ගත යුතුව ඇතැයි අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත. මාධ්‍යවේදී කීත් නොයාර් මහතා පැහැරගෙන යාමේ සිද්ධියට අදාළ නඩුව අධිකරණය හමුවේ අද (10) කැඳවූ අවස්ථාවේදී මෙම කරුණු ඉදිරිපත් වී තිබේ.", "URL": "https://lankatruth.com/si/?p=59126", "Category": "පුවත්", "Parent URL": null}