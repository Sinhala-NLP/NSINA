{"Source": "Lankatruth", "Timestamp": "June 10, 2021", "Headline": "ප්‍රංශ ජනාධිපතිගේ කනට ගැහුවේ ඇයි ?", "News Content": "ප්‍රංශ ජනාධිපති 2022 දී පැවැත්වීමට නියමිත ජනාධිපතිවරණයට නැවත ඉදිරිපත්වීමට සිහින මවයි. ඔහු පසුගිය ජනාධිපතිවරණය දිනා ගැනීම අහඹු සිදුවීමක් ලෙස දේශපාලන විචාරකයින් විග්‍රහ කරනුයේ ඔහු එම තනතුරට පත්වනුයේ 20%කටත් අඩු ඡන්ද ප්‍රතිශතයක් ලැබීම හා ඔහුගේ ප්‍රතිවාදියා ජාතිවාදී-රාජාණ්ඩු ඡන්ද පදනම මත යැපෙන පක්ෂයක අපේක්ෂකයා වීම නිසාවෙන් බවය. තම දෙවැනි ජනාධිපති සිහිනය සැබෑ කර ගැනීමට ජනතාව අතරට ගිය මක්රෝන්ට පසුගියදා රාජාණ්ඩුවාදියෙකු පහර දුන්නේ පැරැණි රාජාණ්ඩුවාදී සටන් පාඨයක් උස් හඬින් පවසමිනි. ප්‍රංශය විප්ලවය සිදුවූ 1789 දා සිට බලය අහිමිවූ රාජාණ්ඩුවාදීන් හා විප්ලවයට නායකත්වය දුන් රෝබෙස්පියෙර් හා ඩන්ටන් වැනි ජනරජවාදීන් අතර ගැටුම අද දක්වාත් එලසෙම ජීවමානය යන්න මෙම සිදුවීමෙන්ද තවදුරටත් සනාථවන බව විචාරකයින්ගේ මතයයි. ප්‍රංශ ඉතිහාසය පුරා කම්කරු පන්තිය ශක්තිමත් වන අවස්ථාවලදී දක්ෂිණාංශික පක්ෂ වල සහයෙන් හා විශේෂයෙන්ම ජර්මනියේ හා මහා බ්‍රිතාන්‍යයේ සහය ඇතිව රාජාණ්ඩුවාදීන් බලයට පත්වුවද ඔවුන්ට සිදුවුයේ ප්‍රංශ විප්ලවය විසින් තහවුරු කල ජනතා අයිතිවාසිකම් හා රාජ්‍ය ව්‍යුහය එලෙසින්ම පවත්වා ගනිමින් පාලන බලය හෙබවීමටය. මෙයට හොඳම උදාහරණය වනුයේ 1871 පැරිස් කොමියුනයට එරෙහිව ජර්මන් යුධ ආධාර ඇතිව ධනේශ්වර පන්තිය හා රාජාණ්ඩුවාදීන්ගේ තාවකාලික රංචු ගැසීමයි. 1940-45 කාලයේදීත් නාසි ගැති රාජාණ්ඩු-ජාතිවාදී රුකඩ රජය බලය පවත්වා ගත්තේද ආක්‍රමණික ජර්මන් හමුදාවේ සහය ඇතිවය. ප්‍රංශ ජනතාව 1871 පැරිස් කොමියුනයේ ලැබුණු අභාෂය මත 1905 දී සිදුකල රජය හා ආගම වෙන්කිරීම හා 1789 ප්‍රංශ විප්ලවයෙන් ඔවුන් ලබාගත් ශ්‍රේෂ්ඨ අයිතිවාසිකම් සම්බන්ධයෙන් හා තමන් අදේවවාදී ජනතාවක් යන්න ප්‍රකාශ කරනුයේ මහත් ආඩම්බරයෙනි. රජයේ ආයතන වලදී හා පාසැල් පද්ධතිය තුල කිසිදු ආගමික සංකේතයකට ඉඩක් ලබා නොදීම තුලින් ආගම සම්බන්ධයෙන් රජයේ ප්‍රතිපත්තිය ඉතාමත් පැහැදිලිය. කිසිදු ආගමික සංස්ථාවකට රජයේ මුදල් ලබා නොදේ. දෙවන ලෝක යුධ සමයේදී ජර්මනියට යටත් වන ප්‍රංශය එම ආක්‍රමණිකයා හා එයට සහය දෙමින් රුකඩ ආණ්ඩුවක් පිහිටවූ රාජාණ්ඩුවාදීන් ගෙන් රට මුදවා ගැනීමට ජෙනරාල් චාල්ස් ඩිගොල් හා කොමියුනිස්ට් පක්ෂය ගොඩනගන ලද දේශප්‍රේමී ජාතික ව්‍යාපාරය(CNR) සමත්විණි. ඉන්පසුව 1945 දී බලයට පැමිණ CNR අතරමැදි රජය විශාල ජනතා හා කම්කරු අයිතිවාසිකම් ප්‍රමාණයක් රටට ලබාදුන්නා පමණක් නොව ඉතිහාසයේ කිසිදු දිනක නැවත රාජාණ්ඩුවාදීන්ට බලයට ඒමට ඉඩ නොදෙන බවට ගනු ලැබූ ස්ථාවරය දකුණේ හා වමේ කඳවුරු දෙක තුල නියෝජනය වුවත් ඔවුන් අදටත් වෙනස් කර නොමැත. මෙම ඓයතිහාසික බලපෑම කෙතරම්දයත් 1871 දී පැරිස් කොමියුනය සමග එක්වූ ප්‍රංශ හමුදාවේ කර්නල් Louis Rosselට වීරයෙකු ලෙස සලකා උපහාර කිරීමට ජෙනරාල් චාල්ස් ඩිගොල්ට පවා සිදුවනුයේ ජර්මන් බිස්මාක්ගේ හමුදාවට එරෙහිව සටන් වැදුණු වීරයෙකු ලෙස පිළිගනිමින් ඔහුව මරාදැමු වර්සයිල් ධනපති පාලකයින්ද හෙලා දකිමිනි. කර්නල් Louis Rossel වෙඩි තබා මරා දැමුණු ලැබුයේ ඔහු විසින් වර්සයිල් පාලකයින්ගෙන් සමාව ලබාගෙන රටින් පිටුවහල් වන ලෙස පැරිස් කොමියුනයේ ගහලයා වන අන්ඩොල්ෆ් තියෙර්ගේ නියෝගය ප්‍රතික්‍ෂේප කරලීම නිසාවෙනි. පසුගිය මැයි 28 වැනිදා පැරිස් කොමියුනය විසින් මරා දැමු කතෝලික පුජකයින් 17දෙනෙකු මරාදැමීම සමරමින් පල්ලිය හා රාජාණ්ඩුවාදීන්ගේ පාගමනට අරාජිකවාදීන් සිදුකල ප්‍රහාරය හෙලා දැකීමට දකුණේ හෝ වමේ කිසිදු දේශපාලන පක්ෂයක් ඉදිරිපත් නොවීම තුල මෙම ආගම් හා රාජාණ්ඩු විරෝධී ප්‍රවණතාවය ප්‍රංශය තුළ වර්තමානයේදී පවා කෙතරම් බලවත්ද යන්න තවදුරටත් පැහැදිලි වේ. ජනාධිපති මක්රෝන්ට පහරදෙන පුද්ගලයා හා ඔහුගේ සහචරයන් අයත්වනුයේ ජාතිවාදී හා ප්‍රංශයේ නැවතත් රාජාණ්ඩු ක්‍රමයක් ස්ථාපිත කල යුතුය යන්න වෙනුවෙන් පෙනී සිටිනා “action francais” නම් කුඩා අන්ත නාසිවාදී සංවිධානටය. 1936 දී පිහිටුවන ලද සංවිධානයක් වන මෙම කල්ලිය දෙවන ලෝක මහා යුධ සමයේ පිහිටවූ හිට්ලර්ගේ ප්‍රංශ රූකඩ රජයේ පුරෝගාමී වැඩ කොටසක් කරන ලද අන්ත ජාතිවාදී සංවිධානයක් වේ. මක්රෝන් ජනාධිපතිට පහරදීමේදී භාවිතා කරන ලද සටන් පාථය වන Montjoie Saint Denis ! À bas la Macronie(මක්රෝන් පාලනය භංගවේවා) සංකේතවත් කරනුයේද රාජාණ්ඩු යුගයයි. ” montjoie ලෙස හැඳින්වනුයේ රාජාණ්ඩු යුගයේ හමුදාවේ මොරාලය ඇතිකිරීමට රජු විසින් නිතර භාවිතා කරන ලද අන්තවාදී වාග් පාථයක් ලෙසිනි. මෙහිදී saint denis වචනයද දෙවියන්ගේ නියෝජිතයා රජු යන්න අර්ථ කථනය වේ. මෙම පහරදීමෙන් පසුව සියළුම දේශපාලන පක්ෂ ප්‍රංශ ජනාධිපතිවරයා සමග එක්වීමෙන් තවදුරටත් ඔප්පුකර පෙන්වනුයේ රාජාණ්ඩුවකට හෝ එයට සහයදෙන ආගමික සංස්ථාවකට කිසිදු ඉඩක් ප්‍රංශය තුල තවදුරටත් නොමැති බව පමණි.", "URL": "https://lankatruth.com/si/?p=117915", "Category": "පුවත්", "Parent URL": null}