{"Source": "Lankatruth", "Timestamp": "February 18, 2012", "Headline": "බන්දුලගේ 5 පාසල් අධ්‍යාපනය විනාශකිරීමක් – නලින්ද ජයතිස්ස", "News Content": "ලබන වසරේ සිට අධ්‍යයන පොදු සහතික පත්‍ර උසස් පෙළ විෂය අංශ 5 ක් යටතේ තෝරාගත හැකි වන බව අධ්‍යාපන අමාත්‍ය බන්දුල ගුණවර්ධන මහතා පවසයි. නවීන ලෝකයට ගැළපෙන ආකාරයෙන් අධ්‍යාපන ක්‍රමය වෙනස් කිරීමේ පියවරක් ලෙස මෙම ක්‍රියාමාර්ගය ගන්නා බව බන්දුල ගුණවර්ධන අමාත්‍යවරයා කියා සිටියි. අධ්‍යයන‍ ‍පොදු සහතික පත්‍ර උසස්පෙළ හැදෑරීමේ දී එල්ල වන අධික පීඩනය අවම කිරීමේ අරමුණින් සාමාන්‍ය පෙළ විෂය නිර්දේශයේ ද වෙනස්කම් සිදුකරන බව ඔහු පවසයි. උසස් පෙළ හැදෑරීමට බලාපොරොත්තු වන විෂය ක්ෂේත්‍රයට අදාළ විෂයයන් 3 ක් සාමාන්‍ය පෙළ දී තෝරාගැනීම කළ යුතු වන ආකාරයට මෙම නව වෙනස්කම් සිදුවන බව බන්දුල ගුණවර්ධන අමාත්‍යවරයා පවසයි. මේ සම්බන්ධයෙන් අප කළ විමසීමකදී සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතා පවසා සිටියේ ”මේ රටේ ඉන්න උගත් බුද්ධිමත් අධ්‍යාපන වේදීන්ගෙන්, අධ්‍යාපන උපදේශකයන්ගෙන්, විශ්වවිද්‍යාල ආචාර්ය මහාචාර්ය වරුන්ගෙන් හෝ කිසිදු විමාසා බැලීමකින් තොරව ගෙනඑනු ලබන ක්‍රමවේදයක්. අපි කියනවා මේකෙන් සිද්ධවෙන්නෙ තවත් සිසුන් දහස් ගණනක් සාමාන්‍ය පෙළ දී පාසල් හැරයාමට සැලැස්වීම. මේ ගෙන එන්නේ අධ්‍යාපන වියදම් කප්පාදු කිරීමේ නව ක්‍රියාමාර්ග. අපිට මතකයි මේ රටේ තිබුන ඔලමොට්ටල ආණ්ඩු උසස්පෙළ විශය 4න් 3ට ගෙනාවෙත් ඔය ශිෂ්‍යයන්ට එල්ලවෙන පීඩනය අඩු කරන්න කියල. ඒත් සිදුවුනේ තව තවත් ශිෂ්‍යා පීඩනයට පත්වෙන එකයි ටියුෂන් කඩ ටිකක් වැඩිවෙ එකයි විතරයි. ඒකනිසා අපි ආණ්ඩුවටයි මේ ඇමතිවරයටයි කියනව අතීසාරයට අඹුඩ ගහන ජාතියෙ සැලසුම් ගේන්න එපා, තවදුරටත් නිදහස් අධ්‍යාපනය විනාශ කරන සැලසුම් ගේන්න එපා. මේක ආණ්ඩුවේ සහ ඇමතිවරයාගේ තිබෙන උද්දච්ඡ කමට, තකතීරු කමට, මෝඩ කමට ගෙනඑන සැලැස්මක්” යනුවෙනි.", "URL": "https://lankatruth.com/si/?p=1444", "Category": "පුවත්", "Parent URL": null}