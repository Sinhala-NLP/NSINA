{"Source": "Lankatruth", "Timestamp": "October 17, 2017", "Headline": "මාලඹේ SAITM ගැන අනුර දිසානායක පාර්ලිමේන්තුවේදී ප්‍රශ්න කරයි", "News Content": "මුදලට වෛද්‍ය උපාධිය විකුණන මාලඹේ සයිටම් පෞද්ගලික ආයතනය හේතුවෙන් ලංකාවේ වෛද්‍ය අධ්‍යාපන ක්ෂේත‍්‍රයේ මතුවී ඇති ගැටලුකාරී තත්වය පිළිබඳව පාර්ලිමේන්තුවේ අවධානය යොමුකරවමින් ජනතා විමුක්ති පෙරමුණේ නායක, විපක්ෂයේ ප්‍රධාන සංවිධායක අනුර දිසානායක මහතා විසින් අද (17) ස්ථාවර නියෝග 23/2 යටතේ නගනු ලබන ප‍්‍රශ්නයක් මගින් උසස් අධ්‍යාපන හා මහාමාර්ග අමාත්‍යවරයාගෙන් ප්‍රශ්න කර සිටියේය. එම ප්‍රශ්නය පහතින් පල වේ… “ස්ථාවර නියෝග 23/2 යටතේ නගනු ලබන ප‍්‍රශ්නය – 2017.10.17 මාලඹේ සයිටම් පෞද්ගලික වෛද්‍ය අධ්‍යාපන ආයතනය හේතුවෙන් ලංකාවේ වෛද්‍ය අධ්‍යාපන ක්ෂේත‍්‍රයේ මතුවී ඇති ගැටලුකාරී තත්වය පිළිබඳව මෙම සභාවේ අවධානය යොමු කරනු කැමැත්තෙමි. මේ වනවිට වෛද්‍ය පීඨ 08ක වෛද්‍ය සිසුන් 8000ක් පමණ මාස 09කට අධික කාලයක් පන්ති වර්ජනය කර තිබෙනවා. සීමාවාසික පත්වීම් අපේක්ෂිත වෛද්‍ය උපාධිධාරීන් ප‍්‍රකාශ කරන්නේ, සයිටම් ආයතනය අහෝසි කරන තුරු පත්වීම් භාර නොගන්නා බවයි. වෛද්‍ය අධ්‍යාපනයට සම්බන්ධ ප‍්‍රවීණයන් වන වෛද්‍ය පීඨාධිපතිවරුන්, වෛද්‍ය පීඨ ආචාර්යවරුන්, විශේෂඥ වෛද්‍යවරුන් හා රජයේ වෛද්‍යවරුන් ඉදිරිපත් කළ යෝජනා පිළිබඳව ආණ්ඩුව කිසිදු සැලකිල්ලක් නොදක්වමින් සහ දරදඩු පිළිවෙතක් අනුගමනය කරමින් සිටීම හේතුවෙන් රටේ උසස් අධ්‍යාපන ක්ෂේත‍්‍රය බරපතළ ලෙස බිඳවැටී තිබෙනවා. ආණ්ඩුව රටේ මුළු මහත් වෛද්‍ය අධ්‍යාපනය අර්බුදයට යවමින් කෙසේ හෝ සයිටම් ආයතනය රැකගැනීමට ගැනීමට උත්සාහ කරමින් සිටින බවට සෑම ක්ෂේත‍්‍රයකින්ම ආණ්ඩුවට චෝදනා එල්ලවෙමින් තිබෙනවා. රටක වෛද්‍ය වෘත්තිකයන් බිහිකළ යුත්තේ, මහජනතාවගේ සෞඛ්‍යය උසස් තත්වයකින් පවත්වා ගැනීමේ පරම චේතනාවෙන් විනා හුදෙක් වත්පොහොසත්කම් හෝ පාලනයට සම්බන්ධවූවන්ගේ හෝ කූට ව්‍යාපාරිකයන්ගේ පෞද්ගලික අවශ්‍යතා ඉටු කිරීමට නෙමෙයි. වෛද්‍ය වෘත්තියට අදාළ පුහුණුව සහ බඳවාගැනීම් ආදී සියල්ල සම්බන්ධයෙන් ප‍්‍රතිපත්ති තීරණ ගත යුත්තේ පොදු ජනතාවගේ සෞඛ්‍ය අවශ්‍යතාව එමගින් කොතෙක් දුරට ඉටුවේද යන පදනමිනුයි. ශිෂ්ට සම්පන්න සියලු රටවල සිදුවන්නේ එයයි. එමෙන්ම, යම් ශිෂ්‍යයකුගේ උපාධි පාඨමාලාව තීරණය කළ යුත්තේ, ඔහුගේ හෝ ඇයගේ දක්‍ෂතාවය මත විනා අනෙකුත් සමාජ හෝ ආර්ථික සාධක මත නෙමෙයි. එයින් අධ්‍යාපනයේ සම අයිතියත් සමාජ සාධාරණත්වයක් උල්ලංඝනය වන බව අමුතුවෙන් කිව යුතු නැහැ. පැවති ආණ්ඩුවේ උසස් අධ්‍යාපන ඇමතිවරයා විසින් සිය බලතල අත්තනෝමතික ලෙස පාවිච්චි කරමින් ගැටලූකාරී පෞද්ගලික අධ්‍යාපන ආයතනය නීත්‍යානුකූල කිරීමට උත්සාහ ගෙන තිබුණද අද වනවිට එය අනීතික ක‍්‍රියාමාර්ගයක් බව අනාවරණය වී තිබියෙදී වර්තමාන උසස් අධ්‍යාපන අමාත්‍යවරයාද තවමත් ප‍්‍රසිද්ධියට පත් නොවූ හේතුවක් නිසා මෙම නීති විරෝධී ආයතනය වෙනුවෙන් දිගින් දිගට පෙනී සිටින බවට වෛද්‍ය සිසුන් චෝදනා කරනවා. අනෙක් අතට අද මෙම ගැටලුව හුදු වෛද්‍ය සිසුන්ගේ හෝ ඔවුන්ගේ දෙමව්පියන්ගේ ගැටලුවක් පමණක් නෙමෙයි, මෙය රටට නව වෛද්‍යවරුන් බිහි නොවීම පිළිබඳ ගැටලුවක්; මුළු මහත් ජනතාවගේම ගැටලුවක්. සයිටම් ආයතනය වෙනුවෙන් විවිධ අවස්ථාවන්හි ප‍්‍රසිද්ධියේ පෙනී සිටියවුන් මෙම නීති විරෝධී ආයතනය පවත්වා ගැනීමට නිර්දේශ ඉදිරිපත් කරන්නේ, අප රටේ වෛද්‍ය අධ්‍යාපනයේ විද්වතුන්ගේ හා වෛද්‍ය සභාවේ නිර්දේශයන් හා යෝජනා නොසලකා හරිමිනුයි. ඔවුන් විසින් ඉදිරිපත් කරනු ලබන යෝජනා නොසලකා හරිමින් ආණ්ඩුව, මෙම ගැටලුකාරී ආයතනය සම්බන්ධ ප‍්‍රශ්නය නොවිසඳා, සමස්ත උසස් අධ්‍යාපන ක්ෂේත‍්‍රයම අර්බුදයෙන් අර්බුදයට තල්ලූ කරමින් සිටින බවට වෛද්‍ය පීඨ සිසුන්ගෙන්, දෙමව්පියන්ගෙන් සහ වෛද්‍ය පීඨ ආචාර්යවරුන්ගෙන් ඇතුළු සියලු මහජනතාවගෙන් ආණ්ඩුවට එල්ලවෙමින් තිබෙන්නේ, බරපතළ චෝදනාවක්. මේ තත්වය තුළ පැන නගින පහත ගැටලූවලට පිළිතුරු අදාළ අමාත්‍යවරයා විසින් සභාව හමුවේ තබනු ඇතැයි අපේක්ෂා කරනවා.", "URL": "https://lankatruth.com/si/?p=42657", "Category": "පුවත්", "Parent URL": null}