{"Source": "Lankatruth", "Timestamp": "November 12, 2019", "Headline": "දැන් මුළු රටේම අපේක්ෂාව විකල්ප ආර්ථික ප්‍රතිපත්තියක්", "News Content": "පැරණි යල් පැනපු අසාර්ථක ආර්ථික ප්‍රතිපත්තිය වෙනුවනට විකල්ප ආර්ථික ප්‍රතිපත්තියක් මුළු රටේම ආපේක්ෂාව බවට පත්ව ඇතැයි ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා අවධාරණය කරයි. ඒ මහතා මේ බව අවධාරණය කර සිටියේ මේ වනවිට (2019.11.12) දඹුල්ලේදී පවත්වනු ලබන මාධ්‍ය හමුවක් අමතමණි. දැන් ජනතාවට කොළපාට නිල්පාට පාලක පක්ෂ දෙකම එපා වී ඇති මොහොතක් බවත් රටේ බහුතරයක් ජනතාව අලුත් දේශපාලන නායකත්වයක් ඉල්ලා සිටින බවත් එහිදී විජිත හේරත් මහතා අවධාරණය කළේ යි. ජනාධිපතිවරණයේ අවසන් දින කිහිපය ගෙවෙමින් තිබෙන බැවින් ජාතික ජන බලවේගයේ ජනප්‍රියත්වය හමුවේ මඩ, අවලාද සහ බොරු ප්‍රචාර දියත් කරමින් ජනතාව අතරට ජාතික ජන බලවේගයට එරෙහිව මතයක් ගෙනයාමේ රැවටලිකාරී සිදුවීම් සිදු විය හැකි බවත් ඊට නොරැවටී සෘජුවම ජාතික ජන බලවේගය ඉදිරියේ සිට ගන්නා ලෙසත් එහිදී විජිත හේරත් මහතා ජනතාවට ආරාධනා කළේ ය. මෙම මාධ්‍ය හමුව සඳහා ජනතා විමුක්ති පෙරමුණේ මධ්‍යම කාරක සභික, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාද එක්වී සිටි අතර එහිදී වැඩිදුරටත් අදහස් දැක්වූ විජිත හේරත් මහතා… “මේ වන විට කොළ-නිල් කඳවුරු දෙකේ අපේක්ෂකයෝ දෙන්නා රට පුරාම පොරොන්දු මලු හළාගෙන යනවා. මේ පොරොන්දු දේශපාලනය දැන් ජනතාවට අප්‍රසන්න වෙලා. දැන් ඒක අසාර්ථක ව්‍යාපෘතියක්. ඊළඟට පටන්ගන්නවා ජනතාව බියවද්දලා ඡන්දය ගන්න ව්‍යාපෘතිය. රාජපක්ෂලා කලින් විදුලි පුටුව පෙන්න පෙන්නා බිය ජනිත කරලා ඡන්ද කොල්ලකෑවා. ඊට පස්සේ ඊයේ, පෙරේදා පාස්කු ප්‍රහාරය පදනම් කරගෙන මේ මැතිවරණ ව්‍යාපාරය තුළ බිය පතුරවමින් ඉන්නවා. රටේ ජාතික ආරක්ෂාව බිංදුවට බැහැලා. මම ආවොත් ඒක ඉහළින්ම හදනවා. මේ පාලකයෝ හමුදාව පාවලා දුන්නා. මෙහෙම ගියොත් රටේ ආරක්ෂාව ඉවරෙටම ඉවරයි. ඔය වාගේ දේවල් එහෙම කියන පොහොට්ටු නායකයන්ට බැරිවුණා කුරුණෑගල හෙම්මාතගම තමන්ගේ රැස්වීමට ආව මන්දමානසික කාන්තාවට වත් රැකවරණය දෙන්න. රැස්වීම ඉවරවෙලා ගෙදර යනකොට බස්රථයේදීම පොහොට්ටුවේ නරුමයෝ දෙන්නෙක් ඇයව අමානුෂික ලෙස දූෂණය කරනවා. ඒ අතර අද පත්තරවල ගෝඨාභය කියනවා එයාලගේ ආණ්ඩුවක් ආවොත් ස්ත්‍රී දූෂකයන්ට උපරිම දඬුවම් දෙනවා කියලා. මේවා ලෝකය හිනස්සන කථා. ඒගොල්ලන්ගේ පාලන කාලය තුළම තමයි කාන්තාවන් සිය ගණනක් දූෂණය කළා කියලා ඒගොල්ලන්ගේම පක්ෂයේ දේශපාලුවෙක් විශාල පාටියක් දැම්මේ. කාන්තාවකටවත් ආරක්ෂාව දෙන්න බැරි උදවිය තමයි දැන් රටේ ආරක්ෂාව ගැන කථා කරන්නේ. අනෙක් පැත්තෙන් මේ දෙගොල්ලම ජනතාවගේ ඡන්දය කොල්ලකෑම සඳහා ජාතිවාදය තරගයට වපුරනවා. ආගම්වාදය වපුරනවා. මහින්දා නන්ද අලුත්ගමගේ නාවලපිටියට ගිහිල්ලා මුස්ලිම් ව්‍යාපාරිකයෝ කැඳවලා කියනවා, අපිට මුස්ලිම් ඡන්ද 10%යි තිබෙන්නේ ඒක 25%කට නග්ගලා දෙන්න කියලා. එහෙම කළොත් ඒකට තෑග්ගක් ලෙස මහනුවර නගරයේ මුස්ලිම් බාලිකාවක් හදාදෙනවා කියලා. මුස්ලිම් ්කසල තේ’ ව්‍යාපාරිකයන්ට තම ‘කසල තේ’ රට පටවන්න මහින්දට කියලා හම්බන්තොට වරායේ වෙනම ජැටියක් හදල දෙනවා කියලා. මහින්ද මඩකලපුවට ගිහිල්ලා මුස්ලිම් කලාප දෙන්න කතාකරනවා. අනෙක් පැත්තෙන් සජිත්ලා, ගෝඨා බිල්ලව පෙන්වනවා. සුදුවෑන් එනවා කියනවා. අතුරුදහන් වෙයි කියනවා. ඒ නිසා එයාට ඡන්දය දෙන්න කියනවා. මේ දෙගොල්ලෝම හදන්නේ ජනතාවගේ ඡන්ද පික්පොකට් ගහන්න. ඒ සඳහා එක එක බොරු බිල්ලෝ මවලා ජනතාවට විකුණනවා. ඔවුන් බිය ගන්වලා ඡන්දය කඩාගන්න උත්සාහ දරනවා. මේ අන්තයටම දුෂිත වූ දේශපාලන කඳවුරු දෙකම දැන් පරාජය කළ යුතුයි. දැන් මේ ගොල්ලෝ කරන්නේ දේශපාලනය නොවෙයි. බොරුකීමේ තරගයක්. දැන් අලුත්ම ප්‍රවෘත්තිය රෝයල්පාක් අපරාධකාරයාව මෛත්‍රී ජනාධිපතිගේ විශේෂ සමාවක් මත නිදහස් කිරීම. දූෂණයට, කුඩුවලට, අපරාධවලට ජනතාව තුළ දැඩි විරෝධයක් තිබෙන මොහොතක තමයි මේවා කරන්නේ. රටේ ඉහළම පුරවැසියා නීතියේ ආධිපත්‍යය අමු අමුවේ කෙළසන කොට අනෙක් අය ගැන කුමන කතාද? අර මරාදමපු කාන්තාව ස්වීඩන් ජාතික කාන්තාවක්. අපේ රට ලෝකය තුළ විශාල අපකීර්තියකට පත්වූ සිද්ධියක් මේක. දැන් රටේ ජනාධිපතිම එය කළ අපරාධකරුවට විශේෂ සමාවක් දෙනවා. අපේ රට ගැන ලෝකයට දෙන පණිවුඩය මේකද? සිවිල් සංවිධාන ඇතුළු විවිධ සංවිධාන මේක දැඩිලෙස හෙළා දකිනවා. ජනාධිපති සතු මේ අත්තනෝමතික බලය නැතිකළ යුතු බවට අපේ ප්‍රතිපත්ති ප්‍රකාශයේ වගන්ති ඇතුළත් කරලා තිබෙන්නේ මේ නිසා. මහජන නියෝජිතයා, විශේෂ වරප්‍රසාද නොලබන මහජන සේවකයෙකු බවට පත්කළ යුතුය කියලා වගන්තියක් අපේ ප්‍රතිපත්ති ප්‍රකාශයේ තිබෙනවා. අපේ පාලනයකදි සියලු බලතල සමග විධායක ජනාධිපති ක්‍රමයද අහෝසි කරනවා. දේශයේ අපේක්ෂාව, අපේ ප්‍රතිපත්ති ප්‍රකාශයේ අපි ඒක පැහැදිලිව සඳහන් කරනවා. මේ අනීතික, අසාධාරණ ප්‍රතිපත්ති රටකට මොකටද? මේ ගෙවෙන්නේ ජනාධිපතිවරණයේ අවසන් පැය කිහිපයයි. දැන් රසකථා, භූතකථා, වගේම එක එක ජවනිකාද මවනවා. ඉදිරි පැය කිහිපයේ මොනවා වෙයිද දන්නේ නැහැ. දැන් විවිධ නාමවලින් එක එක ආයතන කරපු සමීක්ෂණ කියලා බොරු සමීක්ෂණ වාර්තා ඉදිරිපත් කරනවා. කොළ-නිල් කඳවුරු දෙක තම අපේක්ෂකයන්ගේ වාසියට ඒ වගේ බොරු මවලා පෙන්වනවා. 2015 දී විමල් වීරවංශ කිව්වා, මහින්ද රාජපක්ෂ ලක්ෂ 20කින් දිනන බවට සමීක්ෂණයකින් ඔප්පුවෙලා කියලා. කෝ දින්නද? අන්තිමට මැදමුලන ගෙදර ජනේලයේ ගිහිල්ලා එල්ලුනේ.මේ බොරුවට නැවත ඔබ අහුවෙන්න එපා. අවසන් තීරකයා ඔබයි. ඔබේ එක ඡන්දයකින් මේ රට වෙනස් කළ හැකියි. හෘදය සාක්ෂියට එකඟව ඡන්දය පාවිච්චි කරන්න. අපි දැන් වෙනස් වෙමු. ඒ බව ලෝකයටම පෙන්වමු. රටට නිවැරදි දිශාව පෙන්වන්නේ මාලිමාවයි. එයට නායකත්වය දෙන නෞකාව ජාතික ජන බලවේගයයි. එය රටට, ජනතාවට යහපත් වන දිශාවට පදවන කප්පිත්තා අනුර දිසානායක සහෝදරයායි. ජාතික සමගියත්, ජාතික නිදහසත් සඳහා මේ 16 වැනිදාට හැකිතරම් වේලාසනින් ඡන්ද පොළට ගොස් මාලිමාව ඉදිරියේ කතිරය ගසා අනුර කුමාර සහෝදරයාව ජයග්‍රහණය කරවන්න කියලා. අපි මේ රටේ සිංහල, දෙමළ, මුස්ලිම්, මැලේ, බර්ගර් සියලු ජනයාගෙන් දැඩි අවධාරණයෙන් යුතුව ඉල්ලා සිටිනවා.” එහිදී මාධ්‍යවේදීන් නැගූ ප්‍රශ්නවලට පිළිතුරු දෙමින්… දෙවෙනි මනාපය පාවිච්චි කිරිම පිළිබඳව මතය කුමක්ද? “අපි ඉල්ලා සිටින්නේ මාලිමාව ඉදිරියේ කතිරය ගසා අනුර සහෝදරයාට ඔබේ ඡන්දය දෙන්න කියලා. මනාප ලකුණු කරන එක ඔබේ අයිතියක්. එය පාවිච්චි කරන්න එපා කියලා අපිට කියන්න බැහැ. මනාප දෙනවා නම් අනුර සහෝදරයාගේ නම ඉදිරියෙන් පළමුව අංක 01 සලකුණු කොට ඉතිරිය ඔබ තීන්දු කරන්න කියලා පමණයි අපි ඉල්ලන්නේ. ප්‍රශ්නය:- ප්‍රධාන අපේක්ෂකයින් තිදෙනාම ගොවි ජනතාවට විශාල ලෙස පොරොන්දු දෙමින් යනවා නේද?නාමල් කරුණාරත්න මහතා… ඔය වගේ පොරොන්දු කප්පරක් දීලා දැන් ගොවි ජනතාව මුලාවෙ දාන්න බැහැ. මෛත්‍රීපාල මහත්තයා ජනාධිපති වෙන්න කලින් ගොවියෝ ළඟට ගිහිල්ලා, කුඹුරුවල ගොයම් කොළ අතගාලා කිව්වා ගොවිතැන් පාලු වූ ගොවීන්ට වන්දි දෙනවා. ඔවුන් උගසට තැබූ කනකර බේරලා දෙනවා කියලා. දුන්නද? නැහැ. එදා ජේ.ආර්. ජනතාවට ඇට අටක් දෙනවා කිව්වා. ඒ වෙනුවට ජනතාවගේ ඇට කුඩුකළා. ඉතිහාසය පුරාම මේ විධිහට තමයි රටේ ගොවි ජනතාව ඇතුළු අනෙකුත් ජනතාව රැවැට්ටුවේ. අපි ඔය කොළ-නිල් අපේක්ෂකයෝ දෙන්නට කියනවා ඔය දෙන පොරොන්දු ඉටුකරන විධිය කියන්න කියලා. ඔවුන් කියන්නේ ඒගොල්ලන්ගේ ප්‍රතිපත්ති ප්‍රකාශවලවත් නැති දේවල්. ගොවියා සහ කෘෂිකර්මාන්තය ගැන අපේ ප්‍රතිපත්තිය, අපේ ප්‍රතිපත්ති ප්‍රකාශනයේ සඳහන් කරලා තිබෙනවා පමණක් නොවෙයි ගොවියාගේ ගැටලුවලට ප්‍රායෝගිකව උත්තර සොයන හැටිත් සැලසුම් සහගතව පෙන්වා දී තිබෙනවා. ඒවා නිකම් කටට ආ පලියට සුළඟේ පාකර යවන වචන නොවයි. විද්‍යාත්මක පදනමක් මත ඉදිරිපත් කරන සැලසුම් සහගත ප්‍රතිපත්ති. මේවා යථාර්ථයක් කර ගැනීමට නම් 16 වැනිදාට ඡන්ද පොළට ගොස් මාලිමාව ඉදිරියේ කතිරය ගසා ජාතික ජන බලවේගයේ ජනාධිපති අපේක්ෂක අනුර කුමාර දිසානායක සහෝදරයාව ඉහළින්ම දිනවන්න කියලා අපි මේ රටේ සමස්ත ගොවි ජනතාවගෙන්ම ඉල්ලා සිටිනවා.”", "URL": "https://lankatruth.com/si/?p=85478", "Category": "පුවත්", "Parent URL": null}