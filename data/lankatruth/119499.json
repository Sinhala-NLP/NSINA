{"Source": "Lankatruth", "Timestamp": "July 12, 2021", "Headline": "ආණ්ඩුවේ අවනීතියට එරෙහිව සියලු බලවේග ඒකරාශී කරනවා – සුනිල් හඳුන්නෙත්ති", "News Content": "වත්මන් ආණ්ඩුව විසින් ජනතාව පීඩාවට පත්කරමින් සිදුකරනු ලබන සියලුම අවනීතික ක්‍රියාවන්ට එරෙහිව එකතු කළ හැකි සියලුම බලවේග ඒකරාශීකරමින් ඊට එරෙහිව සටන් කරන බව ජනතා විමුක්ති පෙරමුණේ හිටපු පාර්ලිමේන්තු මන්ත්‍රීසුනිල් හඳුන්නෙත්ති පවසයි. ඊයේ (11) දින ඌරුබොක්ක නගරයේ පැවති විරෝධතාවයකට එක් වෙමින් හිටපු මන්ත්‍රීවරයා මාධ්‍ය වෙත මෙලෙස අදහස් පළකරනු ලැබූඅතර එහිදී ඔහු වැඩිදුරටත් පවසා සිටියේ ” ගොවි ජනතාවගේ වගාවට අවශ්‍ය පොහොර ටික නැති කරපු මේ ආණ්ඩුව පොහොර ඉල්ලන්න තියෙන නිදහසත් දැන් නැති කරලා. නිදහස් අධ්‍යාපනය ලබන්න තිබෙන අයිතිය නැති කරලා කතා කරන්න තිබෙන නිදහසත් අද පාගා දමමින් තිබෙනවා. මේ මර්දනය කරන්න හදන්නේ අපිව නෙවෙයි මේ රටේ මහජනතාව. මේ ආණ්ඩුවට ඡන්දේ දීපු, මේ ආණ්ඩුව ගැන බලාපොරොත්තු තියාගෙන හිටපු ජනතාව තමයි මේ මර්දනය කරන්න හදන්නේ. මේ ආණ්ඩුවෙන් නිදහස බලාපොරොත්තු වෙච්ච, අයිතිවාසිකම් බලාපොරොත්තු වෙච්ච ජනතාව මර්දනය කරන්න හදනවා නම්, පාගා දමන්න හදනවා නම් ඒකට ඉදිරියේදීජනතාව උත්තර දෙන්නත් ජනතාව සූදානම් කියන එක ආණ්ඩුව දැන ගන්න ඕන.” යනුවෙන් පැවසීය. අධ්‍යාපනය මිලිටරීකරනය කරන කොතලාවල පනත හකුලාගනු ! දරුවන්ට අධ්‍යාපනය වෙනුවෙන් රූපවාහිනී වෙන් කරනු ! සිසුන් හා ගුරුවරුන් වහා එන්නත් කරනු ! ⁣වගාවන්ට සුදුසු පොහොර ලබා දෙනු ! යන ඉල්ලීම් මුල් කරගනිමින් HOPE සංවිධානය හා කුඩා තේ වතු හිමියන්ගේ ජාතික සම්මේලනය එක්ව මෙම විරෝධතාවය සංවිධානය කර තිබිණි.", "URL": "https://lankatruth.com/si/?p=119499", "Category": "පුවත්", "Parent URL": null}