{"Source": "Lankatruth", "Timestamp": "March 15, 2019", "Headline": "නීති විරෝධී අණ නොපිළිපැද්දාට එරෙහිව පොලිස්පති දුන් ස්ථාන මාරුව අවලංගුයි", "News Content": "කොළඹ අපරාධ කොට්ඨාසයේ ස්ථානාධිපති ප්‍රධාන පොලිස් පරීක්ෂක නෙවිල් ද සිල්වා මහතාට පොලිස්පතිවරයා විසින් ලබා දෙනු ලැබූ ස්ථාන මාරුව පොලිස් කොමිෂන් සභාව විසින් අවලංගු කර තිබේ. මෙම ස්ථාන මාරුවට එරෙහිව නෙවිල් ද සිල්වා මහතා විසින් පොලිස් කොමිෂන් සභාව වෙත කරන ලද අභියාචනයක් සැළකිල්ලට ගෙන මෙම නියෝගය නිකුත්කර තිබේ. අභියාචනය ඉදිරිපත් කරමින් නෙවිල් ද සිල්වා මහතා සඳහන් කර ඇත්තේ, අත්අඩංගුවට ගත් සැකකරුවකු සම්බන්ධයෙන් නීත්‍යනුකූල නොවන ක්‍රියාවක් සිදු කරන්නැයි පොලිස් ප්‍රධානීන් දෙදෙනකු ලබා දුන් නියෝගයක් ක්‍රියාත්මක නොකිරීම හේතුවෙන් මෙම ස්ථාන මාරුව ලබාදී ඇති බවය. එසේම ජාතික පොලිස් කොමිෂන් සභාව පවසා සිටියේ ප්‍රධාන පොලිස් පරීක්ෂක නෙවිල් සිල්වා මහතා කොළඹ අපරාධ කොට්ඨාසයෙන් ඉවත් කර පොලිස් මූලස්ථානයේ සාමාන්‍ය රාජකාරි සඳහා ලබා දී ඇති මෙම ස්ථාන මාරුව පොලිස් කොමිෂන් සභාවේ අනුමැතියකින් තොරව සිදුවූවක් බවය. ඒ අනුව ඔහු පොලිස් මූලස්ථානයට අනියුක්ත කරමින් සහ පොලිස් මූලස්ථානයේ ප්‍රධාන පොලිස් පරීක්ෂක ජී. එච්. ජානක මහතා කොළඹ අපරාධ කොට්ඨාසයේ ස්ථානාධිපති ලෙස පත් කරමින් ලබා දුන් නියෝගය අත්හිටුවන ලෙස ජාතික පොලිස් කොමිෂන් සභාව ඊයේ(14) නියෝග කර සිටියේය.", "URL": "https://lankatruth.com/si/?p=70416", "Category": "පුවත්", "Parent URL": null}