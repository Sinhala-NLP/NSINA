{"Source": "Lankatruth", "Timestamp": "July 28, 2017", "Headline": "වෙනිසියුලාවට අත පෙවීමේ ඇමෙරිකානු කුරුමානමක් නැවතත් වරදී!", "News Content": "වෙනිසියුලාවේ මධුරෝ පාලනයට එරෙහිව පියවර ගැනීම සඳහා ඇමෙරිකානු රාජ්‍යයන්ගේ සංවිධානය (OAS) දැරූ තවත් උත්සාහයක් සාමාජික රටවල් රැසකින් සහාය නොලැබීම හේතුවෙන් අසාර්ථකව ඇති බව වාර්තා වේ. මීට පෙර පසුගිය ජුනි මස 19 වැනි දින පැවැති එම සංවිධානයට අයත් රාජ්‍යයන්ගේ විදේශ ඇමතිවරුන්ගේ හමුවේදී ද වෙනිසියුලාවට එරෙහිව ගෙන එනු ලැබූයෝජනාවද වැඩි ඡන්දයෙන් පරාජයට පත්ව ඇත. වෙනිසියුලාවේ මධුරෝ පාලනයට එරෙහිව ගෙන එන මෙම යෝජනාවන්ගේ අරමුණ වීඇත්තේ ජූලි මස 30 වැනි දින පැවැත්වීමට නියමිත වෙනිසියුලානු ව්‍යවස්ථාදායක සභාව පිහිටුවීමේ මැතිවරණය නැවැත්වීම බව පැවසේ. ඇමෙරිකානු රාජ්‍යයන්ගේ සංවිධානයේ ප්‍රධාන ලේකම් ලුයිස් අල්මායෝ ඇතුළු කණ්ඩායම විවිධ අවස්ථාවන්හිදී වෙනිසියුලාවේ නිකොලොස් මධුරෝ පාලනය හෙළා දැකීමට ගත් උත්සාහයන්ද පරාජයට පත්ව ඇති අතර පසුගිය බදාදා පැවැති එම සංවිධානයේ ස්ථාවර කමිටු සාමාජිකයින්ගේ රැස්වීමේදී ඩොමිනිකානු සමූහාණ්ඩුවේ නියෝජිතයා අදහස් දක්වමින් පවසා ඇත්තේ වෙනිසියුලාවේ අර්බුදය විසඳිය හැක්කේ එරට ආණ්ඩු පක්ෂය හා විපක්ෂය අතර සිදුවන සාකච්ඡාවන් සහ එකඟතාවයන්වලින් බවත් එම සාකච්ඡා සියල්ල වෙනිසියුලාවේ ස්වාධීනත්වයට සහ ස්වයං ආධිපත්‍යයට හානියක් නොවන අයුරින් සිදු විය යුතු බවයි. මධුරෝ පාලනය පෙරළා දැමීම සඳහා ඇමෙරිකා එක්සත් ජනපදය සිදු කරන කුමන්ත්‍රණකාරී මැදිහත් වීම් මේ වනවිට උත්සන්න කර ඇති අතර ඇමෙරිකානු රාජ්‍යයන්ගේ සංවිධානයට අයත් එල් සැල්වදෝර්, හයිටි,ඩොමිනිකන් සමූහාණ්ඩුව යන රටවලට තර්ජනාත්මකව පවසා ඇත්තේ වෙනිසියුලාවට සහාය පළකිරීම තුළ ඉදිරියේදීඇමෙරිකාව සමග පවතින තානාපති සබඳතා සහ මූල්‍යමය ආධාර ලබා දීම් අත්හිටුවීමට කටයුතු කරන බවයි. මේ පිළිබඳව ඇමෙරිකානු රාජ්‍යයන්ගේ සංවිධානය නියෝජනය කරන ඉක්වදෝර නියෝජිත මාර්කෝ අල්බුජා පවසා ඇත්තේ කලාපීය රටවල් මුහුණ දෙන සාගින්න,නූගත්කම සහ සෞඛ්‍යප්‍රශ්න ගණනාවක් සැලකිල්ලට ගන්නවා වෙනුවට වෙනිසියුලානු ප්‍රශ්නය වෙත පමණක් වැඩි අවධානයක් යොමු කිරීම තමන් අනුමත නොකරන බවයි. පවතින තත්වය හමුවේ මධුරෝ පාලනයට සහාය පළ කරමින් ‘ට්විටර්‘ පණිවිඩ ව්‍යාපාරයක් ආරම්භ කර ඇති අතර ලොව පුරා වෙසෙන ප්‍රගතිශීලීබොහෝ පිරිස් ඊට සහාය දක්වමින් පෙළ ගැසෙමින් සිටින බවද වාර්තා වේ.", "URL": "https://lankatruth.com/si/?p=38586", "Category": "විදෙස් පුවත්", "Parent URL": null}