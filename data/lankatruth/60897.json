{"Source": "Lankatruth", "Timestamp": "October 11, 2018", "Headline": "පලිබෝධක අනතුරු ඇඟවීමක්", "News Content": "ජාතික කෘෂි තොරතුරු හා සන්නිවේදන මධ්‍යස්ථානය, ඉන්දියාව, නේපාලය හා බංගලාදේශය ආදී රටවල ව්‍යාප්තවෙමින් යන පලිබෝධකයෙකු පිළිබඳව අවධානයෙන් පසුවන ලෙස ජනතාව දැනුවත් කර සිටියි. spodoptera frugiperda ලෙස විද්‍යාත්මකව හැදින්වෙන සලබයෙකුගේ කීට දළඹු අවස්ථාව මෙසේ පලිබෝධකයෙකු ලෙස වර්ධනය වන බව ජාතික කෘෂි තොරතුරු හා සන්නිවේදන මධ්‍යස්ථානය පවසයි. සැතපුම් 100 ක් පමණ වූ සලබයාගේ වේගවත් පියාසර හැකියාවත් ප්‍රජනන වේගය ඉහළ අගයක් ගැනීමත් නිසා මෙම පලිබෝධකයා වඩා අනතුරුදායක යැයි එම මධ්‍යස්ථානය කියයි. දැනට පවතින පලිබෝධ නාශක සඳහා වේගවත් ප්‍රතිරෝධීතාවක් ගොඩනගාගන්නා බැවින් අතින් අල්ලා විනාශ කර දැමීම සුදුසුම පියවර ලෙස එම මධ්‍යස්ථානය නිකුත්කළ නිවේදනයේ දැක්වේ. කෘෂි බිම්වල සැකකටයුතු අන්දමේ පලිබෝධකයෙකු දුටුවහොත් ඒ පිළිබඳව කෘෂි උපදේශන සේවාවේ 1920 අංකය අමතා වැඩිදුර උපදෙස් ලබාගන්නැයි ජාතික කෘෂි තොරතුරු හා සන්නිවේදන මධ්‍යස්ථානය වැඩිදුරටත් නිවේදනය කර සිටියි.", "URL": "https://lankatruth.com/si/?p=60897", "Category": "පුවත්", "Parent URL": null}