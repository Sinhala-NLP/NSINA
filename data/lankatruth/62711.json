{"Source": "Lankatruth", "Timestamp": "November 6, 2018", "Headline": "TNA මන්ත්‍රීවරු මහින්දට එක්කිරීමට ඩයස්පෝරාව සහාය දෙනවා – කරුණා අම්මාන්", "News Content": "මහින්ද රාජපක්ෂ මහතාගේ ආණ්ඩුවට එක්වීම සඳහා ඩයස්පෝරාවේද සහාය ඇතිව දෙමළ ජාතික සන්ධානයේ පාර්ලිමේන්තු මන්ත්‍රීවරුන් කිහිපදෙනකු සමඟ මේ වනවිටත් සාකච්ඡා පැවැත්වෙන බව එල්ටීටීඊ සංවිධානයේ නැගෙනහිර සන්නද්ධ නායකයා ලෙස කටයුතු කළ හිටපු අමාත්‍ය විනයාගමූර්ති මුරලිදරන් මහතා ට්විටර් පණිවුඩයක් නිකුත් කරමින් සඳහන් කර ඇත. මෙම ට්විටර් පණිවුඩය සම්බන්ධයෙන් මාධ්‍යවේදීන් සිදු කළ විමසීමේදී විනයාගමූර්ති මුරලිදරන් (කරුණා අම්මාන්) මහතා ප්‍රකාශ කර ඇත්තේ දෙමළ ජාතික සන්ධානයේ මන්ත්‍රීවරුන් මහින්ද රාජපක්ෂ මහතාගේ ආණ්ඩුවට එක්වීම ප්‍රතික්ෂේප කළ බවයි. නමුත් දෙමළ ජාතික සන්ධානය සමඟ තවමත් සාකච්ඡා පැවැත්වෙන බව ඔහු එහිදී සඳහන් කර ඇත. ඩයස්පෝරාවේ සහාය ඇතිව දෙමළ ජාතික සන්ධානයේ පාර්ලිමේන්තු මන්ත්‍රීවරුන් කිහිපදෙනකු සමඟ දැනටත් සාකච්ඡා පැවැත්වෙන බව සඳහන් කර ඇති විනයාගමූර්ති මුරලිදරන් හෙවත් කරුණා අම්මාන් මහතා නිකුත් කර තිබූ ට්විටර් පණිවුඩයෙන් දෙමළ ජාතික සන්ධානයේ පාර්ලිමේන්තු එම්.ඒ මන්ත්‍රී සුමන්තිරන් මහතාටද ‘සුබ පැතුම් සුමන්තිරන්’ යනුවෙන් සුබ පැතුම් ද එක් කර තිබේ. මේ පිළිබඳව තවදුරටත් අදහස් දැක්වූ විනයාගමූර්ති මුරලිදරන් මහතා සඳහන් කරන්නේ. “ඔව්, අපි සාකච්ඡා පැවැත්වූවා. අමාත්‍ය ධූරයක් ගෙන දෙමළ ජනතාවට සේවය කරන්නැයි දෙමළ ජාතික සන්ධානයේ මන්ත්‍රීවරුන්ගෙන් ඉල්ලා සිටියා. ඔවුන් එය ප්‍රතික්ෂේප කළා. එහෙත් තවමත් සාකච්ඡා අවසන් නැහැ. තවදුරටත් සාකච්ඡා පැවැත්වෙනවා” විනයාගමූර්ති මුරලිදරන් මහතා සමඟ කිසිදු දේශපාලනයක් නැතැයි මේ සම්බන්ධයෙන් සිදු කළ විමසීමකදී අදහස් දැක්වූ දෙමළ ජාතික සන්ධානයේ පාර්ලිමේන්තු මන්ත්‍රී මාවෛ සේනාධිරාජා මහතා සඳහන් කරයි. “ඔහුත් සමඟ අපට කිසිදු දේශපාලනයක් නැහැ. එවැනි සාකච්ඡාවක් තිබුණේ නැහැ” යැයි මාවෛ සේනාධිරාජා මහතා මාධ්‍ය වෙත සඳහන් කර තිබේ. මේ අතර මහින්ද රාජපක්ෂ මහතා අග්‍රාමාත්‍යවරයා ලෙස පත් කිරීම ව්‍යවස්ථානුකූල නොවන බවත් මහින්ද රාජපක්ෂ මහතා ප්‍රමුඛ ආණ්ඩුවට එරෙහිව ගෙන එන විශ්වාසභංගයට සහාය දෙන බවත් දෙමළ ජාතික සන්ධානය පසුගියදා මාධ්‍ය නිවේදනයක් නිකුත් කරමින් සඳහන් කර තිබිණි. ලංකාදීප", "URL": "https://lankatruth.com/si/?p=62711", "Category": "පුවත්", "Parent URL": null}