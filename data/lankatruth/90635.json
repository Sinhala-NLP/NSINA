{"Source": "Lankatruth", "Timestamp": "March 6, 2020", "Headline": "අපිට නියෝග කරන්න අධිකරණයට බලයක් නැහැ – ජනාධිපති කොමිසම නිවේදනය කරයි", "News Content": "තම කොමිසමේ ලේකම්වරිය අධිකරණය ඉදිරියේ සාක්ෂිකරුවෙකු ලෙස නම් කිරීම හෝ සිතාසි නිකුත් කිරීම පූර්ණ වශයෙන් බලයෙන් පිට ක්‍රියාවක් බවත් තමන් වගකියන්නේ අධිකරණයට නොව ජනාධිපතිවරයාට බවත් දේශපාලන පළිගැනීම් පිළිබඳ විමර්ශනය කරන ජනාධිපති කොමිසම නිවේදනයක් නිකුත් කරමින් පවසයි. එම කොමිසම මේ බව නිවේදනය කළේ, කොමිසන් සභාවේ ලේකම් පර්ල් කේ. වීරසිංහ මහත්මිය වහාම අත්අඩංගුවට ගෙන අධිකරණයට ඉදිරිපත් කරන්නැයි කොළඹ විශේෂ ත්‍රිපුද්ගල මහාධිකරණය අද (06) වරෙන්තුවක් නිකුත් කිරීමෙන් අනතුරුවය. ලේකම්වරියට අද දිනයේ අධිකරණය හමුවේ පෙනී සිටින ලෙසට නොතීසි නිකුත් කර තිබුණත් ඇය අධිකරණය හමුවේ පෙනි නොසිටීම හේතුවෙන් මෙම වරෙන්තු නිකුත් කෙරිණි. ජනාධිපති කොමිෂන් සභාව සිදුකරන වමිර්ශනක් පරීක්ෂණයක් හෝ ඒ දෙකම මත දනම්ව සකස් කරනු ලබන අතුරු පරීක්ෂණයක්, තොරතුරු හෝ සකස්කරගත් අවසාන වාර්තා ඉදිරිපත් කරන්නේ ජනාධිපතිතුමා වෙත පමණක් බවත් කොමිෂන් සභාවේ තොරතුරු, වාර්තා, ලේඛන, ගොනු හෝ කිසිම වීඩියෝ, ඕඩියෝ, රෙකෝඩ් මේ ආදී කිසිම දෙයක් ඉදිරිපත් කරමින්, බල කරමින් හෝ නියම කරමින් කොමිෂන් සභාවේ නිලධාරීන්ට සිතාසි නිකුත් කිරීමට කිසිඳු නීතියකින් හෝ රීතියකින්. විධානයකින් බලයක් නොමැති බවත් කොමිෂන් සභාවේ ලේකම් අධිකරණය ඉදිරියේ සාක්ෂිකරුවෙක් ලෙස නම් කිරීම හෝ ලේකම්ට සිතාසි නිකුත්කිරීම පූර්ණ වශයෙන් බලයෙන් පිට ක්‍රියාවක් බවත් කොමිසම සිය නිවේදනයෙන් සඳහන් කරයි.", "URL": "https://lankatruth.com/si/?p=90635", "Category": "පුවත්", "Parent URL": null}