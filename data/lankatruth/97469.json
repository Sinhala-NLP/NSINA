{"Source": "Lankatruth", "Timestamp": "October 11, 2020", "Headline": "පවතින සහල් හිගය කෘත්‍රිමව මවපු එකක්… මේ සූදානම් වන්නේ ජනතාවගේ බත්පතත් මංකොල්ල කන්නයි…", "News Content": "මේ වනවිට රට තුළ පවතින සහල් හිගය කෘත්‍රිමව මවන ලද සහල් හිගයක් බවත් රට තුළ සහල් හිගයක් නිර්මාණය කර සහල් මිල ඉහළ දමා ඇති බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, කුරුණෑගලදී (11) පැවති මාධ්‍ය හමුවකදී පැවසී ය. ලබන මාර්තු මාසය වනතෙක් රටට අවශ්‍ය ප්‍රමාණයට වී රට තුළ ඇති බවත් ආණ්ඩුව අද කටයුතු කරමින් ඉන්නේ සහල් මාෆියාව ක්‍රියාත්මක කරන මහා පරිමාන සහල්මෝල් හිමියන්ගේ සංඛ්‍යාලේඛන පිළිගෙන බවත් මෙහිදී නාමල් කරුණාරත්න මහතා අවධාරණය කළේ ය. රට තුළ සහල් සංචිතයක් පවත්වාගැනීමට අවශ්‍ය බව පවසා සහල් ආනයනය කර ගබඩාකර තබාසිට පසුව එම සහල් මිනිස් පරිභෝජනයට නුසුදුසු බවට තත්ව වාර්තාවක් ලබාගෙන ඉතාමත් අඩු මුදලකට සත්ව ආහාර සඳහා යැයි පවසා අලෙවි කරන බවත් නාමල් කරුණාරත්න මහතා මෙහිදී අවධාරණය කළේ ය. එහෙත් එම සහල් සත්ව ආහාර සඳහා නොයන බවත් එම සහල් නැවත පොලිෂ් කර මිනිස් පරිභෝජනය සඳහා වෙළඳපොලට නිකුත් කරන බවත් ඒ මහතා පෙන්වා දුන්නේ ය. මේ ආකාරයෙන් රටේ ජනතාවගේ බත්පත මංකොල්ල කෑමට ඉඩදිය නොහැකි බවත් මෙහිදී නාමල් කරුණාරත්න මහතා අවධාරණය කළේ ය. මෙම මාධ්‍යහමුව සඳහා සමස්ත ලංකා ගොවිජන සම්මේලනයේ ජාතික කමිටු සාමාජික සංජීව කරුණාසාගර මහතාද එක්වී සිටියේ ය.", "URL": "https://lankatruth.com/si/?p=97469", "Category": "පුවත්", "Parent URL": null}