{"Source": "Lankatruth", "Timestamp": "July 25, 2019", "Headline": "පළාත් සභා ඡන්දය ඉස්සරහට ගන්න ශ්‍රීලනිපයෙන් යෝජනාවක්", "News Content": "පළාත් සභා මැතිවරණ කල් නොදමා වහා මැතිවරණ පවත්වන්නට පියවර ගන්නැයිද ඒ සඳහා ශ්‍රේෂ්ඨාධිකරණයේ මතය විමසන්නැයිද ශ්‍රී ලංකා නිදහස් පක්ෂයේ මධ්‍යම කාරක සභාවේ දී යෝජනාවක් ගෙන ආ බව එක්සත් ජනතා නිදහස් සන්ධානයේ මහ ලේකම් මහින්ද අමරවීර මහතා ප‍්‍රකාශ කරයි. ඌව පළාත් ප‍්‍රධාන අමාත්‍ය චාමර දසනායක මහතා ගෙන ආ එම යෝජනාව නිමල් සිරිපාල ද සිල්වා මන්ත‍්‍රීවරයා ස්ථීර කළ අතර එය ඒකමතිකව සම්මත වූ බවත් මහින්ද අමරවීර මහතා සඳහන් කරයි. මැතිවරණ කොමසාරිස්වරයා පළාත් සභා පිළිබඳ ප‍්‍රශ්නය ජනාධිපතිවරයා ඉදිරියට ගෙනැවිත් ඇතැයි කී අමරවීර මහතා මේ පිළිබඳ ශ්‍රේෂ්ඨාධිකරණය ඉදිරියට යන්නැයි ඉල්ලා ඇති බවද සඳහන් කරයි. කෙසේ නමුත් නව මිශ්‍ර මැතිවරණය යටතේ පළාත් සභා ඡන්දය පැවැත්වීමට අදාළ පලාත් සභා කොට්ඨාස සීමානීර්ණය කිරීම සඳහා පත් කළ කොමිෂන් සභා වාර්තාව 2018 අගෝස්තු 24 වනදා පාර්ලිමේන්තුවට ඉදිරිපත් වූ අවස්ථාවේ එය පරාජයට පත් කිරීමට ශ්‍රී ලංකා නිදහදස් පක්ෂය මෙන්ම මහින්ද පිලද කටයුතු කළ අතර එම වාර්තාව පාර්ලිමේන්තුයවට ඉදිරිපත් කරන සමයේ පළාත් සභා සහ පළාත් පාලන අමාත්‍යවරයා ලෙස කටයුතු කරන ලද්දේද ශ්‍රීලනිප මන්ත්‍රීවරයෙකු වන ෆයිසර් මුස්තාෆා මහතාය. එක්සත් ජාතික පක්ෂය සහ දෙමළ ජාතික සන්ධානයය ඡන්දය ලබාදුනේ මෙම කොමිෂන් සභා වාර්තාවට විරුද්ධවය. ඉන් පසු එම වාර්තාව ව්‍යවස්ථානුකූලව අගමැතිවරයාගේ ප්‍රධානත්වයෙන් යුත් කමිටුවකට යොමු කළ අතර මසක් ඇතුළත එය සංශෝධනය කර ජනාධිපතිවරයාට යොමු කළ යුතුව තිබිනි. ව්‍යවස්ථානුකූලව එසේ මසක් ඇතුළත ජනාධිපතිවරයාට එය යොමු නොකරන්නේනම් එය තමන් වෙත ගෙන්වාගෙන එම සීමානීර්න වාර්තාව නීත්‍යානුකූළ කර ගැසට් කිරීමේ බලය ජනාධිපතිවරයාට හිමි වන්නේ ය. එහෙත් අගමැතිවරයා හෝ ජනාධිපතිවරයා මේ සම්බන්ධයෙන් තමන්ට පැවරී ඇති නීත්‍යානුකූල භාවය උල්ලංගණය කිරීම හේතුවෙන් පළාත් සභා ඡන්දය මේ වනතෙක් කල් ගත් වෙමින් තිබේ.", "URL": "https://lankatruth.com/si/?p=78150", "Category": "පුවත්", "Parent URL": null}