{"Source": "Lankatruth", "Timestamp": "February 26, 2019", "Headline": "බැදුම්කර හොරුන්ට වහා දඬුවම් ලබාදෙනු ! විරෝධතාව හෙට", "News Content": "බැදුම්කර වංචාව සම්බන්ධයෙන් පත්කළ ජනාධිපති කොමිසමේ වාර්තාව එලිදක්වා වැරදිකරුවන්ට දඬුවම් ලබාදෙන ලෙස ඉල්ලා හෙට(27) දින ගාලු මුවදොර පිටියේදී විරෝධතා ව්‍යාපාරයක් පවත්වන බව දූෂණ විරෝධී හඬ සංවිධානය පවසයි. දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා සඳහන් කර සිටියේ අදාල කොමිසමේ වාර්තා එළිදක්වා රටට අහිමිකළ මුදල් නැවත අයකරගන්නා ලෙසට සහ වැරදිකරුවන්ට නීතිය ක්‍රියාත්මක කරන ලෙසට ජනාධිපතිවරයා හමුවී සාකච්ඡා කිරීමට නියමිත බවයි. බැදුම්කර වංචාව සිදුකර වසර හතරක් හෙට(270 දිනට සම්පූර්ණ වන බවත් එහි ප්‍රධාන චූදිතයා තවමත් නිදැල්ලේ සිටින අතර, ඇලෝසියස්ලා හිටපු ජනාධිපතිවරයාගේ පුතාගේ මගුල් ගෙදර යන තත්වයට පත්ව තිබෙන බවත් වසන්ත සමරසිංහ මහතා පැවසීය. වංචාව, දූෂණය සෙවීමට පත්කළ ජනාධිපති කොමිසමේ වාර්තාව ජනාධිපතිවරයාට භාරදී වසරකට අධික කාලයක් ගතව තිබෙන බවත්, එම වාර්තාව හරහා පාර්ලිමේන්තුවේ හා කැබිනට් මණ්ඩලයේ සිටින සමහරුන් ඇතුළු ජනාධිපති මන්දිරයේ සිටින දූෂිත නිලධාරීන්ගේ තෙරතුරු පවා තිබෙන බවත් ඒ මහතා කියා සිටියේය. එහෙත් ජනාධිපතිවරයා පත්කළ කොමිසමේ වාර්තාව හමස් පෙට්ටියට දමාගෙන සිටින බවත්, චෝදනා එල්ලවූ පිරිස් නිදැල්ලේ සිටින බවත් හෙතෙම කියා සිටියේය. සමහර පිරිස් ගෙවල් ලබාගෙන වංචා කළබවත්, තවත් පුද්ගලයෙකු පොත් මුද්‍රණය කර බැදුම්කර වංචාකරුවන් ආරක්ෂා කිරීමට කටයුතු කළ බවත් වසන්ත සමරසිංහ මහතා සඳහන් කළේය. අර්ජුන් මහේන්ද්‍රන්, අගමැතිවරයාගේ මිතුරා වුවද, අද වනවිට අර්ජුන් මහේන්ද්‍රන් මිතුරෙකු නොවන ගානට ඔහු කටයුතු කරමින් සිටින බවත්, ජනාධිපතිවරයා කොමිෂන් වාර්තාව සඟවාගෙන බැදුම්කර වංචාව පිළිබඳ නිහඬ පිළිවෙතක් අනුගමනය කරන බවත්, බැදුම්කර වංචාව හේතුවෙන් රුපියල් බිලියන විසි පහකට අධික මුදලක් අහිමිවී ඇති බවත් වසන්ත සමරසිංහ මහතා පෙන්වා දුන්නේය.", "URL": "https://lankatruth.com/si/?p=69054", "Category": "පුවත්", "Parent URL": null}