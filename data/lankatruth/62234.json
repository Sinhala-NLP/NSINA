{"Source": "Lankatruth", "Timestamp": "October 29, 2018", "Headline": "ඊයේ මහින්ද ලඟ අද රනිල් ලඟ", "News Content": "ජනාධිපති මෛත්‍රීපාල සිරිසේන මහතා සහ අගමැති මහින්ද රාජපක්ෂ මහතා ඊයේ (28) හමුවී සාකච්ඡා කළද එක්සත් ජාතික පක්ෂය හැර දමා නොයන බව කඳුරට ජනතා පෙරමුණේ නායක වී. රාධා ක්‍රිෂ්ණන් මහතා අද (29) ප්‍රකාශ කර තිබේ. ජනාධිපතිවරයාගෙන් සහ අගමැතිවරයාගෙන් ලැබුණු ආරාධනාවක් අනුව ඔවුන් හමුවීමට ගිය බවත් ඔවුන් හා කතා කළද ඔවුන්ගේ පැත්තට නොයන බවත් රාධා ක්‍රිෂ්ණන් මහතා ප්‍රකාශ කර ඇත. වී. රාධා ක්‍රිෂ්ණන් මහතා සහ එස්. අරවින්ද කුමාර් මහතා අද රාත්‍රී එක්සත් ජාතික පක්ෂ නායක රනිල් වික්‍රමසිංහ මහතා හමුවි සාකච්ඡා කළ බවත් රනිල් වික්‍රමසිංහ මහතාට සහයෝගය පළ කිරීම සඳහා අත්සන් තැබූ බවත් දෙමළ ප්‍රගතිශීලී සංවිධානයේ නායක මනෝ ගනේෂන් මහතා ප්‍රකාශ කරයි. වික්‍රමසිංහ මහතා හමුවීමෙන් පසු රාධා ක්‍රිෂණන් මහතා තවත් මැති ඇමැතිවරුන් පිරිසක් සමඟ අරලියගහ මන්දිරයේ දී මාධ්‍ය සාකච්ඡාවකටද සහභාගී වී තිබේ. කෙසේ නමුත් වී. රාධා ක්‍රිෂ්ණන් මහතා ඊයේ මාධ්‍ය වෙත සඳහන් කර තිබුනේ මහින්ද රාජපක්ෂ මහතාට සහාය පල කිරීමට කඳුරට ජනතා පෙරමුණේ පූර්ණ අනුමැතිය හිමු වූ බවත් තමන්ට කැබිනට් ඇමති ධුරයක්ද ලබා දීමට මහින්ද රාජපක්ෂ මහතා එකඟතාවය පල කළ බවත්ය. මේ අතර මහින්ද රාජපක්ෂ මහතාට සහාය පල කිරීමට ඉදිරිපත් වී පසුව රනිල් වික්‍රමසිංහ මහතා හමුවී තමන් මහින්ද රාජපක්ෂ මහතාට සහාය පල නොකරන බව ප්‍රකාශ කළ මන්ත්‍රීවරු දෙදෙනෙකුම මේ වනවිට මහින්ද රාජපක්ෂ මහතා යටතේ ඇමති ධුර ලබාගෙන සිටිති.", "URL": "https://lankatruth.com/si/?p=62234", "Category": "පුවත්", "Parent URL": null}