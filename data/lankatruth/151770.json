{"Source": "Lankatruth", "Timestamp": "September 19, 2023", "Headline": "සමස්ත ලංකා ගොවිජන සම්මේලනය, ජනතාවාදී පාලනයක් පිහිටුවීම දක්වා ඉදිරියට යා යුතුයි – සුසන්ත නවරත්න", "News Content": "සමස්ත ලංකා ගොවිජන සම්මේලනය, ජනතාවාදී පාලනයක් පිහිටුවීම දක්වා ඉදිරියට යා යුතුයි බව සමස්ත ලංකා ගොවිජන සම්මේලනයේ උප සභාපති සුසන්ත කුමාර නවරත්න ඊයේ (18) අනුරාධපුරයේ පැවති ගොවි සමුළුවේදී අවධාරණය කළේය. අස්වැන්නට සාධාරණ මිලක් ලබා නොදීමට එරෙහිව, වග වන්දි ලබා නොදීමට එරෙහිව, බීජ, ඉඩම්, ජලසම්පත මංකොල්ලයට එරෙහිව, අලිමිනිස් ගැටුමට එරෙහිව, ප්‍රජාතන්ත්‍රවාදය හකුළමින් මැතිවරණ කල් දැමීමට එරෙහිව ගොවිජන බලය ගොඩනගන, සමස්ත ලංකා ගොවිජන සම්මේලනය රට පුරා ගොවි කලාපවල පවත්වනු ලබන ගොවි සමුළු මාලාවේ පළමු සමුළුව ඊයේ අනුරාධපුර නව ගරයේදී පැවති අතර එහිදී වැඩිදුරටත් අදහස් දැක්වූ සමස්ත ලංකා ගොවිජන සම්මේලනයේ උප සභාපති සුසන්ත කුමාර නවරත්න දැක්වූ අදහස්, “මේ වනවිට ගොවි සටන් තුළින් අපි යම් ඉල්ලීම් ප්‍රමාණයක් දිනාගත්තා වගේම සටන් කර, දිනාගත නොහැකි අයිතිවාසිකම් ප්‍රමාණයකුත් තිබෙනවා. මේ පාලකයන් පන්නා දමා ජනතාවාදී පාලනයක් තුළ ලබාගත යුතු අයිතිවාසිකම් ප්‍රමාණයක් තිබෙනවා. ඉතිහාසයේ සටන් කළා වගේම සමස්ත ලංකා ගොවිජන සම්මේලනය ජනතාවාදී පාලනයක් පිහිටුවා ගැනීම වෙනුවෙන් ගොවිජනතාව පෙළගස්වන ක්‍රියාමාර්ගත් අපි අනුකරණය කරමින් සිටිනවා. අවසාන ජයග්‍රහණය තිබෙන්නේ ඒ තුළින් පමණයි. අනුරාධපුර ගොවිජන සමුළුව මේ රටේ ගොවීන් සම්බන්ධයෙන් ඓතිහාසික දිනයක් වන බව ඒකාන්තයි. දිස්ත්‍රික් පුරා ගොවිජන සමුළු පවත්වමින් ඊළඟට පැමිණෙන ඕනෑම මැතිවරණයක් වෙනුවෙන් ගොවිජනතාව පෙළගස්වනවා. සමස්ත ලංකා ගොවිජන සම්මේලනය ජනතාවාදී පාලනයක් පිහිටුවීම දක්වා අඛණ්ඩව ක්‍රියාකරන බවඅවධාරණයකරනවා.”", "URL": "https://lankatruth.com/si/?p=151770", "Category": "පුවත්", "Parent URL": null}