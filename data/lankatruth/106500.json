{"Source": "Lankatruth", "Timestamp": "January 4, 2021", "Headline": "පාසල්වලටත් හමුදාව බැස්සවීමට සූදානම්", "News Content": "කොවීඩ් මර්දන මුවාවෙන් රටේ දිස්ත්‍රික්ක 25ටම උසස් හමුදා නිලධාරීන් 25 දෙනෙකු පත් කිරීමෙන් අනතුරුව මේ වනවිට දුෂ්කර පාසල්වල ගුරු හිඟය පියවීමට විසඳුමක් වශයෙන් බව කියමින් ගුවන් හමුදා භටයින් යෙදවීමට ආණ්ඩුව සූදානම් වන බව වාර්තා වේ. මුලදීඉංග්‍රීසි විෂය ඉගැන්වීම සඳහා ගුවන් හමුදාව පත්කරන බව ප්‍රකාශ කර තිබිණි. මේ වනවිට ගුරු හිඟයක් පවතින පාසල්වලට ගුවන් හමුදා භටයන් යොදවන බවට වාර්තා පළවේ. මෙයට පෙර 2009න් පසුව පාසල් විදුහල්පතිවරුන්ට කර්නල් නිලධාරීපුහුණුවක් ලබා දීමට එවකට ආරක්ෂක අමාත්‍යංශයේ ලේකම්ව සිටි ගෝඨාභය රාජපක්ෂ ක්‍රියා කළේය. එම පුහුණුවීම්වලදීඑක් විදුහල්පතිනියක් මිය ගිය අතර ගණනාවක් විවිධ ආබාධයන්ට ලක්විය. මේ නිසා එම වැඩපිළිවෙල එල්ල වූවිරෝධය සහ එය අසාර්ථක වීමත් යන හේතු නිසා නවතා දැමීමට සිදුවිය. වර්තමානයේ ගෝඨාභය රාජපක්ෂ ජනාධිපතිවරයා පාසල්වලට ගුවන් හමුදාව භටයන් ගුරුවරුන් ලෙස අනුයුක්ත කිරීමට සූදානම් වන්නේ මෙම පසුබිම තුළය. මෙම විදුහල්පති පුහුණුව අතරතුර 2013 වසරේ රන්ටැඹේ ජාතික ශිෂ්‍යභට පුහුණු පාසලේ දී රද්දොළුව ජාතික පාසලේ විදුහල්පති ඩබ්. වික‍්‍රමසිංහ මහතා මිය ගිය අතර 2018 පෙබරවාරි 17 වැනි දින කුරුණෑගල වාරියපොළ වයඹ පුහුණු මධ්‍යස්ථානයේ පුහුණුව අතරතුර කඹයක් කැඩී යාමෙන් බිමට වැටී හම්බන්තොට සුචී ජාතික පාසලේ විදුහල්පතිනිය වූ රෝහිණී කුමාරි අතපත්තුය මහත්මිය මිය ගියාය. මේ අතර විද්‍යා පීඨ ඩිප්ලෝමාධාරීන්, ගුරු අභ්‍යාසලාභීන් මෙන්ම උපාධිධාරීන් විශාල පිරිසක් රැකියා නොමැතිව සිටියදීමෙසේ හමුදාව යෙදවීමට සූදානම් වීම සම්බන්ධයෙන් ගුරු වෘත්තීය සමිති බලවත් විරෝධය මේ වනවිටද පළකර තිබේ.", "URL": "https://lankatruth.com/si/?p=106500", "Category": "පුවත්", "Parent URL": null}