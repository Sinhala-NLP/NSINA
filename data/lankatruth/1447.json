{"Source": "Lankatruth", "Timestamp": "February 18, 2012", "Headline": "පොරොන්දු කැඩුවා, අපි වැඩවර්ජනයකට යනාවා – විජේතිලක ජයසිංහ", "News Content": "වසර ගණනක්‌ තිස්‌සේ පවතින වැටුප් විෂමතා ඉවත් නොකිරීමට එරෙහිව විශ්වවිද්‍යාලවල විධායක නිලධාරීන්ද ඇතුළු සියලුම අනධ්‍යයන සේවකයෝ ලබන 23 හා 24 දිනවල වැඩ වර්ජනයක නිරත වෙති. ඉන් පසුවත් විසඳුමක්‌ නොලැබුණහොත් 29 වැනිදා සිට අඛණ්‌ඩ වැඩ වර්ජනයක්‌ ආරම්භ කිරීමටද ඔවුහු තීරණය කර සිටිති. තම ගැටලුවලට දින 14 ක්‌ ඇතුළත විසඳුම් ලබාදෙන බවට වැටුප් හා සේවක සංඛ්‍යා කොමිෂන් සභාව පසුගිය 2 වැනිදා දුන් පොරොන්දුව කඩකිරීම නිසා වැඩ වර්ජනය කිරීමේ තීරණය ගත් බව අන්තර් විශ්වවිද්‍යාල සේවා‍වෘත්තීය සමිතියේ ප්‍රධාන ලේකම් විජේතිලක ජයසිංහ මහතා අප වෙත පැවසයි. වැටුප් විෂමතා ඉවත් කර ගැනීම සඳහා පසුගිය මස 26 වැනිදා ද වැඩ වර්ජනයක නිරත වී පසුව අඛණ්‌ඩ වැඩවර්ජනයක්‌ ආරම්භ කිරීමට ගත් තීරණය අත්හිටුවනු ලැබුවේ විශ්වවිද්‍යාල විධායක නිලධාරීන්ගේ අධ්‍යයන සහය හා පරිපාලන නොවන කාර්ය මණ්‌ඩල, වෘත්තීය සමිති ඒකාබද්ධ කමිටුව විසින් වැටුප් හා සේවක සංඛ්‍යා කොමිෂන් සභාව සමග සාකච්ඡාවක්‌ සිදුකිරීම නිසා බවත්, සඳහන් කළ ඒ මහතා එමගින්ද කිසිදු විසඳුමක්‌ නොලැබීම දොළොස්‌දහසක්‌ පමණ වන සේවකයන්ගේ දැඩි නොසන්සුන්තාවකට හේතුවී ඇතැයිද පැවසීය.", "URL": "https://lankatruth.com/si/?p=1447", "Category": "පුවත්", "Parent URL": null}