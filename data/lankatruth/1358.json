{"Source": "Lankatruth", "Timestamp": "February 12, 2012", "Headline": "විට්නි හූස්ටන් මියයයි", "News Content": "ඇමරිකානු සුප්‍රසිද්ධ ගායිකාවක හා නිළියක වූ විට්නි හූස්ටන් ඊයේ (11) රාත්‍රීයේ මිය ගොස් ඇති බව ඇය‍ගේ ප්‍රකාශක ක්‍රිස්ටන් ෆෝස්ටර් විසින් නිවේදනය කර තිබේ.  මිය යන විට 48 හැවිරිදි වට්නි හුස්ටන්ගේ මරණයට හේතුව හෝ මිය ගිය ස්ථානය මෙතෙක් අනාවරණය වී නොමැති බව විදෙස් මාධ්‍ය සඳහන් කරයි. කලා පවුලකින් පැවත එන හූස්ටන් නිව්යෝර්ක්හිදී ක්‍රිස්තියානි පල්ලියේ ගීතිකා ගායනයෙන් සිය ගායන දිවිය ආරම්භ කර තිබේ. 1980 මැද භාගයේ සිට 1990 අවසාන භාගය දක්වා හූස්ටන් අතිශය ප්‍රසිද්ධියට පත්වූ අතර එම වකවානුවේදී ඇමරිකානු සංගීත කර්මාන්තයේ “රත්තරං කෙල්ල“ යනුවෙන් විරුදාවලිය ලැබුවේ ඇයයි. එම වකවානුවේ සම්මාන රැසකට පාත්‍ර වුණු විට්නි හූස්ටන් ලොව වඩාත් ජනප්‍රියතම ගීත දර්ශක වල අංක එකේ ස්ථානය හිමිකර ගැනීමට ද සමත්වී ඇත. බොඩිගාඩ් සහ වෙයිටින් ටු එක්ස්හෙල් යන චිත්‍රපටවල රංගනයට එක්වෙමින් ජනප්‍රිය නිළියක් බවට පත්වීමට ද ඇයට හැකිවූ අතර පසුගිය වසර කිහිපය තුළ මත්ද්‍රව්‍ය වලට ඇබ්බැහි වී සිටි විට්නි හූස්ටන්ගේ ජනප්‍රිය භාවය පහත වැටී තිබුණි.", "URL": "https://lankatruth.com/si/?p=1358", "Category": "කලා පුවත්", "Parent URL": null}