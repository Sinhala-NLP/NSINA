{"Source": "Lankatruth", "Timestamp": "August 14, 2018", "Headline": "මරණ පරීක්ෂණවලට මුදල් අයකරන්නේ ඇයි – ACMOA", "News Content": "ශ්‍රී ජයවර්ධනපුර රෝහලේ සිදු කරනු ලබන මරණ පරීක්ෂණ සඳහා මුදල් අයකිරීමට රෝහල් කළමණාකරණ මණ්ඩලය තීරණයක් ගෙන ඇත්තේ කවර පදනමකින් දැයි සමස්ථ ලංකා වෛද්‍ය නිලධාරීන්ගේ සංගමය එම රෝහලේ සභාපති වෛද්‍ය අතුල කහඳලියනගේ මහතාගෙන් කරුණු විමසා සිටියි. පසුගිය ජූනි මස 28 වැනිදා රෝහල් කාර්යමණ්ඩලය ගත් තීරණයකට අනුව ශ්‍රී ජයවර්ධනපුර රෝහලේ සිදු කරන මරණ පරීක්ෂණ වාර්තාවක් සඳහා රුපියල් 2500ක මුදලක් අයකරන බවත් එසේ නොකරන්නේ නම් මෘත ශරීරය නිදහස් නොකරන බවත් ලිපියක් මගින් දන්වා ඇතැයි සමස්ථ ලංකා වෛද්‍ය නිලධාරීන්ගේ සංගමය පවසයි. මීට පෙර කිසිඳු අවස්ථාවක රජයේ රෝහලක සිදු කරන මරණ පරීක්ෂණයක් සඳහා මුදල් අයකිරීමක් සිදු නොකළ අතර මෙම තීරණය ගෙන ඇත්තේ කවර කරුණක් මත පදනම්ව දැයි සමස්ථ ලංකා වෛද්‍ය නිලධාරීන්ගේ සංගමයේ ලේකම් වෛද්‍ය ජයන්ත බණ්ඩාර මහතා විමසා ඇත.", "URL": "https://lankatruth.com/si/?p=57717", "Category": "පුවත්", "Parent URL": null}