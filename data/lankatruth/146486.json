{"Source": "Lankatruth", "Timestamp": "April 21, 2023", "Headline": "ණය සැලැස්ම ගැන දේශීය බැංකු කනස්සල්ලෙන් – බ්ලූම්බර්ග්", "News Content": "දේශීය ණය හිමියන්ට සිය ණය ස්වේච්ඡාවෙන් ප්‍රතිව්‍යුහගත කිරීම සඳහා අවස්ථාව ලබා දීමේ ශ්‍රී ලංකාවේ සැලැස්ම පිළිගෙන ඇත්තේ කීපදෙනකු පමණක් බවත් ඉන් තම ප්‍රාග්ධනයට බලපෑමක් එල්ල වේවී යැයි ශ්‍රී ලංකාවේ බැංකු කණසල්ලෙන් පසුවන බවත් බ්ලූම්බර්ග් පුවත් සේවය පෙන්වා දී ඇත. ඒ හේතුවෙන් ශ්‍රී ලංකා ආර්ථිකය මුදවා ගැනීමේ මෙහෙයුම ප්‍රමාදයකට ලක්වීමේ අවදානමක් තිබෙන බවද බ්ලූම්බර්ග් පුවත් සේවය පෙන්වා දී තිබේ. කොමාර්ෂල් බැංකුව සහ හැටන් නැෂනල් බැංකුව ඇතුලු මෙරට ප්‍රධාන ඇතැම් දේශීය ණය හිමියන් අනතුරු අඟවා ඇත්තේ දේශීය ණය ප්‍රතිව්‍යුහගත කිරීමෙන් සිදුවන පාඩු පියවා ගැනීමට බැංකුවලට වැඩි මුදලක් වෙන්කිරීමට සිදුවීම හේතුවෙන් ප්‍රාග්ධනයට බලපෑමක් එල්ල විය හැකි බවයි. ඩොලර් බැඳුම්කර හේතුවෙන් දැනටමත් බැංකු පද්ධතියට බලපෑමක් එල්ල වී ඇතැයි කොමාර්ෂල් බැංකුවේ ප්‍රධාන විධායක නිලධාරී සනත් මනතුංග ප්‍රකාශ කර ඇත.බැංකු ද්‍රවශීලතාවය සහ ව්‍යවස්ථාපිත හේතූන් මත භාණ්ඩාගාර බිල්පත් සහ බැඳුම්කර ලබා ගන්නා බවත් එයද කප්පාදුවකට ලක්වුවහොත් බැංකු පද්ධතියට ඔරොත්තු දීමේ හැකියාවේ නැතිවීමේ අවදානමක් මතු විය හැකි බවත් ඔහු පෙන්වා දී තිබේ. ජාත්‍යන්තර මූල්‍ය අරමුදලට අනුව ශ්‍රී ලංකාවේ දේශීය ණයෙහි වටිනාකම 2022 වසර අවසන් වනවිට ඇමෙරිකානු ඩොලර් බිලියන 38කි.", "URL": "https://lankatruth.com/si/?p=146486", "Category": "ආර්ථික පුවත්", "Parent URL": null}