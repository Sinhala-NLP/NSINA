{"Source": "Lankatruth", "Timestamp": "November 25, 2021", "Headline": "පාදෙණිය – අනුරාධපුර මාර්ගය ජලයෙන් යටවෙයි", "News Content": "පසුගිය දින දෙකක් පුරා පවතින අධික වැසි තත්වය හේතුවෙන් අද (25) උදෑසන සිට දැදුරුඔය ජලාශයේ වාන් දොරටු 08ම අඩි පහ බැගින් විවෘත කිරීමත් සමග පාදෙණිය – අනුරාධපුර ප්‍රධන මාර්ගය (57) දැදුරුඔය පාළම ආසන්නයෙන් ජලයෙන් යටවී තිබේ. මේ හේතුවෙන් පාදෙණිය නගරයෙන් අනුරාධපුර දෙසට මාර්ගයේ වාහන ගමනාගමනය මේ වනවිට නවත්වා ඇති අතර අද උදෑසන 9.00 වනවිට මාර්ගය අඩි හතරක් පමණ ජලයෙන් යටව තිබිණි. කොබෙයිගනේ, නිකවැරටිය, බිංගිරිය සහ හලාවත වැනි ප්‍රදේශවල දැදුරුඔය ආසන්නයේ පදිංචි පිරිස් අවධානයෙන් සිටිය යුතු බව ජලාශය බාර වාරි ඉන්ජිනේරු සම්පත් සමරජීව පවසයි. දොරටු 08ම විවෘත කිරීම හේතුවෙන් තත්පරයට ඝන අඩි 28,000ක ජල පරිමාවක් ජලාශයෙන් දැදුරුඔය වෙත නිකුත් කෙරෙන අතර මෙම තත්වය දැදුරුඔය පහළ ප්‍රදේශවලට ගංවතුර තත්වයක් ඇතිවිය හැකිබවද ඉන්ජිනේරුවරයා කියා සිටී. ජල ගැලීම හේතුවෙන් වාරියපොල එබවළපිටිය ප්‍රදේශයේ ගොඩනැගිලි කීපයක්ද ජලයෙන් යටවී ඇත.", "URL": "https://lankatruth.com/si/?p=126227", "Category": "පුවත්", "Parent URL": null}