{"Source": "Lankatruth", "Timestamp": "September 18, 2023", "Headline": "මේ රටේ නායකයෝ හැසිරෙන ආකාරය ගැන ලැජ්ජයි – කාදිනල් රංජිත් හිමිපානෝ", "News Content": "පාස්කු ප්‍රහාරය සම්බන්ධයෙන් නීතිය ක්‍රියාත්මක වන ආකාරයෙන් පෙනී යන්නේ මෙරට සියලු ජනතාවට නීතිය එක සේ ක්‍රියාත්මක නොවන බව යැයිද පාස්කු ප්‍රහාරය සම්බන්ධයෙ ජනාධිපති රනිල් වික්‍රමසිංහ විසින් තවත් කමිටුවක් පත් කිරීම ඇස් බැන්දුමක් බවත් රටේ නායකයෝ හැසිරෙන ආකාරය ගැන ලැජ්ජා සහගත බවත් කොළඹ අගරදගුරු අතිඋතුම් මැල්කම් කාදිනල් රංජිත් හිමිපානෝ පවසති. උන්වහන්සේ මේ අදහස් පල කළේ කළුතර කලමුල්ල ශාන්ත මරියා දේවස්ථානයට වසර 125ක් සපිරීම නිමිත්තෙන් පැවැත්වූ දේව මෙහෙයට එක් වෙමින්. එහිදී මේ සම්බන්ධයෙන් වැඩිදුරටත් අදහස් දැක්වූ මැල්කම් කාදිනල් රංජිත් හිමිපානෝ, “එදා පාස්කු බෝම්බ ප්‍රහාරයට අසු වෙච්ච ඒ 273 දෙනා වෙනුවෙන් මා මෙය කිව යුතුමයි. දැන් මේ රටේ නායකයා තීරණය කරලා කරල තියෙනවලු මේ සම්බන්ධව වෙනම කොමිටියක් පත් කරලා විශ්‍රාමික විනිශ්චය කරුවෙකුගේ ප්‍රධානත්වයෙන් සහ තවත් දෙදෙනෙකුගේ සහභාගිත්වයෙන් මේ චැනල් 04 කියන ඒ නාලිකාව පෙන්නපු වැඩසටහනේ ඇති කරුණු විග්‍රහ කරන්නට. මම අහන්න කැමතියි ඒ අපේ රටේ නායකයාගෙන් එදා පාර්ලිමේන්තු තේරීම් කාරක සභාවක් පත් කළා. මේවා ඇවිල්ල ඇස් බැන්දුම්. මේ රටේ නීතියක් කියලා එකක් තියෙන්නට ඕනා. මේ රටේ නායකයෝ හැසිරෙන ආකාරය ගැන ලැජ්ජා සහගතයි. ඊට වඩා වෙන කියන්න දෙයක් නැහැ. තවත් කොමිටි පත් කරන්න. නමුත් අපි දන්නවා, ඒ කොමිටිවලින් මොනවද අන්තිමට සිද්ධ වෙන්නේ කියලා. යුක්තියක් කියලා එකක් මේ රටේ ඇතිවෙන්නේ නැහැ. එදා ජනාධිපති කොමිෂන් සභා වාර්තාවේ කරලා තියෙන නිර්දේශ, ඒ නිර්දේශවලින් අද වනතුරු තාම බොහෝ නිර්දේශ ක්‍රියාත්මක කරන්නට කිසිදු මේ රට පාලනය කරපු නායකයෝ උත්සාහ කරලා නැහැ. තවත් කොමිෂන් සභා පත්කරනවලු. තවත් ව්‍යවස්ථාවල් ගේනවලු. රටේ නීති වෙනස් කරනවලු. දැන් අලුත් නීතියක් ගෙන්න යනවා. ත්‍රස්තවාදය වැළැක්වීමේ පනත කියලා. සමහර වෙලාවට මේ නායකයෝ හැසිරෙන්නේ ත්‍රස්තවාදීන් වගේ. ඒ නිසා ඒ ගොල්ලන්ට මේ පනත් ගේන්න ඕනා. ඒගොල්ලන්ව පාලනය කරන්න. නීතිය එක් කෙනෙකුට එක විදියක්. තව කෙනෙකුට තව විදියක්. එහෙම කරන්න බැහැනේ. මේ රටේ නීතියක් තියෙනවා නම් ඒ නීතිය හැමෝටම පොදු වෙන්නට ඕනේ. අපිට අනෙක් මිනිස්සු ජීවත්වුනත් එකයි නැතත් එකයි කියලා හිතාගෙන කටයුතු කරන්න බැහැ. යම් කිසි මනුස්සයෙකුට කරදරයක් වුනොත් ඒ මනුස්සයගෙ ජීවිතය ගැන අපි වග කියන්නට ඕනා. හතරවැනි චැනල් එකෙන් ලසන්ත වික්‍රමතුංග මහත්මයාගේ මරණය ගැන දුන්න ඒ තොරතුරු අනුව යම් කිසි විමර්ශනයක් සිදු වුනාද? ඔහුව මරන්නට කටයුතු කලේ කවුද කියන එක ගැන හොයලා බැලුවද? අවංක පරීක්ෂණයක් තිබ්බද? ජෝෂප් පරරාජසිංහම් කියන මන්ත්‍රීතුමා මරපු අය කවුද කියලා හරියට හොයලා බැලුවද? කෙතරම් මිනිස්සු මැරුණාද පසුගිය අවුරුදු 15, 20 ඇතුළත එකම නඩු විභාගයක් වත් නැතිව. එතකොට 273දෙනෙක් මැරුණ එකටත් වෙන්නේ අන්න ඒකම තමයි. ඒ නිසා මේ බොරුවට කයිවාරු ගගහා රටේ ලෝකෙ හැමතැනම ඇවිද ඇවිද අපි සාධාරණයි කියලා බොරු කිය කිය, ජිනීවාවලට ගිහිල්ලා ඒගොල්ලෝ ඉදිරිපත් කරලා තියෙන වාර්තාව තුට්ටු දෙකකට වත් ගණන් ගන්නේ නැතිව, ඇවිල්ලා ඒක පයින් ගහලා විසිකරලා දාන එක අපේ නායකයන්ට සුදුසු නැහැ.”", "URL": "https://lankatruth.com/si/?p=151657", "Category": "පුවත්", "Parent URL": null}