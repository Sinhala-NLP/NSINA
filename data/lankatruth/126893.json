{"Source": "Lankatruth", "Timestamp": "December 12, 2021", "Headline": "මොහෝමඩ් අලි සබ්‍රිට පාර්ලිමේන්තුවත් එපාවෙයි…", "News Content": "පාර්ලිමේන්තවට නැවත වතාවක් යෑමට අදහසක් නැතැයිද නීතිඥ වෘත්තියට තමා නැවතත් පැමිණෙන බවද අධිකරණ ඇමති ජනාධිපති නීතිඥ මොහොමඩ් අලි සබ්රි පවසයි. ඔහු මේ බව ප්‍රකාශ කර ඇත්තේ නීතිඥ ප්‍රේමරත්න ජයසිංහ විසින් රචිත අපරාධ නීතිය පිළිබඳ ග්‍රන්ථය එළිදැක්වීමේ උත්සවයේ ප්‍රධාන දේශනය පවත්වමිණි. නීතිඥ වෘත්තිය රැක ගැනීමට නම් රටේ නීතියේ ආධිපත්‍ය සුරක්ෂිතවී තිබිය යුතු බවද අධිකරණ අමාත්‍යවරයා මෙහිදී පවසා ඇත. කවුරු ඇඟිලි දික් කළත් මේ රටේ අධිකරණ පද්ධතිය ස්වාධීන බව පැවසූ අලි සබ්රි මහතා අධිකරණයේ ස්වාධීනත්වය ආරක්ෂා කර ගැනීමේ වගකීම ඉහළින්ම ඉටු කෙරෙන බවද ඒ ගැන රටක් හැටියට සියලු දෙනාට ආඩම්බරවිය හැකි බවද සඳහන් කර තිබේ. අධිකරණ පද්ධතිය ස්වාධීනවීම පමණක් ප්‍රමාණවත් නැති බවත් එහි කාර්යක්ෂමතාද ඉතා වැදගත් බවත් ඔහු එහිදී සඳහන් කරයි. අනෙකුත් රටවල් හා සැසැඳීමේදී ශ්‍රී ලංකාව අද සිටින තැන ගැන විමර්ශනය කිරීමේදී කොතැනක හෝ වරදක් වී ඇති බව විවාදයකින් තොරව පිළිගත යුතු බවත් ඒ ගැන කිසිවකුට හෝ ඇඟිල්ල දිගු කිරීම පලක් නොවන බවත් අධිකරණ ඇමති අලි සබ්රි ප්‍රකාශ කරයි. මේ මොහොතේ දී කළ යුතු වන්නේ අඳුරට සාප කිරීම නොව අඳුර දුරු කරගැනීම සඳහා එක පහනක් හෝ දැල්වීම බවද ඔහු පවසයි. නැවත ජනතාව අතරට ගොස් ඡන්දය ඉල්ලීමට සිදුවන හෙයින් ඕනෑම රටක විධායකයට හා ව්‍යවස්ථාදායකට මහජන මතය අනුව කටයුතු කිරීමට සිදුවන බවද ඔහු පවසයි. ඕනෑම රටක් ඉදිරියට යෑමට නම් කරුණු දෙකක් සම්පූර්ණ විය යුතු බවත් නීතියේ පාලනය සහ පාරදෘශ්‍ය භාවය එම කරුණු දෙක බවත් ඔහු සඳහන් කර කිබේ.", "URL": "https://lankatruth.com/si/?p=126893", "Category": "පුවත්", "Parent URL": null}