{"Source": "Lankatruth", "Timestamp": "March 27, 2019", "Headline": "මධුෂ් වෙනුවෙන් පුංචි අම්මා ගොනු කළ පෙත්සම ඉවතට", "News Content": "ලංකාව සහ එක්සත් අරාබි එමීර් රාජ්‍යය අතර උදර්පණ නීතියක් නොමැති හෙයින් මාකඳුරේ මධුෂ් එක්සත් අරාබි එමීර් රාජ්‍යයේදී විශේෂ කාර්ය බලකාය සහ අපරාධ පරීක්ෂණ දෙපාර්තමේන්තුව මඟින් අත්අඩංගුවට ගැනීම නීතියට පටහැනි බැවින් ඔහුව අත්අඩංගුවට ගැනීම වළකාලමින් අතුරු නියෝගයක් නිකුත් කරන ලෙස ඉල්ලා ඔහුගේ පුංචි අම්මා ගොනු කළ මූලික අයිතිවාසිකම් පෙත්සම විභාගයට ගැනීම ශ්‍රේෂ්ඨාධිකරණය අද (27) ප‍්‍රතික්ෂේප කර තිබේ. ඒ ඥාතියෙකුට මූලික අයිතිවාසිකම් පෙත්සමක් ඉදිරිපත් කළ නොහැකි බවට සඳහන් කරමින් නීතිපති වෙනුවෙන් පෙනී සිටි රජයේ නීතීඥ මාධව තෙන්නකෝන් මහතා විසින් ඉදිරිපත් කළ මූලික විරෝධතාවය පිළිගනිමිනි. මෙම පෙත්සම ප‍්‍රියන්ත ජයවර්ධන, ප‍්‍රසන්න ජයවර්ධන සහ එස්. තුරෙයිරාජා යන මහත්වරුන්ගෙන් සමන්විත ත‍්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ සලකා බැලිණි. සූරියවැව හත්පෝරුව පදිංචි අබේසේකර විජේසේකර ශ‍්‍රියානි මහත්මිය විසින් ගොනු කර ඇති මෙම පෙත්සමෙහි වගඋත්තරකරුවන් ලෙස විශේෂ කාර්ය බලකායේ නියෝජ්‍ය පොලිස්පති එම්. ආර්ලතීෆ් මහතා ඇතුළු පස් දෙනෙකු නම් කර තිබිණි.", "URL": "https://lankatruth.com/si/?p=71132", "Category": "පුවත්", "Parent URL": null}