{"Source": "Lankatruth", "Timestamp": "February 24, 2019", "Headline": "ඉතිහාසයේ විශාලතම මත්කුඩු තොගය කොල්ලුපිටියෙන් අල්ලයි", "News Content": "ඊයේ(23) පස්වරුවේ කොල්ලුපිටිය සුපිරි වෙළඳ සංකීර්ණය අසල ඇති රථ වාහන ගාල් කරනු ලබන ස්ථානයේ සිදුකළ මෙහෙයුමකින් අනතුරුව ඉතිහාසයේ විශාලතම හෙරොයින් මත්කුඩු තොගය අත්අඩංගුවට පත්ව ඇත. පොලිස් මත්ද්‍රව්‍ය කර්යංශය සහ පොලිස් විශේෂ බලකාය සිදුකළ මෙහෙයුමක දී මෙම මත්කුඩු තොගය අත්අඩංගුවට පත්ව ඇත. මත්කුඩු තොගයේ බර කිලෝග්‍රෑම් 294යි ග්‍රෑම් 490ක් බවත් එහි වටිනාකම රුපියල් මිලියන 2945ක් බවත් පොලීසිය පවසයි. හෙරොයින් තොගය රථ ගාලේ වෑන් රථ දෙකක සඟවා තිබී ඇත. අත්අඩංගුවට ගන්නා අවස්ථාවේ ගමන් මලු 10ක පාර්සල් 272ක් ලෙස සකස්කර මත්කුඩු තොගය අසුරා තිබී ඇත. මත්කුඩු තොගය සමඟ සැකකරුවන් දෙදෙනෙකු අත්අඩංගුවට ගෙන ඇති අතර ඔවුන් අවුරුදු 32 සහ 43 වයස්වල පසුවන කෙසෙල්වත්ත සහ පානදුර ප්‍රදේශවල පදිංචිකරුවන් ය. පොලීසියට ලද තොරතුරක් මත මෙම වැටලීම සිදුකර ඇති අතර තවදුරටත් පොලිස් පරීක්ෂණ ක්‍රියත්මක ය.", "URL": "https://lankatruth.com/si/?p=68871", "Category": "පුවත්", "Parent URL": null}