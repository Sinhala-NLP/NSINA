{"Source": "Lankatruth", "Timestamp": "December 1, 2019", "Headline": "ජගත් මානව හිමිකම් මහ කොමසාරිස්වරියට චීනයෙන් චෝදනා", "News Content": "එක්සත් ජාතීන්ගේ මානව හිමිකම් පිළිබඳ මහ කොමසාරිස් මිචෙල් බැචලේට්, හොංකොංහි ප්‍රචණ්ඩ ක්‍රියා සිදුකිරීමට කැරලිකරුවන් ධෛර්යමත් කරන බවට චීනය චෝදනා කරයි. මිචෙල් බැචලේට් විසින් පසුගිය සෙනසුරාදා සවුත් චයිනා මෝනිං පෝස්ට් පුවත් සේවයේ මතයක් පළකරමින්, හොංකොං කැරලිකාර කණ්ඩායම් සිදුකරන මෙම ගැටුම් සම්බන්ධව ස්වාධීන හා අපක්ෂපාතී විනිසුරුවරුන් යටතේ පරීක්ෂණයක් සිදුකරන ලෙස හොංකොං ප්‍රධාන විධායක කැරී ලෑම්ගෙන් ඉල්ලා ඇතැයි විදෙස් මාධ්‍ය වාර්තාකර තිබේ. මෙම ප්‍රකාශ තම රටට අයත් විශේෂ පරිපාලන කලාපයක් වන හොංකොං හි අභ්‍යන්තර කටයුතුවලට මැදිහත්වීමක් බව චීනය සඳහන්කර තිබේ. එසේම මානව හිමිකම් කොමසාරිස්වරියගේ ප්‍රකාශය එක්සත් ජාතීන්ගේ ප්‍රඥප්තිය අභිබවා යන්නක් බව ද චීනය සඳහන් කරයි. ඒ සම්බන්ධව ජිනීවා නුවර ජගත් මානව හිමිකම් කාර්යාලය වෙත චීනයේ නිල විරෝධය ද ගොනුකර ඇතැයි වාර්තා වේ. හොංකොහි පරිපාලන කටයුතුවලට චීනයේ බලපෑම් එල්ලවීම නතරකරන ලෙස ඉල්ලමින් මාස 5කට අධික කාලයක් පුරා හොංකොංහි තරුණ කණ්ඩායම් කැරලි මෙහෙයවමින් සිටියි. මෙම විරෝධතා හේතුවෙන් හොංකොංහි පරිපාලන කටයුතු ද අඩාලවී ඇතැයි විදෙස් මාධ්‍ය වාර්තා කරයි.", "URL": "https://lankatruth.com/si/?p=86503", "Category": "විදෙස් පුවත්", "Parent URL": null}