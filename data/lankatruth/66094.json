{"Source": "Lankatruth", "Timestamp": "January 5, 2019", "Headline": "සත්ව ආහාරයට යැවූ කිරිපිටි මිනිස් පරිභෝජනයට යැවූ ජාවාරමක් අල්ලයි", "News Content": "සත්ත්ව ආහාර ලෙස ලේබල් කර ඉවත් කරනු ලැබූ කිරිපිටි කිලෝ ග්‍රෑම් පහලොස් දාහකට (15,000) වැඩි ප්‍රමාණයක් ආනයනය කරන ලද කිරිපිටි ලෙස යලි ඇසුරුම් කර වෙළෙඳපලට යැවීමේ ජාවාරමක් වැටලීමට පොලිස් විශේෂ කාර්ය බලකාය කටයුතු කර තිබේ. ඊයේ (04) සවස වේවැල්දෙණිය පැණිහෙල ප්‍රදේශයේ කිරිපිටි ගබඩාව සහිත නිෂ්පාදනාගාරය වැටලීමේදී අයර්ලන්තයේ නිෂ්පාදනය කළ බව සදහන් කිරි පිටි පැකට් 2,250ක් හා විශාල ඇසුරුමක තිබූ කිලෝ 14,000ක් පමණ ප්‍රමාණයක් අත්අඩංගුවට ගෙන ඇත. විශාල කිරිපිටි ඇසුරුමේ ඒවා සත්ත්ව ආහාර ලෙස ඉවත් කළ බවට සඳහන් කර තිබී ඇති අතර වේවැල්දෙනිය ප්‍රදේශයේ කාන්තාවකට අයත් මෙම ගොඩනැගිල්ලේ කොළඹ ප්‍රදේශයේ ව්‍යාපාරිකයකු විසින් මෙම ජාවාරම කරගෙන යනු ලැබ ඇතැයි මේ වනවිට අනාවරණයවී තිබේ. කිරිපිටි පැකට් කිරීමේ යෙදී සිටි කොළඹ ප්‍රදේශයේ පුද්ගලයන් තිදෙනෙකුද අත්අඩංගුවට ගෙන ඇත. නිවස හිමි කාන්තාව ණයකට හිලව්වක් වශයෙන් තම නිවස ඇතුලු ගොඩනැගිලි කොළඹ ව්‍යාපාරිකයා වෙත ලබා දී ඇති බවද හෙලිවී ඇති අතර ව්‍යාපාරිකයා ගෙනවිත් දෙන සත්ත්ව ආහාර සදහා වන කිරිපිටි මෙහිදී විදේශයෙන් ගෙන්වූ ඒවා ලෙස ඇසුරුම් කර යලි කොළඹට යවා ඇති බවද පරීක්ෂනයේදී හෙලිවී තිබේ. අදාල කිරිපිටි තොගය හා සැකකරුවන් පොලිස් විශේෂ කාර්ය බලකාය විසින් පාරිභෝගික අධිකාරියේ නිලධාරීන් වෙත බාරකරනු ලැබූ අතර එම කිරිපිටි තොගය, යන්ත්‍ර සූත්‍ර ඇතුලු ගබඩාව ඊයේ රාත්‍රියේ මුද්‍රා තබා ඇත. මේ වනවිට ඔවුන්ගෙන් ප්‍රශ්න කරගෙන යන අතර ලබන 07 වැනිදා සැකකරුවන්ට එරෙහිව තුල්හිරිය අධිකරණයේ නඩු පැවරීමට නියමිත බව වාර්තා වේ.", "URL": "https://lankatruth.com/si/?p=66094", "Category": "පුවත්", "Parent URL": null}