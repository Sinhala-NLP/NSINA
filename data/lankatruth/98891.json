{"Source": "Lankatruth", "Timestamp": "October 29, 2020", "Headline": "රට පුරා දිස්ත්‍රික්ක 23කට කොරෝනා පැතිරෙයි", "News Content": "මේ වනවිට රට පුරා දිස්ත්‍රික්ක 23කට කොවිඩ් – 19 වෛරසය පැතිරි ගොස් තිබේ. ඒ අනුව වැඩිම ආසාදිතයින් පිරිසක් වාර්තා වන්නේ ගම්පහ දිස්ත්‍රික්කයෙනි. ඒ 2,908කි. කොළඹ 1,584කුත් කලුතර 189කුත් කුරුණෑගල 114කුත් වාර්තා වෙයි. මේ අතර අදත් ප්‍රදේශ රැසකින් ආසාදිතයන් වාර්තා වී ඇත. ඒ අනුව ගම්පහ ප්‍රදේශයේ ඇඟළුම් කර්මාන්ත ශාලාවක සේවය කරන ගිරාඳුරුකෝට්ටේ, උල්හිටිය මහවැලි ගම්මානයේ පදිංචි කාන්තාවකට කොවිඩ් – 19 වෛරසය ආසාදනය වී ඇතැයිද ඇය ඩෙංගු රෝගය වැළඳී මීගමුව රෝහලේ ප්‍රතිකාර ලබා අනතුරුව තම ගම්මානයට ගොස් ඇතියිද සෞඛ්‍ය අංශ සඳහන් කරයි. මේ අතර පින්නවල පිහිටුවා ඇති බ්‍රැන්ඩික්ස් නිරෝධායන මධ්‍යස්ථානයේ නිරෝධායනය වෙමින් සිටි 221ක් දෙනා අතරින් 25 දෙනෙකුට වෛරසය ආසාදනය වී ඇති බව අද තහවුරු වී තිබේ. මේ අතර, කඩවත, රන්මුතුගල වැවහේන ප්‍රදේශයේ කොවිඩ් – 19 වෛරසය වැළඳි කාන්තාවකට වෛරසය ආසාදනය වී ඇතැයි තහවුරු වී ඇත. මේ අතර වැල්ලවත්ත, කොලින්වුඩ් පටුමගේ තාවකාලිකව පදිංචිව සිටි 70 හැවිරිදි ඉන්දීය ජාතිකයෙකුටද කොවිඩ් – 19 වෛරසය ආසාදනය වී ඇති බව පොලීසිය පවසයි. ගල්කිස්ස හෝටලයක ජර්මන් ජාතික සූපවේදියෙකුගේ කහතුඩුව ප්‍රදේශයේ පදිංචි රියදුරුටද කොවිඩ් – 19 වෛරසය ආසාදනය වී තිබේ. ඔහු පසුගිය 25 වනදා කළුබෝවිල රෝහලෙන් PCR පරීක්ෂණයක් සිදුකර ඇති අතර ඊයේ (28) දිනයේදී ඔහුට වෛරසය ආසාදනය වී ඇති බව තහවුරු වී ඇත. මේ අතර අනුරාධපුර මහමංකඩවල පදිංචි වැලිසර නාවික හමුදා කඳවුරට අනුයුක්ත රියදුරෙකුට කොවිඩ් – 19 වෛරසය ආසාදනය වී තිබේ. තමන්ගේ ප්‍රධානියාට වෛරසය ආසාදනය වී ඇති බව පසුගියදා නිවාඩු ලබා නිවසට පැමිණි මෙම සෙබළාට දැනගැනීමට ලැබී ඇත. ඒ අනුව මොහු ප්‍රදේශය භාර මහජන සෞඛ්‍ය පරීක්ෂකවරුන්ට ඒ පිළිබඳව දැනුම්දීමෙන් පසුව සිදුකළ PCR පරීක්ෂණ 02කදීම ඔහුට වෛරසය ආසාදනය වී ඇති බව අනාවරණ වී ඇත. යටිටන්තොට ගල්පාත, එගොඩමුල්ල ප්‍රදේශයේ පදිංචි මාළු ව්‍යාපාරිකයෙකුටද කොවිඩ් – 19 වෛරසය ආසාදනය වී තිබෙන බව මේ වනවිට අනාවරණය වී තිබේ. උක්ත සඳහන් කළ දිස්ත්‍රික්ක 23 පිලිබඳ තොරතුරු පහතින් පල වේ.", "URL": "https://lankatruth.com/si/?p=98891", "Category": "පුවත්", "Parent URL": null}