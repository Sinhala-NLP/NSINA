{"Source": "Lankatruth", "Timestamp": "June 1, 2019", "Headline": "ආණ්ඩුවට එරෙහි ජවිපෙ විශ්වාසභංගයට මම සහාය දෙනවා – වාසු", "News Content": "පාස්කු ඉරිදා ප්‍රහාරය දැන දැනම එය වලක්වා ගැනීමට කටයුතු නොකිරීම සම්බන්ධයෙන් ආණ්ඩුවට එරෙහිව ජනතා විමුක්ති පෙරමුණ විසින් ඉදිරිපත් කර ඇති විශ්වසභංගයට තම පක්ෂය පූර්ණ සහාය ලබා දෙන බවත් ඊට පක්ෂව තමන් පාර්ලිමේන්තුවේදී ඡන්දය ප්‍රකාශ කරන බවත් මහින්ද පිල නියෝජනය කරන ප්‍රජාතන්ත්‍රවාදී වාමාංශික පෙරමුණේ නායක වාසුදේව නානායක්කාර මහතා සඳහන් කරයි. ලංකා පුවත් පත සමග පැවති සම්මුඛ සාකච්ඡාවකට එක්වෙමින් මන්ත්‍රීවරයා මේ බව සඳහන් කර ඇති අතර එහිදී ඒ මහතා පවසන්නේ.. “අපි පැහැදිලිවම ආණ්ඩුවට විරුද්ධව ඒ යෝජනාවට පක්ෂව ඡන්දය දෙන්න ඕනේ. පෞද්ගලිකව මම ඒ යෝජනාවට පක්ෂයි. අපේ පක්ෂයත් ඒ යෝජනාවට පක්ෂයි. මේ අපරාධයෙන් ආණ්ඩුවට ගැලවෙන්න දෙන්න බැහැ. රිෂාඩ් වගේම ආණ්ඩුවත් මෙතැනදී පරාජය කිරීම අපි හැමෝගෙම වගකීමක්” එහිදී මාධ්‍ය පහුගිය කාලයේ විපක්ෂය විසින් ආණ්ඩුවට එරෙහිව ගෙන ආ විශ්වාසභංගය පරාජයට පත්වීම සම්බන්ධයෙන් මාධ්‍යවේදියා වාසුදේව නානායක්කාර මන්ත්‍රීවරයාගෙන් විමසන අතර එහිදී මන්ත්‍රීවරයා පවසන්නේ… “අපි ආණ්ඩුවට එරෙහිව විශ්වාසභංගය ගෙනාපු වෙලාවේ අනෙක් අයත් එක්ක සාකච්ඡා කළා. ඒකාබද්ධ වික්ෂයේ අය ඒ විශවාසභංගයට සහය දෙනවා කිව්වා. ජේවීපී එක කොහොමත් ආණ්ඩුවට විරුද්ධව ඡන්දය දෙන බව දන්නවා. ඔවුන් කියූ පරිදිම ඊට විරුද්ධව ඡන්දය දුන්නා. නිදහස් සන්ධානයේ අය ආණ්ඩුවට විරුද්ධව දෙනවා කිව්වා. අන්තිමට ඒ අය මග හැරියා. ඒකෙන් විශ්වාස භංගය පරාජය වුනා.” යනුවෙනි.", "URL": "https://lankatruth.com/si/?p=74916", "Category": "පුවත්", "Parent URL": null}