{"Source": "Lankatruth", "Timestamp": "December 12, 2020", "Headline": "ඕලන්ද හිමිනමගේ මරණය ගැන බොරු දාන්න එපා – ත්‍රිකුණාමලේ ආනන්ද හිමි", "News Content": "ගාල්ල දොඩන්දූව පොල්ගස්දූව ආරණ්‍ය සේනාසනයේ වැඩසිටි ඕලන්ද ජාතික හිමිනමගේ මරණය සියදිවි නසාගැනීමක් විය හැකි යැයි තමන්වහන්සේ පෞද්ගලිකව විශ්වාස කරන බව අමරපුර ශ්‍රී ධර්මරක්ෂිත නිකායේ මහනායක ගරු ත්‍රිකුණාමලයේ ආනන්ද මහ නා හිමියෝ පවසති. මාධ්‍ය නිවේදනයක් නිකුත් කරන මහ නා හිමියෝ වැඩි දුරටත් පවසන්නේ සැවොම ගෞරව කළ ඕලන්ද ජාතික හිමියන්ව ඝාතනය කිරීමට කිසිවෙකුට අවශ්‍යතාවයක් තිබුණැයි තමන්වහන්සේ විශ්වාස නොකරන බවයි. පසුගිය දින කිහිපයේදී රූපවාහිනි සහ පුවත්පත් හරහා ඕලන්ද ජාතික හිමියන් ඝාතනය කර ඇතැයි සඳහන් පුවත් පල කිරීම ගැන බලවත් කණස්සල්ල පල කරන ත්‍රිකුණාමලයේ ආනන්ද මහ නායක හිමියන් අසත්‍ය ප්‍රචාර පලකිරිම නිසා ශ්‍රී ලංකාව ජාතිකවත් ජාත්‍යන්තරවත් අපකීර්තියට පත්වන බව වැඩි දුරටත් සඳහන් කරති. එම නිසා අධිකරණ වෛද්‍ය නිළධාරින්ගේ නිළ නිගමනයන් ලැබෙන තුරු විශ්වාසදායක නොවන තොරතුරු පලකිරීමෙන් වැලකි සිටින ලෙස රූපවාහිනි සහ පුවත්පත්වලින් වැඩි දුරටත් ඉල්ලා සිටිති.", "URL": "https://lankatruth.com/si/?p=103170", "Category": "පුවත්", "Parent URL": null}