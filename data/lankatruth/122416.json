{"Source": "Lankatruth", "Timestamp": "September 2, 2021", "Headline": "අප්‍රිකානු වෛරස් අනතුර හමුවේ ජනාධිපතිවරයා හදිසි අවස්ථා උගුලක් අටවයි", "News Content": "කොවිඩ් වසංගතය පැතිර යමින් තිබෙන මොහොතක සහල් සීනී ඇතුළු අත්‍යාවශ්‍ය ආහාර ද්‍රව්‍ය තොග සැඟවීම වැළැක්වීමට බව කියමින් ජනාධිපතිවරයා විසින් හදිසි අවස්ථා රෙගුලාසි පැණවීම සම්බන්ධයෙන් බරපතල විවේචන එල්ල වෙමින් පවතී.  ආණ්ඩුව පාර්ශවයෙන් මේ සම්බන්ධයෙන් විවිධ කරුණු ඉදිරිපත් කරනු ලබන අතර අධිකරණ අමාත්‍යංශයේ උපදේශක ජනාධිපති නීතිඥ යූ.අර්. ද සිල්වා මෙම නියෝග පැණවීම සම්බන්ධයෙන් ආණ්ඩුව වෙනුවෙන් කරුණු පැහැදිලි කර ඇත.  එහෙත් ආගෝස්තු 30 වෙනි දින ජනාධිපතිවරයා විසින් නිකුත් කරන ලද අංක 2243/3 දරණ අති විශේෂ ගැසට් පත්‍රයේ අර්ථ නිරූපණ මගින් අත්‍යාවශ්‍ය ආහාර ද්‍රව්‍ය සැපයීම ඉක්මවා ගිය ක්‍රියාමාර්ගවලට ආණ්ඩුව යොමුවීමේ අවස්ථා ලබා ගෙන ඇත. එම අර්ථ නිරූපණ අතර “හදිසි අවස්ථා නියෝගය” සම්බන්ධයෙන් ලබාදී තිබෙන අර්ථ නිරූපණය තුළින් ආණ්ඩුවේ දේශපාලන උගුල පිළිබඳව හෙළිවේ. හදිසි අවස්ථා නියෝග යන්න අර්ථ නිරූපණය කර තිබෙන්නේ “මේ නියෝග අතුරින් යම් නියෝගයක් හෝ මහජන ආරක්ෂක ආඥා පනත යටතේ සාදනු ලැබූ වෙනත් යම් නියෝගයක් අදහස් වේ.” යන්න වගන්තිය තුළ ආණ්ඩුව දේශපාලන උගුල් ඇටවීම සඳහා මෙය යොදා ගැනීමේ අවස්ථාව නිර්මාණය කර ගෙන ඇත.  මේ වන විට දකුණු අප්‍රිකාවෙන් සොයා ගෙන තිබෙණ වඩාත් බලවත් C1.2 නම් විකෘති වෛරසය ලංකාවට පැතිරීමේ අවධානම පිළිබඳව විශේෂඥයින් දැඩි අනතුරු අඟවා තිබේ. එහෙත් එම තත්වය තුළ කොරෝනා ව්‍යසනය සහ මෙරට ජාවාරම්කරුවන් කිහිප දෙනෙකු සිදු කරන මහජන විරෝධී ක්‍රියාවන් පාලනය කිරීම පසෙක දමා ජනාධිපතිවරයා හදිසි අවස්ථා නියෝග ක්‍රියාත්මක කිරීම පිළිබඳව බරපතල සංවාදයක් ඇතිවීතිබේ.", "URL": "https://lankatruth.com/si/?p=122416", "Category": "පුවත්", "Parent URL": null}