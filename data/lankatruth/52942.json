{"Source": "Lankatruth", "Timestamp": "May 26, 2018", "Headline": "කොළ සහ සාටකයේ පාටින් එන නව ලිබරල්වාදය ගැන අනුර පාර්ලිමේන්තුවේදී කියා දෙයි", "News Content": "“සමහරු කොළපාට නව ලිබරල්වාදයට කෑ මොර දෙමින් සාටකේ නව ලිබරල්වාදයට ආවඩනවා… රටේ ඉඩම් විකුණපු අය වංචා දූෂණ ගැන කතා කරනවා… වංචාවට දූෂණයට එරෙහි සටනත් මංකොල්ල කන හොරු රැලක්…” යැයි ඊයේ ජනතා විමුක් තිපෙරමුණේ නායක අනුර දිසානායක මහතා පාර්ලිමේන්තුවේ පැවැති මුදල් පනත් කිහිපයකට අදාළ රෙගුලාසි පිළිබඳ විවාදයකට එක් වෙමින් මෙසේ පෙන්වා දුන්නේය. “මේ නව ලිබරල් වාදය පිළිබඳව යම් කරුණු කිහිපයක් ඉදිරිපත් වෙච්ච නිසා ගරු කතානායක තුමනි අපේ පැත්තෙන් යම් කරුණු කිහිපයක් ඉදිරිපත් කිරීමේ බලාපොරොත්තුවක් තියෙනවා. දැන් ආණ්ඩුව මේ අනුගමණය කරමින් තිබෙන ආර්ථික ප්‍රතිපත්තියේ අසාර්ථක භාවය මම හිතන්නේ තව දුරටත් පොත් අස්සේ රිංගලා සංඛ්‍යා දත්ත අවුස්සලා හොයා බල්ල ඕන නැහැ. සාමාන්‍ය ජනතාවගේ ජන ජීවිතය දිහා බැලුවොත් රටේ වර්ධනය වෙමින් තිබෙන ක්ෂේත්‍රයන්ගේ බිඳවැටීම් දිහා කල්පනා කරල බැලුවොත් තරුණ තරුණියන්ගේ රැකියා විරහිතභාවය පිළිබඳ ගැටළුව බැලුවොත් ගොවිජනතාවගේ ජීවි තයේ ඇතිවී තිබෙන අනාරක්ෂිත භාවය පිළිබඳව කල්පනා කරලා බැලුවොත් මේ ආර්ථක ප්‍රතිපත්තිය අසාර්ථක බව ඕනෑවටත් වඩා වැඩියෙන් පෙන්නුම් කර තිබෙනවා. ගරු මුදල් රාජ්‍ය අමාත්‍ය තුමා තමන්ගේ කතාවෙන් පෙන්වා දෙනු ලැබූවේ මේ අනුගමණය කරමින් තිබෙන ආර්ථික ප්‍රතිපත්තිය තවදුරටත් ඉදිරියටම කැඳවාගෙන යාම තමයි අපේක්ෂාව. මොකද ඔබතුමා සැළකියයුතු උද්දාමයෙන් කතාකරමින් තිබෙනවා අපි ආනයන භාණ්ඩ 1200කට ආසන්න ප්‍රමාණයක තීරු බදු නොවන බදු ඉවත් කරන්න අපි සමතු වුනා අපි ඊලඟ අනෙක් බදු ප්‍රමාණයත්, මම දැක්කා අයවැය ලේඛනයේ තිබෙනවා. ඉතුරු භාණ්ඩ 3000ක් අපි ඉදිරි වසර 3 ඇතුළත තීරු බදු නොවන බදුවලින් ඉවත් කරන්න සූදානම් කියලා. මේ ගමන් මග කුමක්ද? දැන් ගරු සභාපති තුමනි, චීනය එක ෆෝන් එකක් නිෂ්පාදනය කරනවා ඒ ෆෝන් ඒකට වැයවෙනවා ඩොලර් 07ක්. හැබැයි ඒ සමාගම අපේ රටේ එක්තරා සමාගමක් වෙත ඒ ෆෝන් එක ලබා දෙනවා ඩොලර් හය හමාරකට. ඔවුන්ගේ නිෂ්පාදන වියදම ඩොලර් 07යි. හැබැයි ඔවුන් අපිට දෙනවා ඩොලර් හය හමාරකට. ඒ කියන්නේ නිශ්පාදන වියදමටත් වඩා ඩොලර් ශත 50කින් අඩුයි. හැබැයි ඔවුන්ට වාසියක් තිබෙනවා මොකක්ද? චීනය විසින් අපනයනය කරනු ලබන සෑම එම දුරකථනයකටම ආණ්ඩුවෙන් ඩොලර් එකක් දෙනවා. එතකොට ඔවුන්ට හැම ෆොන් එකෙන්ම ඩොලර් ශත 50ක් ලාභයි. දැන් අපි අහනවා ඒ ෆෝන් එකත් එක්ක තරඟ කළ හැකි වන්නේ කාටද? නිශ්පාදන පිරිවැයටත් වඩා අඩුවෙන් යම් රටකට භාණ්ඩ දෙන්න පුළුවන්නම් කිසිදු රටකට ඒ භාණ්ඩත් එක්ක වෙළඳපොළේ තරඟකාරිත්වයක් හදන්න බැහැ. ඒ නිසා තමයි සෑම රටකම තමන්ගේ වෙළඳපොළේ භාණ්ඩ ආරක්ෂා කරගැනීම වෙනුවෙන් සැලකිය යුතු ආරක්ෂණ පියවරයන්ගේ අවශ්‍යතාවය තිබෙන්නේ. ඒව තීරු බදු, වෙනත් බදු සහ තීරු බදු නොවන බදු හරහා තමයි විශේෂයෙන්ම මේ වෙළෙඳපොළේ ආරක්ෂණය කරලා තිබෙන්නේ. දැන් අපි දන්නවා අපි කුඩා රටක් අපිට විශාල අමුද්‍රව්‍ය තියෙන රාජ්‍යයක් නෙවෙයි. අපේ තාක්ෂණය ඉතා පහළ මට්ටමක තිබෙන්නේ. අපිට විශාල වෙළඳපොළක් තිබෙන රටක් නෙවෙයි. කෘෂිකර්මාන්තය පැත්තෙන් ගත්තත් ඕනෑම නිශ්පාදනයක් පැත්තෙන් ගත්තත්, ගරු සභාපතිතුමනි වලක්වන්න බැරි විදිහටම අපේ නිශ්පාදන පිරිවැය ඉහළ යනවා. අපේ නිශ්පාදන පිරිවැය ඉහළ යනවානම්, ඉන්දියාවේ උදාහරණයක් හැටියට ගත්තොත් අර්තාපල් හොණ්ඩරයකින් අර්තාපල් හොන්ඩර 21ක් ගලවනවා. ලංකාවේ අර්තාපල් හොන්ඩරයක් හිටවලා ගලවන්නේ හොඳම අස්වැන්න ආවොත් හොන්ඩර 12යි. ඒ කියන්නේ ඔවුන්ගේ ඵලදායිතාවය වැඩියි. ඔවුන් අලුත් තාක්ෂණය එකතු කරලා තිබෙනවා. නව බීජ හඳුන්වා දී තිබෙනවා. ඔවුන් දැවැන්ත භූමි ප්‍රමාණයක් ආවරණය වන පරිදි, ඒ කියන්නේ විශාල වෙළඳපොළක්, විශාල ගොවිපළවල් ඔවුන් සතුව තිබෙනවා. ඒ නිසා ඔවුන්ගේ නිශ්පාදන පිරිවැය අඩුයි. ඒ නිසා තමයි ගරු සභාපති තුමනි, ඉන්දියාවෙන් අල ගලවල නැවක පටවල කොළඹ වරායෙන් බාලා රුපියල් 15ක බද්ධක් ගහලා වැලිමඩ වෙළඳපොළට යනකොට වැලිමඩ අලවලට වඩා ඉන්දියාවේ අල අඩුවෙනවා. ඇයි ඒ. ඉන්දියාවේ නිශ්පාදන පිරිවැය අඩු නිසා. ඒ නිසා සෑම ක්ෂේත්‍රයක්ම අපේ රටේ කල්පනා කරලා බැලුවොත්, ප්‍රාග්ධනය, නිශ්පාදනය, අපේ මුද්‍රව්‍යවල ප්‍රමාණය, අපේ තියෙන තාක්ෂණය මේ සියල්ල සන්සන්දනය කරලා බැලුවොත් භාණ්ඩයක් නිශ්පාදනය වෙනුවෙන් අපිට අපේ නිශ්පාදන පිරිවැය ඉහළ තියෙන රාජ්‍යයක්. ඒ නිසා තමයි අපේ කර්මාන්ත කරුවන් ආරක්ෂා කරගැනීම වෙනුවෙන් අපිට ආරක්ෂණ පියවර හැටියට මේ විවිධ බදු පැනවීම් අපිට තිබිය යුතු වෙනවා. ලූණු ගලවන කාලෙට ලූනු බද්දක් එනවා අල ගලවන කාලෙට අල බද්දක් එනවා. ඒ අනුව තමයි ඒ වෙළඳපොළ ආරක්ෂා කරගෙන තිබෙන්නේ. දැන් තමුන්නාන්සේලා යෝජනා කරන්නේ මොකක්ද? මේ සියල්ල, මේ තීරුබදු නොවන සියලු බදු ඉවත් කරමින් ලෝකයේ භාණ්ඩත් එක්ක සම තරඟ කරුවන් ලෙස අපේ භාණ්ඩ නිශ්පාදනයට තරඟවදින්න කියනවා. හැබැයි තමුන්නාන්සේලා අපේ නිශ්පාදකයට ඒහෙම තරඟවදින්න කිව්වට අපේ නිශ්පාදන තමුන්නාන්සේලා ඒ වෙනුවෙන් ලබාදීලා තියෙන සහනය මොකක්ද? නිශ්පාදකයෙක් වෙන්න මොකක්ද ලබාදීල තියෙන සහනාධාරය. අඩුම තරමේ ගරු සභාපති තුමණි. අපේ රටේ කර්මාන්ත ශාලාවල අද විදුලි බිලක් හොයල බලන්න. ඒක කොච්චර ඉහළද? මේ දකුණු ආසියාවේ විශාලම විදුලි බිලකට අපේ නිශ්පාදන කර්මාන්ත කරුවට අද මුහුණදෙන්න වෙලා තියෙනවා. හැබැයි තමුන්නාන්සේලා ඒ පිළිබඳව අවධානය යොමු කරනවද? ඔවුන්ට ප්‍රාග්ධනය සපයා ගැනීම වෙනුවෙන් යම් මුදල් ණයක් ලබාගන්න ඕනවෙනකොට ඔබලාගේ බැංකු පොලී අනුපාතය කීයද? කර්මාන්තවලට කිසි සහනයක් ලබා නොදී, කර්මාන්ත වර්ධනය කිරිම සඳහා වූ සැලැස්මක් නැතුව ලොක වෙළඳපොළේ භාණ්ඩවලට සම තරඟකරුවන් ලෙස අපේ වෙළඳපොළට විවෘත කිරීම තමුන්නාන්සේලා අවම වශයෙන් හෝ අපේ රටේ ආරක්ෂා වී තිබෙන කුඩා හෝ නිශ්පාදනයක් මුළුමනින්ම බිඳවැට්ටවීමක්. ඒක තමයි තමුන්නාන්සේලාගේ ආර්ථික ප්‍රතිපත්තිය. ඒක තමුන්නාන්සේලාගේ වැරදි ආර්ථික ප්‍රතිපත්තියක්. මම දැක්කා තමුන්නාන්සේලා අයවැයි ලේඛනයෙන් යෝජනා කරලා තිබුණ නිවාස ප්‍රතිපත්තියත් එහෙමයි. තමුන්නාන්සේලාගේ ඉඩම් ප්‍රතිපත්තියත් එහෙමයි. තමුන්නාන්සේලාගේ කර්මාන්ත ප්‍රතිපත්තියත් එහෙමයි. ඒක නිසා ඒක අසාර්ථක වෙච්ච බව ඇති තරම් මේ රටේ ඔප්පුකොට හමාරයි අදවෙනකොට. හැබැයි ගරු සභාපති තුමණි, මේ නවලිබරල් වාදය අපි කිසිසේත්ම කොළපාට නවලිබරල්වාදයට කෑමොර දෙන සාටකයේ නවලිබරල්වාදය බදා වැළඳගන්න අයනම් නෙවෙයි. දැන් එහෙම මහත්තයෙක් මීට කලින් කතා කළා. ඒ නිසාමයි මම කතා කරන්න හිතුවෙ නැත්නම් සභාපති තුමනි කතා කරන්න හිටියෙ නැහැ. සමහර මහත්තුරු මේ නවලිබරල්වාදය වැළඳගන්නවා, කොළපාට නවලිබරල්වාදයට විරුද්ධ වෙන කුරහන්පාට නවලිබරල්වාදය බදා ගන්න. මේ ආර්ථික ප්‍රතිපත්තියනේ පහුගිය අවුරුදු පහේම ගියේ. ගෝඨාභය රාජපක්ෂ පසුගියදා කරනලද ආර්ථික ප්‍රකාශනයේ මම දැක්කා ආණ්ඩුව පැත්තෙන්ම කියනවා ඒ ඔවුන්ගේ ආර්ථික ප්‍රකාශනයයි කියලා. ඒ වෙනුවෙන් කෑමොර දෙන ඒ වෙනුවෙන් බදා වැළඳගෙන ඉන්න අය මෙතන යටිගිරියෙන් මොර දෙනවා, මම හිතුවෙ ක්ලාන්තය අල්ලලා වැටෙයි කියලා. මම ආපු වෙලාවේ වැඩියෙන් කෑ ගැහුවා. මම ඒකමයි කතා කරන්න හිතුවේ. සිහි නැතුව වැටෙයි කියලා. මොනවද මේ කතා කරන්නේ. වංචා දූෂණ ගැන. ඔය සභීතගෙ ප්‍රශ්නෙ ඔයගොල්ලො කතා කරන්නත් කලින් අපි කතා කරල තියෙනවා. මේ පාර්ලිමේන්තුවේ ඇති පදමට කතා කරල තියෙනවා. හැබැයි අපි ඒ වගේම කතා කරනවා ඥාතීන්ට ගෙවල් දීපුව. වටේ හිටපු අයට වාහන බෙදපුවා. යාන්තම් මාවර මන්ඩියේ රුපියල් 04ට දුරකථන කෝල් දිදී හිටපු අය ගෙවල් හදාගත්තුව. මේ කවුද මේ? කවුද මේ කතා කරන්නේ? මම දැක්ක අර නිවාස ඇමතිතුමා කිව්ව අක්කගෙ දුවගේ මගුලටත් වියදම් කළේ ආණ්ඩුවේ සල්ලි කියලා. මම දන්නේ නැහැ ඒව ඇත්තද නැත්තද කියලා. මේ කවුද මේ? ඒ නිසා මේ වංචාවට එ‌ෙරෙහිව සටන වංචනිකයන් අතට යන්න දෙන්න හොඳනැහැ. මම දැක්කා ගොඨාභය රාජපක්ෂ මැතිතුමා එතුමාගේ කතාවෙදි ශ්‍රැංගිලා හෝටලයේ ඉඳගෙන කියනවා, රාජ්‍ය නිලධාරීන් සහ දේශපාලකයින් වෙලාගෙන ඉන්න දූෂණයෙන් මේ රට ගලව ගන්න ඕනලු. කවුද මේ කියන්නේ? ගෝල්ෆේස් පිට්ටනිය ඉස්සරහ හමුදා මූලස්ථානයයි හමුදා රෝහලයි තිබුනා. ලංකාවේ වටිනාම ඉඩම අක්කර 20ක්. අක්කර 10ක් දුන්න සින්නක්කර අයිතියට ශ්‍රැංගිලා එකට. ඉතුරු අක්කර 10 දුන්නා සින්නක්කර අයිතියට කැතික් එකට. හැබැයි කැතික් එක ආවෙ නැහැ අන්තිමේට. හැබැයි ශ්‍රැංගිලා එක ආවා. අක්කර 10ක්. කීයටද දුන්නේ? අක්කර 10 දුන්නේ බිලියන 10යි. ඒ කියන්නේ කෝටි දාහයි. මම ප්‍රශ්නයක් දාල තියෙනවා පාර්ලිමේන්තුවේ අහන්න, දැන් ඒ හමුදා රෝහලයි හමුදා අනුකණ්ඩයි පසුගිය අවුරුදු හත අටක කාලයක් වෙන තැන්වල ස්ථානගත කරන්න කීයක් වියදම් කරල තියෙනවද? මම දැක්කා හමුදා රෝහල කාලයක් ආශා හොස්පිට්ල් එකේ තියන් ගියා. කීයක් වියදම් කළාද ඒකට? ඇයි මේ තිබුණු රෝහලේ ඉඩමනේ දුන්නේ. රොහලයි තිබුණු හමුදා කරඳවුරයිනෙ දුන්නේ. බිලියන 10යි ආවේ. දැන් මෙතන හදනවා අකුරේගොඩ හමුදා කඳවුර. කීයද වියදම? දැන් වියදම බිලියන 64යි. තාම ඉවර නැහැ. ඕක බිලියන 100 පණිනවා. අපිට ගෝසෆේස්ගාව ඉඩමක් තිබ්බ. හමුදා කඳවුරක් තිබ්බා. හමුදා රෝහලක් තිබ්බ. දැන්. ඉඩමත් නැහැ. හමුදා මූලස්ථානයත් නැහැ. රෝහලත් නැහැ. සල්ලිත් නැහැ. බිලියන 10යි හම්බවුනේ. බිලියන 64ක් දැනට ගිහිල්ල තියෙනවා හමුදා මූලස්ථානය හදන්න. එතන ඉඳගෙන කතා කරනවා මේ රටේ වංචා නතර කරන්න දූෂණ නතර කන්න ඕන කියලා. මේ වගේ මහත්වරු. මේ මොකද්ද මේ කරන්න පුළුවන්. ඒ නිසා වංචා දූෂණය පිළිබඳව සටනක් තියෙනවා මේ රටේ. වංචනිකයන් ඒ සටනත් කොල්ල කන්න හදනවා. ඊට පස්සේ නවලිබරල්වාදය. මේ ආර්ථිකයේ වටිනා සම්පත් විකිණීම. ඔව් විකිණීමට එරෙහිව හඩක් තියෙනවා මේ රටේ. තමුන්නාන්සේලා අනුගමනය කරනලද ආර්ථික ප්‍රතිපත්තිය, විකිණීමේ ප්‍රතිපත්තිය, අසාර්ථක බව ඔප්පු කරලා තිබෙනවා. හැබැයි ගරු සභාපති තුමනි අපි කෑමොර දෙන්නේ කොළපාටින් විකුණනකොට කෑමොර දෙන සාටකයේ පාටින් විකුණනකොට වාඩිවෙන කට්ටිය නෙවෙයි. මම අහනවා. කල්පිටියේ දූපත් 14ක් තිබුණා. මේ දූපත් 14 , එතකොට සංචාරක මණ්ඩලය තිබුනේ ආර්ථික සංවර්ධන අමාත්‍යාංශය යටතේ. බැසිල් රාජපක්ෂගේ යටතේ. මේ දූපත් 14ම විකුණන්නම දැම්මා. ඒ දූපත් 14න් දූපත් 02ක් වික්කා. දැන් රටේ දූපත් විකුණනකොට මේ ලිබරල්වාදී කෑමොර දෙන හාදයෝ කොහෙද හිටියේ. අපි දැනගන්න කැමතියි ඒක. අපි, තමුන්නාන්සේලා හම්බන්තොට ඉඩම් විකුණනකොටත්, අද කන්තලේ ප්‍රදේශයේ අක්කර 15,000ක් තමුන්නාන්සේලා සමාගමකට පවරා දෙන්න හදනවා. ඒකට එරෙහිව අපි කටයුතු කරනවා. හැබැයි එදත් අපි අපේ රටේ කල්පිටියේ දූපත් 14 විකුණන්න බැසිල් රාජපක්ෂලා කටයුතු කරනකොට, දෙකක් විකුන්න. ඉතුරු 12 විකුණගන්න බැරිවුනා. අපි මේ ලඟදී කෝප් සභාවට කැඳෙව්වා සංචාරක මණ්ඩලය. ඉතුරු 12ත් විකුණන්න සැලසුම් කරමින් ඉන්නවා කිව්වා. එතකොට සද්ධ නැතුව හිටපු අය. මේ රටේ මහා පරිමාන ඉඩම්, ගරු සභාපති තුමණි, පොලොන්නරුවේ සෝමාවති චෛත්‍යයගාව ඉතා වැදගත් ඉඩමක්, විශේෂයෙන්ම මහවැලි ගඟේ ආරක්ෂාවට තිබුණු රක්ෂිතයක් අක්කර 5000ක් ඇමරිකාවේ ඩෝල් සමාගමට දුන්නා. ඇමරිකාවේ ඩෝල් සමාගමට වැලිකන්දෙන් ඉඩම් දෙනකොට නව ලිබරල්වාදය දැක්කෙනැතුව, දීපු කට්ටක් සූප්පු කර කර හිටපු මහත්වරු අපිට ඇඟිල්ල දිග් කරන්න එනවා. පැල්වත්තේ සීනි සමාගම ගාව අක්කර දාහක් දුන්නා ඇමරිකානු ඩොල් සමාගමට. ඩෝල් කියලා කියන්නේ කවුද? ලෝකයේ පරිසරය විනාශ කිරීම පිළිබඳව බ්ලැක්ලිස්ට් වෙච්ච සමාගමක් ඩෝල් සමාගම. පාකිස්ථානයෙන් පලවා හැරියා ඩෝල් සමාගම. හැබැයි තමුන්නාන්සේලා පැලවත්තේ සීනි සමාගම ගාවින් ඉඩම් දුන්නා අක්කර 1000ක්. මේ පැත්තේ ගිරාඳුරුකෝට්ටේ, එතන අක්කර දෙදහස් ගණනක් සමාගම්වලට දුන්නා. ඉතින් රටේ ඉඩම් සමාගම්වලට දෙනකොට දීල තියෙන මස් කට්ටක් සූප්පු කර කර ඉන්නවා ඇයි ඒවා සාටකයේ පාට ලිබරල්වාදය. , කුරහන් පාට ලිබරල්වාදය වැලඳගන්න කොළපාට ලිබරල්වාදයට විරුද්ධ වෙන. අපි දෙකටම විරුද්ධයි. අපේ ප්‍රතිපත්ති හරි පැහැදිලියි. තමුන්නාන්සේලා මේ අනුගමනය කරමින් තිබෙන ආර්ථික උපායමාර්ග අසාර්ථක බව ඕනෑවටත් වඩා වැඩියෙන් අද ඔප්පු කර තිබෙනවා. ඒ නිසා මේ අනුගමණය කරමින් තිබෙන ආර්ථික උපායමාර්ගය වෙනුවට නව විකල්ප ආර්ථික උපායමාර්ගයක් දෙසට අපේ අවධානය යොමු කළේ නැත්නම් මේ අර්බුදයෙන් ගොඩ එන්න බැහැ. මම දැක්කා චීනයෙන් ඩොලර් බිලියනයක ණයක් දුන්නා දැන් ගොඩ එයි. ගොඩ එන්නේ නැහැ. හම්බන්තොට වරාය වික්කා දැන් ගොඩ එයි. වරාය සූත්‍රය බලන්න ගරු සභාපති තුමණි, අපිට හම්බන්තොට මුහුදක් තිබ්බ. වරායක් ඉදිකිරීමට සරිලන පරිසරයක් තිබ්බා. එදා කවුරුහරි ඔතෙන්ට ආවනම් චීනෙන් වරායක් හදන්න කවුරුත් ඕකට ඉඩ දෙන්නේ නැහැ. ඇයි ලංකාවේ කොහොමද අපි චීන්නුන්ට වරායක් හදන්න ඉඩදෙන්නේ කියලා කතා කරනවා. ඇයි ලංකාවේ හම්බන්තොට. අපේ භූමිය. අපේ භූමියේ වරායක් හදන්න චීන්නුන්ට දෙන්නේ නැහැ. හැබැයි මොකක්ද වුනේ. චීන ණයක් දුන්නා වරායක් හදන්න. අපි ඒ ණය අරගෙන වරායක් හැදුව. ඊලඟට ඒ ණයට වරායක් දුන්නා. දැන් අන්තම ප්‍රතිඵලය මොකක්ද? චීනෙට වරායක් තියෙනවා. අපිට ණයක් තියෙනවා. නිකම්ම දුන්නනම් මිනිහට වරාය විතරයි. අපිට ණය නැහැ. දැන් කවරුහරි සභාපති තුමණි, මේ පාර්ලිමේන්තුවේ කොතන හරි කතා කළානම් ලංකාවේ අහවල් භූමියේ වරායක් හදන්න චීනෙට දෙනව කිව්වනම් ලොකු විරෝධයක් එනවා. අපි කළේ මොකක්ද චීනෙන් ණයක් අරගෙන හම්බන්තොට වරායක් හදලා ඒ වරාය චීනට දුන්නා. අන්තිමට චීනගෙ වරායක් හම්බන්තොට. ඉතින් තමුන්නාන්සේලාගේ උපායමාර්ගද මේවා. මේ මොන ආර්ථික උපායමාර්ගද?” සම්පූර්ණ කතාව VIDEO", "URL": "https://lankatruth.com/si/?p=52942", "Category": "පුවත්", "Parent URL": null}