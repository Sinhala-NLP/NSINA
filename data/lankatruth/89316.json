{"Source": "Lankatruth", "Timestamp": "February 2, 2020", "Headline": "එයාර් බස් වංචාව ගැන සොයන්නැයි ජනපතිගෙන් නියෝගයක්", "News Content": "ගුවන් යානා මිලට ගැනීමේදී ශ්‍රී ලංකන් ගුවන් සේවය සහ එයාර් බස් සමාගම අතර 2011 සිට 2015 ජුනි දක්වා කාලය තුළ සිදුවූ ගනුදෙනුවේ දී සිදුව ඇති බවට මේ වනවිට එක්සත් රාජධානිය ප්‍රකාශයට පත් කර ඇති තීන්දුව අනුව හෙළිදරව් වී ඇති මූල්‍ය අක‍්‍රමිකතා සම්බන්ධයෙන් පූර්ණ විමර්ශනයක් කරන ලෙස ජනාධිපති ගෝඨාභය රාජපක්‍ෂ මහතා බලධාරීන්ට නියෝග කර ඇතැයි වාර්තා වේ. ජාතික ගුවන් සේවය, ගුවන් යානා නිෂ්පාදනයේ නිරත එයාර් බස් ඉන්ඩස්ට්‍රීස් සමාගම සමඟ කළ ගනුදෙනුවේදී ඇතැම් පුද්ගලයන් කළ බව කියන මූත්‍ය වංචා පිළිබඳව තොරතුරු ඇතුළත් වාර්තා ඊයේ (01) අන්තර් ජාල වෙබ් අඩවි කිහිපයක පළව තිබූ අතර අද (02) දිනයේද සති අන්ත ඉංග‍්‍රීසි පුවත්පතක හා අන්තර් ජාල වෙබ් අඩවි කිහිපයක පළව තිබිණි. බ්‍ර්තාන්‍ය, ඇමරිකා එක්සත් ජනපදය සහ ප්‍රංශය එක්ව සිදුකරන ලද විමර්ශනයකදී අනාවරණය වී ඇති ආකාරයට බෘෘනායි ෂෙල් සමාගමක් හරහා ශ්‍රී ලංකා ගුවන් සමාගමේ විධායක නිලධාරියෙකුගේ බිරිඳට අල්ලස් ලෙස ඩොලර් මිලියන 16ක් ගෙවීමට නියමිතව තිබී ඉන් 02ක් ගෙවා ඇත. මෙලෙස අල්ලස් මුදල් ගෙවා ලබාගෙන ඇත්තේ මෙරටට එයාර් බස් ඇනවුම් කිරීමේදී වැඩි ගණනක් ඇනවුම් කිරීම සඳහා ය. එයාර් බස් සමාගමද එම වරද පිළිගෙන තිබේ. සීමාසහිත ශ්‍රී ලංකන් ගුවන් සේවා සමාගම සඳහා 2013 හා 2014 වසරවලදී ඒ 350 – 900 එයාර් බස් 08ක් මිලදී ගනිමින් රුපියල් කෝටි 11,600ක් (ඇමෙරිකානු ඩොලර් මිලියන 866) ගණනක මහා පරිමාණ පාඩුවක් කිරීමේ මහා මංකොල්ලයට වගකිව යුතු පුද්ගලයන් ස්වාධීන පුළුල් පරීක්ෂණකින් හඳුනාගෙන නීතිය හමුවට පමුණුවා දඬුවම් ලබාදෙන ලෙස පොදු ව්‍යාපාර පිළිබඳ කාරක සභාව (කෝප් කමිටුව) 2019 අගෝස්තු 21 වනදා පාර්ලිමේන්තුවට දන්වා තිබිණි.", "URL": "https://lankatruth.com/si/?p=89316", "Category": "පුවත්", "Parent URL": null}