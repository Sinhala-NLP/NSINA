{"Source": "Lankatruth", "Timestamp": "May 26, 2021", "Headline": "ලාංකිකයින්ටත් අද චන්ද්‍රග්‍රහණයක් දැක ගැනීමේ අවස්ථාව", "News Content": "වෙසක් පුර පසළොස්වක පොහොය දිනය යෙදී ඇති අද (26) දිනයේ චන්ද්‍රග්‍රහණයක් දැක ගැනීමට මෙරට ජනතාවට හැකි වනු ඇත. මෙය ඡායා චන්ද්‍රග්‍රහණයක් බව කොළඹ විශ්වවිද්‍යාලයේ භෞතික විද්‍යා අධ්‍යයන අංශයේ තාරකා විද්‍යා හා අභ්‍යවකාශ විද්‍යා ඒකකයේ අධ්‍යක්ෂ මහාචාර්ය චන්දන ජයරත්න පවසයි. ඒ අනුව, පස්වරු 06.23 සිට පස්වරු 7.20 දක්වා සඳෙහි කොටසක පමණක් දීප්තිය තරමක් අඩු වීමෙන් එම ඡායා චන්ද්‍රග්‍රහණය මෙරට ජනතාවට දිස්වනු ඇත. එහෙත් පස්වරු 2.17 සිට පස්වරු 7.20 දක්වා ලොවපුරා රටවල් රැසකට මෙය පූර්ණ චන්ද්‍රග්‍රහණයක් ලෙස දිස්වනු ඇත. මහාචාර්ය චන්දන ජයරත්න ප්‍රකාශ කළේ, චන්ද්‍රග්‍රහණයේ උපරිම අවස්ථාවේදී චන්ද්‍රයා ක්ෂිතිජයට පහළින් පිහිටන බැවින් පූර්ණග්‍රහණයක් ලෙස එය ශ්‍රී ලංකාවට දර්ශනය නොවන බවය.", "URL": "https://lankatruth.com/si/?p=117080", "Category": "පුවත්", "Parent URL": null}