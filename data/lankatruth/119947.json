{"Source": "Lankatruth", "Timestamp": "July 20, 2021", "Headline": "Moody’s නවතම වාර්තාවකින් ශ්‍රී ලංකාව තවත් පහළට ඇද දමයි", "News Content": "ශ්‍රීලංකාව මේ වනවිට මුහුණ දීඇති දැවැන්ත මූල්‍ය අර්බුදය පිළිබඳව ජාත්‍යන්තර ණය ශ්‍රේණිගත කිරීමේ ආයතනයක් වන Moody’s විසින් සිය නවතම ශ්‍රේණිගත කිරීම් මගින් අනාවරණය කර තිබේ. ලෝකප්‍රකට Moody’s ආයතනය විසින් ඔවුන්ගේ වර්ගීකරණයට අනුව ශ්‍රීලංකාව දැවැන්ත ආර්ථිකය අර්බුදයට පත්ව ඇති බව පෙන්වා දෙන අතර ඒ අනුව ශ්‍රේණිගත කිරීම්වල Caa1 ඛාණ්ඩය දක්වා පහත දමා ඇත. එම ඛාණ්ඩයට කිසියම් රටක් පත්වන්නේ ණය ආපසු ගෙවීමේ හැකියාව අවධානමකට ලක්වීම නිසාවෙනි. ආණ්ඩුව දැඩි මූල්‍ය රෙගුලාසි ක්‍රියාත්මක කළද මේ වනවිට ශ්‍රීලංකා මහ බැංකුව සතු විදෙස් සංචිත සීඝ්‍රයෙන් පහළයමින් ඇති අතර අත්‍යවශ්‍යභාණ්ඩ ආනයනය කිරීමේදී පවා මේ වනවිට ගැටලුකාරී තත්වයක් මතුව තිබේ. එම වාර්තාව මගින් පෙන්වා දී ඇත්තේ දිගින් දිගටම ශ්‍රීලංකාව සතු විදෙස් සංචිත පහළ වැටෙමින් අඛණ්ඩව මූල්‍ය අස්ථාවරත්වය නරක අතට හැරෙමින් ඇති බවයි. එම තත්වය මඟහරවා ගැනීම සඳහා කඩිනමින් විදෙස් සංචිත ඉහළ දමා ගැනීමට අසමත් වන්නේ නම් ඉදිරි තත්වය ඉතාමත් අවධානම් බව පෙන්වා දී ඇත. කෙසේ වෙතත් මීට පෙර තවත් ජාත්‍යන්තර ණය ශ්‍රේණිගත කිරීමේ ආයතනයක් වන Fitch Ratings ආයතනයද ශ්‍රීලංකාවේ මූල්‍ය අර්බුදය සම්බන්ධයෙන් අනතුරු අඟවා සිය ශ්‍රේණිගත කිරීම්වලින් පහත හෙළීමකට ලක් කරමින් මෙසේ පවසා තිබිණි. ” ෆිච් රේටින්ග්ස් 2022 අවසන් වන විට ශ්‍රීලංකාවේ විදේශ විනිමය සංචිතය ඇමරිකානු ඩොලර් බිලියන 4.5 ක් පමණ පවතිනු ඇතැයි අපි අපේක්ෂා කරමු. අපගේ මූලික පදනම යටතේ, ජංගම ගිණුම් හිඟය 2021 දී 2.8% දක්වාත්, 2022 දී දළ දේශීය නිෂ්පාදිතයෙන් 2.1% දක්වාත් අඩු වනු ඇත. අපගේ අනාවැකි අනුව ප්‍රේෂණ 2021-2022 වන විට ඔරොත්තු දෙන අතර සංචාරක ව්‍යාපාරය යථා තත්ත්වයට පත්වීමට ඉඩ ඇත්තේ 2022 සිට පමණි.”", "URL": "https://lankatruth.com/si/?p=119947", "Category": "ආර්ථික පුවත්", "Parent URL": null}