{"Source": "Lankatruth", "Timestamp": "January 13, 2020", "Headline": "රටේ ස්වෛරීත්වය ඇමෙරිකාවට පාවා දුන්නේ කවුද?", "News Content": "ඉරානයේ ප‍්‍රධාන හමුදා නිලධාරියකු වූ සුලෙයිමානිව ඇමෙරිකාව විසින් මරා දමන ලදී. එය සිදු වූයේ ඉරාක ගුවන්තොටුපොළින් නික්ම යාමේ දී ය. එනම්, ඉරාකයේ සිටින ඇමෙරිකානු හමුදාව විසින් ඉරාකය තුළ දී ම ඉරාන හමුදා නායකයා මරා දමනු ලැබී ය. මෙය පුදුමය ඇති කරවන සිදුවීමකි. වෙන කොහේවත් තිබෙන රටක් තවත් රටකට ගිහිල්ලා ඒ රටේ ඉඳලා තවත් රටකින් ආපු හමුදා ප‍්‍රධානියකු මරා දැමීම මවිත කරවන්නකි. හමුදා නිලධාරියා ඉරාකයට ඇවිත් ඇත්තේ ද ඒ රටේ නිල ආරාධනාවකට අනුව ය. මේ තත්ත්වය අද වන විට තුන්වන ලෝක යුද්ධයක් ඇතිකරවීම දක්වා දිග්ගැසී ඇත. මේ සිදුවීම අහම්බයකින් ඇති වූවක් නොවේ ය. ඇමෙරිකා එක්සත් ජනපදයේ දීර්ඝකාලීන වූ මැදපෙරදිග මෙහෙයුමේ තවත් එක් ඉදිරි පියවරකි. එදා ඉරාක ජනාධිපතිවරයාට එරෙහිව ඇමෙරිකාව ප‍්‍රහාර ආරම්භ කළේ ඔහුට එරෙහිව බොරු චෝදනා ඉදිරිපත් කරමින් ය. ඒ සඳහා සියලූ තොරතුරු ලබා ගත්තේ ඉරාකය ඇතුළෙන්ම ය. ඉරාකයේම වූ සදාම් හුසේන් විරෝධී දේශපාලන කණ්ඩායම්වල සහයෝගයෙන් ඔහු මරා දමන ලදී. ඒත් එක්කම ඉරාකය තුළට කඩාවැදුණු ඇමෙරිකානු හමුදාව දිගින් දිගටම ඉරාකය පමණක් නොව මුළු මැදපෙරදිග කලාපයම දුර්වල කිරීමට මැදිහත් වෙමින් සිටියි. මහා දැවැන්ත මිනිස් සංහාරයක් කළ ඇමෙරිකාවට අද වන තුරුත් ඉරාකය තුළ න්‍යෂ්ටික අවි හෝ රසායනික අවි හෝ ඇති බවට ඔප්පු කර ගැනීමට නොහැකි විය. එය එසේ වුව ද, ඇමෙරිකානු හිතවත් රූකඩ පාලනයක් ඉරාකය තුළ ඇති කර ගත්තේ ය. එකී පාලනය පාවිච්චි කර ගනිමින් ඇමෙරිකාවට වාසිදායක වන ආකාරයට සියලූ ආර්ථික හා යුද කටයුතු සිදු කර ගත්තේ ය. එහි ප‍්‍රධාන ඉලක්කය වූයේ ඉරාකයේ ඇති තෙල් සම්පත ය. දිනෙන් දින ඇමෙරිකානු තෙල් සමාගම් හරහා වන මැදිහත් වීම් සිදුවිණි. ඒ අතර විවිධ යුද ගිවිසුම්වලට ද අත්සන් තැබිණි. මේ වන විට ඉරාකය හා ඇමෙරිකාව අතර SOFA, ACSA වැනි ගිවිසුම් අත්සන් කර අවසන් ය. SOFA ගිවිසුමට අත්සන් තබා ඇත්තේ 2014 වර්ෂයේ දී ය. ඉරාක පාලනයේ වෙනසක් ඇති වී තිබුණ ද, රටක් ලෙස අත්සන් තබා ඇති ගිවිසුම්වලින් ඇති කරන බලපෑමෙන් මිදීමට ඉරාකයට හැකියාවක් නොමැත. වසර ගණනාවක් තිස්සේ ඇමෙරිකානු හමුදා කඳවුරු ඉරාකය තුළ ක්‍රියාත්මක වේ. ඉරානය විසින් බැලස්ටික් මිසයිල ප‍්‍රහාර එල්ල කරනු ලැබුවේ මෙවැනි හමුදා කඳවුරු දෙකකට ය. අද වන විට මුළු ගල්ෆ් කලාපයම යුද උණුසුම් තත්ත්වයකට ඇදවට්ටවා ඇත. ඇමෙරිකානු හමුදා සොල්දාදුවන් පවා යුද්ධයකට සූදානම්ව පිටත්ව යාමට සැරසෙන අයුරු දැකබලා ගත හැකි ය. ඔවුන් තමන්ගේ දූ දරුවන්, දෙමාපියන් අතහැර යාමට සැරසෙන්නේ වේදනාබර හැඟීම්වලින් යුතුව ය. මේ කිසිදු ජීවිතයක වටිනාකමක් පිළිබඳව කිසිදු තැකීමක් නොකරන ට‍්‍රම්ප් ඉරානයට එරෙහිව යුද ප‍්‍රකාශ නිකුත් කරමින් සිටින්නේ, තමන්ට එරෙහිව ආ දෝෂාභියෝග යෝජනාව ද යටපත් කරමින් ය. ඊ ළඟ මැතිවරණය සඳහා වූ ට‍්‍රම්ප්ගේ මෙහෙයුම ක්‍රියාත්මක වන්නේ ද ඉරානයේ වන මුස්ලිම් ජනයාට එරෙහි ක්‍රියාමාර්ගයන්ගෙන්ය. පසුගියදා ඉන්දියානු රජය කාශ්මීරයේ වන පකිස්ථාන හමුදාවලට ප‍්‍රහාර එල්ල කළේ ද මෙවැනිම වූ දේශපාලන අරමුණකින් ය. හිටපු ගමන් කාශ්මීරය තුළට කඩාවැදුණු ඉන්දියන් හමුදාව එහි යුද්ධයක් ඇති වන තත්ත්වයක් නිර්මාණය කළේ ය. එයට එරෙහිව පකිස්ථාන් අගමැති ඉම්රාන් ඛාන් ප‍්‍රකාශ නිකුත් කළේ ය. කෙසේ වෙතත්, අවසානයේ මෝදි එය තමන්ගේ මැතිවරණ ජයග‍්‍රහණයට යොදා ගත්තේ ය. දැඩි මුස්ලිම් විරෝධයක් ඇති කරමින් බහුතර හින්දු ජනයාගේ ඡන්ද ලබා ගත්තේ ය. ලංකාව තුළත්, ඉන්දියාව තුළත්, ඇමෙරිකාවේත් එකම දේ වෙනස් වෙනස් ආකාරවලින් සිදුවෙමින් පවතී. එහෙත් ප‍්‍රශ්නය වන්නේ ඉරාන – ඇමෙරිකා ගැටුම එකී රටවලට පමණක් සීමා නොවන්නක් වීම ය. එය ඍජුවම ලංකාවේ ආර්ථිකයට ද ලංකාවේ ආරක්ෂාවට ද බරපතළ තර්ජනයක් වන්නේ ය. ශ්‍රී ලංකාවද 1995 වර්ෂයේ දී SOFA ගිවිසුමට එකඟතාව පළ කර ඇත. ගිවිසුමක් ලෙස අත්සන් නොතැබුව ද, රටවල් දෙක අතර මූලික එකඟතාවකට අදාළ දේවල් සිදු කර ඇත. ඉන් පසුව පළමුවැනි වතාවට ඍජුවම ඇමෙරිකාව සහ ශ්‍රී ලංකාව අතර ආරක්ෂක හරස් සේවා ගිවිසුමක් වන ACSA අත්සන් කරන ලදී. එය අත්සන් කරනු ලැබුවේ 2007 වර්ෂයේ මාර්තු මාසයේ දී ය. බරපතළම කාරණය නම්, එයට අත්සන් තබා ඇත්තේ වත්මන් ජනාධිපති ගෝඨාභය රාජපක්ෂ වීම ය. ඔහු සහ එවකට ශ්‍රී ලංකාවේ සිටි ඇමෙරිකානු තානාපති රොබට් ඕ බ්ලේක් එයට අත්සන් තැබූහ. එයට අනුව රටක් ලෙස අප ඇමෙරිකානු හමුදාවට අවශ්‍ය යටිතල පහසුකම් ලබා දීමට බැඳී ඇත. දැනටමත් ඇමෙරිකානු හමුදා ඉන්දියන් සාගර කලාපයේ එනම්, ලංකාවට පහළින් හා ආසන්නයේ වන දියාගෝ ගාෂියා දූපතට යුද යානා ගොඩබස්වා ඇත. දියාගෝ ගාෂියා යනු බ්‍රිතාන්‍යය යටතේ ඇති දූපතක් වන අතර, දැනටමත් ඇමෙරිකාව බදු පදනමක් මත එකී භූමිය පාවිච්චි කරමින් සිටියි. කොටින්ම ගතහොත් ලංකාව ආසන්නයේ වන ඇමෙරිකානු යුද කඳවුරකි. එතැන් සිට නාවුක හා ගුවන් යුද කටයුතු මෙහෙයැවීමේ පහසුවක් ඇමෙරිකාවට ඇත්තේ ය. යුද ගිනි ඇවිළී ගියහොත්, ලංකාවේ භූමිය ද පාවිච්චි කර ගැනීමේ වුවමනාවක් ඇති විය හැකි ය. එවන් අවස්ථාවක දී ACSA ගිවිසුම අනුව අප රටක් ලෙස ඇමෙරිකානු හමුදාවට යුද කඳවුරු ඇති කර ගැනීමට භූමිය ලබා දිය යුතු ය. එකී මෙහෙයුම් කාලය තුළ එරට හමුදාවට අවශ්‍ය කෑම බීම, ඉඳුම් හිටුම් සියල්ල ලබා දිය යුතු ය. ගිවිසුමේ කොන්දේසිවලට අනුව ඉතාම පහසුවෙන් ඇමෙරිකානු හමුදා කඳවුරක් ලංකාව තුළ පවත්වාගෙන යා හැකි ය. දැන් ඒ අනතුර අප ඉදිරියේ ඇත. එවන් තත්ත්වයක දී දෙපැත්තෙන්ම යුද ප‍්‍රහාර එල්ල වීමේ ඉඩකඩ ද ඇත. එදා ගෝඨාභය රාජපක්ෂ එයට අත්සන් තබන විට මෙතරම් බැරෑරුම්ව නොතේරුණ ද අද උද්ගතව ඇති කලාපයේ යුද තත්ත්වය තුළ විය හැකි අනතුර ඉතා පැහැදිලි ය. ඉරාකය රටක් ලෙස ඇමෙරිකානු හමුදා කඳවුරු තම රට තුළ පවත්වාගෙන යාමට විරුද්ධ වුව ද, දැන් ප‍්‍රමාද වැඩි ය. එරට අත්සන් තබා ඇති SOFA ගිවිසුම අනුව ඉරාකය නීතිය ද අභිබවා ඇමෙරිකානු හමුදාවලට ඉරාකය තුළ කටයුතු කළ හැකි ය. එනම්, ඉරාකය තුළ දී ඇමෙරිකානු හමුදාවන්ට බලපාන්නේ ඇමෙරිකානු නීතිය මිස ඉරාක නීතිය නොවේ ය. කොතරම් විරුද්ධ වුවත්, ඒ අත්සන් තැබූ ගිවිසුම් අනුව කටයුතු කිරීමට ඉරාකයට සිදු වනු ඇත. ලංකාව කියන්නේ, ඉරාකය තරම්වත් ආර්ථික අතින් ශක්තිමත් රටක් නොවේ ය. මේ තත්ත්වය හමුවේ ලංකාව කොතරම් අසරණ වේ ද යන්න හිතා ගන්නවත් නොහැකි ය. ආරක්ෂක ගිවිසුම් අත්සන් කරද් දී ඒවායේ බලපෑම කොතරම් හානිදායක වන්නේ ද යන්න හරියටම තේරුම් යන්නේ මෙවැනි අවස්ථාවල දී ය. MCC ගිවිසුමේ ද රටක් ලෙස අප එකඟ විය යුතු බරපතළ කොන්දේසියක් ඇත. එනම්, ඇමෙරිකාවේ ජාතික ආරක්ෂාවට හානිදායක වන කිසිදු කි‍්‍රයාමාර්ගයකට නොයා යුතු ය යන්න ය. ඉරානයේ හමුදා නායකයා මරා දැමීම කොතරම් අසාධාරණ වුවත්, අපට ඉන්නට සිදු වන්නේ අතපය බැඳගෙන ය. එයට විරුද්ධව වචනයක්වත් කතා කරන්නට වන්නේ නැත. එක්සත් ජාතීන්ගේ සංවිධානය තුළ ඇමෙරිකාවේ ප‍්‍රහාරය හෙළා දකින යෝජනාවක් ගෙන ආව ද, අපට ඉන්නට වන්නේ නිහඬව ය. ගිවිසුමෙන් ලැබෙන සල්ලි ටික අරගෙන එතැනින් එහාට හුදු ඇමෙරිකානු ගැත්තකු ලෙස සිටින්නට සිදු වනු ඇත. ඇමෙරිකාව අපට සල්ලි දෙන්නේ අපට ඇති ආදරයට නොවන බව හරි පැහැදිලි ය. එහි යටි අරමුණ වන්නේ, තවත් එක් රටක් විදිහට ශ්‍රී ලංකාවත් ඇමෙරිකානු ආධිපත්‍යයට යටත් කර ගැනීම ය. ගම්මන්පිලලා අද 70%ක් හොඳයි කියන්නේ මෙවැනි යටත් වීමකට ය. ඉන් අපට කොතරම් සල්ලි ලැබුණත් වැඩක් නැත. එරටේ ජාතික ආරක්ෂාව වෙනුවෙන් ජාත්‍යන්තරය තුළ අපට පෙනී සිටින්නට බල කෙරෙනවා ය. එයට එරෙහි එකදු ක්‍රියාමාර්ගයක් හෝ ගතහොත්, ඒ සැණින් MCC ගිවිසුමෙන් ඉවත් වීමේ හැකියාවක් ඇත. එය ඒකපාර්ශ්වීයව ගත හැකි තීන්දුවකි. ලංකාවේ කැමැත්තක් විමසා සිටිය යුතු නැත. කරන්නට ඇත්තේ ගිවිසුමෙන් ඉවත් වී ලංකාවට දෙන මූල්‍ය ආධාර නවතා දැමීම ය. ආණ්ඩුව විසින් අධ්‍යයනය කොට අත්සන් තැබීමට සැරැසෙන්නේ එවැනි බරපතළ තර්ජනයක් ඇති ගිවිසුමකට ය. ගොන් රන්ජාගේ සී.ඩී පට ජවනිකාවලින් මෙම ඇති විය හැකි බරපතළ තත්ත්වය යටපත් වී ඇත. ගොන් රන්ජාගේ සී.ඩී පටවලින් රටක් විදියට අද අප සියලු දෙනාම මුහුණ දී ඇති බරපතළ තර්ජනයන් අවතක්සේරු වී ඇත. එහෙත්, අප බැරෑරුම්ව මුහුණ දිය යුත්තේ මෙකී තර්ජනයන්ට ය. ඇමෙරිකා-ඉරාන ගැටුමෙන් ආර්ථික වශයෙන්ද අප බරපතළ අර්බුදයකට තල්ලු කෙරෙනු ඇත. දැනටමත් ලංකාව වැඩියෙන්ම රෙදිපිළි අපනයනය කරන්නේ ඇමෙරිකාවට ය. අපේ තේ විශාල වශයෙන් අපනයනය කරන්නේ ඉරානයට ය. අපට අවශ්‍ය තෙල් ලබා ගන්නේ ද ඉරාන තෙල් සමාගම්වලින් ය. ගල්ෆ් යුද්ධයක් ඇති වුවහොත්, මුළු කලාපයම එයට ඈඳෙනු ඇත. ලක්ෂ ගණනාවක් වන ශ්‍රී ලාංකිකයන්ට එකී රටවල රැකියා අතහැර ආපසු ලංකාවට ඒමට සිදු වනු ඇත. කුවේට් යුද්ධයේ දී ද ලාංකිකයෝ විශාල පිරිසක් විවිධ පීඩාවන්ට මුහුණ දුන්හ. ආර්ථික වශයෙන් සිදු වන අලාභය මෙතරම් යැයි කීමට නොහැකි ය. තමන්ගේම කියලා ස්වාධීන ආර්ථිකයක් නැතිකමේ ඵලවිපාක තේරෙන්නේ ද මෙවන් අවස්ථාවල දී ය. ඇති වී තිබෙන යුද තත්ත්වය හමුවේවත් ඇමෙරිකාව සමඟ ගිවිසුම් ගහන කොට ඇති විය හැකි බරපතළ අනතුර තේරුම් ගත යුතු ය. එදා කැබිනට් එකටත් හොරෙන් ACSA ගිවිසුමට අත්සන් තැබුව ද, ඉන් රටට සිදු විය හැකි අනතුර දැන් තේරුම්ගත හැකි ය. සැබැවින්ම එය රටේ ස්වෛරීභාවය පාවා දුන් ගිවිසුමකි. රටේ ජාතික ආරක්ෂාවට බරපතළ තර්ජන එල්ල කරන්නා වූ ගිවිසුමකි. කොතරම් දේශපේ‍්‍රමය ගැන කතා කළ ද මින් සිදුව ඇත්තේ, වචනයේ පරිසමාප්ත අර්ථයෙන්ම දේශද්‍රෝහී කි‍්‍රයාවකි. දැන්වත් එය තේරුම්ගෙන එවැනි දේවලට විරුද්ධව නැඟීසිටීම ජනතාවගේ පරම වගකීමක් බව ද මතක් කළ යුතුම ය. ලංකා ඉරිදා සංග්‍රහය", "URL": "https://lankatruth.com/si/?p=88653", "Category": "පුවත්", "Parent URL": null}