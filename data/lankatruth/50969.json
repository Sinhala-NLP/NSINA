{"Source": "Lankatruth", "Timestamp": "April 24, 2018", "Headline": "දේශීය ලොකු ළූණු ගොවියා අනතුරේ", "News Content": "දේශීය ලොකු ළූණු සදහා සාධාරණ මිලක් නොමැතිවීම,නිෂ්පාදන පිරිවැය ඉහළයාම,ආනයනික බිජ වෙළද පොලේ තිබීම අයහපත් කාලගුණික තත්වය ආදී හේතුන් රැසක් නිසා දේශීය ලොකු ළූණු ගොවියා වගාවෙන් ඉවත්වීමේ අවධානමක් දක්නට ඇතැයි දඹුල්ල ඒකාබද්ධ ගොවි පදනමේ සභාපති හා ගලේවෙල ප්‍රදේශිය සභා මන්ත්‍රී (ජ.වි.පෙ.) සුනිල් රණවීර මහතා ප්‍රකශ කරයි. දේශීය ළූණු ගොවියා වගාවෙන් ඉවත්වීමේ හේතුව නිසා මේ වනවිට දේශීය ලොකු ළූණු බිජ නිෂ්පාදනය කල ගොවීන්ට තම බිජ අලෙවි කර ගැනීමේ බරපතල ගැටලුවකට මුහුණපා සිටින බවත්,පෙර වර්ෂයන්හි යල් කන්නයේ ලුනු බිජ කිලෝව රුපියල් 15000-18000 ත් අතර මිලකට අලෙවි කලද මෙවර යල් කන්නයේ බිජ කිලෝව රුපියල් 8000-10000 අතර මිලකට පහත වැටීමෙන් ,බිජ නිෂ්පාදනය සදහා වැයවූ පිරිවැය හෝ සොයා ගැනීමට නොහැකිව ගොවින් අසරණ වී සිටින බවද ඒ මහතා කියා සිටියේය. 2014,2015,2016 යන වර්ෂයන්හි මාතලේ දිස්ත්‍රික්කයේ දේශීය ළූණු වගාව හෙක්ටයාර් 2500-3500 අතර වපසරියක වගා කලත් 2017 යල් කන්නයේ එම බිම් ප්‍රමාණය හෙක්ටයාර් 1250 පමණ දක්වා අඩකටත් වඩා අඩුවූ බව රණවීර මහතා පවසා සිටියි. දේශීය ලොකු ලුනු බිජ කිලෝව රුපියල් 8000 ට හෝ අලෙවි කර ගැනීමේ ගැටලුවකට බිජ ගොවියා මුහුණපා සිටින තත්වය තුල 2018 යල කන්නයේ ද ළූණු වගාව සදහා ගොවීන්ගේ ඉදිරිපත්වීම අඩුවී ඇති බවට එය කදිම උදාහරණයක් බවද කියා සිටියේය. පසුගිය වසරේ දේශීය ලොකු ළූණු අස්වනු නෙලන වකවානුවේ ආනයනික ලොකු ළූණු වෙලද පොලේ සුලබව තිබීම නිසා 2017 යල් කන්නයේ දේශීය ළූණු ගොවියා අන්ත අසරණ තත්වයට වැටුණු බවත් ඒ වනවිට පැවති අයහපත් කාලගුණ තත්වය නිසාද ළූණු වගාවට සිදුවූ හානිය දරා ගත නොහැකිවූ ගොවින් වස පානය කර සියදිවි හානිකර ගත් බව පෙන්වා දුන් සුනිල් රණවීර මහතා විශාල විදේශ විනිමය ප්‍රමාණයක් වාර්ෂිකව රජයට ඉතිරි කරදෙන දේශීය ලොකු ළූණු ගොවියා මෙන්ම බිජ නිෂ්පාදන ගොවියාද රැක ගැනීමට විධිමත් වැඩ පිළිවෙලක් යොදන ලෙස රජයෙන් ඉල්ලා සිටියේය.", "URL": "https://lankatruth.com/si/?p=50969", "Category": "පුවත්", "Parent URL": null}