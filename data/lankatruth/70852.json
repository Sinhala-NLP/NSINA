{"Source": "Lankatruth", "Timestamp": "March 22, 2019", "Headline": "වෙල්ගමගේ නඩුව අප්‍රේල් 2ට කල්යයි", "News Content": "කුමාර වෙල්ගම මහතා ප්‍රවාහන අමාත්‍යවරයා ලෙස කටයුතු කරමින් සිටියදී ඇමති බලතල යොදාගෙන ලංකා ගමනාගමන මණ්ඩලයේ නොමැති තනතුරකට පුද්ගලයෙකු පත්කර එම තනතුර වෙනුවෙන් ලක්ෂයකට ආසන්න මුදලක් මාස්පතා වැටුප් වශයෙන් ගෙවීම සම්බන්ධව අල්ලස් කොමිසම විසින් ගොනුකර ඇති නඩුව අප්‍රේල් 2 වැනිදා දක්වා කල් තැබීමට කොළඹ මහේස්ත්‍රාත් අධිකරණය අද(22) නියෝග කළේය. සිද්ධියට අදාල නඩුව කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවූ අතර විත්තියේ නීතිඥවරු අධිකරණයට දන්වා සිටියේ මෙම නඩුව පවත්වාගෙන යාමට නොහැකි බව දක්වමින් මූලික විරෝධතාවක් ඉදිරිපත් කිරීමට අපේක්ෂා කරන බවයි. ඒ අනුව නඩුව නැවත අප්‍රේල් 2 වැනිදා යලි කැඳවන බවත් එදිනට අදාල මූලික විරෝධතාව ඉදිරිපත් කරන ලෙසත් මහේස්ත්‍රාත්වරිය දන්වා සිටියේය. ප්‍රවාහන අමාත්‍යවරයා ලෙස කටයුතු කරමින් ලංකා ගමනාගමන මණ්ඩලය තුළ නොමැති තනතුරක් වන නියෝජ්‍ය සභාපති යනුවෙන් තනතුරක් නිර්මාණය කර රුපියල් ලක්ෂයකට ආසන්න මුදලක් රජයට පාඩු කළ බවට එක්සත් ජනතා නිදහස් සන්ධාන මන්ත්‍රී කුමාර වෙල්ගම මහතාට අල්ලස් කොමිසම මගින් නඩු පවරා ඇත.", "URL": "https://lankatruth.com/si/?p=70852", "Category": "පුවත්", "Parent URL": null}