{"Source": "Lankatruth", "Timestamp": "October 1, 2023", "Headline": "“ශ්‍රී ලංකාව ළමුන් හට සුරක්ෂිතතාව ඇති රටක් නොවේ“ – අයිතීන් උදෙසා කාන්තාවෝ", "News Content": "අදට (ඔක්තෝබර් 01) යෙදී තිබෙන ලෝක ළමා දිනය වෙනුවෙන් වැඩිහිටි පරපුරට නිවේදනයක් නිකුත් කරන අයිතීන් උදෙසා කාන්තාවෝ සංවිධානය ශ්‍රී ලංකාව ළමුන් හට සුරක්ෂිතතාව ඇති රටක් නොවන බවත්, දරුවන්ගේ සුරක්ෂිතතාව සහිත රටක් ගොඩ නැගීම වෙනුවෙන් ව්‍යූහාත්මක පරිවර්තනයක් සිදු කිරීමට සියලු වැඩිහිටියන් එක්විය යුතු බව අවධාරණය කර තිබේ.  අයිතීන් උදෙසා කාන්තාවෝ සංවිධානයේ සභාපති සරෝජා සාවිත්‍රී පෝල්රාජ්ගේ අත්සනින් නිකුත් කර ඇති එම සම්පූර්ණ නිවේදනය පහත දැක්වේ.   ලෝක ළමා දිනය – 2023මෙවර ළමා දිනය වෙනුවෙන් අපේ පණිවිඩය වර්තමාන වැඩිහිටි පරපුරටයි. වර්තමාන ලාංකීය සමාජයේ වගකීම වන්නේ “දරුවන් වෙනුවෙන් පාරිසරික, සමාජීය, සංස්කෘතික, දේශපාලනික උරුමයන් රැකදෙමින් කායික, මානසික, මනෝ සමාජීය සමබරතාව ඇති කරදිය හැකි ව්‍යුහාත්මක සමාජ පරිවර්තනයක් වෙනුවෙන් පෙරමුණ ගෙන කටයුතු කිරීම” යි. වර්තමාන ශ්‍රී ලාංකික ආර්ථීක කඩාවැටීම විශාල බලපෑමක් ඇතිකර තිඛෙන්නේ ළමා පරපුර මතයි. අධ්‍යාපනය කඩා වැටීම, සෞඛ්‍ය සේවයේ කඩා වැටීම හා පෝෂණීය ආහාර වේලක් නොලැබීම, වැඩිවන සාපේක්ෂ දරිද්‍රතාවය හේතුවෙන් දෙමාපියන් විදෙස්ගත විම, ගෘහ ඒකකයක ආදායම පහත වැටීම හේතුවෙන් ජීවන මට්ටම කඩාවැටීම ඒ හරහා ළමා මෙහෙකාර සේවය, ළමා විවාහ, ගබ්සා, ළමා මරණ, ළමා ලිංගික ශ්‍රමිකයන්, මිනිස් හා අවයව ජාවාරම් ආදී සියලූ අගතීන් දරුවන් මත ක්‍රියාත්මක වන පරිසරයක ලාංකීය භූමිය තවදුරටත් ළමා සුරක්ෂිතතාවය ඇති රටක් නොවෙන බව නොරහසකි. මේ කිසිවකට පිළිතුරු ලබාදිය නොහැකි මේ පාලන ක්‍රමය හා ආණ්ඩුව පෙරළා දමා දරුවන් වෙනුවෙන් සුරක්ෂිත හෙටක් ගොඩනඟන ව්‍යුහාත්මක පරිවර්තනයකට එක්ව පෙළ ගැසෙන ලෙස ලංකාවාසී සියලු වැඩිහිටියන්ගෙන් අප ඉල්ලා සිටිමු. සභාපති,සරෝජා සාවිත්‍රි පෝල්රාජ්අයිතීන් උදෙසා කාන්තාවෝ", "URL": "https://lankatruth.com/si/?p=152465", "Category": "පුවත්", "Parent URL": null}