{"Source": "Lankatruth", "Timestamp": "April 6, 2017", "Headline": "අවුරුද්දට පෙර ගොවි වන්දි නොගෙව්වොත් කෘෂිකර්ම අමාත්‍යාංශයේ පදිංචියට එනවා…", "News Content": "වගා හානි වූ ගොවීන් සඳහා මාසයකට රුපියල් 10,000 බැගින් ගෙවීමට පොරොන්දු වූ මුදල එළඹෙන අලුත් අවුරුද්දට පෙර නොගෙවුවහොත් මේ මස 11වනදා රටේම ගොවි ජනතාව සමග කෘෂිකර්ම අමාත්‍යාංශයේ පදිංචියට එන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. සමස්ත ලංකා ගොවි ජන සම්මේලනය, සහල් පිටි කර්මාන්තකරුවන්ගේ එකමුතුව, පාරිභෝගික අයිතීන් සුරැකීමේ ජාතික ව්‍යාපාරය, ආපනශාලා හිමියන්ගේ සංගමය, සමස්ත ලංකා අත්‍යාවශ්‍ය ආහාර ද්‍රව්‍ය තොග හා සිල්ලර ව්‍යාපාරික සංගමය, සුළු හා මාධ්‍ය පරිමාණ වී මෝල් සංගම් එකමුතුව ඇතුළු සංවිධාන රැසක සහභාගිත්වයෙන් අද (06) දඹුල්ලේදී පැවති මාධ්‍ය හමුවදී ඒ මහතා මේ බව පැවසීය. මෙම වන්දි මුදල ලබා දෙන බවට මීට මාස දෙකකට පමණ පෙර ආණ්ඩුව ගොවියන්ට පොරොන්දු වූ නමුත් මෙතෙක් එය ගෙවීමට කටයුතු කර නැති බැවින් ලබන 11වනදාට පෙර වන්දි ගෙවීමට කෘෂිකර්ම අමාත්‍යාංශය කටයතු නොකළොත් අනිවාර්යෙන්ම කෘෂිකර්ම අමාත්‍යාංශය වටලන බවනාමල් කරුණාරත්න මහතා එහිදී පැවසීය. රටේම ගොවි ජනතාව තම අඹුදරුවන්ද සමග හට්ටි මුට්ටි රැගෙන පැමිණ කෘෂිකර්ම අමාත්‍යාංශයේ පදිංචිවන බවත් නියමිත වන්දි මුදල ගෙවන තුරු කෘෂිකර්ම අමාත්‍යාංශයෙන් නොයන බවත් නාමල් කරුණාරත්න මහතා අවධාරණය කර සිටියේ ය. පසුගිය කාලයේ ආණ්ඩුව සහල් සඳහා පැනවූ පාලන මිල දැන් කැලෑවැදී ඇති බවත් සිල්ලර ව්‍යාපාරිකයන් වෙතද සහල් ලැබෙන්නේ නියමිත පාලන මිලටත් වඩා වැඩියෙන් බවත් නාමල් කරුණාරත්න මහතා පැවසීය. එමෙන්ම මහා පරිමාණ මෝල් හිමියන් තම් ගබඩාවලට රඳවාගෙන ඇති වීවලට එන කෘමි හානි වලක්වාගැනීම සඳහා යොදන අධික විස සහිත කෘමිනාශක හේතුවෙන් ඉදිරියෙදී ජනතාව ලෙඩුන් බවට පත්වීම වැලැක්විය නොහැකි බවත් එහිදී නාමල් කරුණාරත්න මහතා අවධාරනය කර සිටියේ ය. සහල් මිල සම්බන්ධයෙන් මෙහිදී සමස්ත ලංකා අත්‍යාවශ්‍ය ආහාරද්‍රව්‍ය තොග හා සිල්ලර ව්‍යාපාරික සංගමයේ බන්දුල ජයමාන්න මහතා අදහස් දැක්වූ අතර මහා පරිමාණ මෝල් හිමියන්ගේ මාෆියාව සහ පාරිභෝගිකයාටත්, ගොවියාටත් සාධාරණය ඉටුවන අයුරින් සහල් මිල පවත්වාගෙන යා හැකි ආකාරය සම්බන්ධයෙන් සුළු හා මාධ්‍ය පරිමාණ වී මෝල් සංගම් එකමුතුව වෙනුවෙන් එක්සත් සහල් නිපදවන්නන්ගේ සංගයේ සභාපති මුදිත පෙරේරා මහතාත් අදහස් දක්වමින් පැවසීය. ඊට අමතරව මෙම මාධ්‍ය හමුවේදී සමස්ත ලංකා ගොවිජන සම්මේලනයේ ලේකම් ටී.බී. සරත්, සහල් පිටි කර්මාන්තකරුවන්ගේ එකමුතුව වෙනුවෙන් අරුණ කාන්ත බණ්ඩාර, ආපන ශාලා හිමියන්ගේ සංගමය වෙනුවෙන් අසේල සම්පත් යන මහත්වරු අදහස පල කළහ. නාමල් කරුණාරත්න මහතා අදහස් දක්වමින්  මුදිත් පෙරේරා මහතා අදහස් දක්වමින්", "URL": "https://lankatruth.com/si/?p=32373", "Category": "පුවත්", "Parent URL": null}