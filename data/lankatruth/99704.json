{"Source": "Lankatruth", "Timestamp": "November 9, 2020", "Headline": "මියගිය කොහිලවත්තේ කාන්තාවගේ පවුලේ හත්දෙනෙකුට කොරෝනා…", "News Content": "කොළඹ ජාතික රෝහලේ දී පසුගිය දා මියගිය වැල්ලම්පිටිය පොලිස් බලප්‍රදේශයේ කොහිලවත්තේ පදිංචි කාන්තාවගේ නිවසේ සිටි දරුවන් ඇතුළු ආශ්‍රිතයන් හත්දෙනකු කොරෝනා ආසාදිතයන් යැයි පෙරේදා (7) තහවුරු වූ බව සෞඛ්‍ය අංශ කියයි. කාන්තාව මිය යාමෙන් පසු ඇයගේ නිවසේ සිටි කුඩා දරුවන් දෙදෙනකු ඇතුළු 9 දෙනකු පී.සී.ආර්. පරික්‍ෂණයට ලක්කළ බවත් ඉන් කුඩාදරු දෙදෙනා හැර සෙසු පිරිස කොරෝනා ආසාදිතයින් බවට එහිදී තහවුරු වූ බවත් මෙම පිරිස කොස්ගම රෝහලට ඇතුළත් කළ බව ද ගොතටුව පරිපාලන මහජන සෞඛ්‍ය පරික්ෂක නලින් ෆොන්සේකා මහතා පවසා ඇත. කොහිලවත්ත ප්‍රදේශයේ නිවසක ඉහළ මාලයේ කුලියට මෙම පිරිස පදිංචිව සිට ඇති අතර 68 හැවිරිදි කාන්තාව හෘද රෝගයක් උත්සන්න වීම නිසා පසුගිය 4 වැනිදා කොළඹ ජාතික රෝහලට ඇතුළත් කිරීමෙන් පසු මියගොස් ඇත. මියගිය කාන්තාව පී.සී.ආර්. පරික්‍ෂණයට ලක්කිරීමේ දී ඇය කොවිඩ් ආසාදිතයකු බව තහවුරු වී තිබේ. මෙම කාන්තාව ඇතුළු පිරිස පදිංචිව සිටි නිවස ආසන්නයේ පිහිටි නිවසක පදිංචි පිරිසක් ද එම නිවස තුළම ස්වයං නිරෝධායනයට ලක්කළ බව ද නලින් ෆොන්සේකා මහතා පවසයි.", "URL": "https://lankatruth.com/si/?p=99704", "Category": "පුවත්", "Parent URL": null}