{"Source": "Lankatruth", "Timestamp": "July 12, 2023", "Headline": "“පඬු කරඳ ශාකය විනාශ කිරීම නීති විරෝධී ක්‍රියාවක්” – ආචාර්ය ජගත් ගුණවර්ධන", "News Content": "වන සත්ව හා වෘක්ෂලතා ආරක්ෂක ආඥා පනතෙන් ආරක්ෂිත ශාකයක් වූ ගම්පහ දාරළුවේ පිහිටි පඬු කරඳ (කෲඩියා සිලනිකා) ශාකය අතු කපා දමා මුල් උගුල්ලා විනාශ කිරීම නීති විරෝධී යැයි ජ්‍යෙෂ්ඨ පාරිසරික නීතිඥ ආචාර්ය ජගත් ගුණවර්ධන පවසයි. මේ ශාකය පිළිබඳව සොයා බැලීමට පත් කළ කමිටුවේ නිර්දේශය පවා නොතකමින් අත්තනෝමතික අයුරින් කටයුතු කිරීම කිසිසේත්ම අනුමත කළ නොහැකි බවද ඔහු අවධාරණය කරයි. හානියක් නොවන අයුරින් ඉතා ආරක්ෂිතව මේ ශාකය වෙනත් ස්ථානයක ප්‍රතිෂ්ඨාපනය කරනවා වෙනුවට එය සහමුලින් ම විනාශ කර දැමීම කිසි ලෙසකින්වත් සාධාරණීයකරණය කළ නොහැකි බවද හෙතෙම කීය. වන සත්ව සහ වෘක්ෂලතා ආරක්ෂක ආඥා පනතේ 42 වගන්තිය යටතේ ආරක්ෂිත ශාක විශේෂයක් ලෙස නම් කර ඇති පඬු කරඳ ශාකය පරිසර අමාත්‍යංශය 2021 වසරේදී සකස් කළ ජාතික රතු දත්ත ලේඛනයට අනුව වඳ වී යාමට ආසන්න තත්වයේ පවතින්නක් යැයිද ඔහු පැවසීය. මූලාශ්‍ර මව්බිම", "URL": "https://lankatruth.com/si/?p=149015", "Category": "පරිසර", "Parent URL": null}