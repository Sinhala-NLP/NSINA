{"Source": "Lankatruth", "Timestamp": "April 21, 2017", "Headline": "කසළ බැහැරකිරීමට විරුද්ධ වූ ලක්ෂ්මන් නිපුණආරච්චිට අධිකරණ දෙකකින් තවත් නියෝග දෙකක්", "News Content": "කරදියාන කසළ ප්‍රතිචක්‍රීකරණය සිදු කරන මධ්‍යස්ථානය ඉදිරිපිටදී විරෝධතා දැක්වීම පදනම් කරගනිමින් බස්නාහිර පළාත් සභාවේ ජවිපෙ මන්ත්‍රී ලක්ෂ්මන් නිපුණආරච්චි මහතා ඇතුළු පිරිසකට එරෙහිව කැස්බෑම මහේස්ත්‍රාත් අධිකරණයෙන් සහ නුගේගොඩ මහේස්ත්‍රාත් අධිකරණයෙන් නියෝග දෙකක් නිකුත් කර ඇත. කරදියාන කසළ ප්‍රතිචක්‍රීකරණය සිදුකරන මධ්‍යස්ථානය අසළ විරෝධතා දැක්වීමට එරෙහිව පිළියන්දල පොලීසිය විසින් කැස්බෑව අධිකරණයට කරුණු ඉදිරිපත් කරමින් වාරණයක් ඉල්ලා තිබූ අතර ඊයේ (20) සිට මැයි 04වනදා තෙක් දින 14ක් කාලයක් යන තුරු එහි විරෝධතා දැක්වීම වලක්වාලමින් අධිකරණය එම අතුරු තහනම් නියෝගය නිකුත් කර ඇත. එහෙත් බොරලැස්ගමුව පොලීසිය විසින් නුගේගොඩ මහේස්ත්‍රාත් අධිකරණයෙන් ඉල්ලා ඇති වාරණය ලබාදීමට අධිකරණය කටයුතු කර නැති අතර අධිකරණය ඊට අදාළ නියෝගය ලබා දෙමින් ප්‍රකාශ කර ඇත්තේ “මෙම උද්ඝෝෂණය සිදුකරන මාර්ගයේ වාහනවලට මහජනතාවට කැලිකසළ රැගෙන එන වාහනවලට කිසිදු පීඩාවක් අනර්ථයක් සිදු නොවන ආකාරයට මෙම උද්ඝෝෂණය පැවැත්විය යුතුයි” යනුවෙනි. කරදියාන කසළ අංගණයට ධාරිතාවය ඉක්මවා කසළ බැහැරකිරීමට විරෝධය පල කරමින් පසුගිය දිනවලදී එම මධ්‍යස්ථානය ඉදිරිපිට ජනතාව විරෝධතා පැවත් විණි.", "URL": "https://lankatruth.com/si/?p=33139", "Category": "පුවත්", "Parent URL": null}