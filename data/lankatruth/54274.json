{"Source": "Lankatruth", "Timestamp": "June 13, 2018", "Headline": "රාජ්‍ය පරිපාලන නිලධාරීන් හෙට අනිවාර්ය ලෙඩ නිවාඩු ලබයි", "News Content": "රාජ්‍ය පරිපාලන සේවා නිලධාරින් හෙට(14) අනිවාර්ය ලෙඩ නිවාඩු ගන්නා බව අද පැවති මාධ්‍ය හමුවක් අමතමින් රාජ්‍ය පරිපාලන සේවා නිලධාරීන්ගේ සංගමයේ ලේකම් රෝහන ද සිල්වා මහතා පැවසීය. පරපාලන නිලධාරීන්ට හිමිවිය යුතු විශේෂ දීමනාව ලබා දීමට කටයුතු නොකිරීම හේතුවෙන් මෙම ක්‍රියාමාර්ගය ගැනීමට නියමිත බව ඒ මහතා පවසයි. ඒ අනුව හෙට දිනයේ සියළුම පරිපාලන සේවා නිලධාරීන් පරිපාලන අමාත්‍යාංශයට කැඳවන බවත් රාජ්‍ය පරිපාලන ඇමතිවරයා සමඟ සාකච්ඡාවක් පැවැත්වීමට නියමිත බවත් රෝහන ද සිල්වා මහතා වැඩි දුරටත් පවසයි. විවිධ සේවා සඳහා පැමිණෙන ජනතාව අපහසුතාවයට පත්වෙන බැවින් මහජන දිනය පැවැත්වෙන බදාදා දින මෙම ක්‍රියාමාර්ගය නොගත් බවත් හෙට දිනයේ මෙම ක්‍රියාමාර්ගයේ නිරතවී සිය වෘත්තීය අයිතීන් ඉල්ලා සිටින බවත් පරිපාලන සේවා නිලධාරීන්ගේ සංගමයේ ලේකම් රෝහන ද සිල්වා මහතා පැවසීය.", "URL": "https://lankatruth.com/si/?p=54274", "Category": "පුවත්", "Parent URL": null}