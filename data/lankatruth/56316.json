{"Source": "Lankatruth", "Timestamp": "July 17, 2018", "Headline": "ඇඹිලිපිටිය පොහොට්ටුවේ සභාපති බරපතල වැඩ සහිතව මාස තුනක් මහ උළු ගෙට", "News Content": "පොලිස් නිලධාරීන් දෙදෙනෙකුට පහරදී රාජකාරියට බාධා කිරීම යන චෝදනාව යටතේ සභාවේ හිටපු ජනාධිපති මහින්ද රාජපක්ෂ මහතාගේ කණ්ඩායම නියෝජනය කරන ඇඹිලිපිටිය ප්‍රාදේශීය සභාවේ සභාපති එම්. කේ. අමිල් මහතාට මාස තුනක බරපතල වැඩ සහිත සිරදඬුවම් නියම විය. අඹිලිපිටිය මහේස්ත්‍රාත් ශිරෝමි කාහින්ගල මහත්මිය හමුවේ අද(17) සිද්ධියට අදාල නඩුව විභාගයට ගත් අවස්ථාවේ මෙම නියෝගය ලබා දී තිබේ. රාජ්‍ය නිලධාරියෙකුට පහරදී තුවල සිදුකරීම යටතේ වසරක සිර දඬුවම් නියමකළ මහේස්ත්‍රාත්වරිය එම දඬුවම බරපතල වැඩ සහිතව මාස තුනකදී ගෙවී යන පරිදි නියෝගය නිකුත් කළා ය. ඉතිරි මාස 9ක සිරදඬුවම් වසර 7 කදී ගෙවී යන පරිදි අත්හිටුවීමට නියෝග කළ අතර රාජ්‍ය සේවකයෙකුට සාපරාධී බලහත්කාරය සිදුකිරීම සහ අඩත්තේට්ටම් කිරීම යන චෝදනා යටතේ නියම වූ වසරක සිර දඬුවම වසර පහක් දක්වා ද අත්හිටුවා ඇත. මීට අමතරව චෝදනා දෙකට අදාලව රුපියල් 1500 බැගින් දඩ නියම කළ අතර පහරකෑමට ලක්වූ පොලිස් නිලධාරියාට රුපියල් 30000 ක වන්දියක් ගෙවන ලෙසද මහේස්ත්‍රාත්වරිය නියෝග කර තිබේ. 2013 වසරේ මැයි මාසයේ දිනයක ඇඹිලිපිටිය – දඩුහැතැක්ම ප්‍රදේශයේ රාජකාරි කරමින් සිටියදී පනාමුරේ පොලිස් ස්ථානයට අනුයුක්තව සේවය කළ පොලිස් නිලධාරීන් දෙදෙනෙකුට සභාපතිවරයා පහර දී තිබුණි. සිරගතවූවන් අතර එම්. කේ. අමිල්, ඝාතනයට ලක්වූ දකුණු පළාත් සභා හිටපු අමාථ්‍ය එම්. කේ. රංජිත් හෙවත් චන්ඩි මල්ලිගේ පුත්‍රයා සහ පසුගිය දා කොස්වත්ත ප්‍රදේශයේ දී පෞද්ගලික බස් රථ රියදුරෙකුට ගිනි අවියක් පෙන්වා බිරිඳ සමඟ එක්ව පහරදුන් දකුණු පළාත් සභා මන්ත්‍රී එම්. කේ. කසුන්ගේ සොයුරා ද වේ.", "URL": "https://lankatruth.com/si/?p=56316", "Category": "පුවත්", "Parent URL": null}