{"Source": "Lankatruth", "Timestamp": "December 23, 2019", "Headline": "ආපදා තත්වයෙන් දිස්ත්‍රික්ක 13ක පුද්ගලයින් 64,000කට අධික සංඛ්‍යාවක් පීඩාවට පත්වේ", "News Content": "දිස්ත්‍රික්ක 13කට බලපා ඇති අයහපත් කාලගුණය හේතුවෙන් පවුල් 18,840කට අයත් පුද්ගලයන් 64,608 දෙනෙකු පීඩාවට පත්ව ඇතැයි ආපදා කළමනාකරණ මධ්‍යස්ථානය පවසයි. මෙම පිරිස අතරින් අවතැන්වූ පවුල් 5,255 කට අයත් පුද්ගලයින් 17,766 දෙනෙකු තාවකාලික රැඳවුම් ස්ථාන 132ක රඳවා ඇත. වැඩිම අවතැන්වූවන් වාර්තාවී ඇත්තේ පුත්තලම දිස්ත්‍රික්කයෙනි. එම දිස්ත්‍රික්කයේ පමණක් පවුල් 4,920කට අයත් පුද්ගලයන් 16,755 දෙනෙකු පීඩාවට පත්ව ඇතැයි ආපදා කළමනාකරණ මධ්‍යස්ථානය සඳහන් කරයි. බදුල්ල, මොණරාගල, මඩකලපුව, අම්පාර, මහනුවර, නුවරඑළිය, මාතලේ, හම්බන්තොට, කුරුණෑගල, පුත්තලම, කෑගල්ල, අනුරාධපුරය සහ පොළොන්නරුව යන දිස්ත්‍රික්ක, අධික වැසි, ගංවතුර සහ නායයෑම් ඇතුළු ආපදා තත්වයන්ට මුහුණ දී ඇත. මෙම ආපදා හේතුවෙන් ජීවිත හානි 3ක් වාර්තාවී ඇති අතර නිවාස 62ක් සම්පූර්ණයෙන්ම විනාශයට පත්ව, තවත් නිවාස 1,463කට අර්ධ හානි සිදුව ඇත.", "URL": "https://lankatruth.com/si/?p=87828", "Category": "පුවත්", "Parent URL": null}