{"Source": "Lankatruth", "Timestamp": "December 19, 2022", "Headline": "සපුගස්කන්දට ගබඩා ප්‍රශ්නයක් මතුවෙයි – යළිත් වසා දැමීමේ අවදානමක්", "News Content": "සපුගස්කන්ද ඉන්ධන පිරිපහදුනේ සිදුකරන පිරිපහදු නිෂ්පාදන ගබඩා කිරීමට අවශ්‍ය පහසුකම් ප්‍රමාණවත් නොවීම හේතුවෙන් ඉන්ධන පිරිපහදුව යළිත් වරක් වසා දැමීමේ අවදානමක් මතුව ඇති බව වාර්තා වේ. බොරතෙල් ගෙන්වීමට නොහැකිවීම හේතුවෙන් මෙම වසර තුළ පමණක් අවස්ථා 05කදී ඉන්ධන පිරිපහදුව වසා දැමූ අතර දැනට දින කිහිපයකට පෙර යළි එහි වැඩ කටයුතු ආරම්භ කරනු ලැබීය. එහෙත් නියමිත ප්‍රමිතියට ඉන්ධන නිෂ්පාදනය කරන තෙක් පිරිපහදු නිෂ්පාදන ගබඩා කළ යුතු අතර ඒ සඳහා ඉන්ධන පිරිපහදුවක් වසරක කාලයක් අඛණ්ඩව පවත්වාගෙන යා යුතු බව එහි සේවකයෝ පවසති. සල්ෆර් වැනි ද්‍රව්‍ය ගබඩා තුළ ගොඩගැසීම හේතුවෙන් ඒවා අවස්ථා කිහිපයක දි පිරිපහදු කර අවශ්‍ය ප්‍රමිතියෙන් යුත් ඉන්ධන වෙළෙඳපොළට නිකුත් කිරීම සිදුකළ යුතු වේ. මෙම වසරේ අවස්ථා කිහිපයක දී ඉන්ධන පිරිපහදුව වසා දැමීමත් යළි ආරම්භ කිරීමත් හේතුවෙන් මේ වනවිට පිරිපහදු නිෂ්පාදන ගබඩා තුළ ගොඩගැසී ඇති බව සඳහන් වේ. ඊට හේතුව වී ඇත්තේ ප්‍රමාණවත් පරිදි බොරතෙල් මෙරටට ගෙන ඒමට හැකියාව නොපැවැතීම හේතුවෙන් නියමිත ප්‍රමිතියට පිරිපහදු නිෂ්පාදන වෙළෙඳපොළට යොමු කිරීමට අවස්ථාව නොලැබීම බව වාර්තා වේ. නියමිත ප්‍රමිතියෙන් පිරිපහදු නිෂ්පාදන වෙළදපොළට නිකුත් කිරීමට නම් වසර දෙකකටවත් ප්‍රමාණවත් බොරතෙල් මෙරටට රැගෙන ආ යුතු බවද වෘත්තිය සමිති පෙන්වාදෙයි. කෙසේවෙතත් පවතින තත්වය හමුවේ යළිත් වරක් පිරිපහදුව වසා දැමීමට සිදුවනු ඇති බවටද වෘත්තීය සමිති නායකයෝ සඳහන් කරති.", "URL": "https://lankatruth.com/si/?p=142977", "Category": "පුවත්", "Parent URL": null}