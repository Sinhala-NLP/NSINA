{"Source": "Lankatruth", "Timestamp": "November 1, 2022", "Headline": "කැබිනට් බලතල සහිත මිලින්ද මොරගොඩ රට වෙන්දේසි කරන හැටි මෙන්න", "News Content": "ජාතික ආරක්ෂාවට අතිශයින්ම සංවේදී ඉන්ධන බෙදා හැරීමේ ක්‍රියාවලිය ලංකා ඛනිජ තෙල් නීතිගත සංස්ථාවෙන් ඉවත් කර ඉන්දියාවට පාවාදීම සඳහා කැබිනට් බලතල සහිතව මෙරට නියෝජනය කරමින් ඉන්දියාවට පත්කර සිටින මහ කොමසාරිස් මිලින්ද මොරගොඩ ක්‍රියා කරන ආකාරය ඔහුගේ ම ලිපියකින් හෙළිවී තිබේ.  මිලින්ද මොරගොඩ විසින් ලංකාදීප පුවත්පතට අද (01) ලියා තිබෙන “එක තැන කොටුවූ ඛනිජ තෙල් ව්‍යාපාරය” යන සිරස්තලයෙන් මේ පිළිබඳ අදහස් දක්වා තිබේ. එහි කරුණු රැසක් විකෘති කර ඇති අතර සාවද්‍ය කරුණුවලින් ගහන ය. සාවාද්‍ය කරුණු සම්බන්ධයෙන් ප්‍රබලම නිදර්ශනය වන්නේ සපුගස්කන්ද තෙල් පිරිපහදුව නවීකරණය කළ නොහැකි බව ඉරාන විශේෂඥ පිරිසක් තහවුරු කළ බව ය.  “1969 ඉදිවූ පැරණි තෙල් පිරිපහදුව තාක්ෂණය අතින් වර්තමානයට අදට කිසිම ගැලපීමක් නැත. දිනකට බැරල් 38,000ක් පිරිපහදු කිරීමට තනන ලද එහි අද දවසකට බැරල් 10,000ක් පවිත්‍ර කළ නොහැකි තරමට යන්ත්‍ර අබලන් ය. එය නවීකරණය පවා ප්‍රයෝජනයක් රහිත බව ඉරාන විශේෂඥ පිරිසක් කළ ආයෝජන ශක්‍යතා අධ්‍යනයකදී තහවුරු කර තිබේ.” යනුවෙන් දක්වා ඇත. මෙය මුළුමනින් ම ජනතාව මුලාවේ හෙළිමක් වන අතර මහින්ද රාජපක්ෂ පාලන සමයේ 2008දී පමණ ඉරානයේ එවකට සිටි ජනාධිපතිවරයා මෙරටට පැමිණ මහින්ද රාජපක්ෂ සමඟ මෙම තෙල් පිරිපහදුව නවීකරණය කිරීමට සහ උමා ඔය ව්‍යාපාරය ඇරඹීමට ගිවිසුම් අත්සන් කරනු ලැබීය.  උමා ඔය විනාශකාරී ව්‍යාපෘතිය ක්‍රියාත්මක කරන ලද අතර තෙල් පිරිපහදුව නවීකරණය කිරීම රාජපක්ෂ ආණ්ඩුව විසින් අත්හැර දැමීය. මේ අතර මෙරට ඛනිජ තෙල් ඉංජිනේරුවන් විසින් එම පිරිපහදුව නවීකරණය කර නැව් සහ ගුවන් යානා ඉන්ධන විදේශයන්ට විකිණීමෙන් වාර්ෂිකව අති විශාල විදේශ විනිමය ප්‍රමාණයක් උපයා ගත හැකි බව ශක්‍යතා අධ්‍යයන වාර්තාවක් සකසා කරුණු සහිතව පෙන්වා දී තිබිණි. රනිල් වික්‍රමසිංහ අගමැති ධුරය දැරූ 2015 – 2019 පාලන සමයේ එම වාර්තාව මුලුමනින්ම ඉවත දැමීය. දැන් ත්‍රිකුණාමලය තෙල් ටැංකි සංකීර්ණය ඉන්දියාවට විකුණා දැමීමේ පිඹුරුපත් සකසමින් සිටින අතර මිලින්ද මොරගොඩ ඒ වෙනුවෙන් ජන මතය සකස් කිරීමට ව්‍යාජ කරුණු සහිත ලිපි පළකරමින් සිටී.", "URL": "https://lankatruth.com/si/?p=141506", "Category": "පුවත්", "Parent URL": null}