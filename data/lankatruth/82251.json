{"Source": "Lankatruth", "Timestamp": "October 4, 2019", "Headline": "ගෝඨාගේ ද්විත්ව පුරවැසි අංකය වෙනත් පුද්ගලයෙකුගේ ලිපිගොනුවක", "News Content": "ගෝඨාබය රාජපක්ෂ මහතාගේ ද්වත්ව පුරවැසි අංකය වන 15203 යන්න පරිගණක දත්ත වෙත යොමු කළ විට වෙනත් පුද්ගලයෙකුගේ නමකට අදාළ ලිපිගොනුවක් පෙන්වන බව අධිකරණයේදී අනාවරණය වී තිබේ. ඒ අපරාධ පරීක්ෂණ දෙපාර්තමේන්තුව අධිකරණය ඉදිරියේ සිදු කළ කරුණු දැක්වීමෙනි. කෙසේ වෙතත් 15203 A යනුවෙන් යොමු කළ විට ඔහුගේ නම ලැබෙන බවත් අපරාධ පරීක්ෂණ දෙපාර්තමේන්තුව සිය කරුණු දැක්වීමෙන් අනාවරණය කර ඇත. මේ අතර ගෝඨාබය රාජපක්ෂ මහතා විදේශ ගමන් බලපත්‍ර 4ක් භාවිත කර ඇති බවත් පැරණි ජාතික හැඳුනුම්පතක් හා නව ජාතික හැඳුනුම්පතක් භාවිත කර ඇති බව අධිකරණයේදී හෙළි වී තිබේ. එමෙන්ම ඔහු නව ජාතික හැඳුනුම්පත ලබාගත් පසුවද පැරණි හැඳුනුම්පත භාවිත කර ඇති බවද එහිදී හෙළිදරව් වී ඇත. එමෙන්ම ස්වදේශ කටයුතු අමාත්‍යවරයා වෙනුවෙන් අධිකරණයේ පෙනී සිටි නීතිඥ චානක ද සිල්වා මහතා අධිකරණයට දන්වා ඇත්තේ ගෝඨාබය රාජපක්ෂ 2005දී ද්විත්ව පුරවැසිභාවය ඉල්ලා ඉදිරිපත් කළ අයදුම් පත්‍රයක් ස්වදේශ කටයුතු අමාත්‍ය වෙත ඉදිරිපත්ව නොමැති බව ය. මේ බව හෙළිදරව් වී ඇත්තේ ගෝඨාබය රාජපක්ෂ මහතාගේ ශ්‍රී ලංකා ගමන් බලපත්‍රය, ජාතික හැඳුනුම් පත සහ ද්විත්ව පුරවැසිභාවය සනාථ කරන බලපත්‍රය අවලංගු කරන සර්ටියෝරාරි රිට් ආඥාවක් නිකුත් කරන ලෙස ඉල්ලා අභියාචනාධිකරණයේ ගොනුකර තිබූ පෙත්සම ඊයේ (03) විභාගයට ගත් අවස්ථාවේදීය. මූලාශ්‍ර රාවය", "URL": "https://lankatruth.com/si/?p=82251", "Category": "පුවත්", "Parent URL": null}