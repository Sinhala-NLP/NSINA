{"Source": "Lankatruth", "Timestamp": "October 23, 2017", "Headline": "පාතාල කල්ලිය සමග එජාප මන්ත්‍රී රන්දීර් අත්අඩංගුවට", "News Content": "දිවුලපිටිය, දූනගහ, හේන්පිටගෙදර පාසල අසළදී පොලිස් විශේෂ කාර්යය බලකාය සහ අපරාධකරුවන් පිරිසක් අතර සිදු වූ වෙඩි හුවමාරුවකින් පසු අත්අඩංගුවට ගත් එම අපරාධ කල්ලියේ පිරිස අතර බස්නාහිර පළාත් සභාවේ එක්සත් ජාතික පක්ෂ මන්ත්‍රී රන්දීර් රොද්‍රිගූද සිටින බව වාර්තා වේ. ප්‍රදේශයේ අපරාධකරුවන් පිරිසක් සැරිසරන බවට පොලිස් විශේෂ කාර්යය බලකා නිලධාරීන්ට ලද තොරතුරක් මත නිලධාරීන් කණ්ඩායමක් එම ප්‍රදේශයට පිටත්ව ගොස් ඇති අතර හේන්පිටගෙදර පාසල අසළ මාර්ගයේ සැකකටයුතු පුද්ගලයින් දෙදෙනෙකු රැදී සිට තිබේ. වෑන් රථයකින්ද තවත් පිරිසක් එම ස්ථානයට පැමිණ තිබෙන අතර පොලිස් විශේෂ කාර්යය බලකා නිලධාරීන් අදාළ ස්ථානය වෙත පැමිණෙන විට සැකකරුවෙකු විසින් නිලධාරීන් වෙත වෙඩි තබා ඇත. අනතුරුව විශේෂ කාර්යය බලකා නිලධාරීන් සැකකරුවන් වෙත වෙඩි තබා ඇති අතර ඉන් තුවාල ලැබූ එක් අයෙකු දිවුලපිටිය රෝහලට ඇතුළත් කිරීමෙන් පසු මියගොස් තිබේ. එසේ මියගිය පුද්ගලයා හිටපු නාවික හමුදා සෙබලෙකු බවත් ඔහු අලුතපොළ කුරේ නමැත්තා බවත් අනාවරණය වී ඇත. වෑන් රථයෙන් පැමිණි සෙසු සැකකරුවන් 06 දෙනා ඇතුළු සැකකරුවන් 07 දෙනෙකු අත්අඩංගුවට ගෙන තිබේ. අත්අඩංගුවට ගත් පිරිස අතර බස්නාහිර පළාත් එජාප මන්ත්‍රීවරයෙකුද ඇති බවද ආරංචි මාර්ග පවසයි. ඔවුන් සතුව තිබූ ගිනි අවි 03ක්, වෑන් රථය හා අත්බෝම්බයක් පොලිස් බාරයට ගෙන තිබේ. ඒ අතර තිබූ එක් පිස්තෝලයක් ප්ලාස්ටික් පිස්තෝලයක් බවද සිද්ධිය සම්බන්ධයෙන් දිවුලපිටිය පොලීසිය වැඩිදුර විමර්ශන සිදු කරන බවද පොලිස් මාධ්‍ය ප්‍රකාශක කාර්යාලය පවසයි. [embedyt] https://www.youtube.com/watch?v=MN_WYeTE0Qs[/embedyt]", "URL": "https://lankatruth.com/si/?p=42961", "Category": "පුවත්", "Parent URL": null}