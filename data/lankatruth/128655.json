{"Source": "Lankatruth", "Timestamp": "February 10, 2022", "Headline": "මුද්‍රණ කඩදාසි හිගය ගැන ජන නියමු කලාකරුවෝ කතාකරති", "News Content": "මේ වනවිට රට තුළ උග්‍ර ලෙස පවතින මුද්‍රණ කඩදාසි හිගය සම්බන්ධයෙන් මාධ්‍ය දැනුවත් කිරීම සඳහා ජනනියමු කලාකරුවෝ සංවිධානය විසින් අද (10) පෙරවරුවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ මූලස්ථානයේදී මාධ්‍ය හමුවක් පවත්වන ලදී. සාහිත්‍යවේදී, ග‍්‍රන්ථ ප‍්‍රකාශකයන්, ලේඛකයින් ඇතුළු පිරිසක් එහිදී අදහස් දැක්වූ අතර එම අදහස් පහතින් පල වේ, “මුද්‍රණ ශිල්පියා සහ සාහිත්‍යවේදියා හමුවේ බරපතළ ප‍්‍රශ්නයක් ලෙස මේ වන විට කඩදාසි ප‍්‍රශ්නය මතුවී තිබෙනවා. මේ නිසා මුද්‍රණ කර්මාන්තය අභියෝගයට ලක්වී අපේ සමාජයේ ඈත ඉතිහාසයේ සිටම පවතින කියවීම නැතිවී යන තත්වයක් මතුවී තිබෙන්නේ. පොත පත කියවීම සමාජයේ ආත්මගත වූ සංස්කෘතික කාරණයක්. පරාක‍්‍රමබාහු රජතුමාගේ සමයේ මංගල හස්තියාගේ පිට තබාගෙන ග‍්‍රන්ථ ගෙන ගිය බව සඳහන් වෙනවා. ”ග‍්‍රන්ථ රාජයා” කියලයි පොත පත හැඳින් වූයේ. නිර්මාණකරුවන්ට සහ කලාකරුවන්ට ගම්වර ප‍්‍රදානය කළ බව ඉතිහාසයේ සඳහන් වෙනවා. එවන් ඉතිහාසයක් සහිත සමාජයට වර්තමානයේ රටේ තිබෙන සියලු අර්බුදයන් එක්ක බරපතළ තත්වයක් මතුවී තිබෙනවා. පොහොර නැතිව ගොවියෝ උද්ඝෝෂණය කරනවා. සිමෙන්ති ප‍්‍රශ්නය, ගැස් ප‍්‍රශ්නය වගේම දැන් පැනඩෝල් පෙත්තක් ගන්න නැති තත්වයකට පත්වෙලා. එවැනි තත්වයක් තුළ ලේඛකයාට, ප‍්‍රකාශකයාට, මුද්‍රණ ශිල්පියාට සහ පාඨකයාට පමණක් නොවෙයි මුළු සමාජ දේහයටම බලපාන ප‍්‍රශ්නයක් කඩදාසි හිගය කියන්නේ. මිනිසුන්ගේ ආධ්‍යාත්මික ජීවිතය සුනු විසුනු කර දමන මට්ටමට කඩදාසි ප‍්‍රශ්නය සාහිත්‍යයට බලපා තිබෙනවා. මෙවැනි තත්වයක් තුළ ජාතික ජන බලවේගයට සම්බන්ධ ජන නියමු කලාකරුවෝ සංවිධානය ජනතාව දැනුවත් කිරීමට මෙම මාධ්‍ය හමුව පවත්වනවා.” “රටේ තිබෙන ගෑස්, සිමෙන්ති ආහාර හිගය අතර කඩදාසි හිගය අපට ඒ තරම්ම වැදගත්ද කියල හිතෙන්න පුළුවන්. මතුපිටින් බැලූවම එතරම්ම වැදගත් නොවන බවයි දැනෙන්නේ. නමුත් එය ඉතාම වැදගත් ප‍්‍රශ්නයක්. ආහාර ප‍්‍රශ්නය වුනත් විසඳාගන්න මිනිසුන්ට අදහස් අවශ්‍ය වෙනවා. අදහස් ලබාගැනීමේ මාර්ග අවශ්‍යයයි. ලෝකයේ විප්ලව, කැරලි, විරෝධතා වගේම උද්ඝෝෂණ සහ සංවාද ආදිය සියල්ල නිසයි සමාජය වෙනස් වුණේ. ලෝකයේ වෙනස් වූ සංසිද්ධීන්වලට පොත්පත්වලින් ලබාගත් දැනුම තමයි බලපෑවේ. මේ සමාජය වෙනස් කරන්න අදහස් කරනවා නම් පොත්පත් කියවලා අදහස් ගන්න ඕනෑ. රුසියන් විප්ලවයට පෙර ලේඛකයන් සියලූ දෙනා දැක්වූ අදහස්වල රුසියන් විප්ලවය ගැබ්වී තිබුණා. ප‍්‍රංශයේ සහ චීනයෙත් එහෙමයි. පළමුව අදාළ මතවාදී වෙනස්කම් පොත්පත්වලින් පිළිබිඹු නොවී භෞතිකව වෙනස්කම් සිදුවන්නේ නැහැ. පුස්කොළ පොත්, ජනසම්ප‍්‍රදායන් සහ මතකයන් තුළින් ලෝකය වෙනස් කළ කාලය දැන් අවසන්. පොත්පත් මුද්‍රණයට අවශ්‍ය කඩදාසි නිෂ්පාදනයේදී ස්වභාවික පරිසරයට හානියක් සිදුවෙනවා. නමුත් ලෝකය වෙනස් කිරීම පිළිබඳව දැනුම සංනිවේදනය කිරීමට කඩදාසි අවශ්‍යයි. සාහිත්‍ය, කලාව ආදිය තුළින් පිළිබිඹු වන යහපත් පරිවර්තනයන් ලෝකයේ සිදුවන්නේ මිනිසා ඥානනය වීමෙන්. එසේ නොවන තැන විශාල සංස්කෘතික පරිහානියකට හේතු වෙනවා. ඒ නිසයි පොත්පත් මුද්‍රණයට අවශ්‍ය කඩදාසි තිබෙන්න ඕනෑ බවට කරුණු ඉදිරිපත් කරන්නේ.” “ලේඛකයාත්, ප‍්‍රකාශකයාත්, මුද්‍රණකරුවාත් අභියෝගයට ලක්වී තිබෙනවා. ඉතිහාසයේ මෙවැනි තත්වයන් ඇති වුණු බව අපි දන්නවා. නමුත් මෙපමණ දියුණු සමයක මේ තත්වය පුදුමාකාර දෙයක් හැටියටයි මා දකින්නේ. ලේඛකයෙක් ලියන්න කල්පනා කරන තැන සිට පාඨකයා අතටපත්වීම දක්වා දීර්ඝ මිනිස් ශ‍්‍රමයකට ප‍්‍රතිඵලයක් තමයි පොතක් තුළ තිබෙන්නේ. එහෙම නැතිව හුදු කඩදාසි ගොන්නක එකතු කිරීමක් නොවෙයි. එය එක පැත්තකින් සංස්කෘතිය නියෝජනය කරන්නක්. තව පැත්තකින් මිනිස් ශ‍්‍රමය නියෝජනය කරන්නක්. පොත් මුද්‍රණයේ සිට පොත් බැඳීම දක්වා විවිධ අවස්ථා ගණනාවක ශ‍්‍රම විභජනයේ රැකියා අවස්ථා පවතිනවා. අද වන විට පවතින තත්වය මේ සියලූ රැකියාවලට බලපා තිබෙනවා. කුඩා මුද්‍රණාල සහ ඒ ආශ්‍රිත රැකියා කරන්නන් විශාල වශයෙන් ප‍්‍රශ්නවලට මුහුණදී තිබෙනවා. මෙය ලේඛකයාට වගේම පොදුවේ මුළු සමාජයටම බලපා තිබෙනවා. ජපානය වගේ රටක් ගත්විට ඔවුන්ගේ නිර්මාණශීලී කටයුතු රැසක් කඩදාසිත් එක්ක බද්ධවී තිබෙනවා. විශාල ගෞරවයකින් සහ හැඟීමකින් නිර්මාණාත්මක ශ‍්‍රමය කඩදාසි මත අතුරනවා. නවීන තාක්ෂණය කොතරම් දියුණු වුණත් නිර්මාණශීලි කෘති වගේම අධ්‍යාපනය පැත්තෙන් ගත්තත් ඔවුන් කඩදාසි සමග බැඳී සිටිනවා. නමුත් අපේ රටේ මේ අභියෝගාත්මක අවස්ථාවේදී ලේඛකයෙක් හැටියට වගේම ප‍්‍රකාශකයෙක් හැටියටත් හෙට දවසට මුහුණ දෙන්නේ කොහොමද කියන බරපතළ ප‍්‍රශ්නයක සිටිනවා. අපි සියල්ලෝම එකතු වෙලා මේ ප‍්‍රශ්නය ජයගත යුතුයි. ජන සංස්කෘතියට මෙවැනි අශීලාචාර ලෙස සැලකීම හොඳ දේශපාලන ප‍්‍රවණතාවයක් නොවෙයි. ඒ නිසා මේ අභියෝගයක් වූ ප‍්‍රවණතාවය අපි සැවොම එක්වී ජයගත යුතුයි.” “අපේ රටේ අසංස්කෘතික සමාජයක් බිහිවෙමින් යන හැටි පසුගිය කාලයේ අපි දැක්කා. එයට පිළිතුරු හැටියට කලාව, සාහිත්‍යය පාසල් විෂය නිර්දේශවලින් අතිරේඛව කියවීමේ අවස්ථාව දරුවන්ට ලබාදෙන ලෙස අපි යෝජනා කළා. මේ වෙනුවෙන් අවස්ථා වැඩි වැඩියෙන් බිහි කරන්න කියලා ඉල්ලා සිටියා. තවත් පැත්තකින් බහුවාර්ගික සමාජයක පවතින අවිශ්වාසයන්, නොඉවසන සුළු බව තුනී කරගන්න සාහිත්‍ය තුළින් පාලම් හදමු කියලා යෝජනා කළා. සිංහල සාහිත්‍ය දෙමළටත්, දෙමළ සාහිත්‍ය සිංහලටත් පරිවර්තනය කර, මේ දෙකම ඉංග්‍රීසියටත් යොදාගමු කියලා යෝජනා කළා. ඒ වගේම හොඳ ඉංග්‍රීසි සාහිත්‍ය කෘතීන් සිංහල සහ දෙමළ භාෂාවලට පරිවර්තනය කරන්න යෝජනා කළා. නමුත් අනිකුත් සියලු ක්ෂේත‍්‍ර නායයාම් වගේම මුද්‍රණ ක්ෂේත‍්‍රයටත් කණ කොකා හඬන තත්වයක් ඇවිත් තිබෙන්නේ. සාහිත්‍ය සමාජයේ ප‍්‍රචාරණයක් බලාපොරොත්තු වුණත් දැන් සංකෝචනයක් තිබෙනවා. අපේ සමාජය වඩා යහපත් සංස්කෘතික ජයග‍්‍රහණයන් අත්පත් කර ගැනීමේ දිසාවට වෙනස් විය යුතුයි කියලා කටයුතු කළ සියලු දෙනා අද විපිලිසර වෙලා ඉන්නවා. සෞන්දර්ය විශ්වවිද්‍යාලයේ පොත් ප‍්‍රකාශන ව්‍යාපෘතියක් දියත් කර තිබෙනවා. නමුත් මුල් පොත් පහ පමණක් ප‍්‍රකාශයට පත්වී ඊළඟ පොත් පහ රජයේ මුද්‍රණ සංස්ථාවෙන් ආපසු හරවා එවනවා. හේතුව මුද්‍රණ කඩදාසි නැතිවීමයි. එහෙම නම් ඊළඟට පෙළ පොත් ගහන්නත් කඩදාසි නැහැ කිව්වොත් මොකද කරන්නේ. නමුත් ආණ්ඩුව මේ තත්වය ඒ බරෙන් අරගෙන නැහැ. අනිකුත් ක්ෂේත‍්‍ර හැකිලී යාමට ඉඩ හැරිය ආකාරයටම මුද්‍රණ කර්මාන්තයත් වළපල්ලට යාමට ඉඩ හරීවි. අපේ සමාජය හැම පැත්තකින්ම අනතුරට ලක්කර ඒ කිසිවක් නොවුණු සේ සංදර්ශන පවත්වන ආණ්ඩුවට අපි අවධාරණය කරන්නේ ශිෂ්ට මනුෂ්‍ය සමාජයට එල්ල කර තිබෙන මේ බරපතළ ප‍්‍රහාරය හෙළා දකින බවයි. ඒ නිසා මහජනතාව අවදිවී කටයුතු කරනු ඇතැයි අපි බලාපොරොත්තු වෙනවා.” “මේ තත්වය මතුවීමටත් පෙර අපි අපේ සංවිධාන තුළින් මුද්‍රණ කර්මාන්තය මත පටවා තිබෙන බදු අඩුකර ගැනීම වැනි කටයුතු වෙනුවෙන් අපි මැදිහත්වී සිටියා. නමුත් දැන් අනිකුත් ප‍්‍රශ්න ඉක්මවා ගොස් මුද්‍රණ කඩදාසි ආනයනය නතර කිරීම සහ අනිකුත් මුද්‍රණ අමුද්‍රව්‍ය ආනයනය අත්හිටුවන තත්වයට ගොස් තිබෙනවා. පවතින අර්බුදයේ එක් ප‍්‍රතිඵලයක් හැටියට මුද්‍රණ කර්මාන්තය සහ සාහිත්‍යයට කණ කොකා හඬමින් තිබෙනවා. ආචාර්ය නිමල් සඳරත්න පුවත්පතකට සපයා තිබුණු ආර්ථික ලිපියක සඳහන් කර තිබෙන්නේ 1948න් පසු අපි ගෙවූ නරකම වසර පසුගිය වසර බවයි. ජේ.ආර් ජයවර්ධන මහත්මා ජනාධි ධුරය දරන කාලයේ සාහිත්‍යයෙන් ජීවිතයට ඇතිවෙන අර්ථය කුමක්දැයි ප‍්‍රශ්න කර තිබුණා. එවන් සමයක වත් නොතිබුණු අර්බුදයක් මේ වනවිට සාහිත්‍යයට ඇති වී තිබීම විශාලම කණගාටුවක්. මිනිසුන්, සංස්කෘතික මිනිසුන් කිරීම ධනවාදී සමාජයක් තුළ දියත් කිරීමට සාහිත්‍ය කලාව රසවිඳීම අත්‍යාවශ්‍යයි. මේ වෙනුවෙන් මිනිසුන් බහුලව පාවිච්චි කරන්නේ සාහිත්‍ය පොත පත. ඒ වගේම ඥාන වර්ධනයේ කොටසක් පොතපතට පැවරී තිබෙනවා. ඒ වෙනුවෙන් සුලබව තිබුණු එකම මාර්ගයත් අහෝසි වෙමින් යනවා. ඒ නිසා අපි කලාකරුවන් හා ලේඛකයන් හැටියට කම්පා වෙනවා. මිනිසුන් සාගින්නෙන් මිය යන්නට ආසන්න සමයක සාහිත්‍ය ගැන කවර කතාද කියලා කෙනෙකුට හිතෙන්න පුළුවන්. නමුත් අපි මහජනතාවගෙන් විශේෂයෙන් ඉල්ලා සිටින්නේ හාල්, පොල්, පරිප්පු, මිරිස්, තුනපහ ගැන ඉල්ලීම් කරනවා වගේම පොත්පත් අත්‍යවශ්‍ය බව තේරුම් ගන්න කියලයි. ඔබගේ උද්ඝෝෂණවලට, ඔබගේ ඉල්ලීම්වලට කඩදාසි ප‍්‍රශ්නයත් මුලටම ගන්න කියලයි ඉල්ලා සිටින්නේ. පොත් කෙසේ වෙතත් පත්තරයක් බලන්නටවත් අවම පහසුකම් නැතිවෙමින් යන තත්වයක් තිබෙන්නේ. ආණ්ඩුවේ ලේක්හවුස් ආයතනයෙන් පත්තර මුද්‍රණයට අවශ්‍ය කඩදාසි තිබෙන්නේ ලබන ජූනි මාසයට පමණයි කියලා අපට දැනගන්න ලැබෙනවා. ලේක්හවුස් ආයතනය බඳු මහාපරිමාණ ආයතනයකටත් මෙසේ නම්, වෙනත් ආයතන ගැන කතා කරන්න දෙයක් නැහැ.” “මුද්‍රණාල සියයක් වැසෙයි.. මුද්‍රණ කර්මාන්තය නැවතෙයිද? කියලා ප‍්‍රවෘත්තියක් මම දැක්කා. මේ ප‍්‍රවෘත්තිය දැක්කාම මට මතක් වුනේ ගුරුවරියක් හැටියට පාසැලක් වැසුණම හිරගෙවල් දහයක් ඇරෙනවා කියන කතාව. ඒක මගේ හදවතට දැනෙන කතාවක්. මුද්‍රණාලයක් වැසෙනවා කියන්නේ පාසැලක් විශ්වවිද්‍යාලයලක් වැහෙනවා කියන එකට සමාන දෙයක්. ඒ කියන්නේ හිර ගෙවල් 10ක් ඇරෙනවා කියන එක. කඩදාසි හිඟය කියන්නේ ගෑස්, කිරිපිටි, සිමෙන්ති වගේ තවත් හිගයක් පමණක්ද? මුද්‍රණ කර්මාන්තය කියන්නේ මානව ශිෂ්ඨාචාරයේ එක කඩඉමක්. ලිඛිත සන්නිවේදනය ඉතා බරපතල අභියෝගයකට ලක්වෙලා තිබෙනවා. සාහිත්‍ය රසවින්දනය දරුවන්ගේ අධ්‍යාපනය අභියෝගයට ලක්වෙලා තිබෙනවා. එය සෑම දෙනාම සැලකිල්ලට ගත යුතු කාරණයක්. මේ කඩදාසි හිගය නිසා මිල ඉහළ යෑමෙන් කඩදාසි සඳහා අධික වියදමක් දරන්නට සිදු වුවහොත් මුද්‍රණ කර්මාන්තයේ කුඩා ව්‍යාපාර බිඳවැටීමේ අවධානයක් තිබෙනවා. රුපියල් 5000ක් වියදම් කරලා ගන්නට පුළුවන් කඩදාසි ප‍්‍රමාණයක් තවත් රුපියල් 2000ක් 3000ක් අමතර වියදමක් දරන්නට සිදුවෙනවා අනාගතයේදී. කුඩා මුද්‍රණකරුවන්ට, අධ්‍යාපන පෙළ පොත් සම්පාදනයට කෙසේ බලපායිද? කොවිඞ් තත්වය නිසා අන්තර්ජාල අධ්‍යාපනයට දරුවන් යොමු කරමින් යොමු වෙමින් තිබෙනවා. එය කොතරම් සංකීර්ණ කාරණයක්ද කියලා මේ වෙනකොට වැටහෙමින් තිබෙනවා. එය සර්ථක, ඵලදායි තත්වයක් නැහැ. එවැනි තත්වයක් තුළ පොතක් අතට ගන්න එක තමයි දරුවන්ට තිබෙන මානසික සංවර්ධනයේ පියවරක් වන්නේ. දරුවන්ට කන්න දුන්නට මදි. මානසික සංවර්ධනයට පොතක් අත්‍යාවශ්‍යයි. දරුවන්ගේ පරිකල්පනයට පොතක් කොතරම් වැදගත් වෙනවද. පොත කියන්නේ දරුවන්ට අතිශයින්ම වැදගත් දෙයක්. අධ්‍යාපනයට සම්බන්ධ තීන්දු තීරණ ගන්නන් පෙළ පොත් සම්පාදකයින් මේ කඩාදාසි හිඟය පිළිබඳ පෙර සූදානමක් විය යුතුව තිබෙනවා. අතිරේඛ කියවීම් පොත් දරුවන්ට සම්පාදනය කිරීම ඉතා වැදගත් දෙයක්. මේ වනවිටත් එය ප‍්‍රමාණවත් පරිදි සිදුවෙන්නේ නැහැ. එහෙම තත්වයක් තිබියදී කඩදාසි හිගයකුත් බලපෑවොත් අපේ දරුවන්ගේ අධ්‍යාපනයට, අනාගතයට කුමක් සිදුවෙයිද? ඒ තත්වය තුළ ස්මාට් පෝන් එකෙන්, අන්තර් ජාලයෙන් අපේ දරුවන්ට පොත් පත් කියවන්න සිදුවෙන තත්වයක් උදාවුනොත් එහි අනාගත බලපෑම් කොයි ආකාරයෙන් විසඳගන්න වෙයිද කියල හොඳට හිතල බලන්න වෙනවා. ඒ නිසා මේ සම්බන්ධයෙන් ඕනෑම අවස්ථාවක හ`ඩ අවදි කරන්න මම සූදානම්.” “මේ වනවිටත් කඩදාසි හිගයක් ඇතිවෙලා තිබෙනවා. මේ වනවිට පොත් ප‍්‍රකාශකයින්ගේ සංගමයේ ලේකම්වරයා නිවේදනයක් නිකුත් කරලා තිබුණා මේ තත්වය යටතේ ගියොත් කඩදාසි හිගය නිසා ලබන මාර්තු මාසය පමණ වනවිට මුද්‍රණ කර්මාන්තය කඩාවැටීමේ අවධානමක තිබෙනවා කියලා. වෙළඳපොලේ කඩදාසි නැහැ. කඩනාදි ගේන්න ඩොලර් නැහැ. රටේ පවතින අර්බුදයේම කොටසක්. මාස 03ක් ඇතුළත කඩදාසි රීමක මිල රුපියල් 900කින් ඉහළ ගිහින් තිබෙනවා. ඒ මිලටවත් ගන්න නැහැ. ඒ විතරක් නෙවෙයි මුද්‍රණ කර්මාන්තයට අවශ්‍ය අනෙකුත් ද්‍රව්‍යවලත් දැඩි හිගයක් තිබෙනවා. මේ අර්බුදයට විසඳුම් හොයන්න ආණ්ඩුවට අවශ්‍යතාවයක් නැහැ. ජනාධිපති ලේකම් ගාමිණී සෙනරත් කියන්නේ මුද්‍රණ කර්මාන්තයට අයත් පවුලක කෙනෙක්. ඔහුටවත් මේ අර්බුදයට විසඳුම් ගන්න විදියක් නැහැ කියන්නේ ඩොලර් අර්බුදය ඒ තරම්ම ගැඹුරුයි. සිරිමාවෝ බණ්ඩාරනායක මැතිනියගේ කාලේ මුද්‍රණකරුවන්ට සහ ලේඛකයින්ට කෝටා එකක් දුන්නා. ඒ වගේම රටේ කඩදාසි කර්මාන්ත ශාලා කීපයක් තිබෙනවා නමුත් ඒ කර්මාන්ත ශාලාවල පොත් මුද්‍රණයට අදාල කඩදාසි නිෂ්පාදනය කරන්නේ නැහැ. ආණ්ඩුවට ඒවා ආරම්භ කරන්න පුළුවන්. නමුත් ඒ ගැන අවධානය යොමු කරන්නේ නැහැ. ආණ්ඩුව මේ ගැන දක්වන්නේ කුඩම්මාගේ සැලකිල්ලක්. දූෂිත පාලකයින්ට ජනතාව දැනුවත්වීම බුද්ධිමත්වීම අනතුරක් ඒ නිසා වෙන්න ඇති. අපිට සැකයක් තියෙනවා ආණ්ඩුව මේ කරන්නේ කඩදාසිවල මිල ඉහළ නන්වන්න කරන කූඨ උපක‍්‍රමයක්ද කියලා. පහුගිය කාලේ ගෑස්වලට, කිරිපිටිවලට, සිමෙන්තිවලට ඒ දේම කළා. ජාවාරම්කාර පංතියක් රට පාලනය කරනකොට අර්බුද අස්සේ ඔවුන් තමන්ගේ මඩිය තර කරගන්න ජාවාරම් කරනවා. මේ රටේ මුද්‍රණ කර්මාන්තයත් වෙන රටකට පවරා දෙන්න උත්සහ කරනවා වෙන්නත් පුළුවන්. ඒ මගින් මේ රටේ මුද්‍රණ කර්මාන්තය ආශ‍්‍රිත සේනය කරන විශාල පිරිසකගේ රැකියා අනතුරේ වැටෙනවා. මේ වනවිට පාසැල් යන දරුවන් සිටින දෙමාපියන් අභ්‍යාස පොත් රැස්කරන්න පටන් අරගෙන. අභ්‍යාස පොත් හිගයක් ඇතිවෙමින් තිබෙනවා. ඒ වගේම පාසැල් දරුවන්ගේ පෙළ පොත් වෙන රටකින් මුද්‍රණය කරලා ගෙන්න හදනවද කියලා අපිට සැකයක් ඇතිවෙලා තිබෙනවා. ආණ්ඩුව ගහන ගැසට් නතර වෙනවට වැඩිය මුදල් අච්චු ගහන කොල ගේන එක නතර කළොත් ලංකාවට හොඳ වෙයි. ලංකාවේ දැනට පොත් මුද්‍රණයට අවශ්‍ය කඩදාසි නිෂ්පාදනය කරන්නේ නැහැ. මේකට ක්ෂණික පිළිතුරුක් නැහැ තමයි. නමුත් පොත් මුද්‍රණයට අවශ්‍ය කඩදාසි නිෂ්පාදනය ආරම්භ කරන්න පුළුවන්. ලංකාවේ පොත් ප‍්‍රකාශකයින්ගේ සංගමයට මේ සම්බන්ධයෙන් මැදිහත්වීමක් කරන්න පුළුවන්. යෝජනාවක් ආණ්ඩුවට ඉදිරිපත් කරන්න පුළුවන්. ඒ වගේම ඔවුන්ට ධනය තිබෙනවා. එය ආරම්භ කරන්න පුළුවන්. නමුත් ආණ්ඩුව ජාවාරම්කාර ආර්ථිකයක් නියෝජනය කරන නිසා මේ වගේ විසඳුම්වලට යයිද කියලා හිතන්න අමාරුයි. පුවත්පත් කර්මාන්තයේ පමණක් නෙවෙයි මුද්‍රණ ක්ෂේත‍්‍රයේ අපිට නොපෙන විශාල පිරිසක් සේවය කරනවා. සැඟවුණු රැකියා විශාල ප‍්‍රමාණයක් තිබෙනවා. ඒ සියල්ලන්නට විශාල බලපෑමක් ඇතිවෙනවා. පොත් පත් නැති නිවසක් අඳුරු ගුහාවක් වැනිය. එහි වෙසෙන්නෝ අර්ධ මිනිසුන්ය කියලා ඉංග‍්‍රීසි කවියෙක් වුනු ජෝන් මිල්ටන් කියලා තිබෙනවා. ඒ අවධානම් තත්වය අපේ රටෙත් ඇතිවෙමින් තිබෙවා කියලා තමයි අපිට හිතෙන්නේ. මේ ජරාජීර්ණ දූෂිත අධම සමාජයේ දේශපාලන සංස්කෘතිය වෙනස් කළ යුතුයි. පැලැස්තර විසඳුම් නැහැ මේ අර්බුදයට ඒ නිසා ජනාධිපතිට හෝ වෙන කාටහරි ලිපි ලියලා මේ ප‍්‍රශ්නවලට අපි උත්තර බලාපොරොත්තු වෙන්නෙත් නැහැ.” මේ අවස්ථාව සඳහා ප‍්‍රවීණ සාහිත්‍යවේදී ජයතිලක කම්මැල්ලවීරද එකව සිටියහ.", "URL": "https://lankatruth.com/si/?p=128655", "Category": "කලා පුවත්", "Parent URL": null}