{"Source": "Lankatruth", "Timestamp": "March 14, 2019", "Headline": "රටවල් ගණනාවක බෝයිං 737 යානා තහනම්", "News Content": "පසුගිය දා ඉතියෝපියාවේ සිදුවූ ගුවන් අනතුරින් පසු ඇමරිකා එක්සත් ජනපදයේ නිෂ්පාදනය කෙරෙන බෝයිං 737 මැක්ස් වර්ගයේ ගුවන් යානා භාවිතය ලොව පුරා බොහෝ රටවල් මේ වනවිට නවතා ඇත. ඉතියෝපියානු ගුවන් සේවයට අයත් ‘බෝයිං 737 මැක්ස්’ යානයක් ඉකුත් දා අනතුරට පත්වූ අතර එම අනතුරින් යානයේ සිටි රටවල් 35 මගීහු 157 දෙනෙක් ජීවිතක්ෂයට පත්වූහ. ඉතියෝපියාවේ අගනුවර සිට කෙන්යාවේ නයිරෝබී නුවර දක්වා ගමන් ඇරැඹු මෙම යානය ගුවන් ගමන ආරම්භ කර මිනිත්තු කිහිපයක් ඇතුළත කඩා වැටිණි. මාස පහක් ඇතුළත මෙම වර්ගයේ ගුවන් යානයක් අනතුරට පත්වූ දෙවැනි අවස්ථාව මෙය විය. මෙම අනතුරත් සමඟ චීන රජය නිවේදනය කර සිටියේ බෝයිං 737 වර්ගයේ යානා භාවිතය තම රජය නවතා දමන බවයි. ඉන් පසු බොහෝ රටවල් එම වර්ගයේ ගුවන් යානා භාවිතය තහනම් කළ අතර අසල්වැසි ඉන්දියාව පවසා සිටියේ සිය ගුවන් සීමාව තුළ එම වර්ගයේ යානා ගමන් කිරීම ද තහනම් කරන බවයි. බ්‍රිතාන්‍ය හා ජර්මනිය ද මේ වනවිට බෝයිං 737 වර්ගයේ යානා භාවිතය නවතා දැමූ නමුත් ඇමරිකාව පවසා සිටියේ මෙම අනතුරු ගුවන් යානයේ කාර්මික දෝශයක් බවට සාක්ෂි නොමැති බවත් අනතුරු දෙක අතර සම්බන්ධතාවයක් ඇති බවට සාක්ෂි නොමැති බවත්ය. කෙසේ වෙතත් යුරෝපය ඇතුලු රටවල් ගණනාවක් මෙම ගුවන් යානා භාවිතය නවතා දැමූ බව නිවේදනය කර සිටියේය.", "URL": "https://lankatruth.com/si/?p=70327", "Category": "පුවත්", "Parent URL": null}