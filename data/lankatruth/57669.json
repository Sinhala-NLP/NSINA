{"Source": "Lankatruth", "Timestamp": "August 13, 2018", "Headline": "ඒකාබද්ධ වෘත්තීය මෙහෙයුමක් ජාතික මට්ටමෙන් අවශ්‍යයි", "News Content": "තැපැල්, වරාය, දුම්රිය, ගුරු හා බැංකු ඇතුළු මෙරට බොහෝ ක්ෂේත්‍රවල වැටුප් ඇතුළු පොදු ගැටලු රැසක් පවතින මෙවන් මොහොතක ජාතික මට්ටමේ ඒකාබද්ධ වෘත්තීය මෙහෙයුමක අවශ්‍යතාවක් උද්ගත වී ඇති බව ලංකා විදුලිබල මණ්ඩලයේ වෘත්තීය සමිති සන්ධානයේ කැඳවුම්කරු රන්ජන් ජයලාල් මහතා සඳහන් කරයි. ආණ්ඩුව මේ වනවිට වෙන වෙනම ගන්නා වෘත්තීය ක්‍රියාමාර්ග, තනිකොට පොඩි පට්ටම් කොට මර්දනය කිරීමේ නින්දිත උත්සාහයක නියැළීම හේතුවෙන් මෙවැනි ඒකාබද්ධ මෙහෙයුමක් දියත් කිරීමට ඉදිරියේදී ඒකරාශී වන බවත් මේ වනවිට ගැටලු පවතින ආයතනවල සියලු වෘත්තීය සමිති හඳුනාගෙන ඇති බවත් රන්ජන් ජයලාල් මහතා පවසයි. පොලිසිය පසෙකට වී බලා සිටිද්දී ආණ්ඩුව වැඩ කරන ජනතාව පාවිච්චි කරමින් වෘත්තීය සමිති ක්‍රියාමාර්ග දියකර හැරීමට දරන වෑයමට දියහැකි හොඳම පිළිතුර, නුදුරේදීම සියලු වෘත්තීය සංගම් ඒකරාශී වී ආණ්ඩුවට දීමට නියමිත බවද ඒ මහතා පැවසීය. මෙවැනි ඒකාබද්ධ ජාතික මට්ටමේ වෘත්තීය අරගලයක් පිළිබඳ මේ වනවිට ලංවිම වෘත්තීය සමිති අතර දැඩි සංවාදයක් පවතින බවද හෙතෙම වැඩිදුරටත් අනාවරණය කළේ ය. මව්බිම – හර්ෂනී අර්සකුලරත්න", "URL": "https://lankatruth.com/si/?p=57669", "Category": "පුවත්", "Parent URL": null}