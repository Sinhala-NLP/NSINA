{"Source": "Lankatruth", "Timestamp": "August 23, 2023", "Headline": "විශ්වවිද්‍යාල ආචර්යවරු 50%ක් පුරප්පාඩුයි – UGC සභාපති", "News Content": "මෙරට විශ්වවිද්‍යාල පද්ධතිය තුළ සමස්ත ආචාර්යවරුන්ගෙන් 50%ක පමණ පුරප්පාඩු පවතින බවත් එය නිවැරදිවම කිව හැක්කේ 2022 උසස් පෙළ සිසුන් විශ්වවිද්‍යාලය තුළට පැමිණ පසුව බවත් විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග මාධ්‍ය වෙත පවසයි. ඔහු මේ සම්බන්ධයෙන් වැඩි දුරටත් පවසන්නේ, “50%ක් විතර පුරප්පාඩු ඇති වෙනවා. ඒක හරියට ම කියන්න පුළුවන් වෙලා තියෙන්නෙ විශ්වවිද්‍යාල පද්ධතියේ ඒ ඒ උපාධිවලට ඉන්න ශිෂ්‍ය ගුරු අනුපාතය කියලා එකක් තියෙනවා. ඒක සම්මත ලෝකේ පිළිගන්න දෙයක්. විශේෂයෙන් ම මේ ගුණාත්මකභාවය තහවුරු කිරීමේදී සිදුවෙන දෙයක්. ඒ කියන්නේ වෛද්‍ය ශිෂ්‍යයෝ හතකට ම එක ආචාර්යවරයෙක් ඉන්නවා. ඉංජිනේරු ශිෂ්‍යයෝ දහයකට ම එක ආචාර්යවරයෙක් ඉන්නවා. එතකොට ඒ වගේ කෘෂිකර්ම, විද්‍යා, භෞතික විද්‍යා ඊට පස්සේ අනෙකුත් විද්‍යා විෂයයන්වලට, විද්‍යා පීඨවලට ඊට පස්සේ සමාජීයය විද්‍යා, කළමනාකරණ එවැනි විෂය ධාරාවන්වලට ශිෂ්‍යයෝ, කීයකට ද එක ආචාර්යවරයෙක් කියන එක සම්මතයක් තියෙනවා. ඒ අනුව, ශිෂ්‍ය සංඛ්‍යාව අනුව අපිට හරියට ම කියන්න පුළුවන් සිටිය යුතු ආචාර්යය මණ්ඩලය කොපමණ ද කියලා. ඒ අනුව, ගත්තයින් පස්සේ 2022 උසස් පෙළ දරුවෝ විශ්වවිද්‍යාලය ඇතුළට ආපුවහ ම ඔය කියන ප්‍රමාණයක පුරප්පාඩු සංඛ්‍යාවක් විශ්වවිද්‍යාලය තුළ ඇතිවෙනවා. ”රජය මේ වනවිට 2023 ජූනි මාසයේ තිස් වැනිදා දක්වා මේ අවුරුද්දේ ජනවාරි මාසේ ඉදලා විශ්‍රාම ගිය, රට හැර ගිය, මිය ගිය අය වෙනුවෙන් ඒ පුරප්පාඩු පුරවන්න අවසරය දීලා තියෙනවා. ඊට පස්සේ විශ්වවිද්‍යාල ප්‍රතිපාදන කොමිෂන් සභාව, ආචාර්යය සුසිල් ප්‍රේමජයන්ත අමාත්‍යතුමා එක්ක එකතු වෙලා කැබිනට් පත්‍රිකාවක් ඉදිරිපත් කළා. 2022 වසරේ මිය ගිය, රට හැර ගිය, විශ්‍රාම ගිය ආචාර්යවරුන් බඳවා ගන්න අවස්ථා දෙන්න කියලා. දැන් ගිය සඳුදා තිබ්බ කැබිනට් මණ්ඩලය එය අනුමත කළා. එය ගිය සතියේ විශ්වවිද්‍යාලයට දැනුම් දීල තියෙනවා. 2022කටත් පුරප්පාඩු පුරවන්න කියලා. එතකොට ඒක මේ දක්වා අරගෙන තියෙන ක්‍රියාමාර්ගයක් වෙනවා. ඊටපස්සේ අග්‍රාමාත්‍ය ලේකම්තුමාගේ ප්‍රධානත්වයෙන් කමිටුවක් පත් කරලා තිබුණා පුරප්පාඩු පිරවීම සම්බන්ධයෙන් ඒවටත් අවශ්‍ය කරන විශ්වවිද්‍යාලවල තොරතුරු ලබා දීලා තියෙනවා. ඒ පිළිබඳව සැලකිල්ලට යොමු වෙලා තියෙනවා. 50%ක පුරප්පාඩු සංඛ්‍යාවක් තියෙනකොට විශ්වවිද්‍යාල පද්ධතිය අපහසුවෙන් තමයි කටයුතු කරගෙන යන්නේ. නමුත් අපි හැමෝම දන්නවා මේ රටේ තියෙන පරිහානි තත්වයට, ආර්ථිකමය තත්වයට ඒක සැලකිල්ලට අරගෙන තමයි මේ ඉන්න අය ඉතාමත් ම අපහසුතාවයකින් යුත්ත වුණත් විශ්වවිද්‍යාල පද්ධතිය පවත්වාගෙන යන්නේ. ඒ අය හැමෝටම ස්තූතිවන්ත වෙනවා. ආචාර්ය මණ්ඩලයට වගේම අණදෙන කාර්යය මණ්ඩලයට මේ වෙලාවේ හැමෝම දක්වන සහයෝගයට. නමුත් දැන් 50%ක් පුරප්පාඩු තිබුණත් අපිට කවදාවත් 50%ක පුරප්පාඩු අපිට එකවර පුරවන්න බැහැ. අපි කොහොමත් 25%ක 30%ක යම් මට්ටමක පුරප්පාඩු තියාගෙන තමයි අපි විශ්වවිද්‍යාල පද්ධතිය යන්නේ” මූලාශ්‍ර මව්බිම", "URL": "https://lankatruth.com/si/?p=150612", "Category": "පුවත්", "Parent URL": null}