{"Source": "Lankatruth", "Timestamp": "May 8, 2021", "Headline": "මෝදී මාළිගාවක් ගොඩනගද්දී ඉන්දියාවේ ත්‍රීවිලයක් ගිලන් රථයක් බවට පත්වේ!", "News Content": "කොරෝනා වසංගතය හේතුවෙන් ඉන්දියාවේ ජනගහනයෙන් මිලියන 20ක් පීඩාවට පත්වෙද්දී හා 222000ක් මියයද්දී ඉන්දියාව බේරාගැනීමට ලොව පොහොසත්ම රටවල් හතේ (G7) කණ්ඩායමද පසුගියදා රැස්වුහ. මෝදී රජය කොරෝනා හේතුවෙන් මිය යන රෝගීන්ගේ සංඛ්‍යාව සැඟවීම හා වසංගත කාලය තුලදී අගමැති නව නගරයක් නිර්මාණය කිරීම පිළිබඳව ලොව පුරා මාධ්‍ය විසින්ද මෝදී රජයට අප්‍රසාදය පළකරමින් ලිපි පලවෙමින් පවතී. මේ වනවිට රට පුරා රෝහල් පිරීගොස් ඇති අතර මෝදී රජයේ අකාර්යක්‍ෂමතාවය හේතුවෙන් ජනතාව මහමගදී පවා මිය යමින් පවතී. ජනතාව තම ජීවිතාරක්ෂාව තමන් අතට ගනිමින් සිටින බව සනාථ කරමින් ඉන්දියාවේ Madhya Pradesh හි ත්‍රීවිල් රියදුරෙකු රෝගීන් රැගෙනයාම සඳහා තම ත්‍රීවිල් රථය උපයෝගි කරගනිමින් අපුර්ව ගිලන් රථයක් නිර්මාණය කිරීම සම්බන්ධව ජාත්‍යන්තර මාධ්‍යයන්හි අවධානය යොමු වී ඇත. එසේම නරේන්ද්‍ර මෝදී විසින් තමන් වාසය කරන අගමැති නිවස හා ඒ අවට ප්‍රදේශය අළුත්කර නව නගරයක් (Central Vista) නිර්මාණය කිරීම සඳහා ඩොලර් බිලියන තුනක් වෙන්කරමින් එම ව්‍යාපෘතිය වසංගත කාලය තුළදීත් දිගටම පවත්වාගෙන යාම ජනතාවගේ පිළිකුලට භාජනය වී ඇත. දහස් ගණනින් ජනතාව පාරවල් පුරා මියයද්දී මෙවැනි මුදලක් කිසිදු වැදගැම්මක් නොමැති ව්‍යාපෘතියක් වෙනුවෙන් වැය කිරීමට එරෙහිව රට පුරා විරෝධය පල වී තිබේ. ඇතිවී තිබෙන විරෝධය සමනය කිරීමට සඳහා ඉන්දියාවේ මධ්‍යම බැංකුව (Reserve Bank of India (RBI) ඩොලර් බිලියන 6.7ක් සෞඛ්‍යය සඳහා වෙන්කළේය. මේ අතර පවතින වසංගත තත්වය හමුවේ ඉන්දියාවේ ත්‍රීවිල් රියදුරෙකු වන Mohammad Javed Khan විසින් තම ත්‍රීවිල් රථය තුල ඔක්ෂිජන් ලබාදිය හැකි යන්ත්‍රයක්, රෝගීන්ගේ රුධිරයේ ඇති ඔක්ෂිජන් සාන්ද්‍රණය ගණනය කල හැකි උපකරණයක් හා හදිසි අවස්ථාවකදී භාවිතා කළහැකි වෙනත් උපකරණ හා ඖෂධද ගබඩා කල ගිලන් රථයක් නිර්මාණය කර ඇත. තමන්ගේ බිරිඳගේ කණ කර විකුණා ලැබුණ මුදලින් ඔහු මෙම සත්කාර්‍යය සිදු කර ඇත. “රට පුරා ජනතාව මිය යනවා. මට බලා ඉන්න බෑ. ගිලන් රථයක් සඳහා රෝගියෙකු (ඉන්දියන්) රුපියල් 5000 සිට 10000ක මුදලක් ඉල්ලා සිටිනවා. මේ වසංගතය නිසා ජනතාවට මුදල් නෑ. ඒක නිසයි, මම මගේ ත්‍රීවිල් රථය ගිලන් රථයක් බවට පත් කලේ. මගේ අරමුණ රෝහල වෙත පැමිණීම දක්වා රෝගියාගේ ජීවිතය කෙසේ හෝ ආරක්ෂා කරගැනීම” Mohammad Javed Khan විදේශ මාධ්‍ය වලට පවසා සිටියේය. රට පුරා මියයන තම සහෝදර ජනතාව බේරාගැනීමට මුස්ලිම් ජාතිකයෙකුගේ මෙම මැදිහත්වීම ජාතිවාදී මෝදී රජයට දුන් අතුල් පහරක් ලෙස ඉන්දියානු ජනතාවගේ කතා බහට ලක් වී ඇත. ඔහුගේ මෙම කාර්‍යය සඳහා ජනතාව ඉතා සක්‍රියව මැදිහත් වී ඇති අතර ප්‍රදේශයේ වෛද්‍යවරයකු විසින් ප්‍රථමාධාර පුහුණුවක් හා අවශ්‍ය මුලික උපකරණද ලබා දී ඇත. නමුත් ප්‍රදේශයේ පොලීසිය ඔහුව අත්අඩංගුවට ගෙන ඇත. එහිදී රටේ මාධ්‍ය හා සමාජ මාධ්‍ය ඔහු සම්බන්ධයෙන් කතා කිරීම ආරම්හ කිරීමත් සමගින් නිදහස් කර ඔහුට විශේෂ අවසර පත්‍රයක්ද ලබා දී ඇත. ලංඩනයේ දී රැස් වූ G7 කණ්ඩායමේ රැස්වීමේදී ලොව පුරා දුප්පත් රටවල් ඉලක්ක කරමින් එන්නත් බිලියන 2ක් වහා ලබාදීමට ඉලක්ක කර ඇති අතර එහිදී ඉන්දියානු විදේශ ඇමැති Subrahmanyam Jaishankar මහතාද නව තාක්ෂනය ඔස්සේ එම රැස්වීමට සහභාගිවී වූ බව වාර්තා වේ. මෙම බටහිර මැදිහත්වීමත් සමග මෝදි රජය චීන Huawei and ZTE නොමැතිව 5G රට තුලට ඇතුළු කරගැනීමට තීරණය කර ඇත. මෝදිගේ අත්තනෝමතික පාලනය නිසා බ්‍රිතාන්‍ය අධිරාජ්‍යවාදයට එරෙහිව සටන් කර නිදහස ලබාගත් විරෝධාර ජනතාවක් වෙසෙන අභිමානවත් භාරත දේශය බටහිර ගොදුරක් බවට ඉතා වේගයෙන් පත්වෙමින් තිබෙන බව දේශපාලන විචාරකයින් අතර මේ වනවිට සාකච්ඡාවට ලක්වෙමින් පවතී.", "URL": "https://lankatruth.com/si/?p=116157", "Category": "කොවිඩ් -19 (කොරෝනා ) පුවත්", "Parent URL": null}