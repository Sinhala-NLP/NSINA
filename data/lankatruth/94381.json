{"Source": "Lankatruth", "Timestamp": "June 29, 2020", "Headline": "රවී අත්අඩංගුවට ගැනීම අත්හිටුවනවාද? නැද්ද ? තීරණය ජුලි 07", "News Content": "වංචාසහගත බැඳුම්කර ගනුදෙනු දෙකකදී රුපියල් බිලියන 52කට අධික රජයේ මුදල් සාවද්‍ය ලෙස පරිහරණය කිරීම සම්බන්ධයෙන් හිටපු මුදල් අමාත්‍ය රවී කරුණානායක ඇතුළු පිරිසක් අත්අඩංගුට ගන්නා ලෙස දන්වමින් කොළඹ කොටුව මහෙස්ත්‍රාත් අධිකරණය විසින් නිකුත් කර තිබෙන වරෙන්තු ක්‍රියාත්මක කිරීම වැළැක්වීමේ අතුරු නියෝගයක් නිකුත් කරන්නේ ද? නැද්ද? යන නියෝගය ජුලි මස 07 ප්‍රකාශයට පත්කරන බව අභියාචනාධිකරණය අද (29) නිවේදනය කර තිබේ. මෙම පෙත්සම් ඉදිරිපත් කර ඇති අනෙක් වරෙන්තුකරුවන් වන්නේ පර්පචුවල් ට්‍රෙෂරීස් සමාගමේ සභාපති ජෙෆ්රි ඇලෝසියස්, එම සමාගමේ අර්ජුන් ඇලෝසියස්, එහි ප්‍රධාන විධායක කසුන් පලිසේන, ශ්‍රී ලංකා මහ බැංකුවේ නිලධාරීන් දෙදෙනෙකු වන ඉන්දික සමන් කුමාර සහ එස්. පදුමනාභන් යන වරෙන්තුකරුවන් විසිනි. සභාපති විනිසුරු ඒ.එච්.එම්.ඩී. නවාස්, ශිරාන් ගුණරත්න සහ සෝභිත රාජකරුණා යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල හමුවේ මෙම පෙත්මන කැඳවා තිබිණි. එමෙන්ම මෙම පෙත්සම් විභාග කිරීම සඳහා වගඋත්තරකරුවන්ට නොතීසි නිකුත් කරන්නේද? නැත් ද? යන නියෝගයද එදින ප්‍රකාශයට පත් කරන බව විනිසුරු මඩුල්ල සඳහන් කර ඇත. 2016 වසරේ සිදුවූ බැඳුම්කර වෙන්දේසි දෙකකදී රුපියල් බිලියන 52කට අධික රජයේ මුදල් සාවද්‍ය ලෙස පරිහරණය කිරීම සම්බන්ධයෙන් හිටපු මුදල් අමාත්‍ය රවී කරුණානායක ඇතුළු පිරිසට චෝදනා එල්ල වී තිබේ.", "URL": "https://lankatruth.com/si/?p=94381", "Category": "පුවත්", "Parent URL": null}