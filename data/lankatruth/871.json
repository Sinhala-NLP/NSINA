{"Source": "Lankatruth", "Timestamp": "January 12, 2012", "Headline": "සුපිරිපාසල් වැඩසටහන කොට්ටාවේ දරුවන්ට විනකටී", "News Content": "පසුගියදා පැවති ශිෂ්‍යත්ව විභාගයෙන් අනතුරුව කොට්ටාව ප්‍රදේශයේ ප්‍රසිද්ධ පාසලක 6 වන‍ ශ්‍රේණියට සිසුන් ඇතුළත් කර ගැනීම සඳහා එළඹෙන 18 වන දින සැලසුම් කර තිබුණද අද දවසේ හදිසියේ සිසුන් ඇතුළත් කර ගන්නට කටයුතු යෙදීමෙන් ඇතිවූ ගැටලුකාරී තත්ත්වයක් හේතුවෙන් මේවන විට සිසු සිසුවියන් බලවත් අපහසුතාවකට පත්ව ඇති බව වාර්තාවෙයි. මේවන විට පාසල අසල රැඳී සිටින දෙගුරුන් කියා සිටියේ පාසලේ විදුහල්පතිවරයා විසින් මුදල් ඉල්ලා සිටියත් එසේ මුදල් ලබාදීමට හැකියාව නොතිබුණු නිසා සිසුන් පංති කාමරයේ සිටුවා තබන්නට විදුහල්පතිවරයා තීරණය කර ඇති බවයි. වාර්තා වන අන්දමට සිදුවීම මෙසේය. මෙම පාසලේ 6 වන ශ්‍රේණියට සිසුන් ඇතුළත් කර ගැනීමට නියමිතව තිබී ඇත්තේ එළ‍ඹෙන 18 දාය.සිසුන් ඇතුළත් කර ගැනීමට ප්‍රථම පහසුකම් හා සේවා ගාස්තු ලෙස රුපියල් 2,750 ක මුදලක්ද,ඩෙස් බංකු සඳහා තවත් රුපියල් 3,750 ක මුදලක්ද ගෙවන ලෙස පිට පාසල් වලින් මෙම පාසලේ 6 වන ශ්‍රේණියට ඇතුළත් වන සිසුන්ගේ මව්පියන්ට විදුහල්පතිවරයා විසින් දැනුම් දී ඇත. ඒ අනුව ඇතැමෙක් මෙම මුදල් විදුහල්පතිවරයාට නියමිත පරිදි ලබාදී ඇති අතර ඩෙස් බංකු නිසි පරිසි සකස් කිරීමෙන් අනතුරුව 18 වන දින සිසුන් ඇතුළත් කර ගන්නා බව විදුහල්පතිවරයා විසින් පවසා ඇත. එහෙත් මෙම මුදල් ලබාදීමට නොහැකි වූ ඇතැම් මව්පියන් පිරිසක් මේ බව පළාත් අධ්‍යාපන කාර්යාලයට දැනුම්දීම නිසා කිසිදු ලෙසකින් මුදලක් නොගෙවන ලෙසට මව්පියන්ටත්,මුදල් අයකර නොගන්නා ලෙස විදුහල්පතිවරයාටත් පළාත් අධ්‍යාපන කාර්යාලය විසින් දැනුම් දී තිබේ. තමා මුදල් අයකර ගන්නා බවට අධ්‍යාපන බලධාරීන්ව දැනුවත් කිරීම නිසා කෝපයට පත් විදුහල්පතිවරයා “අවම පහසුකමක්වත් නැතිව සිසුන් ගන්නේ කොහොමදැයි” ප්‍රශ්න කරමින් හදිසියේම අද දවසේ සිසුන් ඇතුළත් කර ගැනීමට තීරණය කර තිබේ. ඒ අනුව මෙම පාස‍ලට 6 වන ශ්‍රේණිය සඳහා පිටස්තරින් පැමිණි සිසු සිසුවියන් මෙන්ම මෙම පාසලටම අනුබද්ධ තවත් පාසල් 4 න් පැමිණි සිසුන් පංති කාමරයේ ඩෙස් බංකු නොමැතිව සිටගෙන සිටිද්දී පාසලේම ඉගෙන ගෙන 6 වන ශ්‍රේණියට සමත්වූ සිසුන්ට පාඩම් කටයුතු කිරීමට විදුහල්පතිවරයා විසින් පියවර ගෙන ඇති බවට මව්පියෝ චෝදනා කරති. ඩෙස් බංකු පිළිසකර කොට ජනවාරි 18 දින පාසලට සිසුන් ඇතුළත් කිරිමට මීට ප්‍රථම තීරණය කර තිබුණද,සිසුන්ගෙන් පලිගැනීම සඳහා විදුහල්පතිවරයා විසින් මෙවැනි තීරණයක් ගැනීම පිළිබඳ මව්පියෝ සිය අප්‍රසාදය පළකරති.", "URL": "https://lankatruth.com/si/?p=871", "Category": "පුවත්", "Parent URL": null}