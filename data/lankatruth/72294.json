{"Source": "Lankatruth", "Timestamp": "April 19, 2019", "Headline": "විදුලි අර්බුධයට ඉදිරිපත් කළ ඇමතිවරයාගේ යෝජනාවල අඩුවක්", "News Content": "විදුලි අර්බුධයට විසඳුම් ලෙස ඉදිරිපත් කර ඇති කැබිනට් මණ්ඩල යෝජනාවලියෙන් සුළු හා මධ්‍ය පරිමාණ කර්මාන්තකරුවන් සූර්යබල කර්මාන්තයෙන් ඈත් කර තබන බවත් එමඟින් අති විශාල ධනයක් මෙරටට අහිමිවන බවත් සූර්යබල කර්මාන්තකරුවන්ගේ සංගමය පවසයි. සූර්ය බල ශක්තියෙන් ලංකාව වැනි රටකට කළ නොහැක්කක් නොමැති බව එම සංගමය පවසයි. රාජයේ සහයෝගය යටතේ සූර්ය බල ශක්තිය නිෂ්පාදනය මේ මොහොතේ අරඹන්නේ නම් වසර 5ක් ගතවන විට රුපියල් බිලියන 266කට අධික මුදලක් මෙරට ඉතිරිවන බව එම සංගමය පෙන්වා දෙයි. ඔවුන් මේ සම්බන්ධව සැළසුම් සකස්කර ඇතැත් වත්මන් විදුලිබල ඇමතිවරයා ඉදිරිපත් කර ඇති කැබිනට් යෝජනාවලියේ එම සැළසුම් නොමැතිබව සූර්යබල කර්මාන්තකරුවන්ගේ සංගමය පවසයි. ඉතා ලාභදායීව මෙරට විදුලිය උත්පාදනය කිරීමට පරිසර තත්ව ඇති බවත් විදුලිබල ඇමතිවරයා ඉදිරිපත් කර ඇති යෝජනාවලියේ වියදම පමණක් අතිවිශාල වන බවත් එම සංගමය පෙන්වා දෙයි. එමෙන්ම කිහිප දෙනෙක්ට පමණක් ලාභ ලැබිය හැකි අසාර්ථක ව්‍යාපෘති ක්‍රියාත්මක කිරීමට උත්සාහ කිරීම වෙනුවට ලාභදායීව මෙරටට අවශ්‍ය විදුලිය නිපදවීමට සුළු හා මධ්‍ය පරිමාණ සූර්යබල කර්මාන්තකරුවන්ගේ යෝජනාවලිය ද කැබිනට් පත්‍රිකාවට ඇතුළත් කිරීම වැදගත් බව එම සංගමය පෙන්වා දෙයි.", "URL": "https://lankatruth.com/si/?p=72294", "Category": "පුවත්", "Parent URL": null}