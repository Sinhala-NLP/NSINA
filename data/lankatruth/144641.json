{"Source": "Lankatruth", "Timestamp": "February 15, 2023", "Headline": "මාවනැල්ල ප්‍රා.සභාවේ සභාපතිගේ ධුරය අත්හිටුවයි", "News Content": "මාවනැල්ල ප්‍රාදේශීය සභාවේ සභාපති ආර්.පී.එන් දසන්ත ස්ටීවන්ගේ ධුරය වහාම ක්‍රියාත්මක වන පරිදි අත්හිටුවමින් සබරගමුව පළාත් අණ්ඩුකාර ටිකිරි කොබ්බෑකඩුව විසින් අතිවිශේෂ ගැසට් නිවේදනයක් නිකුත් කරනු ලැබ තිබේ. සභාපති ධුරයේ රාජකාරි ඉටු කිරීම සඳහා පත් කර ඇත්තේ මවනැල්ල ප්‍රාදේශීය සභාවේ උප සභාපති කේ.ජි පියතිස්සය. සභාපති ආර්.පී.එන් දසන්ත ස්ටීවන් තම ධුරයේ රාජකාරි කටයුතු කිරීමේදී වැරදි සිදුකර ඇත්දැයි සොයා බලා වාර්තා කිරීමට ඒක පුද්ගල පරීක්ෂණ කොමිසමක්ද ආණ්ඩුකාරවරයා විසින් පත් කර ඇති අතර එහි වාර්තාව මාස තුනක් ඇතුළත තමන් වෙත භාර දෙන ලෙසද නියෝග කර තිබේ. සභාපති ලෙස පත් කළ කේ.ජි පියතිස්ස පසුගිය සමයේ ගුරු විරෝධතා පැවති අවස්ථාවේ ගුරුවරුන්ට පහරදීම සඳහා උත්සාහා කිරීම හේතුවෙන් අධිකරණමය කටයුත්තක්ද පවතී. සබරගමු පළාත් ආණ්ඩුකාරවරයා විසින් මෙය ක්‍රියාත්මක කර ඇත්තේ 989 අංක 12 දරණ පළාත් සභා (ආනුෂංගික විධි විධාන) පනතේ දෙවන වගන්තිය සමඟ කියවිය යුතු සහ 1987 අංක 15 දරණ ප්‍රාදේශීය සභා පනතේ 185 (3) (අ) (i) වගන්තිය යටතේය.", "URL": "https://lankatruth.com/si/?p=144641", "Category": "පුවත්", "Parent URL": null}