{"Source": "Lankatruth", "Timestamp": "March 7, 2019", "Headline": "මන්නාරම අස්ථි කොටස් පෘතුගීසි යුගයටත් වඩා පැරණියි", "News Content": "මන්නාරම සමූහ මිනීවලෙන් ලබාගත් අස්ථි සාම්පල, කාබන් කාල නිර්ණ වාර්තාවට අනුව 1499 – 1719 කාලයට අයත් බව බීටා ඇනලිටික් ආයතනයෙන් නිකුත් කරන ලද වාර්තාවල සඳහන් වේ. අස්ථි සාම්පලවලට අයත් කාබන් කාල නිර්ණ වාර්තා මාධ්‍ය වෙත මුදාහරින ලෙස මන්නාරම මහේස්ත්‍රාත් ටී සරවනරාජා මහතා අද(07) නියෝග කළ අතර මහේස්ත්‍රාත්වරයා එම නියෝගය ලබා දුන්නේ අතුරුදන්වූවන්ගේ ඥාතීන් වෙනුවෙන් පෙනී සිටින නීතීඥවරුන් මන්නාරම සමූහ මිනීවලේ නඩුව මොසමක් මාර්ගයෙන් අද(07) කැඳවා තිබූ අවස්ථාවේදීය. මිනී වලේ ස්ථාන 6කින් ලබාගත් අස්ථි සාම්පල කාබන් කාල නිර්ණය කිරීම සඳහා පසුගිය ජනවාරි මස 25 වන දා ඇමරිකාවේ ෆ්ලොරීඩාහි පිහිටි බීටා ඇනලිටික්ස් ආයතනය වෙත යැවූ අතර ඊට අදාල සාම්පල 5ක වාර්තා පසුගිය පෙබරවාරි 20 වැනිදා අධිකරණයට ඉදිරිපත් කළේය. අස්ථි සාම්පල මෑත කාලයට අයත්බව තහවුරු වුවහොත් අතුරුදන්ව ඇති බවට පැමිණිලි ඉදිරිපත්ව ඇති පුද්ගලයන්ගේ ඥාතීන්ගේ DNA සමඟ සසඳා බැලීමක් සිදුකරන බවට ද සූදානමක් පැවතිනි. කෙසේ වෙතත් මාධ්‍යවෙත ඉදිරිපත් කළ වාර්තාවට අනුව මෙම අස්ථි සාම්පල, 1505 ඔක්තෝබර් මස පෘතුගීසීන්ගේ පැමිණීමට ද පෙර කාලයට අයත් වූවන්ගේය. එබැවින් අතුරුදන් වූවන් සහ මිනී වල සම්බන්ධව සිදුකිරීමට නියමිතව තිබූ විමර්ශන නතර වනු ඇත.", "URL": "https://lankatruth.com/si/?p=69934", "Category": "පුවත්", "Parent URL": null}