{"Source": "Lankatruth", "Timestamp": "June 23, 2023", "Headline": "රනිල් යටතේ පිරමීඩ ජාවාරම රටම ගිලගනී", "News Content": "රනිල් වික්‍රමසිංහ මුදල් ඇමති සහ ජනාධිපති ලෙස පත්වීමෙන් පසුව මේ වනවිට පිරමීඩ ජාවාරම මුලු රටම ගිල ගනිමින් සිටින නව රැල්ලක් බවට පත්වී ඇතැයි තොරතුරු අනාවරණය වේ. මෙම තත්වයට ප්‍රධාන හේතුව වී තිබෙන්නේ යම් මූල්‍ය ප්‍රතිලාභ ක්‍රමයක් පිරමීඩ ජාවාරමක්ද නැද්ද යන්න තීරණය කිරීමේ බලය සහ තීරකයා ශ්‍රී ලංකා මහ බැංකුව වී තිබෙන පසුබිමක ය. එය පවතින්නේ මුදල් ඇමතිවරයා යටතේ ය.  මෙම නව රැල්ල පිළිබඳව තොරතුරු රැසක් ජේෂ්ඨ පොලිස් අධිකාරී පොලිස් මාධ්‍ය ප්‍රකාශක නිහාල් තල්දූව සමඟ දෙරණ යූටියුබ් නාළිකාව පවත්වන ලද සාකච්ඡාවකදී හෙළිකර තිබේ. අදාළ සාකච්ඡාව සහිත වීඩියෝව නම් කර තිබෙන්නේ “පිරමීඩ් ජාවාරමේ නව රැල්ලක්“ යන සිරස්තලයෙන් ය.  සමාජ මාධ්‍ය උපයෝගී කර ගනිමින් ඉතා වේගයෙන් මෙය පැතිරී යන බවත් බොහෝ විට මේ මුදල් විදේශයන්ට ඇදී යන බවත් යම් සංඥා නාමයකින් ක්‍රියාත්මක වෙන ජාවාරමක් පිළිබඳව පරීක්ෂණ පවත්වන අවස්ථාවලදී අදාළ ජාවාරම වෙනත් නාමයකින් ක්‍රියාත්මක කරන බව ද පොලිස් මාධ්‍ය ප්‍රකාශක පැහැදිලි කර තිබේ.  මේ වනවිට එක් විමර්ශනයකදී රුපියල් මිලියන 15,000කට වඩා වංචා කර තිබීමක් සම්බන්ධයෙන් ද පරීක්ෂණ පැවැත්වෙන බව හෙළි කළේය. වෙනත් රටවල් ගණනාවක (Cryptocurrency) යනුවෙන් හැඳින්වෙන ඩිජිටල් මුදල් ඒකක පරිහරණය කළ ද ලංකාවේ මේ වනවිටත් එය නිල වශයෙන් පිළිගෙන නැති පසුබිමක මෙම ජාවාරම් සඳහා යොදා ගන්නා බව හෙළිකර තිබේ.", "URL": "https://lankatruth.com/si/?p=148103", "Category": "ආර්ථික පුවත්", "Parent URL": null}