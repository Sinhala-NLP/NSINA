{"Source": "Lankatruth", "Timestamp": "May 30, 2017", "Headline": "රවී මේ කියන්නේ මලික් ගැනද?", "News Content": "තමන්ම මුදල් අමාත්‍යාංශයෙන් එලවා දැමුවේ පක්ෂය තුළ ඉන්නා ඊරිසියාකාරී ඇමතිවරයෙකු බවත් ඔහු සෑම අමාත්‍යාංශයකටම ඇඟිලි ගසමින් පක්ෂ නායක රනිල් වික්‍රමසිහ මහතා ලඟින්ම කටයුතු කරන බවත් ඔහු ජාතික ලැයිස්තුවෙන් පාර්ලිමේන්තු පැමිණ වෙස්මුහුණු දාගෙන නටන්නෙකු බවත් හිටපු මුදල් අමාත්‍ය රවී කරුණානායක මහතා පවසයි. ඔහු මේ බව පවසන්නේ ඊයේ (29) සඳුදා ලංකාදීප පුවත්පතේ සඳුදා හමුවට සම්මුඛ සාකච්ඡාවක් ලබා දෙමිනි. එහි උපුටාගත් කොටස් පහතින් පල වේ. ප්‍රශ්නනය :- ඔච්චර වැඩක් කරපු මුදල් ඇමතිව අයින් කරන්න ඕන වුනේ කාටද? පිළිතුර :- ඕනම පකුෂයක ඊර්ෂයාවෙන් පෙළෙන පුද්ගලයන් ඉන්නවා. මගේ පක්ෂයේ නායකයා අපව ආරක්ෂා රන්න සෑම වෙලාවකම කටයුතු කළා. දුෂ්ඨයන්ගෙන් මාව ආරක්ෂා කරන්න මේ අවස්ථාවෙත් එතුමා පුදුම සටනක් දුන්නා. පක්ෂයක් විනාශ කරන්න එක්කෙනෙක් දෙන්නෙක් ඇති. ප්‍රධාන පක්ෂ දෙකේ එකමුතුවෙන් අපි හදපු ආණ්ඩුව ඉදිරියට ගෙනයාමට බාධා ඇති කිරීම මේ අයගේ අරමුණ. මම හිතන හැටියට දූෂණයක් අකාර්යක්ෂමතාවක්, ඥාති සංග්‍රහයක් හෝ අදක්ෂතාව තිබූ බවකවුරුවත් කියන්නේ නැහැ. එහෙම නම් මේක වුනේ දක්ෂතාව නිසාද? එක්කෙනෙක්ගේ දෙන්නෙක්ගේ තිබෙන ඊර්ෂ්‍යාවට රටට අහිතකර දේවල් නොවිය යුතුයි. ජනාධිපති අගමැති යම් යම් අබියෝගවලට ඇහුන්කන් දෙන්න ඇති. ප්‍රශ්නනය :- ඔබ කියන විධිය අනුව හැඟෙන්නේ මොකක් හෝ කුමන්ත්‍රණකාරී ක්‍රියාවක් ගැනයි. ඔය කුමන්ත්‍රණය තිබුණේ කොහේ ද? පිළිතුර :- අපි දූෂණය අඩු කළේ නැහැ. නැති කළා. අපි එහෙම කළාම හැම එකටම අඟිලි ගහන ඇමතිවරයෙකුට රිදෙන්න ඇති. ඒ රිදීමට පිලිගන්න හිතන්න ඇති. ප්‍රශ්නය:- ඔබ ඔය ඇඟිල්ල දිගු කරන්නේ ඔබේ පක්ෂයේම කෙනෙකුට ද? නැති නම් ආණ්ඩුවේ අනෙක් කොටස්කාර පක්ෂයේ අයකුට ද? පිළිතුර:- මගේ පක්ෂයේ එක් පුද්ගලයකුට. ජාතික ලැයිස්තුවෙන් ආපු මේ පුද්ගලයාට ජනතාව ගැන රට ගැන හැඟීමක් නෑ. මේ පුද්ගලයා ජනතාවගේ දුක දන්නේ නෑ. වැඩිකල් යන්න කලින් මේ අයගේ සැබෑ තත්ත්වය රටට හෙළිදරව් කරනවා. ජාතික ලැයිස්තුවෙන් ඇවිත් වෙස්මුහුණු දාගෙන නටන මේ ඇමැතිවරයා පෙනීඉන්නේ අගමැති ආරක්ෂා කරන ස්වරූපයෙන්. හැබැයි වෙන්නේ තිබෙන විශ්වාසයත් නැත්තටම නැති වීමයි. ජනතාවගේ ඡන්දයෙන් ගන්න බැරි මේ වගේ පුද්ගලයන් රට ඉදිරියට ගෙනයාමේදී ප්‍රශ්නයක් වෙනවා. ප්‍රශ්නය:- පළාත් කීපයක තෝරාගත් මන්ත්‍රීවරු කීප දෙනෙකුට මුදල් අමාත්‍යාංශය හරහා වැඩියෙන් සැලකුවේ ඇයි? පිළිතුර:- මට කවුරු හෝ යම් ආකාරයකින් උදව් කළොත් මම ඒ අය සදාකල් ආරක්ෂා කරන මිත්‍රයෙක් බවට පත්කර ගන්නවා. හැම වෙලාවෙම මම කවුද කියා වැරදි විදියටයි වටහාගෙන තිබෙන්නේ. ඒ මිත්‍රශීලිත්වය ඇති වෙන්නේ ක්‍රියාවෙන්. විපක්ෂයේ ඉන්න විට සියලු දෙනා රකින්න, පක්ෂය රකින්න ඕන කියමින් කට්ටිය කරඋඩ තියාගෙන යන්න හදන අය සිටියා. මන්ත්‍රීවරු ඒ අය පස්සෙ ගියා. අවසානයට වුණේ මොකක්ද? එක්කෙනෙක්ගේ දේශපාලන අරමුණු ඉටුකරගන්න තමන්ගේ දේශපාලන අනාගතය නැති කළ බව අද ඒ මන්ත්‍රීවරු දන්නවා. අපට ළංවෙන්න බැරි කුහකයෝ නොයෙක් කතා කියන්න පුළුවන්. අපි හදපු ආණ්ඩුවෙන් ඒ අයට වැඩ කරන්න බරි නම් කාටද වැඩ කරන්න පුළුවන්. සියලු දේ සිදුව තිබෙන්නේ නීතියට අනුවයි. දන්න අයට උදව් කිරීම මට ලොකු තෘප්තියක්. මගේ පරම යුතුකම ආණ්ඩුවත් රටත් ආරක්ෂා කිරීමයි. පක්ෂයත් පක්ෂ නායකත්වයත් ආරක්ෂා කිරීමයි. ඒ නායක්වයෙන් රට ඉදිරියට ගෙනයන පසුබිමක් සැකසීමයි. ජනාධිපතිත් අප විශ්වාස කළා. අගමැතිගෙත් ජනාධිපතිගෙත් ඉදිරි ගමන සාර්ථක කිරීමේ වගකීමක් අපට තිබෙනවා. ප්‍රශ්නය:- මුදල් ඇමැතිකම ඔබෙන් ඉවත්කර මංගලට දීමට හිටපු ජනාධිපතිනියගේ උපදෙස් ලැබුණු බව කියනවා. ඒ ගැන මොකද කියන්නේ? පිළිතුර:- මම එහෙම සිතන්නේ නෑ. අපි අතර බොහොම සුහද පසුබිමක් තිබෙනවා. එහෙම කරන්න එතුමියට කිසිම අවශ්‍යතාවක් නෑ. මමයි, මංගලයි, එතුමියයි දුරස් කරවන්න ඔය වගේ කතා පතුරුවනවා. ඔය ඔක්කොම යාළුකම් තියාගෙන ඉන්න එක පුද්ගලයෙක් ඉන්නවා. පක්ෂය නැති කරන්න හදන්නේ මෙයා තමයි. එයාට ඕන එයාගෙ අනාගතය මිස පක්ෂයේ හෝ රටේ අනාගතය නෙමෙයි. අගමැතිතුමාගේ, ජනාධිපතිතුමාගෙ අනාගතය නෙමෙයි. එයාට ඕන එයාගේ අනාගතය විතරමයි. ඔය වගේ කුහකයන්ට දේශපාලනයේ අවස්ථාවක් නැහැ. මම මෙහෙම කතා කරන්නේ මට කොන්දක් තිබෙන නිසයි. මම දේශපාලනයෙන් ජීවත් වෙන්නේ නැහැ. සාක්ෂි තියාගෙනයි මම කතා කරන්නේ. මේ වගේ අය කවුද කියා හෙළිවුණාම ජනතාව ඇත්ත වටහා ගනීවි. ප්‍රශ්නය:- ඇමැතිකමෙන් ඉවත්වීමට දින කීපයකට පෙර රේගු භාරයේ තිබූ රෝස්වුඞ් දැව තොගයක් විකිණූ බවට චෝදනා නැගෙනවා නේද? පිළිතුර:- කොහෙද විකුණල තිබෙන්නේ. ඔය වගේ බොරු කතා තමයි පතුරුවන්නේ. කරුංකා හොරු ටික ඔතන ඉන්නවා. මම ඒ ජාවාරම් නැවැත්වුවා. මේ අය අපේ පස්සේ එළවනවා. කවුද උසාවි යන්න කිව්වේ, කවුද මේ කතා කියන්නේ කියා සියලු තොරතුරු අපි ළඟ තිබෙනවා. පක්ෂයෙ ඉන්න කුහකයෙක් තමයි ඔය වගේ කතා පතුරුවන්නේ. ප්‍රශ්නය:- ඇයි ඔබ ඔය අයව හෙළිදරව් නොකරන්නේ? පිළිතුර:- ඒක මම හරි වෙලාවට කියන්නම්. මට මගේ පක්ෂයත්, රටත් මට ඊට වැඩිය ලොකුයි. මගේ තනි තෘප්තියට වැඩ කරන්නේ නැහැ. මට හානි වුණාට කමක් නැහැ. රටට සහ පක්ෂයට හානිවෙන අවස්ථාවේදී සියල්ල හෙළිකරනවා. අපි හැංගිහොරා දේශපාලනය කරන්නේ නැහැ. මෙම සම්මුඛ සාකච්ඡාව සම්බන්ධයෙන් අදහස් දක්වන දේශපාලන විචරකයින් පවසන්නේ රවී කරුණානායක මහතා මෙලෙස ප්‍රකාශ කරන්නේ මලික් සමරවික්‍රම අමාත්‍යවරයාට විය හැකි බවයි.", "URL": "https://lankatruth.com/si/?p=35101", "Category": "පුවත්", "Parent URL": null}