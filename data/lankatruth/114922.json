{"Source": "Lankatruth", "Timestamp": "April 17, 2021", "Headline": "ආනන්ද හිමි – මහින්ද හමුවක් අද හවස", "News Content": "පූජ්‍ය මුරුත්තෙට්ටුවේ ආනන්ද හිමියන් සහ අගමැති මහින්ද රාජපක්ෂ අතර හමුවක් අද (17) හවස නාරාහේන්පිට අභයාරාමයේදී පැවැත්වීමට සූදානම් බව දේශපාලන ආරංචි මාර්ග වාර්තා කරයි. ජනාධිපති ගෝටාබය රාජපක්ෂගේ දුරකථන ඇමතුමෙන් කලකිරීමට පත්ව සිටින ආනන්ද හිමියන් ඒ බව අගමැතිවරයාටද දැනුම් දී ඇත. මේ වනවිට කොළඹින් බැහැරව සිටින අගමැතිවරයා මේ ගැටුම් නිරාකරණය කිරීම සඳහා මෙම හමුව සංවිධානය කර ඇත. මුරුත්තෙට්ටුවේ ආනන්ද හිමියන් පසුගිය කාලය පුරාම මේ ආණ්ඩුවට විරෝධය පළ කරමින් සිටියේ ජාතික සම්පත් විකිණීම පිළිබඳවය. යෝජිත පෝට් සිටි ව්‍යාපෘතිය තුළ අගමැති මහින්ද රාජපක්ෂට අයත් නාගරික සංවර්ධන අධිකාරිය පාලනය වන පනතද බලරහිත කර ඇත. 2015 ජනාධිපතිවරණ පරාජයෙන් පසු මහින්ද රාජපක්ෂ ජාතික හා ජාත්‍යන්තර මාධ්‍යට ප්‍රකාශ කර සිටියේ තමන් බලයට පැමිණි වහාම යහපාලන ආණ්ඩුව විකිණූ දේවල්ද යළි අත්පත් කරගන්නා බවයි.", "URL": "https://lankatruth.com/si/?p=114922", "Category": "පුවත්", "Parent URL": null}