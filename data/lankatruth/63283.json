{"Source": "Lankatruth", "Timestamp": "November 13, 2018", "Headline": "අපිත් හෙට පාර්ලිමේන්තුවට යනවා", "News Content": "මහින්ද පිලේ සහ මෛත්‍රී පිලේ මන්ත්‍රීවරු පිරිසක් ඒකාබද්ධව මාධ්‍ය සාකච්ඡාවක් පවත්වමින් හෙට දින පාර්ලිමේන්තු නොයා සිටීමට තීරණය කළ බව ප්‍රකාශ කළද එම පිල් දෙකම නියෝජන කරන තවත් මන්ත්‍රීවරු පිරිසක් මාධ්‍යටත්, සමාජාලාවලත් සඳහන් කර ඇත්තේ තමන් හෙට දින පාර්ලිමේන්තුව සභාවාරයට සහභාගී වන බවය. එහිදී දිනේෂ් ගුණවර්ධන, විමල් වීරවංශ, නිමල් සිරිපාලද සිල්වා, මහින්ද යාපා අබේවර්ධන, වාසුදේව නානායක්කාර වැනි මන්ත්‍රීවරු සඳහන් කර සිටියේ හෙට දිනයේ පාර්ලිමේන්තුව කැඳවීම නීතිවිරෝධී බවත් ජනාධිපතිවරයා නිකුත් කළ ගැසට් පත්‍රය අනුව මේ වනවිට පාර්ලිමේන්තුව විසුරුවා ඇති බවත්ය. ඒ අනුව පාර්ලිමේන්තුව කැඳවීමට කතානායකවරයාට බලයක් නැති බවත් මෙහිදී ඔවුන් සඳහන් කරති. අධිකරණ නියෝගය අනුව ගැසට් පත්‍රය අත්හිටුවා ඇත්තේ තාවකාලික බැවින් එම ගැසට් පත්‍රය අවලංගු කර නැතැයිද ඔවූහු අවධාරණය කරති. කෙසේ නමුත් මහින්ද පිලේ මන්ත්‍රීවරු වන නාමල් රාජපක්ෂ, එස්.එම් චන්ද්‍රසේන වැනි මන්ත්‍රීවරු මෙන්ම මෛත්‍රී පිල නියෝජනය කරන වීරකුමාර දිසානායක වැනි මන්ත්‍රීවරු ශ්‍රව්‍ය දෘෂ්‍ය මාධ්‍යවලට මෙන්ම සමාජජාලවල සඳහන් කර ඇත්තේ තමන් හෙට කැඳවා ඇති පාර්ලිමේන්තුවට සහභාගී වන බවය. මේ සම්බන්ධයෙන් අදහස් දක්වන දේශපාලන විචාරකයන් පවසන්නේ පාර්ලිමේන්තුවට සහභාගීවීම සහ නොවීම පිළිබඳව මහින්ද පිලේ සහ මෛත්‍රී පිලේ මන්ත්‍රීවරු අතර කිසිදු එකඟතාවයක් නොමැතිව මන්ත්‍රීවරු පිරිසකගේ අවශ්‍යතාවය මත පමණක් ඔවුනොවුන්ගේ මත ප්‍රකාශ කරමින් සිටින බවයි. ශ්‍රේෂ්ඨාධිකරණය විසින් ලබාදුන් පාර්ලිමේන්තුව විසුරුවීමේ නියෝගයත් සමග ඔවුන්ගේ මහින්ද පිලේ සහ මෛත්‍රි පිලේ මන්ත්‍රීවරු ඉච්චා භංගත්වයකට පත්ව ඇතැයිද එම දේශපාලන විචාරකයෝ පෙන්වා කරති.", "URL": "https://lankatruth.com/si/?p=63283", "Category": "පුවත්", "Parent URL": null}