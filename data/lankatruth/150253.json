{"Source": "Lankatruth", "Timestamp": "August 12, 2023", "Headline": "වී වගාවේ හදවත ආණ්ඩුව සැලසුම් සහගතව විනාශ කරලා – මහාචාර්යවරයෙකුගෙන් චෝදනා", "News Content": "වී වගාවේ හදවත ලෙස සැලකිය හැකි හම්බන්තොට දිස්ත්‍රික්කයේ වගාවන් සහමුලින්ම විනාශ කෙරෙන ක්‍රියාමාර්ග මහින්ද රාජපක්ෂ පාලනයේ සිට මේ දක්වා ක්‍රියාත්මක කෙරෙන බව රුහුණු විශ්ව විද්‍යාලයේ කෘෂි විද්‍යාපීඨයේ මහාචාර්ය අරුණ කුමාර පෙන්වා දෙනු ලැබීය.  මහාචාර්යවරයා මේ සම්බන්ධ කරුණු හෙළි කළේ පසුගිය 10 වෙනිදා රාත්‍රියේ සිරස රූපවාහිනියේ මාවත වැඩ සටහනට එක්වෙමිනි.  ලංකාවේ වී අස්වැන්න සම්බන්ධයෙන් ඉහලම ඵලදායිත්වයක් හම්බන්තොට ගොවීන් පෙන්වා ඇති අතර ලංකාවේ අනෙකුත් දිස්ත්‍රික්කවල සාමාන්‍යයෙන් හෙක්ටයාරයකින් කිලෝ ග්‍රෑම් 4,300ක් ලබා ගන්නා විට හම්බන්තොට ගොවීන් එය හෙක්ටයාරයකින් කිලෝ ග්‍රෑම් 5,900ක් දක්වා ඉහලම ප්‍රමාණයකට ගෙනවිත් ඇති බව හෙළි කළේය. ලෝකයේ වැඩිම වී අස්වැන්න චීනයෙන් ලබා ගන්නා අතර එම අගය හෙක්ටයාරයකට කිලෝ ග්‍රෑම් 6,500ක් බවත් පැවසීය. එසේ තිබියදී මහින්ද රාජපක්ෂ පාලන සමයේ සිට එම දිස්ත්‍රික්කය අවිධිමත් සංවර්ධන ව්‍යාපෘතිවලින් ගහන තත්වයක් බවට පත්කර හෙක්ටයාර් 20,000ක් පමණ විනාශ කිරීමෙන් වනසත්ව හානි හා පරිසර සමතුලිතතාවය බිඳ වැටීමෙන් වී වගාව ඇතුළු කෘෂි කර්මාන්තයට බලවත් පහරක් එල්ල කළ බව පැහැදිලි කළේය. ගෝඨාභය රාජපක්ෂ පාලන සමයේදී ක්ෂණිකව රසායනික පොහොර සහ යෙදවුම් තහනම් කිරීමෙන් තවත් බරපතළ ප්‍රහාරයක් එල්ල කළ බවද රනිල් වික්‍රමසිංහ පොහොට්ටු හවුල් පාලනය යටතේ අවශ්‍ය වේලාවට ජලය ලබා නොදීමෙන් මේ වනවිට තවත් දැවැන්ත විනාශයක් වී වගාව ඇතුළු කෘෂි කර්මාන්තයට සිදුකර තිබෙන බව කරුණු සහිතව පැහැදිලි කරනු ලැබීය.", "URL": "https://lankatruth.com/si/?p=150253", "Category": "පුවත්", "Parent URL": null}