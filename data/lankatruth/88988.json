{"Source": "Lankatruth", "Timestamp": "January 25, 2020", "Headline": "අගමැති මහින්ද ඇතුළු කැබිනට් ඇමතිවරු 06ක් යටතේ සිටින රාජ්‍ය ඇමතිවරු 07කට තවමත් විෂයන් ගැසට් කර නැහැ", "News Content": "අග්‍රාමාතය මහින්ද රාජපක්ෂ මහතා ඇතුළු පවිත්‍රා වන්නිආරච්චි, චමල් රාජපක්ෂ, ජොන්ස්ටන් ප්‍රනාන්දු, ආරුමුගන් තොණ්ඩමන්, විමල් වීරවංස ඇමතිවරුන්ගේ අමාත්‍යාංශවල රාජ්‍ය අමාත්‍යවරු ලෙස කටයුතු කරන සුසන්ත පුංචිනිලමේ, පියංකර ජයරත්න, විදුර වික්‍රමනායක, ෂෙහාන් සේමසිංහ, ලොහාන් රත්වත්තේ, තාරක බාලසූරිය සහ නිමල් ලන්සා යන අය වෙත මෙතෙක් සිය විෂයන් හා කාර්යයන් පවරා නොමැති බව වාර්තා වේ. රාජ්‍ය අමාත්‍යවරුන්ට විෂයන් සහ කාර්යයන් පවරාදෙන ලෙස ජනාධිපති ගෝඨාභය රාජපක්ෂ මහතා පසුගියදා දැනුම්දීමක්ද කර ඇති නමුත් මෙම අමාත්‍යවරු මෙතෙක් ඊට අදාළව කටයුතු කර නැත. අග්‍රාමාත්‍ය මහින්ද රාජපක්ෂ මහතා සතුව ඇති මුදල් ආර්ථික සහ ප්‍රතිපත්ති අමාත්‍යාංශය යටතේ සංවර්ධන බැංකු සහ ණය යෝජනා රාජ්‍ය අමාත්‍යවරයා ලෙස ෂෙහාන් සේමසිංහ මහතා කටයුතු කරන අතර පවිත්‍රා වන්නිරාරච්චි මහත්මිය සතුව ඇති සෞඛ්‍ය හා පෝෂණ දේශීය වෛද්‍ය අමාත්‍යාංශය යටතේ දේශීය ව්‍යෛ සේවා රාජ්‍ය අමාත්‍යවරයා ලෙස ප්‍රියංකර ජයරත්න මහතා කටයුතු කරයි. එමෙන්ම පවිත්‍රා වන්නිආරච්චි ඇමතිවරිය යටතේම සමාජ ආරක්ෂණ රාජ්‍ය අමාත්‍යවරයා ලෙස තාරක බාලසූරිය මහතා කටයුතු කරයි. චමල් රාජපක්ෂ මහතා සතුව ඇති කෘෂිකර්ම අමාත්‍යාංශය යටතේ කෘෂිකර්ම රාජ්‍ය අමාත්‍යවරයා ලෙස විදුර වික්‍රමනායක මහතා කටයුතු කරන අතර ආරුමුගන් තොණ්ඩමන් මහතා සතුව ඇති ප්‍රජා සවිබලගැන්වීම සහ යටිතල පහසුකම් අමාත්‍යාංශයේ රාජ්‍ය අමාත්‍යවරයා ලෙස නිමල් ලන්සා මහතා කටයුතු කරයි. ජොන්ස්ටන් ප්‍රනාන්දු මහතා සතුව ඇති මාර්ග සහ මහාමාර්ග අමාත්‍යාංශය යටතේ මහා මාර්ග සංවර්ධන රාජ්‍ය අමාත්‍යවරයා ලෙස ලොහාන් රත්වත්තේ මහතා කටයුතු කරයි විමල් වීරවංශ මහතා සතුව ඇති කුඩා හා මධ්‍ය පරිමාන ව්‍යවසාය සංවර්ධන අමාත්‍යාංශය යටතේ කුඩා සහ මධ්‍ය පරිමාණ ව්‍යවසාය රාජ්‍ය අමාත්‍යවරයා ලෙස සුසන්ත පුංචිනිලමේ මහතා කටයුතු කරයි. නව රජයේ රාජ්‍ය අමාත්‍යවරුන් 2019 නොවැම්බර් මස 27 වනදා දිවුරුම් දුන් අතර රාජ්‍ය අමාත්‍යවරුන්ට තම විෂය පතයන් ගැසට් නොකර සිටීම මෙන්ම බොහෝ රාජ්‍ය ආයතනවලට තවමත් ප්‍රධානීන් පත්කිරීමද පමාවී තිබේ. ඒ හේතුවෙන් රාජ්‍ය ආයතන රැසක් අකර්මන්‍යවෙමින් තිබේ.", "URL": "https://lankatruth.com/si/?p=88988", "Category": "පුවත්", "Parent URL": null}