{"Source": "Lankatruth", "Timestamp": "August 3, 2023", "Headline": "ණය ප්‍රතිව්‍යූහගත කිරීම ඉන්දියාවේ වෙලාවට සිදු කළත්  ගනුදෙනුවලට ඉන්දියානු රුපියල නැතිලු", "News Content": "ඉන්දියානු රුපියල් මගින් මෙරට තුළදී ගනුදෙනු කිරීමේ ඉඩකඩ ලබා දෙන බව ආණ්ඩුව ප්‍රචාරය කිරීමත් සමඟ විදේශ විනිමය උපයන්නන් සහ ගනුදෙනු කරන්නන් අතර ඇතිව තිබෙන අර්බුදය දුරු කිරීම සඳහා මහ බැංකුව ඊයේ (02) නිවේදනයක් නිකුත් කරමින් කරුණු පැහැදිලි කර තිබේ.  එම නිවේදනයෙන් කියවෙන්නේ මෙරට සාමාන්‍ය වෙළඳපොල තුළ ගණුදෙනු සඳහා ඉන්දීය රුපියල වලංගු මුදල් ඒකකයක් ලෙස මේ වෙන තෙක් පිළිගෙන නැති බවයි. ජනාධිපති රනිල් වික්‍රමසිංහ ඉන්දීය නිල සංචාරයේ යෙදුණු ආසන්න දිනවලදී ‍ආණ්ඩුව විසින් ම ඉන්දීය රුපියල මගින් මෙරට තුළ ගනුදෙනු කිරීමේ හැකියාව ලබා දෙන බව ප්‍රචාරය කර තිබිණි. ඊට අමතරව දේශීය ණය ප්‍රතිව්‍යූහගත කිරීමේ ක්‍රියාවලිය පාර්ලිමේන්තුවේ සම්මත කර ගැනීමෙන් පසුව පුවත්පත් දැන්වීම් පළ කළ මුදල් අමාත්‍යංශය ශ්‍රී ලංකා බැඳුම්කර හුවමාරු කිරීමේ වැඩ සටහන පිළිබඳව දින ප්‍රකාශ කිරීමේදී ඉන්දීයාවේ සම්මත වේලාවෙන් ගනුදෙනු කරන කාලය පිළිබඳව දක්වා තිබිණි.  මේ අනුව ඉන්දීය රුපියල සම්බන්ධයෙන් ද රට තුළ ව්‍යාකූල තත්වයක් ඇති වූ අතර මහ බැංකුව එයට ප්‍රතිචාර දක්වමින් එම නිවේදනය නිකුත් කර තිබිණි. ඉන්දියානු සම්මත වෙලාව මෙරට කටයුතු සඳහා යොදා ගන්නා බව ලංකා ටෘත් “ඉන්දීය වෙලාවත් ලංකාවට ගෙනෙයි” යන සිරස්තලයෙන් ජූලි 07 වෙනි දින අදාළ ප්‍රවෘත්තිය පළ කරනු ලැබීය.", "URL": "https://lankatruth.com/si/?p=149961", "Category": "ආර්ථික පුවත්", "Parent URL": null}