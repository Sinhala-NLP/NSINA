{"Source": "Lankatruth", "Timestamp": "September 14, 2023", "Headline": "ඇමරිකානු දේශපාලනයට එරෙහිව ප්‍රබල ඇමරිකානුවෙක් නැගී සිටී", "News Content": "මේ වනවිට ඇමරිකානු පෙන්ටගනයේ ක්‍රියාත්මක කරමින් සිටින දේශපාලන සහ යුදමය ක්‍රියාමාර්ගවලට එරෙහිව එරට සුපිරිතම ධනවතෙකු වන ඊලොන් මස්ක් ආන්දෝලනාත්මක ප්‍රකාශ කිහිපයක් කර ඇත. මේ අතරට අලුතින්ය එක් වී තිබෙන්නේ ඊයේ (13) ඔහු කරන ලද “තායිවානය චීනයට අයත් කොටසක්” යන ප්‍රකාශයයි. එම ප්‍රකාශය ඇමරිකානු රාජ්‍ය දෙපාර්තමේන්තුවේ ජාත්‍යන්තර කටයුතු පිළිබඳ ස්ථාවරයට මුලුමනින්ම පටහැනි වූවකි. තායිවානය ස්වාධීන රාජ්‍යයක් බව ප්‍රකාශ කරමින් ඇමරිකාව ප්‍රබල යුද අවි එරටට ලබා දෙමින් සිටී.  මේ අතර ඊලොන් මස්ක් එම ප්‍රකාශය කිරීමට පෙර රුසියානු යුක්‍රේන යුද්ධයේදී යුක්‍රේනය වෙනුවෙන් ඩ්‍රෝන ප්‍රහාර එල්ල කිරීම සඳහා ඔහුට අයත් ස්ටාලින් චන්ද්‍රිකාවේ සන්නිවේදන පහසුකම් ලබා නොදීමද ඇමරිකානු රාජ්‍ය දෙපාර්තමේන්තුවේ උදහසට ලක් වී තිබේ.  සමාජ මාධ්‍ය තුළ ප්‍රබල තරඟයක් ලබාදීමට මස්ක්ට අයත් එක්ස් මාධ්‍ය ජාලයට සිදුවී තිබෙන අතර චීන වෙළඳපොල ඉලක්ක කර ගනිමින් ඔහු මෙවැනි ප්‍රකාශ කරන්නේ දැයි වෙළඳපොල විශ්ලේෂකයන්ගේ අවධානය යොමු වී තිබෙන බව ජාත්‍යන්තර මාධ්‍ය වාර්තා කරයි.", "URL": "https://lankatruth.com/si/?p=151452", "Category": "පුවත්", "Parent URL": null}