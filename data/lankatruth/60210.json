{"Source": "Lankatruth", "Timestamp": "October 1, 2018", "Headline": "ආණ්ඩුවේ නව ගුරුමාරු පිළිවෙත අධ්‍යාපනය බිද වැටීමට හේතුවක්", "News Content": "වසර 10කට වඩා එකම පාසලේ ඉගැන්වූ ගුරුවරුන් අනිවාර්යෙන්ම ස්ථාන මාරුවීම් ලබාගත යුතු බවට අධ්‍යාපන අමාත්‍යාංශ ලේකම්වරයා විසින් සිදුකර ඇති නියෝගය නීති විරෝධී බව ලංකා ගුරු සේවා සංගමය පවසයි. වාර්ෂික ගුරු මාරු සඳහා ඉල්ලුම් පත් කැඳවීමට අධ්‍යාපන අමාත්‍යංශ ලේකම්වරයා ජාතික පාසල්වල විදුහල්පතිවරුන්ට ලිපියක් යොමු කර ඇතැයි ද එය ආයතන සංග්‍රහයෙන් හා ජාතික ගුරු මාරු ප්‍රතිපත්තියෙන් පැවරී ඇති බලතල ඉක්මවා යෑමක් යැයි ද එම සංගමයේ ප්‍රධාන ලේකම් මහින්ද ජයසිංහ මහතා අධ්‍යාපන අමාත්‍යාංශ ලේකම්වරයාට ලිපියක් යොමුකරමින් පවසා ඇත. විවිධ අවශ්‍යතා මත ජාතික පාසල් අතරත් ජාතික පාසල් හා පළාත් පාසල් අතරත් ස්ථාන මාරු නිර්දේශ කිරීම ආයතන සංග්‍රහය හා ජාතික ගුරු මාරු ප්‍රතිපත්තය අනුව ප්‍රමුඛ කාර්ය වුවද අමාත්‍යංශ ලේකම්වරයා එය නොසළකා හැර ඇතැයි ද ලංකා ගුරු සේවා සංගමය සිය නිවේදනය මගින් චෝදනා කරයි. අමාත්‍යාංශ ලේකම්වරයාගේ මෙම අත්තනෝමතික තීරණයෙන් බොහෝමයක් ගුරුවරුන් පීඩාවට පත්වන බවත් එමගින් අධ්‍යාපනයේ බිදවැටීමක් මිස සංවර්ධනයක් සිදුනොවන බවත් ලංකා ගුරු සේවා සංගමය යොමුකළ ලිපියේ වැඩිදුරටත් සඳහන් වේ.", "URL": "https://lankatruth.com/si/?p=60210", "Category": "පුවත්", "Parent URL": null}