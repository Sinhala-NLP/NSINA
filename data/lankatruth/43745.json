{"Source": "Lankatruth", "Timestamp": "November 13, 2017", "Headline": "ලංකාවේ පවුල් 300ක් දිනකට දික්කසාද වෙති", "News Content": "දිනකදී ලංකාවේ විවාහක පවුල් 300ක් පමණ දික්කසාද වන බව සංඛ්‍යාලේඛන පරීක්සීමේදී පෙනීයන්නේ යැයි සංස්කෘතික කටයුතු දෙපාර්තමේන්තුවේ අධ්‍යක්ෂිකා අනූෂා ගෝකුල ප්‍රනාන්දු මහත්මිය පවසයි. ඇය මේ බව පැවසූවේ, සංස්කෘතික කටයුතු දෙපාර්තමේන්තුව මගින් මෙහෙයවිමෙන් ගාල්ල දිස්ත්‍රික් ලේකම් කාර්යාලල ශ්‍රවණාගාරයේ පසුගියදා පැවති Art Of Living (ජීවත් වීමේ කලාව) නම් රසවින්දන වැඩසටහනේදීය. එහිදී වැඩිදුරටත් අදහස් දැක්වූ අධ්‍යක්ෂවරිය, “ශ්‍රී ලංකාවේ විවාහක පවුල් වෙන්වීමේ ප්‍රවණතාව දිනෙන් දින වැඩි වෙනවා. දැන් මෙය දිනකට 300ක් පමණ ප්‍රමාණයක් බව සංඛ්‍යාලේඛන පෙන්නුම් කරනවා. ලංකාව වැනි කුඩා රටකට මෙය ඉතා විශාල අගයක්. මෙයට බොහෝ හේතු බලපානවා. ප්‍රධාන හේතුව ලෙස සොයාගෙන ඇත්තේ සම වයස් සහ අඩු වයස් විවාහ බහුලව සිදුවීම. අඩු වයසින් විවාහ වුණාම ජීවිත අත්දැකීම් අඩුයි. මේ වයස්වලදී ක්ෂණික තීරණ ගන්න බොහෝවිට පෙළඹෙනවා. හදිසි කෝපයට පත්වෙනවා. හදිසි තීරණ අරගෙන වෙන් වෙනවා” යැයි පවසා සිටියාය. මේ සමබ්නධයෙන් අදහස් දක්වන ආර්තික විශ්ලේෂකයින් පවසන්නේ රට තුළ යහපත් ආර්ථිකයක් නොමැති විට මෙවැනි තත්වයන් ඇති වන බවත් රට සමාජ, සංස්කෘතික, ආර්ථික හා දේශපාලනමය ලෙස දියුණු නොවන තාක් මෙවැනි තත්වයන් ඉදිරියේදී තව තවත් වර්ධනය වනු ඇති බවත් ය.", "URL": "https://lankatruth.com/si/?p=43745", "Category": "පුවත්", "Parent URL": null}