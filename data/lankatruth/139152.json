{"Source": "Lankatruth", "Timestamp": "September 11, 2022", "Headline": "පැය 10කට වැඩි විදුලි කප්පාදුවක් අතළඟ!", "News Content": "නොරොච්චෝලේ බලාගාරයට අවශ්‍ය ගල් අඟරු සපයා ගැනීමට නොහැකි වුවොත් ලබන ඔක්තෝබර් අවසන් වෙනවිට පැය 10කට අධික කාලයක් විදුලිය කැපීමට සිදුවන බවට විදුලි ඉංජිනේරුවෝ අනතුරු අඟවති. මේ පිළිබඳව හදිසි සාකච්ඡාවක් විදුලිබල හා බලශක්ති ඇමතිවරයාගේ මූලිකත්වයෙන් ඊයේ (10) පවත්වා තිබේ. එහිදී මූලිකම අවධානය යොමු ඇත්තේ විකල්ප සැපයුම්කරුවන් වෙතින් ගල් අඟුරු ලබා ගැනීමට ය. එහෙත් එවැනි සැපයුම්කරුවන් සොයා ගැනීම කළ නොහැකි බවට කරුණු හෙළිවී ඇත.  මේ වනවිට ලංකා අඟුරු සමාගම මූලික සැපයුම්කරු ලෙසින් සිටින අතර විකල්ප සැපයුම්කරුවන් සොයා ගැනීමට නොහැකි වී ඇත්තේ රට මුහුණ දී තිබෙන දරුණු විදේශ විනිමය අර්බුදය නිසා බව ඇමතිවරයා පැවැත්වූ සාකාච්ඡාවේදී තහවුරු වී ඇත.  කෙසේ හෝ ඉක්මනින් ගල් අඟුරු සැපයුම්කරුවන් සොයා ගැනීමට නොහැකි වුවහොත් ඔක්තෝබර් අවසානයේ සිට දිනකට පැය 10ක් 12ක් අතර කාලයක් විදුලි කප්පාදුවක් සිදුවීම අනිවාර්යය බව එම හමුවේදී අවධාරණය කර තිබේ.", "URL": "https://lankatruth.com/si/?p=139152", "Category": "ආර්ථික පුවත්", "Parent URL": null}