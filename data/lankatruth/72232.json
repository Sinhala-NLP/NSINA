{"Source": "Lankatruth", "Timestamp": "April 17, 2019", "Headline": "ලන්ඩන් අත්අඩංගුවට ගත් ලාංකිකයින් සිව්දෙනා පොලිස් අත්අඩංගුවෙන් මුදා හරියි", "News Content": "බ්‍රිතාන්‍යයේදී අත්අඩංගුවට ගත් ශ්‍රී ලාංකිකයින් සිව් දෙනා පොලිස් අත්අඩංගුවෙන් මුදාහැර ඇති බව එරට තානාපති ආරංචි මාර්ග පවසයි. බි‍්‍රතාන්‍යයේ රැකවරණ පතා පැමිණි බව සැලකෙන දෙමළ ජාතිකයන් වන මෙම පුද්ගලයන් 04 දෙනාම චෝදනා ගොනු කිරීමකින් තොරව මුදාහැරීමට බි‍්‍රතාන්‍ය පොලිසීය පියවර ගෙන තිබේ. බ්‍රිතාන්‍යයේ ලන්ඩන් – ලූටන් ගුවන් තොටුපලේදී පසුගිය 10 වැනිදා මෙම පුද්ගලයින් සිව් දෙනා එරට පොලිස් අත්අඩංගුවට පත්ව ඇත්තේ තහනම් ත්‍රස්ථ සංවිධානයක සාමාජිකත්වය දැරීම යන චෝදනාව යටතේ ය. අත්අඩංගුවට ගැනීමෙන් පසු බෙට්පෙෂර් පොලිස් ස්ථානයේ සිට අදාල පුද්ගලයන් සම්බන්ධව පරීක්ෂණ සිදුකර ඇති බව විදෙස් මාධ්‍යවාර්තා කරයි. මෙම සිද්ධිය සම්බන්ධව මෙරට විදේශ කටයුතු අමාත්‍යාංශය සඳහන් කර සිටියේ සිද්ධිය සම්බන්ධව ශ්‍රී ලංකාව මෙතෙක් දැනුවත් කර නොමැති බවය. එසේම ලන්ඩන් පිහිටි ශ්‍රී ලංකා මහකොමසාරිස් කාර්යාලයට ද මෙතෙක් මෙම සිද්ධිය සම්බන්ධව දන්වා නැතැයි ද අමාත්‍යාංශය සඳහන් කරයි.", "URL": "https://lankatruth.com/si/?p=72232", "Category": "පුවත්", "Parent URL": null}