{"Source": "Lankatruth", "Timestamp": "January 28, 2019", "Headline": "අධිකරණයට යාමට මැතිවරණ කොමිසමට බලයක් නැහැ – නොවැම්බර් 10 පෙර නොපවත්වන්නේ නම් ඉල්ලා අස්වෙනවා", "News Content": "දූෂිත මැතිවරණයකත් මැතිවරණ කල් දැමීමකත් අතර වෙනසක් නැතැයි මැතිවරණ කොමසාරිස් මහින්ද දේශප්‍රිය මහතා පවසයි. ඒ මහතා මේ බව ප්‍රකාශකර සිටියේ මැතිවරණ කොමිෂන් සභාවේ මේ වනවිට පැවැත්වෙන මාධ්‍ය සාකච්ඡාවක් අමතමිනි. පළාත් සභා මැතිවරණය කල්දැමීම සම්බන්ධව මැතිවරණ කොමිෂන් සභාව ලෙස අධිකරණයට යෑමේ හැකියාවක් නොමැති බවත් ජනාධිපති, අගමැති හෝ සිවිල් පුරවැසියෙකු ලෙස ඊට අදාලව කටයුතු කළ හැකිබව මහින්ද දේශප්‍රිය මහතා ප්‍රකාශ කරයි. මාධ්‍ය හමුව අමතමින් ඒ මහතා වැඩිදුරටත් පවසා සිටියේ ලබන නොවැම්බර් මස 10 වැනිදාට පෙර පළාත් සභා මැතිවරණය නොපවත්වන්නේ නම් තමා මැතිවරණ කොමිසමේ සභාපති ධුරයෙන් ඉවත්වන බවයි. එය තමාගේ හෘද සාක්ෂියට අනුව කටයුතු කිරීමක් බවද ඒ මහතා පැවසීය. මැතිවරණ කොමිෂන් සභාව ලෙස වැඩිදුරටත් ජනාධිපතිවරයා, අගමැතිවරයා සහ මන්ත්‍රීවරුන්ගෙන් ඉල්ලා සිටිනේ පළාත් සභා මැතිවරණය කඩිනමින් පවත්වන ලෙස බවද මාධ්‍ය හමුවේදී මහින්ද දේශප්‍රිය මහතා පැවසීය.", "URL": "https://lankatruth.com/si/?p=67090", "Category": "පුවත්", "Parent URL": null}