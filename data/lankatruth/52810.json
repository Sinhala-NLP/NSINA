{"Source": "Lankatruth", "Timestamp": "May 23, 2018", "Headline": "ඇවන්ගාඩ් සභාපතිගේ පෙත්සම් විභාගයෙන් විනිසුරු ඉවත් වේ.", "News Content": "ගාලු වරායේ නැංගුරම්ලා තිබූ ඇවන්ගාඩ් නෞකාවේ අවි ගබඩාවක් පවත්වාගෙන යන ලදැයි කියන සිද්ධියට අදාලව තමන් අත්අඩංගුවට ගැනීමේ සූදානමක් ඇති බවත් ඒ හරහා තමන්ගේ මූලික අයිතිවාසිකම් කඩ වන බවත් පවසමින් ඇවන්ගාඩ් සමාගමේ සභාපති නිශ්ශංක සේනාධිපති මහතා පසුගියදා ඉදිරිපත් කරන ලද මූලික අයිතිවාසිකම් පෙත්සම විභාග කිරීමෙන් ශ්‍රේෂ්ඨාධිකරණ විනිසුරු මුරුදු ප්‍රනාන්දු මහත්මිය ඉවත් වී ඇත. මෙසේ ඉවත් වන්නේ තමාගේ පෞද්ගලික හේතුවක් මත බව මුරුදු මහත්මිය පැවසීය. මේ බව පවසා සිටියේ අදාල මූලික අයිතිවාසිකම් පෙත්සම ශ්‍රේෂඨාධිකරණ විනිසුරු ප්‍රියන්ත විජේවර්ධන මහතා සහ මුරුදු ප්‍රනාන්දු මහත්මිය හමුවේ කැඳවන ලද අවස්ථාවේදීය. පොලිස්පතිවරයා, අපරාධ පරීක්ෂණ දෙපාර්තමේන්තු නිලධාරින් සහ නීතිපතිවරයා ඇතුළු පිරිසක් අදාල මූලික අයිතිවාසිකම් පෙත්සමේ වගඋත්තරකරුවන් ලෙස නම් කර ඇත. පෙත්සම්කාර ඇවන්ගාඩ් අධිපති නිශ්ශංක සේනාධිපති මහතා ශ්‍රේෂ්ඨාධිකරණය වෙත යොමුකර තිබෙන පෙත්සමෙන් සඳහන් කර තිබෙන්නේ ගාලු වරායේ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධයෙන් අපරධ පරීක්ෂ දෙපාර්තමේන්තුව තමන්ව අත්අඩංගුවට ගැනීමට සූදානම් වන බවයි.එසේම පොලීසිය පරීක්ෂණ පවත්වන්නේ අත්තනෝමතිකව සහ නීතිය ඉක්මවායන ආකාරයට බවද නිශ්ශංක මහතා පවසයි. එසේ අත්අඩංගුවට ගෙන පුපුරණ ද්‍රව්‍ය හා ගිනි අවි ආඥා පනත යටතේ තමන්ව රක්ෂිත බන්ධනාගාර භාරයට පත් කිරීමට අපරාධ පරීක්ෂණ දෙපාර්තමේන්තුව සූදානම් වන බව පෙත්සම්කරු පෙන්වා දෙයි. එමෙන්ම මෙම පරීක්ෂණය සිදු කරන ආකාරය තුළින් සිය මූලික අයිතීන් කඩ වන බවට තීන්දුවක් ලබාදෙන ලෙසත් වගඋත්තරකරුවන් විසින් තමන් පෙත්සම් විභාගය අවසන් වන තුරු තමන් අත් අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙසත් නිශ්ශංක සේනාධිපති මහතා ශ්‍රේෂ්ඨාධිකරණය පසුගියදා ශ්‍රේෂ්ඨාධිකරණයේ පෙත්සමක් ගෙනුකරමින් පැවසීය. මෙම පෙත්සම සම්බන්ධයෙන් විරෝධතා ඇත්නම් ලබන මස 08 වැනිදා අධිකරණයට ඉදිරිපත් කරන ලෙස වගඋත්තරකාර පාර්ශවයට නියම කෙරිණි..", "URL": "https://lankatruth.com/si/?p=52810", "Category": "පුවත්", "Parent URL": null}