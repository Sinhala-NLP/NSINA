{"Source": "Lankatruth", "Timestamp": "March 18, 2019", "Headline": "වංචාවෙන් දූෂණයෙන් තොරව, ජනතා පැතුම් ඉටු කළ හැකි එකම දේශපාලන ව්‍යාපාරය ජවිපෙ පමණයි", "News Content": "මෙරට තුළ වංචාවෙන් දුෂණයෙන් තොරව, ජනතාවගේ අභිමතයන් ඉටුකරන රාජ්‍ය පාලනයක් ඇති කළ හැකි එකම දේශපාලන ව්‍යපාරය ජනතා විමුක්ති පෙරමුණ පමණක් බව එම පක්ෂයේ නායක අනුර දිසානායක මහතා අවධාරණය කරයි. ඒ ඊයේ (17) අම්බලන්ගොඩ පැවති ආසන බලමණ්ඩල රැස්වීමට එක්වෙමිනි. ප්‍රධාන දේශපාලන පක්ෂ දෙකටම ජනතාව ඉදිරියට ගොස් හොරකම් නොකරන බව පැවසිය නොහැකි බවත් පැවසු අනුර දිසානායක මහතා, කිසි දිනක මහින්ද රාජපක්ෂ මහතාට හෝ රනිල් වික්‍රමසිංහ මහතාට ගමට ගොස් ජනතාව ඉදිරියේ මේ පිළිබඳ කථා කිරීමේ හැකියාවක් නොමැති බවද සඳහන් කළේය. අද රටේ ජනතාවට ප්‍රාර්ථනා 3ක් ඇති බවත්, ඒ ආර්ථික දියුණු කිරීම, ප්‍රාජාත්‍රන්ත්‍රවාදය ස්ථාපිත කිරීම හා දූෂණවලින් තොරව පාලනය ගෙනයාම බවත් අනුර දිසානායක මහතා වැඩි දුරටත් පැවසීය. මෙම බලාපොරොත්තු වෙනුවෙන් ජනතා ඡන්දයෙන් පත් වූ ආණ්ඩුව එය කඩකල බවත් ජනතා අපේක්ෂා ඉටු නොකිරිම නිසා පලවා හරින ලද ආණ්ඩු හෙබවූ දේශපාලන පක්ෂ නැවත නැවත ආණ්ඩු බලය සඳහා ගෙන ඒමට ඡන්ද දායකයා කටයුතු කර ඇති බවත් කියා සිටියේය. මෙය චක්‍රයක් බවට පත්ව ඇති බවද ඒ මහතා පෙන්වා දුන්නේ ය. ජනතා අපේක්ෂාවන් ඉටු කළ හැකි එකම දේශපාලන පක්ෂය ජනතා විමුක්ති පෙරමුණ වන බවත් ජනතා විමුක්ති පෙරමුණට බලය ලබා දෙනවාද නැද්ද යන්න ජනතා තීරණය කළ යුතු බවත් පැවසීය.", "URL": "https://lankatruth.com/si/?p=70584", "Category": "පුවත්", "Parent URL": null}