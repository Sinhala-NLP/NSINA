{"Source": "Lankatruth", "Timestamp": "December 20, 2016", "Headline": "චන්ද්‍රිකා, මහින්ද, රනිල් රවීගේ ගුදමට හවුල්", "News Content": "ශ‍්‍රී ලංකා වරාය අධිකාරියේ සහ ගුවන් තොටුපළ සේවා අධිකාරිය යටතේ පමණක් පවත්වා ගෙන යා යුතුව තිබෙන පොදු කන්ටේනර් ගුදමක් පෞද්ගලික සමාගමක් විසින් පවත්වාගෙන යාම ආරක්ෂා කර ගැනීමට මුදල් ඇමති රවී කරුණානායක විසින් හිටපු ජනාධිපතිවරුන් වන චන්ද්‍රිකා කුමාරතුංග සහ මහින්ද රාජපක්ෂ, වත්මන් අගමැති රනිල් වික‍්‍රමසිංහ සහ ඇමති සරත් අමුුණුගම යන අයව බිල්ලට දුන්නේය. අය-වැය කාරක සභා අවස්ථා අවසන් විවාදය වශයෙන් මුදල් අමාත්‍යාංශයේ වැය ශීර්ෂය විවාදයට ගත් පසුගිය 10වෙනිදා මෙම බිලිදීම සිදු කෙරිණ. විවාදයේ ජනතා විමුක්ති පෙරමුණේ සුනිල් හඳුන්නෙත්ති මන්ත්‍රීවරයා එම්.එස්. ග්ලෝබල් ට‍්‍රාන්ස්පෝටේෂන් ලොජිස්ටික් ප‍්‍රයිවට් ලිමිටඩ් යන පෞද්ගලික සමාගම විසින් පවත්වාගෙන යන පොදු ගුදමක් පිළිබඳව ප‍්‍රශ්න කළේය. රවී කරුණානායක ඇමතිවරයාගේ බිරිඳට සහ දියණියට අයත් එම පෞද්ගලික සමාගම විසින් පොදු ගුදම පවත්වාගෙන යාමේදී මුදල් අංමාතයාංශය යටතේ පවතින ශ‍්‍රී ලංකා රේගු දෙපාර්තමේන්තුවට බලපෑම් එල්ල කිරීම තුළින් අයුතු මැදිහත්වීම් කළ හැකි බව පෙන්වා දුන්නේය. මෙරටට ආනයනය කරන භාණ්ඩ ඇතුළත් කන්ටේනර්වලට නියමිත රේගු බදු ගෙවා නිදහස් කරගෙන යන තුරු පොදු ගුදමේ රඳවා තබා ගන්නා අතර එවැනි පොදු ගුදමක් පවත්වාගෙන යා හැක්කේ වරාය අධිකාරිය හෝ ගුවන් තොටුපළ සේවා අධිකාරිය යන රාජ්‍ය අංශයේ ආයතන දෙකට පමණය. එසේ තිබියදී මුදල් ඇමතිවරයා කරගෙන යන මෙම කුප‍්‍රකට වංචාව පිළිබඳව සුනිල් හඳුන්නෙත්ති මන්ත‍්‍රීවරයා ප‍්‍රශ්න කිරීමත් සමඟ මුලින්ම ලක්ෂ්මන් කිරිඇල්ල ඇමතිවරයා කෝප ගැන්වී “බොරු කියන්නේ ඔක්කෝම, නිකං බබා පාට් දාන්න එපා, නිකං බොරු ගහනවා හැමදාම ඇවිල්ලා, බොරු කාරයෝ” ආදී වශයෙන් ප‍්‍රතිචාර දැක්වීය. ඉන්පසුව මුදල් ඇමති රවී කරුණානයක කරන ලද ප‍්‍රකාශයකින් මෙම වංචනික ක‍්‍රියාව යටපත් කිරීමට සිව් දෙනෙක් බිළිදුන්නේය. “මේ ලයිෂන් එක දුන්නේ චන්ද්‍රිකා කුමාරතුංග මැතිණිය. මේක විවෘත කළේ සරත් අමුණුගමයි. රනිල් වික‍්‍රමසිංහයි. අපිට වැඩියෙන්ම උදව් කළේ කවුරුත් නෙවෙයි මහින්ද රාජපක්ෂ කියන එකත් මේ අවස්ථාවේ කෘතඥතාවයෙන් යුක්තව මතක් කරන්න කැමතියි.” යනුවෙන් ඔහු ප‍්‍රකාශ කළේය. රවී කරුණානයක ඇමතිවරයාට සම්බන්ධ මෙම ගුදම පිළිබඳව මුලින්ම ‘ලංකා’ පුවත්පත පසුගිය අගෝස්තු හත් වැනිදා ජනතාව හමුවේ හෙළි කළේය. සමාගමේ වෙබ් අඩවිය පරීක්ෂා කරමින් එහි සභාපති සහ විධායක නිලධාරී ලෙස රවී කරුණානායකගේ නම සඳහන්ව ඇති බව වැඩි දුරටත් හෙළි කළේය. සාමාන්‍යාධිකාරී PD ලෙස අලෙවි කළමණාකරු AR ලෙස සහ පරිපාලන කළමණාකරු SD ලෙස සඳහන්ව තිබෙන බවද එදින හෙළි කළේය. පසුගිය සතියේ පාර්ලිමේන්තුවේදී මේ පිළිබඳ ප‍්‍රශ්නය නැවත මතු වූ අවස්ථාවේදී සමාගමට අනුග‍්‍රහය දක්වන ලද අය වශයෙන් මුදල් ඇමති විසින් රාජ්‍ය නායකයන් තිදෙනා සහ ඇමතිවරයාව නම් කළේය. උපුටාගැනීම ලංකා ඉරිදා සග්‍රහය", "URL": "https://lankatruth.com/si/?p=25504", "Category": "පුවත්", "Parent URL": null}