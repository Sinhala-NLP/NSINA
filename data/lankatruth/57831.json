{"Source": "Lankatruth", "Timestamp": "August 17, 2018", "Headline": "කිත් නොයාර් පැහැරගැනීම ගැන ප්‍රශ්න කිරීමට CIDය මහින්දගේ නිවසට යයි", "News Content": "මාධ්‍යවේදී කීත් නොයාර් මහතා පැහැරගෙන ගොස් පහරදී බරපතල තුවාල සිදු කිරීමේ සිද්ධියට අදාළව හිටපු ජනාධිපති මහින්ද රාජපක්ෂ මහතාගෙන් අද (17) ප්‍රකාශයක් ලබා ගැනීමට නියමිතව තිබූ අතර ඒ සඳහා අපරාධ පරීක්ෂණ දෙපාර්තමේන්තුවේ නිලධාරීන් විශ්‍රාමික ජනාධිපතිවරයාගේ නිල නිවස වෙත පැමිණෙන බවට දැනුම්දී ඇති බව වාර්තා වේ. මාධ්‍යවේදී කීත් නොයාර් මහතා 2008 වසරේදී මැයි මස 22 වනදා දෙහිවල වෛද්‍ය පාරේ පිහිටි සිය නිවස අසලදී පැහැරගැනීමට ලක්වූ අතර දින කිහිපයකට පසු ඔහු මුදා හැර තිබිණි. කෙසේ නමුත් කිත් නොයාර් මහතා එහිදී කෲර ලෙස වධ හිංසනයට ලක්ව තිබූ අතර ඔහුට රෝහල් ගතව ප්‍රතිකාර ගැනීමට පවා සිදුවිය. මීට අමතරව මෙම පැහැරගැනීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විසින් කතානායක කරූ ජයසූරිය මහතාගෙන්ද ප්‍රකාශයක් සටහන් කර ගැනීමට පියවර ගෙන තිබූ අතර කිත් නොයාර් මහතා නිදහස් කරන ලෙස කතා නායකවරයා ජනාධිපතිවරයාගෙන් ඉල්ලා සිටි බවද මාධ්‍ය වාර්තා පල කර තිබිණි. මීට පෙර සිරිලිය සවිය ගිණුම් සම්බන්ධයෙන් තිබූ විමර්ශනයකට අදාළව පොලිස් මූල්‍ය අපරාධ විමර්ශන කොට්ඨාශයේ නිලධාරීන්ට ශිරන්ති රාජපක්ෂ මහත්මියගෙන් ප්‍රකාශයක් ලබා ගැනීමට අවශ්‍ය වූ අවස්ථාවේද එම ප්‍රකාශය ලබාගනු ලැබූවේ කතානායක නිල නවිසේදීය. එවකට කතානායක වරයා ලෙස කටයුතු කරනු ලැබූවේ චමල් රාජපක්ෂ මහතාය. එදා පොලිස් මූල්‍ය අපරාධ විමර්ශන කොට්ඨාශයේ නිලධාරී කතානායක නිල නිවසේදී ශිරන්ති රාජපක්ෂ මහත්මියගෙන් එම ප්‍රකාශය ලබාගෙන තිබුණේ මහින්ද රාජපක්ෂ මහතා අගමැති රනිල් වික්‍රමසිංහ මහතා සමග ඇති කරගෙන තිබූ එකඟතාවයක් මත.", "URL": "https://lankatruth.com/si/?p=57831", "Category": "පුවත්", "Parent URL": null}