{"Source": "Lankatruth", "Timestamp": "May 4, 2023", "Headline": "අපට පැවරී ඇති වගකීම මේ අරගලය ජයග්‍රහණයෙන් කෙළවර කිරීමයි – එරංග ගුණසේකර", "News Content": "“අපි සියලු දෙනාට රට දාලා යන්න බැහැ. අවස්ථාව නැහැ. වෘත්තිකයන්ගේ අරගලය වැටුප් වැඩිවීමක් හෝ බදු සටනට එහා ගිය පළල් දැක්මකින් යොමු කළ යුතුයි. මේ කුණු වි තිබෙන ධනපති ක්‍රමයට තවදුරටත් වෘත්තිකයන්ගේ අයිතිවාසිකම් ලබාදෙන්න බැහැ. වෘත්තීය අරගල කරන අතරම මේ සිස්ටම් එක කඩා බිඳ දමන්න පොදු අරගලයට එකතු විය යුතුව තිබෙනවා. මේ රටේ ශිෂ්‍ය ව්‍යාපාරය දැවැන්ත අරගලයකට යෙදී සිටිනවා. තවදුරටත් ශිෂ්‍ය අරගලයකට කොටු නොවී එයින් එහා ගිය ධනපති ව්‍යුහය කුඩු පට්ටම් කරන්න එක අරගලයකට එකතු වෙන්න ඕනෑ. තරුණයන්, ගොවියන්, ඇතුළු සියලුම දෙනා එක හඬක් එක සටනක් වුණු මහජන අරගලයට පණ පෙවිය යුතු වෙනවා. රනිල්ලා, රාජපක්ෂලා, සජිත්ලා ඇතුළු කුප්‍රකට කල්ලිය මොනතරම් සෙල්ලම් දැම්මත් අපි මේ සිස්ටම් එක පලවා හරින්න මැදිහත් විය යුතු වෙනවා. මහජන බලය පිළිබඳව, වම පිළිඳව අපි නැවත කියවමු. වැඩබිම් ඇතුලේ, ගම්බිම් ඇතුළේ අලුත් වටයකින් අපි සංවිධානය විය යුතුයි. අපේ මේ කාලයේ අප මත පැවරී ඇති වගකීම මේ අරගලය ජයග්‍රහණයෙන් කෙළවර කිරීමයි. ඒ වෙනුවෙන් සියලු දෙනා ධෛර්යයෙන් ශක්තියෙන් පෙරට එන්න කියන ඉල්ලීම කරනවා.” යැයි සමාජවාදී තරුණ සංගමයේ ජාතික සංවිධායක එරංග ගුණසේකර අවධාරණය කරයි. ඔහු මේ බව පැවසූවේ ජාත්‍යන්තර මැයි දිනව වෙනුවෙන් කොළඹ විහාරමහාදේයී උද්‍යානය අසළ පැවති ජනතා විමුක්ති පෙරමුනේ රතු මැයි රැලිය අමතමිණි. “ධනපති පංතිය විසින් නිර්ධන පංතිය සූරාකද්දී, ඊට එරෙහිව නැගීසිටිමින් ජීවිත පූජා කළ විරුවන් ජාත්‍යන්තර මැයි දිනයේදී සමරනවා. අවුරුදු 75ක් පුරා රට පාලනය කළ දූෂිත ධනපති කල්ලියට අභියෝග කළ හැකි එකම රතු මැයි රැලිය නගර සභා පිටියේදී පවත්වන බව මුළු ලෝකයම දකිනවා. රටක් ලෙස සුවිශේෂී දේශපාලන අභියෝගයකට අපි මුහුණ දී සිටිනවා. ඒ අභියෝගය ජය ගන්න නම් වමේ පාඩම් ඉතිහාසයෙන් ඉගෙන ගත යුතු වෙනවා. කාල්මාක්ස් සහෝදරයා, එංගල්ස් සහෝදරයා, ලෙනින් සහෝදරයා වගේම අපේ රෝහණ විජේවීර සහෝදරයා කියාදුන් පාඩම් රැසක් තිබෙනවා. ධනපති පන්තියේ සළුපිළිවලින් ප්‍රජාතන්ත්‍රවාදය කියන බොරු ව්‍යුහයක් වසා තිබුණා. බොරු නීති රීති, මැතිවරණ ක්‍රම, වගේ බොරු ව්‍යුහයන් හදලා ධනපති පංතියට විරුද්ධව බලය ගන්න මේ ව්‍යුහයන් පාවිච්චි කරන්න නොදෙන බව කියා තිබුණා. ඒ පාඩම් අනුව යමින් අපි බොහෝ දේ ප්‍රායෝගිකව අත්දකිමින් ඉන්නවා. මැතිවරණ නොදෙන්නේ ඒ නිසයි. ඔවුන් මැතිවරණ දෙනතුරු ඉන්නවා වෙනුවට සටන් කර මැතිවරණය ලබාගත යුතුයි. ප්‍රජාතන්ත්‍රවාදී ව්‍යුහයන් අඩපණ කරන්න විවිධ අණපනත් ගෙනඑමින් ඉන්නවා. එහෙම නම් ප්‍රජාතන්ත්‍රවාදය ලබාගැනීම වෙනුවෙන් මුළු මහත් ජනතාව ඒකාබද්ධ කරගත් සටනකට යා යුතුයි. ඒ වගේම අපේ පරම්පරාව පසුගිය අවුරුද්දේ මුළු මහත් සමාජයටම වැදගත් පාඩමක් උගන්වා අවසන්. ජනතා විමුක්ති පෙරමුණේ රතු මැයි රැලියේ සිට පසුගිය වසරේ දියත් කළ මහජන අරගලයට අපේ ආචාරය පිරිනමනවා. ඒ මහජන අරගලය ඇතුළේ සමාජයට කියා දුන් පාඩම් රැසක් තිබෙනවා. තරුණයෝ නැගිටින්නේ නැහැ, අරගලවලට එන්නේ නැහැ කියලා සමාජ මතයක් තිබුණා. ජනතාව සටන් කරන්නේ නැහැ. වෙන වෙන ලෝකවල ඉන්නේ කියලා මතයක් ධනපති මාධ්‍යවලින් ඔළුවලට දීලා තිබුණා. නමුත් සමාජය නොහිතපු මොහොතක ධනපති පංතිය නොහිතපු මොහොතක මේ රටේ තරුණයෝත් වැඩ කරන පංතියත් ප්‍රගතිශීලී මිනිසුනුත් නැගිටලා බොහෝ පාඩම් ඉගැන්වුවා. නීති, අණපනත්, ව්‍යවස්ථාවලට වඩා මහජන බලය ප්‍රබලයි කියලා පෙන්වා දුන්නා. අපේ කාලයේ මෙවැනි මහජන අරගලයක් ඇවිත් රාජපක්ෂලාගේ බලය අවසන් කර, නායකයන් පලවා හැරියත් එය ජනතාවාදී පාලනයකින් අවසන් කරන්න බැරිවුණා. අපි ඒ බව දකින්න ඕනෑ. අධ්‍යයනය කරන්න ඕනෑ. එසේ නොකළොත් නැවත වටයකින් ධනපති පංතියට ජයග්‍රහණ කළ හැකි වෙනවා. ජනතා විමුක්ති පෙරමුණත් ජාතික ජන බලවේගයත් ඔප්පු කොට තිබෙන්නේ අපේ රටේ මහජන අරගලවලට නායකත්වය දී ජනතාවාදී පාලනයක් පිහිටුවන්න හැකියාවක් තිබෙන්නේ අපට පමණක් බවයි. දැන් අපි කළ යුත්තේ රනිල්ලා, රාජපක්ෂලා, සහ සජිත්ලා කියන කුප්‍රකට කල්ලිය බන්දේසියකට තියලා අපට ජයග්‍රහණ දෙන්නේ නැහැ. ඒ නිසා එක හඬක්, එක සටනක් වෙනුවෙන් මේ සමාජය පෙළගස්වන්න ඕනෑ. ධනපති සමාජය කුඩු පට්ටම් කරන්න එක හඬක් එක සටනක් තුළ සමස්ත සමාජය ගේන්න ඕනෑ. වැඩකරන පංතියේ ශක්තිය නැතිව මේ පාලනය වෙනස් කරන්න බැහැ. ඒ ගාමක බලවේගය ඉදිරියේ අපි සියලු දෙනා ඒකාබද්ධ විය යුතුයි. අපි සියලු දෙනාට රට දාලා යන්න බැහැ. අවස්ථාව නැහැ. වෘත්තිකයන්ගේ අරගලය වැටුප් වැඩිවීමක් හෝ බදු සටනට එහා ගිය පළල් දැක්මකින් යොමු කළ යුතුයි. මේ කුණු වි තිබෙන ධනපති ක්‍රමයට තවදුරටත් වෘත්තිකයන්ගේ අයිතිවාසිකම් ලබාදෙන්න බැහැ. වෘත්තීය අරගල කරන අතරම මේ සිස්ටම් එක කඩා බිඳ දමන්න පොදු අරගලයට එකතු විය යුතුව තිබෙනවා. මේ රටේ ශිෂ්‍ය ව්‍යාපාරය දැවැන්ත අරගලයකට යෙදී සිටිනවා. තවදුරටත් ශිෂ්‍ය අරගලයකට කොටු නොවී එයින් එහා ගිය ධනපති ව්‍යුහය කුඩු පට්ටම් කරන්න එක අරගලයකට එකතු වෙන්න ඕනෑ. තරුණයන්, ගොවියන්, ඇතුළු සියලුම දෙනා එක හඬක් එක සටනක් වුණු මහජන අරගලයට පණ පෙවිය යුතු වෙනවා. රනිල්ලා, රාජපක්ෂලා, සජිත්ලා ඇතුළු කුප්‍රකට කල්ලිය මොනතරම් සෙල්ලම් දැම්මත් අපි මේ සිස්ටම් එක පලවා හරින්න මැදිහත් විය යුතු වෙනවා. මහජන බලය පිළිබඳව, වම පිළිඳව අපි නැවත කියවමු. වැඩබිම් ඇතුලේ, ගම්බිම් ඇතුළේ අලුත් වටයකින් අපි සංවිධානය විය යුතුයි. අපේ මේ කාලයේ අප මත පැවරී ඇති වගකීම මේ අරගලය ජයග්‍රහණයෙන් කෙළවර කිරීමයි. ඒ වෙනුවෙන් සියලු දෙනා ධෛර්යයෙන් ශක්තියෙන් පෙරට එන්න කියන ඉල්ලීම කරනවා.”", "URL": "https://lankatruth.com/si/?p=146782", "Category": "පුවත්", "Parent URL": null}