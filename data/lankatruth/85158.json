{"Source": "Lankatruth", "Timestamp": "November 9, 2019", "Headline": "ඉන්දියාවේ ආගමික ගැටුමකට මුල්ව තිබූ අයෝධ්‍යා ශුද්ධ භූමියේ අයිතිය නඩු තීන්දුවකින් හින්දූන්ට පැවරේ", "News Content": "ඉන්දියාවේ අයෝධ්‍යා ශුද්ධ භූමිය හින්දු භක්තිකයන්ට ලබාදිය යුතු බවට ඉන්දීය ශ්‍රේෂ්ඨාධිකරණය අද(09) නියෝග කර තිබේ. ඉන්දියාවේ මාරාන්තික ආගමික ගැටුම්වලට මුල් වූ සිදුවීම්වලින් එකක්වන, අයෝධ්‍යා ශුද්ධ භූමියේ අයිතිය සම්බන්ධයෙන් පැවති නඩුවේ තීන්දුව ප්‍රකාශයට පත්කරමින් ශ්‍රේෂ්ඨාධිකරණය මෙම නියෝගය නිකුත් කර තිබේ. හින්දු භක්තිකයන් පෙන්වාදෙන්නේ අයෝධ්‍යා ශුද්ධ භූමිය රාම දෙවියන්ගේ උපත සිදුවූ ස්ථානය ලෙස තම ආගමික විශ්වාසය බවය. කෙසේ වෙතත් ඉස්ලාම්භක්තිකයන් සියවස් ගණනක් පුරා එම ස්ථානයේ ආගමික කටයුතු පැවැත්වූ බව සඳහන් කරයි. ඒ අනුව මතභේදයට තුඩු දී තිබූ මෙම පූජා භූමියේ හින්දු දේවස්ථානයක් ඉදිකිරීම සඳහා රජයේ භාරකාරීත්වය තීන්දු කළ අතර මුස්ලිම්වරුන්ට පල්ලියක් ඉදිකර ගැනීමට වෙනත් ස්ථානයකින් අක්කර 5ක ඉඩමක් ලබාදීමට ශ්‍රේෂ්ඨාධිකරණය තීන්දු කළේය. මෙම නඩුව වසර ගණනක් පුරා පැවති අතර ඉන්දීය අගවිනිසුරු රන්ජන් ගොගෝයි එය නිමා කරමින් මෙම තීන්දුව ප්‍රකාශයට පත් කළේය. ඒ ඔහු ලබන 17 වැනිදා විශ්‍රාම ගැනීමට පෙර මෙම නඩුවේ තීන්දුව ලබාදෙන බවට ඊයේ නිකුත්කර තිබූ නිවේදනයට අනුවය.", "URL": "https://lankatruth.com/si/?p=85158", "Category": "විදෙස් පුවත්", "Parent URL": null}