{"Source": "Lankatruth", "Timestamp": "July 3, 2022", "Headline": "ඉන්ධන නැති නිසා වැඩට යා නොහැකිව පොලිස් නිලධාරිනුත් අමාරුවේ වැටිලා…", "News Content": "ඉන්ධන නොමැති වීමෙන් රාජකාරි වාර්තා කිරීමට පොලිසිය ස්ථාන වෙත යාමට නොහැකිව තමන් දැඩි අසීරුතාවයකට පත් වී ඇතැයි බස්නාහිර පළාතේ පොලිස් නිලධාරීහු පවසති. පොලිස් නිලධාරීන් මෙන්ම නිලධාරිනියන්ද විශාල පිරිසක් දිනපතා සිය නිවෙස්වල සිට යතුරුපැදි සහ මෝටර් රථ මගින් නියමිත පොලිස් ස්ථානවලට සේවයට යාම සිදු කරන බවත් තම වාහනවලට ඉන්ධන නොලැබීම හේතුවෙන් මෙම ගැටලුකාරී තත්වයට මුහුණ දීමට සිදු වී ඇති බවත් ඔවුහු පෙන්වා දෙති. මේ වනවිට දිවයින පුරා අත්‍යාවශ්‍ය සේවා සඳහා ඉන්ධන ලබාදීමට පිරවුම්හල් වෙන්කර තිබුනද එම බොහෝ පිරවුම්හල්වලින් පොලිස් නිලධාරීන්ගේ යතුරු පැදි සහ මෝටර් රථ සඳහා ඉන්ධන ලබා නොදෙන බවද එම නිලධාරීහු කියති. මෙම තත්වය තුළ තමන් හට දිවා කාලයේ මෙන්ම රාත්රීර කාලයේ රාජකාරි වාර්තා කිරීම සහ රාත්‍රී රාජකාරි අවසන් කර ආපසු නිවෙස් බලා යාමට නොහැකිව දැඩි අසීරුතාවයකට පත් වී සිටින බවද එම පොලිස් නිලධාරීහු මෙන්ම නිලධාරිනියන්ද කියා සිටිති. ඔවුන් වැඩිදුරටත් පෙන්වා දෙන්නේ මෙම ගැටළුකාරී තත්වය හේතුවෙන් ඇතැම් පොලිස් නිලධාරීන් මෙන්ම නිලධාරිනියන්ද රාජකාරි අවසන් කර ආපසු නිවෙස්වලට යාමට ප්‍රවාහන පහසුකම් නොමැති වීම හේතුවෙන් පොලිස් ස්ථාන තුළ සහ එම පොලිස් නිලධාරීන්ගේ හිතවතුන්ගේ සහ ඥාතීන්ගේ නිවෙස්වල රාත්‍රී නවාතැන් ගැනීමට සිදුවීම හේතුවෙන් තම පවුල්වල දරුවන්ගේ සහ ගේ දොර වැඩ කටයුතුවලටද දැඩි ලෙස බාධා එල්ල වී ඇති බවය.", "URL": "https://lankatruth.com/si/?p=136320", "Category": "පුවත්", "Parent URL": null}