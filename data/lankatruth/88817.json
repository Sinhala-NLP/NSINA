{"Source": "Lankatruth", "Timestamp": "January 16, 2020", "Headline": "එජාප නායකත්ව අර්බුදය ඉතිරිවෙයි – රනිල් නැගිට යයි – සජිත්ට 52ක් කැමති වෙයි", "News Content": "එක්සත් ජාතික පක්ෂ නායකත්වය සඳහා සජිත් ප්‍රේමදාස මහතා පත් කර ගත යුතු යැයි මන්ත්‍රීවරුන් පනස් දෙදෙනකු සිරිකොත පක්ෂ මූලස්ථානයේ දී අද (16) එකඟතාව පළ කළ බව පාර්ලිමේන්තු මන්ත්‍රී රංජිත් මද්දුමබණ්ඩාර මහතා පවසයි. කෙසේ වෙතත් එජාප මහ ලේකම් පාර්ලිමේන්තු මන්ත්‍රී අකිල විරාජ් කාරියවසම් මහතා පවසන්නේ පක්ෂයේ නායකත්වය සම්බන්ධයෙන් එකඟතාවකින් තොරව අද පැවති එක්සත් ජාතික පක්ෂ පාර්ලිමේන්තු කණ්ඩායම් රැස්වීම අවසන් වූ බවයි. එමෙන්ම වත්මන් පක්ෂ නායක රනිල් වික්‍රමසිංහ, කරු ජයසූරිය සහ සජිත් ප්‍රේමදාස යන මහත්වරුන් එකතුව එළඹෙන සතියට ප්‍රථමයෙන් පක්ෂයේ නායකත්වය සම්බන්ධයෙන් තීරණයක් ගනු ඇතැයි පාර්ලිමේන්තු මන්ත්‍රී නවීන් දිසානායක මහතා පැවසයි. කෙසේ නමුත් අද පැවති රැස්වීම ආරම්භයේදීම රනිල් වික්‍රමසිංහ මහතා එම රැස්වීමෙන් නැගිට ගොස් ඇත. එම කණ්ඩායම් රැස්වීම සඳහා මන්ත්‍රීවරුන් 65 දෙනකු සහභාගි වූ බවත් පැවසේ. මෙහිදී අදහස් දැක්වූ එක්සත් ජාතික පක්ෂ පාර්ලිමේන්තු මන්ත්‍රී හරීන් ප්‍රනාන්දු මහතා ප්‍රකාශ කර තිබෙන්නේ නායකත්වය තෝරා පත් කර ගැනීම සඳහා මත විමසුමක් තබන ලෙස ඉල්ලා සිටියද ඊට ප්‍රතිචාරයක් නොලැබුණු හෙයින් රංජිත් මද්දුම බණ්ඩාර මහතා විසින් සජිත් ප්‍රේමදාස මහතාගේ නම පක්ෂ නායකත්වය සඳහා යෝජනා කරන ලද බවත් ය. තමා ඒ යෝජනාව ස්ථිර කළ බවත්, ඒ අනුව හෙට (17) සිට ඉදිරි සංධානයේ වැඩකටයුතු අරඹන බවත් හරීන් ප්‍රනාන්දු මහතා සඳහන් කර ඇත. පක්ෂය කුමන තීරණයක් ගන්නවාද කියන කාරණයට වඩා බහුතර මතය අනුව සජිත් ප්‍රේමදාස පක්ෂ නායක ලෙසත්, ඉදිරි මැතිවරණයේ අගමැති අපේක්ෂක සහ පක්ෂයේ නායක ලෙසත් පත් කර ගැනීමට යෝජනා වූ බවත්, ඒ අනුව ඉදිරියේදී ව්‍යවස්ථානුකූලව ඉදිරියට යන්නට තීරණය කළ බවත් හරීන් ප්‍රනාන්දු මහතා ප්‍රකාශ කර තිබේ. කෙසේ වෙතත් මෙම ප්‍රකාශවලින් පෙන්නුම් කරන්නේ එක්සත් ජාතික පක්ෂය තුළ පැනනැගී ඇති පක්ෂ නායකත්ව අර්බුදය තවමත් විසඳී නැති බවය.", "URL": "https://lankatruth.com/si/?p=88817", "Category": "පුවත්", "Parent URL": null}