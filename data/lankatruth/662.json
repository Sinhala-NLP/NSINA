{"Source": "Lankatruth", "Timestamp": "December 29, 2011", "Headline": "උසස් පෙල ප්‍රතිඵල විකෘතිය සෙල්ලමකට ගන්න එපා! – නිදහස් අධ්‍යාපනය සුරැකීමේ ජාතික ව්‍යාපාරය", "News Content": "නිදහස් අධ්‍යාපනය අහෝසිකර අධ්‍යාපනය පෞද්ගලික අංශයට විකුණා දැමීමට ආණ්ඩුව ගෙනයන ක්‍රියාවලියේ කුමන්ත්‍රණකාරී පියවරක් වශයෙන් උසස්පෙළ ප්‍රතිඵල විකෘති කර ‍තිබෙන්නේ දැයි බරපතල සැකයක්මතුවන බවත්, ප්‍රතිඵල විකෘතිය සෙල්ලමක් කර නොගන්නා ලෙසත් නිදහස් අධ්‍යාපනය සුරැකීමේ ජාතික ව්‍යාපාරය ආණ්ඩුවට අනතුරු අගවයි. එම ව්‍යාපාරය විසින් අද (29) පවත්වන ලද ප්‍රවෘත්ති සාකච්ඡාවකදී මෙමඅනතුරු ඇගවීම රජයට කලේය. එහිදී අදහස් දැක්වූ ශ්‍රී ජයවර්ධනපුර විශ්ව විද්‍යාලයේ ‍ආචාර්ය පූජ්‍ය දඹර අමිල හිමියන් වැඩිදුරටත් මෙසේ පැවසීය.  මෙම ප්‍රතිඵල විකෘතියෙන් පැහැදිලි වන්නේ ආණ්ඩුවේ වගකීම් විරහිත ක්‍රියාකලාපය වගේම ස්වාධීන ආයතනයක් වූ විභාග දෙපාර්තමේන්තුවේ කටයුතු වලට ආණ්ඩුවේ සෘජු ඇගිලි ගැසීමයි. අධ්‍යාපනයට සම්බන්ධවගකිවයුතු ඇමතිවරු 11 ක් ඉදලත් උසස්පෙළ විභාගයට පෙනීසිටි දරුවන්, ගුරුවරුන්, දෙමව්පියන් ඇතුළු සමස්ත සමාජයම අද විභාග ප්‍රතිඵල සම්බන්ධයෙන් අවිශ්වාසයෙන් බලන තත්වයට පත්වෙලා. අපි ජනතාවටඅවධාරණය කරන්නේ පාලකයන්ගේ මේ ක්‍රියාකලාප ගැන තදින් කල්පනා කරන්න කියලයි. ප්‍රතිඵල විකෘතිය පිළිබද සාක්ෂි ප්‍රමාණයක් අපි ලග තියෙනවා. මේ ගැන ආණ්ඩුව ජාතියෙන් සමාව ගත යුතුයි. මෙම මාධ්‍ය සාකච්ඡාවේදී ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා දැක්වූ අදහස් මෙසේය. උසස් පෙළ විභාගයේ ප්‍රතිඵල නිකුත් කි‍රීමේ අදියර 5ක් තියෙනවා. පිළිතුරු පත්‍ර ඇගයීම, පරිඝණක ගත කිරීම, ප්‍රතිඵල මත ශ්‍රේණි ලබාදීම සහ Z ස්කෝර් අගය ලබාදීම, ජාතික මට්ටමේ ශ්‍රේණිගත කිරීම සහ දිස්ත්‍රික්මට්ටමේ ශ්‍රේණිගත කිරීම වශයෙනුයි. විශ්ව විද්‍යාල මහාචාර්යවරුන්, ආචාර්යවරුන් ගුරු භවතුන් දැඩි වගකී‍මකින් යුතුව පිළිතුරු පත්‍ර ඇගයීම සාර්ථකව සම්පූර්ණ කලා. ඉදිරි පියවර හතර ගැනම බරපතල ගැටළු සහගතයි.විභාග කොමසාරිස් වරයා ඉන්නේ ප්‍රතිඵල නිකුත් කරන්න එයා විභාග ප්‍රතිඵල විශ්ව විද්‍යාල ප්‍රතිපාදන කොමිෂමට ලබාදීම වගකීම් විරහිතයි. නිකුත්කරන ප්‍රතිඵල වලට අනුව විශ්ව විද්‍යාල වලට බදවා ගැනීම ප්‍රතිපාදනකොමිෂමට අයිති වැඩක්. නමුත් දැන් සියල්ල පටලවාගෙන ඒ වගේම අපි අවධාරණය කරන්නේ වත්මන් විභාග කොමසාරිස් වරයා 2005 වසරේ සිටම විභාග අක්‍රමිකතා කළ බවයි. Omr යන්ත්‍රය හදුන්වා දෙමින් ප්‍රතිඵලසම්බන්ධ විශ්වාසය කඩකලා. මේ වන විට සමස්ත උසස්පෙළ විභාගයට පෙනීසිටි ලක්ෂ 3කට ආසන්න පිරිසකගේ විශ්වාසය කඩ කඩකරලා. මේ පිටුපස අධ්‍යාපනය පෞද්ගලික අංශයට විකුණා දැමීමේ දේශපාලන උවමනාව තියෙනවා. විකෘති ප්‍රතිඵල වලින් විශ්ව විද්‍යාල වල උපාධියේ ගුණාත්මක භාවය අඩුවීමටද බලපානවා. මේ වගේ තත්වයකදී පෞද්ගලිකවිශ්ව විද්‍යාල උපාධිය ප්‍රමිතියෙන් ඉහළ මට්ටමක තිබෙන බවක මතයක් සමාජගත කර රාජ්‍ය විශ්ව විද්‍යාල දියකර හැරීමේ දේශපාලන කුමන්ත්‍රණය තියෙන බව පැහැදිලියි. අපි අවධාරණය කරන්නේ විභාග කොමසාරිස්වරයා වගේම අද ඉන්න අධ්‍යාපන ඇමතිවරුන්ද ඔය පුටුවල ඉන්නේ නිදහස් අධ්‍යාපනය නිසා බවයි. ඒ නිසා අනාගත පරපුර වෙනුවෙන් අපි නිදහස් අධ්‍යාපන අයිතීන් රැකදීමට දැවැන්ත අරගලයක් කරනවා. මෙම අවස්ථාවට ජාතික විද්වත් වෘත්තික සංසදයේ ප්‍රධාන ලේකම් ආචාර්ය රොහාන් ප්‍රනාන්දු, සමාජවාදී ශිෂ්‍ය සංගමයේ ජාතික සංවිධායක වෛද්‍ය නලින්ද ජයතිස්ස, පෞද්ගලික විශ්ව විද්‍යාල වලට එරෙහි වෛද්‍යවරුන්ගේ සංගමයේ කැදවුම්කරු දේවක පුංචිහේවා යන මහත්වරුද සහබාගී විය.", "URL": "https://lankatruth.com/si/?p=662", "Category": "පුවත්", "Parent URL": null}