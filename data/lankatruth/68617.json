{"Source": "Lankatruth", "Timestamp": "February 19, 2019", "Headline": "දකුණු පළාත් උපාධිධාරී ගුරු, සංවර්ධන නිලධාරී පත්වීම්  ගැටලු විසඳනු !", "News Content": "දකුණු පළාත් ගුරු පුරප්පාඩු බඳවාගැනීම් වලදී උපාධිධාරීන් මුහුණ දී ඇති ගැටලු පිළිබඳවත්, සංවර්ධන නිලධාරීන් බඳවා ගැනීමට කටයුතු නොකිරීම හා HNDE ඩිප්ලෝමාධාරීන්ට දකුණු පළාත තුළ පමණක් ගුරු පත්වීම් ලබා නොදීම යන ගැටලු පිළිබදව දැනුවත් කිරීමේ මාධ්‍ය සාකච්ඡාවක් ඊයේ(18) තංගල්ලේදී පැවැත්විණි. මේ සදහා රැකියා විරහිත උපාධිධාරී සංගමය සහ උසස් ජාතික ඉංග්‍රීසි ඩිප්ලෝමාධාරීන්ගේ එකමුතුව සහභාගි විය. මාධ්‍ය හමුව අමතා රැකියා විරහිත උපාධිධාරී සංගමයේ කැඳවුම්කරු මහේෂ් විමුක්ති මහතා, දකුණු පළාත් රැකියා විරහිත උපාධිධාරී සංගමයේ කැඳවුම්කරු මැදගොඩ විජිත හිමි සහ උසස් ජාතික ඉංග්‍රීසි ඩිප්ලෝමාධාරී සංගමයේ ලේකම් හසිනි පබසරා අදහස් දැක්වීය. දකුණු පළාත් ගුරු සහ සංවර්ධන නිලධාරීන් බඳවා ගැනීමේ ගැටළු වහා විසඳන ලෙසත් උපාධිධාරීන්ට කඩිනමින් රැකියා ලබාදෙන ලෙසත් දකුණු පළාත තුළ පවතින පුරප්පාඩු සඳහා උපාධිධාරීන් බඳවා ගැනීමේදී දකුණු පළාත් අධ්‍යාපන ඇමති චන්දිමා රාසපුත්‍ර ඇතුලුව දේශපාලනයේ සිදුවන අනිසි අතපෙවීම් වහා නවතන ලෙසත් මාධ්‍ය හමුව අමතා ඔවුන් ප්‍රකාශ කළේය.", "URL": "https://lankatruth.com/si/?p=68617", "Category": "පුවත්", "Parent URL": null}