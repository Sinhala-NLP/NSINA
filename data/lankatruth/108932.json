{"Source": "Lankatruth", "Timestamp": "January 20, 2021", "Headline": "කොරෝනා රෝගයට එරෙහිව විටමින් D?", "News Content": "කොරෝනා වසංගතය පැතිරීම ආරම්හ වූ ගිය වසරේ මුල් කාර්තුවේ සිටම ලොව පුරා ප්‍රතිශක්තිකරණ එන්නත් පිළිබඳව පරීක්ෂණ වේගවත් විණි. වසර අවසානය වනවිට ඖෂධ සම්බන්ධ බහුජාතික සමාගම් විසින් නිෂ්පාදනය කරන ලද විවිධ වැක්සීන වෙළඳපලට පැමිණියද මෙම සොයාගැනීම් පිලිබඳ තවමත් ස්ථිර නිගමනයකට පැමිණීමට ලෝක සෞඛ්‍යය සංවිධානය අපොහොසත් වී ඇත. අවසානයේදී සොයාගන්නා වැක්සීන කොටස් වෙළඳපලට යැවීමේ තරඟයක් විනා රෝගය මැඩපැවැත්වීම සඳහා සිදු කරන අවංක උත්සහයක් ඒ තුල නොපවතින බව සිවිල් සංවිධාන තම පුදුමය පල කර සිටි. ඒ අතර සමහර යුරෝපීය රටවල් විවිධ ඖෂධ වර්ග ද කොරෝනා රෝගය පැතිරීම වැළැක්වීමට යොදා ගනිමින් සිටි. ප්‍රංශයේ මෙසේ සොයාගත් නවතම ඖෂධය වනුයේ විටමින් D වේ. ප්‍රංශ විශේෂඥයින් 73 දෙනෙකුගේ අත්සනින් ඊයේ නිකුත් වූ ඒකාබද්ධ ප්‍රකාශනයකින් අවධාරණය කරනුයේ සමස්ථ ජනගහනයටම විටමින් D නිර්දේශ කිරීම තුලින් රෝගය පැතිරීම වැළැක්විය හැකි බවයි. විශේෂයෙන්ම අවුරුදු 80-90 අතර මහලු අයට විටමින් D ඌණතාවයකින් පෙළෙන බවත් එම නිසා ඔවුන්ගේ ප්‍රතිශක්තිකරණය අඩු බව ඔවුන්ගේ හැඟීමයි. විටමින් D මගින් කොරෝනා සැදීමේ ප්‍රවණතාවය අඩු කල හැකි බවත් රෝගය නිසා ඇතිවන භයානක හුස්ම ගැනීමේ අපහසුතාවයන් හා දැඩි සත්කාර සඳහා රෝගීන් යොමු කිරීමද අවම කර ගත හැකි බව ඔවුන් වැඩි දුරටත් පෙන්වා දෙති. විටමින් D මගින් වයිරසයේ ඇති ප්‍රෝටීන පාලනය කිරීමේ හැකියාවක් හා සෛලතුලට වයිරසයේ ඇතුළු වීමට අත්‍යවශ්‍ය වන ACE2 එන්සයිමය මැඩපැවැත්වීමේ හැකියාවක්ද එයට ඇතැයි ඔවුන් පවසයි. මුහුදු මාළු, කිරි, බිත්තර, මෝරතෙල් හා සුර්යාගේ UV-B කිරණ මගින් විටමින් D ඉතාමත් ලේසියෙන් ලබා ගත හැකි බවත් නොකඩවා ලබා ගැනීමෙන් සෞඛ්‍යයට අහිතකර නොවන බවද, වෙළඳපලේ ඉතා අඩු මුදලකට ලබා ගැනීමේ හැකියාවද ඇතිබව එම වාර්තාව සඳහන් කරයි. කෙසේ වෙතත් විටමින් D යනු කොරෝනා නිසා මරණය ඇතිවීම වලක්වන වැක්සිනයක් නොවන බවද ඔවුන් පවසති. නෝර්වේජියානු පරීක්ෂණ කණ්ඩායමක් මීට මාස කීපයකට පෙර කරන ලද පරීක්ෂණයකින්ද තහවුරු කරනු ලැබුවේ විටමින් D අඩංගු මෝරතෙල් ගුලි මගින් කොරෝනා සෑදීම වැළැක්විය හැකි බවයි. මෙම නවතම සොයා ගැනීම මත පදනම් වෙමින් ප්‍රංශයේ රෝහල් 10 ක සිටින මහලු වයසේ පසුවන රෝගීන් 260 කට විටමින් D බහුලව ලබා දී ඇති අතර එහි ප්‍රථිපල ඉදිරි සුමාන කීපය තුලදී ලබා ගැනීමට නියමිතය. ප්‍රංශයේ මේ වනවිට කොරෝනා රෝගය නිසා පුද්ගලයින් 70686 මියගොස් සිටින අතර ගත වූ පැය 24 තුල පමණක් තවත් රෝගීන් 404 ක් මිය ගොස් ඇත.", "URL": "https://lankatruth.com/si/?p=108932", "Category": "විදෙස් පුවත්", "Parent URL": null}