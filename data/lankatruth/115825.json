{"Source": "Lankatruth", "Timestamp": "May 1, 2021", "Headline": "කොවිඩ් පැතිරීම බරපතලයි… හෙද හෙදියන් පීඩාවට පත් නොකොට වසංගතය මර්දනය කරන්න…", "News Content": "නැවත වටයකින් කොරෝනා වසංගත තත්වය රටපුරා පැතිරයමින් ඇති බවත් එසේ වර්ධනය වෙද්දි ඊට මුහුණ දීම වෙනුවෙන් වූ විධිමත් වැඩපිළිවෙලක් සැකසීම සඳහා කටයුතු කිරීම වෙනුවෙන් සියලු ක්‍රියාමාර්ග ගැනීම ආණ්ඩුවෙත්, සෞඛ්‍ය අමාත්‍යංශයෙත් වගකීම වුවද හෙද හෙදියන් පීඩාවට පත්කරන ක්‍රියාමාර්ග ආණ්ඩුව ඇතුළු බලධාරීන් ගනිමින් සිටින බව සමස්ත ලංකා හෙද සංගමයේ ලේකම් එස්.බී මැදිවත්ත පවසයි. පසුගිය 29 වනදා සුවසේවා සංගම් කාර්යාලයේ පැවති මාධ්‍ය හමුවක් අමතමින් ඔහු මේ බව පැවසීය. සෞඛ්‍ය ලේකම්වරයා ප්‍රමුඛ බලධාරීන් හා ආණ්ඩුව මේ මොහොතේ ගනු ලැබ ඇති සමහර තීන්දු තීරණ හේතුවෙන් කොවිඩ් වසංගතයේ විශේෂ කාර්ය භාරයක් ඉටු කරමින් සිටින හෙද හෙදියන් මහත් පීඩාවකට හා අනතුරකට පත් කර ඇති අතර එය රෝහල් පද්ධතියේ මනා ක්‍රියාකාරීත්වයක් පවත්වාගෙන යාමට බාධාවන් ගෙන දී ඇති බවත් මෙම පීඩාකාරී තත්වයන් අවසන් කිරීමට ආණ්ඩුව පියවර ගත යුතු බවත් මෙහිදී මැදිවත්ත අවධාරණය කළේය. මෙම අවස්ථාව සඳහා සමස්ත ලංකා හෙද සංගමයේ ජාතික රෝහල් ශාඛාවේ ලේකම් නදීශා ප්‍රියදර්ශනී වන්නිආරච්චිද සහභාගී වූහ.", "URL": "https://lankatruth.com/si/?p=115825", "Category": "පුවත්", "Parent URL": null}