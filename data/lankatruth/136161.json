{"Source": "Lankatruth", "Timestamp": "June 30, 2022", "Headline": "ඉන්ධන නැතිව ගිලන්රථ නවතී", "News Content": "සෞඛ්‍ය අංශවලට අදාල ඖෂධ ප්‍රවාහන ලොරි රථ සහ රෝහල් රැසකට අයත් ගිලන්රථ විශාල ප්‍රමාණයක් ඉන්ධන ලබාගැනීමේ දුශ්කරතා නිසා නතර වී ඇති බව වාර්ථා වේ. ගිලන්රථ සඳහා ඉන්ධන නොලැබුණහොත් අසාධ්‍ය තත්වයට පත්වන රෝගීන් කුඩා රෝහල්වල සිට පහසුකම් සහිත රෝහල්වලට රැගෙන ඒමට නොහැකි වීමෙන් සහ ජෙනරේටර් සඳහා ඉන්ධන නොමැති වීමෙන් ශල්‍යාගාර හා දැඩි සත්කාර ඒකකවල කටයුතු ඇණ හිටීමේ අවදානමක් අභියස සිටින බවද අවශ්‍ය පරිදි ජෙනරේටර් සඳහා ඉන්ධන නොමැතිවී ගියහොත් ඉදිරියේ දී ජීවිත හානි පවා සිදුවීමේ අවදානමක් මතුවිය හැකි බවද සෞඛ්‍ය අංශ සඳහන් කරයි. වැල්ලවාය මූලික රෝහලට අයත් ගිලන් රථ තුනෙන් දෙකක් ඩීසල් නොමැතිව ගාල් කර ඇති අතර අනෙක් ගිලන් රථයෙහිද මොණරාගල රෝහලට එක් වරක් ගොස් නැවත පැමීණිමට පමණක් ඉන්ධන ඇති බව එම රෝහලේ වෛද්‍ය අධිකාරි අනුරාධ රණදේව පවසයි. එමෙන්ම අනුරාධපුර ශීක්ෂණ රෝහල, කටියාව, සේනපුර, එප්පාවල, හොරොව්පතාන, තඹුත්තේගම යන රෝහල්වල ඇති ගිලන් රථවලද මේ වනවිට ප්‍රමාණවත් තරම් ඉන්ධන නොමැති බව වාර්තා වේ.", "URL": "https://lankatruth.com/si/?p=136161", "Category": "පුවත්", "Parent URL": null}