{"Source": "Lankatruth", "Timestamp": "August 22, 2019", "Headline": "ගුරු සහයකයින් ගුරු සේවයට ඇතුළත් නොකිරීමෙන් ගැටළු රැසක්", "News Content": "කාලයක් තිස්සේ මධ්‍යම පළාතේ පවතින ගුරු හිඟයට පිළියමක් ලෙස පළාත් අධ්‍යාපන දෙපාර්තමේන්තුව මගින් ගුරු සහයකයින් ලෙස බඳවා ගනු ලැබූ 1000කට ආසන්න ගුරුවරුන් පිරිස විධිමත් ආකාරයෙන් ගුරු සේවයට අන්තර්ග්‍රහණය කරන ලෙස ලංකා ගුරු සේවා සංගමයේ මධයම පළාත් ලේකම් ගමගෙදර දිසානායක මහතා මධ්‍යම පළාත් ආණ්ඩුකාර කිර්ති තෙන්නකෝන් මහතාගෙන් ලිඛිත ඉල්ලීමක් කර ඇත. මාතලේ, මහනුවර හා නුවරඑලිය යන දිස්ත්‍රික්කයන්හි දුෂ්කර පාසල්වල දිගු කාලයක් පුරා පවතින ගුරු හිඟයට තාවකාලික පිළියමක් ලෙස පළාත් අධ්‍යාපන දෙපාර්තමේන්තුව මගින් මෙම සහායක ගුරු පිරිස වරින්වර බඳවා ගෙන දුෂ්කර පාසල්වලට අනුයුක්ත කර විධිමත් ලෙස බඳවා ගෙන ඇති ගුරුවරුන් සේම දුෂ්කර පාසල්වල විවිධ විෂය ධාරාවන් ඉගැන්වීමට යොදා ගත් බවත්, ඔවුන්ට පාසැල් කාල පරිච්චේද වෙන්කරමින් හා පන්ති භාර වගකීම් ද උසුලමින් දීර්ඝ කාලයක් ගුරුසේවයේ මේ වනතෙක් නිරතව සිටින බවත් ගමගෙදර දිසානායක මහතා පෙන්වාදෙයි. මධ්‍යම පළාත් අධ්‍යාපන දෙපාර්තමේන්තුව මගින් ඔවුන් 200 වසරේ ජනවාරි මස 01 දින සිට ගුරු සහායකයින් ලෙස මාසිකව ගෙවනු ලබන රුපියල් 10000 ක දීමනාවක් ලබාදෙමින් බඳවා ගෙන් ඇති බවත් ඔවුන්ගෙන් ඇතැම් පිරිසක් 2016/2018 වර්ෂයන්හි ගුරු පුහුණු විදුහල්වල දෑවුරුදු න්‍යායික හා ප්‍රයෝගික පුහුණුවද සාර්ථක ලෙස අවසන් කර ඇති බවත් පෙන්වාදෙන ගමගෙදර දිසානායක මහතා ඔවුන් විධිමත් ලෙස ගුරු සේවාවට අන්තර්ග්‍රහණය නොකිරීමෙන් බලවත් මානසික පීඩාවකට මෙන්ම තවත් ගැටළු ගනනාවකට මුහුණපා සිටින බවද කියා සිටියි. මේ පිලිබදව කඩිනම් අවධානය යොමුකර ආධ්‍යාපන අමාත්‍යංශයේ පිළිගත් ක්‍රමවේදය අනුව ගුරු සේවාවට අන්තර්ග්‍රහණය කර ඔවුනට සාධාරණය ඉටුකරන ලෙසත් එසේ නොමැති නම් ඔවුන්ගේ සාධරණ ඉල්ලීම වෙනුවෙන් වෘත්තීය ක්‍රියාමර්ග ඉදිරියේදී ගැනීමට සිදුවන බවද ගමගෙදර දිසානායක මහතා අවධාරණය කළේය.", "URL": "https://lankatruth.com/si/?p=79540", "Category": "පුවත්", "Parent URL": null}