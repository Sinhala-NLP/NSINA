{"Source": "Lankatruth", "Timestamp": "November 30, 2019", "Headline": "මට නියෝජ්‍ය, රාජ්‍ය ඇමතිධුරයක් වැඩක් නැහැ… මුස්ලිම් මන්ත්‍රීවරුන්ට කැබිනට් ඇමතිධුර යෝජනා කිරීමට ශ්‍රීලනිපයට යුතුකමක් තිබුනා…", "News Content": "තමන්ට නියෝජ්‍ය හෝ රාජ්‍ය ඇමතිධුර වැඩක් නැති බවත් පොහොට්ටු පක්ෂය තුළ මුස්ලිම් මන්ත්‍රීවරු කිසිවෙකුත් නොමැති බැවින් ශ්‍රීලංකා නිදමස් පක්ෂයේ සිටින මුස්ලිම් මන්ත්‍රීවරු දෙදෙනාට කැබිනට් ඇමති ධුරයක් ලබාදීමේ යෝජනාව සිදු කිරීමේ යුතුකමක් ශ්‍රී ලංකා නිදහස් පක්ෂයට තිබූ බවත් හිටපු අමාත්‍ය ෆයිසර් මුස්තාපා මහතා අවධාරණය කරයි. මුස්තාපා මහතා මන්ත්‍රීවරයා මේ බව පැවසූවේ සතිඅන්ත පුවත්පතක් සමග පැවති සාකච්ඡාවකදීය. එහිදී වැඩිදුරටත් අදහස් දක්වන මන්ත්‍රීවරයා… “මම දැනගත්තා මේ වෙලාවේ කැබිනට් ඇමතිකමක් ගන්න එක අමාරුයි කියලා. පහළොස් දෙනයිනේ ඉන්නේ. කැබිනට් ඇමති කෙනෙක් වෙලා ඉඳලා රාජ්‍ය හෝ නියෝජ්‍ය ඇමතිකමක් බාරගන්න එක එතරම් සුදුසු නැහැ කියන එකයි මගේ මතය. මම හිටපු කැබිනට් ඇමතිවරෙයක් විදිහට ශ්‍රී ලංකා නිදහස් පක්ෂයේ නායකතුමාට කිව්වා මේ ගැන දැනුම දෙන්න කියලා. මට රාජ්‍ය ඇමතිකමක් හෝ නියෝජ්‍ය ඇමතිකමක් ලබාගැනීමේ අවශ්‍යතාවයක් නැහැ. ඊලඟ මැතිවරණයෙන් පස්සේ කැබිනට් ඇමතිකමක් ලැබුණොත් බාරගන්නවා.” පොහොට්ටුවේ මුස්ලිම් මන්ත්‍රීවරු නොමැති නිසා මුස්ලිම් නියෝජනයක් කැබිනට් මණ්ඩලයේ නොවීම පිළිබඳව ජනාධිපතිවරයාට දොස්කීමෙන් ඵලක් නැති බවත් ශ්‍රී ලංකා නිදහස් පක්ෂයේ මුස්ලිම් මන්ත්‍රීවරු දෙදෙනෙකු සිටින නිසා මේ සඳහා ඔවුන්ව යෝජනා කිරීමේ යුතුකමක් ශ්‍රී ලංකා නිදහස් පක්ෂයට තිබූ බවත් මෙහිදී හිටපු අමාත්‍ය ෆයිසර් මුස්තාපා මහතා අවධාරණය කර ඇත.", "URL": "https://lankatruth.com/si/?p=86453", "Category": "පුවත්", "Parent URL": null}