{"Source": "Lankatruth", "Timestamp": "October 19, 2019", "Headline": "ගම්බදව ගොඩනැගුණු මාර්ග පද්ධතිය සම්බන්ධ ගැටළු ගණනාවක් මතු වෙලා තියෙනවා", "News Content": "“ගම්බදව ගොඩනැගුණු මාර්ග පද්ධතිය සම්බන්ධ ගැටළු ගණනාවක් මතු වෙලා තියෙනවා” යැයි රුහුණු විශ්වවිද්‍යාලයේ මානව ශාස්ත්‍ර හා සමාජ විද්‍යා පීඨයේ පීඨාධිපති, මහාචාර්ය උපාලි පන්නිලගේ මහතා සඳහන් කරයි. ඒ මහතා මේ බව පැවසූවේ ඊයේ (18) කළුතර පැනොරාමා ශාලාව පැවති ප‍්‍රවාහන ප‍්‍රතිපත්තිය එළිදැක්වීමේ අවස්ථාවට එක්වෙමිණි. එහිදී වැඩිදුරටත් අදහස් දැක්වූ මහාචාර්ය උපාලි පන්නිලගේ මහතා… “මේ රටේ කිලෝමීටර් ලක්ෂයක පමණ මාර්ග පද්ධතියක් තියෙනවා. ඒ්ත් ඒ අතරින් කිලෝමීටර් විසිතුන් දාහක් විතර තමයි මාර්ග සංවර්ධක අමාත්‍යාංශයෙන් සහ පළාත් සභාවෙන් නඩත්තු කරල පාලනය කරගෙන යන්නෙ. ඉතිරි කිලෝමීටර් හැත්තෑ පන් දහසකට වැඩි ප‍්‍රමාණය නඩත්තු වෙන්නෙ පළාත් පාලන ආයතනයවලින්, වතු සමාගම් කිහිපයකින් සහ වාර්මාර්ග අමාත්‍යාංශයට අයිති ආයතන කිහිපයකින්. මේ නිසා ගම්බදව ගොඩනැගුණු මාර්ග පද්ධතිය සම්බන්ධ ගැටළු ගණනාවක් මතු වෙලා තියෙනවා. අද වෙනකොට ලංකාවේ විවිධ වර්ගයේ රථ වාහන ලක්ෂ හැත්තෑ තුනක් විතර තියෙනවා. ඒ කියන්නෙ ලංකාවේ ප‍්‍රවාහන අවශ්‍යතාවයෙන් 46%ක්ම විසඳගන්නෙ පෞද්ගලික වාහනවලින්. පොදු ප‍්‍රවාහනයේ දායකත්වය 52%කට අඩු වෙලා තියෙනව. අපි හිතාගෙන ඉන්නවා වාහනයක් ගත්තම ප‍්‍රවාහ ප‍්‍රශ්නය විසඳෙනවයි කියල. විසඳුමක් වෙනුවට එතැන ඇති වෙන්නෙ ගැටලුවක්. ඒ නිසා තමයි මේ වෙනකොට මාර්ග අනතුරුවලින් අවුරුද්දකට තුන් දාහක් පමණ මරණයට පත් වෙන්නෙ. අනෙක් පැත්තට තිබෙන පොදු ප‍්‍රවාහනයට අවධානය යොමු නොකිරීම නිසා සමාජයේ විවිධ කොටස් බරපතළ පීඩාවන්ට ලක් වෙනවා. ඒකට එක උදාහණයක් තමයි කාන්තාවන්. පොදු ප‍්‍රවාහනයේදී ලංකාවේ කාන්තාවන්ගෙන් 90%ක් පමණ ලිංගික හිංසනයට ලක් වෙන බව එක්සත් ජාතීන්ගේ ජනගහන අරමුදල මගින් නිකුක් කළ වාර්තාවක සඳහන් වෙනවා. එහෙම රටක තමයි අපි අද ජීවත් වෙමින් ඉන්නෙ.”", "URL": "https://lankatruth.com/si/?p=83362", "Category": "පුවත්", "Parent URL": null}