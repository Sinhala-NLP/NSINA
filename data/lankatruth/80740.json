{"Source": "Lankatruth", "Timestamp": "September 12, 2019", "Headline": "Colombo Telegraph රනිල් – රාජපක්ෂ ඩීල් හෙළිකරයි", "News Content": "ජනාධිපති අපේක්ෂක ගෝඨාභය රාජපක්ෂගේ පුත් දමින්ද මනෝජ් රාජපක්ෂ විසින් සිදුකළ ඩොලර් එක්ලක්ෂ විසිදහසක් ($ 120,000) (රුපියල් මිලියන 15.6 පමණ) විදෙස් මුදල් ජාවාරක්මක් පිළිබඳව සියලු තොරතුරු සහිත ලිපිගොනු රනිල් වික්‍රමසිංහ අගමැති අතටම ඇමරිකානු නිලධාරීන් විසින් ලබා දී තිබියදී, රාජපක්ෂ පාලන සාමය තුළ රටින් නීති විරෝධීව පිට කළ විදෙස් මුදල් පිලිබඳ පරීක්ෂන ආරම්භ කිරීමට ලබා දුන් හොඳ ආරම්භයක් රනිල් වික්‍රමසිංහ විසින් යට ගැසූ අයුරු Colombo Telegraph වෙබ් අඩවිය මගින් වාර්තා කරයි. 2015 යහපාලන ආණ්ඩුව, පොලිස් මූල්‍ය අපරාධ කොට්ඨාශයත් දූෂණ මර්ධන කමිටු ලේකම් කාර්යාලයත් පිහිටුවා රාජපක්ෂ පාලන සමයේ සිදු වූ මහා පරිමාන වංචා පිලිබඳ විමර්ශන ආරම්භ කළ සමයේ ඒ සඳහා ඇමරිකාව, ස්විස්ටර් ලන්තය වැනි රටවල් ගණනාවක සහය රජයට හිමි විය. වාර්තාව පෙන්වා දෙන ආකාරයට එවැනි ඇමරිකානු රජයේ නීති අංශවලට සම්බන්ධ නිලධාරීන් කණ්ඩායමක් ඒ සඳහා රජයට සහය ලබා දුන් අතර ඔවුන් රනිල් වික්‍රමසිංහ සහ පොලිසිය භාර (නීතිය හා සාමය) සාගල රත්නායක ඇමති වරයා සමග පැවතී සාකච්ජාවකදී ඔවුන් මෙම තොරතුරු අගමැති රනිල් වික්‍රමසිංහ වෙත ලබා දී ඇත. ඔවුන් පෙන්වා දී ඇත්තේ මෙවැනි මූල්‍ය අපරාධවලට ඇමරිකාව වැනි විදේශ රටවල දී සාක්ෂි සොයාගෙන නඩු පැවරීම දුෂ්කර බැවින් විදේශ බුද්ධි තොරතුරු සාක්ෂි ලෙස යොදාගෙන ලංකාවේ සිට සිදුකරන ලද අපරාධ සඳහා නඩු පැවරීම පහසු බවයි. එහි දී ඔවුන් උදාහරණයක් ලෙස දමින්ද රාජපක්ෂ විසින් කැලිෆොනියා රේගුවට ඉදිරිපත් කළ හෙළිදරව් අඩංගු ලිපිගොනුවක් අගමැති රනිල් වික්‍රමසිංහට ලබා දී ඇත. එය ජාත්‍යන්තරව මුදල් ප්‍රවාහනය පිළිබඳව වන හෙළිදරව් කිරීම් සහිත ලියවිලි වන අතර ඇමරිකාවට යම් පුද්ගලයෙකු විදේශයක සිට ඩොලර් 10,000ට වඩා රැගෙන එන විට ලබා දිය යුතු හෙළිදරව් කිරීමකි. එම ලිපිගොනුවේ දමින්ද රාජපක්ෂ විසින් රාජපක්ෂ පාලන සමයේ 2012 ජුලි සිට 2014 අගෝස්තු අතර කාලයේ දී ශ්‍රී ලංකාවේ සිට ඇමරිකාවට ගමන්කළ වාර 06ක දී වරකට ඩොලර් 20,000 බැගින් මුදල් වශයෙන් රැගෙන ගිය බවට තොරතුරු පැහැදිලිව සඳහන් වී ඇත. ඇමරිකානු නිලධාරීන් විසින් රනිල් වික්‍රමසිංහට පෙන්වා දී ඇත්තේ මෙම මුදල් දමින්ද රාජපක්ෂ නිල වශයෙන් හෙළිදරව් කර රටින් පිටතට රැගෙන ගියේ දැයි පරීක්ෂා කරන ලෙසයි. ඇමරිකානු නිලධාරීනට ස්තුති කළ රනිල් වික්‍රමසිංහ සහ පොලිසිය බාරව සිටි සාගල රත්නායක එම ලිපිගොනුව ලබාගෙන ඇති නමුත් එම තොරතුරු විමර්ශනය සඳහා පොලිස් මූල්‍ය අපරාධ කොට්ඨාශයට, මහ බැංකුවේ මූල්‍ය බුද්ධි තොරතුරු අංශයට හෝ වෙනත් කිසිඳු විමර්ශන ආයතනයකට මෙතෙක් ලබා දී නොමැති බව Colombo Telegraph වාර්තාව පෙන්වා දෙයි. මෙම මුදල් ලැබුණු මාර්ගය හෙළිදරව් කර ඇත්දැයි ලිපිගොනුව පරීක්ෂා කරමින් රනිල් වික්‍රමසිංහ විසින් ඇමරිකන් නිලධාරීන් ගෙන් විමසා ඇති අතර ඔවුන් පෙන්වා දී ඇත්තේ එසේ හෙළිදරව් කිරීම ඇමරිකන් නීතිය අනුව අවශ්‍ය නොවන බවයි. එහෙත් ඔවුන් පෙන්වා දී ඇත්තේ බොහෝ විට දමින්ද රාජපක්ෂ විසින් මෙම මුදල් ලැබුණු අයුරු හෙළිදරව් නොකර රටින් පිටකලා විය හැකි බැවින් ඒ පිළිබඳව පරීක්ෂා කරන ලෙසත් එසේ හෙළි නොකිරීම ශ්‍රී ලංකාවේ නීතිය අනුව වරදක් වන බවයි. ලංකාවේ නීතිය අනුව ඩොලර් 10,000 ට වැඩි මුදලක් රටින් පිටකරන හෝ රට තුලට ගෙන එන පුද්ගලයෙකු ඒ බව රෙගු නිලධාරීන්ට හෙලිකල යුතු අතර එසේ හෙළි නොකිරීම හෝ ව්‍යාජ තොරතුරු ඉදිරිපත් කිරීම වසරක සිර දඬුවම් ලැබිය හැකි වරදකි. එමෙන්ම මුදල් විශුද්ධිකරණය සිදු කළේ නම් එය වසර 20 දක්වා සිර දඬුවම් ලැබිය හැකි වරදක් වන්නේය. මෙම සිද්ධිය මහින්ද රාජපක්ෂලා විසින් සිදුකළ පැහැදිලි වංචාවක් හඳුනා ගැනීම සඳහා මෙන්ම එවැනි විශාල වංචා ජාලයක් හඳුනා ගැනීමට තිබූ මහඟු අවස්ථාවකි. එය රනිල් සහ සාගල විසින් යට ගසා ඇත.", "URL": "https://lankatruth.com/si/?p=80740", "Category": "පුවත්", "Parent URL": null}