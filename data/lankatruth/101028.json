{"Source": "Lankatruth", "Timestamp": "November 22, 2020", "Headline": "විශිෂ්ඨයෙකු වූ පමණින් දක්ෂ පුහුණුකරුවෙකු බිහිවන්නේ නැත…", "News Content": "ලාංකීය ක්‍රිකට් ප්‍රේක්ෂකයින්ගේ ඇස් මේ දිනවල යොමා ඇත්තේ හා හා පුරා කියා නැවුම් ආරම්භයකින් බාධක මැද ආරම්භ වන්නට යන ශ්‍රි ලංකා ප්‍රිමියර් ලීග් තරගාවලිය දෙස ය. ඉතිං අටුවා ටිප්පනි ගොතා වැල්වටාරම් කීමට කල් නැත. එකී තරගාවලිය සදහා කන්ඩායම් පහක් සහභාගි වෙන අතර ඉකුත් කාලයේදී එකී කන්ඩායම් සදහා ක්‍රීඩකයින් මෙන්ම පුහුණුකරුවන් සහ අනුග්‍රාහකයින් යෝජනා කර ගත්තේ ය. එකී කන්ඩායම් අතරින් ජැෆ්නා ස්ටැලියන්ස් කන්ඩායමේ පුහුණුකරු ලෙස තිලිණ කණ්ඩම්බි පත් කර ඇත. මෙය බොහොමයක් ප්‍රේක්ෂකයාට හාස්‍යයට කරුණක් විය. මන්ද අනෙක් කන්ඩායම්වල පුහුණුකරුවන් ඉතාමත් අත්දැකීම් සහිත පුහුණුකරුවන් වෙද්දි යාපනය කන්ඩායම කණ්ඩම්බිව පුහුණුකරු ලෙස යොදා ගන්නේ ඇයි දැයි ප්‍රශ්නයක් මතු විය.. කොළඹ කන්ඩායම විසින් ඩේව් වට්මෝර් වැනි විශිෂ්ඨ පුහුණුකරුවන් තරගාවලිය ආරම්භයේදී සිය කන්ඩායමට එක් කර ගද්දි ජැෆ්නා කන්ඩායම කණ්ඩම්බි යොදා ගනිමින් බලාපොරොත්තු වන දේ බොහොයමයක් අයට හාස්‍යයට කරුණක් විය. නමුත් එකී හාස්‍යයට උත්තරය සිය කන්ඩායම්වලට ක්‍රීඩකයින් තෝරන වෙන්දේසියේදි තිළිණ කණ්ඩම්බි ගැන හිනා වූ අයට කණ්ඩම්බි හීනියට කනේ පහරක් ගැසුවා කිවහොත් වරදක් නැත. මන්ද අනෙක් කන්ඩායම් විස්සයි විස්සේ දැවැන්තයින් සොයා යද්දි දේශීය විදේශීය දක්ෂයින්ගෙන් සමන්විත සමබර කන්ඩායමක් තෝරා ගන්න අලුත් පුහුණුකරු කන්ඩම්බිට හැකි වීම නිසාවෙනි. විස්සයි විස්ස ක්‍රිකට් පිටියේ ලොකු කතා බහකට අත් නොවුනත් ලොව සිටින හොදම පිතිකරුවෙක් ලෙස නම් දැරූ ඩේවිඩ් මාලන් පවා තම කන්ඩායමට ලබා ගත් කන්ඩම්බි වනිදු හසරංග, සුරංග ලක්මාල්, අවිශ්ක ප්‍රනාන්දු, මිනෝද් භානුක වැනි දක්ෂතා අතර සිටින ක්‍රීඩකයින් දේශීය වශයෙන් එක් කර ගනිද්දි අසලංක, නුවිනිදු, බිනුර වැනි යෞවනයන් තමා වටා එක් කර ගන්නේ ඉතා සමබර ජැෆ්නා අශ්වයින්ගේ මණ්ඩපය ශක්තිමත් කරමිනි. එමෙන්ම විදේශීය වශයෙන් ශොයිබ් මලික්, ඔලිවර් සහ උස්මන් ශින්වාරි වැනි විදේශීය තරු යාපනය වටා දල්වන්නේ තමාගේ කන්ඩායමේ ක්‍රීඩකයින්ගේ දක්ෂතාවලට සරිලන සමබර කන්ඩායමක් සාදා ගන්නා අරමුණ ඇතුව ය. එමෙන්ම යාපනය වෙනුවෙන් දමිල මුහුණු තුනක් ඇතුලත් කර ගන්නා කණ්ඩම්බි අලුත් තරුවකට මෙම තරගාවලිය තුලින් පාර කපන්නට සූදානම් බව ඉගි ලබා දී අවසන් ය. ඩේවිඩ් මාලන් සහ රවි බොපාරා තරගාවලියෙන් ඉවත් වන්නට සිදු වුවද ඒ වෙනුවට ගත් ආදේශන ඊටත් වඩා බිහිසුණු ය. 2012, 2016 විස්සයි විස්ස ලෝක කුසලානයේ පහස ලද කොදෙව් යක්ෂයින්ගේ සාමාජිකයෙක් වූ ජොන්සන් චාල්ස් ජැෆ්නා සතු කර ගන්නේ කණ්ඩම්බි නම් පුහුණුකරුගේ ක්‍රීඩක කලමණාකාරිත්වය මනාව විදහා දක්වමිනි. ජැෆ්නා සතු පිතිකරුවන් දෙස ගත් කල ලෝක ශූර කොදෙව් කන්ඩායමේ පිතිකරුවෙක් වූ කඩුළු රකින් ජොන්සන් චාල්ස් මෙන්ම ශ්‍රී ලංකාවේ දක්ෂ යොවුන් පිතිකරුවෙක් මෙන්ම අනාගත මිණි කැටයක් වූ අවිශ්ක ප්‍රනාන්දු ජැෆ්නා සතු ඉහළ බලාපොරොත්තු ය. එමෙන්ම චරිත් අසලංක සහ නුවිනිදු ප්‍රනාන්දු නම් දක්ෂ යොවුන් පිතිකරුවන් දෙපල ජාතික කන්ඩායමේ දොරටු විවෘත කරගන්නට මනා රුපුලක් වන තරගාවලියක් බවට මෙය පත් වන්නට පුළුවන් ය. එසේම ශොයිබ් මලික් වැනි තුන් ඉරියව් දක්ෂතා ඇති ජාත්‍යන්තරයේ අදටත් දක්ෂතා අතර සිටින ප්‍රවිණයෙක් ලං කර ගැනීම ජැෆ්නා සතු බෝනස් ලකුණක් ය. මිනෝද් භානුක නිමා වූ පකිස්තාන තරගාවලියේදි මෙන්ම වර්තමානයේ දක්ෂතා අතර සිටින යෞවනයෙකු වශයෙන් කඩුල්ල පිටුපස මෙන්ම ජැෆ්නා පිතිකරණ බල ඇණිය සතු තවත් ප්‍රභල බලාපොරොත්තුවක් ය. දනංජය ද සිල්වා, නායක තිසර පෙරේරා සහ වනිදු හසරංග නම් දැනට ජාතික කන්ඩායම සතු ප්‍රභල තුන් ඉරියව් තුරුම්පු ත්‍රිත්වයම කණ්ඩම්බිගේ තේරිමෙන් ජැෆ්නා සතු වීම යාපනය කන්ඩායමේ සමබර වීමට විශේෂ සාධකයක් වන්නේ ය. එමෙන්ම වර්තමානයේ එකී නම් ත්‍රිත්වයම දක්ෂතා අතර ඉදිරියෙන්ම සිටින්නන් මෙන්ම වනිදු හසරංග නම් ශ්‍රි ලංකා කන්ඩායමේ නැගි එන තුන් ඉරියව් භූමරංගය තරගාවලිය පුරා ඉහළ දස්කම් දක්වනු ඇති බවට විශ්වාස ය. 2014 විස්සයි විස්ස ලෝක කුසලානයේ ජයග්‍රාහි හයේ පහරේ අයිතිකරු වන තිසර පෙරේරාගේ ප්‍රහාරාත්මක අවසානය යාපනයේ තරග නිම කරන්නාගේ ප්‍රභලත්වය ප්‍රේක්ෂක සිත් තුළට නැවතත් මතක් කරන්නට සමත් වන්නේ ය. එමෙන්ම මෙම තරගාවලියේ සමබරම සහ ප්‍රභලම පන්දු යැවීමේ බල ඇණිය තෝරා ගනු ලබන්නේ අත්දැකීම් අඩු කන්ඩම්බිගේ තේරිම බව සිහිපත් කළ යුතුම ය. ක්‍රිකට් ක්‍රීඩාවේ කන්ඩායමක සතු විය යුතු සෑම අංගයන්ම සම්පූර්ණ පන්දු යවන්නන් පිරිසක් කණ්ඩම්බි තෝරා ගත්තේ ය. දකුණත් වේග පන්දු යවන්නන් ලෙස සුරංග ලක්මාල්, කයිල් ඇබොට්, ඩුඑන් ඔලිවර්, තිසර පෙරේරා ඇත. වමත් වේග පන්දුව වෙනුවෙන් උස්මන් ශින්වාරි සහ බිනුර ප්‍රනාන්දු කන්ඩායමේ ඇත. එමෙන්ම පා දග පන්දු යවන්නන් ලෙස වනිදු හසරංග පමණක් සිටියද ප්‍රමාණවත් ය. ඊට අමතරව විජයනාත් වියස්කාන්ත් යන නවක පා දග පන්දු යවන්නාටද කණ්ඩම්බි අවස්ථාව ලබා දී ඇත. එමෙන්ම පිට දග පන්දු යවන්නන් ලෙස ශොයිබ් මලික් දනංජය ද සිල්වා, මහේෂ් තීක්ෂණ කටයුතු කරද්දි වමත් දග පන්දු යවන්නන් වශයෙන් චතුරංග ද සිල්වා සහ ප්‍රභාත් ජයසූරිය යන දෙපලව කණ්ඩම්බි සිය කන්ඩායමට ඇතුලත් කර ඇත. කණ්ඩම්බි තෝරා ගත් ජැෆ්නා සංචිතය දෙස බැලූ කල ඉතා සමබර තරගකාරි එකොලොස් දෙනෙකුටත් අමතරව අතිරේක ක්‍රීඩකයින් ලෙස සිටින්නන්ගේද ඉතා හොද තරගකාරි ව්‍යුහයක් දක්නට ඇත. එසේ ඉතා හොද සංචිතයක් නිර්මාණය කරමින් ඔවුන් දින ගණනක් එකට පුහුණුවීම්වල යෙදි සිටිනු ඇත. තිසර පෙරේරා ටෙස්‍ට් සංචිතයේ නොමැති වීම නිසා නායකයාගේ පටන් සංචිතයේ බහුතරයක් එකට පුහුනුවිම්වල නිරත වන්නේය. පෙලක් කන්ඩායම් තවමත් සිය කන්ඩායමට ක්‍රීඩකයින් තෝරති. නමුත් කණ්ඩම්බි සිය රාජකාරිය වේලාසන අහවර කොට දැන් කන්ඩායමේ සහයෝගය සුහදශීලිත්වය වර්ධනය කරමින් පුහුණුවීම්වල නිරත වෙනු ඇත. දෙස් විදෙස් ක්‍රීඩකයින් මෙසේ පුහුණුවීම්වල නිරත වෙමින් අනෙකාගේ දැනුම සහ අත්දැකීම් වැඩි කර ගනිමින් තරගාවලියට පෙර හොද ශාරිරික සහ මානසික යෝග්‍යතාවයකින් යාපනයේ අශ්වයින්ට සහභාගි වන්නට හැකියාවක් ඇත. එසේ සමබර සංචිතයක් තේරූ පුහුණුකාරිත්වයට අලුත් 38 හැවිරිදි කණ්ඩම්බි සිය පෞදගලික දක්ෂතාවලින් පුහුණුකරුවෙකුගේ දක්ෂතා බැලිය නොහැකි බවට සාක්ෂි පෙන්වා ඇත. මන්ද ජාත්‍යන්තර පුහුණුකරුවෙකු තුළ ඇති කළමණාකරනය මෙම සංචිතය බැලූ කල ඔහුගේ කලමනාකරන හැකියාව සත්සුදත් සේ නිරීක්ශනය කර ගන්නට හැකි වෙනු ඇත. කන්ඩම්බි ජාත්‍යන්තර විස්සයි විස්ස තරග පහකට ක්‍රීඩා කර ඇති මුත් ලබාගෙන ඇත්තේ ලකුණු 13ක් පමණි. එක්දින පිටියේ තරග 33කදි අර්ධ ශතක පහක් සමග ලකුණු 814ක් පමණක් ලබා ඇති කන්ඩම්බිගේ පිතිකරන සාමාන්‍යය 32.56ක් වේ. එකී දක්ෂතා මතින් පුහුණුකරුවෙකු මනිනවා නම් අද ශ්‍රි ලංකා ප්‍රේක්ෂකයින්ට ඉතාම හුරුපුරුදු ඩේව් වට්මෝර් ඉතා අදක්ෂ පුහුණුකරුවෙකු වෙනු ඇත. මන්ද ඔහු ඕස්ට්‍රේලියාව නියෝජනය කරමින් ජාත්‍යන්තර ටෙස්ට් තරග හතකට සහ එක එක්දින තරගයට පමණක් සහභාගි වූ ඇත්තෙකි. ඕස්ට්‍රේලියා දකුණු අප්‍රිකා සහ පකිස්තානයේ ක්‍රිකට්වල පිබිදීමක් එක් කල ශ්‍රි ලංකා වත්මන් පුහුනුකරු මිකි ආතර් එකදු ජාත්‍යන්තර තරගයකටවත් ක්‍රීඩා කර නැත.එමෙන්ම 2014 වසරේ ලක් මෑණියන්ව දින වූ පෝල් ෆ්‍රබ්‍රේස් පවා ජාත්‍යන්තර අත්දැකීම් නොලද ක්‍රිකට් ක්‍රීඩකයින් ය. ක්‍රිකට් පිටියෙන් අතුගා යමින් තිබූ බංගලාදේශ ක්‍රිකට් අළු මතින් නැගිටින්නේ චන්දික හතුරුසිංහයන්ගේ පුහුණුකාරිත්වය මත ය. ඔහුද ජාත්‍යන්තර පිටියේ නන් දැරූ දක්ෂයෙකු නොවන බව මතක් කර දිය යුතුමය. 2007 ලෝක කුසලානයේ පහස කැන්ගරුවන් වෙත ලබාදුන් ටොම් නිල්සන් සේම ජාත්‍යන්තරයේ කලඑළි නොවූ බොහොමයක් ඇත්තන් පුහුණුකරුවන් ලෙස සාර්ථක වී ඇත. එම නිසා තිළිණ කණ්ඩම්බි නම් 2012 SLPL තරගාවලියේ ජයග්‍රාහි ඌව පිලෙහි නායකයාගේ පුහුණුකාරිත්වය ගැන සාස්තර බැලීමට තවම ඉක්මන් වැඩිය. මන්ද පුහුණුකරුවෙක් ලෙස ඔහු එතරම් අත්දැකීම් නොතිබුනත් පුහුණුකරුවෙක් සතු කලමණාකරණය සහ සැලසුම් ඔහු සතුව ඇති ප්‍රභල අවියන් වෙනු ඇත. ජැෆ්නා කන්ඩායමේ කන්ඩායම් ව්‍යුහය ගැන ඔහු දැනටමත් අදහස් දක්වන්නේය. විදේශීය වේග පන්දු යවන්නන් දෙදෙනෙක් සහ එක් දේශීය වේග පන්දු යවන්නෙක් සමගින් වේග පන්දු යවන්නන් තිදෙනෙක් ක්‍රීඩා කරනු ඇති බවට කණ්ඩම්බි ප්‍රකාශ කර සිටින්නේය. එකි අදහස් සහ මෙකී කන්ඩායමේ ක්‍රීඩකයින් දෙස බැලූ කල පෙනෙන්නේ මෙකී තරගාවලියෙන් ශ්‍රි ලංකා ක්‍රිකට් අනාගතයට දක්ෂ ක්‍රීඩකයින් මෙන්ම දක්ෂ පුහුණුකරුවන්ද බිහිවෙනු ඇති බවය. නැවත නැවතත් මතක් කර සිටින්නේ විශිෂ්ඨයෙකු වූ පමණින් දක්ෂ පුහුණුකරුවෙකු වීමට නොහැකිය. කන්ඩම්බි නම් පුහුණුකරු ගැන සාස්තර බැලීමට තවමත් ඉක්මන් වැඩිය. තිළිණ කන්ඩම්බි නම් පුහුණුකරුගේ තේරීම් මේ වනවිට අපූරුය. එසේම ඔහුගේ පුහුණුකාරිත්වයේ ක්‍රීඩක කළමණාකරන සහ සැලසුම්, කන්ඩායම් ව්‍යුහය සේම අපූර්ව වෙනු ඇතැයි විශ්වාසයෙන් ලොවක් ජය ගත හැකි නව පුහුණුකරුවෙකුගේ උප්පත්තියක් බිහි වෙනු ඇති බවට ‍ප්‍රාර්ථනා එකතු කර සිටින්නෙමු. ©️ Rishie Bro", "URL": "https://lankatruth.com/si/?p=101028", "Category": "ක්‍රීඩා පුවත්", "Parent URL": null}