{"Source": "Lankatruth", "Timestamp": "April 3, 2019", "Headline": "තිරු නඩේසන් ඉල්ලූ ආරක්ෂක මූලස්ථානයේ ඉදිකිරීම් සම්බන්ධ වාර්තාව ප්‍රසිද්ධ කරයි", "News Content": "තිරු කුමාර් නඩේසන් මහතා විසින් ඉල්ලා තිබූ අකුරේගොඩ ආරක්ෂක මූලස්ථාන සංකීර්ණය ඉදිකරීම සම්බන්ධ වාර්තාව එම මහතාට ලබාදීමට කටයුතු කර තිබේ. අකුරේගොඩ ආකරක්ෂක මූලස්ථාන සංකීර්ණය ඉදිකිරීමේ ව්‍යාපෘතිය සම්බන්ධව උපදේශක සමාගම් හා අදාළ ගෙවීම් සම්බන්ධව විමර්ශනය කර නිර්දේශ ඉදිරිපත් කිරීමට අමාත්‍ය මණ්ඩලයේ උපදෙස් පරිදි පත්කළ කමිටුවේ වාර්තාව තිරු නඩේෂන් මහතාවෙත යොමුකිරීමට අමාත්‍ය මණ්ඩලය ඊයේ(02) එකඟවී ඇත. රහස්‍ය ආවරණයක් සහිතව තොරතුරු දැන ගැනීමේ කොමිෂන් සභාවට එම තොරතුරු ඉදිරිපත් කරන ලෙස තොරතුරු දැන ගැනීමේ කොමිෂන් සභාව අමාත්‍ය මණ්ඩලයට කළ නියෝගයක් පිළිගත් අමාත්‍ය මණ්ඩලය අදාළ තොරතුරු මුදා හැරීමට එකඟතාවය පළ කර තිබිණි. මෙම තොරතුරු ජාතික ආරක්ෂාවට අදාළ නැති බව ආරක්ෂක අමාත්‍යංශය ඊයේ පිළිගත්තේය. ඒ අනුව අදාල තොරතුරු ප්‍රසිද්ධ ලියවිල්ලක් ලෙස අභියාචක තිරුකුමර් නඩේසන් මහතාවෙත ලබාදීමට විරෝධතාවයක් නැතැයි අමාත්‍ය මණ්ඩල කාර්යාලය සහ ආරක්ෂක අමාත්‍යාංශය දැනුම්දී ඇතිඅතර තොරතුරු දැනගැනීමේ කොමිසම එම තොරතුරු තිරුකුමාර් නඩේසන් මහතා වෙත ඊයේ දිනම ලබාදීමට කටයුතු කර තිබිණි. 2011 සිට 2015 මැයි 31 දක්වා කාලයේදී අකුරේගොඩ ආරක්ෂක මූලස්ථාන සංකීර්ණය ඉදිකිරීමේ ව්‍යාපෘතියට අදාළව මුදිත ජයකොඩි ඇසෝසියේට් (පෞද්ගලික) සමාගමට මුදල් ගෙවීම හා සම්බන්ධ තොරතුරු ද තොරතුරු දැන ගැනීමේ කොමිෂන් සභාවේ නියෝග පරිදි මුදා හැරීමට ආරක්ෂක අමාත්‍යංශය හා අමාත්‍ය මණ්ඩලය කටයුතු කළේය. අමාත්‍ය මණ්ඩලය වෙනුවෙන් නීතිපති දෙපාර්තමේන්තුව තොරතුරු කොමිසම හමුවේ පෙනී සිටියේය. මෙම තොරතුරු මුදා හැරීම තොරතුරු පනත යටතේ සිදුවූ වැදගත් සිදුවීමක්යැයි තොරතුරු පනත සම්බන්ධ ක්‍රියාකාරීහු කියති. මෙම නියෝගය සහ අදාළ ආයතනවලින් තොරතුරු මුදා හැරීමට කටයුතු කිරීමත් සමඟ ජාතික ආරක්ෂාව සහ පෞද්ගලිකත්වයට හානි වන බව කියමින් තොරතුරු මුදා හැරීමට මැලිකමක් දක්වන රාජ්‍ය ආයතනවලට යලි සිතාබැලීමට සිදු වනු ඇතැයි ද ඔවුහු පවසති. තොරතුරක් ප්‍රතික්ෂේප කළ හැක්කේ සෑමවිටම පනතේ ප්‍රතිපාදනවලට අනුව බව ද තොරතුරු පනත සම්බන්ධ ක්‍රියාකාරීහු කියති.", "URL": "https://lankatruth.com/si/?p=71492", "Category": "පුවත්", "Parent URL": null}