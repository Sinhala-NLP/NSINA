{"Source": "Lankatruth", "Timestamp": "May 16, 2017", "Headline": "ඊයේ මහින්ද පිලේ අද මෛත්‍රී පිලේ", "News Content": "මෛත්‍රී පිලට ඇති උතුරුමැද පළාත් සභාවේ බලය බහුතර මන්ත්‍රීවරුන්ගේ කැමැත්තෙන් තමන් වෙත ලැබී ඇතැයි පවසමින් දිවුරුම් ප්‍රකාශ පවා ලබා දෙමින් වෙනත් මහ ඇමති වරයෙකු පත් කර ගැනීමට සූදානමින් සිටි මහින්ද පිලේ මන්ත්‍රීවරයෙකු අද (16) දින මෛත්‍රී පිල සමග එක්වී තිබේ. උතුරු පළාත් සභාවේ ප්‍රවාහන, ක්‍රීඩා, යෞවන කටයුතු, කර්මාන්ත හා වාණිජ අමාත්‍ය ධුරය හෙබවූ එස්.එම් රංජිත් මහතාගේ ඉල්ලා අස්වීමෙන් පුරප්පාඩු වූ එම ඇමති ධුරය සඳහා පත් කර ඇත්තේ මෙසේ මහින්ද පිලෙන් ඉවත්ව පැමිණි සුසිල් ගුණරත්න මහතා ය. දිවුරුම් ප්‍රකාශ යනු එතරම් ගණන් ගත යුතු දෙයක් නොවන බවත් මැදවච්චිය මැතිවරණ කොට්ඨාසයේ අවුරුදු 40ක් පමණ දේශපාලනය කළ අයෙකු ලෙස අත්දැකීමෙන් තම තීරණය වෙනස් කළ බවත් ඔහු දිවුරුම්දීමෙන් අනතුරුව මාධ්‍ය වෙත අදහස් දක්වමින් ප්‍රකාශ කර ඇත. ඊයේ (15) දින මහින්ද පිලේ මන්ත්‍රී එස්.එම්. රංජිත් මහතා ප්‍රකාශ කර සිටියේ සභිකයින් 33කින් සමන්විත පළාත් සභාවේ 17දෙනෙකු තමන් සමග සිටින බැවින් සභාවේ බහුතර බලය තමන් සතු බවයි. කෙසේ නමුත් මේ වනවිට එම පිලට ඇත්තේ 16 දෙනෙකු පමණක් වන අතර අද දින අමාත්‍ය ධුරයේ දිවුරුම් දුන් සුසිල් ගුණරත්න මහතා සඳහන් කර සිටියේ තමන්ද ඇතුළත්ව දිවුරුම් ප්‍රකාශ ලබාදුන් 17 දෙනාගෙන් තවත් අය ප්‍රධාන අමාත්‍යවරයාට සහය පළකරනු ඇති බවට කසුකුසුවක් පැතිර යන බව ය.", "URL": "https://lankatruth.com/si/?p=34415", "Category": "පුවත්", "Parent URL": null}