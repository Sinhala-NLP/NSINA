{"Source": "Lankatruth", "Timestamp": "April 2, 2020", "Headline": "මැතිවරණය පැවැත්විය නොහැකියි – ශ්‍රේෂ්ඨාධිකරණයේ මතය විමසන්න – මැතිවරණ කොමිසම ජනපතිට දන්වයි", "News Content": "කොරෝනා වෛරසය හෙවත් කොවිඩ්-19 වසංගතය හේතුවෙන් රටේ පවතින තත්වය තුළ ව්‍යවස්ථා ප්‍රකාරව මහ මැතිවරණය පැවැත්වීමේ දිනය සම්බන්ධයෙන් ගැටළුවක් මතු වී ඇති බැවින් එය විසඳා ගැනීම සඳහා ශ්‍රේෂ්ඨාධිකරණයේ මතය විමසන ලෙස ජාතික මැතිවරණ කොමිෂන් සභාව ජනාධිපතිවරයාගෙන් ඉල්ලීමක් කර තිබේ. කොමිෂන් සභාව මේ බව දැනුම් දී ඇත්තේ ජනාධිපති ලේකම්වරයා වෙත ලිපියක් යොමු කරමිනි. අප්‍රේල් 25 වැනිදා පැවැත්වීමට නියමිතව තිබූ මහ මැතිවරණය කොඩිඩ්-19 වෛරසය ව්‍යාප්තිය හේතුවෙන් කල් දැමීමට පියවර ගැනුණි. ඒ මේ වනවිට ජනාධිපතිවරයා විසින් කැඳවා ඇති මහ මැතිවරණයට අදාළ නාමයෝජන භාරගැනීමේ අවසන් දිනය වූ මාර්තු 19 වනදා මැතිවරණ කොමිසම විසින් ගනු ලැබූ තීරණයක් මතය. ඒ වනවිටත් පැනනැග තිබූ කොරෝනා වෛරස් තත්වය හමුවේ නියමිතව පැවති අප්‍රේල් 25 වනදිනට මැතිවරණය පැවැත්වීමට තරම් සුදුසු වතාවරණයක් රට තුළ නොපැවිතිණි. මේ වනවිටත් එම තත්වය එසේම පවතින බැවින් මහ මැතිවරණය පැවැත්වීමේ ගැටළුවක් උද්ගතව ඇති බවත් මැතිවරණය පැවැත්විය හැකි දිනය පිළිබඳ ශ්‍රේෂ්ඨාධිකරණයේ මතය විමසන ලෙසත් ජනාධිපතිවරයාගෙන් ලිඛිතව ඉල්ලීමක් කිරීමට මැතිවරණ කොමිසමේ සභාපති මහින්ද දේශප්‍රිය මහතා කටයුතු කර තිබේ.", "URL": "https://lankatruth.com/si/?p=92025", "Category": "පුවත්", "Parent URL": null}