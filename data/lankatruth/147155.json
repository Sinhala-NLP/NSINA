{"Source": "Lankatruth", "Timestamp": "May 20, 2023", "Headline": "විලී අබේනායක තම බිරිඳව ඝාතනය කිරීම පිටුපස තිබෙන දේශපාලනය කුමක්ද?", "News Content": "මෙම සටහන තැබෙන්නේ කළුතර 16වැනි වියේ සිටි පාසල් සිසුවිය ඝාතනය කිරීම වැනිවූ කතන්දර, කුණුරස ඔජ වැඩීමකට නොවේ. ඒ නිසා හොඳ ඉවසීමකින් සටහන කියවාගෙන යාමට ඔබ සූදානම් වීම මැනවි ! මෙම සටහනට ප‍්‍රස්තුත වන්නේ ජාතික රූපවාහිනියෙන් සෑම සිකුරාදාම රාත‍්‍රී 09.30 සිට විකාශනය කරන සිංහල චිත‍්‍රපටි පිළිබඳවය. පසුගිය 12වන සිකුරාදා රාත‍්‍රියේ විකාශනය කළේ නිධානය චිත‍්‍රපටය ය. සිනමා විචාරක ගාමිණී වේරගම සහ සුදත් මහදිවුල්වැව කලාකරුවා පූර්ව සටහන් තැබීය. ඒ සෙනේස් දිසානායක බණ්ඩාරගේ මෙහෙයවීමෙන් ය. ලාභ නොතකා මෙවැන්නක් විකාශනය කිරීම පිළිබඳව අදාළ සියලු දෙනාට ගෞරවපූර්වකව ස්තුතිය හිමිවේ. මධ්‍යම රාත‍්‍රී 12.00ට ආසන්න වනවිට කෘතිය නිමා විය. කවුරුත් දන්නා පරිදි කථානායක විලී අබේනායක විසින් කථානායිකා අයිරින්ව ඝාතනය කළේය. ඒ නිධානය ලබාගැනීම සඳහා මිනිස් බිල්ලක් දීමටය. නිධානය සිනමා කෘතියක් ලෙස මෙරට තුළ පමණක් නොව අන්තර්ජාතිකව ද, ඉතාම ඉහළ ඇගයීමකට ලක්වූ බව පෙරකී විද්වතුන් දෙපළ නැවත ප‍්‍රකාශ කළෝය. ඊට අමතරව ගෙවී ගිය අඩසියවසක කාලය තුළ ඒ සම්බන්ධ බොහෝ විචාර සටහන් තැබී ඇත. ඒ නිසා කෘතියේ සිනමාත්මක ගොඩනැගීම පිළිබඳව මෙහිදී යමක් සටහන් කිරීම නොකෙරේ. එහෙත් මෙම සටහනේදී මතු කිරීමට අපේක්ෂා කරන්නේ ලියුම්කරුට මේ දක්වා කියවා ගත නොහැකිව තිබූ විලී අබේනායක තම බිරිඳ ඝාතනය කිරීම පිළිබඳ ආර්ථික, දේශපාලනික, සැඟවුණු කතාව පිළිබඳවය. ජී.බී සේනානායක ශූරීන්ගේ කෙටි කතාව දෘශ්‍ය මාධ්‍යයට, තිර රචනයකර තිබෙන්නේ තිස්ස අබේසේකර ශූරීන්ය. ලෙස්ටර් ජේම්ස් පීරිස් ශූරීන්ගේ අධ්‍යක්ෂණයෙන් ගාමිණී ෆොන්සේකා, මාලනී ෆොන්සේකා ප‍්‍රමුඛ රංග ධරයන් මෙරට සිනමා ඉතිහාසයට උත්තුංග කෘතියක් එක්කර අවසන්ය. සිනමා මාධ්‍ය තුළ විලී අබේනායකව නිරාවරණයකර අවසන්ය. ඔහුගේ පියා ඉඩම් හිමි රදළ, සල්ලාල ජීවිතයක් ගත කළ අයෙක්ය. මරණයෙන් මතු පවා තම දේපොළ පිළිබඳව ප්‍රේත ආත්මයකින් බැඳී ගිය අයෙක්ය. (මෙහිදී ප්‍රේත ආත්මය යන්නෙන් ආගමික නිර්වචනය අදාළ නොවේ.) ඒ පියා දේපොළ සමග බැඳී සිටි කෑදර, ජුගුප්සා ජනක ආත්මය හෙළි කිරීමේ සමත් වචනයක් ලෙස පමණක් භාවිතා කෙරේ. පියාගේ ඇවෑමෙන් විලී අබේනායකගේ ජීවිතය එකම මානසික ව්‍යාධියකින් පෙළෙන ප්‍රේත ආත්මයක් වී පවතී. ගරා වැටෙන මූසල වලව්ව හා දේපොළ විලී අබේනායකට සින්නක්කරව ලියාදී තිබේ. දේපොළ සම්බන්ධයෙන් විලී අබේනායකගේ පියා දැක්වූ ප්‍රේත බන්ධනයම ඉදිරියට ගෙන යමින් සිටී. එයින් පමණක් ඔහුගේ වංශවත්කම රැකගැනීමට නොහැකි අභියෝග එල්ලවෙමින් පවතී. මේ තත්වය තුළ ආණ්ඩුවේ ඉදිකිරීම් කොන්ත‍්‍රාත් ලබාගෙන, තම වංශවත් බව ඉදිරියට ගෙනයාමේ මාර්ගය ලෙස තෝරාගෙන සිටී. කොන්ත‍්‍රාත් ව්‍යාපාරය බිඳ වැටේ. ඒ නිසා ආණ්ඩුවට වන්දි ගෙවීමට සිදුවේ. වන්දි ගෙවීමට ඔහු හමුවේ ඉතිරිව තිබෙන්නේ විකල්ප දෙකක්ය. පාළු, මූසල, ගරාවැටෙන වලව්ව සහ ඉඩම විකුණා දැමීම එක් විකල්පයක්ය. අනෙක පරණ පුස්කොළපොතක තිබී හමුවූ නිධානය මිනිස් බිල්ලක් දීමෙන් ලබා ගැනීමය. ඔහු තෝරා ගත්තේ අර පාළු, මූසල, ගරාවැටෙන වලව්ව සහ ඉඩම විකිණීම නොවේ. වරෙක උත්සාහ කරමින්ද තව වරෙක අත්හැර දමමින්ද මේ දක්වා පැමිණ නිධානය ලබා ගැනීමේ අපේක්ෂාව ක්‍රියාත්මක කිරීමය. පියාගෙන් පසු විලී අබේනායක තවත් පවත්වාගෙන යායුතු වංශවත්කම එවකට පැවති සමකාලීන ආර්ථික සමාජයේ අභියෝග හමුවේ රැකගැනීමට ඔහු අසමත් ය. ආණ්ඩුවේ ඉදිකිරීම් කොන්ත‍්‍රාත් ව්‍යාපාරය අසාර්ථක වීමෙන් තහවුරු කෙරෙන්නේ ඒ බවය. මේ අතර ඒ පාළු, මූසල, වලව්ව හා ඉඩම කෙරෙහි ඇස ගසාගෙන සිටින අලුත් පරපුරේ ආර්ථික බලවතෙකු ද සිටී. 1977 විවෘත ආර්ථිකය ක්‍රියාත්මක කරන තුරු පවත්වාගෙන ආ ආර්ථික, දේශපාලනික, ආධිපත්‍යධාරී ප‍්‍රවාහය නිමවෙන ලකුණු ඒ තුළින් ගම්‍ය කෙරිණ. විලී අබේනායක නිධානය ගොඩගෙන වංශය බේරාගැනීමේ ඒකායන ක‍්‍රියාමාර්ගයට අවතීර්ණ වේ. මේ වෙනුවෙන් බිලිදෙන්නේ කන්‍යාවියක් වූ තම බිරිඳය. ඇය විලීට හමුවන්නේ පාලමක් ඉදිකිරීමේ කොන්ත‍්‍රාත්තුවක් ලබාගෙන තිබූ තොටුපොළේදීය. විලී අබේනායක අයිරින්ව විවාහකර ගන්නේම බිලිදීමේ චේතනාවෙන්ම ය. අතරමඟදී එම අදහස අත්හැර දැමීමට තරමක් දුරට තම හිත හදාගත්තද, අවසානයේදී බිලිදීමේ ක‍්‍රියාමාර්ගය ස්ථිර කෙරිණි. ඒ අනුව විලී අබේනායක තම බිරිඳව රවටා රැගෙන ගොස් නිධානය ලබා ගැනීමට බිලිදෙන්නේය. නමුත් නිධානයේ ගල්දොර විවෘත වන්නේ නැත. සිනමාකෘතිය අවසන්වන්නේ විලී අබේනායක තම පාපොච්චාරණය ලියා තැබීමෙන් සියදිවි නසා ගැනීමට සූදානම් වීමෙන්ය. සිනමා කෘතිය අවසන්වූ පසු විචාරකයන්ට සහ ප්‍රේක්ෂකයන්ට ප‍්‍රබල කාර්යභාරයක් ඉතිරි වීය. එනම් විලී අබේනායක බිහිකරන ලද ආර්ථික, දේශපාලනික, වටපිටාව නියම අර්ථයෙන් තේරුම් ගැනීමය. මෙම සටහනේ මුඛ්‍ය අර්ථය ඊට අදාළ යම් සාකච්ඡාවක් සිදු කිරීමයි. මෙරට තුළද, රදළ ප‍්‍රභූ පැළැන්තියක් බිහිවන්නේ දෙයාකාරයකින් ය. එකක් නම් බලයේ සිටි රජුට ”ගොම්පස්” ඇල්ලීමෙන්ය. දෙවැන්න ඉංග්‍රීසි අධිරාජ්‍යවාදීන්ගේ මෙරට නියෝජිතයන්ට ”ගොම්පස්” ඇල්ලීමෙන්ය. රජු ගම්වර සහ තානාන්තර දීමෙන් රදළ ප්‍රභූ පංතියක් නිර්මාණය විය. ඉංග්‍රීසි අධිරාජ්‍යවාදීන්ට එහිම දිගුවක් සටහන් කරමින් දේපොළ, තානාන්තර සහ ඊට අමතරව නම්බු නාමද, පිරිනැමීමෙන්ය. අබේනායක යන නම කෙරෙහි විශේෂ අවධානයක් යොමු කළ යුතුය. මෙම පෙළපත් නාමයෙන් හැඟවෙන්නේ ඉංගීසින්ගෙන් ජන්ම ලාභය ලැබූ ප‍්‍රභූ රදළ පෙළැන්තියක් බවය. ඔහුගේ පරම්පරාව පසුකාලීනව ඉංග‍්‍රීසීන් යටතේ තහවුරු වූයේ වැවිලි වතු හිමියන්, රේන්දකරුවන් යන ප‍්‍රධාන ධන උපායන මාර්ග දෙක හරහාය. රේන්දකරුවන් ලෙසට අරක්කු, මාර්ග, පාලම්, තොටුපොළ ආදී වශයෙන් පැවතියේය. ඔවුන්ගේ පසු පරම්පරාව දොස්තර සහ පෙරකදෝරු යන වෘත්තීන් සඳහා මුල්වටයේදී ප‍්‍රවේශ වූවෝය. ඉදිකිරීම් කර්මාන්තයේ කොන්ත‍්‍රාත් ලබාගෙන, ලී වැනි අමුද්‍රව්‍ය සපයන්නන් ලෙස තව පිරිසක් ඉදිරියට පැමිණියේය. විලී අබේනායක රජයේ කොන්ත‍්‍රාත් ලබා ගන්නේ මෙම ධාරාවේ නියෝජිතයෙක් ලෙසය. මෙවැනි පසුබිමක් වූ රදළ ප‍්‍රභූ පැළැන්තියේ ගරාවැටීමෙන් මිදීමට තම බිරිඳ වුවද බිලිදීමට මේ පිරිස සූදානම් වූහ. එවැනි තිරශ්චීන, ප්‍රේත, ගුප්ත ආත්මයක් කෙටි වූ විවිධ ස්වරූප මෙම රදළ ප‍්‍රභූ පැළැන්තියට අනන්‍ය වී තිබිණි. ඉංග‍්‍රීසීන්ගෙන් බලය හුවමාරු කර ගන්නේ මෙවැනි රදළ ප‍්‍රභූ පැළැන්තියකටය. මේ දක්වා රට පාලනය කළ වලව් හතර විසින් මුළු රටම බිලිදෙන ලද්දේ විලී අබේනායක තම බිරිඳව බිලිදුන් ආකාරයෙන්ය. විලී අබේනායකට තම බිරිඳව බිලිදීමෙන් නිධානය ලබාගත නොහැකි විය. නමුත් මෙරට පාලනය කළ වලව් හතර විසින් මුළු රටම බිලිදී මහානර්ග නිධන් සියල්ල කොල්ලකා අවසන්ය. එම ක්‍රියාවලිය කූට ප‍්‍රාප්තියට පත් කළේ මැදමුලන වලව්වෙනි. විලී අබේනායකගේ පාපොච්චාරණය වෙනුවට රනිල් වික‍්‍රමසිංහ දැන් කරමින් සිටින්නේ මුළු රටම කාට හෝ ලියා දී වලව්, රදළ පැලැන්තිය බේරා ගැනීමේ ක්‍රියාවලියක් බව අමතර කරුණක් ලෙස සටහන් කර තැබීම වැදගත් වේ. ඉංග‍්‍රීසීන්ගෙන් දේපළ, තානාන්තර සහ නම්බුනාම ලබාගත් රදළ, වලව් පැළැන්තිය ගමන් කරමින් තිබූ දිසාව පිළිබඳව වර්ෂ 1900 ආරම්භයේදීම, පෙන්වාදුන් පිරිසක් සිටි බව ආචාර්ය කුමාරි ජයවර්ධනගේ ‘සොක්කං ලොක්කං වූ හැටි’ කෘතියේ යම් තැනකින් පැහැදිලි වී තිබිණි. මේ පිළිබඳව 1909 ඈතදී හඬ අවදිකර ඇත්තේ වෙන කවරෙකුත් නොව දොං එඩ්වඩ් හේවාවිතාරණය. ඔව්… ඔබ කවුරුත් දන්නා පරිදි අනගාරික ධර්මපාල ලෙස බෞතිස්ම වීමට පෙරය. 1909දී ඔහුගේ ප‍්‍රකාශයක් ආචාර්ය කුමාරි ජයවර්ධන පෙරකී කෘතියේ උපුටා දක්වා තිබුණේ මතු දැක්වෙන ලෙසිනි. ”1909 දී මේ රටේ – තාක්ෂණ ශිල්පය උගන්වන පාසල් නැතැයිද, භාණ්ඩ නිෂ්පාදන කරන සමාගම් නැතැයිද, ඉංජිනේරු විද්‍යාලයක් නැතැයිද, රෙදි විවීම උගන්වන පාසල් නැතැයිද, – කීමෙන් ධර්මපාල පැහැදිලි වශයෙන්ම ඉදිරිපත් කළේ ධනපති පන්තියේ වඩාත් නවීකාරී කොටස්වල මතයයි” මේ නවීකාරී කොටස්වල මතය කෙරෙහි 1948 පෙබරවාරි 04දිනට පසු ඉංග්‍රීසීන්ගෙන් බලය ලබාගත් රදළ, වලව් පැළැන්තිය අවධානය යොමු කළේ නම්, 1960 දශකය අවසානයේ නිධානය සිනමා කෘතිය බිහි නොවන්නට ඉඩ තිබිණි. දොන් ඩේවිඩ් හේවාවිතාරණගේ ප‍්‍රකාශය තුළින් කියැවෙන වඩාත් නවීකාරී, ධනවාදී ක‍්‍රියාමාර්ගද මෙරටට හඳුන්වා දුන්නේ නම්, ජපානය සමග කරට කර සිටින කාර්මික නිෂ්පාදන බලවතෙකු ලෙස ශ‍්‍රි ලංකාවද ලෝකය ඉදිරියේ නැගී සිටිනු ඇත. එහෙත් මෙරට පාලක වලව් පැළැන්තිය එදිනෙදා ගේම් ගැසීම් හරහා දේශපාලන බලය අත්පත් කර ගැනීම හෝ රැකගැනීම සිදුකළා පමණය. මේ දේශපාලන ගේම් වෙනුවෙන් 1930 දශකය ආරම්භයේදී දොන් ඩේවිඩ් හේවාවිතාරණ ඉදිරිපත් කළ ”සිංහලෙයනි අවදිවව්, බුද්ධාගම රැකගනිව්,” යන්න පරම මන්තරයක් සේ දිගින් දිගටම වරනගන්නට වූයේය. එය විශේෂයෙන්ම 2015න් පසුව මෙරට රදළ, වලව් පෙළැන්තියේ ජීව වායුව කරගනු ලැබීය. වඳ කොත්තු, වඳ ඇඳුම්, වඳ දොස්තරලා ආදී වශයෙන් ප‍්‍රති අර්ථකථනය කෙරෙමින් පැමිණි ගමන් මගේ අවසානය ”සිංහල බෞද්ධයින් වඳ කරනවා” යන ව්‍යාජ සටන් පාඨයට සූත‍්‍රගත කර පාස්කු ඉරුදින ම්ලේච්ඡ ත‍්‍රස්තවාදී ප‍්‍රහාරය එල්ල කිරීම දක්වා ගෙන ආවෝය. එම වලව් පෙළැන්ති හතරට දොන් ඩේවිඩ් හේවාවිතාරණගේ වඩාත් නවීකාරී සහ විද්‍යාත්මක ඉදිරි දැක්මක් වූ කරුණු කිසිවක් අදාළ නොවීය. නිධානය සිනමා කෘතිය තුළ නිධන්ගත වී පවතින මතු පිටට නොපෙනෙන ආර්ථික, සමාජ, දේශපාලනික ක්‍රියාවලිය මෙය නොවේද? සිනමා කෘතිය තුළ අපට කරුණු දක්වන විලී අබේනායකගේ බිහිවීම සහ මරණයට අදාළ කියවා ගැනීම සම්පූර්ණ කිරීමට නම් සහ නිවැරදිව අවබෝධ කර ගැනීමට නම්, මෙවැනි පළල් පසුබිමක තතු ගවේෂණය අවශ්‍යමය. විලී අබේනායකට පෙර විකාශනය සහ ඉන්පසු විකාශනය නිවැරදිව කියවා ගැනීමෙන් ලංකාව මේ මොහොතේ ඇද දමා තිබෙන බිහිසුණු ප‍්‍රපාතය පිළිබඳව අවබෝධ කර ගත හැකිය. නන්දිමිත්‍රගේ සතියේ සටහන", "URL": "https://lankatruth.com/si/?p=147155", "Category": "කලා පුවත්", "Parent URL": null}