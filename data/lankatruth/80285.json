{"Source": "Lankatruth", "Timestamp": "September 3, 2019", "Headline": "ඇල්පිටියේ ඡන්ය 11 වනදා – ගැසට් නිවේදනය නිකුත් වෙයි", "News Content": "ඇල්පිටිය ප්‍රාදේශිය සභාවේ ඡන්දය ඔක්තෝම්බර් මස 11 වනදා පැවැත්වීම සම්බන්ධයෙන් වු ගැසට් නිවේදනය මේ වනවිට නිකුත් කර තිබේ. 2018 වසරේ පෙබරවාරි මස 10 වැනිදා පැවති පළාත් පාලන ඡන්ද විමසීම සඳහා ප්‍රජාතන්ත්‍රවාදී එක්සත් ජාතික පෙරමුණ ඇල්පිටිය ප්‍රාදේශීය සභාව සඳහා ඉදිරිපත් කළ නාමයෝජනා පත්‍රය ගාල්ල දිස්ත්‍රික් තේරීම්භාර නිලධාරීවරයා විසින් ප්‍රතික්ෂේප කිරීමට එරෙහිව එම පෙරමුණේ අපේක්ෂකයින් ශ්‍රේෂ්ඨාධිකරණයේ මූලික අයිතිවාසිකම් පෙත්සමක් ගොනු කරන ලදී. ඒ අනුව ශ්‍රේෂ්ඨාධිකරණය විසින් ප්‍රජාතන්ත්‍රවාදී එක්සත් ජාතික පෙරමුණේ ප්‍රතික්ෂේප වූ නාමයෝජනා පත්‍රය භාර ගන්නා ලෙස පසුගිය 30 වනදා ගාල්ල දිස්ත්‍රික් තේරිම් භාර නිලධාරීයාට නියෝග කරන ලදී. එම තීන්දුව ප්‍රකාරව ඇල්පිටිය ප්‍රාදේශිය සභාවට 2018 ජනවාරි මස නාමයෝජනා භාරදී තිබූ එක්සත් ජනතා නිදහස් සන්ධානය, එක්සත් ජාතික පක්ෂය, ශ්‍රී ලංකා පොදුජන පෙරමුණ, ජනතා විමුක්ති පෙරමුණ සහ ප්‍රජාතන්ත්‍රවාදී එක්සත් ජාතික පෙරමුණ යන දේශපාලන පක්ෂ 05 සහ ස්වාධින කණ්ඩායම් ඔක්තොම්බර් මස 11 වනදා පැවැත්වෙන ඡන්ද විමසීම සඳහා සුදුසුකම් ලබයි. බෙන්තර – ඇල්පිටිය ඡන්ද ප්‍රෙද්ශය තුළ ලියාපදිංචි ඡන්ද සංඛ්‍යාව පනස් තුන්දහස් තුන්සිය අසූ හතරක් (53,384) වන අතර එම ඡන්ද බල ප්‍රෙද්ශයට ඇතුළු වන මැතිවරණ කොට්ඨාස ගණන 17කි. ඒ අනුව ඡන්දය භාවිත කිරීමට සුදුසුකම් ලැබූ ඡන්දදායකයින් ඡන්ද මධ්‍යස්ථාන 47කදී සිය ඡන්දය භාවිත කිරීමට නියමිතය. ඇල්පිටිය ප්‍රාදේශිය සභාව සඳහා සභිකයින් 28 දෙනෙක් තෝරාපත්කරගැනීම සඳහා ඡන්ද විමසීම පැවැත්වෙන අතර කොට්ඨාස මට්ටමින් 17 දෙනෙකු සහ ලැයිස්තුවෙන් 11 දෙනෙකු වශයෙන් අදාළ සභිකයින් 28 දෙනා තෝරා පත්කරගැනීමට නියමිතයි.", "URL": "https://lankatruth.com/si/?p=80285", "Category": "පුවත්", "Parent URL": null}