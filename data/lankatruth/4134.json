{"Source": "Lankatruth", "Timestamp": "September 14, 2012", "Headline": "කිසිම සංරක්ෂණයක්‌ නැති රටක අපේ වැඩ ගැන පොතක් හරි ලියෑවෙන එක හොඳයි – සුමිත්‍රා පීරිස්‌", "News Content": "යම් පුද්ගලයෙකු ජීවත්ව නොසිටින කාලෙකදී වුවත් මෙවැනි කෙනෙක්‌ සිටියේසැයි අනාගත පරම්පරාවට දැනගැනීම සඳහා මෙවැනි පොත් පත් වැදගත් වන බවත් සංරක්ෂණයක්‌ නැති රටක තමන් වැනි අය කළ වැඩ ගැන ඇතුළත් පොතක්‌ හෝ ලියෑවෙන්නේ නම් එය ඔහුට කරන ගෞරවයක්‌ වන්නේයැයි ප්‍රවීණ සිනමාවේදිනිය සුමිත්‍රා පීරිස් මහත්මිය පවසයි. ඇය මේ බව පවසන්නේ ප්‍රවීන සිනමා විචාරක අජිත් ගලප්පත්ති මහතා පසුගියදා ග්‍රන්ථාරූඪ කර එළිදැක්‌වු චරිතාපදානය සම්බන්ධයෙන් දිනපතා පුවත් පතකට සම්මුඛ සාකච්ඡාවක් ලබා දෙමිනි. එහිදී ඇයගේ ජීවන තොරතුරු ඇතුළත් කරමින් අජිත් ගලප්පත්ති මහතා විසින් රචිත කෘතිය ගැන මාධ්‍යවේදියා විමසන විට සුමිත්‍රා පීරිස් මහත්මිය පවසන්නේ “ඒක ලොකු භාග්‍යයක්‌. අජිත් ගලප්පත්ති වැනි කෙනෙක්‌ මැදිහත්වෙලා……. මේක කළ එක. මගේ නෑදෑයින් ළඟට ගිහින් තොරතුරු හොයලා මගේ පැරැණි ලිපි එකතු කරලා……. රූප රාමු සොයාගෙන මේ පොත ඔහු කළා. සංගීතා වීරරත්න, ෂෙරීන් කුමාරතුංග දෙදෙනා එකතු වෙලා මේ පොත එළිදැක්‌වීම කළා. ප්‍රේම් දිසානායකත් මූල්‍යමය පැත්තෙන් මුද්‍රණයට දායක වුණා. යම් කෙනකුගේ චරිතාපදානයක්‌ පොතක්‌ ලෙස එළිදැක්‌වීම ඒ පුද්ගලයාට කරන උපහාරයක්‌. ඒ විතරක්‌ නෙවේ….. ඒ පුද්ගලයා ජීවත්ව නොසිටින කාලෙක වුණත් මෙවැනි කෙනෙක්‌ හිටියා කියලා අනාගත පරම්පරාවට දැනගන්න මේ වගේ පොතක්‌ වැදගත් වෙනවා. සංරක්ෂණයක්‌ නැති රටක අපි කළ වැඩ ගැන ඇතුළත් පොතක්‌ හරි ලියෑවෙනවා නම් කොතරම් හොඳද. ඒක මට කරන ගෞරවයක්‌. ඉදිරි පරපුරට අධ්‍යාපනයක්‌, ආදර්ශයක්‌ ගත හැකි පොතක්‌. මගේ පොතක්‌ මීට කලින් ඉංග්‍රීසි භාෂාවෙන් ලිව්වා. ඒ රොබින් තම්පෝගේ දුව විලාසිනී. එයා කළේ මගේ සමාජ ඉතිහාසය ගැන. ඒත් අජිත් ගලප්පත්ති ඊටත් එහා ගිහින් මගේ පෞද්ගලික ජීවිතයේ ඉතිහාසය ගැඹුරට හදාරලා තියෙනවා. ගඟ අද්දර, යහළු යෙහෙළි, ගැහැනු ළමයි, සාගර ජලය, දුවට මවක මිස, සක්‌මන් මළුව ඇතුළු චිත්‍රපට රැසකම අධ්‍යක්ෂවරිය වූ සුමිත්‍රා , ආචාර්ය ලෙස්‌ටර් ඡේම්ස්‌ පීරිස්‌ සමග එක්‌ව හැටේ දශකයේ සිට දීර්ඝ සිනමා චාරිකාවක නියෑළෙන්නීය. සුමිත්‍රා පීරිස්‌…….. අපේ රටේ පළමු සිනමා සංස්‌කරණ ශිල්පිණියද වන්නීය. සංස්‌කරණය පිළිබඳ හසළ පළපුරුද්දක්‌ ඇති ඇය ඩිජිටල් තාක්ෂරණය ඔස්‌සේ කරන පළමු චිත්‍රපටය වන්නේ “වෛෂ්ණාවිය” සිනමා කෘතියයි.", "URL": "https://lankatruth.com/si/?p=4134", "Category": "කලා පුවත්", "Parent URL": null}