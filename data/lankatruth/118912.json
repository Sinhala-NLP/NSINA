{"Source": "Lankatruth", "Timestamp": "July 2, 2021", "Headline": "මැදමුලන සොහොන් නඩුවේ සියලු විත්තිකරුවන් නිදහස්", "News Content": "හම්බන්තොට, මැදමුලන, ඩී .ඒ. රාජපක්ෂ අනුස්මරණ කෞතුකාගාරය ඉදි කිරීමේ දී රුපියල් මිලියන 33.9 ක රජයේ මුදල් සාවද්‍ය ලෙස පරිහරණය කිරීම සම්බන්ධයෙන් චෝදනා ලැබ සිටි සියලුම විත්තිකරුවන් නිදහස් කිරීමට චම්පා ජානකි රාජරත්න (සභාපති), දමිත් තොටවත්ත සහ නාමල් බලල්ලේ යන විශේෂ මහාධිකරණ ත්‍රිපුද්ගල විනිසුරු මණ්ඩල නියෝග කර තිබේ. මෙම නඩුව ගොනුකර තිබුනේ නීතිපතිවරයා විසිනි. මෙම නඩුවේ ප්‍රධාන විත්තිකරුවකු වූ එම වංචාව සිදුවන සමයේ ආරක්‍ෂක ලේකම්ව සිටි වර්තමාන ජනාධිපති ගෝඨාභය රාජපක්‍ෂ ජනාධිපති ධුරයට පත්වීමෙන් අනතුරුව ජනාධිපති මුක්තිය මත ඔහුට විරුද්ධ නඩුව පවත්වාගෙන නොයන බව දැනුම්දීම හේතුවෙන් මීට පෙර අවස්ථාවකදී ජනාධිපති ගෝඨාභය රාජපක්‍ෂ නඩුවෙන් නිදහස් කරනු ලැබීය. ගෝඨාභය රාජපක්ෂ ජනාධිපති වීමට පෙර මෙම වංචාව සම්බන්ධයෙන් මාධ්‍ය වෙත අදහස් දක්වමින් සඳහන් කර සිටියේ එම වංචාව සඳහන් මුදල තමා ගෙවා දැමූ බවය. කෝටි තුනකට අධික මුදලක් අවභාවිත කළ බවට ගෝඨාභය රාජපක්‍ෂ මහතා සමඟම චෝදනා ලැබ සිටි සෙසු විත්තිකරුවන් හය දෙනා ද විශේෂ ත‍්‍රිපුද්ගල මහාධිකරණ විනිසුරු මඩුල්ල විසින් අද නිදහස් කරන ලදී. අවභාවිතා කළ බව කියන රුපියල් කෝටි තුනකට අධික මුදල මේ වනවිට හානිපූර්ණය කර ඇති බවට නාගරික සංවර්ධන අධිකාරිය විසින් දැනුම් දී ඇති හෙයින් මෙම නඩුව තව දුරටත් පවත්වාගෙන යෑමේ අදහස් නැතැයි පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් කළ දැනුම්දීමක් පිළිගනිමින් එම විත්තිකරුවන් නිදහස් කිරීමට විනිසුරු මඩුල්ල නියම කර ඇත. එහිදී ඉදිරිපත් වූ කරුණු අනුව මෙලෙස නිදහස් කරන ලද්දේ ශ්‍රී ලංකා ඉඩම් ගොඩකිරීමේ හා සංවර්ධනය කිරීමේ සංස්ථාවේ හිටපු සභාපති ලියනආරච්චිගේ ප‍්‍රසාද් හර්ෂාන් ද සිල්වා, එම සංස්ථාවේ හිටපු සාමාන්‍යාධිකාරී භද්‍රා උදුලාවතී කමලාදාස, සුසම්මික කේමින්ද ආටිගල, සමන් කුමාර ගලප්පත්ති, එම්.ඩ් මහින්ද සාලිය සහ එම්.ඒ මල්ලිකා නමැත්තන්ය.", "URL": "https://lankatruth.com/si/?p=118912", "Category": "පුවත්", "Parent URL": null}