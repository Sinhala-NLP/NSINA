{"Source": "Lankatruth", "Timestamp": "July 15, 2019", "Headline": "කළුතර ප්‍රාදේශීය සභාවේ පොහොට්ටු මන්ත්‍රී මනෝජ් ඇතුළු 9ක් අත්අඩංගුවට", "News Content": "මොරොන්තුඩුව, කුඩාගෝනදුව සහ තුඩුව ප්‍රදේශවල නිවාස දෙකකට බලහත්කාරයෙන් ඇතුළු වී නිවැසියන්ට තර්ජනය කර කාන්තාවකට පහරදී ඇතැයි කියන සිද්ධියක් සම්බන්ධව කළුතර ප්‍රාදේශීය සභාවේ පොහොට්ටු පක්ෂයේ මන්ත්‍රී මනෝජ් ඒකනායක ඇතුළු එම පක්ෂයේ ආධාරකරුවන් නව දෙනෙකු අද(15) මොරොන්තුඩුව පොලීසිය මගින් අත්අඩංගුවට ගෙන තිබේ. අත්අඩංගුවට ගත් පිරිස අතර කාන්තාවන් හත් දෙනෙකු ද සිටින බව පොලීසිය පවසයි. තර්ජනයට ලක්වූ නිවැසියන් සිදුකරන ලද පැමිණිල්ලකට අනුව මෙම පිරිස අත්අඩංගුවට ගත් බව පොලීසිය පවසයි. පසුගිය 6 වැනිදා මොරොන්තුඩුව ප්‍රදේශයේ පවුල් දෙකක සාමාජිකයින් පිරිසක් විසින් මත්ද්‍රව්‍ය අලෙවිකරන බවට චෝදනා කරමින් පිරිසක් එම නිවෙස් තුළට බලහත්කාරයෙන් ඇතුළුවී නිවැසියන්ට තර්ජනය කර තිබේ. එම අවස්ථාවේ අදාල පවුල්වලට හිතවත් කාන්තාවක් එම ස්ථානයට පැමිණ ඇති අතර ඇයට පහරදී තුවාල සිදුකර තිබිණි. මෙම සිද්ධිය සම්බන්ධව අදාල මන්ත්‍රීවරයා ඇතුළු පිරිස අත්අඩංගුවට ගෙන තිබේ. ඔවුන් පානදුර අධිකරණයට ඉදිරිපත් කිරීමට නියමිතය.", "URL": "https://lankatruth.com/si/?p=77708", "Category": "පුවත්", "Parent URL": null}