{"Source": "Lankatruth", "Timestamp": "August 24, 2019", "Headline": "කසල ප්‍රවාහනය කළ ලොරි රථවලට එල්ලවූ ගල් පහරින් පොලිස් රියකටත් හානි", "News Content": "අරුවක්කාඩු කසල අංගනය වෙත කොළඹ සිට කසල ප්‍රවාහනය කරමින් තිබූ ලොරි රථ පෙළකට අද(24) අළුයම එල්ලවූ ගල් මුල් ප්‍රහාරයකින් එම ලොරිරථ සඳහා ආරක්ෂාව සපයමින් ගමන් කළ පොලිස් කැබ් රථයකට ද හානි සිදුව ඇතැයි පුත්තලම මූලස්ථාන පොලීසිය සඳහන් කරයි. තිල්අඩිය ප්‍රදේශයේ සැඟව සිටි පිරිසක් මෙම ප්‍රහාරය සිදුකර ඇති අතර එමඟින් එක් ලොරි රථයකට ද හානි සිදුව ඇතැයි පොලීසිය පවසයි. සිද්ධියට සම්බන්ධ එක් සැකකරුවෙකු එම ස්ථානයේදීම පොලීසිය විසින් අත්අඩංගුවට ගෙන ඇති අතර පහරදීම සඳහා සඟවා තිබූ ගල් කිහිපයක් ද සොයාගත් බව පොලීසිය සඳහන් කරයි. අත්අඩංගුවට ගත් සැකකරු පුත්තලම අධිකරණයට ඉදිරිපත් කිරීමට නියමිතය. අරුවක්කාඩු කසල අංගනය ඉදිකිරීම සම්බන්ධව ප්‍රදේශයේ ජනතාව දීර්ඝ කාලයක සිට විරෝධතාව දක්වමින් සිටියි. ඒ සඳහා ඔවුන් ගොනුකර ඇති පැමිණිල්ලක් ද මේ වනවිට අධිකරණය හමුවේ විභාග වෙමින් පවතින අතර ප්‍රදේශවාසීන් වැඩිදුරටත් පවසා සිටින්නේ මෙම කසළ අංගනය මගින් සෞඛ්‍ය ගැටළු, පාරිසරික ගැටළු සහ තම ජන ජීවිතයට බලපෑම් ඇතිවන බවය. මේ වනවිට එල්ලවන ප්‍රහාර වැලැක්වීමට හමුදාව ද ස්ථාන කිහිපයක රඳවා ඇතැයි පොලීසිය පවසයි.", "URL": "https://lankatruth.com/si/?p=79705", "Category": "පුවත්", "Parent URL": null}