{"Source": "Lankatruth", "Timestamp": "February 14, 2022", "Headline": "පාස්කු ප්‍රහාරයට යුක්තිය ඉල්ලූ ෂෙහාන් මාලක අත්අඩංගුවට", "News Content": "පාස්කු ප්‍රහාරයට යුක්තිය ඉල්ලා මාධ්‍ය හමුවක් පැවැත්වූ සිවිල් ක්‍රියාකාරිකයකු වන ශෙහාන් මාලක ගමගේ නැමැති තරුණයා අපරාධ පරීක්ෂණ දෙපාර්තමේන්තුවේ නිලධාරීන් විසින් අද (14) සවස පානදුරේ දී අත්අඩංගුවට ගෙන තිබේ. නීතිපතිවරයාගේ උපදෙස්වලට අනුව ඔහු අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතීඥ නිහාල් තල්දූව සඳහන් කරයි. පාස්කු ප්‍රහාරය සම්බන්ධයෙන් කළ ආන්දෝලනාත්මක ප්‍රකාශයන් සම්බන්ධයෙන් කළ විමර්ශනයක ප්‍රතිඵලයක් ලෙස මෙම අත්අඩංගුවට ගැනීම සිදුකර ඇති බව පොලිස් මාධ්‍ය ප්‍රකාශකවරයා සඳහන් කරයි. ෂෙහාන් මාලක ගමගේ අත්අඩංගුවට ගනු ලැබුවේ දණ්ඩනීති සංග්‍රහයේ 120 වගන්ති ප්‍රකාරව බව පොලිස් මාධ්‍ය ප්‍රකාශකවරයා පවසීය. මෙම මාධ්‍ය හමුවේ ඔහු විසින් කළ එම ප්‍රකාශ සම්බන්ධයෙන් අපරාධ පරීක්ෂණ දෙපාර්තමේන්තුව අවස්ථා 08ක් ඔහු කැදවා ප්‍රකාශ සටහන් කරගෙන තිබුණි.", "URL": "https://lankatruth.com/si/?p=128808", "Category": "පුවත්", "Parent URL": null}