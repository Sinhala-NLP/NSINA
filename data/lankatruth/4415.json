{"Source": "Lankatruth", "Timestamp": "October 1, 2012", "Headline": "උපාධි අපේක්‍ෂිකාවගේ සිරුර ළිඳකින් හමුවේ", "News Content": "ශ්‍රී ජයවර්ධනපුර විශ්වවිද්‍යාලයේ උපාධි අපේක්‍ෂිකාවගේ මළ සිරුර ඊයේ (30) උදේ ඇගේ නිවස අසල පිහිටි ළිඳක තිබී හමුවී ඇත. වැලිපැන්න, ඇල්ලලමුල්ල ප්‍රදේශයේ පදිංචිව සිටි 26 හැවිරිදි ඉරෝෂා හර්ෂණී නමැති මෙම උපාධි අපේක්‍ෂිකාව තම නිවස අසල ඇති ළිඳකට වැටී සිටින බව කේ. ඒ. පද්මා නම් ඇයගේ නැන්දනිය විසින් ඊයේ වැලිපැන්න පොලිසියට පැමිණිලි කර තිබේ. මියගිය තැනැත්තිය හමුදා සේවයේ නියුතු අයකු සමඟ විවාහවී ජීවත්ව සිටියදී මෙසේ මියගොස් ඇති අතර ඒ අවස්‌ථාවේදී ඇයගේ ස්‌වාමිපුරුෂයා නිවසේ සිට නැත. පොලිසිය ප්‍රදේශවාසීන්ගේ ද සහාය ඇතිව එහි පැමිණ ඇගේ සිරුර ගොඩගෙන වෑත්තෑව රෝහල වෙත රැගෙන යන ලද අතර ඇය ඒ වන විටත් මියගොස්‌ සිටි තිබේ. මෙම උපාධි අපේක්‍ෂිකාව ළිඳට වැටී මියගියාද, සිය දිවි නසා ගත්තා ද යන්න ගැනත් අබිරහස්‌ ලෙස ඇය වෙනයම් සිද්ධියකින් ඝාතනයට ලක්‌වීද යන්න ගැනත් වැලිපැන්න පොලිසිය විසින් පරීක්‍ෂණ පවත්වනු ලබන බව පොලිස් ආරංචිමාර්ග අනාවරණය කර සිටී.", "URL": "https://lankatruth.com/si/?p=4415", "Category": "පුවත්", "Parent URL": null}