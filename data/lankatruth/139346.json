{"Source": "Lankatruth", "Timestamp": "September 17, 2022", "Headline": "අඟහරු මතුපිට ජීවය තිබූ බවට සාක්ෂි හමුවෙයි", "News Content": "අඟහරු මත ගවේෂණ සිදු කරන නාසා ආයතනයේ ‘පර්සිවියරන්ස්’ රොබෝ යානයට අඟහරු මතුපිට ජීවය තිබී ඇති බවට සාක්ෂි හමුවී ඇතැයි රොයිටර් සේවය වාර්තා කරයි. ඒ, වසර දහස් ගණනක් තිස්සේ සිඳී ගිය ඩෙල්ටාවක පස් පිළිබඳව සිදු කළ පරීක්ෂාවකදී එහි ක්ෂුද්‍රජීවීන් සිටි බවට ‌තොරතුරු හමුවීමත් සමඟය. ‘පර්සිවියරන්ස්’ රොබෝ රෝවර් යානය අඟහරු මතුපිටට ගොඩබෑවේ 2021 වසරේ දීය. එම රොබෝ රෝවර් යානය අඟහරු මතුපිට ඇති දැවැන්ත ආවාටයක් පරීක්ෂා කරයි. මෙම ආවාටය හැඳින්වෙන්නේ ‘ජෙසෙරෝ’ යනුවෙනි. ‘පර්සිවියරන්ස්’ රොබෝ රෝවර් යානයේ අරමුණ අද නිසරු තැනක් බවට පත් වුණු අඟහරු මතුපිට අතීතයේ ජීවය පැවැතියේද යන්න පිළිබඳ සාක්ෂි සෙවීමය.", "URL": "https://lankatruth.com/si/?p=139346", "Category": "පුවත්", "Parent URL": null}