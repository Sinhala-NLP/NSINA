{"Source": "Lankatruth", "Timestamp": "December 2, 2019", "Headline": "19 අහෝසි කිරීම අපේ ප්‍රතිපත්තිය නෙවෙයි – වාසුත් වෙඩිල්ලක් පත්තුකරයි", "News Content": "යම් යම් අඩුපාඩු ඇතත් 19 වන ආණ්ඩුක්‍රම ව්‍යවස්ථා සංශෝධනය අහෝසි කිරීම ශ්‍රී ලංකා පොදුජන පෙරමුණේ ප්‍රතිපත්තියට පටහැනි බව ජලසම්පාදන පහසුකම් රාජ්‍ය අමාත්‍ය වාසුදේව නානායක්කාර මහතා අවධාරණය කරයි. ශ්‍රී ලංකා පොදුජන පෙරමුණට පාර්ලිමේන්තුවේ 2/3ක බලයක් ලැබුණහොත් අනිවාර්යයෙන්ම 19වන සංශෝධනය අහෝසිකරන බවට ජනාධිපති ගෝඨාභය රාජපක්ෂ මහතා පසුගියදා ඉන්දියාවේදී “ද හින්දු ” පුවත්පත සමග පැවැත්වූ සාකච්චාවකදී ප්‍රකාශ කර තිබූ අතර ඒ සම්බන්ධයෙන් මාධ්‍යවේදීන් සිදු කළ විසමසීමකදී, ජනාධිපතිවරයාගේ එම ප්‍රකාශයට පිළිතුරු ලෙස රාජ්‍ය අමාත්‍ය වාසුදේව නානායක්කාර මහතා මේ බව අවධාරණය කර ඇත. පොදුජන පෙරමුණට පාර්ලිමේන්තුවේ 2/3ක බලයක් ලැබෙන්නේනම් පළමුවෙන්ම කළයුත්තේ ඡන්ද ක්‍රමය වෙනස් කිරීම බවත් එය හැමදේමට වඩා ලොකු අවශ්‍යතාවයක් බවත් රාජ්‍ය අමාත්‍යවරයා අවධාරණය කරයි. එහිදී වැඩිදුරටත් අදහස් දැක්වූ වාසුදේව නානායක්කාර මහතා පවසන්නේ… “අපේ, පොදුජන පෙරමුණේ ප්‍රතිපත්තිය ජනාධිපති ආණ්ඩුක්‍රමයේ ඉඳලා පාර්ලිමේන්තු ආණ්ඩුක්‍රමයකට පරිවර්තනය වීම. එයට ගන්නා වූ එක පියවරක් වශයෙන් තමයි ඔය 19 වෙනි සංශෝධනය ගැණුනෙ. ඒනිසා අපහසුතාවයක් හා නොයෙකුත් බාධක මතුවෙන්න පුළුවන්. නමුත් මූලික ප්‍රතිපත්තිමය අරමුණ ජනාධිපති ආණ්ඩුක්‍රමයක ඉඳලා පාර්ලිමේන්තු ආණ්ඩුක්‍රමයකට පරිවර්තනය වීම. විධායක බලයත් පාර්ලිමේන්තුව අතටම ගැනීම. ගෝඨාභය රාජපක්ෂ මැතිතුමාගෙ අදහස් මොනවද කියලා මම දන්නෙ නැහැ. ඒ පිළිබඳව සමහරවිට එතුමාගෙ අදහසත් අපෙ අදහසත් අපට එකට එකතු කරන්න පුළුවන්කමකුත් එන්න පුළුවන්. ඒවා අපි කතා කළ යුතු දේවල්. තුනෙන් දෙකක බලයක් අපට ලබන ඡන්දෙන් පසුව ලැබෙනවා නම් පළමුවෙන්ම කරන්න ඕනෙ දේ තමයි අපේ ඡන්ද ක්‍රමය වෙනස් කිරීම. ඒක ඔක්කොටම වඩා ලොකු අවශ්‍යතාවයක්. මේ ඡන්ද ක්‍රමය තුළ මහජනයාගෙ සැබෑ ප්‍රජාතන්ත්‍රවාදී අයිතිය යටපත් වෙලා තියෙනවා” යනුවෙනුනි.", "URL": "https://lankatruth.com/si/?p=86576", "Category": "පුවත්", "Parent URL": null}