{"Source": "Lankatruth", "Timestamp": "October 20, 2021", "Headline": "ලොව හොඳම ශිෂ්‍ය කෙටි චිත්‍රපටයට හිමි සම්මානය ශ්‍රී ලංකාවට", "News Content": "තුර්කියේ පැවැත්වෙන ප්‍රමුඛ පෙළේ ජාත්‍යන්තර ශිෂ්‍ය කෙටි චිත්‍රපට උළෙලක් වන සකර්යා අන්තර්ජාතික ශිෂ්‍ය කෙටි චිත්‍රපට උළෙලේදී, ලොව හොදම ශිෂ්‍ය කෙටි චිත්‍රපටයට හිමි සම්මානය දිනා ගත් තරුණ සිනමාකරු හසන්ත දිසානායක අද (20)උදෑසන එම සම්මානයද රැගෙන මෙරටට පැමිණ තිබේ. තුර්කියේ 7වන වරටත් පැවති Sakarya International Short Film Festival සඳහා රටවල් 193කින් ඉදිරිපත් වූ කෙටි චිත්‍රපට 7000කට අධික ප්‍රමාණයක් අභිබවා හසන්ත දිසානායක විසින් නිර්මාණය කළ “Mutton” නම් කෙටි චිත්‍රපටය පසුගිය 14 වැනි දින තුර්කියේදී සම්මානයට පාත්‍ර විය. ගාල්ල රිච්මන්ඩ් විද්‍යාලයේ ආදි ශිෂ්‍යයෙකු මෙන්ම, කැළණිය විශ්වවිද්‍යාලයේ සිනමාව සහ රූපවාහිනිය පිළිබඳ ගෞරව උපාධිධාරියෙකු වන හසන්ත දිසානායක මීට පෙරද කෙටි චිත්‍රපට නිර්මාණය කරමින් ජාත්‍යන්තර සම්මාන හිමිකර ගත් තරුණ සිනමාකරුවෙකි. හසන්ත සිය පළමු නිර්මාණය 2016 වසරේදී සිදුකර තිබූ අතර එම කෙටි චිත්‍රපටය ඔස්ට්‍රේලියාවේ සිඩ්නි නුවර පැවැති තරගාවලියකදී ජනප්‍රියම කෙටි චිත්‍රපටයට හිමි සම්මානය දිනා ගැනීමට සමත් විය. තුර්කි සංචාරක හා සංස්කෘතික අමාත්‍යාංශය සහ සකර්යා විශ්වවිද්‍යාලය එක්ව මෙම ශිෂ්‍ය කෙටි චිත්‍රපට උළෙල සංවිධානය කර තිබේ. ඒ අනුව 7වන සකාර්යා ජාත්‍යන්තර කෙටි චිත්‍රපට උළෙලෙහි තරඟකාරී අවසන් වටයෙන් “මට්න්” ජයග්‍රහණයක් ලබාගෙන ඇත. එම කෙටි චිත්‍රපටය හරහා ජාත්‍යන්තරය තුළ කතාබහක් ඇති කිරීමට ඔහු සමත් වී තිබේ. ප්‍රකට නවකතාකරුවෙක් වන රෝල්ඩ් ඩාල් විසින් රචිත “ලෑම්බ් ටු ද ස්ලෝටර්” නම් නවකතාව ඇසුරෙන් සිය කෙටි චිත්‍රපටය නිර්මාණය කළ බව සම්මානය දිනා ගැනීමෙන් අනතුරුව ඔහු පවසා තිබේ. කැලණිය විශ්වවිද්‍යාලයෙන් සිනමාව සහ රූපවාහිනිය පිළිබඳ ගෞරව උපාධිය හිමිකරගෙන ඇති හසන්ත, එහි අවසන් වසරේ නිර්මාණය සඳහා මෙම “මට්න්” නම් කෙටි චිත්‍රපටය නිපදවා තිබූ අතර එහි ධාවන කාලය විනාඩි 12කි. මීට පෙර භූතානයේ DRUK International Film Festival උළෙලේදී හොඳම කෙටි චිත්‍රපටයට හිමි සම්මානය සහ, හොඳම කැමරා අධ්‍යක්ෂණයට හිමි විශිෂ්ට කුසලතා සම්මානය දිනා ගැනීමටත් මෙම සිනමා පටයට හැකි වුණා. මෙම සිනමා පටය නිර්මාණය කිරීමේදී ප්‍රධාන රංගන ශිල්පිනිය ලෙස නදීශානි පේළි ආරච්චිගේ එක්වන අතර සංගීත අධ්‍යක්ෂණය මියුරු සංගීත් විසින්ද කැමරා අධ්‍යක්ෂණය චින්තක බණ්ඩාර විසින්ද චිත්‍රපටය සංස්කරණය අනුර බණ්ඩාර විසින්ද සිදු කර තිබේ.", "URL": "https://lankatruth.com/si/?p=124821", "Category": "කලා පුවත්", "Parent URL": null}