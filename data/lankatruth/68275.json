{"Source": "Lankatruth", "Timestamp": "February 16, 2019", "Headline": "මරණ දඬුවම ක්‍රියාත්මක කළහොත් GSP+ නැතිවෙයි", "News Content": "මරණ දඬුවම ක්‍රියාත්මක කරන බවට ජනාධිපතිවරයා නැවත පැවසීමත් සමඟ ඊට සිය විරෝධය නැවත වරක් ප්‍රකාශ කරන බව යුරෝපා සංගමය පවසයි. මත්ද්‍රව්‍ය ජාවාරම්කරුවන්ට මරණ දඬුවම ක්‍රියාත්මක කරන බවට ජනාධිපතිවරයා නැවත වරක් ප්‍රසිද්ධියේ ප්‍රකාශ කිරීමත් සමඟ ශ්‍රී ලංකාව සහ යුරෝපා සංගමය අතර බ්‍රසල්ස් හිදී පැවති ඒකාබද්ධ සාකච්ඡා අතරතුර මේ බව ශ්‍රී ලංකාවට දන්වා ඇත. කෙසේ වෙතත් මරණ දඬුවම ක්‍රියාත්මක කිරීමෙන් මත් උවදුර මැඩපැවැත්විය හැකි බව ජනාධිපතිවරයා අදහස් කරගෙන සිටින අතර මරණ දඬුවම ක්‍රියාත්මක කළ හැකි පුද්ගලයින් පිළිබඳව තොරතුරු ලබාදෙන්නැයි ජනාධිපතිවරයා විසින් බන්ධනාගාර අමාත්‍යාංශයට නියෝගයක් ද ලබා දී තිබේ. ඒ අනුව පසුගිය ජනවාරි මාසයේ මරණ දඬුවම ක්‍රියාත්මක කළ හැකි බව නීතිපතිවරයා විසින් සහතික කළ පුද්ගලයින් 14 දෙනෙකුගේ ලැයිස්තුවක් ජනාධිපතිවරයා වෙත යවා ඇතැයි ද වාර්තා වේ. කෙසේ වෙතත් මරණ දඬුවමට විරෝධය පළකරන යුරෝපා සංගමය ඊයේ(15) මෙරට නියෝජිතයින් සමඟ පවසා ඇත්තේ මෙම තීරණය මගින් GSP+ සහනය නැවත අහිමි වී යාහැකි බවයි. ශ්‍රී ලංකාවේ මානව හිමිකම්, ප්‍රතිසංන්ධානය, දූෂණයට විරෝධීව සටන් කිරීම, යහපාලනය ඉහළ නැංවීම, ශ්‍රී ලංකාවේ ආර්ථික සංවර්ධනය ඉහළ නැංවීම ආදී කරුණු හේතුවෙන් 2017 වසරේ GSP+ සහනය නැවත වරක් ලංකාවට හිමිවූ අතර 2017 වසරේ මැයි මාසයේදී ශ්‍රී ලංකාවට නැවත GSP ප්ලස් සහනය ලැබීමෙන් පසුව යුරෝ බිලියන 2.2ක අපනයන 2018 මැයි මාසය දක්වා සිදුකිරීමට ද හැකිවිය.", "URL": "https://lankatruth.com/si/?p=68275", "Category": "පුවත්", "Parent URL": null}