{"Source": "Lankatruth", "Timestamp": "November 10, 2022", "Headline": "ජනතාවට පටවා තිබෙන බර ගැන දිනමිණත් හෙළිකරයි", "News Content": "මේ වනවිට රටේ සියළුම ජනතාව මත දැඩි ආර්ථික බරක් පටවා තිබෙන අතර ලබන වර්ෂයේ ඉදිරිපත් කර අයවැය මගින් සහන සැලසිය යුතු බව ආණ්ඩුවේ දිනමිණ පුවත්පත ද අවධාරණය කර තිබේ. අද (10) නිකුත්කරන ලද එම පුවත්පත, කැලණිය විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය නවරත්න බණ්ඩා සමඟ කළ සම්මුඛ සාකච්ඡාවකදී පළකළ අදහස් ඇසුරින් මේ බව අවධාරණය කර ඇත.  “මේ අවස්ථාවේ අවශ්‍ය සුභ සාධන සහිත සංවර්ධන අයවැයක්” යනුවෙන් සිරස්තලය යොදා ඇත.  මහාචාර්යවරයා එම සම්මුඛ සාකච්ඡාවේදී අවධාරණය කර තිබෙන එම කරුණු මෙසේය. ප්‍රශ්නය –  ඉදිරි අයවැය අභියෝගාත්මක එකක්. එය ජනතාව පීඩාවට පත් නොවන අයවැයක් බවට පත් කිරීමට කළ යුත්තේ කුමක් ද? පිළිතුර –  වර්තමානය වෙද්දි ජීවන වියදම ඉහළ ගිහින්. ගෑස්, ඉන්ධන මිල වැඩිවෙලා. විදුලි බිල, ජල බිල ඉහළ ගොස් තිබෙනවා. ඒ වගේම, ආහාර මිල, බස් ගාස්තු, දුම්රිය ගාස්තු ඉහළ ගිහින්. මේ සියල්ලේම මිල ගණන් ඉහළ ගොස් තිබෙන නිසා, පහළ පන්තිය දැඩි ලෙස පීඩාවට පත්වෙලා. ඔවුන්ට ලැබෙන සහනාධාර; උදාහරණයක් විදියට සමෘද්ධිය වගේ දේ වැඩි කරන්න වෙයි. ඒකට හේතුව ඔවුන්ට මේ වන විට ජීවත් වීමට නොහැකි තත්ත්වයක් උදාවී තිබීමයි. මේ අතර, බොහෝ පිරිසකට රැකියා අහිමි වෙලා. රැකියා අහිමි වුණ අයටත් සහනදායි වැඩපිළිවෙළක් අයවැය මඟින් ක්‍රියාත්මක කරන්න ඕනේ. රුපියල් ලක්ෂයට වඩා අඩු වැටුප් ගන්න බොහෝ පිරිසක් සිටිනවා. ඔවුන් රාජ්‍ය අංශයේ වගේම පෞද්ගලික අංශයේ සේවය කරනවා. මේ අයවැයෙන් ඔවුන්ගේ වැටුප් වැඩි වීමක් කරන්න වෙයි. රටේ භාණ්ඩ මිල ඉහළ ගියාට වැටුප් වර්ධනය වුණේ නැහැ. වැට් බද්ද වැඩි වුණා. වැට් බද්ද වැඩි වීම සෑම භාණ්ඩයකටම බලපානවා. ආහාර, අත්‍යාවශ්‍ය භාණ්ඩ මිල ඉහළ ගිහින්. ඒ නිසා රජය මඟින් සහනදායි ආකාරයේ වැඩපිළිවෙළ ක්‍රියාත්මක කිරීම අවශ්‍යයි. මෙවර අයවැය සහනදායි අයවැයක් නොවුණොත්, මිනිසුන් තවත් පීඩාවට පත් වෙනවා.", "URL": "https://lankatruth.com/si/?p=141847", "Category": "ආර්ථික පුවත්", "Parent URL": null}