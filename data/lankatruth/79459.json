{"Source": "Lankatruth", "Timestamp": "August 21, 2019", "Headline": "හෙරොයින් ජාවාරම්කරුවෙකුට මරණ දඬුවම", "News Content": "හෙරොයින් ග්‍රෑම් 22 මිලි ග්‍රෑම් 54ක් ළඟ තබාගෙන ජාවාරම් කිරීම සම්බන්ධව වරදකරු වූ පුද්ගලයෙකුට කොළඹ මහාධිකරණ විනිසුරු ගිහාන් කුලතුංග මහතා විසින් අද(21) මරණ දඬුවම නියම කර තිබේ. 2007 වසරේ නොවැම්බර් මස 26 වැනිදා මට්ටක්කුලිය ප්‍රදේශයේදී විත්තිකරු ඇතුළු තිදෙනෙකු හෙරොයින් මත්කුඩු ග්‍රෑම් 51 යි මිලි ග්‍රෑම් 300ක් සමඟ පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගෙන ඇති අතර එහි ශුද්ධ හෙරොයින් ග්‍රෑම් 22 යි මිලි ග්‍රෑම් 54ක් තිබීම හේතුවෙන් සැකකරුවන් තිදෙනාට මෙම නඩුව ගොනුකර තිබේ. නඩු විභාගය අතරතුර පළමු හා දෙවැනි සැකකරුවන් මරණයට පත්ව ඇති අතර හල්පිට පතිරණගේ දොන් නිශාන්ත පෙරේරා නැමති මෙම විත්තිකරුට එරෙහිව නඩු කටයුතු සිදුකර තිබේ. විත්තිකරු වෙනුවෙන් පෙනී සිටි නීතීඥවරයා පවසා ඇත්තේ විත්තිකරුගේ වයස සහ වරදේ ස්වභාවය අනුව ලිහිල් දඬුවමක් පනවන ලෙසය. නමුත් විත්තිකරු පැදවූ ත්‍රීරෝද රථය තුළ තිබී මෙම මත්කුඩු තොගය සොයා ගැනීම හේතුවෙන් තමා සන්තකයේ මත් කුඩු තබා ගැනීම සහ මත්කුරු ජාවාරම් කිරීමට සහය දක්වා ඇති බවට පැහැදිලි සාක්ෂි පවතින බැවින් විත්තිකරුට එරෙහිව උපරිම දඬුවම ලබාදෙන ලෙස රජයේ අධිනීතීඥ නිසාරා ජයරත්න මෙනවිය ප්‍රකාශ කර ඇත. ඒ අනුව කරුණු සළකා බැලූ මහාධිකරණ විනිසුරුවරයා විත්තිකරුට එරෙහිව මරණ දඬුවම නියම කර ඇත.", "URL": "https://lankatruth.com/si/?p=79459", "Category": "පුවත්", "Parent URL": null}