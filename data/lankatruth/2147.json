{"Source": "Lankatruth", "Timestamp": "April 26, 2012", "Headline": "සරසවි ඇදුරන් සංකේත වැඩවර්ජනයක", "News Content": "තම වැටුප් ප‍්‍රශ්ණය ඇතුළු වෘත්තීය ගැටළු ගණනාවකට විසඳුම් ඉල්ලා පාලකයින්ට කොතෙක් කරුණු ඉදිරිපත් කළද මේ වනතුරු ඔවුන් ඒවා නොසලකා හැර ඇති බැවින් එම ඉල්ලීම් මුල්කරගනිමින් විශ්වවිද්‍යාල ආචාර්යවරුන්ගේ සමිති සම්මේලනය අද (26) සංකේත වැඩවර්ජනයක් ආරම්භ කර තිබේ. එම සංගමයේ උප සභාපති පූජ්‍ය දඹර අමිල හිමියන් පැවසුවේ, ආණ්ඩුව මීට පෙර විශ්වවිද්‍යාල ආචාර්යවරුන්ට ලබාදුන් පොරොන්දු කඩකර ඇති බවත් පාලකයින් මෙහිදීත් සුපුරුදු නිහඩ ප‍්‍රතිපත්තිය අනුගමනය කළහොත් දීපව්‍යාප්ත අඛණ්ඩ වෘත්තීය සමිති ක‍්‍රියා මාර්ගයකට යාමට තම සංගමය සූදානමින් සිටින බවය. මේ අතර විශ්ව විද්‍යාල වෘත්තීය සමිති ඒකාබද්ධ කමිටුව වෙනුවෙන් ප‍්‍රකාශයක් කළ එහි නියෝජිතයකු වන විජයතිලක මහතා සැලකර සිටියේ තම ඒකාබද්ධ කමිටුවද වැටුප් ප‍්‍රශ්ණය ඇතුළු මෙතෙක් නොවිසඳන ලද සේවා ගැටළු වෙනුවෙන් ඉදිරි ක‍්‍රියාමාර්ග ගැනීම සඳහා සාකච්ජා ආරම්භ කර ඇති බවය. එහිදී ආචාර්යවරුන්ගේ සටන සමග ඒකාබද්ධ සටනකට යෑමේ හැකියාව ගැනද කරුණු සාකච්ඡා වෙමින් පවතින බවත් ඔහු වැඩිදුරටත් පවසා සිටියේය.", "URL": "https://lankatruth.com/si/?p=2147", "Category": "පුවත්", "Parent URL": null}