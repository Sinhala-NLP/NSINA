{"Source": "Lankatruth", "Timestamp": "March 13, 2020", "Headline": "රවී කරුණානායක ඇතුළු සැකකරුවන්ට සවස 04 පෙරට අධිකරණයේ පෙනී සිටින්නැයි නියෝග", "News Content": "මහ බැංකුවේ බැඳුම්කර වංචාවට අදාළව අත්අඩංගුවට ගැනීම සඳහා වරෙන්තු නිකුත් කර තිබෙන හිටපු මුදල් අමාත්‍ය රවී කරුණානායක මහතා ඇතුළු පර්පචුවල් ට්‍රෙෂරීස් සමාගමේ සැකකරුවන්ට අද (13) පස්වරු 4.00ට පෙර කොළඹ කොටුව මහේස්ත්‍රාත් අධිකරණය හමුවේ පෙනී සිටින ලෙස අභියාචනාධිකරණය අද නියෝග කර තිබේ. එසේ අධිකරණය හමුවේ ඉදිරිපත් වන සැකකරුවන් සම්බන්ධයෙන් කිසිදු නියෝගයක් නිකුත් නොකරන ලෙසද අභියාචනාධිකරණය විසින් කොටුව මහේස්ත්‍රාත්වරයා වෙත නියෝග කරන ඇත. අද පස්වරු 4.00ට පෙර අධිකරණයට ඉදිරිපත් නොවන සැකකරුවන් සම්බන්ධයෙන් දැනට නිකුත් කර ඇති වරෙන්තුව අනුව ක්‍රියාත්මක වීමට නීතිපතිවරයාට අවකාශ සැලසෙන බවද එම තීන්දුව තුළින් සඳහන් කර තිබේ. අභියාචනාධිකරණය මෙම නියෝග නිකුත් කර ඇත්තේ, තමන්ව අත්අඩංගුවට ගැනීම සඳහා නිකුත් කර තිබෙන වරෙන්තුව අහෝසි කරන ලෙස ඉල්ලා රවී කරුණානායක මහතා, අර්ජුන් ඇලෝසියස් ඇතුළු පස්දෙනෙකු විසින් ඉදිරිපත් කරන ලද පෙත්සම් අද තෙවැනි දිනයටත් යළි කැඳවනු ලැබූ අවස්ථාවේදී ය. අභියාචනාධිකරණ සභාපති විනිසුරු නවාස්, ශිරාන් ගුණරත්න සහ සෝභිත රාජකරුණා යන ත්‍රි පුද්ගල විනිසුරු මඩුල්ල හමුවේ මෙම පෙත්සම විභාග වේ. මෙම පෙත්සම් සම්බන්ධයෙන් වැඩිදුර කරුණු සලකා බැලීම ලබන 17 වනදා තෙක් කල් තබා ඇත.", "URL": "https://lankatruth.com/si/?p=90947", "Category": "පුවත්", "Parent URL": null}