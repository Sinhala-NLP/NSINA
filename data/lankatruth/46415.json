{"Source": "Lankatruth", "Timestamp": "January 18, 2018", "Headline": "වංචාව දූෂණය නැතිකිරීමට වැඩපිළිවෙලක් ඇති එකම පක්ෂය ජවිපෙ පමණයි", "News Content": "ගමේ නගරයේ සිදුවන දූෂණය වංචාව නතර කර නැනීම සඳහා පිරිසිදු පුද්ගලයන් ගමෙත් නගරයෙත් පාලනයට පත් කර ගන්නා ලෙසට ජනතාව දැනුවත් කිරීමට වැඩපිළිවෙළක් සකස්කර ඇතැයි ජාතික වත්තීය සමිති මධ්‍යස්ථානය සඳහන් කරයි. වංචාව දූෂණය නැති කිරීමට ජනතා විමුක්ති පෙරමුණ වැඩපිළිවෙළක් සකස් කර තිබෙන බවත්, මේ නිසා මෙවර මැතිවරණයේදී ජනතා විමුක්ති පෙරමුණට ඡන්දය ලබා දෙන ලෙසට ජනතාව දැනුවත් කරන බවද එම සංවිධානයේ සභාපති කේ.ඩී. ලාල්කාන්ත මහතා සඳහන් කරයි. මෙම මැතිවරණයේදී රාජ්‍ය සේවකයින්ට වැඩි බලපෑමක් එල්ල කළ හැකි බවත් වර්තමාන ආණ්ඩුව යටතේ රාජ්‍ය සේවකයන්ට විශාල අසාධාරණයක් සිදුව ඇතැයිද ඒ මහතා පවසා සිටියේය. එනම් රාජ්‍ය සේවක විශ්‍රාම වැටුප වර්තමාන ආණ්ඩුව විසින් අහිමි කර තිබෙන බවත් ජීවන බරට සරිලන ලෙස වැටුප් වැඩිකිරීම සිදු නොකළ බවත් ඔහු සඳහන් කළේය. වර්තමාන ආණ්ඩුව යටතේ ජීවන වියදම රුපියල් පන්දහසකට අධික මුදලකින් ඉහළ ගොස් තිබෙන බවත් මේ නිසා පසුගිය අයවැයෙන් වැටුප් ඉහළ දමන ලෙසට ඉල්ලා සිටියද එම ඉල්ලීම ඉවත දැමීමට කටයුතු කර තිබෙන බවත් කේ.ඩී. ලාල්කාන්ත මහතා පැවසීය. ජනතා විමුක්ති පෙරමුණට ඡන්දය ලබාදෙන ලෙසට රාජ්‍ය සේවකයන්, පෞද්ගලික අංශ සේවකයන් සහ ජනතාව අඛණ්ඩව දැනුවත් කරන බවද හෙතෙම පවසා සිටියේය.", "URL": "https://lankatruth.com/si/?p=46415", "Category": "පුවත්", "Parent URL": null}