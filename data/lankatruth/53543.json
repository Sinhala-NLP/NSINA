{"Source": "Lankatruth", "Timestamp": "June 4, 2018", "Headline": "දකුණේ උණ වසංගතයට හේතුව සොයාගනියි", "News Content": "දකුණේ ව්‍යාප්ත වූ උණ වසංගතයට හේතුව ඉන්ෆ්ලුවෙන්සා A වෛරසය බව කොළඹ වෛද්‍ය පරීක්ෂණ ආයතනය තහවුරු කරයි. මීට පෙර රෝගයට හේතුවලෙස වෛද්‍ය මතය ලෙස පැවතියේ වෛරස් කිහිපයක එකතුවක් බවටයි. නමුත් නවතම පරීක්ෂණ දත්තවලට අනුව රෝග කාරක වෛරසය ඉන්ෆ්ලුවෙන්සා A බව අද (4) කොළඹ පැවති මාධ්‍ය හමුවකදී වෛරස් පිළිබඳ විශේෂඥ වෛද්‍ය ජූඩ් ජයමහ මහතා ප්‍රකාශ කර සිටියේය. වෛද්‍ය ජූඩ් ජයමහ මහතා වැඩි දුරටත් අදහස් දක්වමින් පවසා සිටියේ සෑම වසරකම මෙම කාල වකවානුව තුළ ඉන්ෆ්ලුවෙන්සා A වෛරසය ආසාදනය වූ රෝගීන් හමුවන බවත් මේ වසරේදී එය දරුවන් අතර වැඩි වශයෙන් පැතිරගොස් තිබෙන බවත්ය. එසේම මේ වන විට අදාල ප්‍රතිකාර සඳහා ඖෂධ නිකුත්කර ඇතැයිද ඒ මහතා පැවසීය. එමෙන්ම මෙම රෝගය පාලනය කළ නොහැකි බවත් පුද්ගලිකවම පාලනය වීමක් සිදු කරගත යුතු බවත් වෛද්‍ය ජූඩ් ජයමහ මහතා පවසයි. ඉන්ෆ්ලුවෙන්සා රෝගය බවට හඳුනාගත් රෝගීන් 48 දෙනෙකු තංගල්ල හා හම්බන්තොට මහ රෝහල්වල ප්‍රතිකාර ලබන අතර හම්බන්තොට මහ රෝහලේ ප්‍රතිකාර ලබන රෝගීන් 38 දෙනෙකු අතරින් 26 දෙනෙකු දරුවන් වේ. තංගල්ල මහ රෝහලේ ඉන්ෆ්වෙන්සා රෝගය වැළඳුනු පුද්ගලයින් දහ දෙනෙකු වාර්තා වේ.", "URL": "https://lankatruth.com/si/?p=53543", "Category": "පුවත්", "Parent URL": null}