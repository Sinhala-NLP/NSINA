{"Source": "Lankatruth", "Timestamp": "November 27, 2019", "Headline": "අමාත්‍ය විමල් වීරවංශට එරෙහි අයතා වත්කම් ඉපයීම සම්බන්ධ නඩුව නැවත කල් යයි", "News Content": "වත්මන් රජයේ කුඩා හා මධ්‍ය පරිමාන ව්‍යවසාය සංවර්ධන, කර්මාන්ත සැපයුම් අමාත්‍ය විමල් වීරවංශ මහතා පසුගිය මහින්ද රාජපක්ෂ පාලන සමයේ ඉදිකිරීම් හා ඉංජිනේරු සේවා අමාත්‍ය ධුරය හොබවමින් රුපියල් කෝටි හත හමාරකට අධික අයතා වත්කම් උපයා ඇතිබවට, අල්ලස් දූෂණ විමර්ශන කොමිසම විසින් ගොනුකර ඇති නඩුවේ වැඩිදුර විභාගය ලබන වසරේ ජනවාරි මස 27 වැනිදා තෙක් කල් තැබීමට කොළඹ මහාධිකරණ විනිසුරු ප්‍රදීප් හෙට්ටිආරච්චි මහතා අද(27) නියෝග කර තිබේ. අද පැවති නව රජයේ පළමු කැබිනට් මණ්ඩල රැස්වීමට සහභාගීවීමට ඇති බැවින් විත්තිකාර විමල් වීරවංශ අමාත්‍යවරයා අධිකරණයේ පෙනී නොසිටි අතර එබැවින් නඩුව කල් තැබීමට විනිසුරුවරයා නියෝග කර තිබේ. 2009 ජනවාරී මස පළමුවැනිදාත් 2014 දෙසැම්බර් මස 31 වැනිදාත් අතර කාලය තුළදී සිය නීත්‍යනුකූල වත්කම් හා ලැබීවලින් උපයාගත නොහැකි රුපියල් 74,480,017 මුදල් හා දේපළ උපයාගෙන ඇති බවත් එම මුදල් හා දේපළ උපයාගෙන ඇත්තේ අල්ලස් වලින් බවත් අධිචෝදනා පත්‍රයේ වැඩිදුරටත් සඳහන් කර ඇත. මුදල් උපයාගෙන ඇති ආකාරය හා දේපළ උපයාගෙන ඇති ආකාරය දැක්වෙන උපගොනු දෙකක්ද අල්ලස් කොමිසමේ අධ්‍යක්ෂ ජනරාල් ජනාධිපති නීතීඥ සරත් ජයමාන්න මහතාගේ අත්සනින් යුතුව නිකුත් කළ අධිචෝදනා පත්‍රය සමඟ අල්ලස් කොමිසම විසින් අධිකරණයට ඉදිරිපත් කොට තිබිණි. මෙම නඩුව කැඳවනු ලැබු අවස්ථාවේදී ඉදිරිපත් වු කරුණු සලකා බැලු විනිසුරුවරයා මෙම නඩුව ලබන වසරේ ජනවාරී මස 27 වැනිදා කැඳවීමට නියම කළේය.", "URL": "https://lankatruth.com/si/?p=86260", "Category": "පුවත්", "Parent URL": null}