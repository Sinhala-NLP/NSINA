{"Source": "Lankatruth", "Timestamp": "July 18, 2019", "Headline": "18, 19 ගුරු වර්ජනයට බහුතර එකඟතාවක් නැහැ – සටන දියාරු කිරීමක්", "News Content": "පොහොට්ටු පක්ෂයට සම්බන්ධ ශ්‍රී ලංකා පොදුජන ගුරු සංගමය, ගුරු විදුහල්පති වෘත්තීය සටන අඩපන කිරීමට සහ ආණ්ඩුවේ උවමනාවන් ඉටුකිරීමට අද(18) සහ හෙට දින කැඳවා ඇති වර්ජන ක්‍රියාමාර්ගයට කිසිඳු සහයක් පල නොකරන බව ගුරු විදුහල්පති වෘත්තීය සංගම් 27ක් පවසයි. ගුරු විදුහල්පති වැටුප් විෂමතාවය විසඳා වැටුප් වැඩිකර ගැනීමට, දල ජාතික නිෂ්පාදනයෙන් 6%ක් අධ්‍යාපනයට වෙන් කිරීමට, අමතර කොළ පිරවිලි වැඩ ගුරුවරුන් සඳහා පැටවීමට එරෙහිවත්, නවක ගුරුවරුන්ට 2016 සිට විශ‍්‍රාම වැටුප අහිමි කිරීමට එරෙහිව පසුගිය මාර්තු මස 13 වැනිදා රට පුරා ගුරු විදුහල්පතිවරු සාර්ථකව අසනීප නිවාඩු වාර්තා කිරීමේ වෘත්තීය ක්‍රියාමාර්ගයක් අනුගමනය කළේය. එයට රජය ප්‍රතිචාර නොදැක්වීම හේතුවෙන් මැයි මස 9 සහ 10 දෙදින තුළ වෘත්තීය ක්‍රියාමාර්ගයක් කැඳවා තිබුණ ද රටතුළ උද්ගතව පැවති අනාරක්ෂිත වාතාවරණය හේතුවෙන් එම ක්‍රියාමාර්ගය තාවකාලිකව අතහැරීමට වෘත්තීය සමිති තීරණය කර තිබිණි. මේ අතර කිසිඳු සැළසුමකින් තොරව සහ ගුරු විදුහල්පති වෘත්තීය සමිති සමඟ කිසිඳු එකඟතාවයකින් තොරව අද(18) සහ හෙට දිනයන්හි අසනීප නිවාඩු වාර්තා කරන ලෙස දන්වමින් පොදුජන ගුරු සංගමය දැනුම්දීම් සිදුකර ඇතැයි ගුරු විදුහල්පති වෘත්තීය සිමිති පවසයි. ගුරු විදුහල්පති වෘත්තීය සමිති බහුතර සංඛ්‍යාවකගේ එකඟතාවයකින් තොරව පොදුජන ගුරු සංගමය සිදුකරන මෙවැනි ක්‍රියා ගුරු විදුහල්පති ඒකාබද්ධ සටන් ව්‍යාපාරය දියාරු කිරීමක් බවත් ආණ්ඩුවේ උවමනාවන් ඉටු කිරීමක් බලත් ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පැවසීය. එසේම ගුරු විදුහල්පතිවරුන්ගේ වෘත්තීය ඉල්ලීම් දිනාගැනීමේ අරගලයේ ඉදිරි ක්‍රියාමාර්ග ලබන 21 වැනිදා ඒකාබද්ධව ප්‍රකාශයට පත්කරන බව ද ගුරු විදුහල්පති වෘත්තීය සමිති බහුතරය පවසයි.", "URL": "https://lankatruth.com/si/?p=77820", "Category": "පුවත්", "Parent URL": null}