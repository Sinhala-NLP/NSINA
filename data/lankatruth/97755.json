{"Source": "Lankatruth", "Timestamp": "October 14, 2020", "Headline": "චීනයෙන් ගෙනා කන්ටේනර් 25ක බාල ටින්මාළු කඩවලට", "News Content": "චීනයෙන් ආනයනය කරන ලද ටින් මාළු බහාලුම් 25ක් ප්‍රමිතියෙන් තොර ඒවා බව තහවුරුවීමෙන් පසුව ප්‍රතිඅපනයනය කරන්නැයි දැනුම් දුන්නද ඒවා වෙළඳපොළට නිකුත් කරමින් තිබෙන බවට වාර්තා වේ. ආනයනය කරන ටින් මාළුවල ප්‍රමිතිය තීරණය කරනුයේ ශ්‍රී ලංකා ප්‍රමිති ආයතනයෙන් වන අතර එම බහාලුම් 25 අඩංගු මාළු ටටින්වලින් ලබාගත් සාම්පල පරීක්ෂාවේ දී නිසි ප්‍රමිතිය නොමැති බව තහවුරු වී තිබේ. එම නිසා එම බහාලුම් 25ම ප්‍රතිඅපනයනය කරන්නැයි ආනයනකරුට දැනුම් දී තිබේ. එහෙත් ආනයනකරු විසින් සිදු කරන ලද අභියාචනාවක් සලකා ටින් මාළු තොගයේ සාම්පල් වැඩි ප්‍රමාණයක් දෙවන වර පරීක්ෂාවට ලක් කර ඇති බවත් ඉන් පසුව එම ටින් මාළු තොග වෙළෙඳපොළට නිකුත් කිරීමට අවසර හිමිවී ඇති බවත් ආරංචි මාර්ග සඳහන් කරයි. පළමු පරීක්ෂාවේදී ටින් මාළුවල පුමිතිය අඩු වී තිබීමත් දෙවැනි පරීක්ෂාවේදී ප්‍රමිතිය තිබීමත් සැක උපදවන බවද ටින් මාළු ආනයනකරුවෝ පවසති. යම් හෙයකින් වෙළඳපොළට නිකුත් කරන එම ටින් මාළු තොගයේ ප්‍රමිතියක් නොමැති නම් පාරිභෝගිකයන්ට බරපතළ සෞඛ්‍ය ගැටලුවකට මුහුණ දීමට සිදුවන බවද ඔවූහු කියති. එම බහාලුම් විසි පහේ මාළු ටින් ලක්ෂ 10ක පමණ ප්‍රමාණයක් තිබෙන බවද වාර්තා වේ. මේ පිළිබඳව ශ්‍රී ලංකා ප්‍රමිති ආයතනයේ උසස් නිලධාරියෙකුගෙන් කළ විමසීමකදී ඔහු සඳහන් කළේ දෙවන වර පරීක්ෂාවේදී ටින් මාළුවල ප්‍රමිතිය ගැටලුවක් නොතිබූ බවයි. රේගු මාධ්‍ය ප්‍රකාශක අතිරේක රේගු අධ්‍යක්ෂ ජනරාල් සුනිල් ජයරත්න මහතා සඳහන් කළේ ශ්‍රී ලංකා ප්‍රමිති ආයතනයේ සහතිකය මත ටින් මාළු කන්ටේනර 25 මුදාහැරිව බවයි.", "URL": "https://lankatruth.com/si/?p=97755", "Category": "පුවත්", "Parent URL": null}