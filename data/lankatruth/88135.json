{"Source": "Lankatruth", "Timestamp": "December 31, 2019", "Headline": "ජාතික ගීය දෙමළෙන් ගැයීම දෙමළ ජනතාවගේ ව්‍යවස්ථාපිත අයිතියක්", "News Content": "ජාතික ගීය දෙමළ භාෂාවෙන් ගායනා කිරීම දෙමළ භාෂාවෙන් ගායනා කිරීම දෙමළ ජනතාව‍ගේ අයිතියක් බවත් එය ආණ්ඩුක්‍රම ව්‍යවස්ථාවෙන්ම ලබා දී ඇති ව්‍යවස්ථාපිත අයිතියක් බවත් රාජ්‍ය අමාත්‍ය වාසුදේව නානායක්කාර මහතා අවධාරණය කරයි. ජාතික ගීය දෙමළ භාෂාවෙන් ගායනා කිරීමෙන් ජාතික ගීයට හෝ කිසිදු ජාතියකට හානියක් සිදු නොවන බවද රාජ්‍ය අමාත්‍ය වාසුදේව නානායක්කාර මහතා පෙන්වා දෙයි. පසුගිය ආණ්ඩුව සමයේ නිදහස් දින උත්සවය ආරම්භයේදී ජාතික ගීය සිංහල භාෂාවෙන් සහ අවසානයේදී දෙමළ භාෂාවෙන් ගායනා කිරීම හඳුන්වා දුන් බව පෙන්වා දෙන ඇමතිවරයා පවසන්නේ, එය පසුගිය රජය විසින් ගත් ඉතාම වැදගත් තීරණයක් බවයි. දෙමළ ජනතාවට තමන්ගේ භාෂාවෙන් ජාතික ගීය ගැයීම සඳහා අවස්ථාව ලබාදීමෙන් ඔවුන්ද සමාන අයිතිවාසිකම් සහිත ශ්‍රී ලාංකිකයන් බව ඔවුන්ටම තහවුරු වන බවත් එය ඉතා හොඳ ප්‍රවණතාවයක් වන බවත් වාසුදේව නානායක්කාර මහතා වැඩිදුරටත් අවධාරණය කරයි. දෙමළ ජාතිකයන් දෙමළ භාෂාවෙන් ජාතික ගීය ගායනා කිරීම වැළැක්වූයේ ප්‍රභාකරන් විසින් බවත්, ත්‍රස්තවාදය අවසන් වී ඇති පසුබිමක දෙමළ ජාතිකයන්ට ඔවුන්ගේම භාෂාවෙන් ජාතික ගීය ගායනා කිරීමට ව්‍යවස්ථාවෙන්ම ලබා දී ඇති අයිතියට එරෙහි වීමට කිසිදු පුද්ගලයෙකුට හැකියාවක් නොමැති බවත් රාජ්‍ය අමාත්‍ය වාසුදේව නානායක්කාර මහතා අවධාරණය කරයි. ඒ මහතා මේ බව සඳහන් කරන්නේ 2020 නිදහස් දිනයේදී ජාතික ගීය දෙමළ භාෂාවෙන් ගායනා නොකිරීමට ආණ්ඩුව ගෙන ඇති තීරනය සම්බන්ධයේන අදහස් දක්විමිනි.", "URL": "https://lankatruth.com/si/?p=88135", "Category": "පුවත්", "Parent URL": null}