{"Source": "Lankatruth", "Timestamp": "August 20, 2018", "Headline": "සයිටම් සිසුන්ගෙන් ජනපතිට සන්දේශයක්", "News Content": "සයිටම් පෞද්ගලික වෛද්‍ය පීඨයේ ඉගනුම ලබමින් සිටි සිසුන් පිරිසක් කොතලාවල වෛද්‍ය පීඨයට ඇතුළත් කළද එහිදී අසාධාරණ මුදල් අයකිරීමක් සිදු කරන බව පවසමින් සයිටම් සිසුන් පිරිසක් අද(20) ජනාධිපතිවරයා වෙත සන්දේශයක් භාර දී ඇත. සයිටම් ආයතනය සඳහා මුදල් ගෙවා නිම කළ සහ ශිෂ්‍යත්ව ලාභී සිසුන් ද ඇතුළත්ව වසරකට රුපියල් ලක්ෂ 13ක පමණ මුදලක් කොතලාවල වෛද්‍ය පීඨයට ගෙවන ලෙස දන්වා ඇති බවත් එමඟින් තමන් දැඩි අසාධාරණයට ලක්ව ඇති බවත් සිසුන් පවසයි. සිය ගැටලු ජනාධිපතිවරයා වෙත ඉදිරිපත් කිරීම සඳහා සයිටම් සිසුන් පිරිසක් ගාලු මුවදොර පිටිය ඉදිරිපිටට රැස්ව සිටි අතර ඉන් සිසුන් කිහිපදෙනෙකුට ජනාධිපතිවරයාට සන්දේශය භාරදීම සඳහා ජනාධිපති ලේකම් කාර්යාලය වෙත යාමට අවසර හිමිවී ඇත. එම සිසුන් වැඩි දුරටත් පවසා සිටියේ අධ්‍යාපන කටයුතු ඉදිරියට කරගෙනයාමට වාර්ශිකව මෙතරම් මුදලක් ගෙවීම අපහසු බවත් ඉතා අසාධාරණ තීන්දුවක් බවත්ය.", "URL": "https://lankatruth.com/si/?p=58036", "Category": "පුවත්", "Parent URL": null}