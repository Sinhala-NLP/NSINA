{"Source": "Lankatruth", "Timestamp": "July 14, 2019", "Headline": "මෝටර් වාහන සංශෝධන පනතේ වෙනසක් – බීමත්ව රිය පැදවූවොත් දඬුවම් සැරයි", "News Content": "මෝටර් වාහන පනතේ නව සංශෝධනයට අනුව බීමත්ව රිය පැදවීම සම්බන්ධ වරද දෙකකට ජීවිතාන්තය දක්වා රියදුරු බලපත්‍රය අවලංගු කිරීමට නීතිමය ප්‍රතිපාදන ලැබී ඇතැයි පොලීසිය පවසයි. 2019 අංක 10 දරන මෝටර් වාහන සංශෝධන පනතට අනුව මගී ප්‍රවාහන රථයක රියදුරෙකු බීමත්ව රිය පදවා වරදකරුවෙක් වුවහොත් රුපියල් 25,000කට නොඅඩු හා රුපියල් 30,000කට නොවැඩි දඩ මුදලකට හෝ මාස 6කට නොවැඩි කාලයක් සදහා රක්ෂිත බන්ධනාගාර ගත කිරිමක් හෝ එම දඩුවම් දෙකටම යටත් කිරීමේ හැකියාව පවතී. එමෙන්ම අදාල පුද්ගලයාගේ රියදුරු බලපත්‍රය ජිවිතාන්තය දක්වා අවලංගු කිරිමට ද නීතිමය ප්‍රතිපාදන සළසා ඇත. එසේම මගී ප්‍රවාහන රියදුරෙකු බීමත්ව රිය පදවා අනතුරක් සිදුකර ඊට වරදකරුවෙකු වන්නේ නම් රුපියල් 100,000කට නොඅඩු හා රුපියල් 150,000කට නොවැඩි දඩ මුදලකට හෝ අවුරුදු 2කට නොඅඩු හා අවුරුදු 10කට නොවැඩි කාලයක් සදහා රක්ෂිත බන්ධනාගාර ගත කිරිම හෝ එම දඩුවම් දෙකටම යටත් කිරීමේ හැකියාව ඇත. එසේම ජීවිතාන්තය දක්වා රියදුරු බලපත්‍රය අහෝසිකිරීමට ද හැකියාව ඇත. මීට අමතරව පෞද්ගලික වාහන රියදුරෙකු බීමත්ව රිය පදවා වරදකරුවෙකු වුවහොත් රුපියල් 25,000කට නොඅඩු සහ රුපියල් 30,000කට නොවැඩි දඩ මුදලක් හෝ මාස 3කට නොවැඩි සිර දඬුවමක් හෝ එම දඬුවම් දෙකටම යටත් කිරීමේ හැකියාව ඇත. ඊට අමතරව මාස 12කට නොවැඩි කාලයක් සඳහා රියදුරු බලපත්‍රය අහෝසි කිරීමේ හැකියාව ද පවතින බව පොලීසිය සඳහන් කරයි.", "URL": "https://lankatruth.com/si/?p=77668", "Category": "පුවත්", "Parent URL": null}