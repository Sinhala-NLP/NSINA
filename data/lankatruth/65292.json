{"Source": "Lankatruth", "Timestamp": "December 14, 2018", "Headline": "රනිල් අගමැති ලෙස ඉරිදා දිව්රුම් දෙයි", "News Content": "රනිල් වික්‍රමසිංහ මහතා නැවතත් අග්‍රාමාත්‍ය ධූරයෙහි දිව්රුම් දෙනු ඇතැයි දේශපාලන ආරංචි මාර්ග සඳහන් කරයි. රනිල් වික්‍රමසිංහ මහතා ලබන ඉරිදා (16) පෙරවරුවේ අග්‍රාමාත්‍යවරයා වශයෙන් දිවුරුම් දීමට සූදානමින් සිටින බව වාර්තා වේ. මේ සම්බන්ධයෙන් වූ යෝජනාව මේ වනවිට ජනාධිපති ලේකම් කාර්යාලය වෙත ලැබී ඇතැයිද ඒ අනුව ඉරිදා පෙරවරු 10ට රනිල් වික්‍රමසිංහ මහතා අගමැතිවරයා ලෙස දිව්රුම් දෙනු ඇතැයිද ඇතැම් පුවත් වෙබ් අඩවි ජනාධිපති ලේකම් කාර්යාලයේ ප්‍රකාශකයෙක් උපුටා දක්වමින් සඳහන් කර තිබේ. එමෙන්ම නව ආණ්ඩුවේ කැබිනට් මණ්ඩලය ලබන සඳුදා (17) පෙරවරුවේ දිව්රුම් දීමට නියමිතව ඇතැයිද පැවැසේ. නව කැබිනට් මණ්ඩලයට ශ්‍රී ලංකා නිදහස් පක්ෂයේ ඇමැතිවරුන් 06 දෙනෙකුද ඇතුළත්වන අතර කැබිනට් මණ්ඩලය 30 දෙනෙකුගෙන් සමන්විත වනු ඇතැයි ද වාර්තාවේ. ජනාධිපතිවරයා ඊයේ (13) රාත්‍රීයේදී කතානායක කරු ජයසූරිය මහතා සමඟ විශේෂ සාකච්ඡාවක් පවත්වා තිබෙන අතර එහිදී අග්‍රාමාත්‍ය ධුරය රනිල් වික්‍රමසිංහ මහතාට නැවත ලබාදීමට එඟතාවය පළකර ඇතැයි දේශපාලන ආරංචි මාර්ග සඳහන් කරයි. ජනාධිපතිවරයා විසින් ඉකුත් ඔක්තෝබර් මස 26 වැනිදා පස්වරුවේදී ව්‍යවස්ථා විරෝධී ලෙසත්, නීති විරෝධී ලෙසත් ප්‍රජාතන්ත්‍රවාදයට පයින් ගසමින් රනිල් වික්‍රමසිංහ මහතා අග්‍රාමාත්‍ය ධූරයෙන් ඉවත් කර මහින්ද රාජපක්ෂ මහතා අග්‍රාමාත්‍යවරයා ලෙස පත් කරමින් දියත් කළ කුමන්ත්‍රණය මේ වනවිට පරාජයට පත්වී තිබේ.", "URL": "https://lankatruth.com/si/?p=65292", "Category": "පුවත්", "Parent URL": null}