{"Source": "Lankatruth", "Timestamp": "September 22, 2012", "Headline": "ඉවත් කළා කිවූ SLS තවමත් සභාපති පුටුවේ", "News Content": "ස්ත්‍රී දූෂණයක වගඋත්තර කරුවකු ලෙස චෝදනා ලැබ රිමාණ්ඩ් භාරයේ සිට ඇප මත නිදහස් වූ සාරුව ලියනගේ සුනිල් නැමැත්තා නීතිවිරෝධී ලෙස අකුරැස්ස ප්‍රාදේශීය සභාවේ සභාපති වශයෙන් කටයුතු කරමින් සිටින බව වාර්තාවේ. සාරුව ලියනගේ සුනිල් ශ්‍රී ලංකා නිදහස් පක්ෂ සාමාජිකත්වය අතුළු සියලු තනතුරුවලින් ඉවත් කිරීමට අදාළ ගැසට් නිවේදනය නිකුත් කර ඇතත් එය අදාළ අංශ වෙත නොලැබීම හේතුවෙන් ඔහුට මෙම අවස්ථාව ලැබී තිබේ. 2012 ජූලි මස 04 දින මාතර කොට්ඨාශ ළමා හා කාන්තා කාර්යාංශය විසින් බාල වයස්කාර දැරියක දූෂණය කිරීමේ චෝදනා මත සාරුව ලියනගේ සුනිල් අත්අඩංගුවට ගනු ලැබිණි. මොහු ජූලි 04 වැනි දින සිට සැප්තැම්බර් 13 වැනි දින දක්වා රක්ෂීත බන්ධනාගාර ගත කර සිටියේය. ඉකුත් සැප්තැම්බර් 13වැනි දින ඇප කොන්දේසි මත නිදහස ලබා පැමිණි සාරුව ලියනගේ සුනිල් සැප්තැම්බර් මස 14 වැනි දින අකුරැස්ස ප්‍රාදේශීය සභාවේ නිල රාජකාරි භාරගෙන ඇත. මේ පිළිබඳව මැතිවරණ කොමසාරිස් කාර්යාලයේ ප්‍රකාශකයෙකු පැවසූවේ සාරුව ලියනගේ සුනිල් ශ්‍රී ලංකා නිදහස් පක්ෂ සාමාජිකත්වය ඇතුළු සියලු තනතුරුවලින් ඉවත් කිරීම සඳහා වන ගැසට් නිවේදනය සැප්තැම්බර් මස 15 වැනිදා නිකුත්කළ බවයි.", "URL": "https://lankatruth.com/si/?p=4276", "Category": "පුවත්", "Parent URL": null}