{"Source": "Lankatruth", "Timestamp": "October 19, 2011", "Headline": "පක්ෂ සමුළුවක් තියන්න අපිට හදිස්සියක් නැහැ – ජ.වි‍.පෙ. ප්‍රධාන ලේකම් ටිල්වින් සිල්වා", "News Content": "” අපේ පක්ෂ ව්‍යවස්ථාවට අනුව සමුළුවක් පැවැත්විය යුත්තේ අවුරුදු පහකට වරක්. ඊට අමතරව මධ්‍යම කාරක සභාව තීරණය කරන අවස්ථාවක පැවැත්විය හැකියි. පක්ෂ සමුළුවක් කැදවන්න අපට කිසිම හදිස්සියක් නැහැ “යයි ජනතා විමුත්ති පෙරමුණේ ප්‍රධාන ලේකම් ටිල්වින් සිල්වා මහතා පැවසීය. ඔහු මේ බව පැවසූවේ අද(19) පැලවත්ත පක්ෂ ප්‍රධාන කාර්යාලයේ පැවති ප්‍රවෘත්ති සාකච්ඡාවකදීය. 2012 වසර වෙනුවෙන් ආණ්ඩුව ඉදිරිපත්කර තිබෙන අයවැය විසර්ජන පනත පිළිබද ජනතා විමුක්ති පෙරමුණේ ස්ථාවරය පැහැදිලි කිරීමට මෙම ප්‍රවෘත්ති සාකච්ඡාව කැදවා තිබූ අතර එහිදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් ටිල්වින් සිල්වා මහතා මේ බව පැවසීය. එහිදී වැඩිදුරටත් අදහස් දැක්වූ ඒ මහතා, පක්ෂයේ සුළුපිරිසක් ඉවත්ව ගොස් කරන ප්‍රකාශ පිළිබදව කිසිසේත්ම කලබල නොවන බවත් එයින් පක්ෂයේ ශක්තියට කිසිදු හානියක් සිදුව නැති බවට අවධාරණය කළේය. පක්ෂ සමුළුවක් කැදවීම කිසිවෙකුගේ අවශ්‍යතාවයට අනුව සිදු නොවන බවද එවැනි සමුළුවක් අවශ්‍ය නම් ඒ සදහා ව්‍යවස්ථාවට අනුව කටයුතු කරනවා මිස කිසිදු හදිසියක් පක්ෂයට නැති බවද ඔහු අවධාරණය කළේය.", "URL": "https://lankatruth.com/si/?p=49", "Category": "පුවත්", "Parent URL": null}