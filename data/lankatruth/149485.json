{"Source": "Lankatruth", "Timestamp": "July 22, 2023", "Headline": "මේක ජනතාවගේ ජීවිත බිල්ලට දෙමින් තමන්ගේ කොමිස් කුට්ටිය වෙනුවෙන් ඖෂධ මාෆියාවේ නිරත වෙන ආණ්ඩුවක් – සරෝජා සාවිත්‍රි පෝල් රාජ්", "News Content": "වත්මන් ආණ්ඩුව ජනතාවගේ ජීවිත බිල්ලට දෙමින් තමන්ගේ කොමිස් කුට්ටිය වෙනුවෙන් ඖෂධ මාෆියාවේ නිරත වෙන ආණ්ඩුවක් යැයි අයිතීන් උදෙසා කාන්තාවෝ සංවිධානයේ සභාපති සරෝජා සාවිත්‍රි පෝල් රාජ් අවධාරණය කරයි. ඇය මේ බව අවධාරණය කර සිටියේ, බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති අයිතීන් උදෙසා කාන්තාවෝ සංවිධානයේ මාධ්‍ය හමුවක් අමතමිණි. එහිදී වැඩිදුරටත් අදහස් දැක්වූ අයිතීන් උදෙසා කාන්තාවෝ සංවිධානයේ සභාපති සරෝජා සාවිත්‍රි පෝල් රාජ්, “පසුගිය මාසයක පමණ කාලපරාසය ගතහොත් ලංකාවේ රෝහල්වල ඖෂධ විෂවීම නිසා, ශල්‍ය කර්මවලදී ආදී ලෙස ප්‍රතිකාර ලබාගැනීමට රෝහල්වලට ගිය අවස්ථාවලදී මිය ගිය රෝගීන්ගේ සංඛ්‍යාව ඉහළ ගොස් තිබෙනවා. ආණ්ඩුවේ මැතිඇමතිවරුන් කියනවා, “ආසාත්මිකතා ඇතිවීම සහ ඖෂධයක් විෂවීම ඉතාම සාමාන්‍ය දෙයක්. ලක්ෂයක් රෝහලට ගියොත් ලක්ෂයම පෙරළා ගෙදර එන්නේ නැහැ.” කියලා. මෙසේ ප්‍රකාශ කරමින් ජනතාවගේ ජීවිතවලට උද්ගතවී ඇති මාරාන්තික අනතුර සැහැල්ලුවට ලක්කරමින් රටේ සෞඛ්‍ය පද්ධතිය කඩා වැටීම සාමාන්‍ය කරණය කරමින් තිබෙනවා. රටක ජාතික ආදායමෙන් වැඩි පංගුවක් තමන්ගේ පැවැත්ම වෙනුවෙන් වෙන්කර ගන්නා ආණ්ඩුවක් හැටියට තමයි අපේ ලංකාව හඳුන්වන්න සිදුවෙන්නේ. ජන ජීවිතය නගාසිටුවීම සඳහා ජනතාවට අත්‍යවශ්‍යවන අධ්‍යාපනය, සෞඛ්‍ය සමාජ පද්ධති සුරක්ෂිත කරන්න රජයේ ආදායමෙන් අවශ්‍ය ප්‍රමාණයක් වෙන්කිරීමට ආණ්ඩුව අසමත්වී තිබෙනවා. රටේ සෞඛ්‍ය සඳහා වෙන්කරනු ලබන්නේ අවුරුද්දට බිලියන 200ක පමණ මුදලක්. නමුත් ඒ වගේ දහස් ගුණයක මුදලක් ඇමතිවරු තම තමන්ගේ වියදම් සඳහා විශේෂයෙන්ම ජනාධිපතිවරයාගේ ආරක්ෂාව සඳහා අමාත්‍ය කාර්යමණ්ඩල සඳහා ජනාධිපතිවරයාගේ උපදේශකයන් සඳහා පෞද්ගලික වාහන සඳහා රටේ ආදායමෙන් විශාල ප්‍රමාණයක් කොල්ලකමින් පරිහරණය කරමින් තිබෙනවා. ඖෂධ නියාමන අධිකාරිය විසින් සම්මත කළ, පර්යේෂණයට ලක්කළ, රටේ එදිනෙදා භාවිතය සඳහා අත්‍යවශ්‍ය ඖෂධ 850කින් ඖෂධ 256ක්ම මේ වන විට නොමැති බව වාර්තා වෙලා තිබෙනවා. මේ අත්‍යාවශ්‍ය දෛනිකව භාවිතා වෙන ඖෂධ ප්‍රමාණය රට තුළ පවත්වා ගන්නට අවශ්‍ය මාත්‍රාවන් ප්‍රමාණය රටේ ඇතිවන ඕනෑම අභියෝගයක් යටතේ, ඉදිරි මාසය හෝ දෙකක කාලසීමාවකට පවත්වා ගන්නට, රටේ ජනතාවට නිදහස් සෞඛ්‍යයක් ලබාදෙන්නට අසමත් වන ආණ්ඩුවක කළමනාකාරිත්වය ගැන ප්‍රකාශ කරන්නට වචන නැහැ. එසේ තිබෙන තත්වයක් තුළ තමයි 2048 වන විට රට සංවර්ධිත, සුඛිත මුදිත රටක් බවට පත්කරන බවට මේ ආණ්ඩුව පාරම්බාමින් තිබෙන්නේ. පසුගිය කාලයේ ඖෂධ විෂවීම නිසා මියගිය රෝගීන් සංඛ්‍යාව ප්‍රතිජීවක ඖෂධ නොමැතිකම හා විෂවීම නිසා ජීවිතවලට ඇතිවී තිබුණු තර්ජනය, ඇසේ ‘සුද’ ඉවත් කිරීම සඳහා කරනු ලබන ශල්‍යකර්මවලින් පසුව ඇසට යෙදීමට දෙන ඖෂධ විෂවීම නිසා අන්ධභාවයට පත්වුණු රෝගීන් සෑහෙන ප්‍රමාණයක් වාර්තා වුණා. වෛද්‍ය උපකරණ නැහැ. විශාල වශයෙන් වෛද්‍යවරුන්ගේ හිඟයක් රට තුළ පෙනෙන්න තිබෙනවා. දකුණු පළාතේ නිර්වින්දන විශේෂඥ වෛද්‍යවරුන්ගේ දැඩි හිඟයක් තිබෙනවා. රෝහල් ගණනාවක සේවය සැපයීම සඳහා ඉන්නේ එක නිර්වින්දන විශේෂඥ වෛද්‍යවරයෙක් පමණයි. එම වෛද්‍යවරයාට තමන්ගේ ධාරිතාවේ පරාසය ඉක්මවා සේවය කිරීමට සිදුවී තිබෙනවා. මේ පද්ධතිය තුළ ඇති වෙන මේ සියල්ල ඒ කාර්යමණ්ඩලවල දෝෂ හැටියට ලඝු කරමින්, ඒ කාර්යමණ්ඩලවලට නීතිමය ක්‍රියාමාර්ග ගනිමින් ආණ්ඩුව තමන්ගේ අපොහොසත්කම බේරා ගැනීමට උත්සාහ කරනවා. නිසි වෙලාවට ප්‍රමිතියෙන් යුතු ඖෂධ ටික, වෛද්‍ය උපකරණ ටික දීමට නොහැකි, නිසි විදිහට බඳවා ගැනීම් පද්ධතිය ක්‍රියාත්මක කරන්න නොහැකි අවශ්‍ය වන මානව සම්පත රඳවා ගැනීමට නොහැකි ආණ්ඩුව සෞඛ්‍ය පද්ධතිය තුළ කඩා වැටීම, මහජනතාව සහ සේවය අඛණ්ඩව ලබාදෙන රෝහල් කාර්යමණ්ඩල අතර ගැටුමක් බවට පත්කරමින් ආණ්ඩුව කල්මරමින් ඉන්නවා. මේ සිදුවෙමින් තිබෙන්නේ මොකක්ද කියන එක ජනතාව දන්නවා. දිනකට රෝහලට පැමිණෙන සාමාන්‍ය මිනිසෙකුට රෝහලේ තිබෙන අත්‍යවශ්‍ය අවම පහසුකම් ටික ලබාගැනීමට නොහැකිවී ඇති තත්වය ජනතාව දන්නවා. මෑතකදී අවුරුදු 31ක තරුණ රෝගියෙක් පානදුර රෝහලේදී මිය යනවා, ඒ රෝහලේ වෛද්‍යතුමා කියනවා පේරාදෙණිය රෝහලට, කොළඹ ජාතික රෝහලට, කරාපිටිය රෝහලට දුරකථන ඇමතුම් ලබාදීල දැඩිසත්කාර ඒකකයකින් ඇඳක් ලබාගැනීමට උත්සාහ කළ නමුත් කිසිදු ස්ථානයකින් ඇඳක් ලබාගැනීමට නොහැකි වූ නිසා රෝගියා මිය ගියා කියලා. දැඩිසත්කාර ඒකකයක ඇඳක් වෙන්කරවා ගැනීමට නොහැකිව රෝගියෙක් මහ මග මිය තත්වයක් ඇති රටක, සෞඛ්‍ය ඇමතිතුමා ඇතුළු වගකිවයුතු නිලධාරීන් මේක සෞඛ්‍ය සේවකයන්ගේ අර්බුදයක් සෞඛ්‍ය සේවකයාගේ දෝෂයක් හැටියට හුවාදක්මින්, නීතිමය ක්‍රියාමාර්ග ගැනීමට උත්සාහ කරමින් අත සෝදාගෙන අයින්වෙන්න උත්සාහ කරනවා. සෞඛ්‍ය ගැන කතා කරද්දී සෞඛ්‍ය සහ පෝෂණය කියන කරුණු දෙකක් නොවෙයි. එකකට එකක් බැඳී තිබෙන කරුණු දෙකක්. ඊයේ දිනයේ (21 දින) පුවත්පත්වල වාර්තා වුණා රටේ ළමුන් හා කාන්තාවන් 971888ට මන්දපෝෂණය බව. මේ තමයි අපේ රටේ සාමාන්‍ය ජනතාවගේ ජීවන මට්ටම. ජනතාවගෙන් ලක්ෂ දහයකට නිසි පෝෂණීය ජීවන තත්වයක්, නිසි සෞඛ්‍ය තත්වයක් ලබාදෙන්න මේ ආණ්ඩුවට නොහැකි වෙලා තිබෙනවා. පසුගිය මාස හයට ඖෂධ වර්ග 64ක් භාවිතයෙන් ඉවතට දමා තිබෙනවා. ඖෂධ නියාමන අධිකාරිය හා එකඟව ටෙන්ඩර් පටිපාටියක් හරහා, ලංකාවට ඖෂධ ගෙනවා ගනු ලබන්නේ. හදිසියේ බෙහෙත් මිලදී ගන්න, සෞඛ්‍ය ඇමතිවරයා කැමතියි. එතනදී තමයි ටෙන්ඩර් පටිපාටියෙන් ඉවත්ව කොමිෂන් එකට වහන් වෙලා හොර රහසේ බෙහෙත් ගෙන්වලා මගෝඩි කරන්න හැකිවෙලා තිබෙන්නේ. භාවිතයෙන් ඉවත්කරන ලද ඖෂධ වර්ග 64 වෙනුවට නිසි ප්‍රමිතියෙන් යුත් ඖෂධ ගෙන්වා ගැනීමට ඇමතිවරයා මේ වන තෙක් කටයුතු කර නැහැ. ඖෂධ සංස්ථාව කෝටි 09ක් වැඩිපුර ගෙවලා ඉන්හේලර් අරගෙන තිබෙනවා. රු: 14ට 13කට මිලදී ගත හැකි ඉන්හේලර්, එකක් රුපියල් 705ක් වන විදිහට මිලදී ගෙන තිබෙනවා. ටෙන්ඩර් පටිපාටියෙන් බැහැරව, නිසි ක්‍රමවේදවලින් බැහැරව, මිලදී ගැනීම් කර ජනතා මුදල් කාබාසිනියා කර තිබෙනවා. රටේ බදු ගෙවන, සාමාන්‍ය ජනතාවගේ මූලික අයිතිවාසිකමක් තමයි තමන්ට හිමිවිය යුතු සෞඛ්‍ය වරප්‍රසාදය බුක්ති විඳීම. ජනතාවට ඒ වරප්‍රසාදය අහිමි වෙලා තිබෙනවා. මේ තත්වයන් තුළ ජනතාවගේ ජීවිත පිළිබඳව, ජීවත්වීමේ අයිතිය පිළිබඳව විශාල අර්බුදයක් පැන නගිනවා. ඒ වගේම රටේ මහජනතාව බදු ගෙවන්නේ තමන්ට නිදහස් අධ්‍යාපනය, සෞඛ්‍යය බුක්ති විඳීමේ අයිතිය මත. බදු ගෙවන ජනතාව හැටියට සෑම පුරවැසියෙකුගේම අයිතියත් තමයි, තමන්ට මිය යන මොහොතේදී හෝ අවශ්‍ය නිසි ප්‍රතිකාරය විශ්වාසයකින් යුතුව ලබාගැනීම. අද වන විට ජීවිතයේ අවසානයේ රෝගී වෙලා ප්‍රතිකාර ගැනීම සඳහා විශ්වාසයකින් යුතුව රෝහලකට ඇතුළත් වීමට නොහැකි සෞඛ්‍ය පද්ධතියක් තිබෙනවා නම්, මේ ආණ්ඩු පිළිබඳ විශ්වාසයක් රටක ජනතාවට ගොඩනගා ගන්න බැහැ. අපි ආණ්ඩුවට කියා සිටිනවා මේ මොහොතේ වර්තමානයේ ඇතිවී තිබෙන අධ්‍යාපනය හා සෞඛ්‍යය යන අංශවලදී රටේ ජනතාවට වගකියන ආණ්ඩුවක් බවට පත්වෙන්න ඕනෑ. විශේෂයෙන්ම සෞඛ්‍යය කෂේත්‍රයේ ඇති වී තිබෙන අර්බුදය සම්බන්ධයෙන් වගකීම් සහගත උත්තරයක් රටේ ජනතාවට ඕන වෙනවා. අපි ජනතාවට කියනවා, කිසිම තෙතමනයක් නැති, ජනතාවගේ හෘද ස්පන්දනය නොදැනෙන ආණ්ඩුවේ පාලන ක්‍රමවේදය පරාජය කිරීම ජනතාව සතු වගකීමක්. දරුවෙකුට තමාගේ උපතේ සිට අවුරුදු පහක් වන තෙක් ලබාදෙන එන්නත පිළිබඳව වත් විශ්වාසයක් නැහැ. පසුගිය දිනෙක මාස හතරක බිළිඳියක් එන්නත ලබාදීම නිසා, මියගොස් තිබෙනවා. ඔබේ දරුවාට ප්‍රමිතියෙන් යුතු ඖෂධ ලබාදීම තහවුරු කරන්න, සෑම අම්මා කෙනෙකුටම තාත්තා කෙනෙකුට වගකීමක් තිබෙනවා. ඒ වගේම රටේ බදු ගෙවන ජනතාව හැටියට තමන්ගේ ජීවත්වීමේ අයිතිය වෙනුවෙන් පෙනී සිටීමට අයිතියක් තිබෙනවා. ලංකාවේ ජනතාවගේ ජීවිතවලට වගකියන්න නොහැකි ආණ්ඩුව ගෙදර යවන වගකීම ඔබ සතුයි, ඒ වෙනුවෙන් ඔබ එකතු විය යුතුයි, කියන එක අයිතීන් උදෙසා කාන්තාවෝ හැටියටඅපිකියනවා”", "URL": "https://lankatruth.com/si/?p=149485", "Category": "පුවත්", "Parent URL": null}