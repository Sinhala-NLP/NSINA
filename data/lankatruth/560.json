{"Source": "Lankatruth", "Timestamp": "December 19, 2011", "Headline": "විභාග ප්‍රතිඵලවල බරපතල ගැටළු රැසක් – ලංකා ගුරු සේවා සංගමය", "News Content": "විභාග කොමසාරිස් අනුර එදිරිසිංහ මහතා තම ඊලඟ සේවා දිගුව බලාපොරොත්තුවෙන් 2011 අපොස උ/පෙළ විභාගයේ විභාග ප්‍රතිඵල කලින් නිකුත් කර වැඩ පෙන්වීමට විභාග දෙපාර්තමේන්තුව තුල ගෙන ගිය අත්තනෝමතික ක්‍රියාවලිය හේතුවෙන් එම ප්‍රතිඵල බරපතල දෝෂ සහිත එකක් වී ඇති බව මේ වන විට වාර්තා වී ඇති බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා අද (19) කොළඹදී පැවති විශේෂ මාධ්‍ය හමුවකදී පැවසීය.     ඔහු ඒ පිළිබඳව වැඩිදුරටත් කරුණු දක්වමින් විභාග දෙපාර්තමේන්තුව තුල ඇගයීම් ලකුණු පරිගණක ගත කිරීමේදී එක් සේවකයකුට රාත්‍රී 10-12 වන තුරු වැඩ පවරා ඇති බව දැනගන්නට ලැබී ඇතැයිද එමගින් දැඩි පීඩාවක් තුල මෙම කටයුතු කළ සේවකයින්ගෙන් හා නිලධාරීන්ගෙන් විභාග ප්‍රතිඵලවල ගැටළු ඇති වී ඇති බව ඔහු පැවසීය. මෙවර අපොස උ/පෙළ විභාගයේදී නව හා පැරණි නිර්දේශවලට අදාලව විභාගයට පෙනී සිටින සිසුන්ට වෙන් වෙන්ව ප්‍රශ්ණ පත්‍ර ලබාදීම නිසා විශ්ව විද්‍යාල ප්‍රවේශය සඳහා වන Z ලකුණ තීරණය කිරීම බරපතල ගැටළුවක් වී ඇත. මේ නිසා දිනෙන් දින ප්‍රතිඵල නිකුත් කිරීම ප්‍රමාද වන තත්වයක් තුල විභාග දෙපාර්තමේන්තුව තුළින් හෙළිදරව් වෙමින් තිඛෙන මෙම තත්වය නිසා විභාග ප්‍රතිඵල පිළිබඳව තවත් බරපතල ගැටළු ගණනාවක් ඇති විය හැකි බව විශ්වාස කටයුතු ආරංචි මගින් තමා වෙත වාර්තා වී ඇති බවත් ඒ අනුව පිළිගත නොහැකි ප්‍රතිඵල නිකුත් වුවහොත් ඒ සියළු සිසුන් තම උත්තර පත්‍ර නැවත සමීක‍ෂණය සඳහා ඉල්ලා සිටින ලෙස පැවසීය. මෙම විභාගයේ ලබා දුන් ප්‍රශ්ණ පත්‍රවල නව හා පැරණි නිර්දේශයේ බරපතල ගැටළු ගණනාවක් නිසා ප්‍රතිඵල හා විශ්ව විද්‍යාල ප්‍රවේශය සම්බන්ධව ගැටළු පැන නැගිය හැකි බව එදා තම සංගමය විසින් අධ්‍යාපන අමාත්‍යවරයා ඇතුළු අධ්‍යාපන අමාත්‍යාංශයත් විභාග කොමසාරිස්වරයාටත් පෙන්වා දුන් නමුත් ඒවාට ඇහුම්කන් නොදුන් තත්වයක් තුල අද මේ අය තුන් ලක‍ෂයකට ආසන්න සිසු දරුවන්ගේ ඉදිරි අධ්‍යාපන කටයුතු බරපතල ගැටළුවකට ඇද දමා ඇති බවද පැවසීය. උසස් අධ්‍යාපන අමාත්‍ය එස්.බී. දිසානායක ඇමතිවරයා පසුගියදා පාර්ලිමේන්තුවේදී මෙම ප්‍රතිඵලවල සුළු සුළු අඩුපාඩුකම් ඇති විය හැකි බව සිදුකළ ප්‍රකාශ සම්බන්ධව දැඩි විරෝධය ප්‍රකාශ කරමින් අදහස් දැක්වූ මහින්ද ජයසිංහ මහතා ආණ්ඩුවේ වගකිවයුතු කැබිනට් ඇමතිවරයෙක් තුන් ලක‍ෂයකට ආසන්න දරුවන්ගේ ජීවිතවල අතිශය තීරණාත්මක විභාගයක ප්‍රතිඵලය සම්බන්ධව මෙවැනි ප්‍රකාශ කිරීම් බරපතල කරුණක් බවත් ඒ අනුව මෙරට අධ්‍යාපනය ඇද වැටී ඇති තත්වය සම්බන්ධව සිතා ගත හැකි බවත් එසේම ඔහුට එවැනි ප්‍රකාශයක් කිරීමට කිසිසේත් අයිතියක් නැති බවත් දරුවන්ගේ ජීවිත සමග සෙල්ලම් නොකරන ලෙසත් පැවසීය. තවද මෙම ඇමතිවරු නියෝජනය කරන මහින්ද රාජපක‍ෂ ආණ්ඩුව බරපතල ගැටළු රැසක් ඇති කර මෙම විභාග කොමසාරිස්වරයාට මේ වන විට වසර 3 ක් තිස්සේ සේවා දීර්ඝයක් ලබා දී ඇති බවත් ඒ අනුව මෙම සියළු ගැටළුවලට කැබිනට් මණ්ඩලය ඇතුළු මහින්ද රාජපක‍ෂ ආණ්ඩුව ඍජුවම වගකිවයුතු බව ඔහු පැවසීය. අවසාන වශයෙන් 300000 කට ආසන්න වන මෙම සිසු දරුවන්ගේ අයිතිවාසිකම් වෙනුවෙන් එළඹෙන බදාදා (21) මානව හිමිකම් කොමිෂන් සභාව හමුවේ පෙත්සමක් ගොනු කිරීමට සංගමය තීරණය කර ඇති බවත් දෙසැ. 31 වැනිදා වනතෙක් මෙම ප්‍රතිඵල නිකුත් කිරීමට විභාග දෙපාර්තමේන්තුව අසමත් වන්නේ නම් සිසු දරුවන්ගේ මූළික අයිතිවාසිකම් කඩකිරීමට එරෙහිව ශ්‍රේෂ්ඨාධිකරණයේ පෙත්සමක් ගොනු කිරීමට කටයුතු කරන බව ඔහු වැඩිදුරටත් සඳහන් කළේය.", "URL": "https://lankatruth.com/si/?p=560", "Category": "පුවත්", "Parent URL": null}