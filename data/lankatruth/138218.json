{"Source": "Lankatruth", "Timestamp": "August 19, 2022", "Headline": "ගෝටාට ලංකාවට එන්න ආරක්ෂාව දෙන්න – බැසිල් රනිල්ගෙන් ඉල්ලයි", "News Content": "ජනතා විරෝධය හමුවේ රටෙන් පලාගොස් ඉල්ලා අස්වූ ජනාධිපති ගෝඨාභය රාජපක්ෂට යළි මෙරටට පැමිණිම සදහා අවකාශ සලසන්නැයිද ඔහුගේ ආරක්ෂාව තහවුරු කරන්නැයිද ශ්‍රී ලංකා පොදුජන පෙරමුණේ ජාතික සංවිධායක බැසිල් රාජපක්ෂ ජනාධිපති රනිල් වික්‍රමසිංහගෙන් ඉල්ලා ඇතැයි වාර්තා වේ. මෙම ඉල්ලීම කර ඇත්තේ, ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු මන්ත්‍රීවරුන් පිරිසක් බැසිල් රාජපක්ෂගේ ප්‍රධානත්වයෙන් ජනාධිපති රනිල් වික්‍රමසිංහ ඇතුළු එක්සත් ජාතික පක්ෂයේ නියෝජිතයින් පිරිසක් අතර කොළඹ ජනාධිපති කාර්යාලයේ දී පැවති හමුවක දී ය. මෙහිදී අදහස් පළ කරමින් ශ්‍රී ලංකා පොදුජන පෙරමුණේ ජාතික සංවිධායක හිටපු මුදල් ඇමති බැසිල් රාජපක්ෂ පවසා ඇත්තේ පවතින ආර්ථික අර්බුදය විසඳමින් රට ගොඩ නැගීම සදහා ශ්‍රී ලංකා පොදුජන පෙරමුණ ජනාධිපතිවරයාට පූර්ණ සහාය ලබා දෙන බවය. හිටපු ජනාධිපති ගෝඨාභය රාජපක්ෂට ආරක්ෂිතව යළි දිවයිනට පැමිණිම සදහා කඩිනමින් අවකාශ සැලසිය යුතු බවද බැසිල් රාජපක්ෂ එහිදී සඳහන් කර ඇත. එය ශ්‍රී ලංකා පොදුජන පෙරමුණ ජනාධිපති ඇතුලු රජයෙන් ඉල්ලා සිටින ප්‍රමුඛතම ඉල්ලීම බවද බැසිල් රාජපක්ෂ මෙහිදී සදහන් කර තිබේ. මෙම සාකච්ඡාවට පොදුජන පෙරමුණ වෙනුවෙන් ප්‍රසන්න රණතුංග, සාගර කාරියවසම්, රෝහිත අබේගුණවර්ධන, ජොන්ස්ටන් ප්‍රනාන්දු, පවිත්‍රා වන්නිආරච්චි, නාමල් රාජපක්ෂ සහ සංජීව එදිරිමාන්න යන පාර්ලිමේන්තු මන්ත්‍රීවරුන් සහභාගී වී ඇත. එක්සත් ජාතික පක්ෂය නියෝජනය කරමින් සාගල රත්නායක, වජිර අබේවර්ධන, රුවන් විජයවර්ධන සහ ශමල් සෙනරත් යන පිරිස සහභාගී වී තිබෙි.", "URL": "https://lankatruth.com/si/?p=138218", "Category": "පුවත්", "Parent URL": null}