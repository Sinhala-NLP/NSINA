{"Source": "Lankatruth", "Timestamp": "March 19, 2019", "Headline": "කල් මරමින් පැවති ජොන්ස්ටන්ට එරෙහි නඩු හතරක් අල්ලස් කොමිසම ඉවත් කර ගනියි", "News Content": "හිටපු අමාත්‍ය ජොන්ස්ටන් ප්‍රනාන්දු මහතාට එරෙහිව අල්ලස් කොමිසම විසින් ගොනුකර තිබූ නඩු හතරක් ඉවත් කරගෙන තිබේ. නඩුවල පවතින තාක්ෂණික දෝශයක් හේතුවෙන් ජොන්ස්ටන් ප්‍රනාන්දු හිටපු අමාත්‍යවරයාට එරෙහිව ගොනුකර ඇති නඩු ඉල්ලා අස්කර ගැනීමට අවසර දෙන ලෙස අල්ලස් කොමිසම අධිකරණය හමුවේ ප්‍රකාශ කර ඇති අතර එයට අධිකරණයේ අවසරය හිමිව තිබේ. ජොන්ස්ටන් ප්‍රනාන්දු මහතා අමාත්‍යවරයෙකු ලෙස කටයුතු කළ සමයේ වාර්ශික වත්කම් බැරකම් ප්‍රකාශ නොකිරීම හේතුවෙන් අල්ලස් කොමිසම විසින් මෙම නඩු හතර ගොනුකර තිබිණි. ඊට අදාල නඩු විභාග දීර්ඝ කාලයක් පුරා කල් තබමින් පැවති අතර අද(19) කැඳවූ අවස්ථාවේ අල්ලස් කොමිසමේ නිලධාරීන් මේ බව ප්‍රකාශ කර තිබේ. අදාල නඩු ඉල්ලා අස්කර ගැනීම හේතුවෙන් කොළඹ ප්‍රධාන මහේස්ත්‍රාත් ලංකා ජයරත්න මෙනවිය ප්‍රකාශ කර සිටියේ විත්තිකාර ජොන්ස්ටන් ප්‍රනාන්දු හිටපු ඇමතිවරයා චෝදනාවලින් නිදහස් කරන බවය.", "URL": "https://lankatruth.com/si/?p=70621", "Category": "පුවත්", "Parent URL": null}