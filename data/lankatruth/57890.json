{"Source": "Lankatruth", "Timestamp": "August 18, 2018", "Headline": "ජනතා ඉල්ලීම වනජීවී ඇමති නීතියක් බවට පත් කරයි", "News Content": "කහල්ල රක්ෂිතයේ සිටින අලි ගම් වැදීම නිසා අවට ගම්මාන රාශියක ජනතාව මුහුණදුන් පීඩාවට පිළියම් ලෙස සමස්ත ලංකා ගොවිජන සම්මේලනයේ මූලිකත්වයෙන් පරිසරවේදීන්ගේ ක්ෂේත්‍ර විමර්ශන වාර්තාද උපයෝගී කරගනිමින් ජනතා අදහස්ද සහිතව සකස් කළ වැඩපිළිවෙල කිසිදු සංශෝධනයකින් තොරව පිළි ගැනීමට වනජීවී අමාත්‍ය සරත් ෆොන්සේකා මහතා කටයුතු කර තිබේ. වනජීවී අමාත්‍ය සරත් ෆොන්සේකා මහතාගේ සහ සමස්තලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාගේ මූලිකත්වයෙන් පසුගිය 11වනදා එම ප්‍රදේශයේදී සියළුම දේශපාලන පක්ෂ නියෝජිතයින් සහ ප්‍රදේශවාසීන්ගේ සහභාගිත්වයෙන් පැවති මෙම සාකච්ඡාවේදී ප්‍රදේශවාසීන්ට හිතකර ආකාරයට සකස් කළ වැඩපිළිවෙල නාමල් කරුණාරත්න මහතා විසින් ඉදිරිපත් කර ඇත. ඒ අනුව අක්කර 54000ක් විශාල කහල්ල රක්ෂිතයේ සිටින වන අලින් 563න් දෙනෙකුගෙන් 22ත් 25ත් අතර ප්‍රමාණයක් ගම් වැදී සිටින බවත් එම අලින්ට කහල්ල රක්ෂිතයේ හිතකර පරිසරයක් නොමැති බැවින් මෙලෙස ගම් වදින බවත් මෙහිදී නාමල් කරුණාරත්න මහතා කරුණු ඉදිරිපත් කරමින් සඳහන් කර තිබේ. ඒ අනුව එම අලින්ට හිතකර පරිසරයක් එම රක්ෂිතය තුළ ඇති කිරීම. ඊට අදාළව එහි ඇති වැවි පද්ධතිය පිළිසකර කිරීම, රක්ෂිතය තුළ ඇති ආක්‍රමණික ශාක වාර්ග ඉවත් කිරීම, අලින් ආහාරයට ගැනීමට කැමති බෙරු තන වැනි ශාක වර්ග ව්‍යාප්ත කිරීම, අලි වැට ශක්තිමත් කිරීම ආදී ඉල්ලීම් ඉදිරිපත් කර ඇති අතර ඒ සඳහා කිසිඳු සංශෝධනයකින් තොර අනුමැතිය ලබා දෙමින් වනජීවී ඇමතිවරයා තම අමාත්‍යාංශ නිලධාරින්ට උපදෙස් ලබාදෙමින් පවසා ඇත්තේ මෙම වැඩපිළිවෙල ක්‍රියාත්මක කිරීමට අවශ්‍ය පහසුකම් සලසන ලෙසය. එමෙන්ම කිලෝමීටරයෙන් කිලෝමීටරයට අලි වැට ආරක්ෂා කිරීමට කම්කරුවන් යෙදවීමටත් මෙහිදී ඇමතිවරයා නියෝග කර ඇත. ඒ අනුව මේ වනවිට එම වැඩපිළිවෙල ආණ්ඩුවේ වැඩපිළිවෙලක් ලෙස ක්‍රියාත්මක වීමට අදාළ කටයුතු සිදුවෙමින් පවතින අතර ඒ සඳහා අවශ්‍ය ශ්‍රම දායකත්වය ලබාදීමටද ප්‍රදේශවාසීන් එකඟතාවය පල කර ඇත. මීට පෙර හක්වටුනාව වැව ආශ්‍රිතව සංචාරකයන් ඉලක්කර කට්ටම්බේරිය යාය අලි මංකඩක් විවෘත කිරීමට ආණ්ඩුව තිරණය කර තිබූ අතර එහිදි අදාල අලි වැට තවත් කිලෝමීටර් 32ක් ගම අසළට ගෙනයාමටද තිරණය කර තිබිණි. එසේ කළහොත් මගී ප්‍රවාහන කටයුතු සිදු කරන ප්‍රධාන මාර්ග දෙකක්ද මැදිවන අතර එයට ජනතාවගේ දැඩි විරෝධයක් එල්ල විය. පසුව විශාල විරෝධතා රැලියක්ද සංවිධානය කරමින් ආණ්ඩුවේ මෙම ක්‍රියාමාර්ගයට එරෙහිව විශාල සටනක් ගෙන ගිය අතර පසුව ආණ්ඩුව ජනතා විරෝධය නොතකා මෙම අලි වැට ඉදිකිරීමට සූදානම් විය. නමුත් ජනතාව සංවිධානය වී ප්‍රබල විරෝධයක් එල්ල වූ නිසා ආණ්ඩුවේ ක්‍රියාමාර්ග පරාජයට පත්විය. කෙසේ නමුත් මෙහිදී නාමල් කරුණාරත්න මහතා ඉල්ක්කකර පුද්ගලික අපහාස කිරීම් සහ අවලාද නැගීමේ ව්‍යාපෘතියක්ද නිලධාරීන් කිහිපදෙනෙකු සමග එක්ක එක්තරා පිරිසක් දේශපාලන අවශ්‍යතා මත සිදු කිරීමටද කටයුතු කර තිබිණි. වයඹ ඇල ව්‍යාපෘතිය සිදු කිරීමටනම් මෙම අලි කොරිඩෝව ඉදි කළ යුතු බවට ආසියානු සංවර්ධන බැංකුවේන් කොන්දේසියක් දමා ඇතැයිද එම අලි කොරිඩෝව ඉදි නොකළොත් වයඹ ඇල ව්‍යාපෘතිය සිදු කිරීමට නොහැකිවනු ඇතැයිද කියමින් ප්‍රචාරයක් ගෙන ගියද ඒ සියලුම කුමන්ත්‍රන පරාජයට පත් කොට ජනතාවට ජයග්‍රහණයක් ලබාගෙන තිබේ. මේ සම්බන්ධයෙන් අදහස් දැක්වූ නාමල් කරුණාරත්න මහතා සඳහන් කරන්නේ මෙම ජනතා ඉල්ලීම් වේගවත්ව ක්‍රියාත්මක කරවා ගැනීම සඳහා ආණ්ඩුවට බල කිරීමේ රැලියක් ලබන 11වනදා ප්‍රදේශයේ සියළුම දේශපාලන පක්ෂ නායකයන්ගේ සහභාගිත්වයෙන් හක්වටුනාව ප්‍රදේශයේදී සංවිධානය කර ඇති බවත් ඊට 5000කට අධික ජන සහභාගිත්වයක් අපේක්ෂා කරන බවත් ය. සියලුම කුමන්ත්‍රණ පරායට පත් කර ජනතාව ඉල්ලීම් ආණ්ඩුවේ නීතියක් බවට පත් කිරීමට හැකිවූයේ ජනතාව එකාවන්ව පෙළගැසුනු නිසා බැවින් මෙය සාර්තක වන තුරු ඉදිරියටද ජනතාව එකාවන්න පෙළ ගැසිය යුතු බවත් නාමල් කරුණාරත්න මහතා අවධාරණය කළේ ය.", "URL": "https://lankatruth.com/si/?p=57890", "Category": "පුවත්", "Parent URL": null}