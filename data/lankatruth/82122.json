{"Source": "Lankatruth", "Timestamp": "October 2, 2019", "Headline": "සාධනීය විසඳුම් ඉදිරිපත් කිරීමට ගුරු විදුහල්පතිවරුන්ගෙන් ආණ්ඩුවට සති දෙකක්", "News Content": "පසුගිය 26 සහ 27 දෙදින තුළ පැවති වර්ජනයෙන් අනතුරුව, ගුරු විදුහල්පතිවරුන් ඉල්ලා සිටින වෘත්තීය ගැටලු සඳහා විසඳුම් ලබාදීමට ආණ්ඩුව ගෙන ඇති ප්‍රවේශය සලකා ඔක්තෝබර් 7 වැනිදා සිට 11 වැනිදා දක්වා කැඳවා තිබූ දින 5ක වර්ජනය සති දෙකකින් කල් තැබීමට ගුරු විදුහල්පති වෘත්තීය සමිති තීරණයකට එලඹ ඇති බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පැවසීය. ඒ මහතා මේ බව සඳහන් කර සිටියේ අද(02) පැවති මාධ්‍ය හමුවක් අමතමිනි. කෙසේ වෙතත් ඉදිරි සති 2 ඇතුලත ආණ්ඩුව පාර්ශ්වයෙන් ගන්නා තීන්දු තීරණ මත මෙම වැඩවර්ජනය නැවතත් ක‍්‍රියාත්මක කිරීමට සියලු ගුරු විදුහල්පති වෘත්තීය සමිති සූදානම් බවද මෙහිදී මහින්ද ජයසිංහ මහතා පැවසීය. ගෞරවණීය ගුරු හා විදුහල්පති සේවාවක් සඳහා සාධාරණ වැටුප් තලයක් ලබාදීම, ගුරුසේවය සංවෘත සේවාවක් බවට පත්කිරීම හා සුදුසු වැටුප් ව්‍යුහයක් සකස් කිරීමට කොමිසන් සභාවක් පත්කිරීම ඇතුලු එකඟතාවයන්ට ආණ්ඩුව පැමිණ ඇතැයි ද මෙහිදී මහින්ද ජයසිංහ මහතා පැවසීය. ඒ අනුව පසුගිය 27 දින අමාත්‍ය අනුකාරක සභාවක් පත්කර, 30 වන දින වෘත්තීය සමිති සමග සාකච්ඡාවක් කැඳවූ බවත් ඉදිරියේදී එම එකගතාවයන් සඳහා කැබිනට් මණ්ඩලයට යොමු කිරීමට තීරණය කළ බවත් ඒ මහතා වැඩිදුරටත් සඳහන් කළේය. මෙම එකඟතා මත ඔක්තෝබර් 7 සිට 11 දක්වා සිදු කිරීමට නියමිත ගුරු විදුහල්පති වැඩවර්ජනය තාවකාලිකව අත්හිටුවීමට තීරණය කල බවද කෙසේ නමුත් ආණ්ඩුවේ මෙම ප‍්‍රවේශය මගින් විසඳුම් ලබාදෙන බවට ඉදිරියේදී තහවුරු කිරීමක් කළ යුතු බවද එසේ නොවන්නේ නම් නැවතත් සති 2 කින් පසු වැඩවර්ජන ක‍්‍රියාමාර්ගයට අවතීර්ණය වීමට සිදුවන බවද මෙහිදී මහින්ද ජයසිංහ මහතා අවධාරණය කළේය.", "URL": "https://lankatruth.com/si/?p=82122", "Category": "පුවත්", "Parent URL": null}