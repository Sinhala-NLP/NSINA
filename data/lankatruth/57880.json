{"Source": "Lankatruth", "Timestamp": "August 18, 2018", "Headline": "මහින්ද රාජපක්ෂටත් “මට මතක නැහැ” ලෙඩේ හැදිලා…", "News Content": "මාධ්‍යවේදී කීත් නොයාර් මහතා පැහැරගැනීමට ලක්වූ විට කරූ ජයසූරීය මහතා තමාට දුරකථනයෙන් ඇමතුවේද යන්න තමන්ට මතක නැතිබව අපරාධ පරීක්ෂණ දෙපාර්තමේන්තුවේ නිලධාරීන් හමුවේ ප්‍රකාශ කළේ යැයි විශ්‍රාමික ජනාධිපති මහින්ද රාජපක්ෂ මහතා ඊයේ (17) මාධ්‍යවේදීන් ඉදිරියේ ප්‍රකාශ කළේ ය. මාධ්‍යවේදීන් :- සර් ඔබතුමාගෙන් අද මොනවද ඇහුවේ CID එකෙන්? මහින්ද රාජපක්ෂ මහතා :- “නැහැ ඉතින් මට කරූ ජයසූරීය කෝල් එකක් දීල තියෙනවලූ, අලහකෝන් කෝල් එකක් දීල තියෙනවලූ, මට දුන්නයින් පස්සේ කෝල් එක කීත් නොයාර් නිදහස් වුනාලූ. ඒ ගැන මොකද කියන්නේ කියන එක. කොහොම වුනත් මට මතක නැහැ… කෝල් දෙන තරමට කරූ ජයසූරිය, කට්ටිය කතා කළයි කියලා… ඉතින් මම ඇහුවා නිදහස් වෙලා යන එක වරදක්ද කියලා…” මාධ්‍යවේදීන් :- සර්ට කරූ ජයසූරිය මහත්තයා කෝල් කළාද ඒ සම්බන්ධව? මහින්ද රාජපක්ෂ මහතා :- “මට මතකයක් නැහැ අනේ… කරූ ජයසූරිය කතා කරන එක ඉතින්… එක එක ඇමතිවරු කතාකරනවා මාධ්‍යවේදී කීත් නොයාර් මහතා 2008 වසරේදී මැයි මස 22 වනදා දෙහිවල වෛද්‍ය පාරේ පිහිටි සිය නිවස අසලදී පැහැරගැනීමට ලක්වූ අතර පසුව ඔහු මුදා හැර තිබිණි. කෙසේ නමුත් කිත් නොයාර් මහතා එහිදී කෲර ලෙස වධ හිංසනයට ලක්ව තිබූ අතර ඔහුට රෝහල් ගතව ප්‍රතිකාර ගැනීමට පවා සිදුවිය. මෙම පැහැරගැනීමට අදාළ විමර්ශනවලදී මීට පෙර ප්‍රකාශයක් ලබා දුන් කතානායක කරූ ජයසූරිය මහතා ප්‍රකාශ කර ඇත්තේ මෙම පැහැරගැනීම දැනගත් විගස තමන් මහින්ද රාජපක්ෂ මහතා අමතා කීත් නොයාර් මහතාගේ පැහැර ගැනීම සම්බන්ධයෙන් දැනුවත් කළ බවයි. පැහැරගැනීමට ලක්වූ කීත් නොයාර් මහතා නිදහස් කර ඇත්තේ ඉන් පසුවය.", "URL": "https://lankatruth.com/si/?p=57880", "Category": "පුවත්", "Parent URL": null}