{"Source": "Lankatruth", "Timestamp": "May 5, 2021", "Headline": "නාමල්ගෙ ජිම් කට්ටල රහස එළියට", "News Content": "පසුගිය මැයි 02දා ජෝර්ජ් ස්ටුවර්ට් හෙල්ත් පෞද්ගලික සමාගම විසින් ව්‍යායාම කට්ටල සහ ක්‍රීඩා උපකරණ අලෙවි මධ්‍යස්ථානයක් විවෘත කරනු ලැබීය. වාණිජ සහ ගෘහස්ත පරිහරණය සඳහා අවශ්‍ය කාය වර්ධන ව්‍යායාම් උපකරණ අලෙවිය සදහා මෙම ස්ථානය කොළඹ ගාළු පාර අංක 445/A දරන ස්ථානයේදී විවෘත විය. මේ උත්සවයේ ප්‍රධාන ආරාධිත අමුත්තා වූයේ ක්‍රීඩා අමාත්‍ය නාමල් රාජපක්ෂය. එම අවස්ථාවට ජෝර්ජ් ස්ටුවර්ට් සමූහ ව්‍යාපාරය සභාපති දිලිත් ජයවීර ද සහභාගී වී තිබුණි. ගතවූයේ දෙදිනකි. රට පුරා තැනින් තැන කායවර්ධන සහ ව්‍යායාම මධ්‍යස්ථාන 500ක් ක්ෂණිකව ඉදිකිරීමට අමාත්‍ය නාමල් රාජපක්ෂ විසින් මැයි 04දා කැබිනට් පත්‍රිකාවක් ඉදිරිපත් කළ අතර එය කැබිනට් මණ්ඩලයේදී සම්මත විය. මේ සඳහා රජය වියදම් කිරීමට බලාපොරොත්තු වන මුදල රුපියල් කෝටි 62.5කි. මෙම ව්‍යායාම සහ කාය වර්ධන මධ්‍යස්ථාන සඳහා අවශ්‍ය උපකරණ ලබාගැනීමට අමාත්‍ය නාමල් රාජපක්ෂට කොතරම් හදිසියක් ඇත්දැයි කිවහොත් ස්ථිර ගොඩනැගිලි ඉදිකිරීමකින් තොරව කන්ටේනර් තුළ මෙම මධ්‍යස්ථාන 500 පවත්වාගෙන යාමට සැලසුම් කර ඇත.", "URL": "https://lankatruth.com/si/?p=116015", "Category": "ක්‍රීඩා පුවත්", "Parent URL": null}