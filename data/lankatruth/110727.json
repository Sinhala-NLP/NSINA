{"Source": "Lankatruth", "Timestamp": "February 17, 2021", "Headline": "පේරාදෙණිය ඉංජිනේරු සිසුන්ට PCR කිරීමට මහජන ආධාර පතයි", "News Content": "පේරාදෙණිය විශ්වවිද්‍යාලයේ ඉංජිනේරු පීඨයේ සිසුන් සඳහා PCR පරීක්ෂණ සිදු කර ගැනීමට මහජන ආධාර අරමුදලක් පිහිටුවීමට එම පීඨයේ පීඨාධිපතිවරයා කටයුතු කර ඇත. එම පීඨයේ පළමු වසර සිසුන් අට දෙනෙක් මේ වනවිට කොරෝනා ආසාදිතයන් බව හඳුනාගෙන ඇති අතර ඔවුන්ගේ ළඟම ආශ්‍රිතයන් ලෙස සිසුන් 36 දෙනෙක් නිරෝධායනයටද තවත් සිසුන් 310ක් හුදෙකලා කිරීමටද යොමු කර ඇත. මෙම සිසුන් සඳහා PCR පරීක්ෂණ සිදුකර ගැනීමේදී රජයේ රෝහල්වල දැඩි තදබදයක් පවතින නිසා පෞද්ගලික අංශය වෙත යොමු වීමට සිදු වී ඇතැයි පීඨාධිපතිවරයා පවසයි. ඒ සඳහා රුපියල් ලක්ෂ 20ක පමණ මුදලක් මුල් අදියරේදී වැයවන බැවින් එම මුදල ලබා දීමට මෙම “මහජන ආධාර අරමුදලට” සිය ආධාර ලබාදෙන ලෙස ඉංජිනේරු පීඨයේ පීඨාධිපති මහාචාර්ය ගැමුණු හේරත් පරිත්‍යාගශීලීන්ගෙන් ඉල්ලා සිටී.", "URL": "https://lankatruth.com/si/?p=110727", "Category": "පුවත්", "Parent URL": null}