{"Source": "Lankatruth", "Timestamp": "December 4, 2019", "Headline": "අධිකරණය මගහරින ඇවන්ගාඩ් නඩුවේ විත්තිකරුවන් වූ දමයන්ති සහ බාලසුබ්‍රමනියම් අත්අඩංගුවට ගන්නැයි විවෘත වරෙන්තුවක්", "News Content": "නීති විරෝධීව පාවෙන අවි ගබඩාවක් පවත්වාගෙනයාම ඇතුළු චෝදනා සම්බන්ධයෙන් චෝදනා එල්ල වී සිටින විත්තිකරුවන් 13 දෙනෙකුගෙන් දෙදෙනෙකු වන රක්නා ලංකා සමාගමේ සමුද්‍ර ආරක්ෂා අංශයේ සාමාන්‍යධිකාරි පොන්නතුරෙයි බාලසුබ්‍රමනියම් ප්‍රේමචන්ද්‍රන් සහ ආරක්ෂක අමාත්‍යාංශයේ ජ්‍යෙෂ්ඨ සහකාර ලේකම් සුජාතා දමයන්ති යන දෙදෙනා වහාම අත්අඩංගුවට ගන්නා ලෙස නියෝග කරමින් කොළඹ විශේෂ ත්‍රිපුද්ගල මහාධිකරණ විනිසුරු මඩුල්ල විසින් අද (03) වරෙන්තු නිකුත් කර තිබේ. ඇවන්ගාඩ් සභාපති නිශ්ශංක සේනාධිපති ඇතුළු පිරිසකට එරෙහිව මෙම නඩුව පවරා ඇති අතර එම නඩුවේ 05 වැනි සහ 12 වැනි විත්තිකරුවන් වන උක්ත චූදිතයන් නොමැතිව නඩුව විභාගයට ගැනීමටද විශේෂ ත්‍රිපුද්ගල මහාධිකරණ තීරණය කර ඇත. මහාධිකරණ විනිසුරුවරුන් වන ධම්මික ගනේපොළ (සභාපති) ආදිත්‍ය පටබැඳිගේ සහ මංජුල තිලකරත්න යන මහත්වරුන්ගෙන් සැදුම්ලත් ත්‍රිපුද්ගල මහාධිකරණ විනිසුරු මඩුල්ල හමුවේ මෙම නඩුව කැඳවිණි. අධිකරණය මෙසේ නියෝග කර ඇත්තේ නීතිපති වෙනුවෙන් පෙනී සිටි නියෝජ්‍ය සොලිසිටර් ජනරාල් ජනක බණ්ඩාර මහතා අපරාධ නඩු විධාන සංග්‍රහයේ 450වන වගන්තිය අනුව කරන ලද ඉල්ලීමක් පරිදිය. මෙම විත්තිකරුවන් දෙදෙනා විදේශ ගතව ඇති බැවින් ඔවුන් අධිකරණයට ඉදිරිපත් කළ නොහැකි බව අපරාධ පරීක්ෂණ දෙපාර්තමේන්තුවේ පොලිස් පරීක්ෂක ඩබ්ලිව්. සෙනරත් මහතා ඇතුළු සාක්කිකරුවන් පස් දෙනෙකු සාක්කි දෙමින් කියා තිබේ. 2014 වසරේ අප්‍රේල් මස 07 වනදා සහ 2015 වසරේ ඔක්තෝබර් මස 06 වන දා දක්වා කාලසීමාව තුළ හික්කඩුව ආසන්න මුහුදේ එම්.වී ඇවන්ගාඩ් නැමැති නෞකාව තුළ නිසි බලපත්‍රයක් හෝ අවසර පත්‍රයක් නොමැතිව ස්වයංක්‍රිය ගිනි අවි 816ක් සහ ජීව උණ්ඩ දෙලක්ෂ නවසිය තිස් පහක් (200,935) තබාගැනීම මගින් වරදක් සිදුකර ඇති බවට ඇවන්ගාඩ් මෙරිටයිම් සර්විස් සමාඟමේ සභාපති නිශ්ශංක යාපා සේනාධිපති ඇතුළු විත්තිකරුවන් 13 දෙනෙකුට 2019 ඔක්තෝබර් මස 10 වැනිදා අධිචෝදනා 7573ක් යටතේ නීතිපතිවරයා විසින් මෙම නඩුව පවරනු ලැබීය.", "URL": "https://lankatruth.com/si/?p=86666", "Category": "පුවත්", "Parent URL": null}