{"Source": "Lankatruth", "Timestamp": "January 3, 2020", "Headline": "නව රාජපක්ෂ ආණ්ඩුවත් සිංහරාජ වනාන්තරය හරහා මාර්ග ව්‍යාපෘතියක් ආරම්භ කරයි", "News Content": "පසුගිය එජාප+ශ්‍රීලනිප ආණ්ඩුව සමයේ ලෝක බැංකුවේ ආධාර මත, සිංහරාජ වනාන්තරය හරහා මාර්ග ව්‍යාපෘතියක් ආරම්භ කළේ ය. පසුව පරිසරවේදීන්ගේ සහ ජනතාවගේ විරෝධය මත එම ව්‍යාපෘතිය හකුළා ගැනීමට සිදු විය. අදාල ව්‍යාපෘතිය යටතේ මාර්ගයේ ඉදිකිරීම් ආරම්භ කළ නමුත් එල්ල වූ විරෝධය හේතුවෙන් එය අවසන් කිරීමට එම ආණ්ඩුවට නොහැකි විය. ව්‍යාපෘතියට එරෙහිව විවිධ ජ්‍යාන්තර සංවිධානවලට මෙම පරිසර හානිය සම්බන්ධයෙන් පැමිණිලි කිරීමටද කටයුතු කළ අතර ලෝක බැංකුව වෙතද පැමිණිලි කර තිබිණි. මේ වනවිට ලෝක බැංකුවේ I Panel හරහා පරිසරවේදීන් සිදුකළ පැමිණිල්ල සම්බන්ධයෙන් විමර්ශනයක් පැවැත්වෙන අතර ඒ අනුව අදාල මාර්ග ව්‍යාපෘතියේ ඉදිකිරීම් අත්හිටුවීමට ආණ්ඩුවට සිදු විය. අදාළ ව්‍යාපෘතිය වෙනුවට නව ව්‍යාපෘතියක් ආරම්භ කිරීමට වත්මන් ආණ්ඩුව උත්සාහ ගනිමින් සිටී. මහවැලි සංවර්ධන හා පරිසර අමාත්‍යංශය යටතේ අදාල ව්‍යාපෘතිය ආරම්භ කිරීමට නියමිත අතර ඒ සම්බන්ධයෙන් පැවැත්වෙන සාකච්ඡාවක් සඳහා පරිසර සංවිධානවලටද සහභාගී වන්නැයි ලිපියක් මගින් දැනුම් දී ඇති බව පරිසර හා සොබාදහම් අධ්‍යයන මධ්‍යස්ථානයේ සම්බන්ධීකාරක, ආචාර්ය රවීන්ද්‍ර කාරියවසම් මහතා පවසයි. මීට පෙර ආරම්භ කළ ව්‍යාපෘතිය අසාර්ථ වූ බැවින්, මෙම ව්‍යාපෘතිය යළි ආරම්භ කිරීමට රජය බලාපොරොත්තුවෙන් සිටින බවත් එහෙත් කලින් ආරම්භ කළ අසාර්ථක ව්‍යාපෘතියෙන් පරිසරයට සිදු වූ හානිය පිළිබඳව හෝ හානි පූර්ණය පිළිබඳව හෝ කිසිදු සාකච්ඡාවක් නොමැති බවත් ඔහු පෙන්වා දෙයි. ලෝකයේ බොහෝ රටවල සිදුවන පරිසර හානි සහ එහි ප්‍රතිවිපාක අත්විඳීම් සම්බන්ධයෙන් ලෝක පරිමාණයෙන් සංවාදයක් නිර්මාණය වී ඇති මොහොතක මෙරට පාලකයන් තවමත් එහි අනතුර හඳුනාගෙන නොමැති බවද රවීන්ද්‍ර කාරියවසම් මහතා පවසයි. මීට පෙර ආරම්භ කළ අසාර්ථක ව්‍යාපෘතිය හරහා සිදු වූ පරිසර හානිය අවම කර ගැනීම සඳහා වැඩපිළිවෙළක් පිළිබඳව සාකච්ඡා කළ යුතු මොහොතක වත්මන් ආණ්ඩුම එම ව්‍යාපෘතිය සම්පූර්ණයෙන් අතහැර දමන බව පවසමින්, නැවත එම ව්‍යාපෘතියම අලුතින් ආරම්භ කිරීම පිළිබඳ සාකච්ඡා කරන බවයි ඔහු පෙන්වා දෙන්නේ. මෙම ව්‍යාපෘතිය නැවත ආරම්භ කළහොත් ඊට එරෙහිව දේශීයව හා ජාත්‍යන්තරව දැඩි විරෝධය පළකරන බවත් යහපාලන ආණ්ඩුව යටතේ පරාජය කළ ව්‍යාපෘතිය නැවතත් පරාජය කිරීමට කටයුතු කරන බවත් ඔහු අවධාරණය කරමින් පවසයි. සුලෝචනා අධිකාරී – ලංකා ඉරිදා සංග්‍රහය", "URL": "https://lankatruth.com/si/?p=88287", "Category": "පරිසර", "Parent URL": null}