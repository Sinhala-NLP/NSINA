{"Source": "Lankatruth", "Timestamp": "December 21, 2019", "Headline": "අයහපත් කාලගුණයෙන් රට පුරා ආපදා – ජීවිත අනතුරුද වාර්තා වෙයි", "News Content": "මේ දිනවල රට පුරා ඇතිවී තිබෙන අයහපත් කාලගුණය හේතුවෙන් ජනතාව දැඩි පීඩනයකට ලක්ව සිටින අතර රටතුළ අපදාතත්වයක්ද නිර්මාණය වී තිබේ. මේ වනවිට මාතලේ දිස්ත්‍රික්කයේ පවුල් 81ක ජනතාව ආරක්ෂිත ස්ථානවල රඳවා ඇතැයි මාතලේ දිස්ත්‍රික් ආපදා කළමනාකරණ ප්‍රධානී චමින්ද අමරවීර මහතා සඳහන් රයි. පවතින ගංවතුර තත්ත්වය හේතුවෙන් දඹුල්ල, යටවත්ත, පල්ලේපොල යන ප්‍රාදේශීය ලේකම් කොට්ඨාසවල මෙසේ කඳවුරු පිහිටුවා තිබෙන බවද හෙතෙම සඳහන් කරයි. වර්ෂාව හේතුවෙන් මාතලේ දිස්ත්‍රික්කයේ නිවාස 70කට පමණ හානි වී තිබෙන බවද ඒ මහතා සඳහන් කරයි. මාර්ග 12ක පමණ ගමනාගමන කටයුතුවලට බාධා එල්ල වන ආකාරයෙන් ගස් කඩා වැටීම් නායයෑම් සහ ජලයෙන් යටවීම් වාර්තා වී තිබේ. කණ්ඩලම වැව, ඉබ්බන්කටුව ජලාශයේ දඹුල්ල පන්සලේ වැව, පහළ වැව, රන්දෙනිය වැව, තවමත් පිටාර ගලමින් පවතී. එසේ පිටකරන ජලය දඹුලු ඔය හරහා කලා වැවට මුදා හැරේ. පහළ ප්‍රදේශ මෙම ජලගැලීම හේතුවෙන් යටවී ඇත. දඹුල්ල ගම්උදාව ප්‍රදේශයේ කොටසක් ජලයෙන් යටවී තිබේ. තම්මන් ඇළ පිටාර ගැලීම නිසා නව පාදෙණිය ප්‍රදේශය ජලයෙන් යටවී ඇත. තද වර්ෂාව සමඟ නායයාමේ අවදානමක් මතු වූ බැවින් හපුතලේ ප්‍රාදේශීය ලේකම් කොට්ඨාසයේ පිටරත්මලේ සහ කහගොල්ලෙ පවුල් 77ක පුද්ගලයින් 335ක් ආරක්ෂිතව ඉවත් කළ බව බදුල්ල ආපදා කළමනාකරණ මධ්‍යස්ථානය කියයි. පිටරත්මලේ වත්තේ පහළ කොටසේ පවුල් 23ක පුද්ගලයින් 95 දෙනෙකු, පිටරත්මලේ අංක 2 විදුහලේද කහගොල්ල වතුයායේ පහළ කොටසේ පවුල් 54ක පුද්ගලයින් දෙසිය හතළිස් දෙනකු, කහගොල්ල දෙමළ විදුහලේද තාවකාලිකව රඳවා ඇතැයිද පිසූ ආහාර ඇතුළු සහන ලබාදීමට කටයුතු කරමින් ඇතිබවද හපුතලේ ප්‍රාදේශීය ලේකම් කාර්යාලයේ ආපදාකළමනාකරණ අංශය පවසයි. කෙටි කාලයක් තුළ අධික වර්ෂාවක් ලැබීමත් සමග භූමියේ නායයාමේ පූර්ව ලක්ෂණ මතුවූ බැවින් මෙසේ පුද්ගලයින් පදිංචි ස්ථානවලින් ඉවත් කළ බව ප්‍රාදේශීය ලේකම් කාර්යාලය පවසයි. මේ අතර බදුල්ල දිස්ත්‍රික්කයේ ප්‍රාදේශීය ලේකම් කොට්ඨාශ 7ක් සඳහා නායයාමේ අවදානම් රතු නිවේදන නිකුත් කර ඇති බැවින් නායයාමේ අවදානම් කලාපවල සිටින ජනතාව ආරක්ෂිත ස්ථාන කරා ඉවත්වීමට විමසිලිමත්ව සිටිය යුතු බව ආපදා කළමනාකරණ මධ්‍යස්ථානය නිවේදනය කරයි. හල්දුම්මුල්ල, හපුතලේ, වැලිමඩ, ඇල්ල, පස්සර, මහියංගනය, බදුල්ල යන ප්‍රාදේශීය ලේකම් කොට්ඨාසවල වැසියන් මෙම රතු නිවේදනය පිළිබඳව අවධානය යොමුකළ යුතු බව ආපදා කළමනාකරණ මධ්‍යස්ථානය සඳහන් කරයි. ජාතික ගොඩනැගිලි පර්යේෂණ ආයතනය හඳුනාගත් අවදානම් කලාප පිළිබඳව ජනතාව දැනුවත් කර ඇති බව ආපදා කළමනාකරණ මධ්‍යස්ථානය සඳහන් කරයි. පොළොන්නරුවට ඇද හැලෙන වර්ෂාව සහ පරාක්‍රම සමුද්‍රයේ වාන් දෙරටු විවෘත කිරිමත් සමග පොළොන්නරුව මඩකලපුව ප්‍රධාන මාර්ගයේ මනම්පිටිය ගල්ලෑල්ල ප්‍රදේශයෙන් ජලයෙන් යටවිමත් සමග අද උදෑසන වනවිට එම මාර්ගයේ රථවාහන ගමනාගමනය සම්පුර්ණයෙන් නතරකර ඇති බව පොළොන්නරුව ආපදා කලමණාකරන ඒකකය සදහන් කරයි. මනම්පිටිය මහවැලි ඟග පිටාර ගැලිම හේතුවෙන් මනම්පිටිය ගල්ලැල්ල ප්‍රදේශය අඩි 6ක් පමණ ප්‍රධාන මාර්ගය ජලයෙන් යටවී තිබෙන අතර ප්‍රදේශයෙ පහත්බිම් සහ නිවාස මෙන්ම කුඹුරු රැසක් ජලයෙන් යටවි ඇති බව පොළොන්නරුව ආපදා කලමණාකරන සහකාර අධ්‍යක්ෂ උපුල් නානායක්කාර මහතා පවසයි. පරාක්‍රම සමුද්‍රයේ වාන් දෙරටු 10න් 08ක් අඩිය බැගින් විවෘත කර තිබෙන අතර ඉන් තත්පරයට ඝන අඩි 880ක ජල ධාරිතාවක් මහවැලි ඟගට මුදා හැරෙන බව පරාක්‍රම සමුද්‍ර වාරිමාර්ග අධ්‍යක්ෂ අසේල උදයංග මහතා සදහන් කරයි. පොළොන්නරුව මඩකලපුව ප්‍රධාන මාර්ගයේ මනම්පිටිය ප්‍රදේශයෙන් ජලයෙන් යටවිමත් සමගම මනම්පිටිය නගරය දැඩි වාහන තදබදයක් පවතින අතර මගී ජනතාව මේ වන විට දුම්රිය මාර්ගය භාවිත කරමින් ගල්ලෑල්ල සහ මනම්පිටිය අතර පයින් ගමන් කරමින් ගමණාගමන කටයුතු සිදු කරයි. පොළොන්නරුව දිඹුලාගල මාලිගාතැන්න ප්‍රදේශයේ ගොවිපලක් සහ වී වගාව රැක ගැනිමට ගිය සිවිල් ආරක්ෂකයින් දෙදෙනෙකු සහ වී ගොවින් දෙදෙනෙකු ගං වතුරට කොටු වි සිටියදි අද උදෑසන මුදා ගෙන තිබේ. බෝට්ටු මගින් ගොස් ලණු ආධාර මත පැය 08ක මෙහෙයුමකින් පසුව එම පුද්ගලයන්ගේ ජිවිත බේරා ගැනිමට වැලිකන්ද රිදිපොකුණ සිවිල් ආරක්ෂක බලකායේ ජිවිත ආරක්ෂක ඒකකයේ නිලධාරින් දස දෙනෙකු එක්ව සිටි බව වාර්තා වේ. මාදුරුඔය සහ කුඩාඔය පිටාර ගැලිම සහ ප්‍රදේශයට පවතින අධික වර්ෂාව නිසා මෙම ගංවතුර තත්වය හටගෙන ඇත. මේ අතර ගංවතුරට ගසාගෙන ගිය බස් රථයක කොටුවීසිටි කුඩාදරුවන්, ගැබිණි මවුවරුන්, කාන්තාවන් ඇතුළු මගීන් 54 දෙනෙකු පොලොන්නරුව ගල්ලෑල්ල ප්‍රදේශයේදී අද අළුයම මුදාගත් බව පොලොන්නරුව පොලීසිය කියයි. මගීන් රැගත් මෙම බස් රථය මාදුරුඔය සිට කොළඹ බලා ගමන් ගනිමින් සිටියදී පොලොන්නරුව මඩකළපුව ප්‍රධාන මාර්ගයේ මනම්පිටිය සහ ගල්ලෑල්ල අතර ජලයෙන් යටවී තිබූ ප්‍රදේශයේදී ගංවතුරට හසුවී ගසා ගෙනගොස් ඇත. බස් රථය තුල ගංවතුරට කොටුවී සිටි පිරිස බේරා ගැනීම සඳහා පොලීසිය, යුදහමුදාව, සිවිල්ආරක්‍ෂක බලකාය ඇතුළු සහන කණ්ඩායම් මූලිකව ක්‍රියාකර තිබේ. ගංගා කිහිපයක් පිටාර ගැලීම හේතුවෙන් පොතුවිල් – පානම මාර්ගය අඩි 4ක් ජලයෙන් යටවී තිබේ. විල්ඔය සහ හැඩඔය ඇතුලු තවත් ගංගා පිටාර ගැලීම නිසා මෙම තත්වය ඇතිවී තිබෙන අතර පානම ප්‍රෙද්ශයේ පවුල් 1800ක් ගංවතුරට කොටුවී සිටිති. නාවික හමුදාව සහ යුද හමුදාව එක්ව මෙම පිරිසට සහන සැලසීමට කටයුතු යොදමින් සිටියි. මේ අතර රාජාංගණය ජලාශයේ වාන්දොරටු විවෘත කිරීම ක්‍රමයෙන් වැඩිකිරීමත් සමග එම ජලාශයට පහළ කලාඔය දෙපස පිහිටි පහත් බිම්ද ජලයෙන් යටවෙමින් පවතී. ඒ අතර රාජාංගණය ව්‍යාපාරයේ වී වගාකළ කුඹුරු ඉඩම්ද තිබේ. රාජාංගණය වම් ඉවුර යාය-7 ප්‍රදේශයේ මෙවර මහ කන්නයේ වගා කළ විවිධ වයස්වල වී වගාවන් මෙසේ ගංවතුරට යටවෙමින් පවතී. මධ්‍යම කඳුකරයේ බටහිර බෑවුම් ප්‍රදේශවලට පසුගිය දින කිහිපය තුළ ඇද හැලුණු අධික වර්ෂාවත් සමග කාසල්රි සහ මාවුස්සාකැලේ ජලාශවල ජල මට්ටම පිටාර මට්ටමට ආසන්න වී ඇතිබව එම ජලාශ භාර ඉංජිනේරු පැවසති. කාසල්රි ජලාශය පිටාර මට්ටමට අඩි 4ක් සහ මවුස්සාකැලේ ජලාශයේ ජල මට්ටමට පිටාර මට්ටමට අඩි 8ක් දක්වා ආසන්න වි ඇති බව එම විදුලි බලාගාර ඉංජිනේරුවරු පැවසූහ. කාසල්රි සහ මවුස්සාකැලේ ජලාශවල ජල මට්ටම ඉහළයාමත් සමග කැනියොන්, ලක්ෂපාන, නව ලක්ෂපාන, පොල්පිටිය සහ විමලසුරේන්ද්‍ර යන ජල විදුලි බාලාගරවල විදුලි උත්පාදනය උපරිම අයුරින් සිදුකරන බව විදුලි බලාගාර ඉංජිනේරුවරු ප්‍රකාශ කළහ. මේ අතර අධික වර්ෂාව හේතුවෙන් ඊයේ (20) පස්වරුවේ ස්වයංක්‍රීයව විවෘත වී තිබූ ඉහළ කොත්මලේ ජලාශයේ වාන් දොරටුව අද අලුයම වනවිට ස්වයංක්‍රීයවම වැසී ඇත. එම ජල පෝෂක ප්‍රදේශවලට තවදුරටත් වැසි ලැබුණ හොත් ජලාශයේ වාන් දොරටු ස්වයංක්‍රීයව විවෘත වන නිසා ජලාශ වේල්ලට පහළින් කොත්මලේ ඔය දෙපස පදිංචිකරුවන් සැලකිලිමත්ව සිටිය යුතු බව ඉහළ කොත්මලේ ජල විදුලි බලාගාරයේ ඉංජිනේරුවරු ඉල්ලා සිටිති. බදුල්ලේ බදුලුඔය පිටාර ගලා ගංවතුර තත්වයක් ඇතිවිමට ප්‍රධාන හේතුව බදුලුඔය අවහිර කර සිදුකර ඇති අනවසර ඉදිකිරීම් බව පරිසරවේදීහු පෙන්වාදෙති. බදුල්ල නගර මධ්‍යයේ පිහිටි යාම්පානම් වත්ත ප්‍රදේශයේ මෙවැනි ඉදිකිරීම් රැසක් දැකගත හැකිවේ. මේවා පිළිබඳව පරිසරවේදීන් නිතරම පෙන්වාදුන්නත් වගකිවයුතු අංශය මුදලට යටවී ඇතැයි ප්‍රදේශවාසීහු චෝදනා කරති. පවතින අයහපත් කාලගුණ තත්ත්වය හේතුවෙන් පුද්ගලයින් දෙදෙනෙකු මියගොස් ඇති බව ආපදා කළමනාකරණ මධ්‍යස්ථානය පවසයි. එම මධ්‍යස්ථානය සඳහන් කළේ පවතින ආපදා තත්ත්වය හේතුවෙන් පවුල් 2,062කට අයත් පුද්ගලයින් 7,025ක් මේවන විට පීඩාවට පත්ව ඇති බවයි. එමෙන්ම අධික වර්ෂාපතනයක් සමඟ ඇතිවන තද සුළං තත්ත්වය හේතුවෙන් නිවාස 23කට සම්පූර්ණයෙන් හානි සිදුව ඇති අතර තවත් නිවාස 219ක් අර්ධ වශයෙන් හානි සිදුව ඇති බව ආපදා කළමනාරණ මධ්‍යස්ථානය සදහන් කරයි. අපදා තත්ත්වය හේතුවෙන් පවුල් 1,094කට අයත් පුද්ගලයින් 3,875 දෙනෙකු අවතැන්වී ඇති අතර ඔවුන් ආරක්ෂිත මධ්‍යස්ථාන 37කට යොමු කර ඇති බව ද එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩ්ප්පිලි මහතාපවසයි. මේ අතර හැඩ ඔය සහ මහවැලි ගඟේ ජල මට්ටම ගංවතුර මට්ටම දක්වා ඉහළ ගොස් ඇති බව වාරිමාර්ග දෙපාර්තමේන්තුව පවසයි. හැඩ ඔය සියඹලාණ්ඩුව ප්‍රදේශයෙන්ද මහවැලි ගඟ මනම්පිටිය ප්‍රදේශයෙන්ද ගංවතුර මට්ට්මට පැමිණ ඇති බව එම දෙපාර්තමේන්තුව සඳහන් කරයි. මී ඔයද ගල්ගමුව ප්‍රදේශයෙන් සුළු ගංවතුර මට්ටමක් දක්වා ඉහළ ගොස් ඇති බව වාර්මාර්ග දෙපාර්තමේන්තුව දැනුම් දෙයි. එමෙනම් දැදුරුඔය රිදීබැඳිඇල්ල ප්‍රදේශයෙන් පිටාරගැලීම නිසා අනුරාධපුර කොළඹ 75 මාර්ගයේ බස් රථ ගමණාගමණය සිදු නොවන බවද එම බස් රථ පාදෙණිය ප්‍රදේශයෙන් නිකවැරටිය දලදාගම හරහා අනුරාධපුරය දෙසට හරවා යවන බවත් වාර්තා වේ.", "URL": "https://lankatruth.com/si/?p=87705", "Category": "පුවත්", "Parent URL": null}