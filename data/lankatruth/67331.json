{"Source": "Lankatruth", "Timestamp": "February 1, 2019", "Headline": "රේගු වෘත්තීය සමිති ක්‍රියාමාර්ගය තවදුරටත්", "News Content": "රේගු ඒකාබද්ධ වෘත්තීය සමිති සන්ධානය පසුගිය මස 30 වැනිදා ආරම්භ කළ වෘත්තීය ක්‍රියාමාර්ගය තෙවැනි දිනටත් අද(01) ක්‍රියාත්මක වන බව එම සමිති සන්ධානය පවසයි. රේගු අධ්‍යක්ෂ ජනරාල් තනතුරට ශ්‍රී ලංකා රේගු සේවයේ හෝ පරිපාලන සේවයේ නොවන අයෙකු පත්කිරීමට විරෝධතාවය පලකරමින් රේගු ඒකාබද්ධ වෘත්තීය සමිති සන්ධානය අකුරට වැඩ කිරීමේ වෘත්තීය ක්‍රියාමාර්ගයක් අනුගමනය කළේය. මේ වනවිට රේගු මාණ්ඩලික නිලධාරීන්ගේ සංගමය, රේගු අධිකාරී සංගමය, රේගු නිලධාරීන්ගේ සංගමය, බහාළුම් ප්‍රවාහනය කරන්නන්ගේ සංගමය සහ රේගු නිෂ්කාශනය කරන්නන්ගේ සංගමය වෘත්තීය ක්‍රියාමාර්ගයට එක්ව සිටියි. රේගු අධ්‍යක්ෂ ජනරාල්වරිය ලෙස කටයුතු කළ පී. එස්. එම්. චාල්ස් මහත්මිය වෙනුවට විශ්‍රාමික රියර් අද්මිරාල් ශමාල් ප්‍රනාන්දු මහතා රේගු අධ්‍යක්ෂ ජනරාල් ධුරයට පත් කිරීම සඳහා ජනවාරි 29 අඟහරුවාදා කැබිනට් මණ්ඩල අනුමැතිය ලැබී තිබූ අතර රේගු වෘත්තීය සමිති ඊට විරෝධතාව පළකළේය. ඉන් පසු ඊයේ පෙරවරුවේ මුදල් අමාත්‍යාංශයේ අතිරේක ලේකම්වරයෙකු වූ එච්. ජී. සුමනසිංහ මහතා රේගු දෙපාර්තමේන්තුවේ වැඩබලන අධ්‍යක්ෂ ජනරාල්වරයා ලෙස පත්කළ නමුත් රේගු අධිකාරීවරුන්ගේ සංගමයේ සභාපති උදිත ජයසිංහ මහතා පවසා සිටියේ ඔහුද එම තනතුරට සුදුස්සෙකු නොවන බවයි. කෙසේ වෙතත් කටුනායක ගුවන් තොටුපළ, කොළඹ වරායේ මගී සේවා සහ අපනයන අංශයේ කටයුතු සාමාන්‍ය පරිදි සිදුවන අතර කඩිනම් විසඳුමක් නොලැබෙන්නේ නම් එම අංශවලද අකුරට වැඩ කිරීමේ වෘත්තීය ක්‍රියාමාර්ගය අනුගමනය කරන බව රේගු ඒකාබද්ධ වෘත්තීය සමිති සන්ධානය පවසයි.", "URL": "https://lankatruth.com/si/?p=67331", "Category": "පුවත්", "Parent URL": null}