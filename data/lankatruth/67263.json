{"Source": "Lankatruth", "Timestamp": "January 31, 2019", "Headline": "නාස්තිකාර වියදම් නිසා කොට උඩ යන රූපවාහිනිය බේරාගැනීමට සේවකයෝ සටනේ", "News Content": "ජාතික රූපවාහිනියට පත්ව සිටින ඉහළ කළමණාකාරිත්වයේ නිලධාරීන් පිරිසක් විසින් ගනු ලබන අත්තනෝමතික තීරණ හේතුවෙන් ජාතික රූපවාහිනිය දිනෙන් දින පාඩු ලබන තත්වයටත් දරුණු අගාදයකටත් ඇදදමින් සිටින බව එහි සේවකයෝ සඳහන් කරති. විශේෂයෙන් ජාතික රූපවාහිනියේ වෘත්තීය සමිති 07ක් එක්ව පසුගියදා මේ සම්බන්ධයෙන් දැනුවත් කිරීමේ අත්පත්‍රිකාවක් බෙදාහැරීමටද කටයුතු කර තිබිණි. විශේෂයෙන්ම මාසයකට රුපියල් ලක්ෂ 03කට අධික අති විශාල මුදලක් මාසිකව ගෙවමින් කොන්ත්‍රාත් පදනමින් බඳවාගෙන ඇති අලෙවි කළමණාකරු මුළුමනින්ම අසාර්ථක වී ඇති ත්වයක් තුළ තව දුරටත් ඔහු සේවයේ තබාගෙන කටයුතු කිරීම සම්බන්ධයෙන්ද සේවකයෝ විමතිය පල කරති. 2017 වසරේ දෙසැම්බර් මාසයේ ගුවන් කාල විකුණුම් ආදායම රුපියල් මිලියන 144ක් වූ නමුත් මෙවර 2018දී දෙසැම්බර් මාසයේ ගුවන් කාල විකුණුම් ආදායම රුපියල් මිලියන 112ක් දක්වා මිලියන 80කින් නැතිනම් රුපියල් ලක්ෂ 800කින් පහත වැටී ඇති බවද එම සේවකයෝ පෙන්වා දෙති. එමෙන්ම හිතුවක්කාරී ලෙස බාහිර ආයතන සමග ඇතිකරගෙන තිබෙන වෙළඳ සහ වෙනත් ගිවිසුම් ගණනාවක් හේතුවෙන් ජාතික රූපවාහිනී ආයතන කෙටිකාලීනවත් දිගුකාලීනවත් යළි ගොඩ ගත නොහැකි තරමටම අගාදයට ඇද දමමින් සිටින බවද ඔවූහු අවධාරණය කරති. රූ. ඩිජිටල් ව්‍යාපෘතිය, පදනම් ආයතනය, අර්ත් වොට්ච්මන් ව්‍යාපෘතිය වැනි බාහිර ආයතන සම්බන්ධ කරගනිමින් අත්සන් කර තිබෙන වෙළඳ ගිවිසුම් මගින් ආයතනයට ලැබෙන කිසිදු ප්‍රතිලාභයක් නැති බවත් එම ගිවිසුම් සියල්ලම සේවකයන්ටත් නොදන්වා හොර රහසේ අත්සන් කර ඇති ගිවිසුම් බවත් ජාතික රූපවාහිනියේ සේවකයෝ සඳහන් කරති. පසුගිය 21වනදා කිලිනොච්චියේදී ආරම්භ කරන ලද අර්ත් වොට්ච්මන් වැඩසටහන සඳහා අදාළ දිනය තුළ පමණක් සංස්ථාව රුපියල් ලක්ෂ 30කට අධික මුදලක් වියදම් දරා ඇති නමුත් ඉන් ආදායම ලැබී ඇත්තේ ලක්ෂ 12ක් පමණි. ඒ අනුව එහි පාඩුව පමණක් රුපියල් ලක්ෂ 18කි. එම වැඩසටහනට ජනාධිපතිවරයාද සහභාගී කරවාගෙන තිබිණි. එමෙන්ම සංස්ථාවේ ඉහළ තනතුරු සඳහා අවිධිමත් ලෙස සහ නීති විරෝධී ලෙස සිදු කරනු ලබන බඳවා ගැනීමේ ක්‍රියාපටිපාටිය හේතුවෙන් මෙම අර්බුදය තවදුරටත් ත්‍රීව්‍ර කර ඇති බවද ඔවූහු පෙන්වා දෙති. සංස්ථාවට දැඩි මූල්‍ය හානියක් ගෙන දෙන උක්ත අර්ත් වොට්ච්මන් ව්‍යාපෘතියේ ප්‍රචාර කටයුතු සඳහා වයදම සම්පූර්ණයෙන්ම සංස්ථාව මගින් දැරීම සඳහා රුපියල් අටකෝටි අසූ ලක්ෂයක (රු. 88,000,000) පමණ මුදලක් ඇස්තමේන්තු කර ඇත. මෙවන් හානියක් සිදු කරමින් සංස්ථාව විනාශකර දමන දේශපාලන අනුහසින් පත්ව සිටින ඉහළ කළමනාකාරිත්වය වහාම ඉවත් කර සංස්ථාව රැකගැනීමට කටයුතු කළයුතු බව එහි වෘත්තීය සමිති සහ සේවකයෝ බලධාරීන්ට අවධාරණය කරති.", "URL": "https://lankatruth.com/si/?p=67263", "Category": "පුවත්", "Parent URL": null}