{"Source": "Lankatruth", "Timestamp": "September 15, 2023", "Headline": "ගෝටාබය විහිළු කරනවා – එස්.එම්. චන්ද්‍රසේන", "News Content": "හිටපු ජනාධිපති ගෝටාබය රාජපක්ෂ නැවත දේශපාලනයට පිවිසීම විහිළුවක් බව ශ්‍රී ලංකා පොදුජන පෙරමුණේ අනුරාධපුර දිස්ත්‍රික් පාර්ලිමේන්තු මන්ත්‍රී එස්.එම්. චන්ද්‍රසේන පවසයි. ඔහු මේ බව සඳහන් කර ඇත්තේ බත්තරමුල්ල නෙලුම් මාවත පිහිටි ශ්‍රී ලංකා පොදුජන පෙරමුණ පක්ෂ මූලස්ථානයේදී පැවති මාධ්‍ය හමුවකදීය. ජනතාව 69 ලක්ෂයක් ඡන්දය දී ගෝඨාභය රාජපක්ෂ ජනාධිපති ධුරයට පත් කළද ඔහුට එය කරගත නොහැකි වූ බවත් ජනාධිපති තනතුර දමා පලා ගිය ඔහු නැවත නැවතත් දේශපාලනයට එනවා යන්න විහිළුවක් බවත් මන්ත්‍රී එස්.එම්. චන්ද්‍රසේන එහිදී අවධාරණය කර ඇත. ධුරය හැර ගිය ඔහු නැවත දේශපාලනයට ඒමේ තත්වයකට පත් වේ යැයි නොසිතන බවද ඔහු තනතුර හැර ගියේ නම්බුකාරයෙකු ලෙස යැයිද ඒ පිළිබඳව තමන්ට ගෞරවයක් ඇතැයිද මන්ත්‍රී එස්.එම්. චන්ද්‍රසේන එහිදී පවසා තිබේ. ඔහු නැවත දේශපාලනයට පිවිස කොතැනකට යාමට සූදානම් වනවාදැයි පැහැදිලි නොමැති බවත් ඔහුට ජනාධිපති තනතුරේ යුතුකම් ඉටු කිරිමට නොහැකි වූ බවත් මෙම මාධ්‍ය හමුවේදී මන්ත්‍රි චන්ද්‍රසේන පවසා ඇත. ශ්‍රී ලංකා පොදුජන පෙරමුණෙන් ගෝටාබය රාජපක්ෂ නැවතත් ජනාධිපති අපේක්ෂකයා ලෙස ඉදිරිපත් වන්නේ යැයි කීම හීනයක් බවත් ජනාධිපති ධුරයේ කටයුතු කරගැනීමට නොහැකි වූ ගෝටාබය රාජපක්ෂට වෙනත් කුඩා පක්ෂයකින් පැමිණ කටයුතු කිරීමට කාලයක් නොමැති බවත් ශ්‍රී ලංකා පොදුජන පෙරමුණේ අනුරාධපුර දිස්ත්‍රික් පාර්ලිමේන්තු මන්ත්‍රී එස්.එම්. චන්ද්‍රසේන අවධාරණය කරයි.", "URL": "https://lankatruth.com/si/?p=151508", "Category": "පුවත්", "Parent URL": null}