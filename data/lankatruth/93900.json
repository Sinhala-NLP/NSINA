{"Source": "Lankatruth", "Timestamp": "June 8, 2020", "Headline": "පොහොර හිගයෙන් පීඩාවට පත් ගොවියෝ අදත් පාරට බසිති…", "News Content": "“බොරු කතා එපා… ගොවිතැන අනතුරේ… පොහොර හිඟයට වහා විසදුම් ලබාදෙනු…”, “මැති ඇමතීන් සැප විඳිනවා… කෘෂිකර්මයට වින කරනවා…” යන සටන් පාඨ පුවරු ප්‍රදර්ශනය කරමින් සමස්ත ලංකා ගොවිජන සම්මේලනය අද (08) පෙරවරුවේ දඹුල්ල නගර මධ්‍යයේ පොහොර හිඟයට විසදුම් ලබාදෙන ලෙස ආණ්ඩුවට බලකරමින් උද්ඝෝෂණයක නිරතවූහ. එම සම්මේලනයේ ජාතික සංවිධායක නාමල් කරුණාරත්න මහතා ඇතුළු එම සම්මේලනයේ සාමාජිකයින්ගේ සහභාගිත්වයෙන් මෙම විරෝධතාවය පැවැත්විණි. මෙවර යල් කන්නයේ වී, ලොකු ලුණු හා එලවලු බෝග ඇතුළු වගාවන් සදහා නිසි කලට යෙදීමට අවශ්‍ය පොහොර තොග නොමැතිවීමෙන් වගාවන් විනාශවී යාමේ අනතුරකට ලක්ව ඇති බව මෙහිදී නාමල් කරුණාරත්න මහතා පැවසී ය. රටේ පොහොර හිඟයක් නොමැති බව රජය ප්‍රකාශ කළත් සත්‍ය වශයෙන්ම විවෘත වෙළඳපොළ හෝ ගොවිජන සේවා මධ්‍යස්ථානයන්හි ගොවීන්ට මිලදී ගැනීමට සුදුසු පොහොර තොගයන්හි හිඟයක් පවතින බවත් ඒ මහතා පෙන්වා දුන්නේ ය. මෙය සහල් මාෆියාව මෙන් පොහොර මාෆියාවක් බව අවධාරණය කළ නාමල් කරුණාරත්න මහතා ඊට අදාල ක්‍රියාමර්ග ගැනීම ආණ්ඩුවේ වගකිමක බැවින් ඒ සදහා වහාම මැදිහත්වී පොහොර හිගය මඟ හරවා ආහාර නිෂ්පාදන ක්‍රියාවලියට දායකවී සිටින ගොවියා ආරක්ෂා කිරීමට පියවර ගන්නා ලෙස ආණ්ඩුවෙන් ඉල්ලා සිටියේ ය. මෙලෙසම විරෝධතාවයක් අද අම්පාර නගරයේදීද පැවති අතර ඒ සඳහා සමස්ත ලංකා ගොවිජන සම්මේලනයේ ජාතික කමිටු සාමාජික වසන්ත පියතිස්ස මහතාද එක්වී සිටි යේය. එම විරෝධතාවයද සංවිධානය කර තිබුනේ සඳහා සමස්ත ලංකා ගොවිජන සම්මේලනය විසිනි.      දඹුල්ල        අම්පාර", "URL": "https://lankatruth.com/si/?p=93900", "Category": "පුවත්", "Parent URL": null}