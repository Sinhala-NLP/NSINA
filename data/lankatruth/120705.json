{"Source": "Lankatruth", "Timestamp": "August 1, 2021", "Headline": "කළුසල්ලි සුදු කරන බැසිල්ගේ කෙටුම්පත ගැන ශ්‍රේෂ්ඨාධිකරණ තීරණය හෙට කතානායකට", "News Content": "මුදල් ඇමැති බැසිල් රාජපක්ෂ විසින් පාර්ලිමේන්තු අනුමැතිය සඳහා ඉදිරිපත් කර ඇති මුදල් සංශෝධන පනත් කෙටුම්පත ආණ්ඩුක්‍රම ව්‍යවස්ථාවට පටහැණි බවට තීන්දු කරන ලෙස ඉල්ලා ගොනු කර ඇති පෙත්සම් පිළිබඳ ශ්‍රේෂ්ඨාධිකරණය තීරණය හෙට (02) කතානායකවරයා වෙත යොමු කිරීමට නියමිතය. එම තීරණය අනිද්දා (03) පාර්ලිමේන්තුවට දැනුම් දෙනු ඇතැයි පාර්ලිමේන්තු ආරංචි මාර්ගවලින් පැවසේ. මේ පනත් කෙටුම්පත පාර්ලිමේන්තුවේ අලුත්ම න්‍යාය පුස්තකයටද මේ වනවිටත් ඇතුළත් කර තිබේ. ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හදුන්නෙත්ති, ජාතික වෘත්තීය සංගමයේ සභාපති සමන් රත්නප්‍රිය, ලංකා බැංකු සේවක සංගමයේ හිටපු නියෝජ්‍ය සභාපතිවරයකු වූ කෝට්ටේගොඩ විතාන, සමඟි ජන බලවේගයේ මහ ලේකම් රංජිත් මද්දුමබණ්ඩාර ඇතුළු පිරිසක් විසින් මෙම පනත් කෙටුම්පත අභියෝගයට ලක් කරමින් පෙත්සම් ගොනු කර තිබූ අතර එය ප්‍රියන්ත ජයවර්ධන, කුමුදුනී වික්‍රමසිංහ, ශිරාන් ගුණරත්න යන ශ්‍රේෂ්ඨාධිකරණ විනිසුරු මඬුල්ල හමුවේ කැඳවනු ලැබිණි.", "URL": "https://lankatruth.com/si/?p=120705", "Category": "ආර්ථික පුවත්", "Parent URL": null}