{"Source": "Lankatruth", "Timestamp": "April 26, 2017", "Headline": "ප්‍රමිතියට මුවාවී පෞද්ගලික විශ්වවිද්‍යාල නීතිගත කිරීමේ පනතක් පාර්ලිමේන්තුවට!", "News Content": "පෞද්ගලික විශ්වවිද්‍යාලවල ප‍්‍රමිතිය පිළිබඳව කරුණු ඇතුළත් නව පනතක්‌ ඉදිරි මාස දෙක ඇතුළත පාර්ලිමේන්තුවට ඉදිරිපත් කරන බව උසස්‌ අධ්‍යාපන හා මහා මාර්ග ඇමැති සභානායක ලක්‍ෂ්මන් කිරිඇල්ල මහතා පවසා තිබේ. මෙම පනත මගින් පෞද්ගලික විශ්වවිද්‍යාල මෙන්ම රජයට සම්බන්ධ නැති පෞද්ගලික උසස්‌ අධ්‍යාපන ආයතනවලද ප‍්‍රමිතිය ආරක්‍ෂා කිරීමට අපේක්‍ෂා කරන බව අමාත්‍යවරයා ප්‍රකාශ කර ඇත. මහනුවර ශ‍්‍රී ලංකා උසස්‌ තාක්‍ෂණික ආයතනයට නවක සිසුන් බඳවා ගැනීම නිමිත්තෙන් පසුගිය 24වනදා එම ආයතනයේ පැවැති උත්සවයකට සහභාගි වෙමින් මේ බව සඳහන් කර තිබේ. දේශපාලන න්‍යාය පත‍්‍රවලට අනුව කටයුතු කරන අයට රජයේ වැඩපිළිවෙළ කඩාකප්පල් කිරීමට හෝ එය ආපස්‌සට හැරවීමට කිසිලෙසකින්වත් ඉඩ නොතබන බව පවසන කිරිඇල්ල මහතා රජයේ ප‍්‍රතිපත්ති සම්බන්ධව උද්ඝෝෂකයන්ට තීන්දු තීරණ ගත නොහැකි බව අවධාරණය කර ඇත.", "URL": "https://lankatruth.com/si/?p=33418", "Category": "පුවත්", "Parent URL": null}