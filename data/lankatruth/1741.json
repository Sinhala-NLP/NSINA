{"Source": "Lankatruth", "Timestamp": "March 13, 2012", "Headline": "‘‘වැඩ සටහන් සේවා ව්‍යවස්ථාව’’ ට එරෙහිව රාජ්‍ය සේවා උපාධිධාරීන්ගෙන් මානව හිමිකම් කොමිසමට පැමිණිලි", "News Content": "උසස්වීම් පටිපාටියක් ඇතුළු අයිතීන් ගණනාවක් අහිමිකර රාජ්‍ය සේවාව තුල උපාධිධාරීන්ගේ වෘත්තීය මට්ටම මෙන්ම වෘත්තීය මැදිහත්වීම හෑල්ලූ කිරීමකට ලක්කර රජය මගින් ඉදිරිපත් කර ඇති සේවා ව්‍යවස්ථාවට විරෝධය පලකරමින් අද දින රැකියාලාභී උපාධිධාරී සංගමය විසින් මානව හිමිකම් කොමිසමට පැමිණිලි කරන ලදී. එම සංගමයේ ප‍්‍රධාන ලේකම් චන්දන සූරියාරච්චි මහතා පවසන පරිදි රාජ්‍ය සේවාවේ දැනට MN 04 ආශ‍්‍රිත සේවාවට අයත් උපාධිධාරීන් 60000 කට හා ඉදිරියේදී බඳවාගන්නා උපාධිධාරීන්ට අදාල වන සේ ආණ්ඩුව වැඩ සටහන් නිලධාරී සේවා ව්‍යවස්ථාව 2012. පෙබ. 14 දින ගැසට් නිවේදනයක් මගින් ප‍්‍රසිද්ධ කර ඇත. දීර්ඝ කාලයක් පුරා රාජ්‍ය සේවා උපාධිධාරීන්ට අදාලව, තනතුරු උසස්වීම් වැටුප් හා අනෙකුත් අයිතීන් උපාධියට සාධාරණ වන සේ ලබා දෙන මෙන් තම සංගමය විවිධ ඉල්ලීම් කරන ලද බවත් එම ඉල්ලීම් හමුවේ උපාධිධාරීන් සඳහා ‘‘සංවර්ධන නිලධාරී’’ සේවා ව්‍යවස්ථාව ලබාදෙන බව පවසමින් ආණ්ඩුව අවසානයේ ප‍්‍රජාතන්ත‍්‍ර විරෝධී ආකාරයෙන් පිළිගත නොහැකි වැඩ සටහන් නිලධාරී සේවා ව්‍යවස්ථාව අමාත්‍ය මණ්ඩලයේද අනුමත කර ගැසට්කර ඇති බවද ඔහු පවසයි. එම තත්වයට එරෙහිව සංගමය ගනු ලබන ක‍්‍රියාමාර්ග අතර එක් ක‍්‍රියාමාර්ගයක් ලෙස HRC/1108/12 හා HRC/1109/12 අංක යටතේ උපාධිධාරීන් විසින් පැමිණිලි 20 ක් 2012. 03. 12 දින මානව හිමිකම් කොමිෂන් සභාව වෙත අද තම සංගමය මගින් භාරදුන් බවද ඔහු පවසයි. එහිදී රාජ්‍ය පරිපාලන අමාත්‍යාංශ ලේකම්, ඒකාබද්ධ සේවා අධ්‍යක්‍ෂ ජනරාල්, රාජ්‍ය සේවා කොමිෂම හා ජාතික වැටුප් හා සේවක සංඛ්‍යා කොමිෂම වගඋත්තරකරුවන් කරමින් අදාල පැමිණිලි භාර දුන් බවත් 2012. 02. 14 දින නිකුත් කර ඇති ඉහත නම් සඳහන් සේවා ව්‍යවස්ථාව අවලංගු කිරීමට හා අදාල වෘත්තීය සමිතිවල අදහස් හා යෝජනාද සැලකිල්ට ගනිමින් උසස්වීම් හා වැටුප් ඇතුළු අයිතීන් රැකෙන ලෙස සේවා ව්‍යවස්ථාවක් ගොඩ නැගීමට ආණ්ඩුවටත්, රජයේ නිලධාරීන්ටත් අදාල නිර්දේශයන් ලබා දෙනලෙස මෙම පැමිණිලි මගින් ඉල්ලා ඇති බවද ඔහු පැවසීය. මෙම සේවා ව්‍යවස්ථාව පරාජය කරමින් පිළිගත හැකි සාධාරණ සේවා ව්‍යවස්ථාවක් දිනාගැනීම සඳහා අඛණ්ඩව ක‍්‍රියාමාර්ග ගැනීමටද තම සංගමය කටයුතු කරන බව සූරියආරච්චි මහතා වැඩිදුරටත් පැවසීය.", "URL": "https://lankatruth.com/si/?p=1741", "Category": "පුවත්", "Parent URL": null}