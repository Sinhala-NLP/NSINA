{"Source": "Lankatruth", "Timestamp": "December 2, 2017", "Headline": "ආපදා මරණ සංඛ්‍යාව ඉහළට", "News Content": "තද වැසි හා සැඩ සුළං සමඟ ඇති වූ අයහපත් කාලගුණය හේතුවෙන් සිදුවූ මරණ සංඛ්‍යාව මේ වනවිට 11ක් දක්වා ඉහළ ගොස් තිබේ. ගාල්ල දිස්ත‍්‍රික්කයෙන් මුහුදු ගොස් අතුරුදන් වී සිටි ධීවරයින් තිදෙනෙකුගේ සිරුරු අද (01) පස්වරුවේ සොයාගැනීමෙන් පසු මෙලෙස මරණ සංඛ්‍යාව ඉහළ ගිය බව ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප‍්‍රදීප් කොඩිප්පිලි මහතා පවසයි. ගාල්ල දිස්ත‍්‍රික්කයේ තවත් ධීවරයින් සිව් දෙනෙකු හා මාතර එක් අයෙකු ඇතුළු පස් දෙනෙකු තවමත් අතුරුදන් බවද ඔහු සඳහන් කරයි. දිවයිනේ පළාත් 06ක, දිස්ත‍්‍රික්ක 15කට බල පා ඇති තද වැසි හා සැඩ සුළං හේතුවෙන් මේ වනවිට පවුල් 18,752කට අයත් පුද්ගලයින් 61,125ක් පීඩාවට පත්ව සිටින බව ආපදා කළමනාකරණ මධ්‍යස්ථානය වැඩිදුරටත් පවසයි.", "URL": "https://lankatruth.com/si/?p=44734", "Category": "පුවත්", "Parent URL": null}