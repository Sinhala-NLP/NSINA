{"Source": "Lankatruth", "Timestamp": "June 27, 2019", "Headline": "මහින්දානන්ද සහ සතොස හිටපු සභාපතිට එරෙහිව අල්ලස් කොමිසමෙන් නඩු", "News Content": "පසුගිය ජනාධිපතිවරණ සමයේ ජනාධිපතිවරණ අපේක්ෂක මහින්ද රාජපක්ෂ මහතාගේ මැතිවරණ ප්‍රචාරක කටයුතු වෙනුවෙන්, සතොස ආයතනය හරහා ගෙන්වන ලද කැරම්බෝඩ් සහ දාම් ලෑලි තොගයක් යොදවා ඇතැයි චෝදනා එල්ලවී සිටින හිටපු ක්‍රීඩා අමාත්‍ය මහින්දානන්ද අලුත්ගමගේ සහ සතොස ආයතනයේ සභාපති නලීන් ප්‍රනාන්දු යන අයට එරෙහිව අල්ලස් කොමිසම කොළඹ විශේෂ ත්‍රිපුද්ගල මහාධිකරණය අංක 2 හමුවේ අද(27) නඩු පවරා තිබේ. අල්ලස් කොමිසමේ අධ්‍යක්ෂ ජනරාල් සරත් ජයමාන්න මහතාගේ අත්සනින් යුතුව සිද්ධියට අදාල අධිචෝදනා පත්‍රය අධිකරණය හමුවට ඉදිරිපත් කර තිබේ. 2014 වසරේ සැප්තැම්බර් මස පළමු වැනදා සහ එම වසරේ දෙසැම්බර් මස 31 වනදා දක්වා වූ කාලසීමාව තුළ එම ජනාධිපතිවරණය ඉලක්ක කර ගනිමින් ස.තො.ස ආයතනය හරහා ආනයනය කරන ලද රුපියල් මිලියන පනස් තුනක් පමණ වටිනා කැරම්බෝඩ් දහහතර දහසක් සහ දාම් ලෑලි එකොළොස් දහසක් දේශපාලන ක්‍රියාකාරකම් සඳහා බෙදා හැරීම තුළින් රජයට පාඩුවක් සිදු කළේ යැයි චෝදනා කරමින් අල්ලස් කොමිසම විසින් හිටපු ක්‍රීඩා අමාත්‍ය මහින්දානන්ද අලුත්ගමගේ සහ ස.තො.ස ආයතනයේ හිටපු සභාපති නලින් ප්‍රනාන්දුට එරෙහිව මෙම නඩුව ගොනුකර තිබේ.", "URL": "https://lankatruth.com/si/?p=76503", "Category": "පුවත්", "Parent URL": null}