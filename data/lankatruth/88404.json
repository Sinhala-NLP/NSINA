{"Source": "Lankatruth", "Timestamp": "January 7, 2020", "Headline": "පාර්ලිමේන්තු වාර අවසාන කිරීමෙන් අහෝසි වූ කෝප් ඇතුළු කාරක සභා තවමත් පිහිටුවා නැහැ…", "News Content": "ගෝඨාභය රාජපක්ෂ මහතා ජනාධිපති වීමෙන් පසු පාර්ලිමේන්තුව වාර අවසාන කළ අතර ඔහු පාර්ලිමේන්තුව වාර අවසාන කළ දින කෝප් සභාව රැස්වී මහ බැංකු බැඳුම්කර වංචාවට අදාළ වෝහාරික වාර්තාව ගැන තීරණයක් ගැනීමට නියමිතව තිබිණි. එහෙත් ගෝඨාභය රාජපක්ෂ ජනාධිපතිවරයා විසින් ඊට පෙර පාර්ලිමේන්තුව වාර අවසාන කිරීමත් සමග කෝප් සභාව ඇතුළු කාරක සභා 12ක් අහෝසි වී ගියේ ය. ඒ සම්බන්ධයෙන් රට තුළ විශාල කතාබහක් ඇතිවූ අතර ආණ්ඩුවට යම් විරෝධයක්ද එල්ල විය. කෙසේ වෙතත් ආණ්ඩු පක්ෂයේ මැති ඇමතිවරු ප්‍රකාශ කර සිටියේ ජනවාරි 03 පාර්ලිමේන්තුව ආරම්භ කිරීමෙන් පසු වහාම කෝප් කාරක සභාව පිහිටුවා අදාළ වෝහාරික වාර්තාව රටට ඉදිරිපත් කරන බවය. එහෙත් පොදු ව්‍යාපාර පිළිබඳ කාරක සභාව හෙවත් කෝප් කමිටුව, රාජ්‍ය ගිණුම් කාරක සභාව, මහජන පෙත්සම් කාරක සභාව සහ ගෘහ කාරක සභාව, අමාත්‍යංශ උපදේශක කාරක සභාව, ආණ්ඩුක්‍රම ව්‍යවස්ථා පිළිබඳ කාරක සභාව, වරප්‍රසාද පිළිබඳ කාරක සභාව ඇතුළු, ගෝඨාභය රාජපක්ෂ මහතා ජනාධිපති වීමෙන් පසු පාර්ලිමේන්තුව වාර අවසාන කිරීම හේතුවෙන් අහෝසි වී ගිය කාරක සභා දොලහ මෙතෙක් පිහිටුවා නැත.", "URL": "https://lankatruth.com/si/?p=88404", "Category": "පුවත්", "Parent URL": null}