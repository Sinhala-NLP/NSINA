{"Source": "Lankatruth", "Timestamp": "February 27, 2019", "Headline": "අමාත්‍යාංශ දෙකක විෂයපථ සංශෝධනයක්", "News Content": "මුදල් හා ජනමාධ්‍ය අමාත්‍ය ධුරය යටතේ පැවති විශයපථය සහ කාර්යන්, මුදල් අමාත්‍ය සහ අමාත්‍ය මණ්ඩල නොවන ජනමාධ්‍ය අමාත්‍ය ලෙස සංශෝධනය කර ඇත. පසුගිය පෙබරවාරි මස 22 වැනිදා සිට බල පැවැත්වෙන පරිදි විශේෂ ගැසට් නිවේදනයක් මගින් මෙම සංශෝධනය සිදුකර ඇත. මුදල් හා ජනමාධ්‍ය අමාත්‍යධුර යටතේ පැවැති ජනමාධ්‍ය විෂයට අදාල කාර්යයන් සහ කර්තව්‍යයන් මෙන්ම දෙපාර්තමේන්තු ව්‍යවස්ථාපිත ආයතන සහ රාජ්‍ය සංස්ථා, අමාත්‍ය මණ්ඩල නොවන ජනමාධ්‍ය අමාත්‍ය ධුරය යටතට පවරා තිබේ. ප්‍රවෘත්ති දෙපාර්තමේන්තුව, ගුවන් විදුලි සංස්ථාව, රූපවාහිනි සංස්ථාව, ස්වාධීන රූපවාහිනි සේවය, එක්සත් ප්‍රවෘත්ති පත්‍ර සමාගම යන ආයතන කැබිනට් නොවන ජනමාධ්‍ය අමාත්‍ය ධුරය යටතට පවරා ඇත. අමාත්‍ය මණ්ඩල නොවන ජනමාධ්‍ය අමාත්‍ය ධුරයේ රුවන් විජේවර්ධන මහතා පසුගියදා දිවුරුම් දීමත් සමඟ මෙම සංශෝධනය සිදුකර ඇත.", "URL": "https://lankatruth.com/si/?p=69161", "Category": "පුවත්", "Parent URL": null}