{"Source": "Lankatruth", "Timestamp": "June 27, 2019", "Headline": "වෛද්‍ය සාෆි ගැන දීර්ඝ වාර්තාවක් අධිකරණයට – කිසිදු චෝදනාවක් තවමත් සනාථ වී නැතැයි CIDය කියයි", "News Content": "කුරුණෑගල ශික්ෂණ රෝහලේ වෛද්‍ය සේගු ෂියාබ්දීන් මොහොමඩ් සාෆි මහතා ත්‍රස්තවාදී සංවිධානයකට සම්බන්ධ බවක් හෝ අයථා වත්කම් ඉපැයූ බවක් හෝ මව්වරුන්ගේ පැලෝපීය නාල මිරිකූ බවක් හෝ මෙතෙක් සිදු කළ පරීක්ෂණවලින් අනාවරණය වී නැති බව එම පැමිණිල්ල අද (27) පස්වරු 2.00ට කුරුණෑගල මහේස්ත්‍රාත් අධිකරණයේදී කැඳවූ අවස්ථාවේ අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ. පිටු 210කින් යුත් වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුව අධිකරණයට මේ බව දන්වා ඇත. කුරුණෑගල රෝහලේ අධ්‍යක්ෂවරයා අධිකරණයට වාර්තාවක් ඉදිරිපත් කරමින් සඳහන් කර ඇත්තේ මෙම වෛද්‍යවරයා සිංහල මව්වරුන් 3479ක්, මුස්ලිම් මව්වරුන් 860ක් සහ ද්‍රවිඩ මව්වරුන් 33ක් සිසේරියන් සැත්කම්වලට භාජනය කර ඇති බවයි. එහෙත් ඔහු විසින් කිසිඳු මවක් වඳ සැත්කමකට භාජනය කර තිබේද යන්න එම වාර්තාවේ සඳහන් කර තිබී නැති බවද වාර්තා වේ. මෙම වෛද්‍යවරයාගේ සැත්කම්වලින් පසු ආසාත්මිකතා ඇති වූ බව කියමින් අපාරාධ පරීක්ෂණ දෙපාර්තමේන්තුවට ලැබුණු පැමිණිලි 615ක් අතුරෙන් පැමිණිලි 468ක් ගැන අධිකරණයට කරුණු වාර්තා කර ඇති බවත් ඒවා අතුරෙන් විමර්ශන මට්ටමේ ඇති පැමිණිලි 147ක් අතුරෙන් මව්වරුන් 13 දෙනකු විශේෂඥ කමිටුවට යොමු කළ බවත් එයින් පරීක්ෂණයට භාජනය කළ යුතු තත්වයේ සිටින්නේ මව්වරු දෙදෙනකු පමණක් බවත් ඉතිරි පැමිණිලි 11 අසත්‍ය පැමිණිලි බවත් අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත. එම මව්වරුන් දෙදෙනා ඉදිරියේදී අදාළ පරීක්ෂණයට භාජනය කිරීම සඳහා අපරාධ පරීක්ෂණ දෙපාර්තමේන්තුව අද අධිකරණයෙන් අවසර ඉල්ලා තිබේ. වෛද්‍ය සාෆි සමඟ වැඩ කළ වෛද්‍යවරුන්, හෙදියන් සහ කාර්ය මණ්ඩලයේ විශාල පිරිසකගෙන් ප්‍රකාශ සටහන් කළ බවත් සාෆි වෛද්‍යවරයා මෙවන්නක් සිදු කර නැති බව ඔහුගේ ප්‍රකාශ අනුව තහවුරු වූ බවත් අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත. සාෆි වෛද්‍යවරයා සම්බන්ධව එල්ලකර ඇති චෝදනා අනාවරණය නොවන නිසා ඔහු තවදුරටත් රඳවා තබා ගැනීම ගැන ආරක්ෂක ලේකම්වරයා සමඟ සාකච්ඡා කර තීරණයක් ගන්නා බවත් අපරාධ පරීක්ෂණ දෙපාර්තමේන්තුව වැඩිදුරටත් අධිකරණයට දැනුම් දී තිබේ.", "URL": "https://lankatruth.com/si/?p=76535", "Category": "පුවත්", "Parent URL": null}