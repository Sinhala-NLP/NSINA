{"Source": "Lankatruth", "Timestamp": "June 19, 2019", "Headline": "චිත්‍රපට බෙදාහැරීම රජය යටතේ සිදු කිරීම වලක්වන්නැයි පෞද්ගලික සමාගම් කළ ඉල්ලීම ඉවතට", "News Content": "ජාතික චිත්‍රපට සංස්ථාව හරහා චිත්‍රපට බෙදාහැරීමේ ක්‍රියාවලිය සිදුකිරීමට රජය ගත් තීරණය වලක්වාලමින් ස්ථිර අතුරු තහනම් නියෝගයක් නිකුත් කරන ලෙස පෞද්ගලික චිත්‍රපට සමාගම් 4ක් සිදුකර තිබූ ඉල්ලීම කොළඹ දිසා අධිකරණය ඊයේ(19) ප්‍රතික්ෂේප කර තිබේ. ජාතික චිත්‍රපට සංස්ථාව හරහා චිත්‍රපට බෙදාහැරීමට රජය ගත් තීරණයට විරුද්ධව මෙතෙක් චිත්‍රපට බෙදා හැරීම සිදුකළ පෞද්ගලික සිනමා සමාගම් 4ක් විසින් ගොනු කර තිබූ පැමිණිල්ල කොළඹ දිසා විනිසුරු අමාලි රණවීර මහත්මිය හමුවේ සළකා බැලූ අවස්ථාවේ මෙම නියෝගය නිකුත් කර තිබේ. විනිසුරුවරිය ප්‍රකාශ කර ඇත්තේ විෂය භාර අමාත්‍යවරයාගේ තීරණය නීත්‍යානුකූල හා අවසානාත්මක තීරණයක් බවට තම අධිකරණයට පෙනී යන හෙයින් චිත්‍රපට බෙදාහැරීමේ ක්‍රියාවලිය ජාතික චිත්‍රපට සංස්ථාව යටතට පවරාගැනීම වලක්වමින් ස්ථීර අතුරු තහනම් නියෝගය නිකුත් කිරීම ගාස්තුවට යටත්ව ප්‍රතික්ෂේප කරන බවයි. ඊ.ඒ.පී චිත්‍රපට සමාගම , ලංකා ෆිල්ම් ඩිස්ට්‍රිබියුටර්ස් පෞද්ගලික සමාගම , සිනමා එන්ටර්ටේන්මන්ට් සමාගම සහ මූවි ප්‍රඩක්ෂන් යන සමාගම් ගොනු කළ මෙම පැමිණිල්ලේ වගඋත්තරකරුවන් වශයෙන් ජාතික චිත්‍රපට සමාගම ඇතුළු පිරිසක් නම් කරනු ලැබ තිබිණි. එම සමාගම් නඩු පවරමින් සඳහන් කර සිටියේ චිත්‍රපට බෙදාහැරීමේ ක්‍රියාවලිය තමන් දීර්ඝ කාලය් පුරා සිදුකරගෙන පැමිණි බවත් එම ක්‍රියාවලිය රාජ්‍ය චිත්‍රපට දෙපාර්තමේන්තුව යටතට පවරා ගැනීම මගින් සිය කර්මානත්යට හානි සිදුවන බවත්ය. එබැවින් එම ක්‍රියාවලිය රජයට පවරා ගැනීමට අමාත්‍යවරයා ගනු ලැබූ තීරණය වලක්වමින් අතුරු තහනම් නියෝගයක් නිකුත් කරන්නැයි පෙත්සම්කරුවෝ පවසා සිටිය හ. එහෙත් එම ස්ථීර අතුරුතහනම් නියෝගය නිකුත් කිරීම කොළඹ දිසාඅධිකරණය විසින් ප්‍රතික්ෂේප කළේය.", "URL": "https://lankatruth.com/si/?p=76070", "Category": "පුවත්", "Parent URL": null}