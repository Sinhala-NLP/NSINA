{"Source": "Lankatruth", "Timestamp": "March 15, 2021", "Headline": "ජනාධිපතිගේ වියතාගෙන් රටට කළු පැල්ලමක්..", "News Content": "එක්සත් ජාතීන්ගේ මානව හිමිකම් කොමිසමේ ශ්‍රී ලංකාවේ නිත්‍ය නියෝජිතයා වශයෙන් පත්කර සිටින සී.ඒ. චන්ද්‍රප්‍රේම අනුගමනය කරන ක්‍රියාමාර්ග ශ්‍රී ලංකාව සම්බන්ධයෙන් කැලලක් ඇති කිරීමට හේතුවී තිබෙන බව දේශපාලන විශ්ලේෂකයන් දැඩි විවේචනයක් එල්ල කරමින් තිබේ. මොහු ජනාධිපතිවරයාගේ වියත්මග සංවිධානයේ මුල්පෙළේ ක්‍රියාකාරිකයෙකු වන අතර මානව හිමිකම් නිත්‍ය නියෝජිතයා වශයෙන් පත්කිරිම සම්බන්ධයෙන්ද දැඩි විවේචන එල්ලවී තිබිණි. මොහු ඍජුවම 1988 – 1989 කාලයේ මානව හිමිකම් උල්ලංඝනය කිරීමට වගකිවයුතු පුද්ගලයෙකු බව තහවුරු වී තිබියදී නිත්‍ය නියෝජිතයා වශයෙන් පත්කිරිම සම්බන්ධයෙන් එම විවේචන එල්ලවී තිබුණි. මෙවර ශ්‍රී ලංකාවට එරෙහිව ඇමෙරිකාව, බ්‍රිතාන්‍ය සහ කැනඩාව යන රටවල් මූලික වී ඉදිරිපත් කරන ලද මානව හිමිකම් යෝජනාව සම්බන්ධයෙන් ඔහු රාජ්‍ය තාන්ත්‍රික නොවන ප්‍රතිචාර දැක්වීමෙන් මෙරටට කළු පැල්ලමක් එකතුවී ඇති බව එම විශ්ලේෂකයන් පෙන්වා දෙති. මෙවැනි යෝජනාවක් ඉදිරිපත් කිරීමෙන් පසුව ඒ පිළිබ‍ඳව වගන්තියෙන් වගන්තිය සාකච්ඡා කරන අවස්ථාවේදී අදාළ රටේ නියෝජිතයා ඒ සම්බන්ධයෙන් ප්‍රතිචාර දැක්වීම අදාළ රාජ්‍ය තාන්ත්‍රික ක්‍රියාමාර්ගය වුවද මෙහිදී ඔහු යම් කෝපයකින් අදාළ යෝජනාවේ වගන්ති කිහිපයකට විරෝධය පළ කර ඇත. එහෙත් මානව හිමිකම් රැස්වීමේදී එම විරෝධය පිළිනොගෙන කොමිෂන් සභා රැස්වීමේ සුපුරුදු ක්‍රියාපටිපාටිය අනුව යෝජනාව පිළිබඳව සාකච්ඡාව ආරම්භ කර තිබේ. සී.ඒ. චන්ද්‍රප්‍රේම මේ සම්බන්ධයෙන් අත්දැකීම් නැති දුර්වල පුද්ගලයෙකු වීම නිසා මෙම ජාත්‍යන්තර සමුළුවේදී ලංකාව අපකීර්තියට පත්වී ඇති බව විශ්ලේෂකයෝ පෙන්වා දී ඇත.", "URL": "https://lankatruth.com/si/?p=112817", "Category": "පුවත්", "Parent URL": null}