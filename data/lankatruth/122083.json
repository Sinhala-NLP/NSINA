{"Source": "Lankatruth", "Timestamp": "August 27, 2021", "Headline": "ආණ්ඩුව ජාවාරම්කරුවන් සමඟ ගිවිසුම් අත්සන් කර භාණ්ඩ මිල ඉහළ දමයි", "News Content": "මේ වන විට, අත්‍යාවශ්‍ය පාරිභෝගික භාණ්ඩවල මිල ගණන් ඉතා විශාල වශයෙන් ඉහල යමින් තිබෙන්නේ වෙළඳ අමාත්‍යංශය තොග වෙළෙන්දන් කිහිප දෙනෙකු සමඟ අත්සන් කරන ලද ගිවිසුමක් තුළින් එම භාණ්ඩ කෙරෙහි උපරිම මිල ගණන් නියම කිරීමෙන් ඉවත්වීම නිසා බව හෙළිවේ.  පසුගිය පෙබරවාරි මස මුල වෙළඳ අමාත්‍යංශය සහ තොග සැපයුම්කරුවන් අතර භාණ්ඩ 28ක් සඳහා මාස තුනකට වලංගුවන පරිදි ස්ථාවර මිලක් පවත්වාගෙන යාමට ගිවිසුම් ගත විය. අප්‍රේල් මාසයෙන් එම එකඟතාවය අවසන් වූ අතර ඉන් පසුව තොග සැපයුම්කරුවන් ඔවුන්ට රිසි සේ මිල තීරණය කිරීමට පටන් ගෙන තිබේ.  මෙය ඉතා පැහැදිලිව සනාථ වී තිබෙන්නේ 2020 නොවැම්බර් 10 වෙනි දින සීනි සඳහා උපරිම සිල්ලර මිලක් ගැසට් කිරීමේ නිවේදනය තුළින් ය. මෙතෙක් පැවති සීනි ආනයන බද්ද කිලෝවකට රුපියල් 50/- සිට සත 25ක්  (0.25) දක්වා පහත හෙළා කිලෝවක උපරිම සිල්ලර මිල ගණන් රුපියල් 90/-ක් වශයෙන් ගැසට් කරනු ලැබීය. නමුත් එම මිලට පාරිභෝගිකයාට සීනි නොලැබුණු අතර එය ආදර්ශයට ගනිමින් අනෙකුත් තොග සැපයුම්කරුවන්ද මේ වන විට හිතුමතයේ සියලුම අත්‍යාවශ්‍ය පාරිභෝගික භාණ්ඩවල මිල ගණන් ඉහල නංවමින් පවතී. සතියක් තුළ සීනි මිල පමණක් රුපියල් 70/-කින් ඉහල දමා මේ වන විට සිල්ලර මිල රුපියල් 220/- පමණ දක්වා ඉහල මට්ටමක පවතී.  ඊට අමතරව රතු පරිප්පු කිලෝවක් රුපියල් 250/- ඉක්මවා ඇත. ආනයනික අර්තාපල් කිලෝව රුපියල් 240/-, රතුලුණු කිලෝව රුපියල් 400/- ඉක්මවා ගොස් ඇත. අනෙකුත් සියලුම අත්‍යාවශය භාණ්ඩ මිල මෙම භාණ්ඩ සේ ම දෛනිකව ඉහල යමින් පවතී.  මෙම තත්වය පාලනය කිරීමේ හැකියාවක් නොමැති බව පාරිභෝගික කටයුතු පිළිබඳ රාජ්‍ය ඇමති ලසන්ත අලගියවන්න මාධ්‍යයට ප්‍රකාශ කර තිබේ.", "URL": "https://lankatruth.com/si/?p=122083", "Category": "ආර්ථික පුවත්", "Parent URL": null}