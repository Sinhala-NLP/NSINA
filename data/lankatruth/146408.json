{"Source": "Lankatruth", "Timestamp": "April 18, 2023", "Headline": "බස්නාහිර සමූපකාර නිලවරණත් දින නියමයක් නොමැතිව කල් දමයි…", "News Content": "බස්නාහිර පළාතේ සමූපකාර නිලවරණ දින නියමයක් නොමැතිව කල් දැමීමට කටයුතු කර තිබේ. ඒ බව සඳහන් කරමින් සමුපකාර සංවර්ධන කොමසාරිස් රුවිනි ඒ විජයවික්‍රමගේ අත්සනින් කොළඹ, ගම්පහ සහ කළුතර සමුකාර සංවර්ධන සහකාර කොමසාරිස්වරු වෙත ලිපියක්ද යොමු කර තිබේ. අදාළ දින නියම කිරීම් ඉදිරියේ දී සිදුකරන බව ද, මේ බව ඉදිරියේ දී කොළඹ, ගම්පහ සහ කළුතර දිස්ත්‍රික්කවල විවිධ සේවා සමුපකාර සමිතිවලට හා සමිතියේ ලේකම්වරයා මගින් සමිතියේ අධ්‍යක්ෂ මණ්ඩලය දැනුවත් කිරීමටත්, මේ වනවිට නිලවරණ කටයුතු සඳහා පත්කර ඇති දෙපාර්තමේන්තු නිලධාරින් මගින් අදාළ පාර්ශවයන් දැනුවත් කිරීමට කටයුතු කරන ලෙස දෙපාර්තමේන්තු නිලධාරින්ට දැනුම් දිමට කටයුතු කරන ලෙසටත් මෙම ලිපියෙන් වැඩිදුරටත් දන්වා තිබේ. මෙම ලිපිය අනුව මේ වනවිට බස්නාහිර පළාතේ නිලවරණ පැවැත්වීමට දින තීන්දු කර ඇති සමුකාර සමිතිවල එම නිලවරණය පැවැත්වීම දින නියමයක් නොමැතිව කල් යන අතර අනෙක් සියලුම සමූපකාරවලද නිලවරණ පැවැත්වීම දින නියමයක් නොමැතිව කල යනු ඇත. මේ වනවිට සමුපකාර සඳහා පවත්වනු ලබන නිලවරණවලදී එහි බලය මාලිමාව ප්‍රමුඛ ජාතික ජන බලවේගයේ කණ්ඩායම් වෙත නතුවීමේ ප්‍රවනතාවයක් මතුව තිබේ.", "URL": "https://lankatruth.com/si/?p=146408", "Category": "පුවත්", "Parent URL": null}