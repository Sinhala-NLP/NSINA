{"Source": "Lankatruth", "Timestamp": "December 27, 2020", "Headline": "දකුණු පළාතේ කොවිඩ් ආසාදිතයන් ගණන ඉහළට", "News Content": "දකුණු පළාතෙන් අලුතෙන් හමුවු කොරෝනා ආසාදිතයින් 43දෙනා සමග මේ වනවිට දකුණු පළාතේ මුලු ආසාදිතයින්ගේ සංඛ්‍යාව 835ක් දක්වා ඉහළ ගොස් ඇතැයි වාර්තා වේ. මෙසේ අලුතෙන් හමුවු ආසාදිතයින් 43න් 20 දෙනෙක්ම වාර්තා වී ඇත්තේ ගාල්ල දිස්ත්‍රික්කයෙන් බවත් එම සංඛ්‍යාවෙන් 12 දෙනෙක් ගාල්ල නාගරික සෞඛ්‍ය වෛද්‍ය නිලධාරි කොට්ඨාසයෙන්වන අතර බෝපෙ පෝද්දල සෞඛ්‍ය වෛද්‍ය නිලධාරි කොට්ඨාශයෙන් සිව් දෙනෙකුත් ඉදුරුව කොට්ඨාසයෙන් දෙදෙනෙකුත් බලපිටිය සහ රත්ගම කොට්ඨාසවලින් එක් අයෙකු බැගිනුත් හමුවී ඇති බව දකුණු පළාත් කොරෝනා මෙහෙයුම් මැදිරියේ සම්බන්ධීකරණ නිලධාරී චාමර මහගමගේ පවසයි. ඒ අනුව ගාල්ල දිස්ත්‍රික්කයෙන් මේ වනවිට වාර්තාවී ඇති සමස්ත ආසාදිතයින් සංඛ්‍යාව 467 දෙනෙකි. එමෙන්ම ගාල්ල දිස්ත්‍රික්කයේ පවුල් 876ක පුද්ගලයින් 1,613ක් නිරෝධායනය සඳහා යොමු කර ඇත. මාතර දිස්ත්‍රික්කයෙන් ආසාදිතයන් 20 දෙනෙකු හමුවී තිබේ. මේ වනවට මාතර දිස්ත්‍රික්කයේ සමස්ත ආසාදිතයින්ගේ ගණන 297ක් වන අතර අළුතින්ම වාර්තා වූ 20 දෙනාම දික්වැල්ල සෞඛ්‍ය වෛද්‍ය නිලධාරි කොට්ඨාශයේ පදිංචිකරුවන්ය. මාතර දිස්ත්‍රික්කයේ පවුල් 412ක පුද්ගලයින් 1,493ක් නිරෝධායන ක්‍රියාවලිය සඳහා යොමු කර තිබේ. හම්බන්තොට දිස්ත්‍රික්කයෙන් ආසාදිතයින් තිදෙනෙකු අලුතින් හමුවී ඇත. ඔවුන් වාර්තා වී ඇත්තේ අම්බලන්තොට තංගල්ල සහ අගුණකොලපෑලැස්ස යන සෞඛ්‍ය වෛද්‍ය නිලධාරි කොට්ඨාශවලින් එක් ආසාදිතයා බැගිනි. ඒ අනුව හම්බන්තොට දිස්ත්‍රික්කයෙන් මේ වනවිට වාර්තා වී ඇති සමස්ත ආසාදිත සංඛ්‍යාව 71 කි. හම්බන්තොට දිස්ත්‍රික්කයේ පවුල් 2,320ක පුද්ගලයින් 4,700ක් මේ වනවිට නිරෝධායනයට යොමු කොට ඇති බවද වාර්තාවේ.", "URL": "https://lankatruth.com/si/?p=104635", "Category": "කොවිඩ් -19 (කොරෝනා ) පුවත්", "Parent URL": null}