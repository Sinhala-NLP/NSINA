{"Source": "Lankatruth", "Timestamp": "August 7, 2019", "Headline": "නෙවිල් ප්‍රනාන්දු රෝහලේ හෙදියන් 39කට කාසල් රෝහලෙන් වැටුප් ගෙවලා", "News Content": "සෞඛ්‍ය අමාත්‍යාංශය යටතේ සේවය කරන හෙදියන් 39 දෙනෙකු නෙවිල් ප්‍රනාන්දු රෝහලේ සේවයට යොදවා ඇති බවත් ඔවුන්ට කාසල් වීථිය කාන්තා රෝහලේ වැටුප් ලේඛනයෙන් මුදල් වෙන්කරන බවත් ඊයේ(06) රැස්වූ 2015 – 2018 කාල වකවානුව තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සෙවීමට පත්කළ ජනාධිපති විමර්ශන කොමිසම හමුවේ අනාවරණයවී තිබේ. කොමිසම හමුවේ සාක්ෂි ලබාදීමට ඊයේ දින කැඳවා තිබූ කාසල් වීථිය කාන්තා රෝහලේ ගණකාධිකාරීවරයා මෙම සාක්ෂි ලබාදී ඇත. සෞඛ්‍ය අමාත්‍යාංශයේ එවක ලේකම්වරයාගේ නියෝගයක් මත අදාල හෙදියන් කාසල් රෝහලේ සිට නෙවිල් ප්‍රනාන්දු රෝහල වෙත මාරුකර යවා ඇති අතර ඔවුන්ට වැටුප් ගෙවීම සිදුකර ඇත්තේ කාසල් රෝහලේ වැටුප් ලේඛනය හරහා ය. වසර දෙකකට පමණ පෙර නෙවිල් ප්‍රනාන්දු රෝහල රජයට පවරාගන්නා බව රජය පවසා සිටිය ද නිසි පවරාගැනීමකින් තොරව එම රෝහලේ කටයුතු සඳහා රාජ්‍ය මුදල් යෙදවීම සම්බන්ධව විමර්ශන කොමිසමට පැමිණිලි ඉදිරිපත්ව ඇත.", "URL": "https://lankatruth.com/si/?p=78806", "Category": "පුවත්", "Parent URL": null}