{"Source": "Lankatruth", "Timestamp": "December 14, 2021", "Headline": "ඉන්දියාවෙන් ඩොලර් මිලියන 15ක් දී ඇත්තේ ලංකාවේ පුජා භූමි සංවර්ධනයට", "News Content": "ඉදිරි වසර 5 සඳහා ඉන්දියාවෙන් අමෙරිකානු ඩොලර් මිලියන 15ක මුදලක් ශ්‍රී ලංකාවට ලබා දී ඇත්තේ ශ්‍රී ලංකාවේ පූජා භූමි සංවර්ධනයට බව පළාත් සභා හා පළාත් පාලන කටයුතු රාජ්‍ය අමාත්‍යවරයාගේ මාධ්‍ය ඒකකය නිකුත් කළ නිවේදනයක් අනුව අනාවරණය වේ. ඒ අනුව ඉන් ලැබෙන මුදලින් ශ්‍රී ලංකාවේ පූජා භූමි සංවර්ධනයට අදාළ තීරණ රැසක් පොළොන්නරු සොළොස්මස්ථාන සංවර්ධන කටයුතු කඩිනම් කිරීම පිළිබඳ අගමැති ප්‍රධානත්වයෙන් පැවති සාකච්ඡාවේ දී ගෙන ඇතැයිද එහි සඳහන් වේ. අදාළ සාකච්ඡාව සඳහා අස්ගිරි පාර්ශ්වයේ අනුනායක මහනුවර ඓතිහාසික ගෙඩිගේ රජමහා විහාරාධිපති, පොළොන්නරුව සොළොස්මස්ථානාධිපති පූජ්‍ය වෙඬරුවේ ශ්‍රී උපාලි නාහිමිපාණන් වහන්සේ හා ගල්විහාර භාරකාර පූජ්‍ය කන්දකැටිය අත්ථදස්සි ස්වාමීන් වහන්සේ ඇතුළු අමාත්‍යවරු රැසක් එක්ව සිට ඇත. සොළොස්මස්ථාන පූජා භූමිය ආලෝකමත් කිරීමට අවශ්‍ය පියවර කඩිනමින් ගැනීමටත් ඒ සඳහා විදුලි බිල මධ්‍යම සංස්කෘතික අරමුදලින් ගෙවීමට ආගමික හා සංස්කෘතික කටයුතු අමාත්‍යාංශ ලේකම් මහාචාර්ය කපිල ගුණවර්ධන එකඟතාවය පළ කර තිබේ. එමෙන්ම දෙස් විදෙස් සංචාරකයන්ට සහ වන්දනාකරුවන්ට පූජා භූමිය තුළ පහසුවෙන් ගමන් කිරීමට හැකි වන ලෙස පූජා භූමිය ඇතුළත මාර්ග කාපට් අතුරා සංවර්ධනය කිරීම ට මහාමාර්ග අමාත්‍යාංශයේ ලේකම් ආර්.ඩබ්ලිව්.ආර් පේමසිරි එකඟතාවය පළ කර ඇත. මේ අතර මනම්පිටියේ වැලි ගොඩදැමීමෙන් පොළොන්නරුව දිස්ත්‍රික් ලේකම් යටතේ ඇති අරමුදලට ලැබෙන ආදායමෙන් කොටසක් පූජා භූමි සංවර්ධනයට යොදා ගැනීමටද පොළොන්නරු දිස්ත්‍රික් ලේකම් ඩබ්.ඒ. ධර්මසිරි මෙහිදී සිය එකඟත්වය පළ කර තිබේ.", "URL": "https://lankatruth.com/si/?p=126996", "Category": "පුවත්", "Parent URL": null}