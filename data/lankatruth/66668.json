{"Source": "Lankatruth", "Timestamp": "January 18, 2019", "Headline": "සේනා මර්දනයට දෙසතියක් නම් කළත් ආණ්ඩුවට වැඩපිළිවෙලක් නැහැ…", "News Content": "සේනා දළඹු මර්දනයට ආණ්ඩුව මේ වනවිට දෙසතියක් නම් කර තිබුණද ඒ සඳහා නිසි විධිමත් වැඩපිළිවෙළක් මෙතෙක් ආරම්භ කර නැති බවත් එම නිසා වහාම නිසි විධිමත් වැඩපිළිවෙළක් ක්‍රියාත්මක කරන ලෙස තමා බලධාරීන්ගෙන් ඉල්ලා සිටින බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කරයි. අද (18) දඹුල්ල ප්‍රදේශයේ විශේෂ මාධ්‍ය හමුවක් කැඳවමින් සඳහන් කළේය. සේනා දළඹු මර්දනය සඳහා රජය ගෙන යන වැඩපිළිවල සාර්ථක කර ගැනීම සඳහා සමස්ත ලංකා ගොවිජන සම්මේලනයේ සහයෝගය නිරන්තරයෙන් ලබා දෙන බව සඳහන් කළ නාමල් කරුණාරත්න මහතා පක්ෂ, පාට, දේශපාලන භේදයකින් තොරව රජය ගෙන යන සේනා මර්ධන විශේෂ වැඩපිළිවෙළ සඳහා ජාතික ව්‍යසනයක් සේ සලකා සියළු දෙනාගේ සහාය ලබාදෙන ලෙසද සමස්ත ජනතාවගෙන්ම ඉල්ලීමක්ද කරයි. එමෙන්ම සේනා දළඹු මර්දනය සඳහා විශේෂ යෝජනා කීපයක් සිදුකරන ලද අතර සේනා දළඹු කීටයන් අල්ලා දෙන අයට එක සතෙකු සඳහා රුපියලක මුදලක් ගෙවීමට ද රජයට යෝජනා කිරිම ද ඉන් එකක් විය. එවිට බොහෝ ජනතාව ඒකරාශී වී කාල රාමුවක් තුළ මෙම සතුන් අල්ලා භාරදීමට ඉදිරිපත්වන බව හෙතෙම සඳහන් කළේ ය. සේනා දළඹුවන් පැතිර ඇති ප්‍රදේශ සහ වගාබිම් විනාශ කොට වල දමා මෙම තත්ත්වය රටෙන් තුරන් කිරීම සඳහා අවශ්‍ය පියවර ගත යුතු බවත් රජය ක්‍රියාත්මක කරන වැඩපිළිවෙළ පහළ සිටින ගොවිබිම් වල ක්‍රියාත්මක නොවීම බරපතළ ප්‍රශ්නයක් බවද හෙතෙම සඳහන් කළේය. තමන් රජයට යෝජනා කර සිටින්නේ මෙම සළබයන් කීටයන් සහ දළඹුවන් මර්ධනය කිරීම සඳහා අවශ්‍ය මුදල් ප්‍රතිපාදන වෙන් කොට ගොවි ජනතාවට ඒවා මර්දනය කිරීමේදී මුදලක් ලැබිය යුතු බවය. එවිට සියලු දෙනාගේම සහයෝගය ඊට ලැබෙන බවත් හෙතෙම වැඩිදුරටත් පෙන්වා දුන්නේය. මෙරට ජනමාධ්‍ය ආයතන ඔවුන්ගේ කාර්යභාරය නිසි ලෙස ඉටු කරමින් සිටින බවත් නමුත් රජය මේ වන තුරුත් ඒ සඳහා නිසි ආකාරයෙන් ඉදිරිපත් නොවීම බරපතල ප්‍රශ්නයක් බවත් ඔහු පැවසීය.", "URL": "https://lankatruth.com/si/?p=66668", "Category": "පුවත්", "Parent URL": null}