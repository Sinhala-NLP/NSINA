{"Source": "Lankatruth", "Timestamp": "July 12, 2021", "Headline": "සත්කාරක එංගලන්තය පරදා යුරෝ කුසලානය ඉතාලිය ඩැහැගනී", "News Content": "ඊයේ (11) රාත්‍රී එංගලන්තයේ ලන්ඩන් අගනුවර වෙම්බ්ලි ක්‍රීඩාංගනයේදී පැවති යුරෝ කප් 2020 තරගාවලියේ අවසාන මහා තරගයේදී, ඉතිහාසයේ දෙවැනි වරටත් යුරෝපා පාපන්දු කිරුළ දිනා ගැනීමට ඉතාලිය සමත් විය. ඒ දඬුවම් පහර 3-2 ක් ලෙස සත්කාරක එංගලන්තය පරාජය කරමිනි. තරගය ආරම්භ වී මිනිත්තු 01 යි තත්පර 57 දී එංගලන්තය වෙනුවෙන් පළමු ගෝලය වාර්තා කිරීමට ලුක් ෂෝ සමත් වූයේ එංගලන්ත ප්‍රේක්ෂකයන් අමන්දානන්දයට පත් කරමිනි. එය යුරෝ කුසලාන තරගාවලි ඉතිහාසයේ අවසන් තරගයකදී අඩුම කාලයකින් වාර්තා කළ ගෝලය වන අතර මීට පෙර එම වාර්තාව තබා තිබුණේ 1964 වසරේදී ස්පාඤ්ඤයේ චුස් පෙරේඩා විසිනි. ඒ තරගය ආරම්භ වී විනාඩි 05 යි තත්පර 17 කදී පළමු ගෝලය වාර්තා කරමිනි. මීට අමතරව ලුක් ෂෝගේ ගෝලය තරගාවලි ඉතිහාසයේ පස්වැනි වේගවත්ම ගෝලය වන අතර මෙවර තරගාවලියේ තෙවැනි වේගවත්ම ගෝලය ද වේ. තරගයේ පළමු අර්ධය අවසන් වනවිට එංගලන්තය 1-0 ක් ලෙස පෙරමුණේ පසු වූ අතර දෙවැනි අර්ධය ආරම්භවීමෙන් පසුව තරගයේ 67 වැනි මිනිත්තුවේදී ඉතාලියේ ලියනාර්ඩෝ බොනුස්සි ගෝලයක් වාර්තා කිරීමට සමත් වූයේ එංගලන්තයට දැඩි අභියෝගයක් එල්ල කරමිනි. තරගයේ සම්පූර්ණ කාලය අවසන් වනවිට දෙපිලම 1-1 ක් ලෙස සම තත්වයේ පසු වූ අතර අතිරේක කාලයේදීද කිසිදු ගෝලයක් වාර්තා කිරීමට කණ්ඩායම් දෙකම සමත් නොවීය. මේ නිසා දඬුවම් පහර මගින් ජයග්‍රාහකයා තීරණය කිරීමට සිදුවිය. ඉතාලිය වෙනුවෙන් ඩොමිනිකෝ බෙරාර්ඩි, ලියනාර්ඩෝ බොනුස්සි, ෆෙඩරිකෝ බර්නාර්ඩෙසී සිය දඬුවම් පහර සාර්ථක කර ගැනීමට සමත් වූ අතර එංගලන්ත වෙනුවෙන් සාර්ථකවීමට හැකි වූයේ හැරී කේන්ට සහ හැරී මැගුයිර්ට පමණි. ඒ අනුව ඉතාලිය දෙවැනි වරටත් යුරෝ කප් කිරුළ දිනා ගැනීමට සමත් වූ අතර මීට පෙර ඔවුන් 1968 වසරේදී මෙම ශූරතාවය දිනා ගත්තේය. එංගලන්තය පළමුවරට අවසන් තරගයට සුදුසුකම් ලබාගත් අතර 50,000 කට අධික එංගලන්ත ප්‍රේක්ෂකයන් ඉදිරියේ ඔවුන්ට අනුශූරතාවයෙන් සැනසීමට පත්වීමට සිදුවිය. ඉතාලිය 2018 වසරේ පැවති ලෝක කුසලාන පාපන්දු තරගාවලියට සුදුසුකම් ලබා ගැනීමට පවා අසමත් වූ අතර එසේ තිබියදී වසර 03 ක් ඉක්මයාමට මත්තෙන් පාපන්දු පිටියේ ඔවුන්ට හිමි ස්ථානයට කුමක්ද යන්න සමස්ත ලෝකයටම පෙන්වා දීමට ඊයේ රාත්‍රී සමත් විය.", "URL": "https://lankatruth.com/si/?p=119508", "Category": "ක්‍රීඩා පුවත්", "Parent URL": null}