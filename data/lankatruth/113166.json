{"Source": "Lankatruth", "Timestamp": "March 18, 2021", "Headline": "සීනි බදු වංචාවේ සතොස පාඩුව රු. කෝටි 07 පනියි", "News Content": "සීනි බදු වංචාවෙන් රටට සිදුවූ සමස්ත පාඩුවෙන් එනම් රුපියල් කෝටි 1,595න් හත්කෝටි පනස් පන් ලක්ෂ හතළිස් තුන්දහසක් (රු. 75,543,000) පාඩු වී ඇත්තේ සතොසට බව ‘දූෂණ විරෝධී හඬ’ කැඳවුම්කරු ජවිපෙ මධ්‍යම කාරක සභික වසන්ත සමරසිංහ පෙන්වා දෙයි. ‘විල්මා’ සමාගම සත 25ක ආනයන බද්ද යටතේ 2020 ඔක්තෝබර් මස අවස්ථා හතරකදී සීනි කිලෝව 127.49, 121.50, 92.00, 110.00 යන මිල ගණන් යටතේ සතොසට අලෙවි කර ඇති බව ඔහු සඳහන් කළේය. ඒ අනුව විල්මා සමාගම පසුගිය ඔක්තෝබර් 13දායින් පසුව ඒ මාසයේදී පමණක් මෙට්‍රික් ටොන් 700ක් කිලෝව 127.49කටත්, ඔක්තෝබර් 15දා මෙට්‍රික් ටොන් 700ක් කිලෝව 121.50කටත්, ඔක්තෝබර් 20දා මෙට්‍රික් ටොන් 750ක් කිලෝව 92.00කට හා ඔක්තෝබර් 22දා මෙට්‍රික් ටොන් 600ක් කිලෝව 110.00කටත් සතොසට අලෙවි කර ඇත. රාජ්‍ය ආයතනයක් වූ සතොස රජයේ ගැසට් පත්‍රයට අනුව මිලදී නොගෙන ගැසට් පත්‍රයේ සඳහන් මිලට විකිණීම සිදුකිරීමෙන් මෙලෙස රුපියල් 755,43,000ක පාඩුවක් වී ඇති අතර සතොස සභාපතිවරයා තනතුරින් මාරු කළ නමුත් මෙම පාඩුව අය කරගන්නේ කාගෙන්ද, කෙසේද යන්න ගැටලුවක් බව වසන්ත සමරසිංහ පෙන්වා දෙයි. ඔහු පෙන්වා දෙන්නේ සතොස විල්මා ආයතනයට සීනි මෙට්‍රික් ටොන් 2,750ක් මිලට ගැනීමට රුපියල් තිස්කෝටි අනූ දෙලක්ෂ තුන්දහසක් (රු. 309,293,000) වියදම් කර සීනි අලෙවි කිරීම තුළින් ලද ආදායම විසිතුන් කෝටි තිස්හත් ලක්ෂ පනස් දහසක් (රු. 233,750,000) බවයි. සීනි බදු වංචාවෙන් රටට වූ සමස්ත පාඩුව රුපියල් කෝටි 1,595ක් ලෙසට ගණන් හැදීම තුළ මේ ආකාරයට රාජ්‍ය ආයතනයක් හරහා කුප්‍රකට ගනුදෙනුවක් සිදුවනවා බලාසිටිමින් ඊට අනුග්‍රහය දැක්වූ සියල්ලටම නීතිය අකුරටම ඉටුවිය යුතු බවද හෙතෙම වැඩිදුරටත් කීය. අනුරාධා හේරත් – මව්බිම", "URL": "https://lankatruth.com/si/?p=113166", "Category": "පුවත්", "Parent URL": null}