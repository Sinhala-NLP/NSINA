{"Source": "Lankatruth", "Timestamp": "January 21, 2019", "Headline": "‘සේනා’ විනාශකළ වගාවන්ට වන්දි ලබාදෙනු – ගොවියෝ පාරට බසිති", "News Content": "මේ දිනවල ගොවි ජනතාව මුහුණදෙන බරපතල ප්‍රශ්නයක් වන තම වගා බිම් සේනා දළඹුවාගේ ග්‍රහණයට ලක්වීම හේතුවෙන් විනාශ වූ වගාවන් සඳහා වන්දි ලබා දෙන ලෙස ආණ්ඩුවට බල කරන උද්ඝෝෂණයක් අද (21) රිදීමාලියද්ද දෙහිගම ගම්මානයේදී පැවැත්විණි. සමස්ත ලංකා ගොවිජන සම්මේලනයේ ලේකම් ටී.බී. සරත් මහතා, ඌව පළාත් සභාවේ හිටපු ජනතා විමුක්ති පෙරමුණේ මන්ත්‍රී සුදත් බලගල්ල මහතා ඇතුළු ගොවි නායකයින් පිරිසකගේද සහභාගිත්වයෙන් පැවති මෙම විරෝධතාවය සඳහා රිදීමාලියද්ද දෙහිගම ගම්මානයේ බඩ ඉරිගු වගා කළ ගොවීන් විශාල පිරිසක් එක්වී සිටියහ. රජයේ බැංකුවලින් ගොවිතැනට ලබා ගත් ණය කපා හරින ලෙසත්, වගා විනාශයට වන්දි ලබා දෙන ලෙසත් ඉල්ලා සිටිමින් ඔවුහු විරෝධතාවයේ නිරතවූහ. රිදීමාලියද්ද, දෙහිගම, ඇකිරියන්කුඹුර යන ගම්මානවල ගොවීන් අක්කර 600ක පමණ වගා කර ඇති බඩ ඉරිගු වගා සියල්ලෙහිම සේනා දළඹුවන් ව්‍යාප්තවීම නිසා ගොවිතැන් විනාශයට පත්ව ඇතැයි ගොවීහු කියති. පැයක පමණ කාලයක් දෙහිගම ගම්මානයේ විරෝධතා දැක්වු ගොවීහු ඉන් පසුව ගම්මානයේ දළඹු ග්‍රහනයට ලක්ව විනාශ වී තිබෙන බඩ ඉරිගු වගා ට්‍රැක්ටර් රථ යොදමින් හා කැතිවලින් කපා විනා කිරීමට ද කටයුතු කළහ.", "URL": "https://lankatruth.com/si/?p=66776", "Category": "පුවත්", "Parent URL": null}