{"Source": "Lankatruth", "Timestamp": "September 18, 2017", "Headline": "ෆොන්සේකාට ජනපති සමග ඇමරිකා යාමට වීසා නොලැබෙයි", "News Content": "එක්සත් ජාතීන්ගේ මහා මණ්ඩල සැසිවාරයට සහභාගී වීම සඳහා ඇමෙරිකාවට යාමට සූදානම් වුවද තමාට වීසා නොලැබුණු බව ප්‍රාදේශීය සංවර්ධන ඇමැති ෆීල්ඩ් මාෂල් සරත් ෆොන්සේකා මහතා අද (18) සවස කැලණියේ පැවැති වැඩසටහනකට සහභාගී වූ අවස්ථාවේ මාධ්‍යවේදීන් නැගූ පැනයකට පිළිතුරු දෙමින් පැවසීය. ජනාධිපතිවරයා සමග එක්සත් ජාතීන්ගේ මහා මණ්ඩල සැසිවාරයට සහභාගී වන පිරිස අතර විදේශ ඇමැති තිලක් මාරපන මහතා, නියෝජ්‍ය ඇමැතිවරුන් කිහිප දෙනකු මෙන්ම තමාවද නම් කර සිටි නමුත් තමන්ට වීසා නොලැබුණු බව ඒ මහතා සඳහන් කරයි. මෙරට යුද හමුදාව ජාත්‍යන්තරය ඉදිරියේ අපකීර්තියට පත්ව ඇති බවත් ඒ අනුව තමන්ට මෙලෙස වීසා නොලැබුණු බවත් ෆොන්සේකා මහතා පවසයි. හත් අට දෙනෙක් යුද අපරාධ කළ නිසා රටටත්, තමාටත්, සමස්ත හමුදාවටත් අපකීර්තියක් සිදුවන බවත් ඔහු වැඩිදුරටත් පවසයි. [embedyt] https://www.youtube.com/watch?v=CF2RU4Va7XI[/embedyt]", "URL": "https://lankatruth.com/si/?p=41111", "Category": "පුවත්", "Parent URL": null}