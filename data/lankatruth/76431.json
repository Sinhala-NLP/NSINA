{"Source": "Lankatruth", "Timestamp": "June 26, 2019", "Headline": "ගාමිණී සෙනරත්ට එරෙහි මුදල් සාවද්‍ය පරිහරණ නඩුවේ විත්තියේ වාචික දේශන අදින් අවසන්", "News Content": "ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කිරීම සම්බන්ධයෙන් චෝදනා එල්ල වී සිටින හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් තිදෙනාට එරෙහිව නීතිපතිවරයා ගොනුකර තිබෙන නඩුවට අදාළ විත්තියේ වාචික දේශන ඉදිරිපත් කිරිම අද (26) සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන කොළඹ ත්‍රිපුද්ගල විශේෂ මහාධිකරණය විනිසුරු මඩුල්ල හමුවේ අවසන් කර තිබේ. එහිදී නඩුවේ දෙවන සහ තුන්වන විත්තිකරුවන් ලෙස නම් කර සිටින ලිට්රෝ ගෑස් සමාගමේ හිටපු විධායක අධ්‍යක්ෂ පියදාස කුඩාබාලගේ සහ මුල්‍ය නිළධාරි ලසන්ත බණ්ඩාර වෙනුවෙන් ඔවුන්ගේ නීතිඥවරු වාචික දේශන ඉදිරිපත් කිරිම අවසන් කර ඇත. ඉන් අනතුරුව නඩුවට අදාල ලිඛිත දේශන තිබේනම් ඒවා ලබන 09 වනදා ඉදිරිපත් කරන ලෙසත් එම දේශනවලට පිළිතුරු දීමට තිබේනම් ඒවා ලබන 12 වනදා ඉදිරිපත් කරන ලෙසත් ත්‍රිපුද්ගල විනිසුරු මඩුල්ල පැමිණිලි හා විත්ති පාර්ශවයේ නීතිඥවරුන්ට දන්වා තිබේ. 2014 වසරේ පෙබරවාරි මස 01 වනදා 2015 වසරේ ජනවාරි මස 19 දක්වා කාලසීමාව තුළ ලිට්රෝ ගෑස් සමාගමට රුපියල් මිලියන 500ක මුදලක් කැන්විල් හෝල්ඩිං සමාගම හරහා හෙලන්කෝ හොටෙල් ඇන්ඩ් ස්පා සමාගමේ ආයෝජනය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් ගාමිණී සෙනරත්, පියදාස කුඩාබාලගේ සහ ලසන්ත බණ්ඩාර යන විත්තිකරුවන්ට එරෙහිව නීතිපතිවරයා විසින් මෙම නඩුව ගොනු කර ඇත.", "URL": "https://lankatruth.com/si/?p=76431", "Category": "පුවත්", "Parent URL": null}