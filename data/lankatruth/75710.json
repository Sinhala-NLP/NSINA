{"Source": "Lankatruth", "Timestamp": "June 13, 2019", "Headline": "බැඳුම්කර වංචාවේ විත්තිකරුවන් දසදෙනා මෙන්න", "News Content": "මෛත්‍රී – රනිල් දින 100 ආණ්ඩුව සමයේ එනම් 2015 පෙබරවාරි 27 සිදු කළ වංචා සහගත බැඳුම්කර වෙන්දේසියට සම්බන්ධ විත්තිකරුවන් දස දෙනෙකුට එරෙහිව බස්නාහිර පළාත්බද ස්තීර ත්‍රිපුද්ගල මහාධිකරණය හමුවේ අධිචෝදනා ගොනු කර නඩු පැවරීමට අගවිනිසුරුවරයා විසින් නීතිපතිවරයා වෙත අවසර ලබා දුන් අතර එසේ නඩු පැවරීමට නියමිත විත්තිකරුවන් පහත පරිදි වේ. ශ‍්‍රී ලංකා මහ බැංකුවේ හිටපු අධිපති ලක්‍ෂමන් අර්ජුන් මහෙන්ද්‍රන්, මහ බැංකුවේ හිටපු නියෝජ්‍ය අධිපතිවරයකු වන පත්තිනිගේ සමරසිරි, පර්පචුවල් ට්‍රෙෂරීස් සමාගම, එහි අධ්‍යක්‍ෂ අර්ජුන් ජෝශප් ඇලෝසියස්, එහි ප‍්‍රධාන විධායක නිලධාරී කසුන් ඕෂධී පළිසේන, එහි සභාපති ජෙෆ්රි ජෝශප් ඇලෝසියස්, එම සමාගමේ සේවකයින් වන පුෂ්පමිත‍්‍ර ගුණවර්ධන, චිත‍්‍රා රංජන් හුලුගල්ල, මුත්තුරාජා සුරේන්ද්‍රන් සහ අජහාන් ගාර්දිය පුංචිහේවා නමැත්තන්ට එරෙහිව මෙසේ අධිචෝදනා නැඟීමට නීතීපතිවරයා තීරණය කර ඇත. රජයට රුපියල් කෝටි 68කට අධික පාඩුවක් සිදුවු මෙම බැඳුම්කර වංචාවෙන් රටේ ආර්ථිකයට සිදුවූ අහිතකර බලපෑමත් බැඳුම්කර වංචාවේ බරපතලකම මෙන්ම සංකීර්ණත්වයත් සැළකිල්ලට ගනිමින් ස්ථිර ත‍්‍රිපුද්ගල මහාධිකරණය හමුවේ මෙම නඩුව පැවරීමට අවසර දෙන්නැයි නීතිපති ජනාධිපති නීතීඥ දප්පුල ද ලිවේරා මහතා අධිකරණ සංවිධාන පනතේ 124 අ (4) වගන්තිය යටතේ කළ ඉල්ලීමක් පිළිගනිමින් අගවිනිසුරු ජයන්ත ජයසුරිය මහතා ඒ සඳහා අවසර ලබා දී තිබේ. මෙහි ප්‍රධාන චූදිතයෙකු වනශ‍්‍රී ලංකා මහ බැංකුවේ හිටපු අධිපති ලක්‍ෂමන් අර්ජුන් මහෙන්ද්‍රන් මහතා නීති කටයුතු සියල්ල මගහැර රටින් පලා ගොස් විදේශගතවී සිටියි.", "URL": "https://lankatruth.com/si/?p=75710", "Category": "පුවත්", "Parent URL": null}