{"Source": "Lankatruth", "Timestamp": "July 23, 2022", "Headline": "ජේආර් – රනිල් ඇවිලූ කළු ජූලියට අවුරුදු 39යි", "News Content": "මෙරට ඉතිහාසයට අතිශයින්ම කළු පැල්ලමක් එක් කරමින් දෙමළ ජනතාවට එරෙහිව සංහාරයක් දියත් කළ 83 කළු ජූලියට අදට (23) අවුරුදු 39ක් සම්පූර්ණ වේ.  උතුරේ බෙදුම්වාදී සන්නද්ධ කණ්ඩායම් විසින් බිම් බෝම්බ තබා සොල්දාදුවන් 13 දෙනෙකු ඝාතනය කිරීම මුල් කර ගනිමින් රට පුරා රාජ්‍ය ත්‍රස්තවාදය දියත් කරනු ලැබීය. ජනාධිපති ජේ.ආර් ජයවර්ධනගේ පාලනය ෆැසිස්ට්වාදය කරා මෙහෙයවමින් තිබූ අතර කළු ජූලිය පදනම් කර ගනිමින් ඒ වනවිට ප්‍රජාතන්ත්‍රවාදී ප්‍රවාහයේ සිටි ජනතා විමුක්ති පෙරමුණ ඇතුළු පක්ෂ තුනක් තහනම් කළේය. අනික් පක්ෂවල තහනම ඉවත් කළ ද ජනතා විමුක්ති පෙරමුණේ තහනම ඉවත් නොකර දිගින් දිගටම මර්දනය දියත් කළේය.  මේ අතර, ජේ.ආර්, ආර්. ප්‍රේමදාස සහ රනිල් ප්‍රමුඛ ෆැසිස්ට්වාදී පාලකයන්ගේ ක්‍රියා කලාපය හමුවේ දස දහස් ගණනක් ද්‍රවිඩ ජනතාව අන්ත පීඩනයට පත්වී විශාල පිරිසක් රට අත්හැර ගියහ. එමෙන් ම උතුරේ බෙදුම්වාදී සන්නද්ධ කණ්ඩායම්වලට විශාල පිරිස් බලයක් ලබාදීමටත් ඔවුන්ට මරාගෙන මැරෙන ස්වයං ඝාතක බෝම්බකරුවන් නිර්මාණය වීමේ වෛරය දක්වාත් ජේආර් ප්‍රමුඛ ෆැසිස්ට්වාදීන්ගේ ක්‍රියාකලාපය හේතු විය.  කළු ජූලිය ඇවිලවූ ජේ.ආර් ජයවර්ධන, රණසිංහ ප්‍රේමදාස, රනිල් වික්‍රමසිංහ පාලක කල්ලියෙන් මේ වනවිට ජීවතුන් අතර සිටින්නේ රනිල් වික්‍රමසිංහ පමණි. ඔහු පාර්ලිමේන්තුවෙන් ජනාධිපති ධුරයට පත්වී පැය 24ක් ගතවීමටත් පෙර ගෝල්ෆේස් සාමකාමී අරගලකරුවන්ට එරෙහිව ජූලි 21 වෙනිදා අලුයම දැවැන්ත ම්ලේච්ඡ ප්‍රහාරයක් එල්ල කළේය.", "URL": "https://lankatruth.com/si/?p=137253", "Category": "පුවත්", "Parent URL": null}