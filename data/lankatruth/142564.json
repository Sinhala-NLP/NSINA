{"Source": "Lankatruth", "Timestamp": "December 1, 2022", "Headline": "රනිල් වික්‍රමසිංහගේ ‍මර්දන සේල්ලම් අපිට කොප්පර කොප්පර පිපිඤ්ඤා වගේ – ජගත් මනුවර්න", "News Content": "විරෝධතා දැක්වීමට තමන්ගෙන් ලයිසන් එකක් ගැනීමට අවශ්‍ය බව පවසන රනිල්‍ වික්‍රමසිංහගේ මර්දන සෙල්ලම් පොඩි කාලේ කළ කොප්පර කොප්පර පිපිඤ්ඤා සෙල්ලම වගේ යැයි ජාතික ජන බලවේගයේ ජාතික විධායක සභික රංගන ශිල්පී ජගත් මනුවර්න පැවසීය. ඔහු මේ බව පැවසූවේ මේ වනවිට පැවැත්වෙමින් තිබෙන රට විකුණන, ජනතාව මර්දනය කරන, ජනපීඩක ආණ්ඩුවට එරෙහි ජන බල විරෝධතා රැලිය අමතමිණි. “රනිල් වික්‍රමසිංහ ඊයේ පෙරේදා කිව්වනේ උද්ඝෝෂණ කරනවානම්, පෙළපාලි යනවානම් එයාගෙන් ලයිසන් එකක් ගන්න කියලා. කවුරුහරි එවන්නකො ඒ ලයිසන් එක පෙන්වන්න. අද අපි ගාල්ලට ඇවිල්ල ඉන්නවා. අපි පාගමනින් මෙතෙන්ට ආවා. අපි අද රැලියක් කරනවා. අපි උද්ඝෝෂණය කරනවා. ඔය කයිවාරු, ඔය සෙල්ලම්, මීට කලිනුත් ඔහොම සෙල්ලම් දාපු කෙනෙක් අපි දැක්කනේ. එයාට වෙච්ච දේත් අපි දන්නවා. හදිසි නීතිය දැම්මා, ඇඳිරිනීතිය දැම්මා, අත්අඩංගුවට ගත්තා, හිරේ දැම්මා. අපි රනිල් වික්‍රමසිංහට කියනවා, ඔයාගේ ඔය මර්දන සෙල්ලම් අපිට කොප්පර කොප්පර පිපිඤ්ඤා වගේ. පොඩිකාලේ කරපු සෙල්ලම් වගේ. ඒ හින්දා ඔයාගේ ලයිසන් ඔයාගෙ අයට දෙන්න. අපිට පාරට බහින්න, මේ රටේ හාමතේ ඉන්න අම්මලා තාත්තලාට, දරුවන්ට පාරට බහින්න ඔහේගෙන් ලයින් ඕනා නැහැ. ඉස්කෝලේ දරුවට පොත්ටික ගන්න බැරුව ඉන්න අම්මට තාත්තට පාරට බහින්න ඔහේගෙන් ලයිසන් ඕන නැහැ. ගොදරට ගෑස් ටික නැතුව, වාහනේට තෙල්ටික නැතුව ඉන්න මිනිස්සුන්ට පාරට බහින්න ඔහේගෙ ලයිසන් ඕන නැහැ. ඒක හින්දා රනිල් වික්‍රමසිංහ මහත්තයට කියනවා ඔයාගේ ඔය සෙල්ලම් ඔයාගෙ කට්ටියට පෙන්නන්න. ඔයාට අර ඡන්දෙ දුන්න 134 ඉන්නේ එයාලට පෙන්වන්න. මේ රටේ ජනතාව අපිත් එක්ක ඉන්නවා. ඒ ජනතාව ඔය මර්දන සෙල්ලම්වලින් නවත්වන්න බැහැ කියන එක අපි කියනවා.” යැයි ඔහු එහිදී පැවසීය.", "URL": "https://lankatruth.com/si/?p=142564", "Category": "පුවත්", "Parent URL": null}