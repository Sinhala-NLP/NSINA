{"Source": "Lankatruth", "Timestamp": "September 11, 2018", "Headline": "හම්බන්තොට වරාය කලාපයේ සුද්දයකට ආණ්ඩුව සැරසේ", "News Content": "චීන සමාගමකට විකුණා දමන ලද හම්බන්තොට වරායට පවරා දී තිබෙන ඉඩම්වල පාරම්පරිකව පදිංචි වි සිටින සහ දිගුකාලීනව ස්ථිර පදිංචි සින්නක්කර ඉඩම් හිමි නිවැසියන් එළවා දැමීමේ මුල් පියවර දැන් ක්‍රියාත්මක කෙරෙමින් තිබෙන බවට තොරතුරු හෙළි වේ. පසුගිය 19 වැනි ඉරිදා පරිසර අධිකාරියේ නිලධාරීන් බව ප‍්‍රකාශ කර ප‍්‍රදේශයේ ග‍්‍රාම නිලධාරීන්ද සමඟ පැමිණි පිරිසක් එම කලාපයේ ක්ෂේත්‍ර පරීක්‍ෂණයක් සිදු කර ඇත. නිවැසියන්ගෙන් ඉඩම්, නිවාස සහ වවා තිබෙන ගස් සඳහා වන්දි මුදල් කොපමණ බලාපොරොත්තු වන්නේ දැයි විමසා තිබේ. මේ නිසා එම ජනතාව බලවත් කම්පනයකට පත්ව සිටින අතර වැඩිහිටියන්ට තමන් ජීවත් වන, හුරුපුරුදු පරිසරය සහ නිවාසද අහිමි වීමේ වේදනාවට ලක්ව සිටිති. මේ හේතුවෙන් ඔවුන් රෝගීන් වීමටද ලක් වී ඇත. පරිසර නිලධාරීන් ප‍්‍රදේශයේ නිවැසියන්ට ප‍්‍රකාශ කර ඇත්තේ, ගෑස් ටැංකි සංකීර්ණයක් ඉදි කරන අතර මේ නිසා බරපතළ පාරිසරික අවදානමක් මතු වී තිබෙන බව ය. මේ සම්බන්ධයෙන් ආණ්ඩුවට විරුද්ධව අධිකරණ ක්‍රියාමාර්ග ගැනීමද ඵලදායී නොවන බව දන්වා ප‍්‍රදේශයෙන් ඉවත් වීම වඩාත් ඥානාන්විත ක්‍රියාව බව පැහැදිලි කර දී තිබේ. ප‍්‍රදේශවාසීන් පවසන්නේ තමන්ගේ සින්නක්කර ඉඩම් සහ ගේ-දොරවලින් පන්නා දැමීමට මේ මඟින් මූලික කටයුතු සිදු කෙරෙන බව ය. ඉවත් කරන අය වෙනුවෙන් ජීවිත පවත්වාගෙන යා හැකි විකල්ප කිසිවක් මේ වනවිට ඉදිරිපත් කර නැති නිසා මොවුන් ඉතාමත් අවිනිශ්චිත තත්වයකට පත්ව ඇත. ලංකා ඉරිදා සංග්‍රහය – ලංකා මාරසිංහ", "URL": "https://lankatruth.com/si/?p=59148", "Category": "පුවත්", "Parent URL": null}