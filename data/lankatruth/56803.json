{"Source": "Lankatruth", "Timestamp": "July 26, 2018", "Headline": "බැදුම්කර වංචාවේ පාඩුවූ කෝටි 900ය අය කර ගන්නැයි රාජ්‍ය ආයතන පහකින් නඩු මගට", "News Content": "2015 වසරේ ජුනි මාසයේ සිට 2016 වසරේ සැප්තැම්බර් දක්වා කාලය තුළ සිදු කළ මහ බැංකු බැදුම්කර නිකුතුව යටතේ එහි ප්‍රාථමික අලෙවිකරුවෙකු වූ පර්පචුවල් ට්‍රෙෂරීස් සමාගම එම බැදුම්කර නීතිවිරෝධී හා වංචනික ලෙස අලෙවි කිරීමෙන් රජයට පාඩු සිදු කර ඇති රුපියල් බිලයන 09කට හෙවත් කෝටි 900කට අධික මුදල එම සමාගමෙන් නැවත අය කර දෙන තීන්දුවක් ප්‍රකාශයට පත්කරන්නැයි ඉල්ලා රාජ්‍ය ආයතන 05ක් වෙනම වෙනම ගොනු කළ නඩු ලබන ඔක්තෝබර් 30, නොවැම්බර් 09 සහ 16 යන දිවලත් දෙසැමබර් 11 වැනිදාත් විභාගයට ගැනීමට කොළඹ දිසා අධිකරණය විසින් අද (26) නියෝග කර තිබේ. මෙම පැමිණිලි ශ්‍රී ලංකා මහ බැංකුව, ශ්‍රී ලංකා රක්ෂණ සංස්ථාව, සේවක අර්ථසාධක අරමුදල, සේවා නියුක්තිකයන්ගේ භාරකාර අරමුදල සහ විශ්වවිද්‍යාල ප්‍රතිපාදන කොමිෂන් සභාව යන රාජ්‍ය ආයතන 05 විසින් ගොනු කර ඇති අතර එහි වගඋත්තරකරු වශයෙන් පර්පචුවල් ට්‍රෙෂරීස් සමාගම නම් කරනු ලැබ ඇත. 2015 වසරේ ජුනි 03 වැනිදා සිට 2016 සැප්තැම්බර් 20 කාලය දක්වා තුළ ශ්‍රී ලංකා මහ බැංකුව විසින් නිකුත් කර බැදුම්කර නිකුතුව සිදු කළ බවත් එහි ප්‍රාථමික අලෙවිකරුවෙකු ලෙසින් වගඋත්තරකාර පර්පචුවල් ට්‍රෙෂරීස් සමාගම කටයුතු කළ බවත් පැමිණිලි වල සඳහන් වේ. එම බැදුම්කර නිකුතුව මගින් අදාල වගඋත්තරකාර සමාගම එහි බැදුම්කර නීතිවිරෝධී හා වංචනික ලෙස අලෙවි කර ඇති බවත් එමගින් එම සමාගම බිලයන 09කට අධික පාඩුවක් එම රාජ්‍ය ආයතනයන්ට සිදු කර ඇති බවත් එම පැමිණිලිවල සඳහන් වේ. එබැවින් මෙම පාඩුව නැවත අය කරගැනීම සඳහා වන තීන්දුවක් ප්‍රකාශ කරන්නැයි පැමිණිලිකරුවෝ සිය පැමිණිලි මගින් අධිකරණයෙන් ඉල්ලා සිටිති. නීතිපති දෙපාර්තමේන්තුව මගින් දිසා අධිකරණය හමුවේ නඩු පවරා ඇත.", "URL": "https://lankatruth.com/si/?p=56803", "Category": "පුවත්", "Parent URL": null}