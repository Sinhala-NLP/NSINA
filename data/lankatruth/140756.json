{"Source": "Lankatruth", "Timestamp": "October 17, 2022", "Headline": "යළිත් වෛද්‍ය අධ්‍යාපනය පෞද්ගලීකරණය කිරීමට පිඹුරුපත් සකසනවා – වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු ඉමේශ් සංගීත්", "News Content": "මාලඹේ සයිටම් හොර උපාධි කඩය අහෝසි කර එහි උණුසුම මැකී යාමටත් පෙර නැවතත් රට තුළ වෛද්‍ය අධ්‍යාපනය පෞද්ගලීකරණය කිරීමට සූදානමක් ඇති බව වෛද්‍ය පීඨ ශිෂ්‍ය ක්‍රියාකාරී කමිටුව තොරතුරු හෙළිකරයි. ඊට අදාළ පිඹුරුපත් මේ වනවිටත් ලයිසියම් කැම්පස් හි අධිපති මොහාන් ලාල් ග්‍රේරු විසින් සකසමින් ඇති බව වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු ඉමේශ් සංගීත් පවසයි. ඔහු වැඩිදුරටත් සඳහන් කළේ, “රට තුළ සම්පූර්ණයෙන්ම වෛද්‍ය අධ්‍යාපනය හෝ නිදහස් අධ්‍යාපනය පෞද්ගලීකරණය කිරීමට කුමන වූ පුද්ගලයෙක් කුමන හෝ පාර්ශ්වයක් හෝ කටයුතු කරන්නේ නම් ඊට එරෙහිව කටයුතු කර සාර්ථක ජයග්‍රහණයන් ලබා ගැනීමට ලාංකීය ශිෂ්‍ය ව්‍යාපාරයටත්, වෛද්‍ය පීඨ ශිෂ්‍ය දෙමාපිය සංගමයටත්,කම්කරු ව්‍යාපාරයටත් මෙන්ම අනිකුත් ප්‍රගතිශීලී බලවේග යන්ටත් හැකියාව ලැබුණා. උතුරු කොළඹ පෞද්ගලික වෛද්‍ය විද්‍යාල සටන රාගම වෛද්‍ය පීඨය බවට බවට කිරීමත්, මාලබේ සයිටම් අහෝසි කර සබරගමුව වයඹ සහ රුහුණ ට අයත් වෛද්‍ය පීඨයන් තුනක් බිහි කරවීමටත් හැකියාව ලැබුණා. එසේම ආසිරි ඇබර්ඩීන්, කොතලාවල වගේ පනත් පරාද කරවීමට වෛද්‍ය පීඨ ශිෂ්‍ය ක්‍රියාකාරී කමිටුව සමග මෙරට ශිෂ්‍ය ව්‍යාපාරය සමත්වූ බව ඉතිහාසය පුරා සාක්ෂි දරන බව වෛද්‍ය පීඨ ශිෂ්‍ය ක්‍රියාකාරී කමිටුව සියලු පාර්ශවයන්ට මතක් කර දෙන්න කැමතියි. නිදහස් අධ්‍යාපනය පෞද්ගලීකරණය කිරීමට උත්සාහ ගන්නේ නම් අපි ආණ්ඩුවට මතක් කරනවා එදා ජේ.ආර් ජයවර්ධන ආණ්ඩුව වගේම 2015 යහපාලන ආණ්ඩුව ගෙදර යැව්වා වගේම රනිල් රාජපක්ෂ ආණ්ඩුවත් ගෙදර යවන දවස වැඩි ඈතක නෙමෙයි. රජය කුමන හෝ අන්දමේ පෞද්ගලික උපාධි කඩ බිහි කරන්න සූදානම් වෙනවා නම් වෛද්‍ය පීඨ ශිෂ්‍ය ක්‍රියාකාරී ක්‍රියාකාරී කමිටුව විදියට ගත හැකි ඕනෑම ක්‍රියාමාර්ගයකට එළඹෙනවා වගේම සියලු බලවේග මේ සමඟ ඒකරාශී කරවන්නට හැකියාව පවතිනවා, අධ්‍යාපනය සම්පූර්ණයෙන්ම පෞද්ගලීකරණය කිරීමට රනිල් රාජපක්ෂ ආණ්ඩුවේ අතුරු අයවැය තුළින් පැහැදිලිවම ජනාධිපති රනිල් උත්සහ කළ බව පැහැදිලියි. අපි නැවත නැවතත් ආණ්ඩුවට මතක් කරන්නේ මේ සියලු ප්‍රයත්නයන් මුලිනුපුටා දමා නිදහස් අධ්‍යාපනය ශක්තිමත් කිරීමට වහ වහා කටයුතු කිරීමට ක්‍රියා කළ යුතු බවයි”", "URL": "https://lankatruth.com/si/?p=140756", "Category": "පුවත්", "Parent URL": null}