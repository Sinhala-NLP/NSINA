{"Source": "Lankatruth", "Timestamp": "June 28, 2021", "Headline": "ජෛව බුබුලෙන් පැන මහ රෑ වීදි සැරූ කුසල් මෙන්ඩිස් සහ නිරෝෂන් දික්වැල්ලට ශ්‍රී ලංකාවට", "News Content": "ශ්‍රීලංකා කණ්ඩායමේ සුපුරුදු අසාර්ථක භාවය නැවත වරක් තහවුරු කරමින් 20-20 තරඟාවලියක අන්ත පරාජයක් උරුමකර දීමෙන් අනතුරුව මැදියම් රාත්‍රියේ එංගලන්යේ වීථියක සැරිසැරූ කුසල් මෙන්ඩිස් සහ නිරෝෂන් දික්වැල්ල යන ක්‍රීඩකයින් දෙදෙනා වහාම ශ්‍රී ලංකාවට කැඳවීමට ශ්‍රී ලංකා ක්‍රිකට් බලධාරීන් තීරණය කර තිබේ. ශ්‍රීලංකා කණ්ඩායමේ උපනායකයා සහ කඩුළු රකින ක්‍රීඩකයාගේ මෙම හැසිරීම සම්බන්ධයෙන් මෙරට ක්‍රිකට් ලෝලීන්ගේ මෙන්ම ජාත්‍යන්තර ක්‍රිකට් ලෝලීන්ගෙන්ද බලවත් අප්‍රසාදයක් එල්ල වෙමින් පවතී. එංගලන්තයේ වෙසෙන ශ්‍රී ලාංකිකයකු මෙම සිදුවීම වීඩියෝගත කර දැඩි විවේචනයක් එල්ල කරමින් සමාජ මාධ්‍ය වෙත මුදා හැර ඇත. එම දර්ශන නැරඹීමෙන් අනතුරුව ශ්‍රී ලංකා උප නායක කුසල් මෙන්ඩිස් සහ කඩුලු රකින නිරෝෂන් දික්වැල්ල වහාම කණ්ඩායමෙන් ඉවත්කර මෙරටට ගෙන්වීමට ශ්‍රී ලංකා ක්‍රිකට් බලධාරීන් තීරණය කර ඇති බවත් ඔවුන් මෙරටට ගෙන්වීමෙන් පසු අදාල සිද්ධිය සම්බන්ධයෙන් දැඩි විනය ක්‍රියාමාර්ගයක් ගන්නා බවද පැවසේ. මෙම ක්‍රීඩකයින් දෙදෙනා ලන්ඩනයේ සිට මෙරට බලා එන පළමු ගුවන් යානයෙන්ම හරවා එවිය යුතු බවට කණ්ඩායම් කළමනාකාරීත්වයට දැනුම් දී ඇති බව පැවසේ. එසේම ක්‍රීඩකයින් ජෛව ආරක්ෂක බුබුලෙන් පිටතට යැවීම සම්බන්ධයෙන් කණ්ඩායම් කළමනාකාරීත්වයෙන් කරුණු විමසා වාර්තාවක් කැඳවීමට ද ශ්‍රී ලංකා ක්‍රිකට් ආයතනය තීරණය කර ඇති බවයි වාර්තා වේ. මීට පෙර අවස්ථා ගණනාවක මෙරට ක්‍රිකට් කණ්ඩායමේ ක්‍රීඩකයින්ගේ විනය විරෝධීහැසිරීම් සම්බන්ධයෙන් කරුණු අනාවරණය වූඅතර තරඟ ජයග්‍රහණ කෙසේ වෙතත් ක්‍රීඩකයින් තරඟාවලිවලදීහැසිරෙන්නේ පාසැල් ක්‍රීඩකයින්ගේ මට්මටත් වඩා ප්‍රාථමික හැසිරීමක් පෙන්නුම්කරමිනි. කණ්ඩායමේ සිටින ජ්‍යෙෂ්ඨ යැයි කියනක්‍රීඩකයින්ගේ හැසිරීම් මෙවැනි ආකාරයට වන්නේ නම් මෙරට ක්‍රිකට් ජයග්‍රහණ පිළිබඳ බලාපොරොත්තු තවත් බොහෝ කාලයක් දුරට තබා ගැනීමට ප්‍රේක්ෂකයින්ට සිදුවේ.", "URL": "https://lankatruth.com/si/?p=118652", "Category": "ක්‍රීඩා පුවත්", "Parent URL": null}