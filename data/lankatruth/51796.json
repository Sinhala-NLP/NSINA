{"Source": "Lankatruth", "Timestamp": "May 9, 2018", "Headline": "මහින්දානන්දගේ නඩුව විභාගයට – රියදුරුගෙන් සාක්ෂි විමසයි", "News Content": "නීති විරෝධී ආකාරයට උපයාගත් රුපියල් මිලියන 27ක මුදලක් යොදා ගෙන කොළඹ කින්සි පාරේ නිවසක් මිලදී ගත් බවට චෝදනා එල්ල වී සිටින ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අළුත්ගමගේ මහතාට එරෙහිව ගොනු කර තිබෙන නඩුව කොළඹ මහාධිකරණ විනිසුරු ගිහාන් කුලතුංග මහතා ඉදිරියේ අද (09) යළි විභාගයට ගෙන තිබේ. එහිදී රජයේ නියෝජ්‍ය සොලිසිටර් ජනරාල් තුසිත් මුදලිගේ මහතාගේ මෙහෙයවීම යටතේ විත්තිකාර මහින්දානන්ද අලුත්ගමගේ මහතාගේ රියදුරු ලෙස කටයුතු කළ වසන්ත රාජපක්ෂ නමැත්තා ගෙන් සාක්ෂි සටහන් කර ගැනීම සිදු කර තිබේ. වැඩිදුර සාක්ෂි විභාගය ජුනි මස 26 වනදාට කල් තබා ඇත. ඉකුත් රජයේ අමාත්‍යවරයෙකු ලෙස කටයුතු කරමින් නීති විරෝධී ආකාරයට උපයාගත් මුදල්වලින් රුපියල් මිලියන 27ක මුදලක් වැය කොට කොළඹ කින්සි පාරේ නිවසක් මිලදී ගැනීම තුළින් මුදල් විශුද්ධිකරණය වැළැක්වීමේ පනත යටතේ වරදක් සිදුකර ඇතැයි චෝදනා කරමින් පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව නීතිපතිවරයා මෙම නඩුව පවරා ඇත.", "URL": "https://lankatruth.com/si/?p=51796", "Category": "පුවත්", "Parent URL": null}