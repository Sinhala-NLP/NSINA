{"Source": "Lankatruth", "Timestamp": "December 3, 2017", "Headline": "දළ පූට්ටුවාගේ ඝාතනයට ග්‍රාමනිලධාරීවරු තිදෙනෙක්, හිටපු ඇමති ආරක්ෂකයෙක් අත්අඩංගුවට", "News Content": "ගල්ගමුවේ දළ පූට්ටුවා නැමති හස්තියා වෙඩි තබා ඝාතනය කර ලබාගත් බවට සැක කෙරෙන දැනට අධිකරණ භාරයේ පවතින ඇත් දළ යුගළ සහ ගජමුතු සම්බන්ධයෙන් විශේෂ විමර්ශනයක් සිදුකරන ලෙස මහව මහේස්ත්‍රාත් අධිකරණය ජාතික සත්වෝද්‍යානයේ සහ ජාතික කෞතුකාගාරයේ අධ්‍යක්ෂවරුන් වෙත නියෝග කර තිබේ. එම ඇත් දළ යුගළ සහ ගජමුතු අධිකරණයට පැමිණ පරීක්ෂා කිරීමෙන් අනතුරුව ඒ සම්බන්ධයෙන් ලිඛිත වාර්තා ලබාදෙන ලෙස මහව මහේස්ත්‍රාත් රසික මල්ලවාරච්චි මහතා එම අධ්‍යක්ෂවරුන් වෙත නියෝග කර ඇත. සිද්ධිය සම්බන්ධයෙන් මේ වනවිට සැකකරුවන් 09 දෙනෙකු අත්අඩංගුවට ගෙන තිබේ. සැකකරුවන් අතර ග්‍රාම නිලධාරීවරුන් තිදෙනෙකු සහ ඇමති ආරක්ෂක අංශයේ හිටපු පොලිස් කොස්තාපල්වරයෙකු ද වන අතර ඔවුන් ගල්ගමුව, හේරත්ගම, කිතලව, අඹන්පොල, සියඹලාපේ, මොරගොල්ලාගම සහ පොල්පිතිගම යන ප්‍රදේශවල පදිංචිකරුවන් බව සඳහන්ය. සැකකරුවන් සතුව තිබී අපරාධය සඳහා යොදාගත් බවට සැකකෙරෙන මෝටර් රථයක්, ත්‍රීරෝද රථයක්, බෙහෛත් කොටන වර්ගයේ ගිනි අවියක් සහ ඇත් දළවලින් තනන ලද කැටයම් සහිත කැබලි කිහිපයක්ද පොලිස් බාරයට ගෙන ඇත. මේ අතර ඇත් දළවලින් සැකසු බවට සැකකරන පෙන්ඩන් දෙකක් සමඟ සුරයක් සන්තකයේ තබා ගෙන සිටි ග්‍රාම නිළධාරිවරු දෙදෙනෙක් නිකවැරටිය කොඨඨාස බුද්ධි එකකයේ නිළධාරින් විසින් අත් අඩංගුවට ගෙන තිබේ. මෙසේ අත්අඩංගුවට ගෙන ඇත්තේ පොල්පිතිගම ප්‍රාදේශීය ලේකම් කාර්යාලයට අයත් අංක 338 දොරවෙල්ල සහ අංක 394 මකුල්පොත ග්‍රාම නිළධාරි වසම්වල සේවයේ නියුතු ග්‍රාම නිලධරයන් බව කොට්ඨාස බුද්ධි නිළධාරින් පවසයි. මකුල්පොත ග්‍රාම නිළධාරිවරයා මීට දින කිහිපයකට පෙර ලක්ෂ 30කට අධික වටිනාකමකින් යුත් වෑන් රථයක්ද මිලදී ගෙන ඇති බවටද තොරතුරු අනාවරණය වේ. ග්‍රාමනිලධාරීවරයෙකුට මෙතරම් ආදායමක් ලැබීම සම්බන්ධයෙන් ගම්වාසීන්ද පසුගිය දිනවල පසුවී ඇත්තේ විමතියෙනි. මේ වනවිට අත්අඩංගුවට ගෙන ඇති ග්‍රාමනිලධාරීවරු තිදෙනාගෙන් හේරත්ගම ග්‍රාමනිලධාරීවරයා මෙම අපරාධයට සෘජුවම සම්බන්ධ බවටද තොරුතුරු අනාවරණය වී ඇත. මෙම සැකකරුවන් විසින් තවත් දළ ඇතුන් ඝාතනය කර ඇති බවට සැක කෙරෙන අතර ඒ සම්බන්ධයෙන්ද පොලීසිය විමර්ශන ආරම්භ කර ඇති බවද වාර්තා වේ. එම විමර්ශනවලට අනුව මෙම දළ පූට්ටුවාට අමතර තවත් ඇතුන් මරා දමා දළ ලබා ගැනීමට ප්‍රධාන සැකකරු සම්බන්ධ වි ඇති බවටද තොරතුරු ලැබී අතැයිද වාර්තා වේ.", "URL": "https://lankatruth.com/si/?p=44790", "Category": "පුවත්", "Parent URL": null}