{"Source": "Lankatruth", "Timestamp": "July 23, 2018", "Headline": "කළුපටිවලින් අමුඩ ගහගන්නැයි සමන්ත විද්‍යාරත්න එජාපයේ මන්ත්‍රීන්ට කියයි", "News Content": "“අදත් ප්‍රධාන අමාත්‍යවරයා මන්ත්‍රීවරු බොහෝමයක් ශේප් කරගනෙ ඇති බව පේනවා. එජාපය බෙල්ලේ බැඳගෙන ආව කළු පටිවලින් අමුඩ ගසා ගත යුතු බවත් ප්‍රකාශ කරනවා. මහ ඇමතිවරා කාගේ කාගෙත් තොරතුරු හෙළිදරව් කරන බවට කීමෙන් බොහෝ අය බියට පත් වූ බවත් පේනවා. බොහෝ අය මහ ඇමතිවරයාට විකිණී ඇති බව අදත් තහවුරු වෙනවා” යැයි ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා අද (23) පළාත් සභාවේදී ප්‍රකාශ කළේ ය. ඒ ඌව පළාත් සභාවේ මහ ඇමති චාමර සම්පත් දසනායක මහාතා පසුගියදා තඹුත්තේගම ප්‍රදේශයේදී සිදු කළ, ඌව පළාත් සභාවේ මන්ත්‍රීවරු 34 දෙනා “ෂේප් කර ගැනීම” සඳහා වාහන, ඉන්ධන, රැකියා, කොන්ත්‍රාත් ලබාදෙන බවට වූ ප්‍රකාශයට විරෝධය දක්වමින් ගෙනා යෝජනාව ඉදිරිපත් කිරිමෙන් පසු පැවති අදහස් දැක්වීමේදීය. මෙහිදී සභාව ආරම්භයේදීම එජාප මන්ත්‍රීවරු කළු පටි පැළඳ සභාවට ඇතුළුවූ අතර පළාත් සභාවේ සභාපති සභාව ආරම්භ කරමින්, හදිසි යෝජනා තුනක් ලැබී ඇති බව කියමින් එම යෝජනා ප්‍රකාශයට පත් කර ඇත. එහිදී එක් යෝජනාවක් ශෂීන්ද්‍ර රාජපක්ෂ ප්‍රමුඛ කණ්ඩායමක් ලබා දී තිබූ අතර ඔවුන් සඳහන් කර තිබුණේ මහ ඇමතිවරයාට එරෙහිව විශ්වාසභංගයක් ගෙන ආ යුතු බවය. එයට මන්ත්‍රීවරු 07දෙනෙකු අත්සන් කර තිබූ නුමත් එයට සහභාවේ මන්ත්‍රීවරුන්ගේන් 3න් ‍1ක අත්සන් නොතිබුණු බැවින් එය ප්‍රතික්ෂේප වී තිබේ. ඉන් පසු එක්සත් ජාතික පක්ෂය විසින් ඉදිරිපත් කර තිබූ යෝජනාව ප්‍රකාශ කළ අතර එහි සඳහන් කර තිබී ඇත්තේ ප්‍රධාන අමාත්‍යවරයා වහා ඉල්ලා අස්විය යුතු බවයි. එය මේ මොහොතේ විවාදයට ගැනීමට න්‍යායපත්‍රයට ඇතුළත් කිරීමට සභා රීති ප්‍රකාරව නොහැකි බවට කරුණු ඉදිරිපත් වූ අතර එයද ප්‍රතික්ෂේප විය. ඉන් පසු ජවිපෙ මන්ත්‍රී සමන්ත විද්‍යාරත්න මහතා විසින් ගෙන ආ යෝජනාව ඉදිරිපත් වූ අතර එය සභා රීතිවලට අනුව න්‍යායපත්‍රයට ඇතුළත් කිරීමට හැකි බවට සම්මත විය. ඒ අනුව එම යෝජනාව ඉදිරිපත් වූ අතර එය ජවිපෙ මන්ත්‍රී එච්.එම් ජයවර්ධන මහතා විසින් ස්ථීර කරන ලදී. ඒ අනුව ප්‍රධාන අමාත්‍යවරයා විසින් කර තිබූ ප්‍රකාශය පළාත් සභාවක් ලෙස දැඩිව පිළිකුලෙන් හෙලාදැකිය යුතු බවත් ප්‍රධාන අමාත්‍යවරයා ගැන ජනාධිපතිවරයා විසින් තීන්දුවක් ගත යුතු බවට ජනාධිපතිවරයාට දන්වා යැවිය යුතු බවත් සඳහන් කරමින් සමන්ත විද්‍යාරත්න මහතා ගෙන ආ යෝජනාව විවාදයට ගැණින. විවාධය ආරම්භ වීමට ප්‍රථම ප්‍රධාන අමාත්‍යවරයා විසින්, තමන් කළ ප්‍රකාශයට සමාව අයද සිටියේය. ඉන් අනතුරුව සභාවට කරුණු දැක්වූ සමන්ත විද්‍යාරත්න මන්ත්‍රීවරයා මනත්‍රීවරුන්ට අල්ලස් ලබාදී සමාව ඉල්ලීමෙන් නිදොස් විය නොහැකි බවත් අල්ලස් ලබාදීමත් අල්ලස් ලබා ගැනීමත් දෙකම වරදක් බවත් පාර්ලිමේන්තු මන්ත්‍රීවරු 118ක් ඇලෝසියස්ට විකිණී ඇති බවට තොරතුරු වාර්තා වන මොහොතක හිටපු ජනාධිපතිවරයා චයිනා හාබර් එකට විකිනී ඇති මොහොතක ඌව පළාත් සභා මන්ත්‍රීවරු දෙකයි පනහට චාමර සම්පත් ප්‍රධාන අමාත්‍යවරයාට විකිණි ඇතැයි මහ ඇමතිවරයාගේම ප්‍රකාශයෙන් ගම්‍ය වන බවත් ජවිපෙ මන්ත්‍රීවරු දෙදෙනා ප්‍රධාන අමාත්‍යවරයාගෙන් සතයක හෝ මුදලක් ඉල්ලා නැති බවත් ඉදිරියේදීද නොඉල්ලන බවත් දන්වා සිටි අතර “කුඩු කෑ” මන්ත්‍රීවරු කවුරුන්දැයි හෙළි කරන ලෙස මහ ඇමතිවරයාට අභියෝග කළේය. මේ අතර ශෂීන්ද්‍ර රාජපක්ෂ, කුමාරසිරි රත්නායක සහ සුදර්ශන දෙනිපිටිය යන මන්ත්‍රීවරු විපක්ෂයේ වාඩි වී ස්වාධීනව සිටින බව ප්‍රකාශ කළේ ය. එහිදී නැගී සිටි තිස්ස කුට්ටි ආරච්චි මන්ත්‍රීවරයා (මහින්ද පිලට එක්වූ එජාප මන්ත්‍රීවරයා) මහ ඇමතිවරයා විවේචනය කරමින් කතා කිරිමට සූදානම් වූ මොහොතේ මහ ඇමතිවරයා ප්‍රකාශ කර සිටියේ තිස්ස කුට්ටි ආරච්චිගේ තිස්සමහාරාමයේ අයට තමන් රැකියා ලබා දුන් බවයි. එමෙන්ම කුට්ටි ආරච්චි මන්ත්‍රීවරයා ශෂීන්ද්‍ර රාජපක්ෂගෙන් ලක්ෂ 50ක මුදල් ලබාගෙන නිවසක් හැඳු බවත් හෙළි කළේය. ඒත් සමගම සභාව උණුසුම් විය. තමන්ගෙන් උදව් ගත් සියළු දෙනා හෙළිදරව් කිරීමට තමන් සූදානම් බවත් එහිදී මහ ඇමතිවරයා ප්‍රකාශ කළේ ය. ඉන් අනතුරුව කතා කළ එජාප සහ ශ්‍රීලනිප මන්ත්‍රීවරු මහ ඇමතිවරයාගේ ප්‍රකාශය හෙළා දකින බවත් එහෙත් “ඔහු අපිට උදව් කළා” යනුවෙනුත් ඔහු “ඉල්ලා අස්විය යුතු නැහැ” යනුවෙනුත් ප්‍රකාශ කරමින් මහ ඇමතිවරයා වෙනුවෙන් පෙනී සිටියේය. සමන්ත විද්‍යාරත්න මහතාගේ යෝජනාව සම්බන්ධයෙන් ශෂීන්ද්‍ර රාජපක්ෂ මහතා අදහස් නොදැක්වූ අතර අවසානයේ ඡන්ද විමසීමේදී යෝජනාවට පක්ෂය ඡන්ද 06ක් සහ යෝජනාවට විරුද්ධව ඡන්ද 11 ලැබුණු අතර එජාප මන්ත්‍රීවරු 05 දෙනෙකු මහ ඇමතිවරයාට පක්ෂවඡන්දය ප්‍රකාශ කළ අතරඉතිරි එජාප මන්ත්‍රීවරු ඡන්දය දීමෙන් වැළකී සිටියහ. ශෂින්ද්‍ර රාජපක්ෂ මන්ත්‍රීවරයා ඇතුළු එම මන්ත්‍රීවරු කිහිපදෙනෙකුද යොජනාවට පක්ෂව ඡන්දය ලබාදී ඇත. මෙහිදී අදහස් දැක්වූ සමන්ත විද්‍යාරත්න මහතා “අදත් ප්‍රධාන අමාත්‍යවරයා මන්ත්‍රීවරු බොහෝමයක් ශේප් කරගනෙ ඇති බව පේනවා. එජාපය බෙල්ලේ බැඳගෙන ආව කළු පටිවලින් අමුඩ ගසා ගත යුතු බවත් ප්‍රකාශ කරනවා. මහ ඇමතිවරා කාගේ කාගෙත් තොරතුරු හෙළිදරව් කරන බවට කීමෙන් බොහෝ අය බියට පත් වූ බවත් පේනවා. බොහෝ අය මහ ඇමතිවරයාට විකිණී ඇති බව අදත් තහවුරු වෙනවා” යැයි ප්‍රකාශ කළේ ය.", "URL": "https://lankatruth.com/si/?p=56593", "Category": "පුවත්", "Parent URL": null}