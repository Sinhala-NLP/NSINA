{"Source": "Lankatruth", "Timestamp": "April 24, 2018", "Headline": "දීඝවාපියේ කුණු අලි මිනිස් ජීවිත බිලිගනියි", "News Content": "අම්පාර දීඝවාපී ප්‍රදේශයේ පවත්වාගෙන යන අක්‍රමවත් කුණු එකතු කිරීමේ මධ්‍යස්ථානයක් හේතුවෙන් වන සතුන්ට හා ආසන්න ප්‍රදේශවාසී ජනතාවට බරපතල ගැටලු රැසකට මුහුන දීමට සිදුව ඇත. කල්මුනේ සමන්තුරේ අක්කරපත්තුව ප්‍රදේශවලින් එකතු වෙන කුණු දිනපතාම මෙම ස්ථානයට ගෙනවිත්දමන අතර මෙම කුණු ගෙනවිත් දැමීමෙන් පසුව පස්වලින් වසා නොදමන නිසා වන අලි කුණු කෑමට හුරැව තිබේ. දිවාකාලයේ මෙම ස්ථානයේ හැසිරෙන වන අලින් රාත්‍රී කාලයේ ගම් වැදී වගාවන්ට හා ගම් වැසියන්ට හානිකරයි. දැනට මෙම කුණු කෑම නිසා වන අලි හය දෙනෙක් පමණ මෙම ස්ථානයේම මිය ගිය බව අම්පාර වනජීවී සෞඛ්‍ය සංරක්ෂණ ඒකකයේ පශු වෛද්‍යය නිහාල් පුෂ්පකුමාර මහතා පැවසිය. ප්‍රදේශිය සභාවෙන් මෙය නිසි අයුරින් නඩත්තු නොකිරීම නිසා වන අලි මෙම ස්ථානයට කුණු කෑමට පුරුදුව ඇති බව ගම්වාසීන් පවසයි. ගම් වැසියන්ගේ අදහස වන්නේ ප්‍රමිතියෙන් යුතු අලි වැටක් ඉදිකිරීම හා කසල බැහැර කිරීමේ මීට වඩා ආරක්ෂිත හා විද්‍යාත්මක ක්‍රමඅනුගමනය කිරීමට බලධාරීන් ක්‍රියාකල යුතු බවයි.", "URL": "https://lankatruth.com/si/?p=50978", "Category": "පරිසර", "Parent URL": null}