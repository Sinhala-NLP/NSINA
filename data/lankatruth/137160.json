{"Source": "Lankatruth", "Timestamp": "July 20, 2022", "Headline": "මේ පාර්ලිමේන්තුව පෙන්නුම් කර තිබෙන්නේ ජනතා කැමැත්තේ විකෘති පිළිබිඹුවක් – අනුර දිසානායක", "News Content": "වත්මන් පාර්ලිමේන්තුවෙන් පෙන්නුම් කර තිබෙන්නේ ජනතා කැමැත්තේ විකෘති පිළිබිඹුවක් යැයි ජාතික ජන බලවේගයේ පාර්ලිමේන්තු මන්ත්‍රී අනුර දිසානායක සඳහන් කරයි. ඔහු මේ බව පැවසූවේ අද (20) පාර්ලිමේන්තුවේ පැවති අනුප්‍රාප්තික ජනාධිපතිවරයා තෝරාපත්කරගැනීමේ ඡන්ද විමසීමෙන් අනතුරුව පාර්ලිමේන්තුව අමතමිණි. එහ්දී ඔහු වැඩිදුරටත් දැක්වූ අදහස් පහතින් පල වේ. “අභිනවයෙන් තෝරා පත්කරගත් නව ජනාධිපතිවරයාට මම පළමුකොට සුබ පතනවා. රටත් රටේ ජනතාව වෙනුවෙනුත් එතුමාගේ කාර්යයන් නිසි පරිදි ඉටුකරන්න ලැබේවා කියලා. පාර්ලිමේන්තුව තුළ යම් ශක්තිමත් ප්‍රතිවිරුද්ධ දේශපාලන කඳවුරක් නිර්මාණය වී තිබෙනවා. ඒ කඳවුරත් එක්ක මතවාදීම ක්‍රියාකාරිත්වයෙන් වෙනස් කිරීම සඳහා මැදිහත් විය යුතු බවට අධිෂ්ඨානයක් සහ වුවමනාවක් මෙම ඡන්ද ප්‍රතිඵලයෙන් පෙන්වනවා. ඒ අභියෝගය භාරගන්න සූදානම්. මේ අපේක්ෂකයන් අපූරු සංකලනයක්. සජබෙ නායකතුමා විසින් පොහොට්ටුවේ භාණ්ඩාගාරිකතුමා යෝජනා කරනවා. ඒක ජී.එල් පීරිස් මැතිතුමා ස්ථිර කිරීම නිසා පොහොට්ටුවේ සභාපතිතුමාගේ පිල කියලා සාමාන්‍යයෙන් කියනවා. රනිල් වික්‍රමසිංහගේ පාසල් මිතුරා වන පැරණි වාමාංශික පවුලකින් පැවත එන දිනේෂ් ගුණවර්ධන මැතිතුමාගේ යෝජනාවෙන් එක්සත් ජාතික පක්ෂයේ නායකතුමාව යෝජනා කරනවා. ඒක පොහොට්ටුවේ ලේකම්තුමාගේ පිල වගේ. ලේකම්තුමාට යම් අවතාරයක් වැසී තිබෙන බවත් අපි දන්නවා. ඒක තමයි දේශපාලනය. ඒ කඳවුරු දෙක අතර, ඡන්දයක් පැවතුණා. මා අපට අනන්‍ය අපේ ප්‍රතිපත්තීන් කේන්ද්‍රගත කරමින් තරග වැදුණා. මෙය මා කිසිසේත්ම වික්ෂිප්තභාවයට පත්වන අනපේක්ෂිත ප්‍රතිඵලයක් ලෙස සලකන්නේ නැහැ. අද අපේ රටේ පාර්ලිමේන්තුවේ සංයුතියේ ස්වභාව මේකයි. අද සැබවින්ම මහ පොළොවේ පවතින්නේ මේ ඉලක්කම් ඇතුලේ පෙන්නුම් කරන සංයුතිය නොවෙයි. ජනතාවගේ සාධාරණ කැමැත්තේ පිළිබිඹුවක් මෙම පාර්ලිමේන්තුව තුළ දිස්වුණා කියලා කවුරු හරි හිතනවා නම්, ඒක මුළුමනින්ම මිථ්‍යාවක්. මේ පාර්ලිමේන්තුවෙන් පෙන්නුම් කර තිබෙන්නේ ජනතාවගේ කැමැත්තේ විකෘතියේ පිළිබිඹුවක්. එළියේ ජනතාවත්, මේ සභා ගර්භයේ ඔබලාත් අතර විශාල පරස්පරතාවයක් නිර්මාණය වී තිබෙනවා. එළියේ ජනතාවත් මේ සභාවත් අතර විශාල ප්‍රතිවිරෝධතාවයක් නිර්මාණය වී තිබෙනවා. හැබැයි මීට වඩා කිසිවක් මේ පාර්ලිමේන්තුවේ මා අපේක්ෂා කරන්නේ නැහැ. මේ තත්වය ඇති වූ වහාම අපි සියලු දේශපාලන කණ්ඩායම් මුණ ගැසුණා. ජනාධිපති ධුරය, අග්‍රාමාත්‍ය ධුරය සඳහා ඉදිරි දේශපාලන බල ව්‍යාපෘතියට සම්බන්ධ නොවන දෙදෙනෙක් තෝරා ගනිමු කියලා යෝජනා කළා. විටෙක කථානායකතුමාගේ නමද යෝජනා කළා. අග්‍රාමාත්‍ය ධුරය සඳහා උතුරේ සුමන්දිරන් මන්ත්‍රීතුමාගේ නම යෝජනා කළා. මෙවැනි අර්බුදයකදී එය අපේ රටට ගත හැකි මහඟු ආදර්ශයක් බවට පත්කර ගත හැකිව තිබුණා. ගරු කිරීමක් හැටියට ගරු රවුෆ් මන්ත්‍රීතුමා සමග කළ සාකච්ඡාවේදී මේ තනතුරු දෙක මේ පාර්ලිමේන්තුව නියෝජනය කරන කාන්තාවන් දෙදෙනෙකුට ලබාදෙන්න යෝජනා කළා. මෙවැනි අර්බුදයකදී හැර මෙවැනි ආදර්ශමත් වගකීම් සහිත අවස්ථාවක් පොදු මහ ඡන්දයේදී නිර්මාණය කර ගන්න බැහැ. අනාගත දේශපාලන අරමුණක් නොමැති සහ එක් තනතුරක් උතුරේ දේශපාලනය නියෝජනය කරන මන්ත්‍රීවරයෙකුට ලබාදිය හැකි නම්, මේ සභාව පිළිබඳව රට තුළ හැදෙන ගෞරවය සහ විශ්වාසය කොහොම වෙනවාද? රවුෆ් හකීම් මන්ත්‍රීතුමා යෝජනා කළ පරිදි මෙම තනතුරු දෙක සඳහා කාන්තාවක් දෙදෙනෙකු පත්කර ගත හැකි වුණා නම් අපි ඊට සම්පූර්ණයෙන් පක්ෂපාතියි. එය මොනතරම් ආදර්ශයක් බවට මේ රටට පත්වේවිද? අනාගත බල ව්‍යාපෘතියක් එක්ක සම්බන්ධ නොවෙන එවැනි ආණ්ඩුවක අමාත්‍ය ධුර සහ වගකීම් භාරගන්න සූදානම් බව අපි ප්‍රකාශ කළා. ඒ වගේම අන්තර් පාලනය කෙටි කාලයකට පමණක් වලංගු විය යුතු බවට කොන්දේසියක් තිබුණා. අප එවැනි යෝජනාවක් කළේ ඇයි? අද රට කියන්නේ කුමක්ද? විශාල ව්‍යසනයකට රට පත්ව තිබෙනවා. පෝලිම්වල මිනිසුන් මිය යනවා. දරුවන්ට කිරිපිටි නොමැති වීමේ අර්බුදයක් තිබෙනවා. ගොවියන් කුඹුර දෙස බලාගෙන හූල්ලමින් ඉන්නවා. ධීවරයන් බෝට්ටුව දිහා බලාගෙන කනස්සල්ලෙන් ජීවත් වෙනවා. තරුණ පරම්පරාව අනාගතය පිළිබඳව අපේක්ෂාභංගත්වයකට පත්ව තිබෙනවා. දුවා දරුවන්ගේ අධ්‍යාපනයට කවර තත්වයක් අත්වේදැයි වේදනාවට පත්වී තිබෙනවා. එවැනි අවස්ථාවකදී ඉහළ තනතුරු දෙක අනාගත බල ව්‍යාපෘතියක් නොමැති සහ ඒකාබද්ධ කැබිනට් මණ්ඩලයක් මගින් කෙටි කාලයකට රට පාලනය කිරීමේ මහඟු අවස්ථාවක් පාර්ලිමේන්තුවට උදාවුණා. අපේ ඒ යෝජනාවේ කරුණු දෙකක් ගැබ්වී තිබුණා. එම යෝජනාව යථාර්ථයක් බවට පත්වන්නේ නම් කැබිනට් මණ්ඩලය අමාත්‍ය ධුර දහයකට සීමා විය යුතුයි කියන ස්ථාවරයේ අපි හිටියා. සුමන්දිරන් ගරු මන්ත්‍රීතුමා විසින් එම අමාත්‍ය ධුර දහය සකස්කර තිබුණා. ඒ වගේම කාලය සීමා විය යුතුයි කියන යෝජනාව තිබුණා. මේ මූලික හරයන් සහිත ඒ යෝජනාව පරාජයට පත්වුණා. එම යෝජනා පරාජයට පත්වූ පසුව මෙම ඇතිවී තිබුණු තත්වය හමුවේ ලබාගත හැකි මහඟු ප්‍රතිඵල, මහඟු ආදර්ශයන්, මහඟු මැදිහත්වීම් මෙම පාර්ලිමේන්තුවෙන් උත්පාදනය කරගන්න උත්සාහ කළත් එය අසාර්ථක වුණා. ඊට පස්සේ අපේ ප්‍රතිපත්තිය, අනන්‍යතාව, අපේ වැඩපිළිවෙළ මත පදනම්ව මා අපේක්ෂකයෙක් හැටියට ඉදිරිපත් වුණා. ඒ ඉදිරිපත් වෙන විටම මේ ප්‍රතිඵලය ලැබෙන බව මා දන්නවා. එය කිසිසේත්ම වික්ෂිප්තභාවයට පත්වෙන ප්‍රතිඵලයක් නොවෙයි. මහත් ආන්දෝලනයට තුඩු දෙන බොහෝ සිදුවීම් මේ සභාගර්භය තුළ සිදුවී තිබෙනවා. දෙමළ ජාතික සන්ධානයත් ඩලස් අලහප්පෙරුම ගරු මන්ත්‍රීතුමාගේ පිල හැටියට ප්‍රකාශයට පත්වුණා. ඒ වගේම ඒ පිලට පක්ෂ දහයක් ඉන්න බව ප්‍රකාශ කළා. ස්වාධීන වූ තව කණ්ඩායමක් සිටින බව ප්‍රකාශ කළා. ශ්‍රී ලංකා නිදහස් පක්ෂයත් සිටින බව ප්‍රකාශයට පත් කළා. සජබයත් ඒ බව ප්‍රකාශයට පත්කළා. බැලුවාම කණ්ඩායම් ප්‍රමාණයෙන්ම 113 ඉක්මවා යා හැකි බව හිතනවා. හැබැයි ඒ ප්‍රකාශයට පත්වූ දේ ඇතුලේ එම සාමාජිකයන් සහ කණ්ඩායම් එම තීන්දුව තුළ රැඳෙනවාද? එම තීන්දුවල නොරැඳෙන්නේ ප්‍රතිපත්තිමය කරුණු මත විතරක්ද? එම තීන්දු තීරණවල නොරැඳෙන්නේ ප්‍රතිපත්තිමය කරුණු මත පමණක් නොවේ කියලා මා විශ්වාස කරනවා. මේ පාර්ලිමේන්තු ඉතිහාසයේ ඉතාමත් තීරණාත්මක අවස්ථාවන්හිදී, 18 වැනි සංශෝධනය අවස්ථාවේදී, දින 52 කුමන්ත්‍රණය අවස්ථාවේදී, 20වැනි සංශෝධනය සම්මත කර ගන්නා අවස්ථාවේදී, මන්ත්‍රීවරු එහෙට මෙහෙට අලෙවි වුණු ඉතිහාසයක් තිබෙනවා. ගම්වල තේක්ක ගහට වට අඩි ගණන කියනවා වගේ මන්ත්‍රීවරු විකිණෙනවා. මා හිතනවා මේකත් එහෙමයි කියලා. කාටහරි නෑ කියන්න පුළුවන්. ඒකත් මා බාර ගන්නවා. (බාධා කිරීම්) මේක මගේ අදහස. මෙහෙම කලබල වෙන බවත් මා දන්නවා. මේ කරුණ මෙතන කියන්නේ නැත්නම්, කොතනද කියන්නේ. ගමට ගිහිල්ලා මංසන්ධිවල කියලා වැඩක් නැහැ. මේ අයගේ මූණටම මේක ප්‍රකාශයට පත්කළ යුතුයි. එවැනි අශිෂ්ටභාවය පත්ව තිබෙන පාර්ලිමේන්තුවක් මේක. මේ පාර්ලිමේන්තුවේ ඉතිහාසය එවැනි අශිෂ්ටභාවයට පත්වී තිබෙනවා. එවැනි අශිෂ්ට මිනිසුන්ගෙන් මේ පාර්ලිමේන්තුව පිරී තිබෙනවා. එම අශිෂ්ටභාවයේ පිළිබිඹු මෙම මැතිවරණයේදී සිදු නොවුණා කියා මා විශ්වාස කරන්නේ නැහැ. ඒ බව මා සනිටුහන් කරන්නේ එය ඉතිහාසයට ඇතුළත් විය යුතු කරුණක් ලෙස මා පිළිගන්නා නිසයි. අවශ්‍ය කෙනෙක් මගේ අදහස ප්‍රතික්ෂේප කරන්න. නමුත් මා එය කිසිසේත්ම ප්‍රතික්ෂේප නොකරන අදහසක්. මේ පාර්ලිමේන්තුව තවදුරටත් ජනතාවගේ කැමැත්තේ සාධාරණ පිළිබිඹුවක් නෙමෙයි. මේ පාර්ලිමේන්තුව තුළ තිබෙන්නේ ජනතාවගේ කැමැත්තේ විකෘති පිළිබිඹුවක්. ඒ නිසා මේ පාර්ලිමේන්තුව තුළ ගොඩනැගෙන කවර වර්ගයක හෝ ආණ්ඩුවකට දීර්ඝ කාලයක් රට පාලනය කරන්න සුජාතභාවයක් තිබේවි කියලා මා විශ්වාස කරන්නේ නැහැ. ඒ නිසා ඉතා ඉක්මණින් නව ජනවරමකට අවස්ථාවක් ලබාදිය යුතුයි කියන ස්ථාවරයේ ඉඳිමින් මා නතර වෙනවා.”", "URL": "https://lankatruth.com/si/?p=137160", "Category": "පුවත්", "Parent URL": null}