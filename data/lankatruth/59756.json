{"Source": "Lankatruth", "Timestamp": "September 21, 2018", "Headline": "20න් පක්ෂ මාරු කිරීමට තිත තැබීම මහා බරපතල වැරැද්දක්… වීරවංසගේ ගෝලයා පොලවේ පස් කමින් කියයි…", "News Content": "එක් පක්ෂයකින් තේරීපත්වී පාර්ලිමේන්තුවට යන මන්ත්‍රීවරු පාර්ලිමේන්තුවේදී පක්ෂ ප්‍රතිපත්තිවලටද පිටුපාමින් වෙනත් පක්ෂවල සාමාජිකයින් ලෙස කටයුතු කිරීමේදී එම මන්ත්‍රීවරුන්ට එරෙහිව විනය ක්‍රියාමාර්ග ගත හැකි පරිදි වගන්තියක් 20වන සංශෝධනයට එක් කර තිබීම භයානක කරුණක් බවත් මෙසේ පක්ෂ මාරු කිරීමට තිත තැබීම මහා බරපතල වැරැද්දක් බවත් විමල් වීරවංස මහතාගේ පක්ෂයේ මන්ත්‍රීවරයෙකු වන ජයන්ත සමරවීර මහතා සඳහන් කරයි. ජනතා විමුක්ති පෙරමුණ විසින් පාර්ලිමේන්තුවට ඉදිරිපත් කර ඇති විධායක ජනාධිපති ක්‍රමය අහෝසි කිරීමට අදාළ 20වන සංශෝධන කෙටුම්පත සම්බන්ධයෙන් ඊයේ (20) හිරු රූපවාහිනියේ විශේෂ “බලය” වැඩසහනට එක්වෙමින් ඔහු මේ බව සඳහන් කළේ ය. මෙම වැඩසටහන සඳහා ජනතා විමුක්ති පෙරමුණ නියෝජනය කරමින් පාර්ලිමේන්තු මන්ත්‍රීවරුන් වන විජිත හේරත් මහතා සහ වෛද්‍ය නලින්ද ජයතිස්ස මහතා එක්වී සිටි අතර නලින්ද ජයතිස්ස මහතා මෙහිදී ජයන්ත සමරවීර මහතාගේ අදහස් දැක්වීමට ප්‍රතිචාර දක්වමින් සඳහන් කර සිටියේ ප්‍රතිපත්ති පාවාදෙමින්, පක්ෂ මාරු කරමින්, එක් එක පක්ෂවලට ගෙම්බෝ වගේ පණින අයට මෙම වගන්තිය ගැන විශාල බියක් ඇති වී තිබෙන බවයි. 20වන සංශෝධනය සම්බන්ධයෙන් කරුණු දැක්වීමට මෙම විවාදය හිරු නාලිකාව විසින් සංවිධානය කර තිබුණද 20ට විරුද්ධව අදහස් දක්වන පිල නියෝජනය කරමින් පැමිණි උදය ගම්මන්පිල මහතා සහ ජයන්ත සමරවීර මහතා 20වන සංශෝධනයේ මතු කළ එකම භයානක වගන්තිය වූයේ පක්ෂ මාරු කිරිමට තිත තැබීම සඳහා ගෙන ආ වගන්තිය පමණි.", "URL": "https://lankatruth.com/si/?p=59756", "Category": "පුවත්", "Parent URL": null}