{"Source": "Lankatruth", "Timestamp": "June 22, 2017", "Headline": "මහින්ද ලඟ සිටි තිස්ස සමග පුත්තලමේ මන්ත්‍රී රක්ෂිත බන්ධනාගාරයට", "News Content": "විශ්‍රාමික ජනාධිපති මහින්ද රාජපක්ෂ මහතාගේ සහ ශිරන්ති රාජපක්ෂ මැතිණියගේ ආරක්ෂකයෙකු මෙන්ම රියදුරෙකුද ලෙස සේවය කළ යුද හමුදා කපිතාන් තිස්ස විමලසේන මහතා සමග පුත්තලම ප‍්‍රාදේශීය සභාවේ හිටපු ප‍්‍රාදේශීය සභා මන්ත්‍රී ලාල් ප්‍රියන්ත පීරිස් මහතාවද ලබන 27වනදා තෙක් රක්ෂිත බන්ධනාගාර ගතකර ඇත. ඉඩම් ප‍්‍රතිසංස්කරණ කොමිෂන් සභාවට අයත් රජයේ ඉඩමක අනවසරයෙන් ගල් කොරියක් පවත්වාගෙන ගොස් රුපියල් තුන් කෝටියකට ආසන්න මුදලක් සාවද්‍ය පරිහරණය කිරීම සම්බන්ධයෙන් පොලිස් මූල්‍ය අපරාධ විමර්ශන කොට්ඨාශය විසින් පසුගිය 13වනදා කපිතාන් තිස්ස විමලසේන මහතා අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 27වනදා තෙක් ඔහුව රක්ෂිත බන්ධනාගාර ගතකර තිබිණි. පොලිස් මූල්‍ය අපරාධ විමර්ශන කොට්ඨාශය විසින් පුත්තලම ප‍්‍රාදේශීය සභාවේ හිටපු ප‍්‍රාදේශීය සභා මන්ත්‍රී ලාල් ප්‍රියන්ත පීරිස් මහතාව අත්අඩංගුවට ගෙන ඇත්තේද එම චෝදනාවටම අදාලවමය. ඒ අනුව ඔහු ඊයේ (21) කොළඹ මහේස්ත‍්‍රාත් අධිකරණයට ඉදිරිපත් කිරීමෙන් පසු මෙසේ රක්ෂිත බන්ධනාගාර ගත කිරීමට කොළඹ අතිරේක මහේස්ත‍්‍රාත් අරුණී ආටිගල මහත්මිය නියෝග කර ඇත. ප්‍රසිද්ධ රගර් ක්‍රීඩක වසීම් තාජුඩීන් ඝාතනය සමයේ එම ඝාතනය සම්බන්ධයෙන් මෙම කැප්ටන් තිස්ස සම්බන්ධයෙන් සමාජ මාධ්‍ය තුළ දැඩි කතාබහක් ඇති විය.", "URL": "https://lankatruth.com/si/?p=36355", "Category": "පුවත්", "Parent URL": null}