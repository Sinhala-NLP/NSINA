{"Source": "Lankatruth", "Timestamp": "June 6, 2018", "Headline": "රැකියා විරහිත උපාධිධාරීහු දුම්රියපොළ ඉදිරිපිට විරෝධතාවයකට සැරසේ", "News Content": "සුදුසුකම් සපුරා ඇති සියලුම උපාධිධාරීන්ට කප්පාදුවකින් තොරව පොරොන්දු වූ පරිදි කඩිනමින් රැකියා ලබා දෙන ලෙස ඉල්ලමින් අද (06) දවල් 12.00ට කොළඹ කොටුව දුම්රියපොළ ඉදිරිපිටදී උද්ඝෝෂණයක් සංවිධානය කර ඇති බව උපාධිධාරී ජාතික මධ්‍යස්ථානය පවසයි. ජාතික ප‍්‍රතිපත්ති හා ආර්ථික කටයුතු අමාත්‍යාංශය මඟින් රැකියා විරහිත උපාධිධාරීන් 57,000ක් හඳුනා ගෙන තිබුණු බවත් පදනමකින් තොරව ඉන් 20,000ක් පමණක් බඳවා ගන්නා බව පවසමින් සම්මුඛ පරීක්‍ෂණ සිදු කළද තෝරාගත් 20,000 ජූනි මස මුල් සතිය තුළ සංවර්ධන නිලධාරී තනතුර සඳහා බඳවාගන්නා බවට පොරොන්දු වී ඇති බවද එම මධ්‍යස්ථානය නිවේදනය කරයි. කෙසේ නමුත් මෙම බඳවා ගැනීම් මේ වනවිට 20,000න් 5,000ක් ජූලි මස හා ඉතිරිය සැප්තැම්බර් මස ලෙස තීරණය කර ඇති බවත් මේ ආකාරයෙන් විවිධ අවස්ථාවලදී විවිධ ලෙස ක‍්‍රියා කිරීමෙන් ආණ්ඩුව උපාධිධාරීන් පිරිසකට රැකියා අවස්ථා ලබාදී පිරිසකට එම අවස්ථාව අහිමි කිරීමට ක‍්‍රියා කරමින් සිටින බවද ඔවූහු චෝදනා නඟති. එම උත්සාහය පරදවා සුදුසුකම් සපුරා ඇති සියලු උපාධිධාරීන්ට රැකියා ලබාදෙන ලෙස බල කරමින් අද කොටුව දුම්රියපොළ ඉදිරිපිටදී උපාධිධාරී ජාතික මධ්‍යස්ථානය විසින් රැකියා විරහිත උපාධිධාරී සංගමය හා ඒකාබද්ධව මෙම උද්ඝෝෂණය පැවැත්වීමට කටයුතු යොදා ඇත.", "URL": "https://lankatruth.com/si/?p=53677", "Category": "පුවත්", "Parent URL": null}