{"Source": "Lankatruth", "Timestamp": "December 21, 2018", "Headline": "මහින්ද ඇතුළු පිරිසට නැවත පක්ෂ සාමාජිකත්වය පිරිනැමීමේ කූඨ උත්සාහය තාවකාලිකව නවතියි", "News Content": "ශ්‍රී ලංකා නිදහස් පක්ෂයේ පක්ෂ සාමාජිකත්වය අහෝසි වූ මහින්ද රාජපක්ෂ මහතා ඇතුළු කණ්ඩායමට යළි පක්ෂ සාමාජිකත්වය පිරිනැමීම සඳහා පෙරේදා රාත්‍රියේ ශ්‍රී ලංකා නිදහස් පක්ෂයේ ලේකම් රෝහණ ලක්ෂ්මන් පියදාස මහතාගේ අත්සනින් එම පක්ෂ කාර්යාලය තුළ සකස් කළ කූඨ ලිපිය අදාළ මන්ත්‍රීවරු වෙත යොමු කිරීම තාවකාලිකව නතර කර ඇති බව වාර්තා වේ. 2018 නොවැම්බර් 11 වනදා පොදුජන පෙරමුණේ සාමාජිකත්වය ලබාගත් මහින්ද රාජපක්ෂ මහතා ඇතුළු පිරිසට යළි ශ්‍රීලනිප සාමාජිකත්වය ලබා දෙන බව පවසමින් නොවැම්බර් 11වනදාට ආසන්න දිනයක් යොදා පෙරේදා (19) රාත්‍රියේ කූඨ ලිපියක් සකස් කරමින් තිබෙන බව අප විසින්ද අනාවරණය කර සිටි අතර තවත් වෙබ් අඩවි කිහිපයක්ද මේ බව වාර්තා කර තිබිණි. මහින්ද රාජපක්ෂ මහතා ඇතුළු පිරිස වෙනත් පක්ෂයක සාමාජිකත්වය ලබාගැනීම සම්බන්ධයෙන් අවධාරනය කරමින් ශ්‍රීලනිප ජ්‍යෙෂ්ඨයන් පිරිසක් 2018 නොවැම්බර් 11 වනදාට ආසන්න දිනකදීම ජනාධිපති මෛත්‍රීපාල සිරිසේන මහතාට ලිඛිතවම දන්වා ඇත්තේ ශ්‍රී ලංකා නිදහස් පක්ෂයේ 22/2 වගන්තිය අනුව ඔවුන් ගේ ශ්‍රීලනිප පක්ෂ සාමාජිකත්වය ස්වභාවිකවම අහෝසි වන බැවින් ඔවුන් දැරූ තනතුරු සඳහා පක්ෂයේ වෙනත් සාමාජිකයින් පත් කරන ලෙසය. කෙසේ නමුත් එයට කන් නොදී හදිසියේම ඔවුන්ට මෙලෙස පෙරදාතමින් යුතු ලිපි යවා යළි පක්ෂ සාමාජිකත්වය ලබාදීමට අවශ්‍ය ලිපියක් ශ්‍රීලනිප කාර්යාලයේ සැකසෙමින් තිබෙන බවට ප්‍රවෘත්ති පලවීමත් සමග, ජනාධිපතිවරයාට ලිපියක් ද යොමු කළ එම පක්ෂයේ ජ්‍යෙෂ්ඨයන්ගේ මැදිහත්වීම මත අදාළ ලිපිය යොමු කිරීම තාවකාලිකව නතර කර ඇත. පාර්ලිමේන්තුව විසිරුවා හැරිය සැනින් වෙනත් පක්ෂයක සාමාජිකත්වය ගෙන තමන්ද අතරමං කිරීමට කටයුතු කළ මහින්ද රාජපක්ෂ ඇතුළු පිරිස යළි තමන්ගේ දෙපතුළ ලඟ ගැනීම තම අරමුණ යැයි මෛත්‍රීපාල සිරිසේන ජනාධිපතිවරයා සිය සමීපතමයන් කිහිපදෙනෙකුට ප්‍රකාශ කර ඇතැයිද වාර්තා වේ. එම ලිපිය නතර කර ඒ වෙනුවට, ඉකුත් මහ මැතිවරණයේදී එක්සත් ජනතා නිදහස් සන්ධානයෙන් තේරීපත්වූ මන්ත්‍රීවරුන් සියලු දෙනා තවමත් සන්ධානයේ කටයුතු කරන බවට දන්වමින් එම සන්ධානයේ මහ ලේකම් පාර්ලිමේන්තු මන්ත්‍රී මහින්ද අමරවීර මහතා මගින් කතානායකවරයාට ලිපියක් යොමු කරවීමට ජනාධිපතිවරයා කටයුතු කර ඇත.", "URL": "https://lankatruth.com/si/?p=65605", "Category": "පුවත්", "Parent URL": null}