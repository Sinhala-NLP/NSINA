{"Source": "Lankatruth", "Timestamp": "April 19, 2021", "Headline": "හෙටට තිබූ ආණ්ඩුවේ රැස්වීම හදිසියේම අදට ගනී…", "News Content": "හෙට (20) දිනයට පාර්ලිමේන්තුවේදී යොදාගෙන තිබුණු ආණ්ඩු පක්ෂයේ රැස්වීම හදිසියේම අවලංගුකර, අද (20) සවස 06.30ට අරලියගහ මන්දිරයේදී රැස්වීමට යොදාගෙන තිබේ. සිංහල හා හින්දු අලුත්අවුරුද්ද නිමාවීමත් සමගම ආණ්ඩුවේ අභ්‍යන්තර ගැටීම් බරපතළ ලෙස එළියට පැමිණීම නිසා හදිසියේම අද දිනයට මෙම රැස්වීම යොදාගෙන තිබේ. 20වන දින පාර්ලිමේන්තුව රැස්වීමට නියමිතය. ඊට පෙර ආණ්ඩුපක්ෂයේ මැති ඇමැතිවරුන් අතර සංහිඳියාවක් ඇතිකර ගැනීමට මෙම රැස්වීම යොදාගෙන ඇති බව දේශපාලන ආරංචිමාර්ග අනාවරණය කරයි. මෙම රැස්වීමේදී ආණ්ඩුව තුළ සිටිමින් ආණ්ඩුවේ කටයුතු විවේචනය කරන මැති ඇමතිවරුන්ට එරෙහිව විනය පියයර ගත යුතු බවට එක් පාර්ශ්වයක් විසින් දැඩි බලකිරීමක් සිදුකරමින් සිටින බව එම දේශපාලන ආරංචි මාර්ග හෙළිකරයි. මේ වනවිට ආණ්ඩුව ඉදිරිපත් කර තිබෙන කොළඹ වරාය නගර පනත් කෙටුම්පත සම්බන්ධයෙන්ද මෙහිදී මූලික සාකච්ඡාවක් පවත්වනු ඇති බව එම ආරංචි මාර්ග වැඩිදුරටත් හෙළිකරයි.", "URL": "https://lankatruth.com/si/?p=115062", "Category": "පුවත්", "Parent URL": null}