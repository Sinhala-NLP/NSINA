{"Source": "Lankatruth", "Timestamp": "June 8, 2023", "Headline": "රනිල්ගේ මහාචාර්යවරයා ගෙන යන ප්‍රචාර අතේ පත්තු වෙයි", "News Content": "රනිල් වික්‍රමසිංහ යටතේ ආර්ථිකය ගොඩ ගනිමින් පවතින බව ප්‍රචාරය කිරීම සඳහා ජේෂ්ඨ මහාචාර්ය සුනන්ද මද්දුමබණ්ඩාර සතිපතා කරුණු දක්වන ලිපි පෙළක් පළ කරන අතර එයින් මතුකරන කරුණු සාවද්‍ය බව විවිධ දත්තවලින් සනාථ වී තිබේ.  මහාචාර්යවරයා ඊයේ (07) ලංකාදීප පුවත්පතට ලියූ ලිපියේ “විදුලි උපකරණ, විදුලි හිඟය හේතුවෙන් භාවිතා කිරීමට නොහැකි විය. අද සියල්ල වෙසන් වී ඇත. පෙට්‍රල් කෝටාව අවසානය වෙත ලඟා වෙන බවක් පෙනෙන්නට තිබේ. තවමත් සම්පූර්ණයෙන් විසඳී නැති ඖෂධ හිඟය හැරුණුවිට අනෙක් බොහෝ ප්‍රශ්න විසඳී ඇත.” ආදී වශයෙන් ජනතාවට බලපාන කරුණු පිළිබඳව ඍජුව සඳහන් කර තිබේ.  එහෙත් අද(08) නිකුත් කරන ලද “අද” පුවත්පතේ ප්‍රධාන ප්‍රවෘත්තියකින් හෙළිකර තිබෙන්නේ මෙරට දරිද්‍රතාවයෙන් පෙළෙන ජනතාව ලක්ෂ 70ක් දක්වා ඉහල නැග ඇති බවය. එම ප්‍රවෘත්තියට පදනම් කර ගෙන තිබෙන්නේ LIRNE Asia නම් සංවිධානය නිකුත් කරන ලද නවතම සමීක්ෂණ වාර්තාවක අඩංගු දත්ත ය. එම සමීක්ෂණ ආයතනය විසින් 07 වෙනිදා කොළඹදී පවත්වන ලද උත්සවයකදී අදාළ වාර්තාව පිළිබඳව කරුණු හෙළිකර තිබේ.  වර්ෂ 2019දී මෙරට දිළිඳු ජනගහනය ලක්ෂ 30ක් වූ බවත් මේ වන විට එය ලක්ෂ 70 දක්වා වර්ධනය වී ඇති බවත් හෙළිකර තිබේ. 2022 ඔක්තෝබර් සිට 2023 මාර්තු මාසය දක්වා ග්‍රාම නිලධාරී වසම් 4,000ක් ආවරණය වන පරිදි මෙම සමීක්ෂණය සිදු කර ඇත. මෙරට සමස්ත ජනගහනයෙන් 31%ක් දරිද්‍රතාවයෙන් පෙළෙන බව එම සමීක්ෂණයෙන් හෙළිවී ඇත. එමෙන් ම ජනගහනයෙන් 33%ක් තමන්ට අවශ්‍ය ආහාර ප්‍රමාණය අනුභව කිරීම හරි අඩකින් කපා හැර ඇති බවත් හෙළිකර තිබේ.", "URL": "https://lankatruth.com/si/?p=147687", "Category": "ආර්ථික පුවත්", "Parent URL": null}