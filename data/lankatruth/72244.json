{"Source": "Lankatruth", "Timestamp": "April 17, 2019", "Headline": "ඩෙංගු රෝගයෙන් දෙදරුවන් මියයාම සම්බන්ධව විරෝධතාකළ අයගේ වීඩියෝ දර්ශන පොලීසියට", "News Content": "ගාල්ල හිරිකුඹුර ප්‍රදේශයේ එකම පවුලේ දරුවන් දෙදෙනෙකු ඩෙංගු රෝගය වැලඳීමෙන් පසු මියයාමේ සිද්ධියත් සමඟ, ප්‍රදේශවාසීන් විසින් කළහකාරීව හැසිරීම සම්බන්ධ වීඩියෝ දර්ශන පොලීසිය වෙත ලබා දෙන්නැයි අධිකරණය මාධ්‍ය ආයතන වෙත නියෝග කර තිබේ. කළහකාරී පිරිස් විසින් පොදුදේපල හානිකර ඇති බවට පොලීසිය වෙත ලැබී ඇති පැමිණිල්ලක් සම්බන්ධව පොලීසිය අධිකරණය වෙත කරුණු වාර්තා කළ අවස්ථාවේ ගාල්ල වැඩබලන මහේස්ත්‍රාත් සෝමසිරි උඩුවැල්ල මහතා මෙම නියෝගය නිකුත් කර තිබේ. ඩෙංගු රෝගය වැලදීමෙන් පසු එකම පවුලේ දරුවන් දෙදෙනෙකු මියයාම හේතුවෙන් ශෝකයට පත් ඥාතීන් සහ ප්‍රදේශවාසීන් විසින් පසුගිය සිකුරාදා දින ගාල්ල කරාපිටිය මාර්ගය අවහිර කරමින් විරෝධතාවයක නිරත වූ අතර ඔවුන් චෝදනා කර සිටියේ ඉදිකෙරෙමින් පවතින පෞද්ගලික රෝහලක ගොඩනැගිල්ල පතුලේ ජලය රැදී ඇති බවත් එය ඩෙංගු මදුරුවන් බෝවන ස්ථානයක් වන නමුත් බලධාරීන් ක්‍රියාත්මක වී නොමැති බවත් ය. කුපිත වූ විරෝධතාකරුවන් ගොඩනැගිලි ඉදිකිරීමේ උපකරණ කිහිපයකට සහ යතුරුපැදි කිහිපයකට ද ගිනිතබා විනාශ කළේය. පසුව ගාල්ල මහනගර සභාව විසින් අදාල පෞද්ගලික රෝහල් ගොඩනැගිල්ලේ ඉදිකිරීම් ද නවතා දැමීමට පියවර ගත්තේය.", "URL": "https://lankatruth.com/si/?p=72244", "Category": "පුවත්", "Parent URL": null}