{"Source": "Lankatruth", "Timestamp": "May 20, 2018", "Headline": "ටී.බී ගේ ඉඩම් කොල්ලයට සජිතුත් හවුල්", "News Content": "කුරුණෑගල දිස්ත්‍රික් පාර්ලිමේන්තු මන්ත්‍රී, හිටපු ඉඩම් හා රාජ්‍ය අමාත්‍ය ටී.බී. ඒකනායක මහතා විසින් බෙදාදීමට නියමිතව තිබූ මහව ප්‍රාදේශීය ලේකම් කොට්ඨාසයට අයත් “හාමුගේ ඉඩම” නම් ඉඩම් කට්ටිය නිවාස සංවර්ධන අධිකාරිය මැදිහත්ව බෙදාදීමට සැලසුම් කරමින් සිටින බවට තොරතුරු වාර්තාවන අතර ඊට ප්‍රදේශයේ ජනතාවගේ විරෝධය එල්ලවී තිබේ. හිටපු අමාත්‍යවරයා පර්චස් 15ක් රුපියල් ලක්ෂයකට ලබා දෙන බව පවසා බෙදාදීමට සූදානම්ව සිටි බවත් එසේ මුදල් ගෙවූ පිරිසක් ද සිටින බවත් තොරතුරු වාර්තා වේ. එම ක්‍රියාවට එරෙහිව මහව ප්‍රාදේශිය සභාවේ ජනතා විමුක්ති පෙරමුණේ මන්ත්‍රී, බහුජන සංවිධාන එකමුතුවේ ලේකම් සී.ඩබ්ලිව්. සිරිසේන මන්ත්‍රීවරයා විසින් පාර්ලිමේන්තුවේ ඔම්බුඩ්ස්මන් වරයාට මේ පිළිබඳ පැමිණිලි කර ඇත. පැමිණිල්ලට අදාල පරීක්ෂණ නිම වීමටත් ප්‍රථම සජිත් ප්‍රේමදාස අමාත්‍යවරයා සහ ජනාධිපතිවරයාගේ අනුමැතියෙන් මෙම ඉඩම් බෙදාදීමට අචිනි ලොකුබණ්ඩාර නම් එජාප සංවිධායකවරිය සූදානම්කර ඇති බවට ප්‍රදේශවාසීන් චෝදනා කරයි. මෙතෙක් නිවාස සංවර්ධන අධිකාරියට පවරා ගැනීමට හෝ කටයුතු සූදානම්කර නොමැති මෙම ඉඩම අයදුම්පත්‍ර යොමුකළ අය අතර බෙදාදීමට කටයුතු කරනු ලබනුයේ ටී.බී ඒකනායක අමාත්‍යවරයා විසින් මුදල් අයකරගනු ලැබූ පුද්ගලයන්ට කඩිනමින් ඉඩම් පවරාදීමට බව ප්‍රදේශවාසීහු චෝදනා කරති. ලංකා ඉරිදා සංග්‍රහය", "URL": "https://lankatruth.com/si/?p=52546", "Category": "පුවත්", "Parent URL": null}