{"Source": "Lankatruth", "Timestamp": "August 9, 2018", "Headline": "හිටපු ශ්‍රී ලංකන් සභාපතිවරයා ගමන් කරමින් තිබූ යානයක මඟ වෙනස් කරලා", "News Content": "ශ්‍රී ලංකන් ගුවන් සමාගමේ හිටපු සභාපති නිෂාන්ත වික්‍රමසිංහ මහතා පැවසූ අසත්‍ය කරුණු මත ගුවන් යානයක මඟ වෙනස් කිරීමෙන් ශ්‍රී ලංකන් ගුවන් සමාගමට අධික පාඩුවක් සිදුවූ බව ශ්‍රී ලංකන් සහ මිහින් ලංකා ආයතනවල දූෂණ සෙවීම සඳහා පත් කළ විශේෂ ජනාධිපති පරීක්ෂණ කොමිසම හමුවේ කරුණු හෙලිව තිබේ. ශ්‍රී ලංකන් ගුවන් සමාගමේ හිටපු සභාපති නිශාන්ත වික්‍රමසිංහ මහතා ඇතුළු පිරිසකට ගුවන් යානයක් පැමිණෙන තුරු පැය එක හමාරක කාලයක් රැදී සිටීමට නොහැකි වීමෙන් වැදගත් රාජ්‍ය නියෝජිතයින් පිරිසක් ලංකාවට පැමිණීමට නියමිත බවට අසත්‍ය කරුණු පවසා මැලේසියාවේ සිට ලංකාවට පැමිණෙමින් තිබූ ගුවන් යානයක් ආපසු හරවා සිංගප්පූරුවට යවා ඇත. මේ හේතුවෙන් අධික වියදමක් දැරීමට ශ්‍රී ලංකන් ගුවන් සමාගමට සිදුවු බව ශ්‍රී ලංකන් ගුවන් සමාගමේ මෙහෙයුම් පාලක කළමණාකාර ඉන්ද්‍රජිත් රණසිංහ මහතා විශේෂ ජනාධිපති පරීක්‍ෂණ කොමිසම හමුවේ හෙළි කළේය. 2014 ජනවාරි මස 14 දින සිදුවූ මෙම සිද්ධිය හැරුණුකොට නිස්චිත ගමනාන්තයක් බලා ගුවන් ගමන් ඇරඹූ පසු නැවත හරවා වෙනත් ගුවන් තොටුපළකට යැවීමේ සිද්ධියක් මීට පෙර කිසිඳු දිනක සිදුව නැති බව විශේෂ ජනාධිපති පරීක්‍ෂණ කොමිසම හමුවේ සාක්කි දෙමින් එම මහතා වැඩිදුරටත් හෙළි කළේය. ශ්‍රී ලංකන් සහ මිහින් ලංකා ආයතන වල දුෂණ සෙවීම සඳහා පත් කළ විශේෂ ජනාධිපති පරීක්‍ෂණ කොමිසමේ සාක්කි විභාගය බණ්ඩාරනායක අනුස්මරණ ජාත්‍යන්තර සම්මන්ත‍්‍රණ ශාලාවේදී පැවැත්විය.", "URL": "https://lankatruth.com/si/?p=57452", "Category": "පුවත්", "Parent URL": null}