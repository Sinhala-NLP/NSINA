{"Source": "Lankatruth", "Timestamp": "October 4, 2017", "Headline": "ද්විත්ව පුරවැසිභාවය ගැන ගීතාගේ පෙත්සමේ විභාගය අවසන්", "News Content": "පාර්ලිමේන්තු මන්ත්‍රී ගීතා කුමාරසිංහ මහත්මියට පාර්ලිමේන්තු මන්ත්‍රී ධුරය දැරිය නොහැකි බවට අභියාචනාධිකරණය ලබාදුන් තීන්දුවට එරෙහිව ශ්‍රේෂ්ඨාධිකරණයට ගොනු කළ විශේෂ අභියාචන පෙත්සම විභාග කිරීම අවසන් කර තිබේ. ශ්‍රී ලංකාවේ සහ ස්විට්සර්ලන්ත ද්විත්ව පුරවැසිභාවය හිමි ගාල්ල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රී ගීතා කුමාරසිංහ මහත්මියට පාර්ලිමේන්තු මන්ත්‍රී ධූරය දැරීම නුසුදුසු බව තීරණය කරමින් අභියාචනාධිකරණය ලබාදුන් තීන්දුවට එරෙහිව එය නිශ්ප‍්‍රභ කරන්නැයි ඉල්ලමින් ශ්‍රේෂ්ඨාධිකරණයට ගොනු කළ එම පෙත්සම විභාග කිරීම ඊයේ (03) අවසන් කළ පංච පුද්ගල ශ්‍රේෂ්ඨාධිකරණ විනිසුරු මඩුල්ල එහි තීන්දුව ප‍්‍රකාශයට පත් කිරීම කල් තබා ඇත. වාචික දේශන අවසන් වීමෙන් අනතුරුව තීන්දුව ප‍්‍රකාශයට පත් කිරීම කල් තැබු ශ්‍රේෂ්ඨාධිකරණ විනිසුරු මඩුල්ල ලබන 10 වැනිදාට පෙර ලිඛිත දේශන ගොනු කරන ලෙසද නියෝග කර තිබේ. අගවිනිසුරු ප්‍රියසාත් ඩෙප්, ශ්‍රේෂ්ඨාධිකරණ විනිසුරුවරුන් වන සිසිර ද ආබෲ, අනිල් ගුණරත්න, බුවනෙක අලුවිහාරේ සහ නලින් පෙරේරා යන විනිසුරුවෝ මෙම නඩුව විභාග කළහ.", "URL": "https://lankatruth.com/si/?p=41981", "Category": "පුවත්", "Parent URL": null}