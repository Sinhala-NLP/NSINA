{"Source": "Lankatruth", "Timestamp": "September 26, 2017", "Headline": "සිව්වැනි ධූරයේදී ජර්මන් චාන්සලර්වරියට අභියෝග රැසක්!", "News Content": "පසුගිය 24 වැනිදා පැවැති 19 වන ජර්මානු පාර්ලිමේන්තු මහ මැතිවරණයෙන් සිව් වැනි වරටත් බලය තහවුරු කර ගැනීමට ජර්මානු චාන්සලර් ඇන‍්ජලා මර්කල්ගේ ක්‍රිස්තියානි ප්‍රජාතන්ත්‍රවාදී පක්ෂය සමත්ව තිබේ. ක්‍රිස්තියානි ප්‍රජාතන්ත්‍රවාදී පක්ෂය 31%ක ඡන්ද ප්‍රතිශතයක් ලබා ගැනීමට සමත්ව ඇති අතර ඇන‍්ජලා මර්කල්ගේ ප්‍රධානතම ප්‍රතිවාදියා වී ඇත්තේ සමාජ ප්‍රජාතන්ත්‍රවාදී පක්ෂයේ මාර්ටින් ෂූල්ස්ය. මාර්ටින් ෂූල්ස් යුරෝපා පාර්ලිමේන්තුවේ හිටපු සභාපතිවරයකු ද වේ. එසේම අන්ත දක්ෂිණාංශික පක්ෂයක් වන ‘ජර්මනියට විකල්පයක් (ඒ.එෆ්.ඩී)’ පක්ෂයද දෙවන ලෝක යුද්ධයෙන් පසු පළමු වරට ජර්මානු පාර්ලිමේන්තුවේ නියෝජනයක් ලැබීමට සමත්ව ඇති ඔවුන් (ඒ.එෆ්.ඩී) පක්ෂය ලබා ගත් ඡන්ද ප්‍රතිශතය 11-13% අතර වන බව පැවසේ. එය ඉදිරියේදී ඇන්ජෙලා මර්කල් හමුවේ පවතින ප්‍රබල අභියෝගයක් වනු ඇතැයි පැවසේ. වසර 12ක ජර්මානු චාන්සලර් ධූරයේ අත්දැකීම් ඇති ඇන්ජෙලා මර්කල්ගේ ජයග්‍රහණය බටහිර ලෝකය හා සැසඳීමේදී විශාල සහනයක් වනු ඇතැයි පැවසෙන අතර රුසියාව හා ඇමෙරිකාව අතර මතුව තිබෙන අර්බුදයේදීමැදිහත් පාර්ශවකරුවකුගේ භූමිකාව නිරූපනය කිරීමක් යුරෝපානුවන් ඇයගෙන බලාපොරොත්තු වන බව සඳහන් වේ. ඉදිරි සිව් වසරේදීජර්මානු චාන්සලර්වරිය හමුවේ පවතින බරපතළ අභියෝග කිහිපයක් පවතින අතර ඉන් ප්‍රධාන වන්නේ මැදපෙරදිග හා අප්‍රිකානු කලාපයෙන් යුරෝපයට සංක්‍රමණය වීසිටින ලක්ෂ ගණනක් වන සරණාගතයින්ගේ ප්‍රශ්නයත්, යුරෝපා සංගමය තුළ තවදුරටත් ජර්මනිය රැඳී සිටිනවාද යන ප්‍රශ්නයත් ඇමෙරිකාව හා රුසියාව අතර මතුව තිබෙන අර්බුදය විසින් යුරෝපයට එල්ලවීඇති බලපෑම් පිළිබඳ ප්‍රශ්නයත් ඉන් ප්‍රධාන වන වේ.", "URL": "https://lankatruth.com/si/?p=41528", "Category": "විදෙස් පුවත්", "Parent URL": null}