{"Source": "Lankatruth", "Timestamp": "May 3, 2019", "Headline": "ප්‍රභල ඇමතිවරයෙකුගේ මෙහෙයවීමෙන් ජනපතිට මඩ ගසූ අත්පත්‍රිකා තොගයක් මහනුවරින් අල්ලයි", "News Content": "ජනාධිපතිවරයාට අපහාස වන අන්දමේ අත් පත්‍රිකා 600කට අධික ප්‍රමාණයක් තැපැල් කිරීමට පැමිණි පුද්ගලයන් තිදෙනෙකු ඊයේ(02) පොලීසිය විසින් අත්අඩංගුවට ගෙන තිබේ. අත්අඩංගුවට ගත් පුද්ගලයන් තිදෙනෙකුගෙන් එක් අයෙකු එක්සත් ජාතික පක්ෂ මහනුවර දිස්ත්‍රික් ප්‍රභල ඇමතිවරයෙකුගේ ලේකම්වරයෙකු බව ද වාර්තා වේ. පොලිස්පතිවරයා අනිවාර්ය නිවාඩු යැවීමේ සිද්ධිය සහ තවත් සිදුවීම් කිහිපයක් ඇසුරින් මෙම මඩ පත්‍රිකාව මුද්‍රණය කර ඇති බවත් එම ලිපි මධ්‍යම තැපැල් හුවමාරුව වෙත රැගෙන පැමිණ ඇති අවස්තාවේ ලිපි සම්බන්ධව සැක සිතූ පොලිස් මුරපොලේ සේවය කරමින් සිටි පොලිස් නිලධාරීන් එක් ලිපියක් විවෘත කර බැලූ අවස්ථාවේ මේ සම්බන්ධව අනාවරණය වූ බවත් පොලීසිය පවසයි. අදාල ලිපි ජාතීන් අතර අසමඟිය ඇති කරවන රාජ්‍ය විරෝධී කරුණු ඇතුළත් ඒවා බවද වාර්තා වේ. ලිපි දිවයින පුරාවිහාරස්ථාන සහමහනුවර ප්‍රදේශයේ ප්‍රභූවරුන් ඇතුළු පුද්ගලයන් ගණනාවකට යොමුකර තිබිණි. කොළඹ මධ්‍යම කොට්ඨාසය බාර ජ්‍යෙෂ්ඨ පොලිස් අධිකාරි උපාලි ජයසිංහ මහතාගේ උපදෙස් මත කොටුව පොලිස් ස්ථාධිපති ප‍්‍රධාන පොලිස් පරීක්ෂක සාගල ලියනගේ මහතාගේ මෙහෙයවීමෙන් වැඩිදුර පරීක්ෂණ පැවැත්වේ. අත්අඩංගුවට ගත් සැකකරුවන් වැඩිදුර පරීක්ෂණ සඳහා කොළඹ අපරාධ කොට්ඨාසයට භාරදිමට නියමිතය.", "URL": "https://lankatruth.com/si/?p=73278", "Category": "පුවත්", "Parent URL": null}