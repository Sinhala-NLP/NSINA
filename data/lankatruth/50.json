{"Source": "Lankatruth", "Timestamp": "October 20, 2011", "Headline": "නිමල් ලන්සා මෙහෙයුම රගපෑමක් !", "News Content": "බස්නාහිර පළාත් සභා ඇමතිවරයෙකු වන නිමල් ලන්සා මහතාගේ නිවස පොලිස් විශේෂ කාර්ය බලකායේ හදිසි සෝදිසියට ලක් කිරීම ආණ්ඩුවේ ඉහළම තැනකින් සැලසුම් කළ රංගනයක් දැයි විශාල සැකයක් ශ්‍රී ලනිප ජ්‍යේෂ්ඨයන් අතර ඇතිවී තිබේ. පසුගිය 08 වෙනිදා භාරත ලක්ෂමන් ප්‍රේමචන්ද්‍ර මහතා වෙඩිතබා ඝාතනය කිරීමේ සිද්ධිය සම්බන්ධව ජනමාධ්‍ය සහ මහජන අවධානය ඉක්මනින් වෙනතක යොමු කිරීමට මෙම සැලසුම් සහගත රංගනය කර ඇති බවට ඔවුහු සැක කරති. එමෙන්ම විශේෂ කාර්ය බලකායේ සෙබළුන් 150ක් පමණ යොදවා ලංසා ඇමතිවරයාගේ නිවස සෝදිසිකර තිබෙන්නේ ඊට අදාල අධිකරණ නියෝගයක් පවා නොමැතිවය. මෙම සෝදිසිකිරීම විශේෂකාර්ය බලකායේ අණ දෙන නිලධාරී හෝ වෙනත් ඉහළපෙලේ වගකිවයුතු කිසිවකුගේ නියෝගයකින් තොරව සිදු කිරීමට නියෝග කළ ආණ්ඩුවේ රාජපක්ෂ බලවතා කවුදැයි ජ්‍යේෂ්ඨයන් අතර බලවත් ප්‍රශ්නයක් මතුවී ඇත. 19 වනදා පාර්ලිමේන්තුවේ පැවති රටේ ආරක්ෂාව පිළිබද විවාදයට ශ්‍රී ලනිප ජ්‍යේෂ්ඨයන් සම්බන්ධවීම මගහැර ඇති අතර පාර්ලිමේන්තුවේ විවිධ තැන්වලදී ඔවුන් වික්ෂයේ මන්ත්‍රීවරුන් සමග පවසා ඇත්තේ, “රටේ ආරක්ෂාව කොහොම වෙතත් මෙහෙම ගියොත් S.T.F පොලිස් හමුදාව ලවා අපේ ගෙවල්වලත් බෝම්බ හංගයිද දන්නෑ” යනුවෙනි. පසුගිය 17වෙනිදා පළාත්සභා ඇමතිවරයාගේ නිවස S.T.F යොදා සෝදිසිකිරීමෙන් අනතුරුව 18 වැනිදා ජනාධිපති සහ බැසිල් රාජපක්ෂ ඇමතිවරයා සමග රාජපක්ෂවාදීන් ලංසා ඇමතිවරයා පිළිබදව සොයා බැලීමට ගොස් සිටි අයුරු දැක්වෙන හැගීම්බර ජායාරූප පුවත්පත්වලට ලබාදීමද මෙම රංගනයේම කොටසක් බව පෙනීයන්නේයැයිද ජේෂ්ඨයෝ පවසති. රාජපක්ෂ බලවතෙකුගේ මෙහෙයවීමක් නොමැතිව හමුදාව හෝ පොලීසිය මෙවැනි බරපතළ සොදිසි කිරීම් නොකරන බවද එම ජ්‍යේෂ්ඨයන්ගේ මතය වී තිබේ.", "URL": "https://lankatruth.com/si/?p=50", "Category": "පුවත්", "Parent URL": null}