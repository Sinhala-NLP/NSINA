{"Source": "Lankatruth", "Timestamp": "February 26, 2020", "Headline": "ගුරු විදුහල්පති ගැටලුවනට අදත් විසඳුම් නැහැ… ක්‍රියාමාර්ග රැසක් සමග විරෝධතා දිගටම", "News Content": "වැටුප් විෂමතා ඉතවත් කිරීම ඇතුළු ගැටළු කිහිපයක් මුල් කර ගනිමින් ගුරුවරු සහ විදුහල්පතිවරු අද (26) සේවයට වාර්තා නොකර ලෙඩ නිවාඩු වාර්තා කරමින් දහස් ගණනක් ගුරුවරු සහ විදුහල්පතිවරු බත්තරමුල්ල බුද්ධදාස ක්‍රීඩාංගනයේ සිට අධ්‍යාපන අමාත්‍යංශය දක්වා විරෝධතා පාගමනින් පැමිණ විරෝධතාවයේ නිරත වූහ. මේ සඳහා ගුරු විදුහල්පති වෘත්තීය සමිති 30කට අධික ප්‍රමාණයක් එක්වී සිටි අතර වෘත්තීය සමිති නායකයෝ පවසන්නේ තමන්ගේ ගැටළු සම්බන්ධයෙන් බළධාරීන් සමග සාකච්ඡා කළ නමුත් සාධාරණ විසදුමක් නොලැබීම මෙම වෘත්තීය ක්‍රියාමාර්ගයට එළඹීමට හේතුව බව ය. කෙසේ වෙතත් අද දින පැවති විරෝධතාවය මගින්ද විසඳුමක් ලබාදීමට බලධාරීන් කටයුතු නොකළ බැවින් හෙට සිට වෘත්තීය සමිති ක්‍රියාමාර්ග රැසක් වෙත අවතීර්ණය වන බව ගුරු සංගම් සඳහන් කරති. ඒ අනුව හෙට සිට අකුරුට වැඩ කිරීමේ වෘත්තීය සමිති ක්‍රියාමාර්ගයකට එළඹෙන බවත් ලබන මස 16 වනදා සිට 20 වනදා දක්වා දින 05ක වැඩවර්ජනයක් දියත් කරණ බවත් වෘත්තීය සමිති නායකයෝ අවධාරණය කරති.", "URL": "https://lankatruth.com/si/?p=90220", "Category": "පුවත්", "Parent URL": null}