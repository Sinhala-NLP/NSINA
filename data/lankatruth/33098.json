{"Source": "Lankatruth", "Timestamp": "April 21, 2017", "Headline": "ජනතා විරෝධතාවලට බිය වී ජෝන් වත්තල ප්‍රදේශීය සම්බන්ධීකරණ කමිටුවත් අවලංගු කරයි", "News Content": "වත්තල ප්‍රාදේශීය සම්බන්ධීකරණ කමිටුවේ සම සභාපති ජෝන් අමරතුංග මහතා විසින් කසිඳු හේතු දැක්වීමකින් තොරව වත්තල වත්තල ප්‍රාදේශීය සම්බන්ධීකරණ කමිටුව අවලංගු කර තිබේ. මීතොටමුල්ල කුණු කන්ද නායයාමත් සමග කොළඹට තදාසන්න ප්‍රදේවල කුණු බැහැරකිරීමේ ස්ථානවලට කොළඹ මහනගර සභාවේ කසළ ගෙන ඒමට විරුද්ධව එම ප්‍රදේශවල ජනතාව විරෝධතා දැක්වූ අතර අද (21) දිනයේදීද ප්‍රදේශ ගණනාවකදී එම විරෝධතා පැවතිනි. වත්තල ප්‍රාදේශීය ලේකම් බලප්‍රදේශයේ ජනතාව අද දින පැවැත්වෙන වත්තල ප්‍රාදේශීය සම්බන්ධීකරණ කමිටුව හමුවට ගොස් මෙසේ කොළඹ කුණු ඉතා අක්‍රමවත් ලෙස තම ප්‍රදේශවලට බැහැර කිරීම සම්බන්ධයෙන් සාකච්ඡා කිරීමට නියමිතව සිටි අතර මේ සඳහා විශාල පිරිසක් සංවිධානය වී සිටියහ. කසළ අර්බුදය සම්බන්ධයෙන් ප්‍රශ්න කිරීම සඳහා ජනතාව පැමිණෙතැයි දැනගත් වාහාම ජෝන් අමරතුංග අමාත්‍යවරයා විසින් එම ප්‍රාදේශීය සම්බන්ධීකරණ කමිටුව අවලංගු කර ඇත. මේ අසම්බන්ධයෙන් අදහස් දැක්වූ බස්නාහිර පළාත් සභා මන්ත්‍රී මහින්ද ජයසිංහ මහතා සඳහන් කර සිටියේ ජනතාවට තම ප්‍රශ්න සාකච්ඡා කිරීමට ඇති මැති ඇමතිවරු පවා සහභාගී වන පහළම ව්‍යූහය ප්‍රාදේශීය සම්බන්ධීකරන කමිටුව බවයි. ජනතාව තම ප්‍රශ්න සාකච්ඡා කිරීමට එම අවස්ථාවට සහභාගී වීමට බලාපොරොත්තුවසිටියදී ජනතාව පැමිණීම වැලැක්වීමට කමිටුව අවලංගු කර දමන්නේනම් කොපමණ අනපනත් නීති රෙගුලාසි දැමුවද ජනතාවට මහ පාරට බැස විරෝධතා දැක්වීම හැර අන් විකල්පයක් නැති බවත් මහින්ද ජයසිංහ මහතා වැඩිදුරටත් පැවසීය. මෙම අවස්ථාවට ජනතාව සමග තමන්සහ වත්තල ආසන සංවිධායක බී.අයි. ආබ්ධීන් මහතාද සහභාගී වීමට සූදානමින් සිටි බවත් මහින්ද ජයසිංහ මහතා අනාවරණය කළේ ය.", "URL": "https://lankatruth.com/si/?p=33098", "Category": "පුවත්", "Parent URL": null}