{"Source": "Lankatruth", "Timestamp": "March 9, 2022", "Headline": "ඇමරිකාව බොරතෙල් ගැන මධුරෝ සමඟ රහස් සාකච්ඡාවක !", "News Content": "පසුගියදා රුසියානු උප අගමැති Alexandre Novak මාධ්‍යවෙත ප්‍රකාශ කලේ බටහිර හා ඇමරිකාව යුක්‍රේනයට ආයුධ ලබාදෙමින් රුසියාවට එරහිව ආර්ථික සම්බාධක පැනවීම යුද්ධය ප්‍රකාශ කිරීමක් ලෙස සලකන බවත් එම සම්බාධක තවදුරටත් උත්සන්න කළහොත් තෙල් බැලරයක මිල ඩොලර් 300 දක්වා නංවන බවයි. රුසියාව මෙම ප්‍රකාශය කරනුයේ ඇමරිකාව විසින් රුසියානු තෙල් හා ගෑස්‌ අපනයනය සම්පුර්ණයෙන්ම නැවැත්වීමට යුරෝපා සංගමයට යෝජනා කිරීමට පිළිතුරු වශයෙනි. ඇමරිකාව මෙම බලපෑම සිදුකරනුයේ තෙල් නිෂ්පාදනය කරන ඉරානය හා වෙනිසියුලාවේ මදුරෝ සමග රහසේ සාකච්ඡා කරමින් බව විදෙස් මාධ්‍ය වාර්තා කරනුයේ ඇමරිකානු දූත පිරිසක් වෙනිසියුලාවේ සිදු කරන ලද සංචාරයක් හෙළි කරමිනි. කොරෝනා වසංගතය අවසාන අදියරට පැමිණ ඇති බවට යම් යම් ඉඟි පළවුවත් ලෝක ආර්ථිකය නැවත සක්‍රිය වනුයේ තෙල් හා ගෑස් මිල දැවැන්ත ලෙස ඉහල යමිනි. ඒ අතර යුක්‍රේන-රුසියානු අර්බුදය විසින් ‌ලෝක තෙල් හා ගෑස් මිල තවත් උග්‍ර කරනුයේ සමස්ථ ලෝකයම දැඩි ආර්ථික අර්බුදයකට පත් කරමිනි. මෙම අර්බුදය ඉහල යාමට හේතු වී ඇති තවත් කාරණයක් වනුයේ ඇමරිකාව විසින් නේටෝවහි බල පරාක්‍රමය ලොව පුරා ව්‍යාප්ත කරලීමේ ක්‍රියාදාමය ත්‍රීව කිරීම හේතුවෙනි. කෙසේ වෙතත් යුරෝපා සංගමයට තවදුරටත් ඇමරිකාවේ මෙම බලපෑම හමුවේ හිස නැවීම සිදු කල නොහැක්කක් වී ඇත්තේ යුරෝපයේ ප්‍රධාන තෙල් හා ගෑස් සපයන්නා රුසියාව වීම නිසාවෙනි. මේ දක්වා යුරෝපා සංගමය විසින් රුසියාවට එරෙහිව සම්බාධක පනවා ඇත්තේ යම් සීමාවක් මත පදනම්ව වේ. විශේෂයෙන් ජාත්‍යන්තර මුල්‍ය ගෙවීම් පහසු කරන swift තුලත් රුසියානු ගෑස්‌ හා තෙල් ගෙවීම් සිදුකරන ප්‍රධාන රාජ්‍ය බැංකු දෙක වන russe Gazprom හා Sberbank වෙත මෙම තහනම බලපෑමක් සිදුකර නොමැත. ඒ අතර ඊයේ (08) බ්‍රිතාන්‍ය මාධ්‍ය වාර්තා සඳහන් කරනු ලැබුවේ බ්‍රිතාන්‍ය බහු ජාතික සමාගම් කළු සල්ලි සුදු කරන රටවල් හරහා රුසියාව සමග මුදල් ගනුදෙනු සිදු කරනු ලබන බවයි. මේ වනවිට Apple, pepsi, samsung, mickrosoft, meta, volvo වැනි බහු ජාතික සමාගම්ඇමරිකානු බලපෑම මත රුසියාවෙන් ඉවත් වුවද ප්‍රංශ රජය තම බහු ජාතික සමාගම් වන Total, ELF, EDF ඉවත්කර ගැනීම එරට ප්‍රතික්‍ෂේප කර ඇත. මෙම සම්බාධක හේතුවෙන් ගෑස් මිල 60%කින් ඉහල යාම හේතුවෙන් දැවැන්ත සමාජ අරගල යුරෝපය පුරා ඇති වීමට ඉඩ ඇති බව ජර්මන් චාන්සල්වරයා හා නෙදර්ලන්ත අගමැතිවරයාද අනතුරු හඟවා තිබේ. ඒ අතර පෝලන්තය හා බල්ගේරියාව පවසන්නේ තමන් කිසිදු ආකාරයකින් තම යුධ යානා හෝ ගුවන් තොටුපළවල් රුසියාවට එරෙහිව යොදාගැනීමට යුක්‍රේනය වෙත ලබා නොදෙන බවයි. මේ පසුබිමක් තුල ඇමරිකාව හුදෙකලා වෙමින් පවතින අතර යුරෝපයේ ගෑස් හා තෙල් අර්බුදය විසඳීම සඳහා ඇමරිකානු දූත පිරිසක් වෙනිසියුලාවේ මදුරෝගේ සමාජවාදී රජය සමග රහස් සාකච්ඡාවක් ආරම්භ කර ඇති බව මාධ්‍ය වාර්තා කර සිටි. මේ සාකච්ඡාවට වෙනිසියුලාවේ විපක්‍ෂයේ පිරිසක්ද සහභාගී වී ඇති බවද වාර්තා වේ. මෙම සාකච්ඡා වලින් අනතුරුව වෙනිසියුලා ජනාධිපති නිකොලා මදුරෝ මාධ්‍ය වෙත පවසා ඇත්තේ අදාළ සාකච්ඡා ගෞරවාත්මකව, සුහදව හා රාජතාන්ත්‍රිකව තම ජනාධිපති මන්දිරයේදී පැය දෙකක කාලයක් පුරා සිදුවූ බවයි. 2019 සිට වෙනිසියුලාවට එරෙහිව පැනවූ ආර්ථික සම්බාධකවලට පෙර එරට තෙල් අපනයනයෙන් 90%ක් යවනු ලැබුවේ ඇමරිකානු වෙළඳපලට වන අතර එය නැවත බලාත්මක කරගැනීම තම අරමුණ බව ඇමරිකාව විසින්ද තහවුරු කරනු ලැබුවේ අදාළ සාකච්ඡාව සිදුවූ බවටසනාථ කරමිනි. කෙසේ වෙතත් වෙනිසියුලාව යුක්‍රේන ආක්‍රමණයේදී ඍජුව රුසියාව වෙනුවෙන් පෙනී සිටින අතර මාර්තු 3වනදා සිට ලෝකයේ සියළු රටවල් රුසියාව වෙත ගුවන් ගමන් නතර කරද්දී වෙනිසියුලාව සිය ගුවන් ගමන් 50% කින් වැඩි කර ඇත. ඒ අනුව රුසියානු-යුක්‍රේන-නේටෝ ගැටුම මේ දක්වා ඇමරිකානු සම්බාධකවලට මුහුණ දී සිටින ඉරානය, වෙනිසියුලාව හා කියුබාව වැනි රටවලට තම ආර්ථික, දේශපාලන හා රාජතාන්ත්‍රික අංශයන් නංවා ගැනීම සඳහා අවශ්‍ය වටපිටාවක් නිර්මාණය කර ඇති බවත් මේ දක්වා නේටෝව විසින් ලොව පුරා අවුලන ලද රුසියානු විරෝධය ඔවුන්ටම පාරාවළල්ලක් වෙමින් පවතින බවත් දේශපාලන නිරීක්ෂකයින් මේ අතර පෙන්වා දෙති.", "URL": "https://lankatruth.com/si/?p=129858", "Category": "පුවත්", "Parent URL": null}