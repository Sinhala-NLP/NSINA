{"Source": "Lankatruth", "Timestamp": "July 7, 2020", "Headline": "විශ‍්‍රාමික වැටුප් කප්පාදුවට එරෙහිව ජූලි 08 දින රටපුරා සත්‍යග‍්‍රහ", "News Content": "වත්මන් රාජපක්ෂ ආණ්ඩුව මගින් 2016-2020 විශ‍්‍රාමිකයින්ට හිමි වැටුප කප්පාදු කිරීමට එරෙහිව ජූලි 08 දින පෙරවරු 9.00 සිට රටපුරා සත්‍යග‍්‍රහ ව්‍යාපාරයක් පවත්වන බව විශ‍්‍රාමිකයින්ගේ හිමිකම් සුරැකීමේ ජාතික සංවිධානයේ කැඳවුම්කරු මහින්ද ජයසිංහ මහතා පවසයි. එම මධ්‍යස්ථානය මගින් ඊයේ (06) කොළඹදී පැවති මාධ්‍ය හමුවක් අමතමින් ඔහු මේ බව පැවසීය. රටේ ජ්‍යෙෂ්ඨ පුරවැසියන්ගෙන් අහිමි කරන ලද මෙම වැටුප ලබාදීමට බලකරමින් පසුගිය කාලයේ දීපව්‍යාප්ත ලෙස උද්ඝෝෂණ, දැනුවත් කිරීම්, විරෝධතා පැවැත්වූ බවත් නමුත් වත්මන් ආණ්ඩුව එයට නෑසූකන්ව සිටිමින් කටයුතු කරමින් සිටින බවත් මෙහිදී මහින්ද ජයසිංහ මහතා පැවසීය. ඒ අනුව කොළඹ දිස්ත‍්‍රික් සත්‍යග‍්‍රහය කොළඹ කොටුවේදීද, බදුල්ල දිස්ත‍්‍රික් සත්‍යග‍්‍රහය ඌව පළාත් සභාව ඉදිරිපිටදීද, නුවර දිස්ත‍්‍රික් සත්‍යග‍්‍රහය ටොරින්ටන් උද්‍යානය ඉදිරිපිටදීද, ගාල්ල දිස්ත‍්‍රික් සත්‍යග‍්‍රහය බස් නැවතුම්පොළ ඉදිරිපිට, කුරුණෑගල දිස්ත‍්‍රික් සත්‍යග‍්‍රහය ඔරලෝසු කණුව ඉදිරිපිටදීද, ගම්පහ දිස්ත‍්‍රික් සත්‍යග‍්‍රහය දුම්රියපොළ ඉදිරිපිටදී, රත්නපුර දිස්ත‍්‍රික් සත්‍යග‍්‍රහය ඔරලොසු කණුව ඉදිරිපිටදී, මාතර දිස්ත‍්‍රික් සත්‍යග‍්‍රහය බස් නැවතුම්පොළ ඉදිරිපිටදී, අනුරාධපුර දිස්ත‍්‍රික් සත්‍යග‍්‍රහය කච්චේරි හන්දියේදී, කලූතර දිස්ත‍්‍රික් සත්‍යග‍්‍රහය නගරයේදී, මාතලේ දිස්ත‍්‍රික් සත්‍යග‍්‍රහය නගරයේදී, මොණරාගල දිස්ත‍්‍රික් සත්‍යග‍්‍රහය කච්චේරිය හන්දියේදී, කෑගල්ල දිස්ත‍්‍රික් සත්‍යග‍්‍රහය නගරයේදී, තංගල්ල දිස්ත‍්‍රික් සත්‍යග‍්‍රහය බස් නැවතුම්පොළ අසළදී ජූලි 08 දින පෙ.ව. 9.00 සිට පැවැත්වෙන බව මහින්ද ජයසිංහමහතා මෙහිදී පැවසීය. මෙම ක‍්‍රියාමාර්ගවලදීත් ආණ්ඩුව යහපත් ප‍්‍රතිචාර නොදක්වන්නේ නම් ඉදිරියේදී තම සටන තීව‍්‍ර කිරීමට පියවර ගන්නා බවත් මෙහිදී ඒ මහතා පැවසීය. මෙම මධ්‍ය හමුව සඳහා විශ‍්‍රාමික හිමිකම් සුරැකීමේ ජාතික සංවිධානයේ නියෝජිත කේ. සරත්ලාල්, රජයේ මුද්‍රණාලයේ විශ‍්‍රාමික අයි.ඩී. සුනිල්, විශ‍්‍රාමික පාසල් ගුරුවරියක් වන. කේ.ඩී. චාන්දනී යන අයද සහභාගී වූහ.", "URL": "https://lankatruth.com/si/?p=94566", "Category": "පුවත්", "Parent URL": null}