{"Source": "Lankatruth", "Timestamp": "January 22, 2022", "Headline": "“පාස්කු ලේ – මජර බලේ, ප්‍රොජෙක්ට් එකට දින 1000”", "News Content": "මිනිස් ජීවිත 200කට අධික සංඛ්‍යාවක් බිලිගත් 2019 අප්‍රේල් 21 පාස්කු දින ත්‍රස්ත ප්‍රහාරය සිදුවී දින 1000කට වැඩි කාලයක් ගතවී ඇතත් එම ප්‍රහාරයේ වගකිවයුත්තන්ට එරෙහිව නීතිය ක්‍රියාත්මක නොවීමට විරෝධය දක්වමින් ‘අලුත් පියාපත්’ සංවිධානය විසින් ඊයේ (21) පස්වරුවේ කොළඹ විහාරමහාදේවී උද්‍යානය ඉදිරිපිට නිහඬ විරෝධතාවක් පැවැත්වීය. පාස්කු ප්‍රහාරයෙන් දිවි අහිමි වූ මෙන්ම ආබාධිත වූ සියලු දෙනා සිහි කිරීමද එහිදී සිදු කෙරිණි. ‘පාස්කු ලේ – මජර බලේ, ප්‍රොජෙක්ට් එකට දින 1000’ ලෙස බැනර් ප්‍රදර්ශනය කරමින් ‘අලුත් පියාපත්’ සංවිධානයේ සාමාජිකයෝ විරෝධතාවයේ නිතරව පසුව විහාරමහාදේවී උද්‍යානය ඉදිරි පිට පහන් දැල්වූහ. එම පිරිස පසුව විවිධ සටහන් තැබූ ආලෝකයක් සහිත බැලුන් කීපයක් ගුවනට මුදාහැරියහ. මෙම අවස්ථාවේදී අලුත් පියාපත් මෙහෙයුම් කමිටු සාමාජිකා නීතීඥ ශානිකා සිල්වා, අලුත් පියාපත් මෙහෙයුම් කමිටු සාමාජිකා ව්‍රායි කැලී බල්තසාර්, අලුත් පියාපත් මෙහෙයුම් කමිටු සාමාජික එරංග ගුණසේකර අදහස් දැක්වූ අතර එම අවස්ථාවට එහි සමාජික සාමාජිකාවන් එක්වී සිටියහ.", "URL": "https://lankatruth.com/si/?p=127946", "Category": "පුවත්", "Parent URL": null}