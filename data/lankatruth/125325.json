{"Source": "Lankatruth", "Timestamp": "November 1, 2021", "Headline": "යළිත් රටපුරා ගෑස් හිඟයක්", "News Content": "මේ දිනවල ලාෆ් සහ ලිට්‍රෝ ගෘහස්ථ ගෑස් වර්ග දෙකම වෙළෙඳපොල තුළ දැඩි හිඟයක් පවතින බව වාර්තා වේ. මෙම ගෑස් වර්ග දෙකෙන් එකක්වත් මිලදී ගැනීමට නොහැකි වීමෙන් ගෑස් පාරිභෝගිකයන් දැඩි අපහසුතාවට පත්ව සිටින බවද වාර්තා වේ. ලාෆ් ගෑස් සමාගමේ සභාපති ඩව්ලිව්. කේ. එච්. වෑගපිටිය පවසන්නේ ඩොලර් හිඟය හේතුවෙන් ලාෆ් ගෑස් හිඟයක් ඇති වී ඇති බවත් එසේ වුවද දෛනිකව ගෑස් ටොන් 300ත් 400ත් අතර ප්‍රමාණයක් වෙළෙඳපොලට සපයන බවත්ය. මේ වනවිට බැංකුවලින් ඩොලර් නොලැබීම නිසා ගෑස් ආනයනය කළ නොහැකි තත්වයක් ඇති වී තිබෙන බවත් ණයවර ලිපියක් විවෘත කිරීමට බැංකුවට වැදීමට සිදුවී ඇති බවත් ඔහු සඳහන් කරයි. මේ වනවිට ලාෆ් ගෑස් හිගයක් ඇතිව තිබෙන නිසා ලිට්‍රෝ ගෑස් ඉල්ලුම ඉහළ ගොස් ඇති බැවින් යම් හිගයක් ඇතිවී තිබෙන බවත් තම සමාගම සාමාන්‍ය පරිදි ගෑස් සැපයුම පවත්වාගෙන යන බවත් ලිට්‍රෝ ගෑස් සමාගමේ උසස් නිලධාරියෙකු මාධ්‍ය වෙත සඳහන් කර තිබේ.", "URL": "https://lankatruth.com/si/?p=125325", "Category": "ආර්ථික පුවත්", "Parent URL": null}