{"Source": "Lankatruth", "Timestamp": "October 18, 2018", "Headline": "වැඩ කරන ජනතාවට අයිති EPF මුදල් කොටස් වෙළෙඳ පොළට යවන්න දෙන්න බැහැ", "News Content": "පාලකයන්ගේ උවමනා එපාකම් අනුව සේවක අර්ථ සාධක අරමුදල හැසිරවීමට ඉඩ ලබාදිය නොහැකි බවත් එය කිසිසේත්ම කොටස් වෙළද පොළේආයෝජනය කිරීමට ඉඩ ලබාදිය නොහැකි බවත් ජනතා විමුක්ති පෙරමුණේ දේශපාලන මණ්ඩල සභික කේ.ඩි ලාල්කාන්ත මහතා පවසයි. අන්තර් සමාගම් සේවක සංගමයේ ශ්‍රී ලංකා එයාර් ලයින් ශාඛාවේ මංගල මහා සභා රැස්වීමේදී ප්‍රධාන දේශනය පවත්වමින් ඒ මහතා මේ බව පැවසීය. එහි අනුශාකවරයා වශයෙන් කටයුතු කරන්නේද කේ.ඩී. ලාල්කාන්ත මහතාය. කුමන ආණ්ඩුවක වුවද පාලකයන් අර්ථ සාධක අරමුදල තමන්ගේ බව නොසිතිය යුතු බවත් අරමුදලේ මුදල් වැඩ කරන පන්තියේ එකඟතාවය මත පමණක් යම් යම් ආයෝජන සඳහා යෙදවිය හැකි බවත් ලාල් කාන්ත මහතා මෙහිදී පැවසීය. රනිල් වික්‍රමසිහ මහතා සෑම විටම ඩොලර් නොමැති ගැටළුව හුවා දැක්වීමට උත්සාහ කරන බවත් රජයේ පවතින බංකොලොත්භාවය හේතුවෙන් වැඩකරන ජනතාවගේ අර්ථ සාධක අරමුදල කොටස් වෙළදපොළට යෙදවීමට රජය සුදානමින් සිටන බවත් ඒ මහතා සඳහන් කළේය. අපේ රටේ කොටස් වෙළදපොල පවතින තත්ත්වය අනුව කිසිසේත් සේවක අර්ථ සාධක අරමුදලේ මුදල් ඒ සඳහා යෙදවිමට ඉඩ දිය නොහැකි බව ප්‍රකාශ කර සිටි ලාල්කාන්ත මහතා, මෙය එක්සත් ජාතික පාක්ෂිකයන් ලෙස, ශ්‍රී ලංකා නිදහස් පාක්ෂිකයන් ලෙස හෝ ජනතා විමුක්ති පෙරමුණේ පාක්ෂිකයන් ලෙස නොව සියළු දෙනාටම මුහුණදීමට සිදුවන පොදු ගැටළුවක් බවත් ඒ සඳහා වැඩකරන පන්තියේ ජනතාව ලෙස එකට එක්වී කටයුතු කළ යුතු මොහොතක් බවත් අවධාරණය කළේය.", "URL": "https://lankatruth.com/si/?p=61356", "Category": "පුවත්", "Parent URL": null}