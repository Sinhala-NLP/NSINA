{"Source": "Lankatruth", "Timestamp": "June 30, 2023", "Headline": "නාම යෝජනා අවලංගු කරන්නැයි විපක්ෂයේ මන්ත්‍රීවරුත් ඉල්ලනවා – ජානක වක්කුඹුර", "News Content": "පළාත් පාලන මැතිවරණයේ නාමයෝජනා අවලංගු කරන්නැයි විපක්ෂ මන්ත්‍රීවරුන්ගෙන්ද ඉල්ලීම් විශාල ප්‍රමාණයක් ලැබී ඇතැයි පළාත් පාලන රාජ්‍ය ඇමති ජානක වක්කුඹුර සඳහන් කරයි. ඔහු මේ බව පවසන්නේ පළාත් පාලන මැතිවරණයේ නාම යෝජනා අවලංගු කිරීම සම්බන්ධයෙන් මේ වනවිට මතුව ඇති ආණ්ඩුවේ යෝජනාව සම්බන්ධයෙන් අදහස් දක්වමිණි. මේ සම්බන්ධයෙන් ඉදිරිපත් වී ඇති යෝජනාව පිළිබඳ නීතිපතිවරයාගේ උපදෙස් ලබා ගැනීමට තීරණය කර ඇතැයිද ඒ සම්බන්ධයෙන් පළාත් පාලන රාජ්‍ය අමාත්‍යාංශයේ නීති අංශය ඉදිරි කටයුතු කිරීමට නියමිත යැයිද රාජ්‍ය ඇමති සඳහන් කරයි. නාමයෝජනා සම්බන්ධයෙන් අධිකරණයේ නඩු කිහිපයක් විභාග වෙමින් පවතින බවත් නීතිපති උපදෙස් ලැබුණු පසු පළාත් පාලන හා ස්වදේශ කටයුතු පිළිබඳ අමාත්‍යාංශයේ උපදේශක කාරක සභාවට එය දැනුම් දෙන බවත් ඔහු පවසයි. ඔහු වැඩිදුරටත් පවසන්නේ පළාත් පාලන මැතිවරණයේ නාමයෝජනා අවලංගු කරන්නැයි ආණ්ඩු පක්ෂ, විපක්ෂ මන්ත්‍රීවරුන් මෙන්ම ඇතැම් රාජ්‍ය නිලධාරීන්ගෙන්ද ඉල්ලීම් විශාල ප්‍රමාණයක් ලැබී ඇති බවය. ආශ්‍රිත පුවත් – නාමයෝජනා අවලංගු කරන්න කියන විපක්ෂයේ මන්ත්‍රීවරු කවුද? හරිනි, වක්කුඹුරගෙන් අසයි", "URL": "https://lankatruth.com/si/?p=148469", "Category": "පුවත්", "Parent URL": null}