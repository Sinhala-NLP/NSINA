{"Source": "Lankatruth", "Timestamp": "July 1, 2017", "Headline": "මුතුරාජවෙලට කුණු එපා – අගරදගුරු මැල්කම් කාදිනල් රංජිත් හිමිපාණෝ", "News Content": "මුතුරාජවෙලට කුණු දැමීමට තමන් දැඩිව විරෝධය පළ කරන බව කොළඹ අගරදගුරු මැල්කම් කාදිනල් රංජිත් හිමිපාණෝ ප්‍රවෘත්ති නිවේදනයක් නිකුත් කරමින් ප්‍රකාශ කරති. කාදිනල්තුමා කළ නිකුත් කළ නිවේදනයේ මෙසේද දැක්වේ.කොළඹ නගරය තුළ එකතු වන කුණු මුතුරාජවෙල ප්‍රදේශයට ගෙන ගොස් පරිසර හානිය ගැන කිසිදු තැකීමකින් තොරව බැහැර කරන්නට කොළඹ නගර සභාව හා රජයේ ඇතැම් ආයතන නැවත වරක් කටයුතු කරන බව දැනගන්නට ලැබි ඇත. මෙහි ඇති භයානක තත්ත්වය වන්නේ ආරෝග්‍යශාලා හා මෘතශරීරාගාර තුළ සිදුකරනු ලබන පශ්චාත් මරණ පරීක්ෂණවලින් බැහැර කරන මිනී කොටස් පවා එසේ ජලය පිරී ඇති ස්ථානවලට දැමීම කිසිදු ප්‍රමිතියකින් තොරව සිදුවෙමින් පැවැතීමයි. මේ අපද්‍රව්‍ය බැහැර කිරීම මගින් මුතුරාජවෙල ජලය අපිරිසිදු වී මීගමුව කලපුව ප්‍රදේශය හා එහි ජලය මනුෂ්‍ය ජීවිතයට හානිකර තත්ත්වයට පත්වේ. ඒ මගින් ඒ ප්‍රදේශයේ ඇති මත්ස්‍ය සම්පතද විනාශ වනු ඇත. මේ පිළිබඳව කිසිදු අධ්‍යයනයක් හෝ සිදුවී නොමැති බවද සියලු දෙනාටම පැහැදිලි වේ.මේ කටයුත්ත නිසා වනජීවී අභයභූමි සංරක්ෂණ පනත යටතේ ගැසට් කර ඇති මුතුරාජවෙල ආරක්ෂිත කලාපය දැඩි විනාශයකට ලක්වෙමින් පවතී. ඒ නිසා මේ කටයුත්ත පිළිබඳව අපගේ බලවත් විරුද්ධත්වය පළකරනු කැමැත්තෙමු. කොළඹ නගරයේ එකතු වන කුණු පිළිබඳ ප්‍රශ්නය සඳහා ස්ථිර වූද පරිසරයට හානි නොවන ආකාරයේ ප්‍රතිචක්‍රීයකරණ ක්‍රියාවලියක් අනුව සිදුවන්නා වූද විසඳුමක් සෙවිය යුතු වේ. එවැනි වෑයමක නොයෙදී ප්‍රමිතියකින් තොරව කුණු බැහැර කිරීමට බලධාරීන් දරන උත්සාහය අපි පිළිනොගනිමු. මෙසේ සිදු කිරීමෙන් එම ප්‍රදේශයේ ජනතාවට සිදුවන හානියද අප්‍රමාණය. ඒ නිසා මේ කටයුත්ත නවතා දමා දීර්ඝකාලීන විසඳුම් සහිත වූ පරිසරයට මෙන්ම ජනතාවටද හානියක් නොවන අයුරින් මෙම ගැටලුව විසඳීමට කටයුතු කරන ලෙස රජයෙන්ද කොළඹ නගර සභාවෙන් හා ඒ සම්බන්ධව ක්‍රියාකාරී වන වගකිව යුත්තන්ගෙන්ද ඉල්ලා සිටිමි.", "URL": "https://lankatruth.com/si/?p=36957", "Category": "පුවත්", "Parent URL": null}