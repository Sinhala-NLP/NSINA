{"Source": "Lankatruth", "Timestamp": "November 5, 2021", "Headline": "සමාවෙන්න! කුලපති හිමියනි, වට්ස්ඇප්වල හුවමාරුවන සටහනකි", "News Content": "පහතින් පලවන්නේ, මුරුත්තෙට්ටුවේ ආනන්ද හිමියන් ලබන 17 වෙනිදා සිට බලපැවැත්වෙන පරිදි කොළඹ විශ්වවිද්‍යාලයේ කුලපති තනතුර සඳහා පත් කිරීම සම්බන්ධයෙන් මේ දිනවල වට්ස්ඇප් ජාල තුළ හුවමාරුවන සටහනකි. කුලපතිතුමනි,සමාවෙන්න! කුලපති හිමියනි,Muruththettuwe Ananda TheroMuruththettuwe ananda himi – මුරුත්තෙටුවේ ආනන්ද හිමි විධායක ජනාධිපතිවරයා සතු ව්‍යවස්ථාමය බලතල මත, එළඹෙන 17 වැනි දා සිට බලාත්මක වන පරිදි ඔබවහන්සේ කුලපති (Chancellor) පදවියට පත් කර තිබේ. ඒ, ලංකාවේ පළමු වැනි තන්හි ලා සැලකෙන කොළඹ විශ්වවිද්‍යාලය සඳහා ය. කොළඹ විශ්වවිද්‍යාලය යනුවෙන් අප හඳුන්වන ආයතනය 1921 දී ආරම්භ වුණේ ලෝකපූජිත ඔක්ස්ෆර්ඩ් විශ්වවිද්‍යාලයට අනුබද්ධ යුනිවර්සිටි කොලීජියක් ලෙසිනි. ඊට පළමුව 1870 ඇරඹුණු ලංකා වෛද්‍ය විද්‍යාලය ද ඊට ඇතුළත් වූ අතර, 1942 දී එය ලංකා විශ්වවිද්‍යාලය බවට පත්විය. අනතුරුව එය කොළඹ විශ්වවිද්‍යාලය බවට පත් වුණේ 1978 දී ය. මේ දීර්ඝ ඉතිහාසය තුළ කොළඹ විශ්වවිද්‍යාලය/මණ්ඩපය සඳහා පත් කරනු ලැබ සිටියෝ මහා විද්වත්තු වූහ. ජ්‍යෙෂ්ඨ බ්‍රිතාන්‍ය සිවිල් නිලධාරී සහ ලංකාණ්ඩුකාර ඇන්ඩෲ කැල්ඩිකොට්, ලංකාණ්ඩුකාර හෙන්රි මන්ක් මේසන් මුවර්, ලංකාණ්ඩුකාර සෝල්බරි සාමි, ලංකාණ්ඩුකාර ශ්‍රීමත් ඔලිවර් ගුණතිලක, ලංකාණ්ඩුකාර හා පළමු ජනාධිපති විලියම් ගොපල්ලව, පළමු විධායක ජනාධිපති ජේ. ආර්. ජයවර්ධන, වෛද්‍ය සැත්කම් ලක්ෂයකට අධික ගණනක් සිදු කළ කීර්තිමත් වෛද්‍යවරයෙකු වූ පී. ආර්. අන්තෝනිස් සහ කොළඹ අගරදගුරු ආචාර්ය ඔස්වල්ඩ් ගෝමස් පියනම යනාදිහු මේ ශ්‍රේෂ්ඨ ආයතනයේ ‘නාමික’ සහ ‘ගෞරවාන්විත’ විධායකය වන කුලපති ධූරය ඉසිලූහ. ආනන්ද කුලපති හිමියනි, 17 වැනි දා පටන් ඔබ පත් වන්නේ, ඔබට සිතාගත නොහැකි තරම් විශිෂ්ටයන් විසින් පාරිශුද්ධත්වයට පත් කරනු ලැබූ ‘විද්වත් ආසනයකට ය. එය දේශපාලනයෙන් කිළිටි වූ ආසනයක් නොවේ. දේශපාලනයට කඩේ යාම වෙනුවෙන් කිසිවෙකුට ලැබුණු සන්තෝසමක් ද නොවේ. ඔබ, ඒ ගාම්භීර පදවිය භාරගැනීමට පෙර අභයාරාමයේ ළාමක දේශපාලනයත්, හෙද සංගමයේ වෘත්තීය සටන් පෙරමුණත් අමතක කර දැමීමෙන් එකී උත්තරීතර පදවිය ඉසිළූ පූර්වගාමීන්ගේ කීර්තියට හානි වීමට ඇති ඉඩකඩ ඇහැරෙනු ඇතැයි මම කල්පනා කරමි. කුලපති තනතුරින් දේශපාලනයට කඩේ යාම නිර්ලජ්ජිත කරුණක් වනු ඇත. එබැවින් දැන් ඔබ ලංකාවේ බුද්ධිමතුන් විසින් සම්භාවනීය පදවියක් වන කුලපති කෙනෙකි. බලෙන් වැක්සින් ගස්සවන, මයික්‍රෆෝන වට කරගෙන බොරු දොඩන, සම්පප්‍රලාප කියවන, දේශපාලන කඳවුරකට කඩේ යන, ප්‍රති මතධාරීන්ට අසෝබන ලෙස ආමන්ත්‍රණය කරන භූමිකාවෙන් මිදිය යුතු වේ. වසර හතරක දුෂ්කර ක්‍රියාවකින් පසු, උපාධිය ලබාගන්නා සිසුන් වෙත එකී උපාධිය සංක්තාත්මකව ලබා දෙන්නේ ඔබ ය. එවිට ගන්නා ඡායාරූපයට වටිනාකමක් ලබා දීමේ වගකීම ඔබ සතු ය. නැතහොත්, තනි හා කණ්ඩායම් පිංතූර පමණක් ලබාගෙන උපාධිය ලබාගන්නා පිංතූරය ප්‍රතික්ෂේප කරන්නට සිසුන් කටයුතු නොකරාවි යැයි කාට නම් කිව හැකි ද? මා මගේ පශ්චාද් උපාධිය ලබා ගන්නා දිනය වන විටත්, ඔබවහන්සේ කුලපති නම්, මා ඔබ අතින් එය ලබාගන්නේ නැත! කුලපති හිමියනි, කුලපතිකම තේරුම් ගන්නට නම්, අපවත් වී වදාළ වැලමිටියාවේ කුසලධම්ම, මැදගොඩ සුමනතිස්ස, ඉත්තෑපානේ ධම්මාලංකාර, යක්කඩුවේ ප්‍රඥාරාම, වල්පොළ රාහුල ආදි මහා යතිවරයාණන් වහන්සේලාගේ චරිත අධ්‍යයනය කරනු මැනවි. ඒවා නිර්(පාක්ෂික)දේශපාලනික ය. ප්‍රතිපත්තිගරුක ය. කියූ වචනයක් පාසා මහරු මිණි සේ ය. සම්පප්‍රලාප නැත. බොරු නැත. පැවැත්ම සංවර ය. දැනුමින් උදාර ය. සංඝශොභන ගුණයෙන් අනූන ය. කුලපති පදවිය, සරසවියට ආබරණයකි. ඔබට ඇති අධ්‍යාපන සුදුසුකම් මා දන්නේ නැත. පණ්ඩිත උපාධිය ඇත් දැයි දන්නේ ද නැත. පාලි සංස්කෘත දන්නේ ද කියා මා දන්නේ ද නැත. ශාස්ත්‍රාලීය හික්මීමක් ඇත් ද කියා මා දන්නේ ද නැත. එය විමසන්නේ ද නැත. එහෙත්, සරසවියට පළඳවන්නට ඇති එකී මාහැඟි ආබරණය, නූගත් දේස පාලුවන්ගේ කර වට පළඳවා තවත් බලකාමී ව නො හැසිරෙන්නට තරම් ඔබ වහන්සේ බුද්ධිමත් යැයි කල්පනා කරමු! ලංකාවේ විශ්වවිද්‍යාල ඉතිහාසයේ අපකීර්තිමත් ම කුලපති නොවීමට සිතා ගෙන, 17 වැනි දා වැඩ භාර ගනු මැන! සුබ පැතුම්!", "URL": "https://lankatruth.com/si/?p=125506", "Category": "පුවත්", "Parent URL": null}