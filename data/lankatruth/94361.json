{"Source": "Lankatruth", "Timestamp": "June 28, 2020", "Headline": "මැදපෙරදිග ලාංකිකයෝ 20,000කට රැකියා අහිමිවීමේ අනතුරක්", "News Content": "කොරෝනා හෙවත් කොවිඩ්-19 වයිරසය හේතුවෙන් මැදපෙරදිග සේවය කරන ශ්‍රී ලාංකිකයන් අතරින් 20,000කට ආසන්න පිරිසක් රැකියා අහිමිවීම් ඇතුළු අර්බුදවලට මුහුණ දී සිටිතැයි ශ්‍රී ලංකා විදේශ සේවා නියුක්ති කාර්යාංශය කියයි. මේ වනවිට සමහර ආයතන වැසී යාම නිසා සේවකයන් වැටුප් අහිමිවීම්වලට මුහුණ දී ඇති බවත් තවත් පිරිසකට අඩ වැටුප් ලැබීම හෝ වැටුප් අඩු කිරීම් සිදුව ඇති බවත් තවත් බොහෝ දෙනෙකුට අතිකාල සේවා අහිමි වී ඇති බවත් වාර්තා වන බව ශ්‍රී ලංකා විදේශ සේවා නියුක්ති කාර්යංශයේ අතිරේක සාමාන්‍යධිකාරි මංගල රන්දෙනිය මහතා පවසයි. මේ අතර අප්‍රේල් මැයි හා ජුනි මාස තුනේ දී විදේශ රැකියාවන්ට යාමට බලාපොරොත්තුවෙන් සිටි 30,000කට ආසන්න පිරිසකට කොවිඩ්-19 රෝගය පැතිරයාම හේතුවෙන් එම රැකියා අහිමිවී යැයි ද ඒ මහතා පවසයි. එසේ යම් ප්‍රශ්නයකට මුහුණ දී සිටින අයෙක් වේ නම් අදාල රාජ්‍යයේ ශ්‍රී ලංකා තානාපති කාර්යාලයට වාර්තා කරන ලෙසද රන්දෙනිය මහතා ඉල්ලා සිටින අතර එහි නිලධාරින් අවශ්‍ය පියවර ගනු ඇතැයි ද ප්‍රකාශ කරයි. මේ අතර විදේශ රැකියාවන්හි යෙදී සිට නිවාඩුවට මව්රට පැමිණි අය ආපසු තම සේවා ස්ථානයට යාමට අවශ්‍ය නම් ඒ පිළිබඳ කාර්යංශයට වාර්තා කරන ලෙසත් ඒ සඳහා අවශ්‍ය මැදිහත්වීම් කාර්යංශය විසින් කරනු ඇති බවත් ඔහු සඳහන් කරයි. අහිමිවන රැකියා යළ ලබාදීම සඳහා අවශ්‍ය මැදිහත්වීම කාර්යාශනය විසින් සිදු කරනු ලබන බවද ඒ මහතා වැඩිදුරටත් සඳහන් කරයි.", "URL": "https://lankatruth.com/si/?p=94361", "Category": "පුවත්", "Parent URL": null}