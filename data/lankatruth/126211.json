{"Source": "Lankatruth", "Timestamp": "November 25, 2021", "Headline": "සිංහරාජයට පෙම්බැ﻿ඳි මාටිං විජේසිංහ සමුගනියි…", "News Content": "ලෝක උරුමයක් ලෙස සැලකෙන සිංහරාජ වනය රැක ගැනීම සහ ඒ පිළිබදව විශාල අධ්‍යන ප්‍රමාණයක් තම ජීවිතයෙන් සිදුකරන ලද මාටිං විජේසිංහ පසුගිය 23 වෙනිදා අභාවප්‍රාප්ත විය. ඔහු මිය යනවිට 82නි වියේහි පසු වූ අතර දූ දරුවන් 06 දෙනෙකුගේ පියෙකු විය. පරිසර වේදීන්ගේ විශාල ගෞරවයකට ලක්වී සිටියේය. සිංහරාජය රැකගැනීම වෙනුවෙන් සිදුකළ මෙහෙය පිළිබඳව මෙරට පමණක් නොව ජාත්‍යන්තර පරිසරවේදීන්ගේ පවා ගෞරවයට ඔහු ලක්ව සිටියේය. ඔහු පිළිබඳව පරිසරවේදී නීතිඥ ආචාර්ය ජගත් ගුණවර්ධන කළ ප්‍රකාශයක් මෙසේය. “සුළු කම්කරු සේවකයෙකු ලෙස රාජ්‍ය සේවයට එක් වුණු මාටින් විජේසිංහ ස්වයං අධ්‍යයනයන් ඔස්සේ ශාක හා සත්ව ප්‍රජාව තුළ තිබුණු විද්‍යාත්මක පසුබිම, ජෛව හා උද්භිත විද්‍යාත්මක වටිනාකම් ඥානනය කළා. සිංහරාජයේ හමුවන ශාක පිළිබඳව විශේෂ අධ්‍යයනයක් කළ ඔහු ලංකාවට ආවේණික පක්ෂීන්, උන්ගේ චර්යාවන් පිළිබඳ නිරීක්ෂණයන් කළා. ඒවා බොහෝ විද්‍යාඥයින්ට සහ පර්යේෂකයින්ට ප්‍රයෝජනවත් වුණා. වනාන්තර බොහෝමයක සත්ත්ව හා ශාක පිලිබඳ සමීක්ෂණ කරන්නට ඔහුට හැකි වී තිබෙනවා. එහිදී දුර්ලබ ශාක සහ ශ්‍රී ලංකාවට ආවේණික ශාක හා සතුන් හඳුනා ගැනුනා. ඔහු ගවේෂණය කළ බොහෝ තොරතුරු මුද්‍රිත මාධ්‍යයෙන් පළ කරමින් පාසල් දරුවන්ට, පර්යේෂකයන්ට, විද්‍යාර්ථීන්ට, විද්‍යාඥයින්ට ඒ දැනුම ලබාදීමට ඔහු කටයුතු කළා. ඔහු සිංහරාජ වැසි වනාන්තරය රැක ගන්න වෙහෙසුනා. මට දැනෙන්නෙ ඔහු සිංහරාජයේම කොටසක් විදිහට…”", "URL": "https://lankatruth.com/si/?p=126211", "Category": "පරිසර", "Parent URL": null}