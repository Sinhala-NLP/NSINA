{"Source": "Lankatruth", "Timestamp": "September 26, 2012", "Headline": "නැගෙනහිර ඇමතිධූර ගැන ආණ්ඩුව මතගැටුමක", "News Content": "ශ්‍රී ලංකා මුස්ලිම් කොංග්‍රසය සමග හවුලේ එක්සත් ජනතා නිදහස් සන්ධානය බලය ලබාගත් නැගෙනහිර පළාත් සභාවේ දමිළ නියෝජිතයකුට අමාත්‍ය ධුරයක් නොමැතිවීම සම්බන්ධයෙන් සන්ධාන ආණ්ඩුවේම එක් එක් දේශපාලන පක්ෂ නියෝජිතයින් විවිධ මත පළ කරමින් සිටී. එක්සත් ජනතා නිදහස් සන්ධානයේ ප්‍රසාද මන්ත්‍රී ධුරයෙන් නැගෙනහිරට තේරී පත් වූ තුරෙයප්පා නවරත්නම් මහතා BBC සංදේශය හා එක්වෙමින් පවසන්නේ පළාත් සභාවේ බලයට පත් නොවූ දමිළ ජාතික සන්ධානයට බහුතර ඡන්දයක් ලබාදුන් දමිළ ජනතාව ඇමති ධුරයක් අපේක්ෂා කිරීම යුක්ති සහගත බවයි. ආණ්ඩුවට දමිළ ජනතාවගේ බහුතර කැමැත්තක් දිනා ගැනීමට නොහැකිවූ බවත් ඡන්දය නොදුන්නේ යැයි පවසමින් දමිළ නියෝජිතයෙකුට ඇමතිකමක් නොදීම වැරදි සහගත බවත් අඩුම තරමේ උපසභාපතිකම හෝ දමිළ නියෝජිතයෙකුට ලබා දියයුතුව තිබූ බවත් සන්ධාන ආණ්ඩුවේ මන්ත්‍රී ජයන්ත විජේසේකරද මාධ්‍ය වෙත පවසා ඇත. කුඩා වාමාංශික කණ්ඩායම් තුනක එකතුවෙන් මෙවර නැගෙනහිර පළාත් සභාවට වෙනම තරඟ කළ කණ්ඩායමට නායකත්වය දුන් ඩිව්. ගුණසේකර, වාසුදේව නානායක්කාර, තිස්ස විතාරණ වැන්නවුන් පසුගියදා මාධ්‍ය වෙත පැවසූවේද දමිළ නියෝජිතයෙකුට ඇමතිධූරයක් ලබාදියයුතු බවයි. එසේ නොවීමෙන් ජාතිකක්වයන් අතර සහජීවනයක් අපේක්ෂා කළ නොහැකි බවයි.", "URL": "https://lankatruth.com/si/?p=4346", "Category": "පුවත්", "Parent URL": null}