{"Source": "Lankatruth", "Timestamp": "August 10, 2023", "Headline": "පෞද්ගලික විශ්වවිද්‍යාල ශිෂ්‍ය එකමුතුව “ඉතා ආදරයෙන්” අන්තරෙන් ඉල්ලූ කාරණය", "News Content": "අනාගත පරම්පරාව පාලකයින් විසින් අතරමං කළ රටක, ලක්ෂ සංඛ්‍යාත ශිෂ්‍ය ප්‍රජාවක් තවදුරටත් අපහසුතාවයට පත්කරන යෝජනා සිදුකිරීමෙන් වලකින ලෙසත් සිහින ලෝකවල නොයිඳ ගමේ, නගරයේ, පාසලේ එකට සිටි සහෝදර ශිෂ්‍ය ශිෂ්‍යාවන් ලෙස සැමගේ අධ්‍යාපන අයිතීන් තහවුරු කළ හැකි, විද්‍යාත්මක වැඩපිලිවෙලක් වෙනුවෙන් අන්තර් විශ්විද්‍යාල ශිෂ්‍ය බලමණ්ඩලයට හා පෞද්ගලික විශ්වවිද්‍යාල ශිෂ්‍යඑකමුතුවට එක්ව කටයුතු කරමු යැයි අන්තර් විශ්වවිද්‍යාල ශිෂ්‍ය බලමණ්ඩලයෙන් ඉතා ආදරයෙන් ඉල්ලා සිටින බවත් පෞද්ගලික විශ්වවිද්‍යාල ශිෂ්‍යඑකමුතුව සඳහන් කරයි. එම ශිෂ්‍ය එකමුතුව සඳහන් කළේ කොළඹ ශ්‍රී සම්බුද්ධත්ව මන්දරයේදී අද (10) පෙරවරුවේ පැවති මාධ්‍ය හමුවක් අමතමිණි. එම මධ්‍ය හමුව පැවැත්වූවේ අන්තර් විශ්වවිද්‍යාල ශිෂ්‍ය බල මණ්ඩලය අද දිනයේ යොදාගෙන ඇති විරෝධතාවයක් සම්බන්ධයෙන් ඔවුන්ගේ නිල සමාජ මාධ්‍ය ජාලාවල පල කර තිබෙන “NSBM ලයිසියම් KDU ඇතුළු උපාධි කඩ එපා” යනුවෙන් පෞද්ගලික විශ්වවිද්‍යාල වසා දැමිය යුතු බවට වන ප්‍රචාරය දම්බන්ධයෙනි.ෙ එහිදී පෞද්ගලික විශ්වවිද්‍යාල ශිෂ්‍යඑකමුතුව මේ සම්බන්ධයෙන් වැඩිදුරටත් දැක්වූ අදහස්, ශ්‍රී ලංකාවේ වසරකට උපදින ලක්ෂ 3.5කට අධික දරුවන්ගෙන් රාජ්‍ය විශ්වවිද්‍යාලවලට සුදුසුකම් ලබන්නේ ඉතා අතලොස්සක් බවත් ඉන් උසස් පෙළ විභාගය සමත්වන ශිෂ්‍ය සංඛ්‍යාවෙන්ද ඉතාමත් සුළු ප්‍රමාණයක් බවත් ඔවූහු අවධාරණය කරති. නිදහස් අධ්‍යාපනයේ සීමා සහිත බව නිසා මෙවැනි තත්වයක් යටතේ අධ්‍යාපනයේ අවස්ථා සම්පූර්ණ කරගැනීම සඳහා මෙරට ශිෂ්‍ය ප්‍රජාවට ඉතිරිව ඇති මාර්ගය වී ඇත්තේ පෞද්ගලික විශ්වවිද්‍යාල අධ්‍යාපනයට ප්‍රවේශ වීම හෝ විදේශීය විශ්වවිද්‍යාලයක් සඳහා ඇතුළු වීම පමණක් බවද එම සිසූහු පෙන්වා දෙති. නිදහස්, එසේත් නැත්නම් නොමිලේ ලැබෙන, තත්වයෙන් උසස් ගුණාත්මක අධ්‍යාපනයක් පවතී නම්, පෞද්ගලික විශ්ව විද්‍යාල සිසූහුන්ගේද පැතුම එය බවට විවාදයක් නැති බවත් නිදහස් අධ්‍යාපන අවස්ථා පුලුල් කිරීම වෙනුවෙන් අරගල කලයුතු බවද අවිවාදිත බවත් පෞද්ගලික විශ්ව විද්‍යාල ශිෂ්‍යඑකමුතු සඳහන් කරති. එහෙත් එවන් යතාර්ථයක් නොමැති වටපිටාවක් තුළ දෙමාපියන්ගේත් සිසුන්ගේත් මහත් කැපකිරීම් හරහා සපුරා ගැනීමට උත්සාහ කරන අධ්‍යාපන කුසලතා සඳහා මග ඇහිරීම පිළිබඳව තමන්ට එකඟ විය නොහැකි බවද ඔවූහු අවධාරණය කරති. මෙතේ නිදහස් අධ්‍යාපන අවස්ථා නොමැති වටපිටාවක් තුළ පුද්ගලික අධ්‍යාපන ආයතන සම්පූර්ණයෙන් අහෝසි වී උසස් අධ්‍යාපන ලැබිය යුතු වයස් සීමාවේ හිමිවිය යුතු අධ්‍යාපනය ලබන්නේ කේසේද යන ගැටලුවක් ඒ හරහා පැනනගින බවද මෙම වයසේදී ලැබිය යුතු අධ්‍යාපනය මෙම වයසේදී මිස කවදා හෝ නිදහස් අධ්‍යාපන අවස්ථා ලැබෙන විට ලැබීමෙන් ඵලක්වේදැයි එම සිසූහු ප්‍රශ්න කරති. එසේම සැමට එකසේ එසේ කවදා ලැබේවි දැයි විස්වාශ කළ හැකිද යන්න පිළිබඳවද ඔවූහු ප්‍රශ්නකරති. එසේම බොහොමයක් පුද්ගලික විශ්වවිද්‍යාල අධ්‍යාපනය හදාරන සිසුන් අධ්‍යාපනය සඳහා මුදල් වියදම් කළ පමණින් මහා ධන කුවේරයන් නොවන බවත් තව දුරටත් මතක්කර දිය යුතුයැයිද ඉඩකඩම් උකස් තබා, විදේශ රැකියා කර, එසේත් නැත්නම් දෙමාපියන් සිය සමස්ත ජීවිත කාලය තුළ උපයා ඉතිරි කරගත් සියල්ල වියදම් කර පුද්ගලික විශ්වවිද්‍යාල අධ්‍යාපනය හදාරන තමන්ගේත් රාජ්‍ය විශ්වවිද්‍යාල අධ්‍යාපනය හදාරන සිසුන්ගේත් පවුල් පසුබිම් බොහෝවිට සමාන බවද පෞද්ගලික විශ්වවිද්‍යාල ශිෂ්‍යඑකමුතුව අවධාරණය කරයි. එමනිසා අනාගත පරම්පරාව පාලකයින් විසින් අතරමං කළ රටක, ලක්ෂ සංඛ්‍යාත ශිෂ්‍ය ප්‍රජාවක් තවදුරටත් අපහසුතාවයට පත්කරන යෝජනා සිදුකිරීමෙන් වලකින ලෙසද අන්තර් විශ්වවිද්‍යාල ශිෂ්‍ය බලමණ්ඩලයෙන් ඉතා ආදරයෙන් ඉල්ලා සිටින බව පෞද්ගලික විශ්වවිද්‍යාල ශිෂ්‍යඑකමුතුව සඳහන් කරයි. එමෙන්ම “උපාධි කඩ එපා” යැයි පවසන පෙරටුගාමී සමාජවාදී පක්ෂයේ සටන්පාඨ සමස්ත රාජ්‍ය විශ්වවිද්‍යාල සිසු සහෝදර සහෝදරියන්ගේ සටන්පාඨ නොවන බව තමන් දන්නා බවත් ඔවුන්ගේ අරමුණු කුමක් වූවත්, සිහින ලෝකවල නොයිඳ ගමේ, නගරයේ, පාසලේ එකට සිටි සහෝදර ශිෂ්‍ය ශිෂ්‍යාවන් ලෙස සැමගේ අධ්‍යාපන අයිතීන් තහවුරු කළ හැකි, විද්‍යාත්මක වැඩපිලිවෙලක් වෙනුවෙන් අන්තර් විශ්විද්‍යාල ශිෂ්‍ය බලමණ්ඩලයට හා පෞද්ගලික විශ්වවිද්‍යාල ශිෂ්‍යඑකමුතුවට එක්ව කටයුතු කිරීමට හැකි බවද මෙහිදී මෙම සිසූහු පැවසූහ.", "URL": "https://lankatruth.com/si/?p=150201", "Category": "පුවත්", "Parent URL": null}