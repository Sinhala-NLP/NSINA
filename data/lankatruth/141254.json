{"Source": "Lankatruth", "Timestamp": "October 27, 2022", "Headline": "ධීවර ජනතාව සමස්ත වැඩකරන ජනතාව එක්ක අත්වැල් බැඳගෙන අරගලය ජයග‍්‍රහණය දක්වා ගෙන යනවා – රත්න ගමගේ", "News Content": "ධීවර ජනතාව සමස්ත වැඩකරන ජනතාව එක්ක අත්වැල් බැඳගෙන අරගලය ජයග‍්‍රහණය දක්වා ගෙන යන බව සමස්ත ලංකා පොදු ධීවර සංගමයේ ජාතික සංවිධායක රත්න ගමගේ පවසයි. ඔහු මේ බව අවධාරණය කර සිටියේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලියට එක්වෙමිණි. එහිදී වැඩිදුරටත් ඔහු දැක්වූ අදහස්, “පාර්ලිමේන්තුවෙන් ජනාධිපතිබවට රනිල් වික‍්‍රමසිංහ තෝරාගෙන 28 වැනිදාට දින සියයක් සම්පූර්ණ වෙනවා. අපි අතිරේක ක්‍රීඩකයන් විදිහට මෙතෙක් කල් හිටියේ. නමුත් ධීවර ප‍්‍රජාව අද සිට ටී.යූ.සී.සී. එකත් එක්ක අත්වැල් බැඳගෙන සටන් කරනවා. අතුරු අයවැය ඉදිරිපත් කර, ධීවර ප‍්‍රජාවටත් වතු ජනතාවටත් ඉන්ධන සහනාධාරයක් දෙන බව කීවා. ජූලි 09 වෙනිදා අරගලයත් එක්ක ගෝඨාභය රට පැන්නා. ඉදිරියේදී මේ පාලකයන් රට පනින්න සූදානම් වුණොත් ධීවර ජනතාවගේ යාත‍්‍රා යොදවා ඒ ගමන වළක්වනවා. ධීවර ජනතාව ඒ සූදානමින් මේ අරගලයට ප‍්‍රවේශ වී සිටිනවා. ජනතාව පොහොට්ටුවට ගහපු කතිරෙන් රනිල්ට ලැබී තිබෙන විකෘති වරම වෙනස් කරන්න ධීවර ජනතාව සූදානම්. මෙතෙක් පැත්තකට වෙලා සිටි ධීවර ජනතාව සමස්ත වැඩකරන ජනතාව එක්ක අත්වැල් බැඳගෙන අරගලය ජයග‍්‍රහණය දක්වා ගෙනයනවා.”", "URL": "https://lankatruth.com/si/?p=141254", "Category": "පුවත්", "Parent URL": null}