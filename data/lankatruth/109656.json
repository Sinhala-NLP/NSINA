{"Source": "Lankatruth", "Timestamp": "January 31, 2021", "Headline": "වරාය සේවක සටනට ත්‍රිකුණාමලයත් එක්වෙති", "News Content": "කොළඹ වරායේ නැගෙනහිර පර්යන්තය ඉන්දියාවට බදු දීමට එරෙහිව වෘත්තිය සමිති ගෙන යන අරගලයට සහය දීමක් ලෙස අද (31) සිට ත්‍රිකුණාමල වරාය සේවකයන් අකුරට වැඩකිරීමේ ව්‍යාපාරයක් දියත් කළ බව ත්‍රිකුණාමල වරාය සේවකයෝ පවසති. මේ අනුව හෙට (01) සදුදා දිවා ආහාර විවේකයේදි ත්‍රිකුණාමල වරාය දොරටුව ඉදිරිපිට උද්ඝෝෂණයක් පැවැත්විමටද කටයුතු යොදා ඇති බව වෘත්තිය සමිති ඒකාබද්ධ නිවේදනයක් නිකුත්කරමින් සඳහන් කරති. එම ඒකාබද්ධ නිවේදනය නිකුත් කර ඇත්තේ සමස්ත ලංකා වරාය පොදු සේවක සමිතියේ ත්‍රිකුණාමල වරාය ශාඛාවේ ලේකම් ජි. පුණ්‍යසිරි සරත්, ශ්‍රි ලංකා නිදහස් සේවක සංගමයේ ත්‍රිකුණාමල වරාය ශාඛාවේ ලේකම් ඒ.සි තොටවත්ත, වාණිජ හා ප්‍රගතිශිලි සේවක සංගමයේ ත්‍රිකුණාමල වරාය ශාඛාවේ ලේකම් ජ්.කේ රම්‍ය කුමාර, ශ්‍රි ලංකා නිදහස් සේවක සංගමයේ ත්‍රිකුණාමල වරාය ශාඛාවේ සභාපති එච්.එම්.ඒ හේරත් යනඅයගේ අත්සනින් යුතුවය.", "URL": "https://lankatruth.com/si/?p=109656", "Category": "පුවත්", "Parent URL": null}