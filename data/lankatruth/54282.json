{"Source": "Lankatruth", "Timestamp": "June 13, 2018", "Headline": "වරදකරු වූ ඥානසාර හිමිට අදාල දඬුවම් නියම කිරීම හෙට", "News Content": "හෝමාගම අධිකරණ පරිශ්‍රය තුළදී මාධ්‍යවේදී ප්‍රගීත් එක්නැලිගොඩ මහතාගේ බිරිඳවන සන්ද්‍යා එක්නැලිගොඩ මහත්මියට බැන මරණීය තර්ජන එල්ලකිරීමේ චෝදනාව යටතේ වරදකරු වී සිටින බොදු බල සේනා සංවිධානයේ ලේකම් ගලගොඩඅත්තේ ඥාණසාර හිමියන්ට එරෙහි නඩුවේ තීන්දුව ලබා දීම හෙටට(14) නියමිතව තිබේ. දීර්ඝ නඩු විභාගයකින් අනතුරුව හෝමාගම මහේස්ත්‍රාත් අතිරේක දිසා දිසා විනිසුරු උදේෂ් රණතුංග චෝදනාවට අදාලව ඥානසාර හිමි වැරදිකරු බව තීරණය කළ අතර හෙට හෝමාගම මහේස්ත්‍රාත් අධිකරණයේදී ඊට අදාල දඬුවම් නියම කිරීම සිදුවේ. මාධ්‍යවේදී කීත් නොයාර් පැහැරගෙන ගොස් පහරදීම සම්බන්ධ නඩුවේ රිමාන්ඩ් භාරයට පත්කොට ඇති යුධ හමුදා බුද්ධි අංශ සාමාජිකයින් නව දෙනෙකුට හෝමාගම මහේස්ත්‍රාත්වරයා ලෙස කටයුතු කළ දැනට කොළඹ ප්‍රධාන මහේස්ත්‍රාත්වරයා ලෙස කටයුතු කරන රංග දිසානායක මහතා විසින් තව දුරටත් රිමාන්ඩ් භාරයට පත්කිරීමට අදාල නියෝගය ලබා දුන් අවස්තාවේ ඥානසාර හිමියන් අධිකරණය තුළට පැමිණ කලහකාරී ලෙස හැසිරී සන්ද්‍යා එක්නැලිගොඩ මහත්මියට බැන තර්ජනය කර තිබුණි. ඒ අනුව දණ්ඩ නීති සංග‍්‍රහයේ අංක 386 සාපාරාධී අඩත්තේට්ටම් කිරීම සහ අංක 486 යටතේ සාපරාධී බිය ගැන්වීම යන චෝදනා යටතේ ගලගොඩඅත්තේ ඥානසාර හිමිට එරෙහිව හෝමාගම පොලිසිය මගින් පනවා තිබූ නඩුවේ තීන්දුව ප‍්‍රකාශයට පත් කරමින් මහේස්ත‍්‍රාත් වරයා විසින් මෙම තීන්දුව ප‍්‍රකාශයට පත් කර තිබිණි.", "URL": "https://lankatruth.com/si/?p=54282", "Category": "පුවත්", "Parent URL": null}