{"Source": "Lankatruth", "Timestamp": "May 15, 2019", "Headline": "හිටපු ජනාධිපති කාර්ය මණ්ඩල ප්‍රධානීට එරෙහි නඩුවේ විත්තියේ සාක්ෂි විමසීම අවසන්", "News Content": "හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් තුන්දෙනෙකුට එරෙහිව නීතිපතිවරයා ගොනුකර තිබෙන නඩුවට අදාළ විත්තියේ සාක්ෂි සටහන් කරගැනීම අද(15) කොළඹ ත්‍රිපුද්ගල විශේෂ මහාධිකරණය හමුවේ අවසන් කෙරුණි. සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන ත්‍රිපුද්ගල මහාධිකරණ විනිසුරු මඩුල්ල හමුවේ සාක්ෂි සටහන් කර ගැනීම සිදු කෙරුණි. අද දින නඩුවේ 4 වන විත්තිකරු ලෙස නම් කර සිටින ලසන්ත බණ්ඩාර මහතාගේ විත්තිවාචකය සටහන් කරගැනීමෙන් අනතුරුව විත්තියේ සාක්ෂි සටහන් කර ගැනීම අවසන් කෙරුණි. අනතුරුව නඩුව ලබන 23 වනදා කැඳවීමට නියම කළ ත්‍රිපුද්ගල විනිසුරු මඩුල්ල එදින නඩුවේ දේශන ආරම්භ කරන දිනය නියම කරන බවයි ප්‍රකාශ කළේය. 2014 වසරේ පෙබරවාරි මස 01 වනදා සිට 2015 වසරේ ජනවාරි මස 19 දක්වා කාලසීමාව තුළ ලිට්රෝ ගෑස් සමාගමට රුපියල් මිලියන 500ක මුදලක් කැන්විල් හෝල්ඩිං සමාගම හරහා හෙලන්කෝ හොටෙල් ඇන්ඩ් ස්පා සමාගමේ ආයෝජනය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් ගාමිණී සෙනරත් මහතා ඇතුළු විත්තිකරුවන් සිවු දෙනකුට එරෙහිව නීතිපතිවරයා විසින් මෙම නඩුව ගොනුකර තිබුණි. මෙම නඩුවේ විභාගය අවසන් වීමෙන් පසුව නිල් බණ්ඩාර හපුහින්න නමැති විත්තිකරු විත්තියේ සාක්කි කැඳවීමකින් තොරව නිදහස් කිරීමට ත්‍රිපුද්ගල විශේෂ මහාධිකරණය ඉකුත් දා නියෝග කළේය. ඉන් අනතුරුව ගාමිණී සෙනරත්, පියදාස කුඩාබාලගේ සහ ලසන්ත බණ්ඩාර යන විත්තිකරුවන්ට එරෙහිව මෙම නඩු විභාගය පැවැත්වෙයි.", "URL": "https://lankatruth.com/si/?p=73824", "Category": "පුවත්", "Parent URL": null}