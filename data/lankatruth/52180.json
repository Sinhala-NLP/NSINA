{"Source": "Lankatruth", "Timestamp": "May 15, 2018", "Headline": "බස් ගාස්තු වැඩවීම මදි – බස් සංගම් වර්ජනයක් කැඳවයි", "News Content": "කැබිනට් මණ්ඩලය ගත් තීරණයට අනුව බස් ගාස්තු වැඩිකිරීම සඳහා 6.5%ක වැඩවීම ප්‍රමාණවත් නොවන බව සඳහන් කරමින් හෙට (16) මධ්‍යම රාත්‍රියේ සිට පෞද්ගලික බස් සංගම් වර්ජනයක් ක්‍රියාත්මක කිරීමට තීරණය කර තිබේ. මෙම වර්ජනය ක්‍රියාත්මක කිරීමට ලංකා පෞද්ගලික බස් හිමියන්ගේ සංගමය, අන්තර් පළාත් පෞද්ගලික බස් හිමියන්ගේ සංගමය සහ සමස්ත ලංකා බස් සමාගම් සමිති සම්මේලනය යන සංගම් තීරණය කර ඇත. පසුගියදා රජය ඉන්ධන මිල සංශෝධනය කිරීම හේතුවෙන් මෙම බස් ගාස්තු සංශෝධනය ප්‍රමාණවත් නොවන බව පෞද්ගලික බස් සංගම් පෙන්වා දෙයි. ඒ අනුව රුපියල් 10ක් වන අවම ගාස්තුව රුපියල් 15ක් දක්වා ඉහළ නැංවිය යුතු බවටත් බස් ගාස්තු 20%කින් වැඩි විය යුතු බව බස් සංගම් පවසයි. එම ඉල්ලීම මුල් කර ගනිමින් හෙට මධ්‍යම රාත්‍රියේ සිට බස් රථ ධාවනයෙන් ඉවත් වන බව සමස්ත ලංකා බස් සමාගම් සමිති සම්මේලනයේ ප්‍රධාන ලේකම් අංජන ප්‍රියන්ජිත් මහතා සඳහන් කරයි. මේ අතර ප්‍රමාණවත් බස් ගාස්තුවක් ලබා දෙන ලෙස රජයට බල කරමින් හෙට මධ්‍යම රාත්‍රියේ සිට තමන්ද වර්ජනයක් ආරම්භ කිරීමට තීරණය කල බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතාද සඳහන් කරයි.", "URL": "https://lankatruth.com/si/?p=52180", "Category": "පුවත්", "Parent URL": null}