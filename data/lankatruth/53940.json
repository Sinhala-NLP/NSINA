{"Source": "Lankatruth", "Timestamp": "June 8, 2018", "Headline": "සියඹලන්ගොමුව ව්‍යාපාරයේ ගොවියෝ ජල සටන ජය ගනිති", "News Content": "ගල්ගමුව උස්ගල සියඹලන්ගොමුව ව්‍යාපාරයේ ගොවීන්ගේ ජල ගැටලුව අද පැවති විරෝධතාවය අතරතුර විසඳුම් ලබාදීමට නිලධාරීන් කටයුතු කර තිබේ. ඒ තම වී වගාව සඳහා කුඹුරට අවශ්‍ය තරමට ඡලය ලබා නොදීමට එරෙහිව සමස්ත ලංකා ගොවිජන සම්මේලනයේ මූලිකත්වයෙන් අද (08) සියඹලන්ගොමුව වැව්බැම්ම ඉස්මත්තේ පැවති විරෝධතාව පවත්වා ඇත. එයට සහභාගී වී සිටි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ගොවීන්ගේ මෙම ගැටළුව සම්බන්ධයෙන් වාරිමාර්ග හා ජලකළමනාකරණ නිලධාරීන් සමග සාකච්ඡා කර තිබේ. ඉන් පසු එම ස්ථානයටපැමිණි අදාළ නිලධාරීන් ගොවීන් සමග පැවැත්වූ සාකච්ඡාවෙන් පසුව වී වගාව සඳහා අවශ්‍ය ජලය 100%ක්ම ලබාදීම එම නිලධාරීන් එකඟ වී ඇත. ගොවීන්ට අවශ්‍ය ජලය සම්පූර්ණයෙන්ම ලබාදෙන ලෙස මිට පෙර ජනාධිපතිවරයාද ප්‍රකාශ කර තිබු බැවින් වගා භූමිවලින් 50%කට පමණක් ජලය ලබාදීමට නිලධාරීන් ගෙන තිබූ තීරණයට ගොවීන් සිය විරෝධය පල කරමින් මෙසේ අද විරෝධතාවය පවත්වා තිබේ. මේ වනවිට සියඹලන්ගොමුව වැවෙහි අක්කර අඩි 12,000කට වැඩි ජල ධාරීතාවයත් පවතින් බවත් එය 100%ක්ම කුඹුරු වගාවට පිරිමැසෙන බවත් ගොවීහු පෙන්වා දෙති. කෙසේ නමුත් අවසානයේ ගොවි ජනතාවගේ ඉල්ලීම් ලබාදීමට නිලධාරීන් කටයුතු කර තිබේ.", "URL": "https://lankatruth.com/si/?p=53940", "Category": "පුවත්", "Parent URL": null}