{"Source": "Lankatruth", "Timestamp": "February 21, 2021", "Headline": "නව බ්‍රිතාන්‍ය ප්‍රභේදය ලංකාවේ පැතිර ඇති ප්‍රමාණය කියන්න අමාරුයි… වෛද්‍ය චන්දිම ජීවන්දර", "News Content": "කොවිඩ් – 19 වෛරසයේ නව බ්‍රිතාන්‍ය ප්‍රභේදය (B.1.1.7) ආශ්‍රිතව මෙරට සිදු කළ පර්යේෂණවලින් මෙරට හඳුනාගත් එම ප්‍රභෙදය කොතෙක් දුරට රට තුළ ව්‍යාප්ත වී ඇත්දැයි තවමත් පැවසිය නොහැකි බව ශ්‍රීජයවර්ධනපුර විශ්වවිද්‍යාලයේ වෛද්‍ය පීඨයේ ආසාත්මිකතා, ප්‍රතිශක්තිවේද හා ශෛල ජෛව විද්‍යා අධ්‍යනාංශයේ ප්‍රධානී වෛද්‍ය චන්දිම ජීවන්දර සඳහන් කරයි. නව වෛරස් ප්‍රභේදය මෙරටින් හඳුනාගත්තේ කොළඹ, මීගමුව, අවිස්සාවේල්ල, වවිනියාව, ඉංගිරිය, බියගම, වත්තල, මතුගම, මන්නාරම ඇතුළු ප්‍රදේශවලින් ලබාගත් අහඹු නියැදිවලින් බවත් ඉන් පුද්ගලයින් 16 දෙනෙකුට මෙම ප්‍රභේදය ආසාදනය වී තිබූ බවත් වෛද්‍යවරයා අවධාරණය කරයි. මෙම වෛරස් ප්‍රභෙදය ස්වීඩනය, ජර්මනිය, ඩෙන්මාර්කය, අයිස්ලන්තය වැනි රටවල ව්‍යාප්ත වූ වෛරස් ප්‍රභේදයට සමාන ලක්ෂණ තිබෙන බවත් මෙහි වේගයෙන් පැතිරයාමේ හැකිවාය වැඩි බවත් වෛරසය සම්ප්‍රේෂණය අතිශයින්ම වැඩි බවත් වෛද්‍යවරයා පෙන්වා දෙයි. පසුගිය දිනවල රට තුළ කොවිඩ් පැතිරයාමේ වැඩිවීමක් දක්නට ලැබුනේ මෙම නව වෛරස් ප්‍රභෙදය නිසා විය හැකියැයි සිතිය හැකි බවද ඔහු පෙන්වා දෙයි. මේ වනවිට මෙම වෛරස් ප්‍රභේදය බ්‍රිතාන්‍ය ඇතුළු රටවල් 82ක පමණ පැතිර ගොස් ඇතැයිද ඒ අතර ඉන්දියාව, පකිස්තානය, සිංගප්පූරුව, තායිලන්තය, මැලේසියාව, හොංකොං, දකුණු කොරියාව වැනි රටවල්ද තිබෙන බවත් වෛද්‍යවරයා පෙන්වා දෙයි. මෙම නව වෛරස් ප්‍රභේදයේ රෝග ලක්ෂන පෙර පැවති කොවිඩ් – 19 හා සමාන බවත් මෙහි ඇති විශේෂත්වය වන්නේ වෛරසයේ පැතිරීම වේගවත්වීම බවත් ඔහු සඳහන් කරයි. තරුණ ප්‍රජාව අතර ඉතා සීග්‍ර ව්‍යාප්තියක් ඇති දකුණු අප්‍රිකාවේ පැතිරයන ප්‍රභේදය තවමත් ලංකාවෙන් හඳුනාගෙන නැති බවත් ලංකාවට ඕනෑම මොහොතක පැමිණෙන ඕනෑම වෛරසයකින් විශාල අවදානමක් තිබෙන බවත් එම නිසා මේ වනවිට කොවිඩ් පාලනය සඳහා සෞඛ්‍ය අංශ විසින් පනවනු ලැබූ නීති රීති, උපදෙස්, අවවාද ජනතාව පිළිපැදීම අනිවාර්යයෙන්ම කළ යුතුව තිබෙන බවද වෛද්‍යවරයා අවධාරණය කරයි. ඉරිදා ලංකාදී පුවත්පතට පද්මිණී මාතරගේ ශ්‍රීජයවර්ධනපුර විශ්වවිද්‍යාලයේ වෛද්‍ය පීඨයේ ආසාත්මිකතා, ප්‍රතිශක්තිවේද හා ශෛල ජෛව විද්‍යා අධ්‍යනාංශයේ ප්‍රධානී වෛද්‍ය චන්දිම ජීවන්දර සමග සිදු කළ සාකච්ඡාව ඇසුරිනි.", "URL": "https://lankatruth.com/si/?p=111020", "Category": "කොවිඩ් -19 (කොරෝනා ) පුවත්", "Parent URL": null}