{"Source": "Lankatruth", "Timestamp": "December 16, 2017", "Headline": "ජවිපෙ පළාත් පාලන මන්ත්‍රී අපේක්ෂක සමුළුව 17දා කොළඹදී", "News Content": "ගමේ මන්ත්‍රී වැටුපත් මහජන සේවයට යෙදවීම ඇතුළු ‍දොළොස් වැදෑරුම් ආචාර ධර්ම පද්ධතියට ප්‍රතිඥා දෙමින් ජවිපෙ පළමු ඡන්ද සටන හෙට (17) කොළඹින් අරඹන බව එහි නායක පාර්ලිමේන්තු මන්ත්‍රි අනුර කුමාර දිසානායක කියයි. “ගම ගොඩනඟන – දූෂණය පරදන ජවය” තේමාවෙන් හෙට (17) පෙ.ව 10.00ට කොළඹ සුගතදාස ගෘහස්ථ ක්‍රීඩාංගණයේ පැවැත්වෙන අපේක්ෂකයන් කැඳවීමේ මහ සමුළුව පළාත් පාලන මැතිවරණයේ පළමු පියවර බව ඒ මහතා පවසයි. ජවිපෙ මන්ත්‍රීවරුන් අඛණ්ඩව ක්‍රියාත්මක කළ මන්ත්‍රී වැටුප් මහජන සේවයට පරිත්‍යාග කිරීමේ ප්‍රතිපත්තිය තේරී පත්වන පළාත් පාලන මන්ත්‍රීවරුන් විසින්ද ක්‍රියාත්මක කිරීම, පළාත් පාලන ආයතන වෙතින් සිදුකරන සංවර්ධන කටයුතුවලදී මූල්‍ය පරිහරණය විනිවිද භාවයකින් යුතුව පරිහරණය කිරීම, එහි තොරතුරු ජනතාවට ලබාදීම ඇතුළු පොරොන්දු 12ක් හෙට ජනතාව ඉදිරියේ තබමින් ප්‍රතිඥාවක් දෙන බවද අනුර දිසානායක මහතා පැවසීය. මැතිවරණ ප්‍රචාරක වැඩසටහන්වල පළමු රැස්වීම ලබන 27දා අනුරාධපුර නගරයෙන් අරඹන බවද ජවිපෙ නායක අනුර දිසානායක කීය. එම සමුළුවwww.facebook.com/jvpsrilankaපිටුව ඔස්සේ සජීව විකාශ කිරීමටද කටයුතු කර ඇති බව ජනතා විමුක්ති පෙරමුණේ මාධ්‍ය ඒකකය සඳහන් කරයි.", "URL": "https://lankatruth.com/si/?p=45270", "Category": "පුවත්", "Parent URL": null}