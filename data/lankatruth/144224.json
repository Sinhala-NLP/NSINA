{"Source": "Lankatruth", "Timestamp": "February 1, 2023", "Headline": "රාජ්‍ය සේවක කප්පාදුවක් – ස්වයං විශ්‍රාම ගැන්වීමක් එයි", "News Content": "රාජ්‍ය සේවක සංඛ්‍යාව කප්පාදු කිර්ම මේ දිනවල සිදුකෙරෙමින් පවතින බවත්, ඒ අනුව සෑම රාජ්‍ය ආයතනයකම සේවක සංඛ්‍යාව අඩු කිරීම සිදුකෙරෙන බවත් කැබිනට් මාධ්‍ය ප්‍රකාශක බන්දුල ගුණවර්ධන පැවසීය. ඵලදායි නොවන සේවකයන් ස්වයං විශ්‍රාම ගැන්වීමේ ක්‍රමවේදයද මීට සමගාමීව ක්‍රියාවට නංවා ඇති බවද ඔහු පවසා සිටියේය. කැබිනට් මාධ්‍ය ප්‍රකාශක බන්දුල ගුණවර්ධන මේ බව ප්‍රකාශ කළේ රජයේ ප්‍රවෘත්ති දෙපාරිතමේන්තුවේ ඊයේ (31) පැවති කැබිනට් තීරණ දැනුම්දීමේ මාධ්‍ය හමුවේදීය. මේ පිළිබඳ වැඩිදුරටත් ඔහු දැක්වූ අදහස්, “සම්පුර්ණ සේවක සංඛ්‍යාව සෑම ආයතනයකම අඩු කිරීම සදහා මේ දිනවල ක්‍රියා කරගෙන යනවා. ඵලදායි නොවන සේවකයන් සඳහා ස්වයං විශ්‍රාම යෑමේ ක්‍රම සකස් කරන්න ඒක මහා භාණ්ඩාගාරය උපදෙස් දීලා තියෙනවා. සෑම අමාත්‍යාංශයකම වියදම් අඩුකිරීම සදහා චක්‍රලේඛනගත ගිවිසුමකට අමාත්‍යාංශ ලේකම්වරු බැඳීලා තියෙනවා. ඒ අනුව උදාහරණයක් ලෙස දුම්රියට සාමාන්‍ය කම්කරුවන් 3,000ක් බඳවා ගන්නවා. ඒ සේවකයන්ගෙන් එකම කම්කරුවෙක්වත් අලුතින් රාජ්‍ය සේවයට බදවා ගන්නේ නැහැ. බහුකාර්ය බළකායට දැනට රජයේ සේවයට බැඳිලා ඉන්න තැනැත්තන් ඉන්නවා. සාමාන්‍ය පෙළ දක්වා ගිය හෝ සාමාන්‍ය පෙළ සමත් නොමැති අය ඒ ඒ ප්‍රදේශ අනුව අපි බඳවා ගන්නවා දුම්රිය දෙපාරිතමේන්තුවේ කම්කරුවන් ලෙස ස්ථිර සේවයට. එවිට ඔහුට දුම්රිය කම්කරුවෙක් ලෙස උසස්වීම් යනාදිය ලබාගෙන ගමන් කරන්නත් පුළුවන්. විශ්‍රාම වැටුප් සහිත සේවයකට ඔහුව යොදවනවා. එතැනින් අලුත් රස්සා ලැබෙන්නේ නැහැ. දැනට ඉන්න රාජ්‍ය සේවය තුළින් තමා බොහෝ පුරප්පාඩු පුරවා ගන්නේ. අධ්‍යාපන අමාත්‍යාංශයටත් එහෙමයි. මම හිතන්නේ 26,000කට වඩා වැඩි ගුරුවරු පිරිසක් බඳවා ගන්නවා. ඒ බදවා ගන්නේ දැනට රාජ්‍ය සේවයේ තුළ සිටින අයගෙන්. අතිරික්තව ඉන්න අය ස්වයං විශ්‍රාම ගන්වන්න තමා රාජ්‍ය ආයතන කටයුතු කරන්නේ. අපි යටතේ තියෙන ආයතනවලත්, මාධ්‍ය ආයතන තුළත් ස්වයං විශ්‍රාම යෑම සඳහා කැමැත්ත පළ කරලා තියෙන අය යැවීම ගැන කටයුතු කරනවා”", "URL": "https://lankatruth.com/si/?p=144224", "Category": "පුවත්", "Parent URL": null}