{"Source": "Lankatruth", "Timestamp": "February 17, 2012", "Headline": "ඝාතනයවූ ධීවර කාර්මිකයාගේ බිරිද ලංකාවට එයි", "News Content": "පසුගිය 15 වැනිදා හලාවත නගරයේ පැවති උද්ඝෝෂණයකදී ආණ්ඩුවේ ආරක්ෂක හමුදා වෙඩි ප්‍රහාරයකට ලක්වීමෙන් මරණයට පත්වූ ඇන්ටන් ප්‍රනාන්දු නැමැති ධීවර කාර්මිකයාගේ බිරිඳ අද (17) අළුයම දිවයිනට පැමිණියා. නිලූකා ප්‍රනාන්දු නැමැති 30 හැවිරිදි ඇය අබුඩාබියේ ගෘහ සේවිකාවක් ලෙස සේවය කිරීම සඳහා පිටත්ව ගොස් තිබුණේ මෙයට මසකට පමණ පෙරය. සිය සැමියාගේ වියෝවෙන් බරපතළ කම්පනයකට ලක්ව සිටි ඇය ගුවන් තොටුපළෙන් එළියට පැමි‍ණියේ හඬාවැටෙමිනි. විනාඩි කිහිපයක්ම කිසිවක් පවසාගත නොහැකිව සිටි ඇය ගුවන් තොටුපළට පැමිණ සිටි සිය හිතවතුන් හමුවේ හඬා වැටෙමින් පවසා ඇත්තේ, දරු දෙදෙනාගේ අධ්‍යාපනය වෙනුවෙන් වියදම් කිරීම සඳහා සිය සැමියාගේ ආදායම ප්‍රමාණවත් නොවූ හෙයින් විදේශ රැකියාවක් සදහා යොමුවූ බවයි.", "URL": "https://lankatruth.com/si/?p=1436", "Category": "පුවත්", "Parent URL": null}