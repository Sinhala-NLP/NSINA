{"Source": "Lankatruth", "Timestamp": "February 25, 2019", "Headline": "බිංගිරියේ කොහු කර්මාන්ත ශාලාවක ගින්නකින් කෝටි පහකට අධික අලාභයක්", "News Content": "බිංගිරිය, මහගම ප්‍රදේශයේ කොහු කර්මාන්ත ශාලාවක ඇතිවූ ගින්නකින් රුපියල් කෝටි පහකට අධික අලාභයක් සිදුව ඇතැයි වාරතා වේ. අද(25) පෙරවරු 9.00ට පමණ කර්මාන්ත ශාලාව තුළ ගින්න හටගෙන ඇති අතර සවස 3.00 පමණ වනතෙක් එය නිවාදැමීම අපහසු වූ බව පොලීසිය පවසයි. ගින්න පාලනය කිරීම සඳහා හලාවත නගර සභාවේ ගිනි නිවන ඒකකයේ රථයක් පැමිණ ඇති අතර මීගමුව නගර සභාවේ නියමිත ගාස්තුව ගෙවන තුරු පැමිණීම ප්‍රතික්ෂේප කර ඇත. බිංගිරිය ප්‍රාදේශීය සභාවේ සහ හලාවත ප්‍රාදේශීය සභාවේ ජල බවුසර් සහ ආසන්න පෞද්ගලික ආයතන සතු ජල බවුසර් ගිනි නිවීමේ කටයුතු සඳහා ලබා දී තිබිණි. කෙසේ වෙතත් ගින්නට හසුවීමෙන් කොහු කර්මාන්ත ශාලාවේ පැවති යන්ත්‍ර සූත්‍ර, කොහු ආශ්‍රිත නිෂ්පාදන සහ ගොඩනැගිලිවලට හානිවී ඇති අතර එහි වටිනාකම රුපියල් කෝටි පහකට අධික බව ආයතන හිමිකරුවෝ පවසති. ගිනි නිවීම සඳහා ප්‍රමාණවත් පහසුකම් නොලැබීම ගින්න පැතිරයාමට හේතුවූ බව ප්‍රදේශවාසීන් චෝදනා කරයි. සිද්ධිය සම්බන්ධව මාදම්පේ සහ බිංගිරිය පොලීසිය විමර්ශන සිදුකරයි.", "URL": "https://lankatruth.com/si/?p=68979", "Category": "පුවත්", "Parent URL": null}