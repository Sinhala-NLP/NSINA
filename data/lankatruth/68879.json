{"Source": "Lankatruth", "Timestamp": "February 24, 2019", "Headline": "සහනාධාර මුවාවෙන් වෙනිසියුලාව ආක්‍රමණයට දරන ප්‍රයත්නය පරාජය කරනවා", "News Content": "වෙනිසියුලා දේශ සීමාව අවට කලාපයේ සිවිල් ගැටුම් වර්ධනය වී ඇතිබව ජාත්‍යන්තර මාධ්‍ය වාර්තා කරයි. බටහිර ගැති වෙනිසියුලානු විපක්ෂ නායක හුවාන් ගුවයිඩෝ විසින් පසුගියදා කළ ප්‍රකාශයකට අනුව ඇමරිකාව ප්‍රමුඛ රටවල් විසින් වෙනිසියුලාවට ආධාර සැපයීම සඳහා ඉදිරිපත්ව ඇති අතර කොලොම්බියාව සහ බ්‍රසීලය සමඟ පවතින වෙනිසියුලා දේශ සීමාව ඔස්සේ මෙම සහනාධාර ලබාදෙන බව විපක්ෂය පවසා තිබිණි. බටහිර ගැති විපක්ෂ කණ්ඩායම් මෙම ආධාර බලාපොරොත්තුවෙන් දේශසීමාව අවට වෙනිසියුලානු රජයට විරුද්ධව ප්‍රචණ්ඩ ක්‍රියා ආරම්භ කර තිබේ. ප්‍රචණ්ඩකාරී ලෙස හැසිරෙන පිරිස් විසිරුවා හැරීමට ආරක්ෂක අංශ කඳුළු ගෑස් ප්‍රහාර ද එල්ලකර තිබේ. විපක්ෂය චෝදනා කර සිටින්නේ ආරක්ෂක අංශ ප්‍රහාරවලින් ජනතාව මර්ධනය කර සිටින බවත් ඉන් ජීවිත හානි සිදුව ඇති බවත්ය. විපක්ෂ නායක හුවාන් ගුවයිඩෝ, තමා අන්තර්වාර ජනාධිපතිවරයා ලෙස හඳුන්වාගැනීමෙන් අනතුරුව වෙනිසියුලාවේ මෙම අර්බුධය ආරම්භ විය. ඇමරිකාව ප්‍රමුඛ අධිරාජ්‍යවාදී රටවල් වෙනිසියුලා විපක්ෂ කණ්ඩායම් නියෝජනය කරන අතර ඒවා පෝෂණය කිරීමෙහි යෙදී සිටියි. ඔවුන් ප්‍රසිද්ධියේ ප්‍රකාශ කර සිටියේ වෙනිසියුලාවේ අන්තර්වාර ජනාධිපතිවරයා ලෙස විපක්ෂ නායක හුවන් ගුවයිඩෝ පිළිගන්නා බවත් ඔහුගේ ඉල්ලීම පරිදි වෙනිසියුලාවට සහනාධාර සපයන බවත්ය. ජනාධිපතිවරණයෙන් ජය ලැබූ නිකලස් මධුරෝගේ නීත්‍යානුකූල රජය පවතින විට අධිරාජ්‍යවාදී රටවල් විසින් සිදුකරන මෙම මැදිහත්වීම් ලොව පුරා කොමියුනිස්ට් සංවිධාන සහ රටවල් විසින් විවේචනයට ලක්කර තිබේ. ස්ථාවර රාජ්‍යන් සඳහා අනිසි මැදිහත්වීම් සිදුකර එම රටවල් සිය ආක්‍රමණයට නතු කර ගැනීමට ඇමරිකාව ප්‍රමුඛ රටවල් කටයුතු කරමින් සිටින බව ඔවුහු පෙන්වා දෙති. නීත්‍යානුකූල ජනාධිපතිවරයා ලෙස කටයුතු කරන නිකලස් මධුරෝ පවසා සිටියේ වෙනිසියුලාවට විදෙස් ආධාර අනවශ්‍ය බවත් සහනාධාර ලබාදීම මුවාවෙන් වෙනිසියුලාව ආක්‍රමණය කිරීමට දරන ප්‍රයත්නය පරාජය කරන බවත්ය.", "URL": "https://lankatruth.com/si/?p=68879", "Category": "විදෙස් පුවත්", "Parent URL": null}