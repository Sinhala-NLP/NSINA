{"Source": "Lankatruth", "Timestamp": "October 8, 2023", "Headline": "සෑම ඉන්ධන ලීටරයකින්ම ජනතාවගෙන් වැඩිපුර රුපියල් 07ක් අය කරන බව හෙළි වෙයි", "News Content": "ලංකා ඛනිජ තෙල් සංස්ථාවට (CEYPETCO) සහ ලංකා ඉන්දීය තෙල් සමාගමට (LIOC) අයත් ඉන්ධන හල් 1300කින් අලෙවිකරණ සෑම ඉන්ධන ලීටරයකින්ම වැඩිපුර රුපියල් 07ක මුදලක් පාරිභෝගිකයින්ගෙන් ගසා කන බව පාරිභෝගික අධිකාරිය පවසයි. මේ සම්බන්ධයෙන් පාරිභෝගික අධිකාරිය වෙත මේ වනවිටත් සැලකිය යුතු පැමිණිලි ප්‍රමාණයක් වාචිකව ලැබී ඇතැයි එහි උසස් නිලධාරියෙක් සදහන් කළේය. මෙරට ඉන්ධන ව්‍යාපාරයට එක්ව සිටින චීන සිනොපෙක් සමාගම මඟින් ඉන්ධන අලෙවි කරන ඉන්ධන හල්වලින් සෑම ඉන්ධන ලීටරයක් රුපියල් හතක් අඩුවෙන් පාරිභෝගිකයින්ට අලෙවි කළත් තෙල් සංස්ථාව සහ ඉන්දීය තෙල් සමාගමට අයත් ඉන්ධන හල්වලින් අලෙවි කරන ඉන්ධන වලින් පාරිභෝගිකයින් සූරාකමින් ලීටරයකින් රුපියල් හතක මුදලක් අය කළත් තෙල් අමාත්‍යාංශය නිහඬව සිටින බවද හෙතෙම පැවසීය. චීන සයිනොපෙක් සමාගමට මෙරට ඉන්ධන හල් 150ක අයිතිය හිමිවී තිබුනත් ඔවුන් සිය ව්‍යාපාර ආරම්භ කර ඇත්තේ ඉන්ධන හල් 70ක පමණකි. ඉන්ධන අලෙවි කිරීමේදී ඉන්ධන මිල ගණන්වල ඇති වී තිබෙන මෙම පරස්පරතාව සම්බන්ධයෙන් බලශක්ති අමාත්‍යාංශයෙන් කළ විමසීමකදී එහි උසස් නිලධාරියෙක් සඳහන් කළේ ඛනිජ තෙල් බෙදුම්කරුවන්ගේ සංගමයද මේ පිළිබඳව පැමිණිලි කර ඇති බවයි. ඒ අනුව ඇමති කංචන විජේසේකර ඇතුළු නිලධාරීන් හා සංගමයේ නියෝජිතයින් හමුවී ඒ පිළිබඳව සාකච්ඡා කළ බවද එම නිලධාරියා කීය. එහිදී ඇමතිවරයා කියා ඇත්තේ සංස්ථාවට අයත් ඉන්ධන හල්වල අලෙවි කරන ඉන්ධන මිල අඩු කළ නොහැකි බවය. මේ තත්වය හමුවේ පාරිභෝගිකයින්ට බලවත් අසාධාරණයක් සිදු වන නිසා පාරිභෝගික අධිකාරිය මැදිහත්වී පාරිභෝගිකයන්ට සාධාරණය ඉටු කර දෙනු ඇතැයි පාරිභෝගිකයෝ බලාපොරොත්තු වුවත් එය පාරිභෝගික අධිකාරියට පමණක් එය සිදු කිරීම අභියෝගයක් වී තිබේ. බිත්තරයටත් පාලන මිලක් ඇති නමුත් රටේ ආර්ථිකයටත්, භාණ්ඩ හා සේවාවල මිල ගණන්වලට ඍජුවම බලපාන ඉන්ධන මිලට පාලනයක් නොමැතිව ගියහොත් එය බරපතළ ප්‍රශ්නයක් වනු ඇතැයි එම නිලධාරිහු කියා සිටිති. විදේශ සමාගම්වලට මෙරට ඉන්ධන ව්‍යාපාරයට ඉඩදෙමින් ගෙනා පනතට ප්‍රකාරව සමාගම් අතර ඉන්ධන මිල නියාමනයට ස්වාධීන නියාමන ආයතනයක් පත් කළ යුතු වුවත් බලශක්ති අමාත්‍යාංශය එය නොසලකා කටයුතු කරන බවත් යම් හෙයකින් විදෙස් සමාගම් අතිවිශාල ලාභ ගැනීමේ අරමුණින් ඉන්ධන මිල වැඩි කළහොත් එය පාලනය කිරීමට නොහැකි වීමේ අවදානමක් මතුව තිබේ. තරගකාරී මිලක් නිර්මාණය කිරීම කෙසේ වෙතත් පාරිභෝගිකයින් සූරාකන තැනට තෙල් වෙළෙඳාම පත්ව ඇති බැවින් වහා මීට මැදිහවන ලෙස පාරිභෝගික සංගම් රජයෙන්ඉල්ලාසිටී.", "URL": "https://lankatruth.com/si/?p=152958", "Category": "ආර්ථික පුවත්", "Parent URL": null}