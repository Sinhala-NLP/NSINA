{"Source": "Lankatruth", "Timestamp": "January 7, 2021", "Headline": "කිමාලි මගේ වැඩේ කෑවා – උදයංග පරල වෙයි", "News Content": "යුක්රේනයෙන් සහ කසකස්ථානයෙන් සංචාරකයන් ගෙන්වා ගැනීමේ තමන්ගේ ව්‍යාපෘතිය කා දැමුවේ ශ්‍රී ලංකා සංචාරක සංවර්ධන අධිකාරියේ සභාපතිනි කිමාලි ප්‍රනාන්දු විසින් යැයි උදයංග වීරතුංග පවසයි. කොරෝනා පොකුරක් සහිත යුක්රේන සංචාරක කණ්ඩායමක් මෙරටට ගෙන්වා සෞඛ්‍ය මාර්ගෝපදේශ බිඳදමමින් ජනපතිවරයාගේ “හයිය” අතට ගෙන කටයුතු කරන උදයංග වීරතුංගගේ ක්‍රියාකලාපය විවේචනය කරමින් සංචාරක සංවර්ධන අධිකාරියේ සභාපතිනි කිමාලි ප්‍රනාන්දු විසින් සංචාරක ඇමති ප්‍රසන්න රණතුංග වෙත යොමු කළ ලිපියට ප්‍රතිචාර දක්වමින් උදයංග වීරතුංග මෙසේ පවසා ඇත. “මගේ ව්‍යාපෘතිය යටතේ යුක්රේනයෙන් සහ කසකස්ථානයෙන් ගුවන් යාන 30 කින් විතර සංචාරකයන් එන්න හිටියා. ඒත් මේ කිමාලි නිවේදනයක් දැම්මා එයාල මෙරටට ආවට පස්සේ සති දෙකක් නිරෝධායනය වෙන්න ඕනේ කියලා. ඒකෙන් පස්සේ ගුවන්යානා 18 ක් කැන්සල් වුණා. මේ සංචාරකයන්ට සති දෙකක් හෝටල්වල කාලේ කන්න බෑ.” කෙසේ වෙතත් සෞඛ්‍ය අංශ සහ සංචාරක අමාත්‍යංශය ඒකාබද්ධව සංචාරකයන් සඳහා සකස් කළ සෞඛ්‍ය නිර්ණායකයන්හි පැහැදිලිවම සඳහන් වන්නේ සිය රටේදී සිදු කරන PCR පරීක්ෂණයෙන් කොරෝනා ආසාදිතයන් නොවන බවට සහතික වූ සංචාරකයන් පමණක් මෙරටට පැමිණ නැවත වරක් PCR පරික්ෂණයකට මුහුණ දිය යුතු බවත් සංචාරක බුබුලක් (Travel bubble) වශයෙන් ක්‍රියාත්මක විය යුතු බවත් , නවාතැන් ගන්නා හෝටලයේ දින 14 ක කාලයක් නිරෝධායනය විය යුතු බවත් ය. එමෙන්ම එම සංචාරකයන් කිසිදු විටෙක අවට සමාජය සමඟ නොගැටෙන ලෙස තබා ගත යුතු බවද සෞඛ්‍ය නිර්ණායකවල පැහැදිලිවම සඳහන් කර ඇත. සංචාරක සංවර්ධන අධිකාරියේ සභාපතිනි කිමාලි ප්‍රනාන්දු විසින් මතු කළේ සෞඛ්‍ය නීති සහ එකඟතා කඩමින් හැසිරෙන උදයංගගේ වන් මෑන් ෂෝ එක හරහා සමස්ත සමාජයම නැවතත් අනතුරේ ඇද දමන තත්වයක් ඇති විය හැකි බවය. එය නිවැරදි කර ගනු වෙනුවට උදයංග වීරතුංගගේ මෙම බාල හැසිරීම මගින් පෙන්නුම් කෙරෙන්නේ ශ්‍රී ලංකාවේ සංචාරක ව්‍යාපාරය නැවත නඟා සිටුවීමේ අවංක වුවමනාව නොව රටට හෙණ ගැහුවත් තමන්ගේ සංචාරක ඒජන්සි හරහා “මල්ල තවත් පුරවා ගැනිමේ” ආශාව පමණක් යැයි ශ්‍රී ලංකා සංචාරක සංවර්ධන අධිකාරියේ උසස් නිලධාරයෙක් ලංකා ටෲත් සමග පැවසීය.", "URL": "https://lankatruth.com/si/?p=106865", "Category": "පුවත්", "Parent URL": null}