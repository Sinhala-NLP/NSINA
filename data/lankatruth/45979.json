{"Source": "Lankatruth", "Timestamp": "January 7, 2018", "Headline": "දෙගොල්ලන්ගේම පැටිකිරියේ පාපොච්චාරණය", "News Content": "පසුගිය ජනවාරි 03 වැනිදා ජනාධිපතිවරයා විශේෂ ප‍්‍රකාශයක් කළේ ය. ඒ මහ බැංකු බැඳුම්කර වංචාව පිළිබඳ සොයා බැලීමට පත් කළ ජනාධිපති කොමිෂන් වාර්තාව සම්බන්ධයෙන් ය. එම ප‍්‍රකාශය මඟින් හිටපු මහ බැංකු අධිපති අර්ජුන් මහේන්ද්‍රන් මෙම ගනුදෙනුවට සෘජුව ම සම්බන්ධ බව ප‍්‍රකාශ කළේ ය. මහ බැංකුවේ අභ්‍යන්තර තොරතුරු පිටතට දී, තම නිලයට අදාළ බලතල පාවිච්චි කරමින්. අනෙකුත් නිලධාරින් යට කරමින්, තීන්දු ගෙන ඇති බවත් එහිදී අනාවරණය කළේ ය. පර්පැචුවල් ට්‍රෙෂරීස් ආයතනය රුපියල් කෝටි 1,115ක ක්‍ෂණික ලාභයක් මාස හයක් තුළ ලබා ගැනීම පිළිබඳ තොරතුරු අනාවරණය කළේ ය. මේ අයථා ලාභය හරහා මේ රටේ ප‍්‍රධාන මූල්‍ය ආයතන එනම්, සේවක අර්ථසාධක අරමුදල, ජාතික ඉතිරිකිරීමේ බැංකු අරමුදල, රක්‍ෂණ සංස්ථා අරමුදල යනාදියට රුපියල් කෝටි 853ක අලාභයක් සිදු වී ඇති බව ද කියැවිණි. සේවක අර්ථසාධක අරමුදලේ ඇත්තේ මේ රටේ පෞද්ගලික අංශයේ හා අර්ධ රාජ්‍ය අංශයේ සේවයේ නියුතු ලක්‍ෂ 70ක පමණ දෙනාගේ දහදිය මහන්සියෙන් ඉපැයූ සල්ලි ය. අනෙකුත් ආයතන අරමුදල් කියන්නේ ද රටේ ජනතාවගේ සල්ලි ය. ඒ කියන්නේ, මේ හොරකම් කර ඇත්තේ, රටේ පොදු ජනතාවගේ සල්ලි බව ය. මේ බැඳුම්කර වංචාව සිදු වූයේ 2015 පෙබරවාරි මස 27 වැනිදා ය. එය සිදු වූ වහා ම 2015 මාර්තු මස 10 වැනිදා රටේ ජනතාවට මෙය හෙළිදරවු කළෙ ජ.වි.පෙ. මන්ත්‍රී, සුනිල් හඳුන්නෙත්ති ය. ඒත් සමඟ ම 2015 මාර්තු 17 වැනිදා පාර්ලිමේන්තුවේ විශේෂ ප‍්‍රශ්න කිරීමක් කරනු ලැබුවේ ජ.වි.පෙ. නායක අනුර දිසානායක මන්ත්‍රීවරයා ය. මේ ප‍්‍රකාශ දෙකෙන් ම එදා සිදු වූ මහා පරිමාණ බැඳුම්කර වංචාව පිළිබඳ සියලු තොරතුරු හෙළිදරවු කෙරිණ. ඒ විතරක් නොව ප‍්‍රධාන වගඋත්තරකරුවන් කවුරුන් ද යන්න පවා හෙළිදරවු කළේ ය. එහෙත්, එයට පිළිතුරු දුන් අගමැති රනිල් වික‍්‍රමසිංහ මහතා අර්ජුන් මහේන්ද්‍රන්ව ආරක්‍ෂා කළේ ය. ආරක්‍ෂා කරමින්, ප‍්‍රකාශ කළේ මෙවැන්නක් ය.”මහ බැංකුවේ අධිපතිවරයා මේකට සම්බන්ධ වුණා ය කියලා කරුණු නැහැ. එය සත්‍යයෙන් තොරයි. මම දෙවැනි වතාවටත් කොමිටියට කිව්වා, ආපසු මේ ගැන හොයලා බලන්න කියා. ඔහු ඒ උපදෙස් දුන්නේ නියෝජ්‍ය අධිපතිවරුන් දෙදෙනෙකු ඉදිරියේ ය. මහ බැංකු අධිපතිවරයා ටෙන්ඩර් මණ්ඩලයේ කටයුතුවලට මැදිහත් වූවා යැයි කියන චෝදනාව පදනම් විරහිතයි”  (හැන්සාඩ් වාර්තාව, 2015 මාර්තු 17). අර්ජුන්ව රකින්න මේ වාගේ ප‍්‍රකාශ කළේ කරුණු දන්නේ නැතිව යැයි කොහෙත් ම සිතිය නොහැකියි. හරි පැහැදිලිව සියල්ල දැනගෙන කරපු ප‍්‍රකාශයක් බව තහවුරුයි. ඒත් එක්ක ම රනිල් වික‍්‍රමසිංහ මහතා “හැම පැත්තෙ ම ඉන්නේ හොරු. වෙන කවුරුත් නොවෙයි, අපට හොරු කියලා කිව්වට අපට වඩා ලොකු හොරු එතැන ඉන්නවා. එච්චරයි මට මේ දවස්වල තේරුණේ. අපේ හොර වැඩ එළියට එනවා. අඩු ගාණේ මේ හොර වැඩ එළියට එන්නේවත් නැහැ” යැයි ද කීවේ ය. ඒ කියන්නේ තමන් හොරකම් කරන බවත්, ඒවා හෙළිදරවු වන බවත් පිළිගත්තේ ය. අනෙක් අය ඊටත් වඩා හොරකම් කරන බවත්, හෙළිදරවු වන්නේ නැති බවත් පිළිගත්තේ ය. තමුනුත් හොරු, අනෙක් අයත් හොරු. දෙගොල්ලෝ ම හොරු. එක ම දේ හොරකමවත් අහු වෙන්නේ නැතිව කර ගන්න තමන්ට බැරි බව මින් පිළිගන්නේ ය. අර්ජුන් මහේන්ද්‍රන්ව මේ තරම් ආරක්‍ෂා කළ ඔහුව පත් කරන්නට නිර්දේශ කළ රනිල් වික‍්‍රමසිංහ මහතා ගැන ජනාධිපතිවරයා යන්තම්වත් වචනයක්, දෙකක් කීම පුදුමසහගත ය. පසුගිය දවසක කිව්වේ, මගේ කඩුවෙන් කැපෙන්නේ කවුද යන්න මට අදාළ නැහැ. මගේ ඥාතීන්, හිතවතුන් කවුරු වුණත් මට කමක් නැහැ කියා ය. ඒත් මෛත්‍රී කඩුව කරකවා ඇත්තේ, රනිල්ගේ බෙල්ල ළඟින් හුළං පාර වදින ගාණට විතරක් බව පැහැදිලි ය. මහ බැංකු බැඳුම්කර වංචාවේ මහ මොළකරු රනිල් බව දන්නෝ දනිති. එය කිසිවෙකුට සඟවන්නට හැකියාවක් නැත. අර්ජුන්ව රැක්කා පමණක් නොව කෝප් කමිටුවේ සංයුතිය වෙනස් කළේ ද ඒ වෙනුවෙන් ය. මනෝ ගනේෂන්ගේ පක්‍ෂයේ නියෝජිතයා වූ වේළුකුමාර් මන්ත්‍රීවරයා කමිටුවෙන් ඉවත් කර ඒ වෙනුවට සුජීව සේනසිංහව පත් කළේ ය. සුජීව ලොක්කා වෙනුවෙන් ඇති තරම් කෙඩ් ගියේ ය. කඩේ ගිහින් ඇදගෙන නාගෙන අද ගලේ පැහැරූ බළලෙකුගේ තත්ත්වයට වැටී ඇත. එදා පළමු කෝප් කමිටු වාර්තාව ජනතාව අතර බෙදා දීම වළක්වාලීමේ අතුරු තහනම් නියෝගයක් උසාවිය හරහා ගත්තේ සුජීව ය. අර්ජුන් වරදක් කර නොමැති බව දක්වමින්, රනිල්ව රකිමින්, මහ බැංකු ගනුදෙනුව ගැන පොතක් ද ලිව්වේ ය. එතැනින් නතර නොවී කෝප් කමිටුවේ පරීක්‍ෂණ යද්දී අර්ජුන් ඇලෝසියස්ලාට දුරකථන ඇමතුම් ලබා දෙමින්, හොර ගනුදෙනුව ආරක්‍ෂ කළේ ය. කෝප් කමිටුවේ සිටි කල්ලිය එනම්, ෆුට්නෝට් කල්ලිය අජිත් පෙරේරා, හර්ෂණ රාජකරුණා, හෙක්ටර් අප්පුහාමි වැනි අය රනිල්ව රකින්න නොකළ දෙයක් නැත. යම්තම් බේරුණේ රන්ජන් රාමනායක පමණක් ය. අනෙක් හැමෝ ම මාධ්‍ය ඉදිරියේ නිරුවතින් මේ හොරකම රකින්න මහන්සි ගත්හ. ඒත් අද ඒ සියල්ල පුස්සක් බවට පත් වී අවසන් ය. කෝප් කමිටු වාර්තාවෙහි නිර්දේශයෙන් මේ වංචාව ගැන නිරවුල්ව තහවුරු කර ඇත. එකී වාර්තාව ඉදිරිපත් වූයේ 2016 ඔක්තෝබර් 28 වැනිදා ය. එහි අංක 06 නිර්දේශය වන්නේ “මෙම ප‍්‍රස්තූත බැඳුම්කර ගනුදෙනුව සඳහා හිටපු මහ බැංකු අධිපති අර්ජුන් මහේන්ද්‍රන් මහතා සෘජුව ම වගකිව යුතු අතර, ඔහුට සහ මහ බැංකුවේ නිලධාරීන්ට එරෙහිව නීතිමය කි‍්‍රයාමාර්ග ගැනීම නිර්දේශ කරයි” යන්න ය. අද ජනාධිපති කොමිෂන් සභා වාර්තාවෙන් එය තව දුරටත් තහවුරු කර ඇත. කෝප් වාර්තාවේ අංක 07 නිර්දේශය වන්නේ, “මෙවැනි ගනුදෙනුවල දී විනිවිදභාවය සහ මහ බැංකුවේ විශ්වසනීයත්වය ආරක්‍ෂා කිරීම සඳහා විධිමත් යාන්ත‍්‍රණයක් සැකැසීම සහ දැනට පවත්නා විනිමය කොමිෂන් සභා පනත ඇතුළු අදාළ නීතිරීති, අණපනත් කඩිනමින් සංශෝධනය කළ යුතු බව නිර්දේශ කරයි” යන්න ය. අද ජනාධිපති කොමිෂන් සභා වාර්තාවෙන්ද පවත්නා මූල්‍ය නීතිරීති වහා වෙනස් කළ යුතු බවට නිර්දේශ කරනු ලබයි. එනම්, මීට මාස 15කට පෙර ඉදිරිපත් වූ කෝප් වාර්තාව පදනම් කරගෙන නීතිමය ක්‍රියාමාර්ග ගත්තේ නම්, මේ වන විට අධිකරණමය කටයුතු බොහෝ දුරට අවසන් කර ගත හැකිව තිබිණි. එදා කෝප් වාර්තාව හා ඊට තොරතුරු ලබා ගත් සියලු ම දත්ත හා අනෙකුත් සාක්‍ෂි නීතිපතිවරයා වෙත යැවිණි. අවුරුද්දකට වැඩි කාලයක් ගෙවී ගිය ද, අද වන තෙක් කිසිදු අධිකරණමය ක්‍රියාමාර්ගයක් ගෙන නොමැත. අද ජනාධිපති කොමිෂන් වාර්තාව අනුව ජනාධිපතිවරයා කර ඇත්තේ ද නැවත නීතිපතිවරයා වෙත වාර්තාව යැවීම ය. සැබැවින් ම අධිකරණමය ක්‍රියාමාර්ගවලට යාමේ වුවමනාවක් තිබුණේ නම්, මීට කලින් යා හැකිව තිබිණි. කෝප් වාර්තාවේ නිර්දේශ ක්‍රියාත්මක නොකිරීම නිසා ම ජ.වි.පෙ. විසින් ප‍්‍රධාන යෝජනා හයක් ඇතුළත් හදිසියේ ගත යුතු ක්‍රියාමාර්ග ගැන සඳහන් ලිපියක් ජනාධිපතිවරයාට යොමු කර තිබිණි. එය ඉදිරිපත් කර තිබුණේ, 2016 නොවැම්බර් 09 වැනිදා ය. මුදල් අමාත්‍යාංශය යටතේ එතෙක් පැවැති මහ බැංකුව අගමැතිවරයා වෙත පවරා ගැනීමත්, සිංගප්පූරු පුරවැසියකු වන අර්ජුන් මහේන්ද්‍රන් පත් කිරීමත්, අධිපතිවරයා රැකීමට හා ඔහුගේ ධුර කාලය දීර්ඝ කිරීමට සූදානම් වීමත්, කෝප් කමිටුවේ සංයුතිය වෙනස් කිරීමට මැදිහත් වීමත් යන කරුණු මත රනිල් වික‍්‍රමසිංහට ඉහත වංචාවේ වගකීමෙන් බේරී යා නොහැකි බව සඳහන් කර තිබිණි. ඒත් එක්ක ම වංචාවට සම්බන්ධ සියලු දෙනාට උපරිම දඬුවම් ලබා දී රජයට පාඩු කළ මුදල් ආපසු වහා ම අය කර ගැනීමට යෝජනා කර තිබිණි. අර්ජුන් මහේන්ද්‍රන්ව රජයේ සියලු තනතුරුවලින් ඉවත් කිරීමට ද යෝජනා කර තිබිණි. පරීක්‍ෂණ නිම වන තුරු මහ බැංකුවේ මීට සම්බන්ධ අනෙකුත් නිලධාරීන් ද තාවකාලිකව වගකීම්වලින් ඉවත් කරන ලෙස ද යෝජනා කර තිබිණි. 2015ට පෙර මහ බැංකුව මඟින් සිදු කළ බැඳුම්කර වංචා පිළිබඳව ද පරීක්‍ෂණ පවත්වන ලෙස යෝජනා කර තිබිණි. මේ යෝජනා ඉදිරිපත් වන්නේ ද මෙයට මාස 14කට කලින් ය. ඒවා කි‍්‍රයාත්මක කළේ නම්, මෙතරම් ධනස්කන්ධයක් හා කාලයක් අපතේ නොයවා වැරැදිකරුවන්ට දඬුවම් දිය හැකිව තිබිණි. මේ සියල්ල ක්‍රියාත්මක නොවන තත්ත්වයක් යටතේ ගිය අවුරුද්දේ මුල එනම්, 2017 ජනවාරි 24 වැනිදා අනුර දිසානායක මන්ත්‍රීවරයා විසින් පාර්ලිමේන්තුවට කල් තැබීමේ යෝජනාවක් ද ඉදිරිපත් කළේ ය. පුරා දින දෙකක් තිස්සේ එම විවාදය පැවැති අතර, බොහෝ කරුණු අනාවරණය විය. එහෙත්, ආණ්ඩුව නිසි ක්‍රියාමාර්ග කිසිවක් නොගත්තේ ය. එම කල් තැබීමේ යෝජනාවෙන් ප‍්‍රකාශ කර තිබුණේ, රටට මහත් පාඩුවක් සිදු කළ එම දූෂිත ගනුදෙනුවල හවුල්කරුවන්ට දඬුවම් ලබා දිය යුතු බවත්, අවභාවිත වූ මුදල් නැවත රජයට ලබා ගැනීම වෙනුවෙන් අවශ්‍ය පියවර ගත යුතු බවත් ය. ඒ අනුව පාර්ලිමේන්තුවේ අවශ්‍ය අණපනත් සම්මත කළේ නම්, මේ වනවිට සියල්ල පවරාගෙන අවසන් ය. මින් පැහැදිලි වන්නේ කොතරම් වාර්තා ඉදිරිපත් වුවත්, නිර්දේශ ඉදිරිපත් වුවත්, අවසන් ක්‍රියාමාර්ග ගෙන නොමැති බව ය. රටේ ජනතාව බලා සිටින්නේ ඒ දෙස ය. හොරුන්ට දඬුවම් දීම ගැන ය. මහ බැංකු වංචාවට පෙර සිදු කළ බරපතළ මූල්‍ය වංචා පිළිබඳව ද ජනාධිපති කොමිෂන් පත් කළේ ය. ඒවා පත් කරනු ලැබුවේ, 2015 මාර්තු මාසයේ දී ය. ඒ මඟින් ප‍්‍රධාන මූල්‍ය වංචා සිදු කිරීම් 34ක් පිළිබඳව පරීක්‍ෂණ අවසන් කළේ ය. අවසන් වන එකී පරීක්‍ෂණ වාර්තා ජනාධිපතිවරයා වෙත ලබා දී ඇත. මින් පළමුවෙන් ම විභාග කරනු ලැබුවේ, ස්වාධීන රූපවාහිනී ආයතනයේ සිදු කළ මූල්‍ය වංචාවක් පිළිබඳව ය. එකී පරීක්‍ෂණ වාර්තාව ජනාධිපතිට භාර දී ඇත්තේ, 2016 මැයි මාසයේ දී ය. එහෙත්, තවමත් නිසි ක්‍රියාමාර්ග ගෙන නැත. ඇවන්ට් ගාඩ් සිද්ධිය, මහියංගනයේ පොදු ජනතාවගේ ඉඩම්වල කඩ ඉදි කරලා විකුණපු සිද්ධිය, ලුණුවිල පොල් පර්යේෂණ ආයතනය සතු ඉඩම් හිතවතුන්ට බෙදා දීම වැනි සිද්ධීන් ගණනාවක් පිළිබඳ වාර්තා ලබා දී බොහෝ කල් ය. ඒවාට සම්බන්ධව ඉන්නේ දැනට මෛතී‍්‍රගේ පක්‍ෂයේ ඔහු සමඟ කිට්ටුවෙන් ම ඉන්නා දේශපාලනඥයන් ය. ඒ කිසිවකු ගැන තවමත් දඬුවම් හෝ අධිකරණ ක්‍රියාමාර්ග හෝ ගෙන නොමැත. ජනතාවට අවශ්‍ය වන්නේ පක්‍ෂ භේදයෙන් තොරව හොරකම් හා දූෂණවලට එරෙහිව දඬුවම් පැමිණවීම ය. එය සිදු කිරීම ආණ්ඩුවේ වගකීම ය. අලූතෙන් මිහින් ලංකා සහ එයාර් ලංකා ආයතන ගැන කොමිෂන් සභා පත් කරන්න යාම ද හොඳ දෙයකි. එහෙත්, අවශ්‍ය වන්නේ ඒවායේ නිර්දේශ ක්‍රියාත්මක කිරීම ය. එයාර් ලංකා එක ගැන වැලිඅමුණ කමිටු වාර්තාව දැනටමත් ඉදිරිපත්ව ඇත. එහෙත්, ඒ අනුව කිසිවක් නිවැරැදි කර නැත. මේ නිසා ම මෙවැනි කොමිෂන් සභා වාර්තා පිළිබඳව ජනතාවට ඇත්තේ, බරපතළ සැකයකි; අවිශ්වාසයකි. ඒ සැකය හා අවිශ්වාසය අද ඊයේ ඇති වූවක් නොවී ය. වසර ගණනාවක සිට පැවත එන්නකි. කොතරම් කොමිෂන් දැම්මත්, අන්තිමේ දී එකිනෙකාගේ පිටවල් කසාගෙන සියල්ල යට ගහනවා යැයි ජනතාව සිතන්නේ මේ නිසා ය. එහි වරදක් ද නැත. සිදු වී ඇත්තේ එය ම ය. එබැවින්, දැන් වහා ම කළ යුත්තේ, ඒ නැති වූ විශ්වාසය නැවත ඇති කිරීම ය. ඒ සඳහා පසුබට නොවී තීන්දු තීරණ ගැනීම ය. කඩුව කරකවනවා යැයි පුරසාරම්වලට පමණක් සීමා නොවී ඇත්තට ම කරකැවීම ය. පසුගිය දවස්වල නම්, කඩුවෙන් කැපුණේ, අවංකව වැඩ කළ නිලධාරීන්ව ය. අල්ලස් හෝ දූෂණ කොමිසමේ අධ්‍යක්‍ෂ ජෙනරාල්වරිය එසේ කැපී ගිය එක් නිලධාරිනියකි. එදා රාජිත සේනාරත්නගේ, ඩිලාන් පෙරේරාගේ වංචා පිළිබඳව ෆයිල් සාදා උසාවි යන්න හදන කොට ම මෛත්‍රී කඩුව කරකැවුවේ ය. කැපුණේ හිතවත් රාජිත හෝ ඩිලාන් නොව අවංකව හා සෘජුව කටයුතු කළ දිල්රුක්‍ෂිව ය. පොලිසියේ හා රහස් පොලිසියේ එහෙ ම කැපුණු, කැපෙන්නට ගිය නිලධාරීන් ගොඩක් සිටිති. නීතිපති දෙපාර්තමේන්තුවෙත් එහෙ ම අය සිටිති. අවංක නිලධාරීන් කපනවා වෙනුවට කම්බා හොරුන්ව, පට්ට හොරුන්ව කපා දමා පෙන්වීම ජනාධිපතිවරයාගේ වගකීම ය. ඇත්තට ම හොරුන්ට විරුද්ධව සිටිනවා යැයි ජනතාව තේරුම් ගන්නේ එවිට ය. නැත් නම්, මෙය හුදු ඡන්ද ගුණ්ඩුවක්, මාධ්‍ය සෙල්ලමක් පමණක් ම වෙනු ඇත. එසේත් නැත් නම්, තවත් කෙනෙකුව බ්ලැක් මේල් කරන්න පාවිච්චි කර ගන්නා කඩුවක් පමණක් වුවහොත්, කිසි තේරුමක් නැත. බැලූබැල්මට පෙනෙන්නට ඇත්තේ, එවැන්නකි. ඡුන්දය ඉලක්ක කරගෙන පසුගිය රාජපක්‍ෂ පාලනය හා රනිල්ගේ යූ.එන්.පී.ය ඉලක්ක කරගෙන යමක් කීවා වනවා පමණකි. තමන්ගෙ ම දකුණු අත වගේ ඉන්න රාජිතලා, එස්.බී.ලා, ඩිලාන්ලා ගැන කිසිවක් නොකියා සිටීමෙන් අවංකභාවය පිළිබඳ ප‍්‍රශ්නාර්ථයක් ජනාධිපතිවරයා කෙරෙන් මතුව ඇත. භය නැතිව කඩුව සියලු හොරුන්ට, දූෂිතයන්ට එරෙහිව කරකවා පෙන්වීම මෛත්‍රීගේ වගකීම ය. එසේ නොකරන්නේ නම්, මෛත්‍රීගේ ම ප‍්‍රකාශයේ අන්තිම වාක්‍යය ජනතාව හොඳින් තේරුම් ගත යුතු ය. එනම්, මෙම චෝදනාවලට ලක් වී ඇති සියලු දෙනා ප‍්‍රධාන දේශපාලන පක්‍ෂ දෙකෙහි ම පුද්ගලයන්, වගඋත්තරකරුවන් බවට පත් වී තිබෙන බව විශේෂයෙන් සඳහන් කළ යුතුව ඇත. එනම්, දඬුවම් ලැබුණ ද, නොලැබුණ ද දොගොල්ලන්ගේ ම පැටිකිරිය එකක් ම යැයි ජනාධිපතිවරයා විසින් ම පාපොච්චාරණය කර ඇති බව ය. ජනතාව දැන්වත් මේ අය පිළිබඳව වඩාත් බුද්ධිමත්ව තීරණ ගත යුතු බවට තවත් අමතර සාක්‍ෂි විභාග අවශ්‍ය නොවේ. ලංකා ඉරිදා සංග්‍රහය", "URL": "https://lankatruth.com/si/?p=45979", "Category": "පුවත්", "Parent URL": null}