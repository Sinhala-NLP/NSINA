{"Source": "Lankatruth", "Timestamp": "September 18, 2019", "Headline": "හිස්බුල්ලා සහ පුතුන් කෝප් කමිටුව මගහරියි", "News Content": "මඩකලපුව බැටික්ලෝ කැම්පස් ආයතනයේ හිමිකාරීත්වය දරන හිටපු ආණ්ඩුකාර එම්.එල්.ඒ.එම්. හිස්බුල්ලා මහතා සහ ඔහුගේ පුතුන් විසින් ලංකා බැංකුවේ ගිණුම් ගණනාවක් පවත්වාගෙන ගොස් ඇති බව ඊයේ(17) කෝප් කමිටුව හමුවේ අනාවරණය විය. ආන්දෝලනයට තුඩුදුන් මඩකලපුව බැටික්ලෝ කැම්පස් ආයතනය සහ හීරා පදනමට අයත් ගිණුම් සම්බන්ධව ප්‍රකාශ ලබාගැනීම සඳහා පොදු ව්‍යාපාර පිළිබඳ කාරක සභාව හෙවත් කෝප් කමිටුව හමුවේ පෙනී සිටින ලෙස එම්.එල්.ඒ.එම්. හිස්බුල්ලා මහතා සහ ඔහුගේ පුත් හිරාස් අබ්දුල්ලා වෙත කැඳවීම් සිදුකර තිබුණ ද ඔවුන් ඊයේ දින කාරක සභාව හමුවේ පෙනී සිට නැත. කෙසේ වෙතත් එම ගිණුම් සම්බන්ධව ප්‍රකාශ ලබාදීමට ලංකා බැංකු නිලධාරීන්, මුදල් අමාත්‍යාංශ නිලධාරීන් සහ උසස් අධ්‍යාපන අමාත්‍යාංශයේ නිලධාරීන් කාරක සභාව හමුවේ පෙනී සිට ඇති අතර එහිදී මෙම කරුණු අනාවරණය වී තිබේ. කාරක සභා සභාපති සුනිල් හදුන්නෙත්ති මන්ත්‍රීවරයා අදාළ ආයතන විවිධ නම් වලින් පවත්වාගෙන ගිය බැංකු ගිණුම් පිළිබඳ ප්‍රශ්න කර සිටි අතර ඊට ලංකා බැංකුවේ සාමාන්‍යාධිකාරි කේ.බී.එස් බණ්ඩාර මහතා සහ එම බැංකුවේ ජ්‍යෙෂ්ඨ නීති නිලධාරිනි දයාජනී පීරිස් පිළිතුරු ලබා දී ඇත. කමිටුවට සහභාගී නොවූඑම්.එල්.ඒ.එම්. හිස්බුල්ලා මහතා සහ ඔහුගේ පුත් හිරාස් අබ්දුල්ලා මහතා ඔක්තෝබර් මස 6 වැනිදා නැවත කෝප් කමිටුව වෙත කැඳවා තිබේ.", "URL": "https://lankatruth.com/si/?p=81011", "Category": "පුවත්", "Parent URL": null}