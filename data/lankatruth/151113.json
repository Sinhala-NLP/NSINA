{"Source": "Lankatruth", "Timestamp": "September 7, 2023", "Headline": "සෞඛ්‍ය පද්ධතිය විනාශ කිරීමට එරෙහිව අයිතීන් උදෙසා කාන්තාවෝ අරගල බිමට බසිති", "News Content": "රෝහල්වල ඖෂධ හිඟයත් රෝගීන්ගේ පරික්ෂණ කටයුතු සඳහා යොදා ගන්නා යන්ත්‍ර අක්‍රීය වී තිබීම සහ වෛද්‍යවරුන් ඇතුළු කාර්ය මණ්ඩලය රැක ගැනීමට පියවර නොගැනීම සම්බන්ධයෙන් අයිතීන් උදෙසා කාන්තාවෝ සංවිධානය කොළඹ ජාතික රෝහල් චතුරශ්‍රය අසළදී අද (07) සවස විරෝධතා ව්‍යාපාරයක නියැලුනහ.  එම විරෝධතා ව්‍යාපාරය “ජන ජීවිත බිල්ලට දෙන, සෞඛ්‍ය පද්ධතිය විනාශ කරන ආණ්ඩුවට එරෙහිව පෙළ ගැසෙමු!“ යන තේමාවෙන් පැවැත්වීය. අයිතීන් උදෙසා කාන්තාවෝ (WFR) සංවිධානයේ සභාපති සරෝජා පෝල්රාජ් සහ එම සංවිධානයේ ලේකම් සමන්මලී ගුණසිංහ මාධ්‍යයට දැක්වූ අදහස් පහත පළ වේ. උදෙසා කාන්තාවෝ සංවිධානයේ සභාපති සරෝජා පෝල්රාජ් දැක් වූ කරුණු මෙසේ ය.“විශේෂයෙන්ම මේ වනවිට රෝහල් තුළ අත්‍යවශ්‍ය බෙහෙත් නොමැති බවත් ප්‍රධාන රෝහල් තුළ පවතින සීටී ස්කෑන් යන්ත්‍ර, එම්.ආර්.අයි යන්ත්‍ර විශාල ප්‍රමාණයක් අක්‍රීය වී ඇති බවයි. එසේම දැඩිසත්කාර ඒකක වල ප්‍රතිකාර කිරීමට අවශ්‍ය සෞඛ්‍ය උපකරණවල දැඩි හිඟයක් පවතින අතර සෞඛ්‍ය ඇමතිවරයා ප්‍රමුඛ බලධාරීන්ගේ නොසැලකිලිමත් භාවය හේතුවෙන් මේ වනවිට රෝගීන් විශාල ප්‍රමාණයකගේ ජීවිත අවධානමකට ලක්ව සිටිති“.  “මේ වනවිට පාර්ලිමේන්තුව හමුවේ සෞඛ්‍ය ඇමතිවරයාට එරෙහිව විශ්වාස භංග යෝජනාවක් ඉදිරිපත් වී ඇති නමුත් සෞඛ්‍ය ඇමතිවරයා පමණක් නොව ජන ජීවත බිල්ලට දෙමින් කටයුතු කරන ජනාධිපතිවරයා, කැබිනට් මණ්ඩලය ප්‍රමුඛ ආණ්ඩුවට එරෙහිවම විශ්වාස භංග යෝජනාවක් ඉදිරිපත් කර එළවා දැමිය යුතුය.“ යනුවෙන් මෙහිදී අදහස් දැක්වූ අයිතීන් උදෙසා කාන්තාවෝ සංවිධානයේ ලේකම් සමන්මලී ගුණසිංහ පැවසීය.", "URL": "https://lankatruth.com/si/?p=151113", "Category": "පුවත්", "Parent URL": null}