{"Source": "Lankatruth", "Timestamp": "August 25, 2018", "Headline": "කුරුණෑගල නගරාධිපතිගේ ජගුවර් මේනියාවට රාජ්‍ය බැංකුවකින් ණයක්", "News Content": "මහින්ද පිලට බලය හිමි කුරුණෑගල මහ නගර සභාවේ නගරාධිපති තුෂාර සංජීව මහතාගේ පරිහරණය සඳහා මිලදි ගැනීමට යෝජනා කර ඇති ජගුවර් රථයට සහ වෙනත් අවශ්‍යතා සඳහා යැයි පවසා තවත් වෑන් රථ දෙකක් නගර සභාවට මිලදී ගැනීමට අවශ්‍ය මුදල් නගර සභාව සතු නොවන බැවින් ඒ සඳහා රාජ්‍ය බැංකුවකින් රුපියල් මිලියන 35ක මුදලක් ණයක් ලෙස ලබා ගැනීමට නියමිත බව වාර්තා වේ. මෙම යෝජනාව නගර සභාවට ඉදිරිපත් කළ අවස්ථාවේ ඉට විරෝධය පළ කර ඇත්තේ ජනතා විමුක්ති පරෙමුණේ නාගරික මන්ත්‍රීරනුක සනංජය මහතා ඇතුළු මන්ත්‍රීවරු සිව් දෙනෙකු පමණි. එම ජගුවර් රථය මේ වනවිටත් ඇණවුම් කර ඇති අතර එහි වටිනාකම රුපියල් දෙකෝටි පහලොස් ලක්ෂයකි (රු. 25,000,000). මෙම රථ මිලදීගැනීම සඳහා ලබාගන්නා ණය මුදල පියවන්නේ නගර සභා බල ප්‍රදේශයේ ජීවත්වන සහ ව්‍යාපාරික ස්ථාන පවත්වාගෙන යන ජනතාව විසින් ගෙවනු ලබන වරිපනම් ආදියෙන් පවත්වාගෙන යන නගර සභා අරමුදලින් බව වාර්තා වේ. කෙසේ නමුත් නගර සභා බලප්‍රදේශයේ ජීවත්වන ජනතාවට නගර සභාවෙන්ඉටුවිය යුතු සංවර්ධන කටයුතු මේ වනවිට බොහෝ සෙයින් අඩපන වී ඇති අතර නගරයේ කානු පද්ධතිය හෝ නිසි පරිදි නඩත්තු නොවන බව වාර්තා වේ. සංවර්ධන කටයුතු සඳහා මන්ත්‍රීවරු විසින් සභාවට ඉදිරිපත්වන බොහෝ යෝජනා ප්‍රතික්ෂේප වන්නේ සභාවට මුදල් නැති බව සඳහන් කරමින් යැයිද මෙවන් තත්වයක් තුළ ජනතා මුදලින් නඩත්තුවන නගරසභාවට ණයක් ලබාගෙන මෙලෙස නගරාධිපති ඇතුළු බලය හොබවන කිහිපදෙනෙකුගේ අවශ්‍යතා සඳහා රථවාහන ගෙන්වීම සදාචාරාත්මක නොවන්නේ යැයි නගරවාසීන් සඳහන් කරති. පවතින රනිල් – මෛත්‍රී ආණ්ඩුවට එරෙහිව දැඩි විවේචනයක් එල්ල කරමින් නගර සභාවේ බලය ලබාගත් මහින්ද පිලේ හැසිරීම මේක නම් ජනතාවට ඉදිරියේදී රනිල්, මෛත්‍රී, මහින්ද මේ සියළු දෙනා සම්බන්ධයෙන් තීරණයක් ගැනීමට සිදු වන බවත් වෙනත් කණ්ඩායමකට රට බාරදීම සම්බන්ධයෙන් සිතා බැලිය යුතු බවත් නගර වාසීහු වැඩිදුරටත් සඳහන් කරති.", "URL": "https://lankatruth.com/si/?p=58305", "Category": "පුවත්", "Parent URL": null}