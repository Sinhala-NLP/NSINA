{"Source": "Lankatruth", "Timestamp": "November 23, 2020", "Headline": "සීතාගෙන් ගලවපු එකක් දාපු තැනක් නැහැ", "News Content": "පසුගිය නොවැම්බර් 20දා අතිවිශේෂ ගැසට් පත්‍රයක් මගින් කැබිනට් හා රාජ්‍ය අමාත්‍යවරුන් කීප දෙනෙකුගේ විෂයපථයන් වෙනස් කිරීමේදී රාජ්‍ය අමාත්‍ය සීතා අරඹේපොල මහත්මිය යටතේ තිබූ ශ්‍රී ලංකා උසස් තාක්ෂණ අධ්‍යාපන ආයතනය ඇයගෙන් ඉවත්කර ඇතත් එම ආයතනය ඇතුළත් වූ කැබිනට් හෝ රාජ්‍ය අමාත්‍යාංශයක් සොයා ගැනීමට නොහැකි වී තිබේ. සීතා අරඹේපොල රාජ්‍ය අමාත්‍යවරියගෙන් ඉවත් කළ ආයතන තුනක් “තාක්ෂණ අමාත්‍ය” නම් අළුතින් ඇතිකළ කැබිනටි අමාත්‍යාංශය යටතට පවරා තිබේ. නව රජය බලයට පත්වීමෙන් පසු අගෝස්තු 09දා නිකුත් කළ අංක 2187/27 අතිවිශේෂ ගැසට් නිවේදනය මගින් ජනාධිපති ගෝටාබය රාජපක්ෂ විසින් කැබිනට් අමාත්‍ය ධුර 28ක් හා රාජ්‍ය අමාත්‍ය ධූර 40ක් පිහිටුවන ලදි. එම රාජ්‍ය අමාත්‍යවරුන් අතරින් වැඩිම ආයතන සංඛ්‍යාවක් ලබාදුන්නේ දේශපාලනයට හා පාර්ලිමේන්තුවට ඉතා නවකයකු වූ සීතා අරඹේපොල මහත්මියටය. ඇයට හිමිවූ ආයතන ගණන 21කි. ඊළඟට වැඩිම ආයතන ප්‍රමාණයක් ලබාදුන් රාජ්‍ය අමාත්‍යවරයා චමල් රාජපක්ෂ වූ අතර එය සංඛ්‍යාවෙන් 12ක් විය.", "URL": "https://lankatruth.com/si/?p=101106", "Category": "පුවත්", "Parent URL": null}