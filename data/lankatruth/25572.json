{"Source": "Lankatruth", "Timestamp": "December 27, 2016", "Headline": "වරාය විකිණීම ‘ඩීල්’ නොවේදැයි හඳුන්නෙත්ති ජනපතිගෙන් අසයි", "News Content": "හම්බන්තොට වරාය විකුණා දැමීම සදහා වන ආණ්ඩුවේ තීරණය හකුලා ගන්නා ලෙසත් නොබෝ දිනකින් අත්සන් කිරීමට නියමිත ගිවිසුම වහාම පාර්ලිමේන්තුවට ඉදිරිපත්කරන ලෙසත් සඳහන් කරමින් ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හදුන්නෙත්ති මහතා ජනාධිපති මෛත්‍රීපාල සිරිසේන මහතා වෙත ලිපියක් යොමු කර තිබේ. “මෙම රහසිගත ගනුදෙනුව ‘ඩීල්’ නොවන්නේ කවර හේතුවක් නිසාදැයි අපි නොදනිමු. එසේම ඒවා රාජපක්ෂ පාලනයේ ‘කළු දශකයේ’ ඩීල්වලින් වෙනස් වන්නේ කෙසේදැයි ජනතාවට ඇත්තේ ගැටලුවකි. මේ ගනුදෙනුව පාර්ලිමේන්තුව හමුවේ තැබූ පමණින් එම කටයුත්ත සාධාරණීකරණය වන්නේ නැත. එහෙත් රටේ දේපළක් විදේශ සමාගමකට පැවරෙද්දි එහි කොන්දේසි කවරේදැයි රටේ ජනතාවට ප්‍රකාශ කිරීමට ආණ්ඩුවේ අවම සදාචාරයක් හෝ තිබිය යුතු අතර එය දැනගැනීම මහජනතාවගේ අයිතියක්ද වේ. මන්ද මෙම ගනුදෙනුව වෙනුවෙන් පෙනී සිටින හෝ ඊට අත්සන් තබන කිසිවෙකුත්, මේ ලිපිය ලියන අපත් වසර 99කට පසු මේ අයිතිය ආපසු රටට පැවරෙන විට නොසිටිනු ඇති බැවිනි. මෙය රටේ අනාගත පරම්පාරවටද වගකිව යුතු කරුණකි. මේ සියලු තත්වයන් සලකා බලමින් අපි ඔබෙන් ඉල්ලා සිටින්නේ, මහජන දේපළක් විදෙස් අයිතියකට පවරන මෙම ගිවිසුම අත්සන් කිරීමට ඉඩ නොතබන ලෙසය; අවම වශයෙන් අත්සන් තැබීමට පෙර මෙම ගිවිසුම කුමක්දැයි රටට දැනගැනීමට හැකි වන අයුරින් පාර්ලිමේන්තුව හමුවේ තැබීමට අදාළ පියවර කඩිනමින් ගන්නා ලෙසය. මේ සම්බන්ධයෙන් ඔබ විසින් ගනු ලබන පියවර දෙස රටම බලා සිටින බැවින් ඒ සඳහා කඩිනමින් මැදිහත් වන මෙන් ගෞරවයෙන් ඉල්ලා සිටිමු.” යනුවෙන් එම ලිපියේ සඳහන් වන අතර සම්පූර්ණ ලිපිය පහතින් පළ වේ.", "URL": "https://lankatruth.com/si/?p=25572", "Category": "පුවත්", "Parent URL": null}