{"Source": "Lankatruth", "Timestamp": "July 26, 2019", "Headline": "බොරැල්ල රථවාහන OIC අනතුරට පත්කිරීමේ සිද්ධියේ ඩිෆෙන්ඩර් රථයේ රියදුරුට නඩු", "News Content": "අපරික්ෂාකාරීව රිය පදවා බොරැල්ල පොලීසියේ රථවාහන අංශයේ ස්ථානාධිපතිවරයා ලෙස කටයුතු කළ ආනන්ද සාගර සරත්චන්ද්‍ර මහතා ඝාතනය වීමේ සිද්ධියේ, ඩිෆෙන්ඩර් රථයේ රියදුරුට එරෙහිව නීතිපතිවරයා විසින් කොළඹ මහාධිකරණය හමුවේ නඩු පවරා තිබේ. අපරික්ෂාකාරී ලෙස රිය පදවා මිනී මැරීමක් සිදුකිරීම යන චෝදනාව යටතේ ලංකා දණ්ඩනීති සංග්‍රහයේ 298 වගන්තිය යටතේ නීතිපතිවරයා විසින් මෙම නඩුව ගොනුකර තිබේ. පසුගිය පෙබරවාරි මස 24 වැනිදා බම්බලපිටිය – ගාලුපාරේ ඩුප්ලි බුලර්ස් මන්සන්ධියේදී අධික වේගයෙන් පැමිණි ඩිෆෙන්ඩර් රථය ස්ථානාධිපතිවරයා ගමන් ගත් යතුරු පැදියේ ගැටීමෙන් මෙම අනතුර සිදුවූ අතර සිද්ධිය සම්බන්ධව පාර්ලිමේන්තු මන්ත්‍රී මහින්දානන්ද අලුත්ගමගේ මහතාගේ පුත්‍රයා, එක්සත් ජාතික පක්ෂ නාගරික මන්ත්‍රීවරයෙකු ඇතුළු 8 දෙනෙකු පොලිස් අත්අඩංගුවට පත්විය. ඩිෆෙන්ඩර් රථය පැදවූ නවිදු උමේෂ් රත්නායක නැමැත්තා හැර සෙසු සැකකරුවන්ට එදිනම ඇප හිමිවූ අතර රියදුරු ද පසුගිය අප්‍රේල් මස 01 වැනිදා රුපියල් ලක්ෂ 05ක් බැගින් වූ ශරීර ඇප දෙකක් මත මුදාහැරීමට කොළඹ අතිරේක මහේස්ත්‍රාත් ශලනි පෙරේරා මහත්මිය නියෝග කළාය. අනතුරින් බරපතල තුවාල ලැබූ ස්ථානාධිපතිවරයා පසුගිය මාර්තු මස 9 වැනිදා ජීවිතක්ෂයට පත්විය. කෙසේ වෙතත් සිද්ධියට අදාලව ඩිෆෙන්ඩර් රථයේ රියදුරු ලෙස කටයුතු කල නවිදු උමේෂ් රත්නායක නැමැත්තාට එරෙහිව නීතිපතිවරයා විසින් කොළඹ මහාධිකරණයේ අධි චෝදනා ගොනුකර තිබේ.", "URL": "https://lankatruth.com/si/?p=78211", "Category": "පුවත්", "Parent URL": null}