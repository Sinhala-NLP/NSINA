{"Source": "Lankatruth", "Timestamp": "January 30, 2021", "Headline": "ශ්‍රී ලංකා ක්‍රිකට් කණ්ඩායමේ භෞත චිකිත්සකටත් ලෙඩක්", "News Content": "ශ්‍රී ලංකා ජාතික ක්‍රිකට් කණ්ඩායමේ භෞත චිකිත්සකවරයා ලෙස සේවයකරමින් සිටී අජන්ත වත්තේගම එම තනතුරින් ඉවත් කර තිබෙන අතර ඔහු ඉවත් කිරීමට හේතුව කුමක්ද යන්න ක්‍රිකට් ආයතනයෙන් මේ දක්වා කරුණු පැහැදිළි කිරීමක් සිදු කර නොමැති බව වාර්තා වේ. මේ වනවිට ශ්‍රී ලංකා කණ්ඩායමේ බහුතර ක්‍රීඩකයන්ගේ ශාරීරික යෝග්‍යතාවය සම්බන්ධයෙන් බරපතල ගැටලු මතු වී ඇති අතර තරඟාවලි අතරතුරදී ක්‍රීඩකයින් රැසක් නිරන්තරයෙන් ආබාධවලට ලක්වන අතර ජාත්‍යන්තර ක්‍රිකට් ක්‍රිඩාවේ නිරතවන ශ්‍රීලංකාවට වඩා පහළින් සිටින රටවල කණ්ඩායම් හි ක්‍රීඩකයින්ගේ ශාරීරික යෝග්‍යතාව ආසන්නයට ඒමට අපගේ බොහෝ ක්‍රීඩකයින් අසමත් බවට චොදනා එල්ල වෙමින් තිබේ. ශ්‍රීලංකා ක්‍රිකට් කණ්ඩායමේ සිටින බොහෝ ක්‍රීඩකයින් නිරන්තරයෙන් ආබාධයන්ට ලක්වීම පිළිබඳව ජාත්‍යන්තර විස්තර විචාරකයින්ගේද කතාබහට ලක්වීතිබිණි. මේ වනවිට ශ්‍රී ලංකා ක්‍රිකට් කණ්ඩායම පිතිකරණය, පන්දු රැකීම, පන්දු යැවීම මෙන්ම ක්‍රීඩකයින්ගේ විනය ඇතුළු සෑම අංශයකින්ම බරපතළ කඩාවැටීමකට ලක්ව ඇති බවට හිටපු ප්‍රවීන ක්‍රීඩකයින් මෙන්ම නායකයින්ගෙන්ද චෝදනා එල්ල වෙමින් තිබේ. මේ අතර ශාරීරික යෝග්‍යතා පරීක්ෂණ අසමත් වන ඇතැම් ක්‍රීඩකයන් විවිධ කූට උපක්‍රම උපයෝගී කර ගනිමින් යෝග්‍යතා පරීක්ෂණයෙන් සමත් වන බවටත් කණ්ඩායමේ රැඳී සිටින බවටත් පසුගිය කාලයේදී විවිධ පාර්ශවයන්ගෙන් චෝදනා එල්ල විය.", "URL": "https://lankatruth.com/si/?p=109591", "Category": "ක්‍රීඩා පුවත්", "Parent URL": null}