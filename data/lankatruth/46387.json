{"Source": "Lankatruth", "Timestamp": "January 18, 2018", "Headline": "හැම අතින්ම පීඩාවට පත්ව සිටින ගොවියාට දැන් ගොවිජන රක්ෂණ මණ්ඩලයේ සේවක වැටුපත් ගෙවන්න වෙලා…", "News Content": "පොහොර, ජලය නොමැතිව කන්න පාලුවීම නිසාත් එම සියලු බාධක මැද්දේ නෙලා ගත් සුළු වී අස්වැන්නට මිලක් නොමැති තත්වයක් යටතේත් පීඩාවට පත්ව සිටින ගොවියාට 2018 වසරේ සිට කෘෂිකාර්මික හා ගොවිජන රක්ෂණ මණ්ඩලයේ සේවකයින්ගේ වැටුප්, ලයිට්බිල් ඇතුළුවිදම් සඳහා බර දැරීමටද සිදුව ඇති බව සමස්ත ලංකා ගොවිනජ සම්මේලනයෙන් ජාතික සංවිධායක නාමල් කරුණාරත්න මහතා සඳහන් කරයි. ඊයේ (17) දඹුල්ලේදී පැවති සමස්ත ලංකා ගොවිජන සම්මේලනය විසින් සංවිධානය කළ මාධ්‍ය සාකච්චාවකදී නාමල් කරුණාරත්න මහතා මේ බව සඳහන් කළ අතර එම අවස්ථාවට එහි ප්‍රධාන ලේකම් ටී.බී සරත් මහතා සහ එහි ජාතික කමිටු සාමාජික සුනිල් රණවීර මහතාද සහභාගී වී සිටියහ. එහිදී වැඩිදුරටත් අදහස් දැකුවූ නාමල් කරුණාරත්න මහතා. “පසුගිය කාලයේ ගොවියාව ඉතාමත් අසීරු තත්වයකට මේ ආන්ඩුව පත් කළා. පොහොර ටික දුන්නෙ නැහැ. පොහොර සල්ලි තාමත් ලැබිච්ච නැති ගොවීන් ඉන්නවා. පොහොර අවශ්‍ය නැති වෙලාවක පොහොර ගොඩක් ගෙනල්ල ගොඩබෑව. දැන් ගොවියට පොහොර අවශ්‍ය නැති තත්වයක් තමයි තියෙන්නෙ. ගොඩක් ගොවින්ට මඩ පොහොර අවශ්‍යම නැහැ. යූරිය දැන් අවශ්‍ය නැති තත්වයක් ඇවිල්ල තියෙන්නෙ. බන්ඩි පොහොරත් ඇත්තටම දැන් අවශ්‍ය වෙන්නෙ යම් ගොවින් පිරිසකට පමණයි. ඒ තත්වෙ තුළ ගොවිය ඉතාමත් අසීරු තත්වෙකට පත්කෙරුව. ඊට පස්සෙ දැන් තැන තැන ගොයම් කැපෙනව. ගොයම් කැපෙනකොට වී මිල බැහැල. දැන් මෙහෙම ගොවිය අසීරුවට පත් කරන අතරෙ කෘෂිකර්ම අමාත්‍යංශය යටතේ තිබෙන ආයතනයක් වෙන කෘෂිකාර්මික හා ගොවිජන රක්ෂණ මණ්ඩලයේ සේවකයින්ට ආණ්ඩුව ලිඛිතව දැනුම්දීමක් කරල තිබෙනව තමන්ගෙ වැටුපත් ඇතුළත්ව 2018 වසරේ පරිපාලන වියදම් පියවාගැනීම සඳහා මුදල් තමන් විසින්ම හොයාගන්න කියල. මහ භාන්ඩාගාරෙන් සල්ලි එවල නැති නිසා දැන් තමන්ම මේ මුදල් හොයාගන්න කියල ලියුමක් එවල තියෙනව. ඒ වගේම මේකේ කියනව මහා භාණ්ඩාගාරෙන් මෙතනින් පස්සේ මුදල් නිකුත් කරන් නැති බව. දැන් එහෙම නම් ලයිට් බිල්, ටෙලිෆෝන් බිල්, ඉන්ධන ගාස්තු ඒ කිසිම දෙයක් ලැබෙන්නෙ නැහැ වගේම වැටුප් සඳහා මුදල් එවන්නේ නැති බව කියලා කෘෂිකර්ම හා ගොවිජන රක්ෂණ මණ්ඩලයේ නියේජ්‍ය අධ්‍යක්ෂ (මුදල්) අත්සන් කරල තිබෙන මේ ලියුමේ පැහැදිලිව ප්‍රකාශ කරල තිබෙනව. මෙය දැන්මම ක්‍රියාත්මක වෙන්න පටන් අරගෙන තිබෙනව. මේ ජනවාරි මාසෙ වැටුප් එවල තියෙන්නෙ භාගයයි. දැන් මේ බර එන්නේ කාටද, කොහොමද මේ නිලධාරින් සල්ලි හොයාගන්නෙ. මේ නිලධාරින් ඔවුන්ගේ වැඩකරන වපසරිය තුළ හැදිල තියෙන්නෙ ගොවිජනතාවත් එක්ක. එහෙම නම් දැන් ගොවිය නේද මරාකන්න සිද්ද වෙන්නෙ? එතකොට හැම පැත්තකින්ම මේ පීඩනය සම්පූර්ණයෙන්ම එල්ල කරන්න වෙන්නෙ ගොවියට නේද? ගොවිය හැම පැත්තකින්ම අසීරුවට පත් කරන අතරෙ දැන් ගොවිය රක්ෂණය කිරීම සඳහා නිකුත් කරපු චක්‍රලේඛයට අනුව ගොවියාගෙන් කන්නයක් ගානෙ අක්කරයට රුපියල් 675ක් ඉල්ලනව. ඒකට ගොවියාට ගෙවනවලු රුපියල් 40,000ක්. අපි කිවුව ගොවියා රක්ෂණය කරන්න හැබැයි ගොවියාගෙන් සල්ලි එකතු කරන්න ලෑස්තිවෙන්න එපා කියල. දැන් ගොවියාගෙන් සල්ලි එකතු කරනව. දැන් පොහොර සල්ලි හිලව්වට අරගෙන තැන තැන කියනව පොහොර සල්ලි ගන්න නම් ගොවියා මේ රුපියල් 675 ගෙවන්න ඕන කියල. මේකෙ අන්තිමට වන්දි ගෙවන්න වෙලා තියෙන්නෙ ගොවි ජනතාවට. ඊලගට මේ කෘෂි රක්ෂණ මණ්ඩලය සත්තු ඉන්ෂුවරන්ස් කරනව. ඒකෙන් 60%ක් කොළඹ යනව 40%ක් ඒ දිස්ත්‍රීක්කවලට සල්ලි එකතු වෙනව. සුවසෙත සෞඛ්‍ය රක්ෂණ යෝජනා ක්‍රමය කියල තව එකක් තියනව. හදිසි අනතුරු රක්ෂණ යෝජනා ක්‍රමය කියල තව එකක් තියනව. ඊට පස්සෙ මීට කිසිම අදාලත්වයක් නැති පනතෙ කොතනකවත් සඳහන් නැති වාහනවල තෙවන පාර්ශවීය රක්ෂණ ක්‍රමයක් මේකෙන් කරනව. දැන් මේ හරහා තමයි මේ ගොල්ලො සල්ලි හොයන්නෙ. මෝටර් රථ කාර්මික දෙපාර්තමේන්තුවෙන් පොලිස් දෙපාර්තමේන්තුවට වාහන රක්ෂණය කිරිමට අදාලව ආයතන ප්‍රමාණයක් එවල තියනව. හැබැයි ඒ ආයතන අතරෙ කෘෂි රක්ෂණ මණ්ඩලය නැහැ. මේකත් එක්ක ඒකෙන් රක්ෂනය කරපු වාහනවලට පොලිසියෙන් දඩ ගහන්න යනව නඩුදාන්න යනව. එතකොට වාහන හිමියො අපහසුතාවයට ලක්වෙනව. මේ ආයතනය ගැන දැන් විශ්වාසය කඩවෙනව. දැන් මේක බිස්නස් එකකට බැහැල තියෙන්නෙ. මේ විශ්වාසෙ කඩවෙන අතරෙ තමයි දැන් වගා රක්ෂණය ආරම්භ කරල තියෙන්නෙ. වගා රක්ෂනය සඳහා බලහත්කාරකම පටවමින් ගොවියගෙන් මේ වෙනකොට සලල් එකතු කරන්න පටන් අරගෙන තියනව. තමන්ගෙ පරිපාලන වියදම් තමන් හොයාගන්න කියල නිලධාරින්ට ලිඛිතව එවනකොට නිලධාරින් පෙලබෙනව ගොවියව මරවල මේ අයකර ගැනීම් කරගන්න. මේකෙ අනතුර තමයි මේ තත්වය තව තව ආයතනවලට බෝ වෙන්න ගැනීම. මේකෙ තවත් අනතුරක් තියනව මේ විදියට පරිපාලන වියදම් දෙන්නෙ නැතිනම් ගොවියගෙ රක්ෂණ මුදල් ගොවියට ලැබෙයිද කියන එක. රාජපක්ෂ ආණ්ඩුවෙන් අවුරුදු 2ක් කප්පාදු කරල හොරකම් කරපු ගොවි විශ්‍රාම වැටුප ගොවිය අරගලයක් කරල තමයි ගත්තෙ. හැබැයි අවුරුදු 2ක හිග වැටුප් තවම ගෙවන්න තියනව. ලක්ෂ 10කට අධික සංඛ්‍යාවක් ඉන්න ගොවි විශ්‍රාම වැටුප කප්පාදුවටද ආයෙ මේ එන්න හදන්නෙ කියල අපිට සැකයක් තිබෙනව. මේ විදියට ගියොත් මේ මිනිස්සු කොහොමද ජීවත් වෙන්නෙ? ඉස්සරහට විශේෂයෙන්ම දඹුල්ල සීගිරිය ප්‍රදේශයේ සමහරවිට කෘෂිකර්ම ‍දෙපාර්තමේන්තුවට සම්බන්ධ නිලධාරින් ඹබලා හමුවට ඉල්ලන් කන්න එන්න පුලුවන්. ඒ ගොල්ලො හිගන්නො විදියට සලකන්න එපා කියල ඒ ප්‍රදේශයේ ගොවි අම්ම තාත්තගෙන් අපි ඉල්ලා සිටිනව. මොකද දැන් ඒ අය තමුන්ගෙ පඩි හොයාගන්න ඕනෙ රජයෙන් දෙන්නෙ නැති නිසා. ඒ තත්වෙ තුළ මේ නිලධාරින් හිගමනට දාපු තත්වයක් නිර්මාණය කරළ තිබෙනව. මේ අයගෙ මානසිකත්වය අවුල් වෙලා තියනව. මේකෙ පාඩුව ඊට පස්සේ දැනෙන්නෙ ගොවි ජනතාවට. අන්තිමට මේක ඉවර වෙන්නෙ ගොවියා සහ නිලධාරින් අතර ගැටුමක් බවට පත් වෙලා. කෘෂිකර්ම අමාත්‍යංශයට ගත්තු හිස් ගොඩනැගිල්ලට මාසෙකට රුපියල් ලක්ෂ 245 ගානෙ ගෙවනව. කැකිරාවෙ මඩාටුගම පසුගිය දිනවල වප් මගුල් උත්සවයක් තිබුන. මීට කලින් අනුරාධපුරේ කිරි අමමා වරුන්ගෙ දානයක් කළා දුමින්ද දිසානායකල. මේ විදියට පුද්ගලික ප්‍රතිරූප පුම්බන්න රජයේ සල්ලි කෝට් ගණන් වියදම් කළා. බණ්ඩාරණායක සම්මන්ත්‍රණ ශාලාවට ගොවි ජනතාව කැඳවල ප්‍රදර්ශනයකුත් තියල කෝටි 11කට වැඩි මුදලක් ඒ සඳහා වැය කළා. මොරගහකන්ද ජලාශයේ ධාතු තැන්පත් කරන්න කියල මහා දැවැන්ත උත්සවයක් සංවිධානය කරල කෝටි ගණනක් වියදම් කළා. ඊට පස්සේ ජලවර නිකුත් කිරීම සඳහා කියල කෝටි ගණනක් වියදම් කළා. මේ විදියට මොනතරම් සල්ලි නාස්ති කරනවද ගොවියගෙ නමින්. එම තත්වය තුළ ගොවියගෙන් රුපියල් 675 ගානෙ එකතු කර කර නිලධාරින්ගෙ පරිපාලන වියදම් පියවන්න හදනව නම් අපි කිසිසේත්ම ආණ්ඩුවට මේ සඳහා ඉඩ දෙන්නේ නැහැ කියල අපි අනතුරු අඟවනව. දැන් පැහැදිලිවම කියනව රාජ්‍ය භාණ්ඩාගාරයෙන් පරිපාලන වියදම් සඳහා සල්ලි එවල නැහැ කියල. රාජ්‍ය භාණ්ඩාගාරය කියන්නෙ මහ බැංකුව. මහ බැංකුව අයිති කාටද රනිල් වික්‍රමසිංහ අගමැති තුමාට. දැන් රනිල් මහත්තයෝ ඔබ තුමා මහ බැංකුව හොරා කාපු එකට සෘජුවම වගකියන්න ඕන. දැන් ඒ හොරකමි කරපු සල්ලි පියවා ගැනීම සඳහා යොදන උපක්‍රමද මේ. වගා බදු අරමුදල තියෙන්නෙත් අගමැති තුමාගෙ යටතෙ. වගා බදු අරමුදල පිහිටවුවේ 2013 අවුරුද්දේ ගොවි ජනතාවට කිසියම් ආපදාවක් වුනොත් වන්දි ලබා දීම සඳහා. මේ මුදල් වෙන කිසිම දෙයකට යොදවන්න බැහැ. මේ වෙනකොට වගා බදු අරමුදලට අවුරුද්දකට රුපියල් කොටි 160කට අධික මුදලක් එකතු වෙන්න ඕනෙ. මේ වෙනකොට රුපියල් කෝටි 700කට වැඩි මුදලක් තියෙන්න ඕනෙ. හැබැයි ගොවියට වන්දි ගෙවන්න වගා බදු අරමුදලෙන් සල්ලි ඉල්ලනකොට දුන්නෙ රුපියල් කෝටි 150යි. මෙතනින් එහාට සල්ලි නැහැ කියල කිවුව. අපි අහනව අගමැති තුමෝ වගා බදු අරමුදලෙ තිබුණ සල්ලි කෝ කියල. ඒ සල්ලි පාවිච්චි කරල ගොවියට වන්දි ගෙවනව වෙනුවට තවදුරටත් ගොවිය හිර කරන්නෙ ඇයි. මේ තත්වය තුළ මහ බැංකුව කැඩුව වගා බදු අරමුදලට කෙලිය දැන් මේ සියලු දේවල් පියවාගැනීම සඳහා ජනතාව මත බර පටවන ආණඩුවක් බවට මේ ආණ්ඩුව පත්වෙලා තිබෙනව. ඒ නිසා අපි ආණ්ඩුවට අනතුරු අගවනව කරුණාකරල මේ සෙල්ලම නවත්තන්න. මේ ලියුම් ගහන එක නවත්තන්න. කෘෂි රක්ෂණ නිලධාරින්ගෙ පරිපාලන වියදම් කලින් දුන්න විදියට දෙන්න. මේව නැවත ගොවිය මත බර පටවන තැනට පත් කරන්න එපා කියල අපි බල කරල කියනව. මේ දේවල් දිගටම ක්‍රියාත්මක කලොත් ගොවි ජනතාවයි කෘෂිකර්ම දෙපාර්තමේන්තුවට අදාල නිලධාරිනුයි අනෙකුත් සියලු බලවේගයි එකතු වෙලා දැවැන්ත සටනකට අවතීර්ණ වෙනව කියන එක අපි මතක් කරනව. දැන් හැමෝගෙම අවදානය ඡන්දය ගැන නමුත් ඡන්දෙ අස්සෙ මෙවුව අමතක වෙන්න අපි ඉඩ දෙන්නෙ නැහැ. ඡන්දෙ තියෙන වෙලාවෙ හීන් සීරුවෙ දෙන ගේම් තමයි මේ. එවැනි ගේම් දෙන්න අපි ඉඩ දෙන්නෙ නැහැ කියල අපි ආණ්ඩුවට මතක් කරනව.”", "URL": "https://lankatruth.com/si/?p=46387", "Category": "පුවත්", "Parent URL": null}