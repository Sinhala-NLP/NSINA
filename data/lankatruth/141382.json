{"Source": "Lankatruth", "Timestamp": "October 30, 2022", "Headline": "යහපත් අනාගතයක් තිබෙන සුන්දර ශ්‍රී ලංකාවක් ගොඩ නගන්න අපි කවුරුත් එකතු වෙමු – ජවිපෙ ලේකම් ටිලිවින් සිල්වා", "News Content": "මුලු රටේම සල්ලි හතර පස් දෙනෙකු කොල්ල කා ඇති බවත් ඔවුන්ගේ කලු සල්ලි ප්‍රියමාලිලා කොල්ලකන සංස්කෘතියෙන් රට මුදවා ගෙන සියලු ජනතාවට යහපත් අනාගතයක් හිමිවෙන සුන්දර ශ්‍රී ලංකාවක් ගොඩ නැගීමේ සටනට සියලු දෙනාම ඒකරාශි වෙන ලෙස ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා ආරාධනා කරයි.  ජාතික ජන බලවේගයේ බණ්ඩාරගම ආසන සමුළුව අමතමින් ජවිපෙ ප්‍රධාන ලේකම්වරයා මෙම ආරාධනය කළේය. එහිදී ඔහු වැඩි දුරටත් දැක්වූ අදහස් සංක්ෂිප්ත කර පහත දැක්වේ. රට පුරාම ජාතික ජන බලවේගයේ ආසන සමුළු පවත්වාගෙන යන අතර, කළුතර දිස්ත්‍රික්කයේ පළමු ආසන සමුළුව බණ්ඩාරගම දී අපි මේ විදියට පවත්වනවා. විශාල ජනතාවක් අප වටා ඒකරාශී වෙමින් සිටින බව රට පුරා යන අපට පැහැදිලි වෙනවා. මහින්ද සමඟ නැඟිටිමු කියලා රට විනාශ කළ රාජපක්‍ෂලා පුංචි පුංචි රැස්වීම් තියාගෙන යනවා. මහින්ද නැඟිට්ටවලා මේ රටට වෙච්ච දේවල් හොඳටෝම ඇති. දැන් අපට ඕනෑ මහින්දලා විනාශ කරපු රට ගොඩනැඟීම වෙනුවෙන් ජනතාව නැඟිට්ටවා, ජනතාවට නායකත්වය දෙන ජනතා විශ්වාසය දිනාගත් ජාතික ජන බලවේගය රටේ පාලනයට පත් කර ගත යුතු වෙනවා. මී ළඟ ආණ්ඩුව පිහිටුවන්නේ වෙන කවුරුත් නොවෙයි, ජාතික ජන බලවේගයයි. මැයි නව වැනිදා මහින්ද රාජපක්‍ෂ අගමැතිකම දාලා පලා ගියා. ජුනි නව වැනිදා බැසිල් රාජපක්‍ෂට මුදල් ඇමැතිකම දාලා යන්න වුණා. ජූලි නව වැනිදා ගෝඨාභය රාජපක්‍ෂට ජනාධිපති ධුරය දාලා පලා යන තත්ත්වයට දැවැන්ත මහජන නැඟිටීමක් ඇති වුණා. මේ නිසා පරණ ජනවරම ආණ්ඩුවට වලංගු නැහැ. ගෝඨාභයට ලැබුණු ජනවරමෙන් රනිල් වික්‍රමසිංහට ජනාධිපති වෙන්න බලයක් නැහැ. නමුත්, ජනතාවට තමන් කැමැති පාලකයෙක්, තමන් කැමැති පාලනයක් පිහිටුවා ගන්න අවස්ථාව දුන්නේ නැහැ. රනිල් වික්‍රමසිංහ කියන්නේ, ජනතාව මන්ත්‍රීකමක්වත් නොදුන් පුද්ගලයෙක්. ඔහුගේ දේශපාලනය අවුරුදු හතළිස්පහකට පස්සේ මන්ත්‍රීකමක්වත් නොදී නෙරපාහැරියා. ඒ නිසා ජාතික ලැයිස්තුවෙන් පත් වුණු රනිල් වික්‍රමසිංහ ගෝඨාභය රාජපක්‍ෂලාගේ කුමන්ත්‍රණයෙන් ජනාධිපති වී රට පාලනය කරනවා. ඒ අතර එයාගේ මාමා කළ ආකාරයට මැතිවරණ කල් දාන්න විවිධ කුමන්ත්‍රණ කරනවා. බෑනා හිටියාට මේක මාමාගේ කාලය නොවෙයි කියලා අපි එයාට මතක් කර දෙනවා. ජනතාව පරණ පක්‍ෂ, පාට අත්හැරලා, එක පෙරමුණකට එක්වෙමින් සිටිනවා. ඒ ජාතික ජන බලවේගය වටායි. මේ කාලය තුළ බදු පිට බදු ගසමින් බර පැටවීමේ කෙළවරක් නැහැ. ලක්‍ෂයක් මාසයකට උපයන කෙනකුට සියයට හයෙන් පටන්ගෙන එතැනින් ඉහළට ආදායම් ලබන හැමෝටම සියයට තිස්හය දක්වා බදු ගහලා තිබෙනවා. තමන් ලබන ආදායමෙන් තුනෙන් එකකටත් වඩා බදු ගහනවා කියන්නේ, සුළුපටු දෙයක් නොවෙයි. මේ නිසාම බැංකු පද්ධතියේ ඉහළ නිලධාරීන් විශ්‍රාම යන්නට සූදානම් වෙනවා. අනෙකුත් රැකියා කරන ඉහළම දැනුමක් සහ නිර්මාණශීලී හැකියා තිබෙන අය රටත් දාලා යනවා. මේ පාලකයන් ආර්ථිකය වැට්ටුවා; නිෂ්පාදනය වැට්ටුවා; රටත් වැට්ටුවා. ජනතාවට බදු පිට බදු පටවන ගමන් අනෙක් පැත්තෙන් දරා ගන්න බැරි උද්ධමනයක් රටේ ඇති කරලා තිබෙනවා. මේ විදියට යන්න බැහැ. මේ අය වට්ටපු රට තව තවත් වට්ටනවා මිස ගොඩ ගන්න සැලැස්මක් නැති අය. නමුත්, ඒ ගොල්ලෝ නම්, ගොඩ යනවා. මේ දවස්වල තැන් තැන්වලට යන සජිත් මහත්තයා විවිධ කතා කියනවා. නමුත්, ඔවුන්ට කිසිම ප්‍රතිපත්තියක් නැහැ. පසුගිය දවස්වල ආණ්ඩුව ගෙන ආ, ජනතාවට අහිතකර එක පනතකටවත් විරුද්ධව ඒ ගොල්ලෝ ඡන්දය දුන්නේ නැහැ. දෙලොවක් අතර රැඳී ඉන්නවා. රනිල් ගෙනාව මිනි අය-වැය, ඛනිජ තෙල් සංස්ථාව විනාශ කරන සංශෝධන පනත වාගේ පනත්වලට විරුද්ධ වුණේ නැහැ. ඛනිජ තෙල් සංස්ථාව කෑලි කෑලිවලට කඩලා විකුණන පනතට විරුද්ධ වුණේ මන්ත්‍රීවරුන් හත්දෙනයි. ඒ හත්දෙනාගෙන් ජාතික ජන බලවේගයේ තුන්දෙනා ම එතැන ඉන්නවා. සජිත්ලා විරුද්ධ වුණෙත් නැහැ. පක්‍ෂ වුණෙත් නැහැ. කිසිම කොන්දක්, ප්‍රතිපත්තියක් නැහැ. තිස්සමහාරාම පැත්තේ ගැමි කාන්තාවන් මහින්ද මහත්තයා නිවන් දකින්න ඕනෑ බව කියලා තිබුණා. අපිත් කියන්නේ, එයා නිවන් දකින්න ඕනෑ කියලයි. අපේ රටේ ණයට කෑම සංස්කෘතියක් කරගෙන අපට හිතන්න බැරි තරම් හොරකම් කර තිබෙනවා. මුළු රටේම සල්ලි හතර පස් දෙනකු ළඟට කොල්ලකාගෙන තිබෙනවා. ඊයේ පෙරේදා හෙළිදරවු වුණු ප්‍රියමාලි සල්ලි කොල්ලකාපු හැටි ගැන පොඩි ගතියක් තිබෙනවා. රටේ ම සල්ලි කොල්ලකෑව කළු සල්ලිකාරයන්ට ප්‍රියමාලි වැඬේ දුන්නා. සල්ලි අහිමි වුණු අය පැමිණිලි කරන්න පොලිසියට යන්නේ නැහැ. පැමිණිලි කළොත්, ඒ සල්ලි උපයා ගත් ආකාරය හෙළි කරන්න ඕනෑ. අනෙක් පැත්තෙන් තව ඕනෑ තරම් සල්ලි ඒ ගොල්ලන්ට තියෙනවා. ඔය අතරේ අභයාරාම පන්සලේ හාමුදුරුවොත් කොළඹ නගර සභාවේ පොහොට්ටු මන්ත්‍රීවරියක් හරහා මේකට පැටළී ඉන්නවා. හාමුදුරුවන්ගේ ‘වී එයිට්’ වාහනය පොහොට්ටු මන්ත්‍රීවරිය ගෙන ගොස් ආපසු දුන්නේ නැති බව කියනවා. ’වී එයිට්’ කියන්නේ, දැන් තිබෙන වටිනාම වාහන වර්ගය. හාමුදුරුවන්ගේ චෝදනාවට උත්තර හැටියට මන්ත්‍රීවරිය කියනවා, එයාගෙන් ලක්‍ෂ පන්සියයක් හාමුදුරුවෝ ගත්තා කියලා. ලක්‍ෂ පන්සියයක් අහිමි වෙලත්, ඒ මන්ත්‍රීවරිය පැමිණිලි කරන්නේ නැහැ. නාගරික මන්ත්‍රී වැටුපෙන් ලක්‍ෂ පන්සියයක් ඉතිරි කරන්නේ කොහොම ද? නාගරික මන්ත්‍රීවරියක් ළඟ ලක්‍ෂ පන්සියයක් ඔය විදියට අත්අරින්න තියෙනවා නම්, රාජපක්‍ෂලා ළඟ කොහොම ඇති ද? රට විනාශ කරලා, මහජන ධනය ප්‍රකෝටි ගණන් කොල්ලකෑ කල්ලියක් මේ ඉන්නේ. දැන් හොරාකෑමට, කොල්ලකෑමට ඇබ්බැහි වෙලා ඒ ගොල්ලෝ. වළ පයයි, ගොඩ පයයි තියාගෙනත් කරන්නේ ඒක. තව හොරා කන්නත්, හොරාකෑ සල්ලිවල නඩුවලින් බේරෙන්නත් බලයේ එල්ලී ඉන්න උත්සාහ කරනවා. අපේ පක්‍ෂයේ නිර්මාතෘ රෝහණ විජේවීර සහෝදරයා කියලා තියෙනවා, “හොරු දවාලට රණ්ඩු වෙනවා, රෑට එකතු වෙලා හොරකමේ යනවා” කියලා. මේගොල්ලෝ මේ දක්වා ඒ වැඬේ එහෙමම කරගෙන, නඩු බේරා ගන්න කටයුතු කළා. දැන් දෙගොල්ලො ම එකට එකතු වී රෑත්, දවාලේත් දෙකේ ම හොරකමේ යනවා. මේ නිසා ජාතික ජන බලවේගයේ පාලනයක් යටතේ ආර්ථිකය ගොඩනඟමින්, රටේ සමස්ත ජනතාවට සාධාරණ ලෙස ප්‍රතිලාභ බෙදී යන ආකාරයට අපේ ප්‍රතිපත්ති ක්‍රියාත්මක කරනවා. අපට මේ වාගේ ම ආණ්ඩුවක් හදන්න ඕනෑ නම්, මෙහෙම වැඩ කරන්න අවශ්‍ය නැහැ. නමුත්, රටත්, ජනතාවත් දිනවන වැඩපිළිවෙළකට සියලු දෙනා ම එකතු වෙමු කියලා අපි ආරාධනා කරනවා. පොහොට්ටුවට ඡන්දය දුන් ජනතාව පාවා දීලා, රනිල් වික්‍රමසිංහ ජනාධිපති කරන්න මහින්ද රාජපක්‍ෂට පුළුවන් නම්, ඒ වාගේ පක්‍ෂ අත්හරින්න. කාටත් එන්න විවෘත ජාතික ජන බලවේගය වටා අපි කවුරුත් එකතු වෙමු. අපි කවුරුත් එකතු වී ලංකා ඉතිහාසය ජනතාවාදී ආකාරයෙන් අලුතින් ලියමු. ඒ ගමනට එකතු වෙන්න, ධෛර්යය දෙන්න රටේම ජනතාව සූදානම්. මේක ඔබේත්, අපේත් කාලයයි. අපි ඡන්දයක් දිනාගෙන, අප කාටත් යහපත් අනාගතයක් තිබෙන සුන්දර ශ්‍රී ලංකාවක් ගොඩනඟන සටනට අපි කවුරුත් එකතු වෙමු කියලා ආරාධනා කරනවා.", "URL": "https://lankatruth.com/si/?p=141382", "Category": "පුවත්", "Parent URL": null}