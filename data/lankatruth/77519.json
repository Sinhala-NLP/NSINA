{"Source": "Lankatruth", "Timestamp": "July 12, 2019", "Headline": "කොළඹ වරාය අපිට දෙන්න… අපිට පුළුවන් දියුණු කරන්න… ජපන් – ඉන්දීය ගිවිසුම අහෝසි කරන්න", "News Content": "කොළඹ වරායේ නැගෙනහිර පර්යන්තය පුද්ගලීකරණය කිරීම සඳහා අත්සන් තබන ලද සහයෝගිතා ගිවිසුම අහෝසි කර එම පර්යන්තය ශ‍්‍රී ලංකා වරාය අධිකාරිය යටතේ ක‍්‍රියාත්මක කරන ලෙස ඉල්ලා සිටීමින් කොළඹ වරාය නැගෙනහිර පර්යන්තය රැක ගැනීමේ ජාතික ව්‍යාපාරය විසින් ඊයේ (11) අග්‍රාමාත්‍ය රනිල් වික්‍රමසිංහ මහතා වෙත ලිපියක් යොමු කර තිබේ. කොළඹ වරාය නැගෙනහිර පර්යන්තය රැක ගැනීමේ ජාතික ව්‍යාපාරයේ කැඳවුම්කරු චන්ද්‍රසිරි මහගමගේ මහතාගේ අත්සනින් මූලික කරුණු 08ක් සඳහන් කරමින් යොමු කර ඇති එම ලිපිය පහතින් පල වේ. 2019.07.11 අග‍්‍රාමාත්‍ය තුමා, අග‍්‍රාමාත්‍ය කාර්යාලය, කොළඹ 01. ගරු අග‍්‍රාමාත්‍යතුමණි, කොළඹ වරායේ නැගෙනහිර පර්යන්තය පුද්ගලීකරණය කිරීම සඳහා අත්සන් තබන ලද සහයෝගිතා ගිවිසුම අහෝසි කර එම පර්යන්තය ශ‍්‍රී ලංකා වරාය අධිකාරිය යටතේ ක‍්‍රියාත්මක කරන ලෙස ඉල්ලා සිටීම. ඔබතුමාගේ රජය විසින් විෂය භාර අමාත්‍යවරයාගේ මූලිකත්වයෙන් කොළඹ වරාය නැගෙනහිර පර්යන්තය සංවර්ධනය කර පවත්වාගෙන යාම සඳහා ශ‍්‍රී ලංකාව, ජපානය හා ඉන්දියාව සමග සහයෝගිතා ගිවිසුමකට පසුගිය මැයි 28 දින අත්සන් තබා ඇත. මෙම කරුණු පිලිබඳ ඔබතුමාගේ අවධානය යොමු කර ශ‍්‍රී ලංකා වරාය අධිකාරියේ පැවැත්මට අතිශයින් වැදගත් වූද, ජාතික ආරක්ෂාවට බලවත් තර්ජනයක් විය හැකි වූද, ශ‍්‍රී ලංකා ආර්ථිකයට ප‍්‍රබල ප‍්‍රහාරයක් ගෙන දෙන්නා වූද, වරාය සේවක රැකියා වලට බරපතල අනතුරුදායක තත්වයක් ගෙන දෙන්නා වූද, කොළඹ වරායේ නැගෙනහිර පර්යන්තය පෞද්ගලීකරණ කිරීමට අදාලව අත්සන් තබන ලද සහයෝගීතා ගිවිසුම අහෝසි කරන ලෙසත් නැගෙනහිර පර්යන්තය ශ‍්‍රී ලංකා වරය අධිකාරිය යටතේ ක‍්‍රියාත්මක කිරීමට අවශ්‍ය මැදිහත්වීම සිදුකරන ලෙසත් අප කොළඹ වරාය නැගෙනහිර පර්යන්තය රැක ගැනීමේ ජාතික ව්‍යාපාරය ලෙස ඔබතුමා ඇතුළු ආණ්ඩුවෙන් ඉල්ලා සිටිමු. ගරු අග‍්‍රාමාත්‍යතුමණි, ඔබ තුමා හා විෂය භාර අමාත්‍යතුමාද සිටින කඩිනම් සාකච්ඡාවක් අප ජාතික ව්‍යාපාරය වෙත ලබා දෙන ලෙසද වැඩි දුරටත් ඉල්ලා සිටිමි. ස්තුතියි. මෙයට, මෙහෙයුම් කමිටුවේ උපදෙස් පරිදි චන්ද්‍රසිරි මහගමගේ කැඳවුම්කරු පිටපත් –", "URL": "https://lankatruth.com/si/?p=77519", "Category": "පුවත්", "Parent URL": null}