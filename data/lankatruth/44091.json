{"Source": "Lankatruth", "Timestamp": "November 20, 2017", "Headline": "මොරගහකන්දේ වතුර පොලොන්නරුවේ වැව් සඳහා නොදුන්නොත් ගොවි අරගලයක්‌ අරඹනවා", "News Content": "මොරගහකන්ද ජලාශයේ රැස්‌කරගෙන ඇති ජලය පොලොන්නරුවේ වැව් සඳහා කඩිනමින් මුදාහැරීමට මහවැලි බලධාරීන් ක්‍රියා නොකළහොත් මෙම සතියේ දැවැන්ත ගොවි අරගලයක්‌ සිදුකරන බව සමස්‌ත ලංකා ගොවිජන සම්මේලනයේ ප්‍රධාන ලේකම් ටී. බී. සරත් මහතා කියා සිටියි. මෙවර මහ කන්නයේ වගාව සඳහා පොලොන්නරුවේ වැව්වලින් ජලය නිකුත් නොකිරීම සම්බන්ධයෙන් අදහස්‌ දැක්‌වූ ප්‍රධාන ලේකම්වරයා මේ බව සඳහන් කළේය. වැඩිදුරටත් අදහස්‌ දැක්‌වූ ඔහු මෙසේ ද සඳහන් කළේය. වෙනදා ස්‌වාභාවිකව අඹන් ගඟ දිගේ පොලොන්නරුවට වතුර ආවා. එතකොට මහ කන්නයේ ඇතිවන වැස්‌සත් එක්‌ක ගොවියෝ නිසි කලට වගා කළා. දැන් මොරගහකන්ද හදලා ඒ එන වතුර පාර හිර කළා. මේ වෙනකොට එතන වතුර අක්‌කර අඩි දෙලක්‍ෂ තිස්‌දහසක්‌ විතර තියෙනවා. ඊට ඉහළින් තියෙන පොල්ගොල්ල, වික්‌ටෝරියා, කොත්මලේ ජලාශවලත් වතුර තියෙනවා. නමුත් පොලොනනරුවේ වැව්වලට වතුර නැහැ. මොරගහකන්ද ඇතුළු ජලාශ හැදුවේ කෘෂිකර්මාන්තයට කියල කියන්නේ. නමුත් ඒ දේ අද සිද්ධ වෙන්නේ නැහැ. පසුගිය කන්න දෙකම අසාර්ථක වුණා. ගොවියන්ට කර කියා ගන්න දෙයක්‌ නැතිව ඉන්නේ. ඒ මදිවට මෙදා මහ කන්නයෙත් වගාවට ජලය නිකුත් කරන්න කල් යල් බල බලා ඉන්නේ. මෙම තත්ත්වය නිසා මුළු රජරටම නියඟයට ගොදුරු වෙලා. මොරගහකන්දෙන් ඉහළ ජලාශවලත් රඳවාගෙන ඉන්න වතුර බැහැල රජරට වැව්වලට දෙන්න. මේ ගැන අවධානයක්‌ යොමු කළේ නැත්නම් ගොවිජන සම්මේලනය හැටියට අපි දැවැන්ත ගොවි අරගලයක්‌ දියත් කරනවා.", "URL": "https://lankatruth.com/si/?p=44091", "Category": "පුවත්", "Parent URL": null}