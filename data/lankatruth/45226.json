{"Source": "Lankatruth", "Timestamp": "December 15, 2017", "Headline": "උතුර ගැන සාකච්ඡාවකට ද. කොරියාව හා චීනය සූදානම් වේ!", "News Content": "දකුණු කොරියානු ජනාධිපති මුන්.ජේ. ඉන් උතුරු කොරියාව පිළිබඳ සාකච්ඡා කිරීම සඳහා චීන ජනාධිපති ෂී ජින් පින්ග් හමුවීමට නියමිත බව විදෙස් මාධ්‍ය වාර්තා කරයි. උතුරු කොරියාව පිළිබඳ පරස්පර ප්‍රතිචාරයන් ඇමෙරිකාව විසින් නිකුත් කරමින් තිබියදී දකුණු කොරියාව මෙලෙස චීනය සමග සාකච්ඡා කිරීමට සැරසීම විශේෂත්වයක් ගෙන තිබේ. උතුරු කොරියාව දිගින් දිගටම අත්හදා බලමින් සිටින න්‍යෂ්ටික අවි හා දිගු දුර මිසයිලවලට ප්‍රතිචාරයක් ලෙස ඇමෙරිකානු තාඩ් මිසයිල ආරක්ෂණ පද්ධතියක් දකුණු කොරියාව තුළ ස්ථාපිත කිරීමට ඇමෙරිකාව කටයුතු කළ අතර ඊට චීනය බලවත් විරෝධය දැක්වීමත් සමග දකුණු කොරියාව හා චීනය අතර සබඳතා දුරස් වූඅතර චීනය දකුණු කොරියානු සමාගම් වෙත ආර්ථික සම්බාධකද පැණවීය. උතුරු කොරියාව පිළිබඳ ට්‍රම්ප් ජනාධිපතිවරයා විවිධ ප්‍රාකශයන් සිදු කරමින් තිබියදී ඇමෙරිකානු රාජ්‍ය ලේකම් රෙක්ස් ටිලර්සන් පසුගියදා ප්‍රකාශ කර සිටියේ පූර්ව කොන්දේසි කිසිවකුත් නොමැතිව උතුරු කොරියාව සමග සාකච්ඡා පැවැත්වීමට ඇමෙරිකාව සූදානම් බවයි. එම ප්‍රකාශයට රුසියාව හා චීනය සිය ප්‍රසාදය පළකර ඇති අතර දකුණු චීන මුහුදේ නිර්මාණය වෙමින් පවතින යුද උණුසුම යම්තාක් දුරකට සමනය කිරීමට එම ප්‍රකාශය සමත්ව ඇති බවට විදෙස් මාධ්‍ය වාර්තා කරයි.", "URL": "https://lankatruth.com/si/?p=45226", "Category": "විදෙස් පුවත්", "Parent URL": null}