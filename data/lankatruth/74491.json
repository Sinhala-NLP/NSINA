{"Source": "Lankatruth", "Timestamp": "May 23, 2019", "Headline": "වඳ සැත්කම් 4000 ගැන “දිවයින” ප්‍රවෘත්තිය බොරු බව පොලිසියත් තහවුරු කරයි", "News Content": "තවුහිද් ජමාත් සංවිධානයේ ප්‍රභල සාමාජිකයෙක් බවට සැක වෛද්‍යවරයෙකු විසින් සිංහල බෞද්ධ මවුවරුන් 4000කට අධික පිරිසක් වඳ භාවයට පත් කළ බව කියමින් “දිවයින” පුවතපතේ අද (23) පල වූ ප්‍රවෘත්තිය සම්පූර්ණයෙන්ම ව්‍යාජ ප්‍රවෘත්තියක් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කරයි. එම ප්‍රවෘත්තිය පල කළ පුවත්පත සම්බන්ධයෙන් පූර්ණ විමර්ශනයක් අද සිට ආරම්භ කළ බවද ඒ මහතා සඳහන් කරයි. අදාළ ප්‍රවෘත්තිය පිළිබඳ ජනතා විමුක්ති පෙරමුණේ නායක, පාර්ලිමෙන්තු මන්ත්‍රී අනුර දිසානායක මහතා විසින් අද පාර්ලිමේන්තුවේදී කථානායකවරයාගේ අවධානයට යොමු කළ අතර ඉන් පසු මේ සම්බන්ධයෙන් අදාල අංශවල වැඩි අවධානයක්ද යොමු විය. එහිදී පාර්ලිමේන්තු මන්ත්‍රී අනුර කුමාර දිසානායක මහතා විසින් පෙන්වා දුන්නේ මෙම සිදුවීම තත්ත්වය සත්‍ය සිදුවීමක් නම් එය ඉතා බරපතළ බවයි. මේ අතර අනෙක් ජාතිකත්වයන් නියෝජනය කරන පුද්ගලයින් මෙම පුවත හේතුවෙන් මුස්ලිම් වෛද්‍යවරයෙකුගෙන් ප්‍රතිකාර ලබා ගැනීම පවා ප්‍රතික්ෂේප කරන තත්ත්වයක් උදා විය හැකි බව මන්ත්‍රීවරයා මෙහිදී වැඩිදුරටත් පෙන්වා දුන්නේය. එමෙන්ම මෙම පුවත ජනතාව අතර ගැටුමක් සහ සැකයක් ඇති කළ හැකි තත්ත්වයක් බවත් මුස්ලිම් වෛද්‍යවරුන් රෝහල්වලින් පලවාහරින තත්ත්වයක්ද උද්ගතවිය හැකි බව අනුර දිසානායක මහතා පවසයි. මේ හේතුවෙන් රජය විසින් මෙම පුවත සම්බන්ධයෙන් නිසි පරික්ෂණයක් කරන ලෙස පාර්ලිමෙන්තු මන්ත්‍රී අනුර දිසානායක මහතා ආණ්ඩුවෙන් ඉල්ලා සිටියි. එහිදී කථානායක කරූ ජයසූරිය මහතා කියා සිටියේ මෙම පුවත අද උදෑසන දුටු විගස වැඩබලන පොලිස්පති වරයාට සහ බුද්ධි අංශ ප්‍රධානීගෙන් විමසා සිටි බවත් එම පුවත අසත්‍ය පුවතක් බව ආරක්ෂක ප්‍රධානීන් විසින් කියා සිටි බවයි. මේ සම්බන්ධයෙන් වහාම පාර්මේන්තුවට වාර්තාවක් ලබා දෙන ලෙසද අනුර දිසිනාක මහතා අණ්ඩුවට අවධාරණය කළේ ය.", "URL": "https://lankatruth.com/si/?p=74491", "Category": "පුවත්", "Parent URL": null}