{"Source": "Lankatruth", "Timestamp": "April 27, 2017", "Headline": "ආණ්ඩුව ඉන්නේ වලිගෙ පාගගෙන – යුක්තිය, සාධාරණය නියෝජනය නොකරන ඕනෑම ජනතා විරෝධි තත්වයකට එරෙහිව අපි සටන් වදිනවා", "News Content": "යුක්තිය හා සාධාරණය නියෝජනය නොකරන කිසිදු නීතියක්, ව්‍යවස්ථාවක්, අණ පනතක් හෝ හමුදා බලඇණියක් පිළිගැනීමට අප කිසිසේත් සූදානම් නැති බවත් එවැනි ඕනෑම ජනතා විරෝධි තත්වයකට එරෙහිව සටන් වැදීමේ හැකියාවද ඒ සඳහා වූ පූජනීය අයිතියද තමන් සතුව ඇති බවත් සඳහන් කරමින් ජාතික වෘත්තීය සමිති මධ්‍යස්ථානය මාධ්‍ය නිවේදනයක් නිකුත් කරමින් කියා සිටියි. එහි සභාපති, ජවිපෙ දේශපාලන මණ්ඩල සභික කේ.ඩී. ලාල්කාන්ත මහතාගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ. “යෝජිත විශේෂ හමුදා බලඇණියට විරෝධය තමන්ගේ ඉල්ලීම් මුල්කරගනිමින් විවිධ සංවිධාන හා ජන කණ්ඩායම් විසින් සංවිධානය කරනු ලබන උද්ඝෝෂණ හා අරගල, මර්ධනය කිරීම සඳහා ඇමති සරත් ෆොන්සේකාගේ නායකත්වයෙන්, විශේෂ හමුදා බලඇණියක් ගොඩනැගීමට ආණ්ඩුවේ අනුමැතිය ලැබී ඇති බවට මාධ්‍ය විසින් වාර්තාකර තිබුණි. නොයෙකුත් කරුණු මත රට පුරා හතර දිග්භාගයෙන් ආණ්ඩුවට එරෙහි උද්ඝෝෂණ හා අරගල එක පිට එක නිර්මාණය වෙමින් පවතී. මේ කිසිදු ගැටළුවකට පිළිගත හැකි සාධාරණ විසඳුම් ලබා දීමට සූදානම් නැති රනිල්-මෛත‍්‍රී හවුල් ආණ්ඩුව, එම අරගල මර්ධනය කිරීම සඳහා අඳබාල තීරණයක් ගෙන තිබේ. “අරගල හේතුවෙන් ජනතාව පීඩාවට පත්වේ” යැයි යන කරුණට මුවා වී සාධාරණය ඉල්ලා සටන් වදින ජනතාව මර්ධනය කිරීමට දරන උත්සහයට අපගේ බලවත් විරෝධය පළකර සිටිමු. සාධාරණය ඉල්ලා අරගල භූමියට එක්වන ජනතාව, හිටපු හමුදා නායකයෙකු යොදවා බිය ගන්වා, මර්ධනයට ලක්කර, නිහඬ කළහැකි යැයි විශ්වාස කරන්නේ නම් එය ආණ්ඩුව විසින් තමන්ගේ වලිගය පාගා ගැනීමකි. යුක්තිය හා සාධාරණය නියෝජනය නොකරන කිසිදු නීතියක්, ව්‍යවස්ථාවක්, අණ පනතක් හෝ හමුදා බලඇණියක් පිළිගැනීමට අප කිසිසේත් සූදානම් නැත. එවැනි ඕනෑම ජනතා විරෝධි තත්වයකට එරෙහිව සටන් වැදීමේ හැකියාවද ඒ සඳහා වූ පූජනීය අයිතියද අප සතුය. ඒ නිසා කළ යුත්තේ ජනතාවගේ සාධාරණ ඉල්ලීම් සඳහා පිළිගත හැකි විසඳුම් ලබා දීමයි. එසේ නොකොට මර්ධනයේ හස්තය දිගු කරන්නේ නම්, ඒ නිසාම ඇති වන සියළු අනිටු ඵලවිපාකයන්ට ආණ්ඩුව විසින් වගකිවයුතු බවත් මර්ධනකාරී ආණ්ඩුව ගෙදර යැවීම සඳහා වන සටනට කොන්දේසි විරහිතව පනපොවන බවත් අප අවධාරණය කර සිටිමු.  ස්තූතියි. මෙයට, කේ.ඩී. ලාල්කාන්ත සභාපති ජාතික වෘත්තීය සමිති මධ්‍යස්ථානය.”", "URL": "https://lankatruth.com/si/?p=33434", "Category": "පුවත්", "Parent URL": null}