{"Source": "Lankatruth", "Timestamp": "October 9, 2023", "Headline": "අදින් පසු යළි පොලිස්පති පුටුව හිස්වෙයි", "News Content": "පොලිස්පති සී.ඩී වික්‍රමරත්නට ලබාදී තිබු මස තුනක සේවා දිගුව අද (09) දිනයෙන් අවසන් වන අතර ඉන්පසු ඒ සදහා පත්කරන්නේ කවුරුන්ද යන්න මේ වනතෙක් ප්‍රකාශයට පත් කර නොමැත. ආණ්ඩුක්‍රම ව්‍යවස්ථවේ ප්‍රතිපාදන අනුව හා ආණ්ඩුක්‍රම ව්‍යවස්ථා සභාවේ ආවරණ අනුමැතියට යටත්ව මීට පෙර අවස්ථා දෙකකදීම පොලිස්පති සී.ඩී වික්‍රමරත්න වෙත සේවා දිගු ලබා දීමට කටයුතු කර තිබිණි. එක් අවස්ථාවකදී ඔහුට සේවා දිගුව ලබා දී තිබුනේ විශ්‍රාම ගෙන, සිය බඩු බාහිරාධියද රැගෙන සිය පුද්ගලික නිවස බලා ගොස් දින 14කට පසුවය. එනම් ජුනි 25 වනදා ඔහුගේ මාස තුනකට ධීර්ග කළ සේවා කාලය අවසන් වූ අතර පසුව පසුගිය ජුලි මස 09දා සිට යළි ඔහුට සේවා දිගුවක් ලබා දෙන ලදී. මේ වනවිට නව පොලිස්පතිවරයා පත් කිරීමට අදාළව ව්‍යවස්ථා සභාවට මේ වන තෙක් කිසිම නමක් යෝජනා වී නැති බව වාර්තාවේ. කෙසෙවෙතත් පොලිස්පති පුටුවට පොලිසියේ ඉහළ නිලධාරීන් කිහිපදෙනෙකුම තරග කරමින් සිටින බවද ආරංචි මාර්ග සදහන් කරයි.", "URL": "https://lankatruth.com/si/?p=152994", "Category": "පුවත්", "Parent URL": null}