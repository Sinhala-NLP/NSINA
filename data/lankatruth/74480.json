{"Source": "Lankatruth", "Timestamp": "May 23, 2019", "Headline": "ගෝඨාට එරෙහි රාජ්‍ය මුදල් අවභාවිතා නඩුව දිනපතා විභාගයට දින දෙයි", "News Content": "පැවති මහින්ද රාජපක්ෂ පාලන සමයේ ඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී රාජ්‍ය මුදල් රුපියල් මිලියන 33.9ක් සාවද්‍ය පරිහරණය කිරීමේ සිද්ධිය සම්බන්ධයෙන් ගෝඨාභය රාජපක්ෂ මහතා ඇතුළු හත්දෙනෙකුට එරෙහිව පවරා ඇති නඩුව ජූනි මස 19 වැනිදා සිට දිනපතා විභාගයට ගැනීමට විනිසුරු සම්පත් අබේකෝන්, විනිසුරු සම්පත් විජේරත්න සහ විනිසුරු චම්පා ජානකි රාජරත්න යන ස්තීර ත්‍රිපුද්ගල විනිසුරු මණ්ඩලය අද (23) නියෝග කර තිබේ. මෙම සිද්ධිය සම්බන්ධයෙන් චෝදනා ලැබ සිටින ගෝඨාභය රාජපක්ෂ මහතා හැර නඩුවේ දෙවැනි, පස්වෙනි, හයවෙනි සහ හත්වෙනි විත්තිකරුවන් වෙනුවෙන් ඉදිරිපත් කළ මූලික විරෝධතා ප්‍රතික්ෂේප කර නඩුව විභාගයට ගැනීමටද ස්තීර ත්‍රිපුද්ගල මහාධිකරණය අද නියෝග කර ඇත. ඉකුත් මහින්ද රාජපක්ෂ පාලන සමයේ හම්බන්තොට මැදමුලන ප්‍රදේශයේ ඩී.ඒ රාජපක්ෂ අනුස්මරණ කෞතුකාගාරය ඉදිකිරීමේ දී රුපියල් මිලියන 33.9ක රජයේ මුදල් සාවද්‍ය ලෙස පරිහරණය කිරීම තුළින් පොදු දේපළ පනත යටතේ වරදක් සිදුකර ඇතැයි චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ සහ ඉඩම් ගොඩකිරීමේ හා සංවර්ධනය කිරීමේ සංස්ථාවේ හිටපු සභාපති ප්‍රසාද් හර්ෂණ ද සිල්වා, එම සංස්ථාවේ අධ්‍යක්ෂ මණ්ඩලය සාමාජිකයින් ඇතුළු හත් දෙනෙකුට එරෙහිව නීතිපතිවරයා මෙම නඩුව ගොනු කර තිබේ. තමන් එසේ සාවද්‍ය ලෙස පරිහරණය කළ රුපියල් මිලියන 33.9ක මුදල් ආපසු ඉඩම් ගොඩ කිරීමේ හා සංවර්ධනය කිරීමේ සංස්ථාවට ගෙවූ බව ගෝඨභය රාජපක්ෂ මහතා පසුගිය වසරේ අවස්ථාවකදී මාධ්‍ය වෙත ප්‍රකාශයක් ලබා දෙමින් පැවසීය.", "URL": "https://lankatruth.com/si/?p=74480", "Category": "පුවත්", "Parent URL": null}