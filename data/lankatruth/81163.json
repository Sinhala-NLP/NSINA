{"Source": "Lankatruth", "Timestamp": "September 19, 2019", "Headline": "තාජුඩීන් ඝාතනයේ සාක්ෂි වසන්කර ඇතැයි චෝදනා එල්ලවූ කොළඹ හිටපු JMOට එරෙහි නඩුව ලබන 3 වැනිදා කැඳවයි", "News Content": "ප්‍රසිද්ධ රගර් ක්‍රීකඩ වසීම් තාජුඩීන් ඝාතන සිද්ධියේ සාක්ෂි වසන්කළ බවට චෝදනා එල්ලවී සිටින කොළඹ හිටපු ප්‍රධාන අධිකරණ වෛද්‍ය නිලධාරී මහාචාර්ය ආනන්ද සමරසේකර මහතාට එරෙහිව නීතිපතිවරයා විසින් ගොනුකර ඇති නඩුව ඔක්තෝබර් මස 3 වැනිදා කැඳවීමට කොළඹ මහාධිකරණ විනිසුරු මංජුල තිලකරත්න මහතා අද(19) නියෝග කළේය. මෙම නඩුවට අදාල විත්තිකාර පාර්ශ්වයේ මූලික විරෝධතා අද ඉදිරිපත් කරන බව පසුගිය නඩු වාරයේ දන්වා සිටිය ද විත්තියේ නීතීඥවරයා අද දිනයේ අධිකරණයේ පෙනී නොසිටීම හේතුවෙන් මූලික විරෝධතා ලබන මස 3 වැනිදා ඉදිරිපත් කරන ලෙස අධිකරණය නියෝග කළේය. 2012 වසරේ මැයි 17 වැනිදා රගර් ක්‍රීඩක වසීම් තාජුඩීන් මහතාගේ සිරුර නාරාහේන්පිට ශාලිකා ක්‍රීඩාංගනය ඉදිරිපිට පිලිස්සෙමින් තිබූ රථයක තිබියදී සොයාගත් අතර සිද්ධියට අදාල පශ්චාත් මරණ පරීක්ෂණය පැවැත්වීමට විත්තිකාර හිටපු අධිකරණ වෛද්‍ය ආනන්ද සමරසේකර මහතාට පැවරුණි. එහිදී විත්තිකරු එම කාර්යයට සක්‍රීයව දායක නොවී ඔහුගේ කනිෂ්ඨ වෛදවරු දෙදෙනෙකු ලවා එම පරීක්ෂණය සිදුකර ඇති බවත් පසුව පස්චාත් මරණ පරීක්ෂණයට සිදුකිරමේදී ඉන් ඉවත් කරගත් වැදගත් අස්ථි කොටස් දෙකක් අස්ථාන ගතකොට වැදගත් සාක්ෂි විනාශකර ඇති බවත් චෝදනා කරමින් නීතිපතිවරයා විසින් මෙම නඩුව ගොනුකර ඇත.", "URL": "https://lankatruth.com/si/?p=81163", "Category": "පුවත්", "Parent URL": null}