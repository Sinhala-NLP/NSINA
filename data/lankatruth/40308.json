{"Source": "Lankatruth", "Timestamp": "September 2, 2017", "Headline": "හොරාගෙන් පේන අහන ජනාධිපති කමිටුව", "News Content": "සයිටම් අර්බුදය විසඳීම සඳහා ජනාධිපති මෛත්‍රීපාල සිරිසේන මහතා විසින් කමිටුවක් පත්කර ඇති බවට ඊයේ (01) දින මාධ්‍ය වාර්තා කර තිබූ බවත් මෙම කමිටුව පත්කිරිම හොරාගේ අම්මාගෙන් පේන ඇහීමක් නොව හොරාගෙන්ම පේන ඇහීමක් යැයි සඳහන් කරමින් ජාතික වෘත්තීය සමිති මධ්‍යස්ථානය මාධ්‍ය වෙත නිවේදනයක් නිකුත් කර තිබේ. ජාතික වෘත්තීය සමිති මධ්‍යස්ථානයේ සභාපති කේ. ඩී. ලාල්කාන්ත මහතාගේ අත්සනින් නිකුත් කර ඇති එම නිවේදනය පහතින් පල වේ. “මාධ්‍ය නිවේදනයයි 2017.09.02 හොරාගෙන් පේන අහන ජනාධිපති කමිටුව සයිටම් අර්බුදය විසඳීම සඳහා ජනාධිපති මෛත්‍රීපාල සිරිසේන මහතා විසින් කමිටුවක් පත්කර ඇති බවට ඊයේ (01) දින මාධ්‍ය වාර්තා කර තිබුණි. පළමුව කිවයුත්තේ මෙම කමිටුව හොරාගේ අම්මාගෙන් පේන ඇහීමක් නොව හොරාගෙන්ම පේන ඇහීමක් බවය. විශේෂයෙන් මේ වනවිට සයිටම් හොර උපාධි කඩය සම්බන්ධ අර්බුදය මුළු මහත් සමාජයම වෙලාගත් එකක් බවට පත්ව ඇත. උසස් පෙළ ඉහළ ප‍්‍රතිඵල ලබා වෛද්‍ය පීඨවලට ඇතුළත් වූ සිසුන් 8,000කට ආසන්න පිරිසක් මාස 08කට ආසන්න කාලයක් පංති වර්ජනයක නියැලී සිටී. ඒ නිසාම අප රට ඉදිරි වසර කිහිපය තුළ බරපතළ වෛද්‍ය හිඟයකට මුහුණදීමේ අනතුරකට පවා පත්ව ඇත. ඒ අතරම 2016 උසස් පෙළ සමත් වෛද්‍ය පීඨවලට ඇතුළත්වීමට සිටින දරුවන්ට මෙන්ම මෙවර උසස් පෙළ විභාගයට මුහුණ දුන් දරුවන්ටද මේ නිසාම ගැටළු ගණනාවකට මුහුණ දීමට සිදුව ඇත. එමෙන්ම රජයේ වෛද්‍යවරු අවස්ථා ගණනාවකදී සිදුකළ වැඩවර්ජන නිසාත් ඉදිරියේදී දියත්වීමට නියමිත වැඩවර්ජන නිසාත් රෝහල් පද්ධතිය බරපතළ අර්බුදයකට ඇද වැටී ඇති අතර රජයේ රෝහල්වලින් ප‍්‍රතිකාර ලබන සාමාන්‍ය පංතියේ ජනතාවට දැඩි අපහසුතාවයන්ට පත්වීමට සිදුව ඇත. නමුත් ඒ කිසිවක් මායිම් නොකරන වත්මන් මෛත්‍රී – රනිල් හවුල් ආණ්ඩුව සයිටම් අර්බුදය විසඳීම දිනෙන් දින කල් තබමින් සිටී. දැන් නවතම නාඩගම කරලියට පැමිණ ඇත. ඒ අලුත් ජනාධිපති කමිටුවයි. හොරාගෙන් පේන ඇසීමකට වඩා යමක් ඒ තුළ නැත. එම කමිටුවේ කිසිවෙක් ස්වාධීන මතධාරීන් නොවන අතර ආණ්ඩුවේ උවමනාවන් නියෝජනය කරන්නන්ය. ඔවුන් සෑම විටම පෙනී සිට ඇත්තේ සයිටම් සම්බන්ධ ආණ්ඩුවේ ක්‍රියාමාර්ග අනුමත කරමින් සහ දිරිගන්වමින්ය. එබැවින් ජාතික වෘත්තීය සමිතිය මධ්‍යස්ථානය ලෙස උක්ත කමිටුව කිසිසේත් මෙම ගැටළුව විසඳීමට සමත් නොවන, තවදුරටත් මෙම ගැටළුව ඇදගෙන යාමේ උවමනාවට පත්කළ එකක් බවත් එය තරයේ ප‍්‍රතික්ෂේප කරන බවත් අවධාරණය කරමු. එමෙන්ම මෙවැනි ව්‍යාජ කමිටු මගින් හෝ ජනතාව රවටන බාල උපක‍්‍රම මගින් සයිටම් හොර උපාධි කඩයට එරෙහි සටන කිසිසේත් අඩපන නොවන බවත් සයිටම් වසා දමන තෙක් ඊට එරෙහි අරගලය ඉදිරියට ගෙන යන බවත් වැඩි දුරටත් අවධාරණය කරමු. ස්තූතියි. මෙයට, කේ.ඩී. ලාල්කාන්ත සභාපති ජාතික වෘත්තීය සමිති මධ්‍යස්ථානය”", "URL": "https://lankatruth.com/si/?p=40308", "Category": "පුවත්", "Parent URL": null}