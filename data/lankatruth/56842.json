{"Source": "Lankatruth", "Timestamp": "July 28, 2018", "Headline": "රජයේ නිලධාරීන්ගේ වියදම්වලටත් බදු", "News Content": "රජයේ ඉහළ නිලධාරීන්ට ලබා දෙන දුරකථන බිල් පත් සහ ඉන්ධන වියදම් දීමනාව ඇතුලු රාජ්‍යය වෙනුවෙන් රාජ්‍යයේ නියෝගය පරිදි කරන්නා වූ වියදම් දීමනා ද එම නිලධාරීන්ගේ ආදායමක් සේ සලකා උපයන විට බදු ගෙවීමේ බද්ද අය කර ගන්නා බව අනාවරණය වේ. මේ වනවිට ජනතාවගෙන් බදු ගැනීම දැඩි ව්‍යාකූල තත්ත්වයකට පත් කර බොහෝ දෙනෙකුට තේරුම් ගැනීමට පවා නොහැකි අවුලක් කර අනිසි ලෙස බදු පටවා බදු මූලධර්ම පවා උල්ලංඝනය කර ඇත. බදු මූලධර්මවලවල මූලික කරුණක් වන්නේ බද්දක් මත බද්දක් නොගැසීමත්, බදු අනුපාතය සාධාරණ වීමත්ය. නමුත්, මේ වනවිට සියලු ම ජනතාවට බලපාන ඉන්ධන මිල සහ දුරකථන ගාස්තු මත බදු පිට බදු පටවා තිබේ. ඉහළ නිලධාරීන්ට ලබා දෙන ඉන්ධන සහ දුරකථන දීමනා යනු වියදමක් මත බදු ගැසීමක් වී තිබේ. වියදම මත බදු පනවා ඇත්තේද බදු පිට බදු පදනමින් වන අතර එම දීමනා මත පනවා ඇත්තේ, ආදායම් බදු වීම විශේෂත්වයක් ය. ඉන්ධන සහ දුරකථන බිල් පත් ගණනය කිරීමේ දී ම එයට බද්දක් එකතු කර තිබේ. එය මත ම සිට උපයන විට ගෙවීම් බද්දක් ද මෙහි දී අය කෙරේ. අනෙක් පැත්තෙන් දුරකථන හා ඉන්ධන දීමනා යනු එම නිලධාරීන්ගේ ආදායමක් නොවන අතර, රජයේ නිශ්චිත කාර්යයක් ඉටු කිරීම සඳහා වැය කරන ලෙස රජය විසින් කරන ලද නියෝගයක් ප‍්‍රතිපූර්ණය කිරීමක් වේ. ඒ හැර නිලධාරියා පාරිභෝගිකයකු ලෙස වුවමනාවන් අනුව දරන්නක් නොවේ. නිදර්ශනයක් ලෙස යම් නිලධාරියකුට රුපියල් 20,000ක ඉන්ධන දීමනාවක් ලබා දෙන්නේ නම්, එය එම නිලධාරියාගේ ආදායමක් නොව. රජයේ කාර්යයක් කිරීම සඳහා රුපියල් 20,000ක ඉන්ධන පාවිච්චි කරමින්, රජයේ කටයුතු කර දෙන ලෙස කරන ලද නියෝගයක් වී ඇත. ඒ අනුව ඉන්ධන වියදම් දැරීමේ දී ඒ තුළ ඉන්ධන මත පනවා තිබෙන බදු අයත් වන අතර එම නිලධාරියාගේ වැටුපට ඉන්ධන වියදම එකතු කර එය ද ඇතුළත්ව උපයන විට බදු ගෙවීම් බද්දට යටත් කිරීම යනු මාසික වැටුපෙන් අමතර බද්දක් අය කර ගැනීමක්ද වී තිබේ. එමෙන්ම රියදුරු වෙනුවෙන් ගෙවුනු ලබන මුදලද රාජ්‍ය නිලධාරියාගේ වැටුපට එක් කර එයට බදු එකතු කර තිබේ. සැබවින්ම එම මුදල රාජ්‍ය නිලධාරීවරයාට නොලැබෙන අතර එය හිමිවන්නේ රියදුරාටය. ඒ අනුව රජයේ නියෝග ඉටු කිරීම නිසා උපයන වැටුපෙන් දඩ ගැසීමක් වී ඇත. ලංකා ඉරිදා සංග්‍රහය", "URL": "https://lankatruth.com/si/?p=56842", "Category": "පුවත්", "Parent URL": null}