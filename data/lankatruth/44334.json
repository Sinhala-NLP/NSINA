{"Source": "Lankatruth", "Timestamp": "November 24, 2017", "Headline": "මුස්තාපාට එරෙහි ජවිපෙ විශ්වාසභංගය කතානායකට", "News Content": "පළාත් පාලන හා පළාත් සභා කටයුතු පිළිබඳ අමාත්‍ය ෆයිසර් මුස්තාපා මහතා එකී අමාත්‍ය ධුරයට නුසුදුසු බවට කරුණු දක්වමින් ජනතා විමුක්ති පෙරමුණ විසින් කතානායක කරූ ජයසූරිය මහතා වෙත විශ්වාසභංගයෝජනාවක් භාරදී තිබේ. පළාත් පාලන විෂයභාර අමාත්‍යවරයා ලෙස පළාත් පාලන ආයතන ඡන්ද විමසීම් පනත ඇතුළු පාර්ලිමේන්තුව විසින් අවශ්‍ය අනෙකුත් සියළු නීතිමය ප්‍රතිපාදන සම්මත කර තිබියදී එකී මැතිවරණය නිසි කලට පැවැත්වීමට අපොහොසත් වී ඇති බවත් එයට මූලික වශයෙන්, 2017 පෙරබරවාරි මස 17 දින නිකුත් කරන ලද අංක 2006/44 දරණ ගැසට් නිවේදනය ව්‍යාකූලත්වයකින් තොරව ඉදිරිපත් කිරීමට අපොහොසත්වීම, ජාතික සීමා නීර්ණය කොමිසම මගින් සීමා නීර්ණය කිරීමෙන් අනතුරුව පළාත් පාලන ආයතන සහ කොට්ඨාශ නම් කරන ලද 2015 අගොස්තු 21 නිකුත් කරන ලද අංක 1928/26 දරන ගැසට් නිවේදනයේ වන දෝෂ නිවැරිදි කිරීමට මෙතෙක් අපොහොසත් වීම යන කරුණු බලපා ඇති බවත් එම විශ්වාසභංග යෝජනාවේ සඳහන් කර තිබේ. ඇමතිවරයා මෙලෙස වගකීමෙන් තොරව කටයුතු කිරීමෙන් ජනතාවගේ මූලික අයිතිවාසිකම් වන ඡන්ද අයිතිය ඔවුන්ට අහිමි කර ඇති බවද එම විශ්වාසභංග යෝජනාවේ සඳහන් කර ඇත. මෙම විශ්වාසභංග යෝජනාව සඳහා පාර්ලිමේන්තුව නියෝජනය කරන ජනතා විමුක්ති පෙරමුණේ මන්ත්‍රීවරුන් 06 දෙනාගෙන් මේ වනවිට විදේශගව සිටින බිමල් රත්නායක මහතා හැර ජවිපෙ නායක, විපක්ෂයේ ප්‍රධාන සංවිධායක අනුර දිසානායක, විජිත හේරත් , සුනිල් හඳුන්නෙත්ති, වෛද්‍ය නලින්ද ජයතිස්ස සහ නිහාල් ගලප්පත්තියන මන්ත්‍රීවරු 05දෙනාඅත්සන් තබා ඇත.", "URL": "https://lankatruth.com/si/?p=44334", "Category": "පුවත්", "Parent URL": null}