{"Source": "Lankatruth", "Timestamp": "October 23, 2021", "Headline": "පොහොට්ටුවේ මන්ත්‍රීවරු අතර ගුටිකෙළි…", "News Content": "මේ දිනවල ප්‍රාදේශීය සභා නගර සභාවල පොහොට්ටු පක්ෂයේ මන්ත්‍රීවරු අතර ගැටුම් රැසක් නිර්මාණය වී තිබේ. විශේෂයෙන් විවිධ ව්‍යාපෘති සඳහා මුදල් වෙන් කිරීම ඇතුළු විවිධ ප්‍රශ්න මුල් කරගනිමින් පොහොට්ටු පක්ෂයේම මන්ත්‍රීවරු අතර ගැටුම් හටගෙන තිබේ. මෙවැනි ගැටුම් ගණනාවක් පසුගිව දිනවල වාර්තා වූ අතර අත්තනගල්ල ප්‍රාදේශීය සභාව, බෙන්තර ඇල්පිටිය ප්‍රාදේශීය සභාව, මහව ප්‍රාදේශීය සභාව ඇතුළු ප්‍රාදේශීය සභා රැසක සිදුවූ මෙවැනි ගැටුම් පිළිබඳව මේ වනවිට වාර්තා වෙමින් තිබේ. මේ අතර ඇතැම් පළාත් පාලන ආයතන නියෝජිතයින්ගේ හැසිරීම් සහ ක්‍රියාකලාප සම්බන්ධයෙන් අවධානය යොමු කරන ලෙස මැතිවරණ කොමිෂන් සභාව විසින් පළාත් ආණ්ඩුකාරවරුන් වෙත දැනුම් දී ඇත. පළාත් පාලන ආයතන නියෝජිතයින්ගේ ක්‍රියාකලාප මෙරට ක්‍රියාත්මක වන නියෝජිත ප්‍රජාතන්ත්‍රවාදය, මහජන ඡන්දයෙන් තෝරාපත්කර ගනු ලබන ජනතා නියෝජිතයින් සහ එම ආයතනවල ක්‍රියාකාරිත්වය පිළිබඳ ජනතාව තුළ පවතින විශ්වාසය බිඳ වැටෙමින් පවතින බව මැතිවරණ කොමිෂන් සභාව පෙන්වා දී තිබේ. එවැනි ආකාරයේ සිදුවීම් විමර්ශනය කර ඊට සම්බන්ධ වැරදිකරුවන් වන පළාත් පාලන ආයතන නියෝජිතයන්ට එරෙහිව විනය ක්‍රියාමාර්ග ගැනීම ජනතා අවශ්‍යතාවයක්ව පවතින බව එම කොමිෂන් සභාව සඳහන් කරයි. මේ සම්බන්ධයෙන් අදාළ පළාත් පාලන ආයතන නියෝජිතයින් නියෝජනය කරන දේශපාලන පක්ෂ ලේකම්වරුන්ගේද අවධානය යොමු විය යුතු බව මැතිවරණ කොමිෂන් සභාව පෙන්වා දී ඇත. විෂමාචාර ක්‍රියාකාරකම් සිදුකරන පළාත් පාලන නියෝජිතයින්ට එරෙහිව ආණ්ඩුකාරවරුන්ගේ බලතල අනුව සුදුසු විනය ක්‍රියාමාර්ග ගැනීම කළ යුතුව පවතින්නක් බව මැතිවරණ කොමිෂන් සභාව විසින් පළාත් ආණ්ඩුකාරවරුන් වෙත දැනුම් දී තිබේ.", "URL": "https://lankatruth.com/si/?p=124928", "Category": "පුවත්", "Parent URL": null}