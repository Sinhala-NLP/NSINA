{"Source": "Lankatruth", "Timestamp": "June 30, 2021", "Headline": "මැදපෙරදිග රටවල් හයේ තහනම ඉවතට… අනෙක් රටවල් අටේ තහනම දිගටම…", "News Content": "කටාර්, ඕමාන්, බහරේන්, එක්සත් අරාබි එමීර් රාජ්‍යය, සෞදි අරාබිය සහ කුවේට් යන මැදපෙරදිග රටවල් හයේ සිට පැමිණෙන ගුවන් මගීන්ට හෙට (01) සිට බලපැවැත්වෙන පරිදි ජූලි 13 වන දා දක්වා පනවා තිබූ තාවකාලික තහනම කොන්දේසි කිහිපයකට යටතේ අද (30) ඉවත් කළ බව ශ්‍රී ලංකා සිවිල් ගුවන් සේවා අධිකාරිය කියා සිටී. ඒ අනුව එම රටවල සිට මෙරටට පැමිණෙන සියලු ගුවන් මගීන් සතුව ආසාදිත නොවන බව තහවුරු කිරීමට PCR වාර්තාවක් තිබිය යුතු බවත් අදාළ ගුවන් සමාගම මගියා ගුවන් යානයට ගොඩවීමට පෙර ඒ පිළිබඳව සොයාබැලිය යුතු බවත් ගුවන් සේවා අධිකාරිය කියා සිටී. එම PCR වාර්තාව රජයේ හෝ අනුමත කළ ආයතනයකින් ලබාගත යුතු අතර ඊට අදාළ QR සහ Bar කේත එහි සඳහන් විය යුතු බවද අධිකාරිය පෙන්වා දෙයි. ගුවන් මගීන් ඉදිරිපත් කරන පරීක්ෂණ වාර්තාවල නිරවද්‍යතාවය සම්බන්ධයෙන් ගුවන් සමාගම තෘප්තිමත් විය යුතු බවද ඒසේම ගුවන් මගීන් ඉදිරිපත් කරන ඇන්ටිජන් පරීක්ෂණ වාර්තා පිළිනොගත යුතු බවද සිවිල් ගුවන් සේවා අධිකාරිය පෙන්වා දෙයි. පිළිගත් සම්පූර්ණ වාර්තා ඉදිරිපත් කොට පැමිණෙන මගීන්ට මෙරටට ඒමට අවසර ලැබෙන්නේ හෝටල් නිරෝධායනයට ලක්වීමට හෝ ශ්‍රී ලංකා සංචාරක මණ්ඩලයේ ජෛව ආරක්ෂිත බුබුල සංකල්පය මත පමණක් බව සිවිල් ගුවන් සේවා අධිකාරිය නිකුත් කළ කොන්දේසිවල සදහන් වේ. කෙසේවෙතත් ලබන 31 වනදා දක්වා ඇංගෝලාව, බොස්ට්වානා, ලෙසෙතෝ, මොසැම්බික්, නැම්බියාව, ස්වාසිලන්තය, සැම්බියාව සහ සිම්බාබ්වේ යන රටවල් සිට පැමිණෙන මගීන් සඳහා පැනවු තහනම තවදුරටත් ක්‍රියාත්මක වන බවශ්‍රී ලංකා සිවිල් ගුවන් සේවා අධිකාරිය කියා සිටී.", "URL": "https://lankatruth.com/si/?p=118803", "Category": "කොවිඩ් -19 (කොරෝනා ) පුවත්", "Parent URL": null}