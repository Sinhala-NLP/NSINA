{"Source": "Lankatruth", "Timestamp": "August 24, 2022", "Headline": "සුරාබදු දෙපාර්තමේන්තුවේ 50%ක බදු රටට අහිමිවෙමින් තිබෙව බව වසන්ත සමරසිංහ හෙළිකරයි", "News Content": "සුරාබදු දෙපාර්තමේන්තුව හරහා රටට ලැබිය යුතු 50%කට වැඩි බදු ප්‍රමාණයක් රටට අහිමි වෙමින් තිබෙන්නේ යැයිද ඒ හරහා එහි නිලධාරීන් පිරිසක් අයතා මුදල් ගණුදෙනුවක නිරතව සිටින්නේ යැයිද දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ හෙළිකරයි. ස්කාගාරවලින් නිකුත්කරන බෝතල් සඳහා, ඉන්දියාවේ මුද්‍රිත ස්ටිකරයක් හඳුන්වාදීමට සුරාබදු දෙපාර්තමේන්තුව පසුගිය කාලයේ කටයුතු කළ අතර මේ වනවිට එම ස්ටිකර් මෙරටට ලැබීම නතරවී අතැයිද මේ හේතුවෙන් ස්කාගාරවලින් නිකුත්කරන බෝතල් සඳහා ස්ටිකර් ප්‍රමාණවත් තරම් නොලැබීමෙන් ඒ ඒ ස්කාගාරවලින් නිෂ්පාදනය කරන බෝතල් ප්‍රමාණය නිශ්චය කර ගැනීමට නොහැකිවීම ඇතැයිද අයකළ යුතු බදු විශාල වශෙන් අහිමි වී ඇතැයිද ඔහු සඳහන් කරයි. එමෙන්ම මහා පරිමාණ ඇසුරුම් සඳහා ලබා දී ඇති ඩිජිටල් මුද්‍රණයද නිකුත් නොකරන බව ඔහු අනාවරණය කරයි. මේ වනවිට සුරාබදු දෙපාර්තමේන්තුව සතුව ඇති ස්ටිකර් තොගවලින්, ස්කාගාරවලට අවශ්‍ය ප්‍රමාණයට වඩා අඩුවෙන් ස්ටිකර් ලබාදෙන බවත් ඒ සඳහා සුරාබදු ස්ථානාධිපතිවරු රුපියල් 50 බැගින් අයකරන බවත් ස්කාගාරවලින්, ලබාදුන් ස්ටිකර් ප්‍රමාණයට වඩා වැඩි නිෂ්පාදන ප්‍රමාණයක් වෙළඳ පොළට නිකුත් කරන බවත් ඔහු පෙන්වා දෙයි. මේ වනවිට ස්ටිකර් ලක්ෂ 10ක් ආනයනය කර ඇති නමුත් ඒවා ආනයනය කිරීමේදි අනුගමණය කළ යුතු විදිමත් ක්‍රමවේදවලට පිටින් විවෘත වෙළඳපොළ හරහා එම ආනායනය කිරීම් සිදු කර ඇති බැවින් එම ස්ටිකර් තොගය රට තුළට ගැනීමට නොහැකි තත්වයක් උදා වී ඇති බවත් සුරාබදු කොමසාරිස්වරයා ඉන් කොටසක් හෝ නිදහස් කරගැනීමේ මෙහෙයුමක නිරතව සිටින බවත් ඔහු හෙළිකරයි. රටට අහිමිවන බදු මුදල් ප්‍රමාණය අවම කරගැනීම සඳහා අඩුම තරමේ පෙර පැවති නිෂ්පාදන ධාරිතාවය මත බදු අය කිරීමකට හෝ එසේත් නැතිනම් ලංකාවේ මුද්‍රණාල මගින් ස්ටිකරයක් මුද්‍රණය කර ලබාදීමට හෝ කටයුතු කළ යුතුව ඇති බව යෝජනා කරන දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ අවසන් වශයෙන් සඳහන් කරන්නේ, එසේ නොකරන්නේනම් මෙම ස්ටිකර් ක්‍රමයට මුවා වී සිදුකරන වංචාව හෝ රටට බදු අහිමිවීම වලක්වා ගැනීමට හැකි නොවනු ඇති බවත්ය.", "URL": "https://lankatruth.com/si/?p=138468", "Category": "ආර්ථික පුවත්", "Parent URL": null}