{"Source": "Lankatruth", "Timestamp": "March 26, 2019", "Headline": "ගාමිණී සෙනරත් ගොනුකළ පෙත්සම සළකා බැලීම ජූනි 13ට කල් යයි", "News Content": "අනුර ප්‍රියදර්ශන යාපා සහ සුසිල් ප්‍රේමජයන්තට එරෙහිව ලංකා ගමනාගමන මණ්ඩලය විසින් ගොනුකර තිබූ නඩුවෙන් විත්තිකරුවන් නිදහස් කරමින් ලබාදුන් අධිකරණ නියෝගයට එරෙහිව මහින්ද රාජපක්ෂ මහතාගේ කාර්ය මණ්ඩල ප්‍රධානී ගාමිනී සෙනරත් ගොනුකළ අභියාචනා පෙත්සම සළකා බැලීම ලබන ජූනි මස 13 වැනිදා දක්වා කල් තැබීමට ශ්‍රේෂ්ඨාධිකරණය අද(26) නියම කළේය. ලංකා ගමනාගමන මණ්ඩලයට සිදුවූ බව කියන රුපියල් මිලියන 142ක මුදල අයකර දෙන මෙන් ඉල්ලා කොළඹ වාණිජ මහාධිකරණය හමුවේ අදාල නඩුව ගොනුකර තිබූ අතර එම නඩුවේ වගඋත්තරකාර අනුර ප්‍රියදර්ශන යාපා සහ සුසිල් ප්‍රේමජයන්ත යන අය නිදහස් කිරීමට වාණිජ මහාධිකරණය නියෝග කර තිබිණි. එහෙත් මෙම නඩුවටද අදාළ චෝදනා ලාභියකුව සිටි ගාමිණී සෙනරත් මහතා එයින් නිදහස් නොකෙරුණි. එහිදී හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් විසින් අනුර ප්‍රියදර්ශන යාපා සහ සුසිල් ප්‍රේමජයන්ත මහතා නිදහස් කිරීමේ තීරණයට එරෙහිව අදාල නඩුව ගොනුකළේය. එම පෙත්සම අගවිනිසුරු නලින් පෙරේරා, ප‍්‍රියන්ත ජයවර්ධන සහ එල්.ටී.බී දෙහිදෙණිය යන මහත්වරුන්ගෙන් යුතු ශ්‍රේෂ්ඨාධිකරණ විනිසුරු මඩුල්ලක් හමුවේ අදත් (26 වැනිදා) සලකා බැලූ අතර එම ත‍්‍රිපුද්ගල විනිසුරු මඩුල්ල විසින් පෙත්සම වැඩිදුරටත් සලකා බැලීම ජූනි 13 වැනිදාට කල් තබන ලදි.", "URL": "https://lankatruth.com/si/?p=71075", "Category": "පුවත්", "Parent URL": null}