{"Source": "Lankatruth", "Timestamp": "May 21, 2019", "Headline": "තමන් ගැන හොද ලියූ මාධ්‍ය අධිරාජයාට ට‍්‍රම්ප්ගෙන් පූර්ණ සමාවක්", "News Content": "ප‍්‍රකට මාධ්‍ය ආයතන කිහිපයක හිමිකරුවකු වන කොන්රඩ් බ්ලැක්ට පූර්ණ සමාව ලබාදීමේ ලියවිල්ලට ඇමරිකානු ජනාධිපති ඩොනල්ඩ් ට‍්‍රම්ප් අත්සන් තබා ඇතැයි රොයිටර් පුවත් සේවය වාර්තා කරයි. 2007 වසරේ සිදු කරන ලද මූල්‍ය අක‍්‍රමිකතා ඔප්පු වීම හේතුවෙන් බ්ලැක්ට ඇමරිකානු ඩොලර් මිලියන 4.1ක දඩයක් සහ සිර දඩුවමක් නියම කෙරිණි. 74 හැවිරිදි බ්‍රිතාන්‍ය පුරවැසියකු වන බ්ලැක්, චිකාගෝ සන් ටයිම්ස්, බ්‍ර්තාන්‍යයේ ඩේලි ටෙලිග‍්‍රාප් සහ ජෙරුසලම් පෝස්ට් යන මාධ්‍ය ආයතනවල හිමිකරු ය. Donald J. Trump: A President Like No Other නම් කෘතිය රචනා කළේද කොන්රඩ් බ්ලැක් ය. ඔහු ඇමරිකානු ජනාධිපතිවරයාගේ සමීප හිතවතෙක් බවද රොයිටර් පුවත් සේවය තහවුරු කරයි. ට‍්‍රම්ප්ද ජනාධිපති ධුරයට පත්වීමට පෙර මාධ්‍ය ආයතන හිමිකරුවෙකි. අදාළ මූල්‍ය අක‍්‍රමිකතා චෝදනාව සම්බන්ධයෙන් කොන්රඩ් වසර තුන හමාරක සිර දඩුවමකට යටත් කෙරුණද, ෆ්ලොරිඩා අධිකරණයෙන් 2012 වසරේදී ඔහුගේ සිර දඩුවම අහෝසි කරන ලදි. එහෙත් ඔහුව ඇමරිකාවෙන් පිටුවහල් කිරීමටත්, ඇමරිකාවේ කිසිදු සමාගමක තනතුරු දැරීම තහනම් කිරීමටත් ෆ්ලොරිඩා අධිකරණය කටයුතු කළේය. ඒ අනුව ඒ සියලු දඬුවම් අහෝසි කරමින් කොන්රඩ් බ්ලැක්ට පූර්ණ සමාව ලබාදීමේ ලියවිල්ලට ඇමරිකානු ජනාධිපති ඩොනල්ඩ් ට‍්‍රම්ප් අත්සන් තබා ඇත.", "URL": "https://lankatruth.com/si/?p=74328", "Category": "පුවත්", "Parent URL": null}