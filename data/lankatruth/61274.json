{"Source": "Lankatruth", "Timestamp": "October 17, 2018", "Headline": "දෛනික වැටුප ඉහළ දමන ලෙස ඉල්ලා වතු කම්කරුවෝ වීදි බසිති", "News Content": "තම දෛනික වැටුප රුපියල් දහස දක්වා ඉහළ දමන ලෙස වතු හාම්පුතුන්ට බල කරමින් අද(17) වතුකරයේ ස්ථාන ගණනාවක විරෝධතා සංවිධානය කර තිබුණි. හැටන් – නෝටන්බ්‍රිජ් මාර්ගයේ ලෙදන්ටි මන්සන්ධිය, හැටන් කොළඹ ප්‍රධාන මාර්ගයේ රොසැල්ල සහ වටවල කැරොලයිනා ප්‍රදේශවල මෙලෙස උද්ඝෝෂණ ව්‍යාපාර සංවිධානය කරත තිබුණි. වතු වතු ඒකාබද්ධ වෘත්තීය සමිති හා වතු හාම්පුතුන්ගේ සංගමය අතර කම්කරු වැටුප් වැඩිකිරීම ඇතුළු කරුණු ගණනාවක් මුල් කරගනිමින් පසුගිය දා පැවති සාකච්ඡා එකඟතාවකින් තොරව අවසන් වූ අතර තවදුරටත් වතු හාම්පුතුන්ට සිය ඉල්ලීම් සම්බන්ධව බලකරමින් වතු කම්කරුවන් විසින් මෙලෙස විරෝධතාවයේ නිරත විය. දැනට වතු කම්කරුවෙකුගේ මූලික වැටුප වන රුපියල් 530ක මුදල රුපියල් 600 දක්වා ඉහළ දැමීමටත් සියළු දීමනා සමඟ වතු කම්කරුවෙකුගේ දෛනික වැටුප රුපියල් 940 දක්වා වැඩි කිරීමටත් පැවති සාකච්ඡාවලදී යෝජනා වී තිබූ අතර වෘත්තීය සමිති අවධාරණය කර ඇත්තේ සිය මූලික වැටුප රුපියල් දහස දක්වා ඉහළ දැමිය යුතු බවයි. මෙම ඉල්ලීම් සම්බන්ධව වතු හාම්පුතුන් සිය අප්‍රසාදය පලකර ඇති අතර වතු සමාගම් කඩා වැටීමකට ලක්වන බව ඔවුන් පවසති. කෙසේ වෙතත් සිය ඉල්ලීම් ලබා නොදෙන්නේ නම් වතුකරය පුරා දැඩි වෘත්තීය ක්‍රියාමාර්ගවලට එළඹෙන බව වතු වෘත්තීය සමිති අවධාරණය කරයි.", "URL": "https://lankatruth.com/si/?p=61274", "Category": "පුවත්", "Parent URL": null}