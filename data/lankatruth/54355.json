{"Source": "Lankatruth", "Timestamp": "June 14, 2018", "Headline": "ක්‍රීඩා සහායක පත්වීම් ලබාදීමේදී සුදුසුකම් ලත් විශාල පිරිසක් කපා දමයි", "News Content": "අධ්‍යාපන ආමාත්‍යාංශය විසින් රජයේ පාසල් සඳහා ක්‍රීඩා සහායක පත්වීම් 3868ක් ලබාදීමට සූදානම් වේ. මේ සඳහා සම්මුඛ පරීක්ෂණ පවත්වා ලයිස්තු සකස්කොට එක් එක් පළාත් සභාවලට බඳවා ගැනීම සඳහා නාමලේඛනද මේ වනවිට පළාත් සභාවලට යොමු කර ඇත. ඒ අනුව ඌව පළාත් සභාවට 300කට ආසන්න ප්‍රමාණයකට ක්‍රීඩා සහායක පත්වීම් ලබා දෙන ලෙස ඉසුරුපාය අධ්‍යාපන අමාත්‍යාංශය විසින් නිර්දේශ කොට තිබේ. අද (14) ඌව පළාත් සභාවේදී මේ පිළිබඳව විවාදයට ලක්වී ඇත. මෙහිදී ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා පෙන්වා දී ඇත්තේ රටේ තරුණ තරුණියන්ට රැකියා ලබා දියයුතු බවත් එහිදී සුදුසුකම් තිබෙන පිරිස කපා දමා අසාධාරණයට ලක් කිරීම බරපතල ගැටළුවක් බවත්ය. ඌව පළාත් සභාව සඳහා තෝරාගෙන ඇති නම් ලයිස්තුව තුළ සුදුසුකම් හොඳින් සැපිරූ පිරිසක් සිටින බවත් එසේම තෝරා නොගත් පිරිස අතර ජාත්‍යන්තර තරඟවලට සමස්තලංකා තරඟවලට ඉදිරිපතක් වී ජයග්‍රහන ලැබූ ක්‍රීඩක ක්‍රීඩිකාවන් මෙන්ම ක්‍රීඩා විශය පිළිබඳව ඩිප්ලෝමා සහතික ලබා ඇති පිරිසක්ද සිටින බවත් ඔවුන් සඳහා මෙම පත්වීම් ලබානොදීමට කටයුතු කිරිම දැඩි අසාධාරණයක් බවත් සමන්ත විද්‍යාරත්න මහතා මෙහිදී පෙන්වා දී තිබේ. මේ සඳහා පිළිතුරු දුන් ඌව පළාත් ප්‍රධාන අමාත්‍යවරයා මෙම සම්මුඛ පරීක්ෂණ පළාත් සභාව විසින් නොපැවැත්වූ බවත් මෙම පත්වීම් ලබාදීමට පළාත් සභාවට මුදල් නොමැති බවත් ප්‍රකාශ කර ඇත. මෙම බඳවා ගැනීම් මධ්‍යම රජය විසින් සිදු කරන්නේනම් තමන්ට ගැටළුවක් නැති බවද ප්‍රකාශ කර ඇත. වයඹ පළාත් ප්‍රධාන අමාත්‍යවරයාද එම පළාතට එවා ඇති ලයිස්තුව ප්‍රතික්ෂේප කර ඇති බව වාර්තා වේ.", "URL": "https://lankatruth.com/si/?p=54355", "Category": "පුවත්", "Parent URL": null}