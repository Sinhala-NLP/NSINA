{"Source": "Lankatruth", "Timestamp": "October 12, 2022", "Headline": "දිනේෂ් පන්නන මෙහෙයුමක්", "News Content": "දිනේෂ් ගුණවර්ධනට ලඟදීම අගමැති ධුරයෙන් නෙරපා හැරීමට ඉඩ ඇතැයි ආණ්ඩුවේ අභ්‍යන්තර ආරංචිමාර්ගවලින් අනාවරණය වේ. මෙයට මූලික හේතුව වී ඇත්තේ මේ වනවිටත් අගමැති නිල නිවස වන අරගලිය ගහ මන්දිරය දිනේෂ් ගුණවර්ධනට ලබා නොදීමය. ලඟදීම සිදුකිරීමට සැලසුම් කර තිබේන අගමැති ධුරයේ වෙනසක් සමගින් එය අදාල නව අගමැතිවරයාට ලබා දීමේ සැලසුමක් පිළිබඳව ආණ්ඩු පක්ෂය සාකච්ඡා කර ඇති බව එම ආරංචිමාර්ග අනාවරණය කරයි. මේ වනවිටත් පොහොට්ටු පක්ෂයේ කැබිනට් ඇමති ධුර ගණනාවක් ලබා නොදීමෙන් ඇති වී තිබෙන තත්වය තුලනය කර ගැනීම සඳහා අග්‍රමාත්‍ය ධුරයේ වෙනසක් කිරීමට පොහොට්ටු පක්ෂය සැලසුම් කර තිබේ. ඒ අනුව රනිල් වික්‍රමසිංහ සමග කරට කර ගැටීමක් කළ හැකි පුද්ගලයෙකු අගමැති ධුරයට පත් කිරීමට සලකා බලමින් සිටින බව හෙළි වේ. මෙයට පෙර 2002 – 2004 කාලයේ චන්ද්‍රිකා බණ්ඩාරනායක ජනාධිපති ධුරය දැරූවද රනිල් වික්‍රමසිංහ ඇය අභිබවා ක්‍රියා කළ ආකාරයට ක්‍රියා කළ හැකි පුද්ගලයෙකු පිළිබඳව පොහොට්ටු පක්ෂය තුළින් සාකච්ඡාවක් මතු වී ඇත. එම පුද්ගලයා නිෂ්චය කරගත් වහාම අග්‍රමාත්‍යවරයා ලෙස පත් කිරීමට අදාල අභ්‍යන්තර සාකච්ඡා මේ වනවිට සිදුකරමින් පවතී.", "URL": "https://lankatruth.com/si/?p=140469", "Category": "පුවත්", "Parent URL": null}