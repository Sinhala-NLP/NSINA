{"Source": "Lankatruth", "Timestamp": "April 21, 2017", "Headline": "කුඹුරට ජලය ඉල්ලා දහස් ගණනින් ගොවිජනතාව පාරට බසිති", "News Content": "මහවැලි බී කලාපයේ කුඹුරු සදහා 75%ක් ජලය ලබාදෙන ලෙස මහවැලි අධිකාරියට බලකරමින් ගොවීන් දෙදහසක්පමණ මනම්පිටිය නගරයේ අද (21) පෙරවරුවේ ආරම්භ කළ විරෝධතාවය මේ වනවිටත් පැවැත්වෙමින් තිබෙන බව සමස්ත ලංකා ගොවිජන සම්මේලනයේ ලේකම් ටී.බී. සරත් මහතා පවසයි. මනම්පිටිය මඩකලපුව හන්දියේ සිට මනම්පිටිය දුම්රිය ස්ථානය දක්වා විරෝධතා සදහන් පුවරු ප්‍රදර්ශනය කරමින්, සටන්පාඨ කියමින් පැමිණි ගොවීහු දුම්රියපොළ ඉදිරිපිටදී මඩකලපුව-පොළොන්නරුව ප්‍රධාන මාර්ගය අවහිර කරමින් පැය ගණනාවක සිට එම විරෝධතාවයේ නිරතව සිටිති. මාදුරුඔය ජලාශයේ අවශ්‍ය ප්‍රමාණයට ජලය තිබෙන බව මෙම උත්ඝෝෂණයට එකව සිටින ගොවි නායකයෝ පවසති. මේ පිළිබදව අදහස් දැක්වූ සමස්ත ලංකා ගොවිජන සම්මේලනයේ ලේකම් ටී.බී. සරත් මහතා පවසන්නේ මාදුරු ඔය ජලාශය වාන්දැමීමේ මට්ටමට වඩා මීටර් 7ක් පහළින් ජලය පවතින බවය. මේ වනවිට මීටර්91ක් ජලය පිරී තිබෙන බවය. ඒ අනුව මහවැලි බී කලාපයේ හෙක්ටයාර් 12,000ටම වතුර ලබාදිය හැකිය තිබියදී හෙක්ටයාර 6,000කට එනම් 50%කට පමණක් ජලය ලබාදීමට බලධාරීන් කටයුතු කරමින් සිටින බවත් 75%ක් ජලය ලබාදිය යතු බවත් ය. පහුගිය මාස් කන්නයටද මෙලෙසම ජලය නොලැබුණු බවත් ටී.බී. සරත් මහතා පවසයි. මෙම විරෝධතාවය සඳහා මාදුරු ඔය ජලාශයේ ජලයෙන් වගා කරන ගොවි ව්‍යාපාරවල ගොවි නායකයෝ සහ ගොවීහු එක්වී සිටිති.", "URL": "https://lankatruth.com/si/?p=33086", "Category": "පුවත්", "Parent URL": null}