{"Source": "Lankatruth", "Timestamp": "January 4, 2019", "Headline": "රජයේ මුදල් සාවද්‍ය ලෙස පරිහරණය කිරීම සම්බන්ධයෙන් ගාමිණී සෙනරත්ට එරෙහි නඩුව අදත් විභාගයට", "News Content": "ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කිරීම සම්බන්ධයෙන් හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව නීතිපතිවරයා විසින් ගොනු කර ඇති නඩුව අද (04) සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත කොළඹ ත්‍රිපුද්ගල විශේෂ මහාධිකරණය හමුවේ යළි විභාගයට ගැණිනි. මෙහිදී පැමිණිල්ලේ නව වන සාක්ෂිකරු ලෙස නම් කර සිටින කැන්විල් හොල්ඩිං සමාගමේ ගණකාධිකාරී මේනක රාජකරුණා මහතා ගෙන් විත්තියේ නීතිඥවරු විසින් හරස් ප්‍රශ්න ඇසීම සිදුකර තිබේ. හම්බන්තොට හයට් රීජන්සි හොටලයෙ ඉදිකිරීමේ කටයුතු පැවරී තිබුණු කැන්විල් හෝල්ඩින්ග්ස් සමාගමේ සභාපතිවරයා ලෙස විත්තිකාර ගාමිණී සෙනරත් මහතා වැටුප් නොලබාම කටයුතු කළ බව මෙහිදී සාක්ෂිකරු ප්‍රකාශ කර ඇත. යෝජිත හම්බන්තොට පුද්ගලික හෝටලය ඉදිකිරීම් කටයුතු සැලසුම් කරනු ලැබුවේ ලොව ප්‍රකට හෝටල් සමාගමේ නිර්දේශ මත බවද මෙහිදී සාක්ෂිකරු හරස් ප්‍රශ්නවලට පිළිතුරු දෙමින් වැඩිදුරටත් ප්‍රකාශ කර තිබේ. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නැමති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කිරීම සම්බන්ධයෙන් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 04 දෙනෙකුට එරෙහිව නීතිපතිවරයා මෙම නඩුව පවරා ඇත. මෙම නඩුවේ සෙසු විත්තිකරුවන් ලෙස පියදාස කුඩාබාලගේ, නීල් බණ්ඩාර හපුහින්න සහ ලසන්ත බණ්ඩාර යන අය නම් කර තිබේ. වැඩිදුර සාක්ෂි විමසීම සඳහා නඩුවේ ලබන 07 වනදාට යළි කැඳවීමට නියමිතය.‍", "URL": "https://lankatruth.com/si/?p=66056", "Category": "පුවත්", "Parent URL": null}