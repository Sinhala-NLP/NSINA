{"Source": "Lankatruth", "Timestamp": "May 6, 2019", "Headline": "කොළඹ කුණු ටෙණ්ඩරයෙත් මගඩියක්", "News Content": "කොළඹ නගර සභාවේ කුණු එකතු කිරීම සඳහා මෙවර නිකුත් කර ඇති ටෙන්ඩරය පසුගිය වසරට සාපේක්ෂව දෙගුණයක් වී ඇති බවත් එම ටෙන්ඩරය කැඳවා ඇති ආකාරය අනුව එය නීතිවිරෝධී ටෙන්ඩරයක් බවත් වාර්තා වේ. කොටුව පිටකොටුව සහ කොටුව පිටකොටුව හැර, ලෙස කලාප දෙකකට බෙදා කොළඹ නගර සභා බල ප්‍රදේශයේ කුණු එකතුකිරීමේ කටයුතු සිදු කරන අතර මෙවර කුණු එකතුකිරීම සඳහා ක්ලීන් ටෙක් නැමති ආයතනය ඉදිරිපත් කර ඇති රුපියල් ලක්ෂ පනස් එක් දහසක (රු. 5,100,000,000) ටෙන්ඩරයට අනුමැතිය ලබා දී ඇත. ඒ අනුව නගර සභා බල ප්‍රදේශයේ කුණු එකතුකිරීම වෙනුවෙන් එම ආයතනය වෙත නගර සභාව මගින් මාසිකව රුපියල් දසලක්ෂ 38ක් එනම් රුපියල් තුන්කෝටි අසූ ලක්ෂයක් (රු. 38,000,000) ගෙවීමට සිදුව තිබේ. එය පසුගිය වසර මෙන් දෙගුණයක වැඩ වීමකි. මෙම ටෙන්ඩර් යෝජනාව නගර සභාවට ඉදිරිපත් කල අවස්ථාවේ එයට විරෝධය දක්වා ඇත්තේ ජනතා විමුක්ති පෙරමුණේ මන්ත්‍රීවරු 06 දෙනා පමණි. මෙවර කුණු ටෙන්ඩරය දෙගුණයකින් වැඩිවන්නේ අඩුම තරමේ කුණු එකතුකිරීමේ රාජකාරිවල නිරත සේවකයන්ගේ පඩිය හෝ දෙගුණයකින් වැඩි වී තිබේදැයි ජනතා විමුක්ති පෙරමුණේ මන්ත්‍රී හේමන්ත වීරකෝන් මහතා මේ සම්බන්ධයෙන් අදහස් දක්නමින් නගරාධිපතිනියගෙන් ප්‍රශ්න කර ඇත. එමෙන්ම ටෙන්ඩර් කැඳවීමේ දැන්වීම් ප්‍රසිද්ධ සිංහල හා දෙමළ පුවත්පත්වල පල කළ යුතු නමුත් මෙය පල කර ඇත්තේ ඉංග්‍රීසි පුවත්පතක පමණක් බැවින් මෙය නීතිවිරෝධී ටෙන්ඩරයක් බවත් හේමන්ත වීරකෝන් මහතා අවධාරණය කර තිබේ. එසේ ඉංග්‍රීසි පුවත්පතක පමණක් පල කිරීම නිසා එය නීතී විරෝධී ටෙන්ඩරයක් බව නගර සභාවේ නීති දෙපාර්තමේන්තුවද නගර සභාවට දැනුම්දී ඇත. එමෙන්ම මෙලෙස කුණු එකතුකිරිමේ ටෙන්ඩර් කරුවන් විසින් සිය සුදුසුකම් ඉදිරිපත් කිරීමේදී ඒ ඒ කලාපයේ කුණු එකතු කිරීමට ප්‍රමානවත් රථ සංඛ්‍යාව තිබේදැයි නගර සභාවට පෙන්විය යුතු නමුත් ඔවුන් ඉතාමත් වංචණිකව කලාප කිහිපයක කුණු එකතු කිරීමේ රථ එක් කාලපයකට පෙන්වීම සිදු කරන බවත් ඒ අනුව කුණු එකතු කිරීමට අවශ්‍ය තරම් රථ ප්‍රමාණයක් එම ආයතන සතුවනැතැයිද ඒ මහතා පෙන්වා දෙයි. එයට පිළියමක් ලෙස සෑම කලාපයකම කුණු එකතුකිරීමට ප්‍රමාණවත් තරම් රථ තිබේදැයි එකම දිනයක එකම වේලාවක පෙන්වන ලෙස එම සමාගම්වලට දන්වන ලෙස සභාවට යෝජනා කළ බවද එම මන්ත්‍රීවරයා සඳහන් කළේ ය.", "URL": "https://lankatruth.com/si/?p=73448", "Category": "පුවත්", "Parent URL": null}