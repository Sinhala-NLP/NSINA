{"Source": "Lankatruth", "Timestamp": "December 14, 2019", "Headline": "ලංකාවේ ඩෙංගු රෝගීන් ගණන ඉහළට – සිංගප්පූරුව සියයට 90කින් ඩෙංගු පාලනය කරයි", "News Content": "වසරේ ගතව ඇති කාලය තුළ ඩෙංගු රෝගය හේතුවෙන් පුද්ගල මරණ 100කට අධික සඛ්‍යාවක් සිදුව ඇතැයි සෞඛ්‍ය අංශ සඳහන් කරයි. එසේම මේ දක්වා කාලය තුළ 90,000කට අධික ඩෙංගු රෝගීන් සංඛ්‍යාවක් වාර්තාවී ඇතැයි ද ජාතික ඩෙංගු මර්ධන ඒකකය පවසයි. කොළඹ, ගම්පහ, ගාල්ල යන දිස්ත්‍රික්කවලින් ඩෙංගු රෝගීන් සහ මරණ වැඩි සංඛ්‍යාවක් වාර්තා වී තිබේ. වසර ගණනාවත් පුරා ඩෙංගු රෝගය පාලනය කිරීමට ක්‍රියාමාර්ග කිහිපයක්ම අනුගමන කර තිබුණ ද ඒවායේ සාර්ථකත්වයක් ඇතිවී නොතිබිණි. අතැයි ක්‍රියාමාර්ග අතරමඟ අත්හිටුවා තිබූ අතර සාම්ප්‍රධායික දුම් ගැසීමේ පියවර අනුගමනය කිරීමට බලධාරීන් නිරන්තරයෙන් යොමුව ඇත. මේ අතර ඩෙංගු රෝගය සියයට 90කින් පමණ පාලනය කිරීමට සිංගප්පූරුව සමත්ව ඇත. සිංගප්පූරු පර්යේෂක කණ්ඩායමක් විසින් හඳුන්වා දී තිබෙන නවීන සොයාගැනීමක් හරහා මෙම තත්වයට ලඟාවීමට හැකිවූ බව සිංගප්පුරු බලධාරීන් සඳහන්කරයි. මෙම පර්යේෂණ කණ්ඩායම නිර්මාණය කරන ලද නව මදුරු විශේෂයක් මගින් ඩෙංගු මදුරුවන් බෝවීම පාලනය කර තිබේ. නවීන ජීව විද්‍යාත්මක තාක්ෂණය යොදාගනිමින් නිර්මාණය කර තිබෙන මෙම මදුරු විශේෂය ඩෙංගු ආසාදිත මදුරුමන් සමඟ ප්‍රජනනය කිරීමෙන් එම මදුරුවන්ගේ ප්‍රජනන හැකියාව විනාශ කරදමන බව පර්යේෂකයෝ පවසති. ඒ අනුව මෙම නව මදුරු විශේෂය පර්යේෂණාගාර තුළ අති විශාල ගණනින් බෝ කිරීමටත් මදුරුවන් බෝවන ස්ථානවල ඔවුන් මිලියන ගණනින් නිදහස් කිරීමටත් සිංගප්පූරු බලධාරීන් කටයුතු කර ඇත. මෙහි සාර්ථක ප්‍රතිඵල පවතින බව පර්යේෂකයෝ පවසති. මේ වනවිට සිංගප්පූරුවේ ඩෙංගු රෝගය සියයට 90 කින් පමණ පාලනය කර තිබේ. ඩෙංගු රෝගය ව්‍යාප්තවී පැවති රටවල් ගණනාවක්ම ඔවුන් විසින් සිදුකරන ලද නව පර්යේෂණ ඔස්සේ ඩෙංගු රෝගය පාලනය කිරීමට සමත්ව සිටියි. නමුත් මෙරට බලධාරීන් ඊට සාධනීය මැදිහත්වීමක් සිදුකර නොමැති අතර වසරින් වසර ඩෙංගු රෝගීන් සංඛ්‍යාව සහ මරණ සංඛ්‍යාව ඉහළ යමින් පවතී.", "URL": "https://lankatruth.com/si/?p=87256", "Category": "පුවත්", "Parent URL": null}