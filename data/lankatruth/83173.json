{"Source": "Lankatruth", "Timestamp": "October 17, 2019", "Headline": "ලෝක සාගිනි දර්ශකයේ රටවල් 117ක් අතුරින් 66 වැනි තැන ලංකාවට", "News Content": "ගෝලීය සාගිනි දර්ශකයේ 66 වැනි තැන ශ්‍රී ලංකාවට හිමිව තිබේ. ජාත්‍යන්තර ආහාර ප්‍රතිපත්ති පර්යේෂණ ආයතනය විසින් වාර්ෂිකව නිකුත් කරන ලබන ගෝලීය සාගිනි දර්ශය සඳහා රටවල් 117ක් ඇසුරින් සකසා ඇති අතර එහි 66 වැනි තැන මෙවර ශ්‍රී ලංකාවට හිමිව ඇත. මෙම වාර්තාව සැකසීමේදී කුඩා දරුවන්ගේ පෝෂණ තත්වය විශේෂයෙන් සළකා බැලෙන අතර වයසට ගැලපෙන උස සහ බර, උපත් බර ආදී කරුණු විශේෂ වේ. පසුගිය වසරේ 67 වැනි ස්ථානය ශ්‍රී ලංකාවට හිමිව තිබූ අතර මෙවර එහි යම් වර්ධනයක් පෙන්වා තිබේ. කෙසේ වෙතත් මෙම වාර්තාව පෙන්වා දෙන්නේ තවදුරටත් ශ්‍රී ලාංකිකයන්ට වයසට සහ වර්ධනයට ගැලපෙන පරිදි ආහාර වේලක් ලබාගත නොහැකි තත්වයක පවතින බවය. එසේම ආර්ථික දිළිදු භාවය, සෞඛ්‍ය සහ අධ්‍යාපනය, ආදායම් බෙදීයාමේ පවතින විශමතාවය ආදී කරුණු ද මෙමඟින් කියවා ගත හැක. මෙම දර්ශකයට අනුව අසල්වැසි ඉන්දියාව 102 වැනි ස්ථානයේ පසුවන අතර ඉන්දියාව සාගිනි දර්ශකයේ අනතුරුදායක රටවල් 45 අතරට ද අයත්ව ඇත. මේ අතර දකුණු ආසියානු රටවල්වන මියෙන්මාරය 69 වන ස්ථානයේත් නේපාලය 73 වන ස්ථානයේත්, බංග්ලාදේශය 63 වන ස්ථානයේත්, පාකිස්ථානය 94 වන ස්ථානයේත් පසුවෙයි. මධ්‍යම අප්‍රිකානු ජනරජය, චැඩ්, මැදගස්කරය, යේමනය සහ සැම්බියාව ලෝක සාගිනි දර්ශකයට අනුව ඉහලම අනතුරුදායක රටවල් බවට පත්ව ඇත.", "URL": "https://lankatruth.com/si/?p=83173", "Category": "පුවත්", "Parent URL": null}