{"Source": "Lankatruth", "Timestamp": "December 18, 2020", "Headline": "“දුෂ්ඨයාගේ” ආගමනයෙන් පැණි නාටකය අතරමඟ නවති", "News Content": "කෑගල්ලේ කොරෝනා පැණිය නිපදවූ ධම්මික බන්ඩාර වෙදමහතා නැමැත්තා පාරම්පරික හෙළ වෙදකම හෝ ආයුර්වේද වෙදකම ගැන මෙලෝ හසරක් නොදත් අයෙක් බව වාර්තා වේ. කෑගල්ල ප්‍රදේශයේ ගම් වැසියන් කියන පරිදි මෙම පුද්ගලයාගේ සැබෑ නම අප්පුකුට්ටි කංකානම්ලාගේ ධනපාල වන අතර, පසුගිය කාලය පුරා තම ජීවිකාව පිනිස රූකඩ නටවන්නෙකු, පෙදරේරුවෙකු සහ වඩු වැඩ කර්මාන්ත ශිල්පියෙකු ලෙස කටයුතු කර ඇති අතර පසු කලෙක දේවාලයක කපු මහතෙකු ලෙස කටයුතු ආරම්භ කර ඇත. “එයා කට්ටඩියෙක් විදිහට තමයි දැන ගෙන හිටියේ. කවදාවත් වෙද මහත්තයෙක් හැටියට වැඩ කලේ නම් නැහැ” ගම් වැසියෝ එසේ පවසති. කොරෝනා දෙවන රැල්ලත් සමඟම සිසිර ජයකොඩි, විමල් වීරවංස, චන්න ජයසුමන වැනි දේශපාලඥයන්ගේ දැඩි සහයෝගය මත කෑගල්ලේ ධනපාල කපු මහතා “ධම්මික බන්ඩාර වෙද මහතා” ලෙස රූපාන්තර වී කරලියට පැමිණෙන්නේ කොරෝනා නසන පැණියද සහිතවය. ජනප්‍රිය රූපවාහිනි නාලිකාවක් කෑගල්ලේ පැණිය ප්‍රවර්ධනය කිරීමේ නිල රූපවාහිනි මාධ්‍යයේ භූමිකාව රඟ දක්වන්නට විය. තිර පිටපත අනුව වෛද්‍ය ඇමතිනියද ආරාධිත රංගනයක නිරත වෙමින් පැණිය රස බැලූ අතර, අගමැතිවරයාද පැණියේ ප්‍රවර්ධනයට දායක වූයේ එයට අවශ්‍ය නීත්‍යානුකූල තත්වය ඉක්මනින් ලබා දෙන ලෙස අදාල අංශවලට නියෝග නිකුත් කරමිනි. පැණි නාටකයේ තිර පිටපතේ උච්චතම අවස්ථාව වුයේ ගරුතර සංඝරත්නයේ ආශිර්වාදය පැණියට ලබා ගැනීමේ අවස්ථාවයි. “මොඩ් බණ” දෙසන භික්ෂුණ් කිහිපදෙනෙකු සමඟ අනුරාධපුර ජය ශ්‍රී මහා බොධිය අභියස නාටකයේ උච්චතම කථාංගය රඟපෑමට ගිය පැණි කන්ඩායමට අනපේක්ෂිත “දුෂ්ඨයෙකු” ගේ බාධා කිරීම නිසා තිරපිටපතේ නැති දෙබස් කියවෙන්නට විය. ගරු අටමස්ථානාධිපති හිමියන්හට පින්සිදු වන්නට කෑගල්ල වෙද මහතාගේ පැණි නාටකය අතරමඟ නවත්වන්නට සිදුවූ අතර පැණියෙන් ගොඩයන්න සිහින මැවූ දේශපාලක නලු කැලට අලුත් ස්ක්‍රිප්ට් එකක් ලිවීමට සිදුවී ඇත. සිය ගුවන් කාලය අපතේ යවා ගත් රූපවාහිනි නාලිකාවට “රැපිඩ් ඇන්ටි ජෙන් ටෙස්ට්” එකක් කර ගැනීමට සිදු විය. දේවමිත්ත රාජසිංහ විසින් ලියයි", "URL": "https://lankatruth.com/si/?p=103795", "Category": "පුවත්", "Parent URL": null}