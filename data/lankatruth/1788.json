{"Source": "Lankatruth", "Timestamp": "March 16, 2012", "Headline": "නිශ්චිත දිනට වැටුප් ලබා නොදුනහොත් මාරාන්තික උපවාසයකට යනවා – සේපාල ලියනගේ", "News Content": "නිශ්චිත දිනයකට වැටුප් ලබා නොදීම ඇතුළු ප‍්‍රධාන ඉල්ලීම් හතරක් මුල්කරගනිමින් දිවයින පුරාම ව්‍යාප්තවී ඇති ලංගම සේවක වැඩවර්ජනය අවසන් කිරීම සඳහා වහා සේවක ප‍්‍රශ්ණ විසඳිය යුතු බව සමස්ත ලංකා ප‍්‍රවාහන සේවක සංගමයේ ප‍්‍රධාන ලේකම් සේපාල ලියනගේ මහතා පවසයි. අද (16) දින ජාතික පුස්තකාල ශ‍්‍රවණාගාරයේ පැවති මාධ්‍ය හමුවකදී ඔහු මේ බව පැවසීය. සියළු වෘත්තීන්වල සේවකයින් හා නිලධාරීන් මෙම වැඩවර්ජනයට එක් බවත් සේවක ප‍්‍රශ්ණවලට කන්දීම ආණ්ඩුවේ වගකීමත් බව පෙන්වා දෙන ඔහු ප‍්‍රවාහන අමාත්‍යවරයා මේ සඳහා තම සංගමයට සාකච්ඡාවක් ලබා දිය යුතු බවද පැවසීය. සේවකයින්ට මාසික වේතන නිසි පරිදි ලබාදී මෙම ප‍්‍රශ්ණයට විසඳුම් ලබා නොදෙන්නේනම් සියළුම සේවකයින් සමග මුදල් අමාත්‍යාංශය ඉදිරිපිට විරෝධතා පැවැත්වීමටත් අමාත්‍යාංශය ඉදිරිපිට මාරාන්තික උපවාසයක් ආරම්භ කිරීමටත් තම සංගමය ඇතුළු සියළුම සේවකයින් පියවර ගන්නා බවත් සේපාල ලියනගේ මහතා එම මාධ්‍ය හමුව අමතමින් පැවසීය.", "URL": "https://lankatruth.com/si/?p=1788", "Category": "පුවත්", "Parent URL": null}