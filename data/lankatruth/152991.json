{"Source": "Lankatruth", "Timestamp": "October 9, 2023", "Headline": "රනිල් පත් කළ කමිටුවක් අතුරුදහන්", "News Content": "පාස්කු ප්‍රහාරය පිළිබඳව චැනල් 04 නාලිකාව විසුරුවා හරින ලද වාර්තා වැඩසටහනෙන් පසුව එයින් නැගුණු චෝදනා පිළිබඳව විමර්ශනය කිරීම සඳහා කමිටුවක් පත් කර තිබෙන බව ජනාධිපති රනිල් වික්‍රමසිංහ ප්‍රකාශ කර තිබුණද එවැනි කමිටුවක් පත් කිරීම පිළිබඳව නිල නිවේදනයක් මේ දක්වා නිකුත් කර නැත. ජනාධිපති රනිල් වික්‍රමසිංහ පසුගිදා ජර්මනියේ නිල සංචාරයක යෙදී සිටින අතරතුර එරට Deutsche Welle මාධ්‍ය ආයතනයේ මාධ්‍යවේදියෙකු පවත්වන ලද සම්මුඛ සාකච්ඡාවේදී එවැනි කමිටුවක් පත් කර ඇති බව ප්‍රකාශ කර තිබූණේ යැයි පසුගිය 04 වෙනි දින පල කරන ලද දිනමිණ පුවත්පතේ පල කර තිබූ එම සම්මුඛ සාකච්ඡාවේ පරිවර්තනයේ ඒ බය සඳහන්ය. දිනමිණ පුවත්පතේ එය සඳහන් කර තිබුණේ “හිටපු ශ්‍රේෂ්ඨාධිකරණ විනිසුරුවරයෙක් එම කමිටුවේ ප්‍රධානියා ලෙස කටයුතු කරනවා. ඒ වගේම හිටපු ගුවන් හමුදාපතිවරයෙකු සහ සුප්‍රසිද්ධ නීතිඥවරයෙකුගෙන් එම කමිටුව සමන්විත වෙනවා.” යනුවෙනි. නමුත් ජනාධිපති මාධ්‍ය අංශය නිකුත් කරන නිවේදනවල රජයේ ප්‍රවෘත්ති දෙපාර්තමේන්තුවේ නිවේදනවල හෝ ගැසට් නිවේදනවල මෙවැනි පත් කිරීමක් පිළිබඳව නිල වශයෙන් ප්‍රසිද්ධ කර නැත. එහෙත් ජනාධිපති මාධ්‍ය අංශය සැප්තැම්බර් 10 වෙනි දින පල කළ ප්‍රවෘත්ති නිවේදනයක සඳහන් කර තිබුණේ “පාස්කු ප්‍රහාරය සම්බන්ධයෙන් පවතින සියලු තොරතුරු පිළිබඳ සවිස්තරාත්මක සමාලෝචනයක් සිදු කිරීමට ජනපති තීරණය කරයි” යනුවෙනි. ඉන් පසුව එම කමිටුව පත් කළ බවට කිසිදු නිල ප්‍රකාශයක් මේ දක්වා සිදු කර නැත.", "URL": "https://lankatruth.com/si/?p=152991", "Category": "ප්‍රමුඛ පුවත්", "Parent URL": null}