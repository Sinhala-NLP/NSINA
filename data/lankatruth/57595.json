{"Source": "Lankatruth", "Timestamp": "August 12, 2018", "Headline": "අතුරුදන් වු දරුවා පැහැරගත්තේ ඔහුගේ මාමා දැයි සැකයක්", "News Content": "මීට සති තුනකට පෙර බළන්ගොඩ සමනලවත්තේ කැලෑවේදී අතුරුදන්වූ බවට සැකසිතූ සහන් කුමාර ධර්මසිරි නැමැති දස හැවිරිදි දරුවාගේ අතුරුදන්වීම සම්බන්‍ධයෙන් කුරුණැගල ප‍්‍රදේශයේ පදිංචි දරුවාගේ මාමා කෙනෙකු ඇතුලු පසමීප ඥාතීන් කිහිප දෙනෙකුගෙන් වැදගත් තොරතුරු රැසක් අනාවරණය කරගත හැකි වෙතයි පොලිස් විමර්ශකයෝ සැක පල කරති. පසුගිය ජූලි මස 20 දින පාසල් අවසන්වී නිවසට පැමිණි මෙම දරුවා සිය පියා දර කැඩීමට ගිය නිවස පිටුපස පිහිටි ශ‍්‍රීපාද රක්‍ෂිතයට ගිය බවත් ඔහු එතැන් සිට අතුරුදන්ව සිටින බවද් දෙමව්පියෝ පැමිණිලි කරති. ඒ අනුව යුද හමුදාව, පොලීසිය සහ ප‍්‍රදේශවාසීන් එක්ව දින කිහිපයක් තිස්සේ කැලෑව පීරා සෙව්ව නමුත් කිසිදු හෝඩුවාවක් නොලැබිණි. ඉන්පසු සෙවීමේ මෙහෙයුම් නවතා විද්‍යාත්මක පරීක්‍ෂණ අරඹනු ලැබීය. බළන්ගොඩ පොලිස්ථානාධිපති පොලිස් පරීක්‍ෂක උදයන බණ්ඩාර තෙන්නකෝන් මහතාගේ උපදෙස් මත විද්‍යාත්මක පරීක්‍ෂණ පවත්වන අපරාධ අංශයේ විමර්ශන නිලධාරීහූ විවිධ පුද්ගලයන්ගේ ප‍්‍රකාශ සටහන් කර ඇත. මෙම දරුවාගේ අතුරුදන්වීමට දින පහකට පෙරදී එම දරුවාගේ මවගේ සහෝදරයෙකු තවත් සමීප ඥාතීන් කිහිප දෙනෙක් සමග එම නිවසට පැමිණ ඇතිබවට තොරතුරු විමර්ශන කණ්ඩායමි විසින් සොයා ගෙන ඇති බවත්, කුරුණෑගල සිට එසේ පැමිණි පිරිස මෙම දරුවා ඇතුලූ පිරිසට ආහාරපාන, පළතුරු, කේක් ආදියද ගෙනවිත් දී ඇති බවත් රුපියල් 1500ක මුදලක්ද දී ඇති බවත් එම විමර්ශන නිලධාරීන් අනාවරණය කරගෙන තිබේ. දරුවා අතුරුදන්ව ඇත්තේ ඔවුන් පැමිණ දින පහකට පමණ පසුවය. දරුවාගේ අතරුදන්වීම සහ එම ඥාතීන්ගේ පැමිණීම අතර යම් සම්බන්‍ධයක් තිබිය හැකි බවට පොලීසිය සැකකරයි.", "URL": "https://lankatruth.com/si/?p=57595", "Category": "පුවත්", "Parent URL": null}