{"Source": "Lankatruth", "Timestamp": "March 30, 2019", "Headline": "සතියක් දෙකක් පෑව්වම රටකට පැය 24ක් විදුලිය දෙන්න බැරිනම් මොකද්ද ඒ රට…", "News Content": "සති දෙකක් තුනක් පෑව්වම රටකට පැය 24ක් විදුලි බලය දෙන්න බැරිනම් ඒ රට කුමන රටක්දැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ප්‍රශ්න කරයි. පසුගිය කාලසීමාව තුළ රටක් ලෙස කිසිදු ක්ෂේත්‍රයකින් ජයග්‍රහණ කර නොමැති බවත් වර්තමානය වන විට රට සෑම ක්ෂේත්‍රයකින්ම පිරිහීමට පත්ව ඇති බවත් ඒ මහතා අවධාරණය කරයි. ගාල්ල, රත්ගම ආසන බල මණ්ඩල රැස්විමට එක්වෙමින් ටිල්වින් සිල්වා මහතා මේ බව කියා සිටි අතර එහිදී තවදුරටත් අදහස් දැක්වූ ටිල්වින් සිල්වා මහතා… “සති දෙකක් තුනක් පෑව්වම පැය 24ක් විදුලි බලය දෙන්න බැරිනම් රටකට ඒ රට මොකද්ද? අවුරුදු 71ක් පාලනය කරලා තියෙනවා. සංවර්ධනය ගැන පම්පෝරි ගොඩක් ගැහුවා. මට මතකයි 1971 බලයට පත් වෙච්ච ජයවර්ධන මහත්තයලා අර කඩිනම් මහවැලිය කියල එකක් කළා. මහවැලි ව්‍යාපෘතිය. ඒ මහවැලි ව්‍යාපෘතිය කරන කාලේ ණය අරගෙන කිව්වා, ඒකේ ජලාශ 06ක් හදනවා. ඒ ජලාශ 06 හදලා ඒකේ බලාගාර හැදුවට පස්සේ ලංකාවට විදුලිය දීලා වැඩි ටික ඉන්දියාවට විකුණන්නත් පුළුවන් කියලා තමයි කිව්වේ. ඒ කාලේ එහෙම හීනයක් තිබ්බා. රටක ජනතාවගේ මුලික අවශ්‍යතාවයක් වෙච්ච විදුලි බලය අකණ්ඩව දෙන්න බැරිනම් ඒ රටේ ආණ්ඩු තිබිල මොකටද? සල්ලි වියදම් කළේ මොකටද? කෝටි ගණන් ණයවෙලා කෙරවලපිටිය බලාගාර. කෝටි ගණන් ණය වෙලා නොරොච්චෝලේ බලාගාර හයිකරන්නේ මොකටද? ලෝකයේ වෙන රටවල්, වෙන වෙන ග්‍රහලෝකවල වගා කරන්න පුළුවන්ද කියල බලනවා. අපේ රටේ විදුලි බලය අඩු වුනාම, විදුලි බලය කපන්න වුනාම විදුලි බල මණ්ඩලයේ ඉංජිනේරු මහත්තුරු ටික පූජාවක් තියනවා වැස්ස වලාහක දෙයියන්ට. සාමාන්‍ය මිනිස්සුනම් කමකුත් නැහැ මේ ඉංජිනේරු මහත්තුරු. අනේ මොකටද ඔය ඉංජිනේරු කම නේද? දෙයියන්ට කියලා මේක බේරගන්න පුළුවන්නම් ආණ්ඩු ඕනෙ නැහැනේ. අපි ඔක්කොම බේරගන්නවානේ දෙයියන්ට කියලා. ආය ආණ්ඩු මොකටෙයි.”", "URL": "https://lankatruth.com/si/?p=71260", "Category": "පුවත්", "Parent URL": null}