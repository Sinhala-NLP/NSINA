{"Source": "Lankatruth", "Timestamp": "December 6, 2018", "Headline": "අලි රොෂාන් ඇතුළු 7කගේ නඩුව පෙබරවාරියේ දිනපතා විභාගයට", "News Content": "බලපත්‍ර නොමැති අලි ඇතුන් ළඟ තබාගත් බවට චෝදනා ලැබ සිටින අලි රොෂාන් හෙවත් සමරප්පුලිගේ නිරාජ් රොෂාන් ඇතුළු හත් දෙනෙකුට එරෙහි නඩුව ලබන පෙබරවාරි මස 13 වැනිදා සිට දිනපතා විභාග කිරීමට විශේෂ ත්‍රිපුද්ගල මහාධිකරණය තීරණය කර තිබේ. වනජීවී දෙපාර්තමේන්තුවේ තිබූ අලි ලියාපදිංචි කරන පොත කූඨ ලෙස වෙනස් කොට බලපත්‍ර නොමැති අලි ඇතුන් ළඟ තබාගත් බවට අලි ජාවාරම්කරුවකු බව කියන අලි රෝෂාන්, වනජීවී දෙපාර්තමේන්තුවේ නිලධාරීන් ඇතුලු හත්දෙනෙකුට චෝදනා එල්ල වී ඇත. විත්තිකරුවන්ට එරෙහිව විශේෂ ත‍්‍රී පුද්ගල මහාධිකරණය හමුවේ නඩු පැවරීම සම්බන්ධයෙන් නීතීපතිවරයා අගවිනිසුරුවරයාගෙන් කළ ඉල්ලීමකට අනුමැතිය ලැබීමෙන් පසු නීතීපතිවරයා මෙම නඩුව පවරන ලදී. 2012 ජුනි මස 05 වැනිදාත් 2015 අගෝස්තු මස 31 වැනිදාත් අතර කාලය තුළ නාවල හා බත්තරමුල්ලේදී නීත්‍යාණුකූල බලපත‍්‍ර නොමැතිව අලි ඇතුන් සිව්දෙනෙකු ලඟ තබා ගැනීම ඇතුළු චෝදනා 24ක් යටතේ විත්තිකරුවන්ට එරෙහිව නීතීපතිවරයා නඩු පවරා තිබේ. වන සත්ව හා වෘක්ෂලතා ආඥා පනත යටතේ සහ දණ්ඩ නීතී සංග‍්‍රහය යටතේ නීතීපතිවරයා විසින් විත්තිකරුවන්ට එරෙහිව චෝදනා නඟා ඇත.", "URL": "https://lankatruth.com/si/?p=64790", "Category": "පුවත්", "Parent URL": null}