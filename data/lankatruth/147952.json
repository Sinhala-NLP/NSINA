{"Source": "Lankatruth", "Timestamp": "June 19, 2023", "Headline": "බංකොළොත් පක්‍ෂවලට මෙදාපොටේ ජාතිවාදය, ආගම්වාදය අවුස්සන්න වෙන්නේ නැහැ – විශ්‍රාමික එයාර් වයිස් මාෂල් සම්පත් තුයියකොන්තා", "News Content": "“අනෙක් පක්‍ෂ බංකොළොත් වෙලා තුරුම්පු නැති වුණාම ජාතිවාදය, ආගම්වාදය අවුස්සනවා. හැබැයි, මෙදා පොටේ නම්, ඒක කරන්න වෙන්නේ නැහැ. ජාතික ජන බලවේගය වටේ මේ තරම් සෙනඟක් රොක් වෙලා ඉන්නේ රැවටෙන්නේ නැති ජනතාවගේ සංකේතයක් හැටියටයි.” යැයි විශ්‍රාමික එයාර් වයිස් මාෂල් සම්පත් තුයියකොන්තා අවධාරණය කරයි. ඔහු මේ බව අවධාරණය කළේ ඊයේ (18) අනුරාධපුරයේදී පැවති විශ්‍රාමික ත්‍රිවිධ හමුදා සාමුහිකයේ අනුරාධපුර දිස්ත්‍රික් සමුළුව අමතමිණි. එහිදී වැඩිදුරටත් අදහස් දැක්වූ විශ්‍රාමික එයාර් වයිස් මාෂල් සම්පත් තුයියකොන්තා, “උතුරේ පැවැති ක්‍රියාන්විතවලට කෙළින්ම සම්බන්ධ වුණේ, විශේෂයෙන්ම අනුරාධපුර ගුවන් හමුදා කඳවුරේ සිටයි. ආරක්‍ෂක අංශවලින් උතුරට යන සියලු දෙනා සම්බන්ධ වුණේ අනුරාධපුර කඳවුරෙන් නික්මිලයි. ගුවන් හමුදා නියමුවෙක් හැටියට මගේ මූලික පුහුණුවීම්වලට අනුරාධපුර කඳවුරට ඇතුළු වුණා. ඒ අඩිතාලමත් සමඟින් අවුරුදු තිස්පහක් පුරා වගකීම් ඉටු කළා. පසුකාලීනව අනුරාධපුර ගුවන් හමුදා කඳවුරේ අණදෙන නිලධාරී හැටියටත් කටයුතු කළා. විශ්‍රාමික දිවිය ගත කරන වෙලාවේ අපට දැවැන්ත පියවරක් තබමින්, මේ ආකාරයට ජාතික ජන බලවේගය වටා එකතු වෙන්න සිදුවී තිබෙනවා. මේ රටට ශාපයක් වුණු ජරාජීර්ණ දේශපාලන සංස්කෘතිය වෙනස් කරන්න පාර හැටියට අපි ජාතික ජන බලවේගය තෝරාගෙන තිබෙනවා. දෑත් ශක්තිමත් කරන්න කියන පල් බොරුව කියමින්, පිල් පැන්න, පක්‍ෂය මොකක්ද කියලා දන්නේ නැති පිරිසක් දැනටත් පාර්ලිමේන්තුවේ ඉන්නවා. ලක්‍ෂ්මන් කදිරගාමර් කියලා ගත්තොත්, විදේශ ඇමැති කියන ගෞරවනීය හැඟීමක් අපේ ඔළුවට එනවා. අද එහෙම හිතෙන කෙනෙක් ඇමැති මණ්ඩලයේ ඉන්නවාද? වරදාන, වරප්‍රසාදවලට හෝ ඇමැතිකම්වලට මාරු වෙන අය ඉන්නවා නම්, අපි ජාතික ජන බලවේගයට එන්නේ නැහැ. ප්‍රතිපත්තිමය දේශපාලනයේ ඉදිරියට යන නිසයි අපි මේ එකතු වී ඉන්නේ. තව පැත්තකින් මැතිවරණයක් ළං වෙන කොට ජාතිවාදය සහ ආගම්වාදය ඉස්සරහට අරගෙන කැලේ ඉන්න කොටි, වලස්සුත් නැඟිටින බවට ප්‍රචාරය කරනවා. නමුත්, ජාතික ජන බලවේගයෙන් ආගම්වාදය හෝ ජාතිවාදය වපුරන්නේ නැහැ. මේ බලවේගයේ ප්‍රතිපත්ති බංකොළොත් නැහැ. අනෙක් පක්‍ෂ බංකොළොත් වෙලා තුරුම්පු නැති වුණාම ජාතිවාදය, ආගම්වාදය අවුස්සනවා. හැබැයි, මෙදා පොටේ නම්, ඒක කරන්න වෙන්නේ නැහැ. ජාතික ජන බලවේගය වටේ මේ තරම් සෙනඟක් රොක් වෙලා ඉන්නේ රැවටෙන්නේ නැති ජනතාවගේ සංකේතයක් හැටියටයි. අනෙක් පැත්තෙන් මොනවා හරි බඩු බෙදලා ඡන්දය ගන්න බලනවා. අලුතින් හිතන අපි ජාතික ජන බලවේගය වටා එක්වී සිටින්නේ ගජමිතුරු, ඥාති සංග්‍රහය වගේ දේවලුත් නැති නිසයි. පවුල් දේශපාලනයත් මෙතැන නැහැ. කිසිදු සුදුසුකමක් නැති ඥාතීන් තානාපති සේවයට පත් කරන ක්‍රියාමාර්ග මෙතැන නැහැ. අපි සියලු දෙනා මෙතැනට සහභාගීවී ඉන්නේ අධම දේශපාලන සංස්කෘතියෙන් රට මුදාගෙන රට ගොඩනඟන්න මිස රැලි පස්සේ යන්න නොවෙයි. පවතින අධම දේශපාලනය වෙනස් කළ හැකි ශ්‍රී ලංකාවේ පවතින එකම ප්‍රායෝගික ව්‍යාපාරය ජාතික ජන බලවේගය පමණයි. මේක ව්‍යාජ රැල්ලක් නොවෙයි. අපි මේ සාමුහිකය තව තවත් ශක්තිමත් කරමින්, ජයග්‍රහණය කරා යමු.”", "URL": "https://lankatruth.com/si/?p=147952", "Category": "පුවත්", "Parent URL": null}