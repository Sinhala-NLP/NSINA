{"Source": "Lankatruth", "Timestamp": "May 1, 2019", "Headline": "තව්හිත් ජමාත් 26 දෙනෙකුට බුද්ධි අංශ නිලධාරීන් ලෙස දක්වා ගෝඨාභය වැටුප් ගෙවලා", "News Content": "පසුගිය රාපක්ෂ පාලන සමය යටතේ තව්හිද් ජමාත් සංවිධානයේ 26 දෙනෙකු බුද්ධි අංශ නිලධාරීන් ලෙස හුවා දක්වා ආරක්ෂක අමාත්‍යාංශ ලේකම් ගෝඨාභය රාජපක්ෂ විසින් වැටුප් ගෙවා ඇතැයි සෞඛ්‍ය අමාත්‍ය රාජිත සේනාරත්න මහතා පවසයි. මෙම තව්හිද් ජමාත් කණ්ඩායම සහ ගෝඨාභය රාජපක්ෂ මහතා අතර සම්බන්ධීකරණ කටයුතු කර තිබෙන්නේ හිටපු මේජර් ජනරාල්වරයකු විසින් බවත් ඔහු 2015 ජනාධිපතිවරණයේදී මහින්ද රාජපක්ෂ මහතා වෙනුවෙන් මෙහෙයුම් කටයුතු සිදු කර තිබුණු බවත් රාජිත සේනාරත්න අමාත්‍යවරයා පවසයි. එසේම තව්හිද් ජමාත් සංවිධානයේ නියෝජිතයින් මහින්ද රාජපක්ෂ මහතා හමුවී ඇති බවත් එම ස්ථානයේ විමල් වීරවංශ සහ උදය ගම්මන්පිල මන්ත්‍රීවරුන්ද සිට ඇති බවත් ඒ මහතා සඳහන් කළේය. මෙසේ වැටුප් ගෙවා ඇති පිරිස අතර මඩකලපුව වවුනතිව් පොලිස් මාර්ග බාධකයේ දී පොලිස් නිලධාරීන් ඝාතනය කිරීමේ සිද්ධියේ සම්බන්ධයෙන් චෝදනා ලැබ ඇති අබ්දුල් රාසික් නැමැත්තා ද ඇති බව අමාත්‍යවරයා සඳහන් කළේය. එසේම මඩකළපුවේ ඉදිවන ෂරියා නීතිය උගන්වන විශ්ව විද්‍යාලය හා විද්‍යාලය සදහා ගිවිසුම් අත්සන් කර ඇත්තේ හිටපු ජනාධිපතිවරයාගේ කාලයේ බවත් ෂරියා නීතිය යටතේ පිහිට වූ සංවිධාන ද තිබෙන බවත් ඒ මහතා චෝදනා කර සිටියේය. ” 2013 වසරේ මැයි මස 13 දින අකුරණ ප්‍රදේශයේ විද්‍යාලයක් නීතිගත කර තිබෙනවා. විධිමත් බුද්ධි අංශයක් තිබුනා නම් මෙවැනි සංවිධාන බිහි වන විට අවධානය යොමු කරන්න තිබුනා.” “ෂරියා නීතිය යටතේ 2011-2012 වසර වල දී විද්‍යාල නීතිගත කර තිබෙනවා. ෂරීයා නීතිය ගැසට් මගින් ප්‍රකාශයට පත් කළේ ද 2013 වසරේ අප්‍රේල් මස 19 වන දායි. ඉස්ලාමීය දේව දර්මය ප්‍රචලිත කිරිම එහි අරමුණ වී තිබෙනවා. ශ්‍රී ලංකාව තුල ෂරීයා නීතිය යටතේ දේවස්ථාන 200 ක් 2015 වසරට පෙර ඉදිකර තිබෙනවා.” “ඒ කාලයේ හිටපු බුද්ධි අංශ ප්‍රධානියා තමයි කපිල හෙන්දාවිතාරණ ඔහු දැන් ෂැංග්‍රීලා හෝටලයේ ප්‍රධාන ආරක්ෂක මෙහෙයුම් නිලධාරියා. බෝම්බ දෙකක් පත්තුවෙන තුරු ඔහු හිටියේ කොහේ ද, ෂැංග්‍රීලා හෝටලය ආරක්ෂා කර ගන්න බැරි එවැනි නිලධාරීන් රට ආරක්ෂා කරන්නේ කොහොමද. ඔවුන් ඒ කාලයේ කළේ දේශපාලන උවමනාවන් මත පක්ෂ කැඩීමයි.” අමාත්‍ය රාජිත සේනාරත්න මහතා මේ බව සඳහන්කර සිටියේ ඊයේ(30) අරලියගහ මන්දිරයේ පැවති මාධ්‍ය හමුවක් අමතමිනි.", "URL": "https://lankatruth.com/si/?p=73164", "Category": "පුවත්", "Parent URL": null}