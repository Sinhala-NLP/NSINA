{"Source": "Lankatruth", "Timestamp": "October 22, 2017", "Headline": "පුංචි ඡන්දය ජනවාරියේ – පළාත් සභා මාර්තුවේ", "News Content": "පළාත් පාලන මැතිවරණය එළැඹෙන ජනවාරි මාසයේදීත් පළාත් සභා මැතිවරණය මාර්තු මාසයේදීත් ස්ථිරවම පවත්වන බව පළාත් පාලන හා පළාත් සභා අමාත්‍ය ෆයිසර් මුස්තාපා මහතා මාධ්‍ය වෙත පවසයි. ඒ අනුව පළාත් පාලන මැතිවරණය පැවැත්වීමට අදාළ මහ නගර සභා, නගර සභා හා ප්‍රාදේශීය සභා පනත පිළිබඳ ගැසට් නිවේදනය ලබන අඟහරුවාදා ගැසට් කිරීමටත් ඊට පෙර නුවරඑළිය හා අඹගමුව ප්‍රාදේශීය සභා පිළිබඳ ඇතිව තිබෙන ගැටලු නිරාකරණය කර ගැනීමටත් කැබිනට් මණ්ඩලය තීරණය කළ බවද අමාත්‍යවරයා සඳහන් කරයි. නිල කාලය අවසන්ව ඇති උතුරු මැද, නැඟෙනහිර හා සබරගමුව පළාත් සභා මැතිවරණ මාර්තු මාසයේ පැවැත්වීමටත් ඉතිරි පළාත් සභා මැතිවරණ පිළිබඳව පසුව තීරණයකට එළැඹීමටත් ආණ්ඩුව එකඟතාවකට පැමිණ තිබෙන බවද ඒ මහතා පවසයි. පළාත් සභා මැතිවරණය අවම වශයෙන් දෙවතාවකදී පවත්වා අවසන් කළ යුතු බව පාර්ලිමේන්තුවේ බහුතර මතය වී තිබේ. අමාත්‍යවරයා වැඩිදුරටත් සඳහන් කරන්නේ ඉදිරි මැතිවරණ කිසි විටෙකත් කල් දැමීමක් සිදු නොවන බවයි.", "URL": "https://lankatruth.com/si/?p=42902", "Category": "පුවත්", "Parent URL": null}