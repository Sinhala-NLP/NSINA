{"Source": "Lankatruth", "Timestamp": "April 29, 2020", "Headline": "ඉර්ෆාන් ඛාන් ජීවන ගමනට සමුදෙයි", "News Content": "ඉන්දියාවේ සුප්‍රකට නළුවෙක් වූ ඉර්ෆාන් ඛාන් මුමාබායි හි පිහිටි රෝහලක ප්‍රතිකාර ලබමින් සිටියදී අද (29) අභාවප්‍රාප්ත ඇති අතර මියයන විට ඔහු 53 වන වියෙහි පසුවිය. ස්නායුඅන්තරාසර්ග පද්ධති ආශ්‍රිතව හටගැනෙන දුර්ලභ රෝගය හේතුවෙන් කලක සිට ප්‍රතිකාර ගනිමින් සිට ඇත. සිය රෝගී තත්වය සම්බන්ධයෙන් ඛාන් වැඩිදුර තොරතුරු හෙළිකර තිබුනේ නැත. පසුගිය මාර්තු 06 වෙනිදා ට්විටර් පණිවිඩයක් නිකුත් කළ ඉර්ෆාන් ඛාන් තමන් “දුර්ලභ රෝගයකින්” පෙලෙන බව කියා සිටිය ද එය කුමක්දැයි සඳහන් කර නොතිබිණි. මේ අතර මාර්තු 10 වෙනිදා ෆේස්බුක් ඔස්සේ මේ සම්බන්ධයෙන් ප්‍රකාශයක් කළ ඉර්ෆාන් ඛාන්ගේ බිරිඳ සුතපා සික්දර් “මගේ හොඳම මිතුරා සහ මගේ හවුල්කරුවා ‘රණකාමියෙක්’ ඔහු තමන් ඉදිරියට එන සෑම බාධකයක් සමග සටන් කරන්නේ අතිශය අලංකාර ශෛලියකින්” යනුවෙන් සටහන් කර තිබිණි. 53 වෙනි වියේ පසුවන ඉර්ෆාන් ඛාන් පිකු, මක්බූල්, හාසිල්, ද ලන්ච් බොක්ස්, බිල්ලු බාබර් සහ පාන් සිං තෝමර් යනාදියද ඇතුළත් සාර්ථක බොලිවුඩ් චිත්‍රපට 100ට වැඩි ප්‍රමාණයකට සිය රංගනය එක් කර ඇත. ඔහු රඟපෑ ඉංග්‍රීසි බසින් නිමවුණු චිත්‍රපට අතර ‘ලයිෆ් ඔෆ් පයි’, ‘ජුරාසික් වර්ල්ඩ්’, ‘ස්ලම්ඩෝග් මිලියනයර්’ සහ ‘දි අමේසිං ස්පයිඩර් මෑන්’ ද වෙයි. මලල ක්‍රීඩකයෙකුගේ චරිතය ආශ්‍රයෙන් නිමවුණු පාන් සිං තෝමර් චිත්‍රපටයේ ප්‍රධාන චරිතය නිරුපණය වෙනුවෙන් 2013 වසරේදී ඔහු ඉන්දියාවේ ජාතික සිනමා සම්මානය දිනා ගත්තේය. ‘ද ලන්ච් බොක්ස්’ චිත්‍රපටයේ ගණකාධිකාරීවරයකුගේ චරිතයට පණදුන් ඉර්ෆාන් ඛාන් 2013 කාන් සිනමා උළෙලේ නරඹන්නන්ගේ තේරීම සම්මානයෙන් පිදුම් ලැබීය. එය එම වසරේදී ලන්ඩන් චිත්‍රපට උළෙලේ තරගය සඳහා තේරුණු එකම ඉන්දීය සිනමාපටය විය. හොලිවුඩයේ මෙන්ම බොලිවුඩය ජයගත් රංගන ශිල්පියෙක් ලෙස ඉර්ෆාන් ඛාන් හැදින්විය හැකිය.", "URL": "https://lankatruth.com/si/?p=92879", "Category": "කලා පුවත්", "Parent URL": null}