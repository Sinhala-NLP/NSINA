{"Source": "Lankatruth", "Timestamp": "August 6, 2021", "Headline": "මයික් පොම්පියෝ විස්කි බෝතලයක් උස්සා මාට්ටු වෙයි ?", "News Content": "ට්‍රම්ප් පාලන සමයේ ශ්‍රී ලංකාවටද පැමිණ චණ්ඩි ප්‍රකාශ රාශියක් කරනු ලැබූ ට්‍රම්ප් ජනාධිපතිගේ රාජ්‍ය ලේකම් මයික් පොම්පියෝ විසින් ජපානයෙන් ත්‍යාගයක් ලෙස ලැබුණු ඩොලර් 5800ක් වටිනා විස්කි බෝතලයක් සොරකම් කරනු ලැබ ඇතැයි Newyork time පුවත්පත වාර්තා කරයි. 2019 ජුනි 24 වැනිදා ජපාන දූත පිරිසක් විසින් ත්‍යාගයක් ලෙස ලබා දුන් මෙම අපුර්ව විස්කි බෝතලය ඇමරිකානු රාජ්‍ය දෙපාර්තමේන්තුවෙන් අතුරුදහන් වීම පිළිබඳව එරට විදේශ අමාත්‍යංශය විමර්ශනයක් ආරම්හ කර ඇත. ඇමරිකාවේ නීතිය අනුව රජයේ නියෝජිතයින්ට විදේශ හෝ ජාතික වශයෙන් කිසියම් අයෙකුගෙන් ලැබෙන ත්‍යාගයක් තම පුද්ගලික පරිහරණය සඳහා තබා ගත හැක්කේ ඩොලර් 390ට අඩු අගයක් ගනු ලබන භාණ්ඩ සඳහා පමණි. මෙම අගයට වැඩි කිසිදු ත්‍යාගයක් පිළිගැනීම හෝ ළඟ තබා ගැනීම දුෂණ චෝදනා යටතේ දඬුවම් ලැබිය හැකි වරදකි. කෙසේ වෙතත් එම ත්‍යාගයන් අදාළ වටිනාකමට යටත්ව තම පෞද්ගලික වියදමින් මිලදී ගැනීමට නීතියෙන් බාධාවක් නොමැත. එසේ නොමැති නම් ඩොලර් 390 ට වැඩි වටිනාකමින් යුත් සියළුම භාණ්ඩ රජයට ලබා දිය යුතු අතර ඒවා පසුව එරට ජාතික ලේඛනාගාරයේ භාරයට පමුණුවනු ලැබේ. ඉන්පසුව ඇමරිකන් රාජ්‍ය නිලධාරින් ලැබූ ත්‍යාගයන් සෑම වසරකදීම අගෝස්තු මාසයේදී ජනතාවගේ දැන ගැනීම පිණිස ප්‍රසිද්ධියට පත් කරනු ලබයි. 2019 දී මයික් පොම්පියෝ වෙත Ouzbékistan ජනාධිපතිවරයා විසින් පිරිනමන ලද ඩොලර් 9000ක් වටිනා පලසක්ද, Azerbaïdjan තානාපති වරයා ලබාදුන් 490ක් වටිනා montblanc වර්ගයේ පෑනක්ද සඳහන් වේ. එහෙත් ඔහුට ලැබුන ඩොලර් 5800ක් වටිනා විස්කි බෝතලය ඉදිරියෙන් සඳහන් වනුයේ අතුරුදහන් වී ඇති බවත් විමර්ශනයක් සිදුකරන බවත්ය. මේ පිළිබඳව Newyork times පුවත්පත පවසන්නේ මෙවැනි ක්‍රියාවක් මීට පෙර රාජ්‍ය දෙපාර්තමේන්තුව තුල වාර්තා නොවුණු බවයි. මෙම මාධ්‍ය වාර්තාවත් සමග මයික් පොම්පියෝගේ නීතිඥයා ප්‍රකාශ කර සිටිනුයේ මෙවැනි විස්කි බෝතලයක් ත්‍යාගයක් ලෙස ලැබුණු බව හෝ එයට සිදුවූයේ කුමක්ද යන්න පිළිබඳව එවකට CIA ඔත්තු සේවයේ අධ්‍යක්ෂකවරයාද වූ තම සේවාදායකයා කිසිවක් නොදන්නා බව හා ඒ සම්බන්ධව විමර්ශනයක් ආරම්හ කර ඇති බව හෝ ඔහු නොදන්නා බවයි. කෙසේ වෙතත් 2021 වසරේ අප්‍රියෙල් මාසයේ පිටවූ ඇමරිකානු රාජ්‍ය දෙපාර්තමේන්තුවේ වාර්තාවක් උපුටා දක්වමින් රොයිටර් පුවත් සේවයද වාර්තා කර ඇත්තේ මයික් පොම්පියෝ තම රාජ්‍ය ලේකම්ධූරය සිය වතාවකට වඩා අවභාවිත කර ඇති බවයි. ඔහු තම දුරයේ රැඳී සිටි කාලයේදී රාජ්‍ය දෙපාර්තමේන්තුවේ සේවකයින් තම නිවසේ සුරතල් සුනඛයන් හා බළලුන් බලා ගැනීමට යොදා ගෙන ඇති බවත්, උපන්දින හා මංගල උත්සව අවස්ථාවලදී තම නෑදෑ හිතමිතුරන්ට සුබ පැතුම් පත්‍ර යැවීමටද බලකර ඇතැයි එම වාර්තාව තහවුරු කර ඇත. බලයෙන් පහ වීමට පෙර කියුබාවට එරෙහිව නව සම්බාධක 243ක් පැනවීමේ පුරෝගාමියා වූ මයික් පොම්පියෝ මෙවැනි විස්කි බෝතලයක් සොරකම් කිරීම වැනි බාල සොරකමක සැකයට භාජනය වීම හා තම තනතුර අවභාවිත කිරීම වැනි කාරණා හේතුවෙන් 2024 දී ඇමරිකානු ජනාධිපතිවරණයට අපේක්‍ෂකයෙකු ලෙස ඉදිරිපත්වීම සම්බන්ධයෙන් නැවත නැවතත් සිතා බැලීමට සිදුවනු ඇතැයි දේශපාලන විචාරකයින් මේ අතර පෙන්වා දෙති.", "URL": "https://lankatruth.com/si/?p=121023", "Category": "පුවත්", "Parent URL": null}