{"Source": "Lankatruth", "Timestamp": "October 12, 2020", "Headline": "පොහොට්ටුව පොරොන්දු කඩ කළා… අපි ඉන්නේ කළකිරීමෙන්… ශ්‍රීලනිප ජ්‍යෙෂ්ඨ උපසභාපති", "News Content": "මහමැතිවරණයට සහ ජනාධිපතිවරණයට පෙර ශ්‍රී ලංකා පොදුජන පෙරමුණ ශ්‍රී ලංකා නිදහස් පක්ෂයට ලබාදුන් පොරොන්දු අද වනවිට කඩකර ඇති නිසා ශ්‍රීලනිපය තුළ පොහොට්ටුව පිළිබඳ කළකිරීමක් පවතින බව එම පක්ෂයේ ජ්‍යෙෂ්ඨ උපසභාපති මහාචාර්ය රෝහණ ලක්ෂ්මන් පියදාස මහතා පවසයි. පසුගිය 10 වනදා පැවති මාධ්‍ය හමුවක් අමතමින් ඔහු මේ බව පැවසූ අතර එහිදී වැඩිදුරටත් අදහස් දැක්වූ ඒ මහතා.. “ශ්‍රී ලංකා නිදහස් පක්ෂයේ යම් ආකාරයක පුංචි කළකිරීම් තියෙනවා මේ වෙලාවෙ. අපි මැතිවරණයට ඉස්සෙල්ලා ගහපු ගිවිසුම් ඒ ආකාරයෙන්ම ඉෂ්ඨ වෙලාද කියන කාරණය අද ප්‍රශ්නයක්. අපට කිව්වා තුනෙන් එකක් දෙනවා කියලා අපේක්ෂකයෝ, පොදු ලකුණකින් ඉල්ලනවායි කිව්වා, ජාතික ලැයිස්තුවෙන් මෙච්චර ප්‍රමාණයක් දෙනවැයි කිව්වා… මේ ඔක්කොම දේවල් අද වෙනකොට බිඳවැටිලා. අද මේ වෙනකොට සමහර ඇමතිවරු අපේ පාක්ෂිකයො ගියාම ඕගොල්ලන් ශ්‍රී ලංකාකාරයො කියලා ඒ අයට සේවා කටයුතු සපයලා දෙන්නෙ නැහැ. ඒවගේම මේ මෑත කාලයෙදි අපි දැක්කා පාස්කු ඉරිදා ප්‍රශ්නය පදනම් කරගෙන වැරදි කරනවා නම් හිටපු ජනාධිපතිතුමා හිරේ දාන්න ඕනෙ, අත් අඩංගුවට ගන්න ඕනෙ, දඬුවම් කරන්න ඕනෙ කියනවා. අපි සන්ධානයක් තුළ ඉන්නෙ. සන්ධානයක් තුළ ඉන්නවා නම් සන්ධානයට සාධාරණත්වය ඉෂ්ඨ වෙන්න ඕනෙ. නමුත් පෙරළා අපට සැලකීමේදී ඒ කාරණා අපට ඉෂ්ඨ නොවුණාය කියලා අපි මේ වෙලාවෙ ආණ්ඩුවත් එක්ක ලොකු හැප්පීමකට යන්නෙ නැහැ. අපි ඉවසීමෙන් කටයුතු කරනවා” යනුවෙනුයි ඒ මහතා සඳහන් කළේ.", "URL": "https://lankatruth.com/si/?p=97524", "Category": "පුවත්", "Parent URL": null}