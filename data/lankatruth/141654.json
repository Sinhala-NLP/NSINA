{"Source": "Lankatruth", "Timestamp": "November 5, 2022", "Headline": "උද්ඝෝෂණවල සටන්පාඨ දිහා විතරක් බලන්න එපා – සුනිල් හඳුන්නෙත්ති", "News Content": "“උද්ඝෝෂණ කරන කොට සටන්පාඨ දිහා විතරක් බලන්න එපයි කියලා ඕගොල්ලොන්ගෙන් ඉල්ලනවා. සටන්පාඨය බඩු මිල, සටන්පාඨය මර්දනය වලක්වන්න, සටන්පාඨය ආණ්ඩුවට විරුද්ධව වෙන්න පුළුවන්. අරමුණ මොකක්ද? ඒකත් බලන්න.” යැයි ජාතික ජන බලවේගයේ ජාතික විධායක සභික, හිටපු කෝප් කමිටු සභාපති සුනිල් හඳුන්නෙත්ති ජනතාවට අවධාරණය කරයි. ඔහු මේ බව අවධාරණය කර සිටියේ පසුගිය 02දා හක්මන ආසනයේ නරවැල්පිට දකුණ ග්‍රාමනිලධාරී කොට්ඨාශයේ ජාතික ජන බලවේගයේ සභාව පිහිටුවීමේ අවස්ථාවට එක්වෙමිණි. එහිදී මේ සම්බන්ධයෙන් ඔහු වැඩිදුරටත් දැක්වූ අදහස්, “දැන් ජනතාවගේ අර්බුදයක් තියෙනවා, ජීවත්වෙන්න බැරි අර්බුදයක්. පාලනයේ අර්බුදයක් තියෙනවා රට පාලනය කරන්න පාලන පක්ෂයක් හරියට නැහැ. අන්න අපි ජාතික ජන බලවේගය මේ ගමේ කොට්ඨාස සභාව හදලා ගමේ නායකත්වයක් තෝරගෙන පක්ෂ බේදයකින් තොරව මේ අද ඉටුකරමින් ඉන්නේ මොකක්ද? හෙට රට පාලනය කරන අලුත් පාලනයේ ව්‍යූහය, සංවිධානය, පක්ෂය ගමේ සිට ගොඩනැගීම. සහතික ලෙස අපි කියනවා ඉදිරියේ පවත්වන ඕනම මැතිවරණයකදී අපි ජයග්‍රහණය කරනවා. මෙතෙක් රට පාලනය කරලා අසමත් වෙච්ච කිසිම ආණ්ඩුවක් නැවත ගේන්න ඕන්නැහැ. ඒගොල්ලන්ට හුලං ගහන්න අපිට ඕන කමක් නැහැ. අපි දන්නවා. අපිට හයියක් නැති කාලේ, අපිට බලයක් නැති කාලේ, ඒත් අපි ජනතාව වෙනුවෙන් කෑ ගැහුවා, හඩනැගුවා, උද්ඝෝෂණය කළා, සටන් කළා, පාරට බාස්සා. අරගල කරල තියෙනවා. ඒවගේ ප්‍රතිපල තියෙනවා. අපි ආණ්ඩුවක් විතරක් හදල නැහැ. හැබැයි මේ රටේ ජනතාවට දිනාදුන්න ගොඩාක් දේවල් තියෙනවා. ගොවිජනතාවගේ අරගලයක් තියෙනවානම්, ජයග්‍රහණය කරපු දෙයක් තියෙනවානම්, ඒවා දිනගෙන තියෙන්නේ නිකන් නෙමෙයි. අපේ මැදිහත්වීම් තියෙනවා. සටන් කරලා දිනාගත්ත දේවල් තියෙනවා. හැබැයි අපේ පානෙන් එළිය බලපු කට්ටියත් ඉන්නවා. අපි ගහ හොල්ලනකොට ගෙඩි ඇහිඳගත්ත කට්ටියත් ඉන්නවා. එහෙම තියෙනවනෙ දේශපාලනේ. අපි විපක්ෂෙ ඉන්නකොට මහින්ද මහත්තයලත් විපක්ෂෙ ඉන්නවා, අපිත් විපක්ෂෙ ඉන්නකොට අපි උද්ඝෝෂණ කරනවා, පෙළපාලි යනවා, කෑ ගහනවා. ගහ හොල්ලනවා. ඒ ගොල්ලෝ ඇඟ මහන්සි කරන්නෙ නැතුව ගෙඩි ඇහිඳිනවා ආණ්ඩුවක් හදාගන්නවා. මහින්දලා ආණ්ඩුවේ ඉන්නකොට අපි ගහ හොල්ලනවා ඔන්න යූඑන්පීය ගෙඩි ඇහිඳගන්නවා. රනිල්ලා එහෙම නැත්නම් සජිත්ලා. එහෙමනේ දේශපාලනේ. දැන් ඒගොල්ලන්ට ගහ හොල්ලගන්න බැරිවුනාම කියනවා එන්නකො ඔක්කොම එකතුවෙලා ගහ හොල්ලමුකො. දැන් මේ දවස්වලත් අඬගහනවා අපිට. අදත් (02) තිබුණ උද්ඝෝෂණයක්. එතකොට කට්ටියම අඬගහනවා. කෝ කෝ ජේවීපී එක එන්නැද්ද? ජේවීපී එක යන්නැත්තෙ මොකෝ? ඉතිං කරපල්ලකො තනියෙන් උද්ඝෝෂණයක්වත් අඩු තරමේ. ඕකට අපිම ඕනයැයි. අපි උදේඝාෂණ වලක්වන්න මොකෝ පොලීසියයැ. අපි උද්ඝෝෂණ එපයි කියලා තියෙනවද? අපි සජිත්ලට, පෙරටුගාමීන්ට එකතුවෙලා කරන්න එපයි කියලා තියෙනවද? නැහැ. අපි උද්ඝෝෂණය කරනවා ඒගොල්ලොත් උද්ඝෝෂණය කරගන්න. බාධාවක් නැහැ. හැබැයි අපි, උද්ඝෝෂණ කරන කොට සටන්පාඨ දිහා විතරක් බලන්න එපයි කියලා ඕගොල්ලොන්ගෙන් ඉල්ලනවා. සටන්පාඨය බඩු මිල, සටන්පාඨය මර්දනය වලක්වන්න, සටන්පාඨය ආණ්ඩුවට විරුද්ධව වෙන්න පුළුවන්. අරමුණ මොකක්ද? ඒකත් බලන්න. අරමුණ අන්න ගහ හොල්ලනකොට ගෙඩි ඇහිඳගන්න කට්ටියක් ඉන්නවානම්, ඒ අරමුණත් හොඳයි ඒ ගෙඩි ඇහිඳගෙන හැමට බෙදලා කන්න බොන්න දෙනවනම්. නැහැ, තමන් කන්න බලාගෙන ඉන්නේ මේ. ආයෙත් අපි ලෑස්ති නැහැ මේ රට විනාශ කරන විනාශ කරපු කිසිදු පක්ෂයකට බලයට එන්න පාලමක් වෙන්න ජාතික ජන බලවේගය ලෑස්ති නැහැ. අපි ලෑස්තියි අපි ආණ්ඩුවක් හදන්න. තෙල් සංස්ථාව විකුණන්න යෝජනාව ගේනකොට රනිල් වික්‍රමසිංහගේ ආණ්ඩුව, ගෝටාබයගේ ආණ්ඩුව ඒකට අත උස්සලා පාරේ උද්ඝෝෂණ කරන්නේ මොකටද? මොකෝ වසන්ත මුදලිගේ, සිරිදම්ම හාමුදුරුවෝ, අන්තරේ ශිෂ්‍යයෝ පෙලපාලි ගියේ ඒවට විරුද්ධව තමයි. තෙල් සංස්ථාව විකුණන්න එපයි කියලා. එතකොට තෙල් සංස්ථාව විකුණන්න එපයි කියලා උද්ඝෝෂණය කරපු කෙනා හිරේ ඉන්නවා. ඒක ඇත්ත. එයා නිදහස් කරගන්න ඕනා. හැබැයි තෙල් සංස්ථාව විකුණන පනතට පාර්ලිමේන්තුවේ අතඋස්සන කට්ටිය එක්ක මොන උද්ඝෝෂණද? කල්පනා කරලා බලන්න. ඒගොල්ලෝ දවල් මිගෙල් රෑ ඩැනියෙල්. පාර්ලිමේන්තුවේ එකට හවුලේ, එළියේ බොරුවට උද්ඝෝෂණයේ. ඒවට අහුවෙන්න අපි ලෑස්ති නැහැ. ඒහින්දා අපි ඕගොල්ලන්ට සහතික වෙනවා, අපිට එකතුවෙන්න පුළුවන් තැනක් තියෙනවා. මොනයකා එක්ක හරි එකතුවෙලා ආණ්ඩු හදන්න නෙවෙයි. අපිට එකතුවෙන්න පුළුවන් තැන තමයි මේ ගමේ ජනතාවත් එක්ක. තමුන්නාන්සේලා එක්සත් ජාතික පක්ෂයට ඡන්දෙ දීල ඇති, පොහොට්ටුවට ඡන්දෙ දීල ඇති, ටෙලි ෆෝන් එකට ඡන්දෙ දීල ඇති, ඒ ඡන්දෙ දීල තියෙන්නේ වරදක්නම් ඒ වරද එච්චරයි. මහින්ද මහත්තයගේ කට්ටියත් පලු යන්න බනින්නේ අපිට. රනිල් මහත්තයගෙ ආණ්ඩුවෙ ඉන්න කට්ටියත් බනින්නෙ අපිට. දැන් කාගෙත් පොදු හතුරා අපි. දැන් කාගෙත් අමාරුව තියෙන්නේ බඩුමිලත් නෙවෙයි, පොහොර නැති එකත් නෙවෙයි. ඩොලර් නැති එකත් නෙවෙයි. කන්න නැති එකත් නෙවෙයි. ණය ගෙවාගන්න බැරිඑකත් නෙවෙයි. අනුර දිසානායකගේ ලපේ. දැන් හැමෝම කතා කරන්නෙ ලපේ ගැනනේ. බඩුමිල ගැන කතාකරන්නෙත් නැහැ. පොහොර ගැන කතා කරන්නෙත් නැහැ. ඩොලර් ගැන කතාකරන්නෙත් නැහැ. කාටත් තියෙන පුශ්නෙ තමයි අනුර කුමාරගෙ ලපේ. මොකක්ද මේ ප්‍රශ්නෙ තියෙන්නේ? රටේ නායකත්වය, ඊලඟට මේ රටේ ජනතාවගේ බලාපොරොත්තුව. අපි විශ්වාස කරනවා, මේ රට හදන වැඩපිළිවෙලකට සැලැස්මකට අවංකව ජනතාව එකතුකරන්න පුළුවන් අපට විතරයි.”", "URL": "https://lankatruth.com/si/?p=141654", "Category": "පුවත්", "Parent URL": null}