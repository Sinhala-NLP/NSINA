{"Source": "Lankatruth", "Timestamp": "August 26, 2018", "Headline": "පාකිස්ථාන අගමැති පළමු පන්තියේ ගුවන් ගමන් තහනම් කරයි", "News Content": "පාකිස්ථාන නව රජය අනුගමනය කරන රාජ්‍ය නිලධාරීන්ගේ අභිමතය පරිදි මුදල් පරිහරණය සිමා කිරීමේ ප්‍රතිපත්තිය යටතේ ජනාධිපති, අගමැති ඇතුළු සියළුම රාජ්‍ය නිලධාරීන්ගේ ගුවන් ගමන් පළමු පන්තියේ සිදු කිරීම තහනම් කොට තිබේ. මෙම තීරණය ගෙන ඇත්තේ නව පාකිස්ථාන අගමැති ඉම්රාන් ඛාන්ගේ නායකත්වයෙන් යුතු කැබිනට් මණ්ඩලය රැස්වූ අවස්ථාවේදීය. මේ අනුව රාජ්‍ය මුදල් භාවිත කරමින් ජනාධිපති, අගමැති ඇතුළු රාජ්‍ය නිලධාරීන්ගේ ගුවන් ගමන් පළමු පන්තියේ සිදු කිරීම තහනම් වේ. හිටපු පාකිස්ථාන ක්‍රිකට් ක්‍රීඩකයෙකු වන ඉම්රාන් ඛාන් පසුගිය දා පාකිස්ථාන අග්‍රාමාත්‍යවරයා ලෙස දිවුරුම් දුන් අතර රාජ්‍ය වියදම් සීමා කරන, අනවශ්‍ය රාජ්‍ය වියදම් කප්පාදු කරන ප්‍රතිපත්තියක් අනුගමනය බවට ජනතාව වෙත පොරොන්දු ලබා දුනි. එසේම තම කාර්ය මණ්ඩලය අඩු කරන බවටත් ප්‍රකාශ කර තිබේ. නිල නිවාස ප්‍රතික්ෂේප කරමින් ඒවා අධ්‍යාපන මධ්‍යස්ථාන බවට පත්කරන බවටද ඉම්රාන් ඛාන් පොරොන්දු ලබා දී තිබේ.", "URL": "https://lankatruth.com/si/?p=58389", "Category": "විදෙස් පුවත්", "Parent URL": null}