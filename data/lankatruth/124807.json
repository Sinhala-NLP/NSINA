{"Source": "Lankatruth", "Timestamp": "October 20, 2021", "Headline": "“පොහොර තහනම වැරදියි” කෘෂිකර්ම ලේකම්ගෙන් බරපතල ප්‍රකාශයක්", "News Content": "රසායනික පොහොර සහ යෙදවුම් භාවිතය තහනම් කරමින් නිකුත් කළ ගැසට් නිවේදනය වැරදි උපදෙස් මත සිදුකර ඇති බව කෘෂිකර්ම අමාත්‍යංශයේ ලේකම් මහාචාර්ය උදිත් කේ ජයසිංහ ප්‍රකාශ කරන ලදැයි ලංකාදීප අද (20) පුවත්පත වාර්තා කර තිබේ.  එම වාර්තාවේ වැඩිදුරටත් දක්වා තිබෙන්නේ “යූරියා යනු විෂ සහිත ද්‍රව්‍යයක් නොවන බවට” අමාත්‍යංශ ලේකම්වරයා සඳහන් කළ බවය.  එහි වැඩි දුරටත් දැක්වෙන්නේ අනවශ්‍ය විෂ සහිත පොහොර වෙනුවට ඉහල ප්‍රමිතියකින් යුත් ජෛව පොහොර භාවිතයට ගත යුතු බවය.  පසුගිය අප්‍රේල් මාසය අවසානයේදී ජනාධිපතිවරයාගේ නියෝගයක් අනුව හදිසියේ රසායනික පොහොර සහ යෙදවුම් තහනම් කිරීමෙන් මෙරට කෘෂිකර්මාන්තය දරුණු ලෙස බිඳ වැටී ඇති බව නිල සංඛ්‍යා ලේඛණවලින් තහවුරු වේ. මේ වන විට වී, එළවලු සහ තේ අස්වැන්න විශාල වශයෙන් පහත වැටී ඇත.", "URL": "https://lankatruth.com/si/?p=124807", "Category": "පුවත්", "Parent URL": null}