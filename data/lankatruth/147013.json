{"Source": "Lankatruth", "Timestamp": "May 13, 2023", "Headline": "රනිල්ගේ තර්ජනය හමුවේ ප්‍රමුඛ සමාගම් කොටස් වෙළඳපොල අත්හරී! – නෙස්ලේ සමාගම දැනටමත් ඉවත්වී ඇත", "News Content": "නෙස්ලේ සමාගම කොළඹ කොටස් වෙළඳපොලෙන් ඉවත්වීමත් සමඟ ප්‍රමුඛ සමාගම් ගණනාවක් එම ක්‍රියාමාර්ගයම අනුගමනය කිරීමට ඉඩ ඇති බවට ඉහල ව්‍යාපාරික අංශ දැඩි අනතුරු ඇඟවීමක් සිදු කරයි.  මෙම තත්වයට ප්‍රධාන වශයෙන් හේතු වී තිබෙන්නේ ජනාධිපති සහ මහ බැංකු අධිපති ප්‍රමුඛ පිරිස අනුගමනය කරමින් පවතින මූල්‍යවාදී ප්‍රතිපත්ති බව හෙළිවී තිබේ. ආර්ථිකය හකුලුවමින් පවතින අතර උද්ධමනය අඩු කිරීම, විදේශ විනිමය අනුපාත සම්බන්ධ ක්‍රියාමාර්ග සහ පොලී ප්‍රතිපත්ති කෙරෙහි පමණක් විශේෂ අවධානය යොමු කරමින් මේ වනවිට මූලික ආර්ථික ක්‍රියාවලියේ කටයුතු සිමා කර තිබේ. මෙම තත්වය හමුවේ ආර්ථික වෘධියට අදාළ කිසිදු ප්‍රතිපත්ති රාමුවක් මේ දක්වා සකස් කර නැත.  ලංකා නෙස්ලේ සමාගම මේ වනවිට කොටස් වෙළඳපොලේ ඉහලම ලාභාංශ සහ කොටසක වෙළඳපොල වටිනාකම රුපියල් 1,120/-ක පමණ අගයක පවත්වාගෙන යමින් සිටී. 1983දී කොළඹ කොටස් වෙළඳපොලට ඇතුල් වූ එම සමාගම තම කොටස් හිමියන්ට රුපියල් 1,500/- බැගින් ගෙවා කොටස් ආපසු ලබා ගනිමින් එම වෙළඳපොලෙන් ඉවත්වීමට ක්‍රියා කරමින් සිටියි.  දේශීය ණය ප්‍රතිව්‍යූහගත කිරීමේ ක්‍රියාවලියට බාධා කෙරෙන්නේ නම් කොටස් වෙළඳපොල වසා දමන බවට රනිල් වික්‍රමසිංහ පාර්ලිමේන්තුවේදී තර්ජනය කිරීමත් සමඟ ඇති වූ කම්පනයෙන් මෙරට ප්‍රමුඛ සමාගම් සියල්ලම පාහේ දැඩි තීන්දු ගැනීම කෙරෙහි යොමු වූ ඇති බව අනාවරණය වේ.", "URL": "https://lankatruth.com/si/?p=147013", "Category": "ආර්ථික පුවත්", "Parent URL": null}