{"Source": "Lankatruth", "Timestamp": "January 2, 2021", "Headline": "වෛද්‍ය අනිල් ජාසිංහ කලකට පසු කට අරියි..සෞඛ්‍ය ඇමතිණිය මැදිහත්වී කරන මිත්‍යාව ගැනත් කියයි..", "News Content": "“කොවිඩ් 19 සමග සටන් කිරීමේදී ලෝකයේ විවිධ තැන්වල විවිධාකාර අලුත් සොයා ගැනීම් සිදු වෙනවා. මෙවැනි විද්‍යාත්මක ක්‍රමවේදයන් තිබියදීත් අපේ රටේ සමහර කණ්ඩායම් මිත්‍යා විශ්වාස පසුපස යනවා. අප කළ යුත්තේ මෙවැනි මිථ්‍යා විශ්වාස පිටුපස යාම නොවෙයි. විද්‍යාව පිළිබඳ විශ්වාසය තබා කටයුතු කිරීමයි. සමාජය තුළ හොඳ ප්‍රතිශක්තිකරණ තත්ත්වයක් පවත්වා ගැනීමට නම් ජනගහනයෙන් 70%ට වත් කොවිඩ් එන්නත ලබා දිය යුතුයි. අවම වශයෙන් ජනගහනයෙන් 50%ට හෝ එන්නත ලබා දිය හැකි නම් ලබාදිය හැකි නම් අපට සතුටු විය හැකියි” covid පළමු රැල්ල මර්දනයේදී තීරණාත්මක කාර්යභාරයක් ඉටු කළ එවකට සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා මේ බව ප්‍රකාශ කළේ අද පරිසර අමාත්‍යාංශයේ පැවැත්වූ රැස්වීමකදී ය. කොවිඩ් දෙවන රැල්ල පැමිණීමත් සමග ඔහු සෞඛ්‍ය අමාත්‍යාංශයෙන් ඉවත් කර පරිසර අමාත්‍යාංශයේ ලේකම් ධුරයට පත්කර යැවීමට ආණ්ඩුව කටයුතු කළේය. ඔහු සෞඛ්‍ය සේවා අධ්‍යක්ෂ ජනරාල් ධුරය දරන කාලයේ දී සෞඛ්‍ය ඇමතිණිය මුට්ටි ගඟේ හෙලීම හෝ පැණිය ප්‍රවර්ධනය වැනි කටයුතුවල නිරත වූයේ නැත. වෛද්‍ය අනිල් ජාසිංහ මහතා කොරෝනා මර්දන කටයුතු වලට සම්බන්ධ කරගන්නැයි සමාජ මාධ්‍ය ජාලවල දැඩි ඉල්ලීමක් පවතින විට සෞඛ්‍ය ඇමති පවිත්‍රා වන්නිආරච්චි සිදුකළේ ඔහුව කොවිඩ් මර්දන ජනාධිපති කාර්ය සාධක බලකායේ රැස්වීමට කැඳවන බව ප්‍රකාශ කිරීමයි .එහෙත් එය කිසිවිටෙක සිදු වූයේ නැත.", "URL": "https://lankatruth.com/si/?p=106302", "Category": "පුවත්", "Parent URL": null}