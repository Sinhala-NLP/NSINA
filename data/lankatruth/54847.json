{"Source": "Lankatruth", "Timestamp": "June 21, 2018", "Headline": "විදුලියත් වර්ජනයකට සැරසේ", "News Content": "වැඩ තහනම් කළ වෘත්තීය සමිති නායකයින් හය දෙනාගේ සේවය නැවත පිහිටුවන ලෙසත්, වැටුප් කමිටු වාර්තාව වහාම එළිදක්වන ලෙසත් බලකරමින් ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය ඊයේ(20) කොටුව විදුලි බල මණ්ඩල ප්‍රධාන කාර්යාලය ඉදිරිපිට විරෝධතාවක නිරත විය. විදුලිබල මණ්ඩලයේ විධායක නිලධාරීන් විසින් සිදුකරන වංචා හා දූෂණ හෙලි කිරීම හේතුවෙන් අසාධාරණ ලෙස වෘත්තීය සමිති නායකයින් 6 දෙනෙකුගේ වැඩ තහනම් කර ඇති බවත් තහනමට ලක්ව දැනට මාස කිහිපයක් ගත වී ඇතත් මේ දක්වා තහනම ඉවත් කර නොමැති බවත් විරෝධතාකරුවෝ පවසා සිටියහ. එසේම විශයභාර ඇමතිවරයා මෙම තහනම පසුගිය මාර්තු මාසයේ ඉවත් කරන බවට පොරොන්දු වී සිටිය ද එය ඉටුවී නොමැත. එසේම වැටුප් කමිටු වාර්තාව එලි දැක්වීම පසුගිය වසරේ දෙසැම්බර් 31ට යෙදී තිබුන ද මේ දක්වා එය එලි දක්වා නොමැත. ලංකා විදුලිබල මණ්ඩල ඒකාබද්ධ වෘත්තීය සමිතියේ කැඳවුම්කරු රංජිත් ජයලාල් මහතා පවසා සිටියේ මෙම ගැටළු සඳහා විසඳුම් නොලැබුණහොත් ජූලි 5 වැනිදා සිට අඛණ්ඩ වර්ජනයක් ආරම්භ කරන බවයි. එබැවින් මෙම ගැටලු වහාම බලධාරීන් අවධානයට ගතයුතු බවට විරෝධතාකරුවෝ දැඩිව ප්‍රකාශ කර සිටියි.", "URL": "https://lankatruth.com/si/?p=54847", "Category": "පුවත්", "Parent URL": null}