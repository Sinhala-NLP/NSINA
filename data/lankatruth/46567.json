{"Source": "Lankatruth", "Timestamp": "January 21, 2018", "Headline": "සමන්ත ඇතුළු තිදෙනෙකුගෙන් පොලිසිය ප්‍රකාශයක් ගනියි", "News Content": "බදුල්ල මූලස්ථාන පොලීසිය විසින් අද (21) දින ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සහ ලංකා ගුරුසේවා සංගමයේ උප ලේකම් ප්‍රියන්ත වර්ශමාන, එම සංගමයේ ඌව පළාත් ලේකම් නන්දන හපුගෙදර යන මහත්වරුන්ගෙන් ප්‍රකාශයක් සටහන් කරගෙන තිබේ. සමන්ත විද්‍යාරත්න මහතා ඇතුළු තිදෙනා තමන්ට අපහාස කළේ යැයි පවසමින් ඌව පළාත් මහ ඇමති චාමර සම්පත් දසනායක මහතා විසින් බදුල්ල මූලස්ථාන පොලීසිය වෙත කර තිබූ පැමිණිල්ලකට අනුව එම ප්‍රකාශය ලබාගෙන තිබේ. පොලීසියට එම ප්‍රකාශය ලබාදෙමින් සමන්ත විද්‍යාරත්න මහතා විසින් පැහැදිළි කර ඇත්තේ තමන් විසින් අනාවරණය කළ කරුණු සත්‍ය තොරතුරු මත පදනම්ව සිදුකළ ප්‍රකාශයක් බවත් මේ වනවිට මතුව ඇති තත්වය අනුව තමන් විසින් සිදු කළ අනාවරණය කළ ආකාරයටම එම විදුහල්පතිනියට මහ ඇමතිවරයා ඉදිරියේ දණින් වැටීමට සිදුවී ඇති බව ඇය විසින්ම ප්‍රකාශ කර ඇති බවත් ඒ අනුව මෙය මහ ඇමතිවරයා විසින් ගොනු කර ඇති අසත්‍ය පැමිණිල්ලක් බැවින් ඒ සම්බන්ධයෙන් පරීක්ෂණයක් සිදු කරන ලෙසත් ය.", "URL": "https://lankatruth.com/si/?p=46567", "Category": "පුවත්", "Parent URL": null}