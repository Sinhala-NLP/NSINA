{"Source": "Lankatruth", "Timestamp": "July 10, 2023", "Headline": "ජන වරමක් නැති ආයතන 04ක් ගෙන යන්නේ කාගේ වරමකින්ද? – නීතිඥ සුනිල් වටගල", "News Content": "ජන වරමක් නැති ආයතන 04ක් ගෙන යන්නේ කාගේ වරමකින්දැයි ජාතික ජන බලවේගයේ නීතිඥයෝ සංවිධානයේ උප සභාපති නීතිඥ සුනිල් වටගල ප්‍රශ්න කරයි. ඔහු මේ බව ප්‍රශ්න කර සිටියේ අද (10) පෙරවරුවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති ජාතික ජන බලවේගයේ නීතිඥයෝ සංවිධානයේ මාධ්‍ය හමුවක් අමතමිණි. එහිදී වැඩිදුරටත් අදහස් දැක්වූ නීතිඥ සුනිල් වටගල, “ජයන්ත කැටගොඩ මන්ත්‍රීවරයා පෞද්ගලික මන්ත්‍රී යෝජනාවක් ලෙස ගෙනත් තිබෙන යෝජනාව ජන වරමක් නැති ආණ්ඩුව විසින් ජන වරමක් නැතිව පළාත් පාලන ආයතන තවදුරටත් පවත්වාගෙන යන්න ගෙනා ප්‍රජාතන්ත්‍ර විරෝධී එකක්. මැතිවරණය වෙනුවෙන් නාම යෝජනා කැඳවා දැන් රඳවාගෙන ඉන්නවා. මැතිවරණ කොමිසම යටතේ මුද්‍රණාලාධිපති, මහා භාණ්ඩාගාරයේ ලේකම්වරයා මුල්වී මැතිවරණය වළක්වා ඉදිරි ක්‍රියාවලියක් නැති බව ආණ්ඩුව කියනවා. ඒ වගේම පළාත් සභා කාලය ඉක්මවා ගොස් තිබෙනවා. ඊළඟට අග්‍රාමාත්‍යවරයා ඉල්ලා අස්වීමත් එක්ක කැබිනට් මණ්ඩලය ස්වයංක්‍රීයව විසිරී පාර්ලිමේන්තුවට තිබුණු ජන වරමත් අහෝසි වුණා. ඊයේ (09) ගෝඨාභය රාජපක්‍ෂ ජනතා උද්ඝෝෂණ ඉදිරියේ ඉල්ලා අස්වී වසරක් වෙනවා. ජනාධිපති පදවියට රනිල් වික්‍රමසිංහ පත්වී වසරකට ආසන්නයි. මේ කාලය තුළ ජන වරමක් නැති ආයතන හතරක් පවත්වාගෙන යනවා. මේවා පවත්වාගෙන යන්නේ කාගේ වරමින්ද? කකුල් මාට්ටුවක් දාලා ජන වරම උරගා තිබුණු අවස්ථාව මඟහැර, සල්ලි නැති නිසා මැතිවරණයක් පවත්වන්න නොහැකි බව ආණ්ඩුවෙන් කියනවා. ඒ අතර ජයන්ත කැටගොඩ මන්ත්‍රීවරයා රනිල් වික්‍රමසිංහගේ, බැසිල් රාජපක්‍ෂගේ වුවමනාව අනුව ඡන්ද නොතියා යන්න, විසිරුවා හැරුණු පළාත් පාලන ආයනතවල සභිකයෝ යළි කැඳවන්න පුද්ගලික මන්ත්‍රී යෝජන හැටියට ගැසට් එකක් ගෙනත් තිබෙනවා. මොන තරම් හිඟන දේශපාලනයක්ද? මොන තරම් කඩප්පුලි වැඩක්ද? නීතිය හා විධානය, ප්‍රජාතන්ත්‍රවාදය, ආණ්ඩුක්‍රම ව්‍යවස්ථාව, පළාත් පාලන පනත ඇතුළු පනත් ගණනාවක් අමු අමුවේ උල්ලංගණය කරන යෝජනාවක් ගේන්න ආණ්ඩුවට හයිය ආවේ ජන වරමක් ලබා ගන්න බැරි නිසයි. ආණ්ඩු බලය හොබවන එක්සත් ජාතික පක්‍ෂය හා පොදු පෙරමුණේ ආසන සමුළුවලට අතේ ඇඟලි ගාණට මිනිස්සුන් රැස් වෙන්නේ. අපි වත්තල පැවැත්වූ ආසන සමුළුවට දහස් ගණනක් සහභාගී වුණා. මේ නිසා ජනවරම උරගා බැලීමකින් තොරව පාලන බලය ඉස්සරහට ගෙනියන්න වෙන කෙනෙකුන් ලවා යෝජනා ගේන්න තරමට රනිල් වික්‍රමසිංහලා, බැසිල් රාජපක්‍ෂලා බංකොළොත් වෙලා. මැතිවරණ තියන්න සල්ලි නැහැ කියන අතර සභිකයන් යළි කැඳවූවහොත් කොතරම් සල්ලි වැය වෙනවාද? රනිල් වික්‍රමසිංහට එරෙහිව දෝෂාභියෝගයක් ගේන්න තරම් සාක්‍ෂි අපිට තිබෙනවා. සල්ලි නැති නිසා ඡන්දය කල් දැම්මා කීවාට මහා භාණ්ඩාගාර ලේකම්වරයාගෙන් අපි ලබාගත් ලිඛිත සාක්‍ෂි තිබෙනවා. ජනවාරි මාසයේ කෝටි දෙදාහකට වැඩි අතිරික්ත ආදායමකුත් පෙබරවාරි මාසෙයේ කෝටි 6,000ටක වැඩි අතිරික්ත ආදායමකුත් තිබිලා තිබෙනවා. මැතිවරණයක් තියන්න කොමිසමේ සභාපතිවරයා ඉල්ලුවේ මිලියන 100යි. මේ සාක්‍ෂි මුදල් ඇමතිවරයා ලෙස රනිල් වික්‍රමසිංහට විරුද්ධව දෝෂාභියෝගයක් ගෙන එන්න තරම් ප්‍රමාණවත්. ආණ්ඩු පක්‍ෂය බලය හෙබවූ ආයතනවල බලය සම්පූර්ණයෙන්ම ජාතික ජන බලවේගයට එකතු වෙන පසුබිමක් තියෙන්නේ. එවන් වටපිටාවක් තුළ තව වෙට්ටුවක් දාලා ඉස්සරහට යන්න ගෙන එන යෝජනාව ශ්‍රේෂ්ඨාධිකරණය ඉදිරියේ පරාජයට පත් කරනවා. ඒ වෙනුවෙන් ලබන බදාදා අපි පෙත්සම් 03ක් ඉදිරිපත් කරනවා. නීතිය පැත්තෙන් යන අතරවාරයේ ජනතා බලය ගොඩනගා පරාජය කරන්නත් පියවර ගන්නවා. ත්‍රස්ත විරෝධී පනත, විකාශන අධිකාරී පනත වගේ පනත් ආණ්ඩුව අකුළා ගත්තා වගේ මේකත් අකුළා ගන්න ජාතික ජන බලවේගයේ නීතිඥයෝ ලෙස බලපෑම් කරනවා. හිඟන දේශපාලනය කරන්න එපා කියලා අපි ආණ්ඩුවට අවධාරණය කරනවා. කරනවා නම් ගෞරවනීය දේශපාලනයක් කරමු. නීතියේ බලය අභියෝගයට ලක් කෙරෙන මේ වගේ යෝජනාවලට අපි ඉඩ තියෙන්නේ නැහැ. ජනතාවගේ බලයක් හරහා මේවා පරාජයට පත් කරන්නත් අපි කටයුතු කරනවා.”", "URL": "https://lankatruth.com/si/?p=148937", "Category": "පුවත්", "Parent URL": null}