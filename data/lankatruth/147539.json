{"Source": "Lankatruth", "Timestamp": "June 1, 2023", "Headline": "වෛද්‍ය පීඨ ශිෂ්‍ය ක්‍රියාකාරී කමිටුව ජාතික ජන බලවේගය හමුවෙයි", "News Content": "වෛද්‍ය පීඨ ශිෂ්‍ය ක්‍රියාකාරී කමිටුවේ සිසුන් පිරිසක් අද (01) දින ජාතික ජනබලවේගය සමඟ සාකච්ඡාවක නිරතවූහ. ඒ Lyceum, Gateway, NSBM වැනි ආයතන හරහා මුදලට උපාධි විකුණන වෛද්‍ය පීඨ ආරම්භ කිරීමට ගන්නා උත්සාහය පිළිබඳ සහ රාජ්‍ය අධ්‍යාපනය මුහුණ දී ඇති ගැටලු පිළිබඳව සාකච්ඡා කිරීම සඳහාය. රනිල් – රාජපක්ෂ ආණ්ඩුව විසින් IMF කොන්දේසිවලට මුවාවී ලංකාවේ අධ්‍යාපනය ඇතුළු මහජන සේවා පෞද්ගලිකකරණය කිරීමට උත්සාහයක නිරතවන බවත්, ඒ යටතේ පෞද්ගලික විශ්වවිද්‍යාලය ආරම්භ කිරීමේ ප්‍රවණතාවක් පවතින බවත් මෙහිදී සාකච්ඡා කෙරුණි. එමෙන්ම රාජ්‍ය වෛද්‍ය පීඨවල පවතින අධ්‍යයන හා සුභසාධන ගැටලු පිළිබඳ සහ ආණ්ඩුව මඟින් රජයේ රෝහල්වල ආරම්භ කිරීමට සූදානම් වන මුදල් ගෙවා ප්‍රතිකාර ගතහැකි “ගෙවන වාට්ටු” ප්‍රතිපත්තිය පිළිබඳද සාකච්ඡා කළහ. මේ සාකච්ඡාව සඳහා ජාතික ජන බලවේගය නියෝජනය කරමින්, පාර්ලිමේන්තු මන්ත්‍රී ආචාර්ය හරිණි අමරසූරිය, ජාතික ජන බලවේගයේ ජාතික විධායක සභික ආචාර්ය අනුර කරුණාතිලක, සමාජවාදී ශිෂ්‍ය සංගමේ ජාතික කමිටු සාමාජික ජීවන හරිස්චන්ද්‍ර එක්වූ අතර වෛද්‍ය පීඨ ශිෂ්‍ය ක්‍රියාකාරී කමිටුව නියෝජනය කරමින් එහි කැඳවුම්කරු ඉමේෂ් සංගීත් සහ කොළඹ, ශ්‍රී ජයවර්ධනපුර, රජරට, රාගම වෛද්‍ය පීඨ නියෝජනය කරමින් වෛද්‍ය සිසූහු සම්බන්ධවූහ.", "URL": "https://lankatruth.com/si/?p=147539", "Category": "පුවත්", "Parent URL": null}