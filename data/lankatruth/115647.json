{"Source": "Lankatruth", "Timestamp": "April 29, 2021", "Headline": "පළමු සඳ ගමනේ “අමතක වූ ගගනගාමියා” නික්ම යයි", "News Content": "1969 දී ඇපලෝ ll යානයෙන් ප්‍රථම හඳ ගමන නියෝජනය කල මිනිසුන් තිදෙනාගෙන් කෙනෙකු වූ මයිකල් කොලින්ස් පිළිකා රෝගී තත්වයක් නිසා ජීවිතක්ෂයට පත්ව ඇති බව විදෙස් මාධ්‍ය වාර්තා කර තිබේ. මිය යන විට ඔහු 90 වැනි වියෙහි පසුවූඅතර නීල් ආම්ස්ට්‍රෝන් හා බූස් ඕල්ඩ්‍රින් සමඟ සඳ ගමනට එක්වූ මයිකල් ඔවුන් දෙදෙනා හඳ මත ඇවිද යන විට කක්ෂ යානාවේ රැඳී සිටියේය. මිය යන විට දරුණු පිළිකා රෝගයකින් පීඩා විඳි මයිකල් කොලින්ස් ඊයේ (28) දිනයේදී මියගිය බව පවුලේ අය නිවේදනය කොට තිබුනි. මයිකල් කොලින්ස් ගේ මියයාමත් සමඟ ප්‍රථම සඳ ගමනට සහභාගී වූ සාමාජිකයන් අතරින් මේ වන විට ජීවතුන් අතර සිටින්නේ 91 හැවිරිදි ඕල්ඩ්‍රින් පමණි. මයිකල් ගේ අභාවය පිලිබඳ දැනගත් ඕල්ඩ්‍රින් ට්විටර් පණිවිඩයක් නිකුත් කරමින් සිය ශෝකය ප්‍රකාශ කර ඇත. නීල් ආම්ස්ට්‍රෝන් සහ බුස් ඕලිඩ්‍රින් විසින් 1969 සඳ ගමනේ වැඩි අවධානයක් දිනා ගත්තද එම සාර්ථක ගොඩබෑමේ කාර්‍ය්යේ වැඩි වගකීමක් මයිකල් කොලින්ස් විසින් දරනු ලැබීය. අනෙක් දෙදෙනාට පමණක් ගෞරවය ලැබීම ගැන විටක ඔහු කම්පා විය. ඒ පිළිබඳව ප්‍රකාශ කරමින් ඔහු වරෙක කියා සිටියේ ” මම සිතුවේ මට තිදෙනාගෙන් හොඳම ආසනය නොලැබුනු බවයි, නමුත් අවංකවම කිව හැකියි, මා සතුව තිබූ අසුන ගැන මම සතුටට පත්වීමි.” පසුව ඔහුව හඳුන්වනු ලැබුවේ “අමතක වූ ගගනගාමියා” යන නාමයෙනි. නාසා ආයතනය හැරයාමෙන් පසු දේශපාලනයට සම්බන්ධ කෙටි කතාබහක ඇතිවූ නමුත් පසුව ඔහු විශ්‍රාම සුවයෙන් චිත්‍ර ඇඳීම හා ලිවීමේ කටයුතු කරගෙන ගොස් තිබුනි. 1969 ජුලි 16 වන දින නීල් ආම්ස්ට්‍රෝං, බුස් ඕල්ඩ්‍රින් සහ මයිකල් කොලින්ස් රැගත් ඇපලෝ අභ්‍යවකාශ යානය අභ්‍යවකාශගතවූ අතර දින හතරකට පසු ආම්ස්ට්‍රෝං සහ ඕල්ඩ්‍රින් චන්ද්‍ර පෘෂ්ඨයට පා තැබූ පළමු මිනිසුන් බවට පත්විය. මෙහෙයුම පුරාම කොලින්ස් විධාන මොඩියුලයේ රැඳී සිටියේය. රූපවාහිනියෙන් ලොවටම විකාශනය කල ආම්ස්ට්‍රෝංගේ වචන ඉතිහාසයට එකතු විය “එය මිනිසාට එක් කුඩා පියවරකි, මිනිස් සංහතිය සඳහා යෝධ පිම්මකි.” එවකට ඩොලර් බිලියන 25 ක් වියදම් කල එම වැඩසටහන සඳහා 400,000 ක් පමණ සේවක පිරිසක් එකතු වී වැඩ කළහ.කාර්ය මණ්ඩලය නැවත පෘථිවියට පැමිණි අතර ජූලි 24 වන දින යානය පැසිෆික් සාගරයට කඩා වැටුණි. ලොව පුරා මිලියන 650 ක ජනතාවක් සඳ මත ගොඩබෑම රූපවාහිනියෙන් නැරඹූ අතර එක්සත් ජනපදයට මෙම ජයග්‍රහණය ලෝකයට, තම බලය පෙන්වීමට උපකාරී විය.", "URL": "https://lankatruth.com/si/?p=115647", "Category": "පුවත්", "Parent URL": null}