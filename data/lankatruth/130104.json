{"Source": "Lankatruth", "Timestamp": "March 16, 2022", "Headline": "රුසියාව පෙන්වා ඇමරිකාව යුරෝපා සංගමයේ රටවලට යුධ යානා විකුණයි !", "News Content": "රුසියාව විසින් යුක්රේනය ආක්‍රමණයෙන් පසුව ආරම්හ වූ යුද්ධයට දින 20ක් ගතවන මේ මොහොතේ යුරෝපා සංගමයේ රටවල් තුළ, ගැටුම සම්බන්ධයෙන් තවමත් පවතිනුයේ ඉතාමත් අවිනිශ්චිත හා බෙදුණු ස්වභාවයකි. විශේෂයෙන් රුසියාවේ තෙල් හා ගෑස් මත ඍජුවම යැපෙන හා යුරෝපා සංගමයේ ආර්ථික යන්ත්‍රය වන ජර්මනිය විසින් රුසියාව ආරක්ෂා කිරීමේ ස්ථාවරය හේතුවෙන් ඇමරිකාව විසින් සිදුකරන බලපෑම් හමුවේ සාමාජික රටවල් සිටිනුයේ නොසතුටෙනි. මෙම බෙදීම මගින් ස්වාධීන හා ස්වරී යුරෝපයක අවශ්‍යතාවය යළි කරලියට පැමිණ ඇත. මෙය දඩමීමා කර ගනිමින් ඇමරිකාව රුසියානු සතුරා පෙන්වා යුරෝපා රටවලට අවි විකිණීම තීව්‍ර කර ඇති අතර ඒ හා සමගාමිව ජර්මනියට න්‍යෂ්ටික අවි රැගෙන යා හැකි F35 වර්ගයේ යුධ යානා 50ක් විකිණීමට මාර්තු 14 වැනිදා සමත් වී ඇති බව යුරෝපා මාධ්‍ය වාර්තා කර සිටිති. යුරෝපා සංගමය බිහිවීමේදී සාමාජික රටවල් අපේක්‍ෂා කරනු ලැබුවේ ඇමරිකානු ඩොලරයට අභියෝග කළහැකි මුල්‍ය ඒකකය ලෙස යුරෝව පිළිගැනීමත්, ජාත්‍යන්තර දේශපාලනය තුල එක් හඬක් නියෝජනය කිරීමත් ඉලක්ක කරමිනි. නමුත් යුරෝපයේ රටවල් අතර තනි ස්ථාවරයක් ඇමරිකාව විසින් ඉරාකය ආක්‍රමණයේදී හෝ වර්තමාන යුක්රේන අර්බුධයේදී පෙනෙන්නට නොමැත. හිටපු ඇමරිකානු රාජ්‍ය ලේකම්වරයෙකු වූ හෙන්රි කිසිංගර් උපහාසයෙන් ඇසුවේ “යුරෝපා සංගමයේ පොදු ටෙලිෆෝන් නම්බරය කුමක්ද” යන්නයි. මෙම බෙදුණු ස්වභාවය හේතුවෙන් ඇමරිකාව, රුසියාව හා චීනය ඇතුළු විදේශීය බලවත් රටවලට යුරෝපා සංගමයේ අභ්‍යන්තර කටයුතු අවුල් කිරීමේ හැකියාවක් පවතීන බව දේශපාලන විචාරකයින්ගේ මතයයි. මේ වනවිට කොරෝනා වසංගතය හේතුවෙන් හා චීන ආර්ථිකය ලෝක වෙළඳ සංගමයේ නිදහස් වෙළඳ හුවමාරුකම් මත ගොඩනැගුන ජාත්‍යන්තර වෙළඳපල අල්ලා ගැනීමත් සමග බලවත් උද්ධමනයකට හා ආර්ථික අවපාතයකට මුහුණ දී සිටින ඇමරිකාව උත්සහ කරනුයේ හැකි උපරිම අයුරින් තම ආයුධ හා යුධ ආම්පන්න විකුණා මෙම තත්වයෙන් මිදීමටයි. මැද පෙරදිග කලාපය තුළ ඉරාන බිල්ලා පෙන්වීමත්, ආසියානු කලාපය තුළ චීනය පෙන්වමින්ද, යුරෝපය තුළ රුසියානු යුධ මැෂිමත් පෙන්වා පසුගිය කාලය පුරාවටම ඇමරිකාව තම යුධ නැව්, ගුවන් යානා, මිසයිල හා ආයුධ විකුණනු ලැබුවේය. පින්ලන්තයට ඩොලර් බිලියන 8.5ක් ලෙස F35 වර්ගයේ යුධ යානා 64ක් හා සෞදි අරාබියට ඩොලර් බිලියන 23කත්, ලෙස 2021 වසරේදී පමණක් ලොව පුරා රටවලට ආයුධ අලවිකර ඩොලර් බිලියන 472ක ආදායමක් ඇමරිකාව උපයා ඇත. යුක්රේන අර්බුධය හුවා දක්වමින් යුරෝපා සංගමයේ රටවල් වන බෙල්ජියම, නොර්වේ, ඉතාලිය, ඩෙන්මාර්කය, පෝලන්තය, ග්‍රීසිය හා ස්විස්ටර්ලන්තයට මෙසේ F-35 වර්ගයේ යුධ යානා අලවි කර ඇත. මෙහි නවතම ගොදුර බවට පත්ව ඇත්තේ ජර්මනියයි. ජර්මන් වාන්සල් Olaf Scholz මාධ්‍ය වෙත ප්‍රකාශ කර සිටියේ ජර්මන් හමුදාව නවීකරණය කිරීමේ මුලික පියවර ලෙස එරට අයවැයෙන් ඩොලර් බිලියන 100ක් වෙන්කිරීමට යුක්රේන අර්බුධයත් සමග තීරණය කළ බවයි. ඒ අනුව ජර්මනිය විසින් F-35 වර්ගයේ යුධ යානා 35ක් හා Eurofighter යානා 15ක් ඇමරිකානු සමාගමක්වන Lockheed Martin වෙතින් මිලට ගැනීමට නියමිතය. මෙයින් වඩාත් කලබලයට පත්ව ඇත්තේ මේ වනවිට යුරෝපා සංගමයේ නායකත්වය හොබවන ප්‍රංශයයි. ප්‍රංශය, ජර්මනිය හා ස්පාඤ්ඤය එක්ව යුරෝපීය නිෂ්පාදනයක් ලෙස ලෝක වෙළඳ පලට එවීමට සැලසුම් කර ඇති Future Combat Air System, (FCAS) ව්‍යාපෘතිය මගින් යුධ ප්‍රහාරක යානා නිපදවීමේ ගිවිසුම මෙයින් උල්ලංඝණය වීමයි. ප්‍රංශය විසින් මෙම නව ප්‍රහාරක යානා නිෂ්පාදනය කිරීමට තීරණය කරනුයේ ඇමරිකානු යුධ යානාවලින්, විශේෂයෙන් F35 වර්ගයේ යුධ යානාවලින් යැපීම 2040 දී අවසන් කිරීමට ඉලක්ක කරමිනි. මෙයින් තව දුරටත් ප්‍රංශය අපේක්‍ෂා කරනු ලබන ස්වාධීන, නිදහස්, ස්වෛරී යුරෝපයක් සඳහා ගමන් කිරීමේ උත්සාහය නැවතත් ඇමරිකාව විසින් බාධා කර ඇති බව ප්‍රංශ දේශපාලන තලයේ දැඩි කතා බහට ලක් වී ඇත. මිට පෙර ඕස්ට්‍රේලියාව විසින් ප්‍රංශය සමග න්‍යෂ්ටික සබ්මැරීන මිලදී ගැනීමට අත්සන් කරන ලද ගිවිසුමක් ඇමරිකාව විසින් කඩා කප්පල් කරන ලද අතර ඒ හේතුවෙන් ප්‍රංශ සමාජය තුල දැඩි නේටෝ හා ඇමරිකානු විරෝධයක් පැතිර ගියේය. යුක්රේන අර්බුධයේදීත් ඇමරිකාව විසින් පැනවූ සම්බාධක නොතකා තම බහු ජාතික සමාගම් රුසියාවෙන් ඉවත් කර ගැනීමට ප්‍රංශය මේ දක්වා ක්‍රියා කර නොමැත්තේ ප්‍රංශය හා ඇමරිකාව අතර පවතින සීතල යුද්ධය හේතුවෙනි. මෙම ගැටුම තවත් උග්‍ර කරමින් ඊයේ ඇමරිකානු මාධ්‍ය සේවයක් වන Disclose හෙළිදරව් කරනු ලැබුවේ 2014 දී ක්‍රිමියාව ආක්‍රමණයෙන් පසුව යුරෝපා සංගමය විසින් රුසියාවට එරෙහිව පැනවූ සම්බාධක නොසලකා ප්‍රංශය විසින් යුරෝ මිලියන 152ක යුධ යානා, ආම්පන්න, රේඩාර් පද්ධති, රහසේ රුසියාවට විකුණා ඇති බවයි.", "URL": "https://lankatruth.com/si/?p=130104", "Category": "පුවත්", "Parent URL": null}