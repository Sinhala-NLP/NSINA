{"Source": "Lankatruth", "Timestamp": "November 20, 2011", "Headline": "ජයවර්ධනපුර සරසවියට එල්ල කළ ආණ්ඩුවේ මර්දන හස්තය දැඩි පිළිකුලෙන් යුතුව හෙළා දකිනවා – නලින්ද ජයතිස්ස", "News Content": "මේ මොහොත වන විට ශී‍්‍ර ජයවර්ධනපුර විශ්ව විද්‍යාලයේ උපකුලපතිවරයා මහා ශිෂ්‍ය සංගම් කාර්යාලය සීල් තබා ඇති අතර ශිෂ්‍ය සංගම් කාර්යාලය පිහිටි ගොඩනැගිල්ලේ පහත     මහලේ ඇති ආපනශාලා බිත්තියේ සවිකර තිබූ සියලූම විරුසිසු ඡායාරූප විනාශ කර දැමීමට කටයුතු කර ඇත. විරු සිසු ස්මාරකයද විනාශ කර දැමීමට අවශ්‍ය කටයුතු සිදුකරමින් යන බවට තමන් හට දැනගන්නට ලැබී ඇතැයි මහාශිෂ්‍ය සංගමයේ ප්‍රකාශකයෙකු පැවසීය.  මේ සම්බන්ධයෙන් ලංකා ටෘත් සමග අදහස් දක්වමින් සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතා පවසා සිටියේ එස් බී දිසානායක ඇමතිවරයා සහ මහින්ද රාජපක්ෂ ආණ්ඩුවේ අවශ්‍යතා මත සිදුකරන මෙවැනි ක්‍රියාවන්ට එරෙහිව ශිෂ්‍ය ව්‍යාපාරය හුදකලා නොවී රටේ ප්‍රතගිශීලී දේශපාලන බලවේග, ආචාර්ය සංගම්, වෘත්තීය සංගම්, බහුජන සංවිධාන සමග එක්ව සටන් කළ යුතු බවයි. මේ සම්බන්ධයෙන් තවදුරටත් අදහස් දැක්වූ සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතා ”IMF – මහින්ද – එකගතා අනුව ”පෞද්ගලික විශ්වවිද්‍යාල” පනත ගෙන එමින් නිදහස් අධ්‍යාපනය විකිණීමටනම් ශිෂ්‍ය ව්‍යාපාරය මර්දනය කළ යුතු හා හුදකලා කළ යුතු බව මේ පර්සි මහේන්ද්‍ර රාජපක්ෂ ආණ්ඩුව තේරුම්ගෙන සිටිනවා. විශ්ව විද්‍යාල තුළ පොලීසි පිහිටුවීම හා ”රක්නා ලංකා” වැනි කුලී චරපුරුෂ සේනාංක මගින් ආණ්ඩුවේ මර්දනකාරී යාන්ත්‍රණය විශ්වවිද්‍යාල තුළට එවීමට කටයුතුකර තිබෙනවා. ශිෂ්‍ය ව්‍යාපාරය මර්දනය සදහා අවශ්‍ය පසුබිම ගොඩනගා ගැනීමට ජයවර්ධනපුර හා පේරාදෙනිය විශ්ව විද්‍යාලවල බෝම්බ, වෙඩිඋණ්ඩ හමුවීම වැනි ප්‍රවෘත්ති ආණ්ඩුව විසින්ම නිර්මාණය කරනවා. ඒ වගේම ශිෂ්‍ය ව්‍යාපාරයේ සමගිය බිදදැමීමටත් ශිෂ්‍ය ව්‍යාපාරය රටේ සටන්කාමී ප්‍රගතිශීලී බලවේගවලින් හුදකලා කිරීමටත් යම් යම් පටු බලලෝභී අවස්ථාවාදී කණ්ඩායම් ආණ්ඩුව විසින් යොදාගනිමින් සිටිනවා. ජයවර්ධනපුර විශ්වවිද්‍යාලයේ මහා ශිෂ්‍ය සංගම් කාර්යාලය සීල්තැබීමෙන් හා එහි විරුසිසු ඡායාරූප විනාශකිරීමෙන් ආණ්ඩුව පෙන්නුම්කර ඇත්තේ නියමින් හා අනියමින් ශිෂ්‍ය ව්‍යාපාරය මර්දනය කිරීමට තමන්ට ලැබුණු අවස්ථාව ඉහළින්ම පාවිච්චි කරන බවයි. මේ තත්වයට මුහුණ දියහැක්කේ වත්මන් ශිෂ්‍ය ව්‍යාපාරය තවදුරටත් හුදකලාභාවයේ ගිලීමෙන් නොව රටේ ප්‍රගතිශීලී දේශපාලන බලවේග, ආචාර්ය සංගම්, වෘත්තීය සංගම්, බහුජන සංවිධාන සමග එක්ව සටන්කිරීමෙන් බව ඉතා පැහැදිලිය. ජයවර්ධනපුර සරසවියට අද දින එල්ල කල ආණ්ඩුවේ මර්දනයේ හස්තය දැඩි පිළිකුලෙන් යුතුව හෙළා දකින අපි නිදහස් අධ්‍යාපනය සුරැකීමේ ජාතික ව්‍යාපාරය වටා මුළු මහත් ශිෂ්‍ය පරපුරම එක්ව රාජපක්ෂ ආණ්ඩුවේ වර්ධනයට මහුණ දී ජයගත යුතු බව අවධාරණය කරනවා” යැයි පැවසීය.", "URL": "https://lankatruth.com/si/?p=301", "Category": "පුවත්", "Parent URL": null}