{"Source": "Lankatruth", "Timestamp": "June 16, 2021", "Headline": "මිල වැඩිවීමේ වෛරසය ගෑස්වලටත් බෝ වෙයි?", "News Content": "මේ වනවිට මෙරට අත්‍යව්‍ය භාණ්වල මිල වෛරසයක් ලෙසින් ඉහළ යමින් ඇති පසුබිමක කිලෝග්‍රෑම් 12.5 ක ගෘහස්ත ගෑස් සිලින්ඩරයක මිල රුපියල් 400 කින් ඉහළ දැමීම සුදුසු බව පාරිභෝගික කටයුතු පිළිබඳ අධිකාරිය නිර්දේශ කර ඇති බව වාර්තා වේ. මෙම නිර්දේශය ඇමති අනු කමිටුව වෙත පාරිභෝගික කටයුතු පිළිබඳ අධිකාරිය විසින් යොමුකර ඇති බව පැවසේ. කෙසේ නමුත් ගෘහස්ත ගෑස් අලෙවි කරන සමාගම් විසින් ඊට වඩා වැඩි මුදලකින් ගෑස් මිල ඉහළ දැමීමක් බලාපොරොත්තු වන අතර කිලෝග්‍රෑම් 12.5 ක් බැරැති ගෑස් සිලින්ඩරයක් රුපියල් 600 කින් ඉහළ දැමිය යුතු බවට ලි‍ට්රෝ සමාගම විසින්ද ලාෆ් සමාගම එය අවම වශයෙන් රුපියල් 700 කින් පමණ මිල ඉහළ දැමිය යුතු බවට ඉල්ලීම් කර ඇති බවටද අනාවරණය වේ. බන්දුල ගුණවර්ධන කෙහෙළිය රඹුක්වැල්ල, මහින්ද අමරවීර වාසුදේව නානායක්කාර සහ උදය ගම්මන්පිල යන ඇමතිවරුන්ගෙන් සමන්විත ඇමති අනු කමිටුව පසුගිය 14 වැනිදා රැස් වී මේ පිළිබඳව සාකච්ඡා කර ඇත. ගෑස් මිල ඉහළ දැමීම සඳහා මේ දක්වා අනුමැතිය නොලැබීම හේතුවෙන් එම සමාගම් වෙළඳපොළට ගෑස් සැපයීම සීමා කර ඇති අතර මේ වනවිට ඇතැම් ප්‍රදේශවල ගෑස් සිලින්ඩර හිඟයක් පවතී. මේ නිසා කිලෝග්‍රෑම් 12.5 ගෑස් සිලින්ඩර් අලෙවියට තැබීම අනිවාර්ය කරමින් ගැසට් නිවේදනයක්ද පාරිභෝගික කටයුතු අධිකාරියෙන් නිකුත් කරනු ලැබුවත් එය ඵල රහිත තත්වයකට පත්ව තිබේ.", "URL": "https://lankatruth.com/si/?p=118073", "Category": "ආර්ථික පුවත්", "Parent URL": null}