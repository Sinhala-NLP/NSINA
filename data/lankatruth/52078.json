{"Source": "Lankatruth", "Timestamp": "May 14, 2018", "Headline": "බදුල්ලේ විදුහල්පතිනියගෙන් චාමරට එරෙහිව ශ්‍රේෂ්ඨාධිකරණට පෙත්සමක්", "News Content": "ඌව පළාත් ප්‍රධාන අමාත්‍ය චාමර සම්පත් දසනායක මහතා විසින් බදුල්ල දෙමළ බාලිකා විද්‍යාලයේ විදුහල්පතිනිය දණගස්වා අමානුෂික සැළකීම්වලට භාජනය කිරීමේ සිද්ධියට අදාලව අද(14) එම විදුහල්පතිනිය විසින් සිය මූලික අයිතිවාසිකම් කඩ කර ඇතිබවට චෝදනා කරමින් අමාත්‍යවරයාට එරෙහිව ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකරන ලදී. බදුල්ල දෙමළ බාලිකා විද්‍යාලයේ විදුහල්පතිනී ආර්. භවානි මහත්මිය විසින් ඌව පළාත් ප්‍රධාන අමාත්‍ය චාමර සම්පත් දසනායක මහතා සහ ඌව පළාත් අධ්‍යාපන ලේකම් ඇතුළු තවත් 8 දෙනෙකු පෙත්සමේ වගඋත්තර කරුවන් ලෙස නම් කර තිබේ. පෙත්සම්කාර විදුහල්පතිවරිය ශ්‍රේෂ්ඨාධිකරණය හමුවේ කියා සිටින්නේ ප්‍රධාන අමාත්‍යවරයාගේ ආධාරකරුවෙකුගේ දරුවෙකු පාසලට ඇතුලත්කර නොගත් බවට චෝදනා කරමින් තමන්ව නිල නිවසට ගෙන්වා දොස්පවරා අමානුශික සැලකීම්වලට භාජනය කල බවයි. අමාත්‍යවරයාට එරෙහි පරීක්ෂණ සිදුකර තමාට යුක්තිය ඉටුකරනබව සඳහන් කළද මේ දක්වා කිසිවක් සිදුවී නොමැති බව භවානි මහත්මිය පවසයි. ප්‍රධාන අමාත්‍යවරයාගේ ක්‍රියාකලාපය හරහා තමාගේ මූලික අයිතවාසිකම් කඩවූ බවට තීන්දුවක් ලබාදෙන ලෙසත් ඒ වෙනුවෙන් සුදුසු වන්දිමුදලක් ලබාදෙනලෙසත් පෙත්සම්කාර විදුහල්පතිනිය ශ්‍රේෂ්ඨාධිකරණයෙන් ඉල්ලා සිටියි. ඊයේ දිනයේ ලංකා ගුරුසේවා සංගමය කැඳවන ලද මාධ්‍ය හමුවකදී සඳහන් කළ ආකාරයට අද ආර්. භවානි මහත්මිය විසින් මෙම මූලික අයිතිවාසිකම් පෙත්සම ඉදිරිපත් කරන ලදී.", "URL": "https://lankatruth.com/si/?p=52078", "Category": "පුවත්", "Parent URL": null}