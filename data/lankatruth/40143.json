{"Source": "Lankatruth", "Timestamp": "August 29, 2017", "Headline": "සහල් රටින් ගෙනෙයි…", "News Content": "සහල් මෙට්‍රික්ටොන් ලක්ෂයක් ඉන්දියාවෙන් මෙරටට ආනයනය කිරීමට පියවර ගත් බව කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසයි. මේ අනුව නාඩු මෙට්‍රික් ටොන් හැත්තෑ දහසක් හා සම්බා සහල් මෙට්‍රික් ටොන් තිස්දහසක් ඉන්දියාවෙන් ආනයනය කිරීමට කටයුතු යොදා ඇත. මෙම සහල් තොගය ඉන්දියාවේ පෞද්ගලික අංශයෙන් මෙරටට ලබා ගැනීමට නියමිත අතර එහි මූලික අදියර ලෙස නාඩු මෙට්‍රික්ටොන් 70,000ක ප්‍රමාණය එළඹෙන සැප්තැම්බර් මස දෙවන සතිය තුළ මෙරටට ලබා ගැනීමට නියමිතව ඇති බව වාර්තා වේ. ඉතිරි සම්බා මෙට්‍රික්ටොන් 30,000ක ප්‍රමාණය සැප්තැම්බර් මස අග සතියේදී මෙරට වෙළෙඳපොළට මුදා හැරීමට අවශ්‍ය කටයුතු සිදුකරන බවත් අමාත්‍ය රිෂාඩ් බදියුදීන් මහතා පවසයි. සහල් පාලන මිල පසුගිය අගෝස්තු මස 16 වෙනිදා සිට ඉවත්කිරීමත් සමඟ කූඨ වෙළෙඳුන් විසින් මෙරට වෙළෙඳපොළ තුළ සහල් හිඟයක් මවාපාමින් සහල්මිල ඉහළ දමමින් පාරිභෝගික ජනතාව අපහසුතාවයට පත්කිරීම වැළැක්වීමේ අරමුණින් මෙම සහල් තොගය මෙරටට ආනයනය කිරීමට පියවර ගත්බව අමාත්‍යවරයා වැඩිදුරටත් පවසයි. කෙසේ නමුත් සමස්ත ලංකා ගොවිජන සම්මේලනයේ නාමල් කරුණාරත්න මහතා දිගින් දිගටම කරුණු ඉදිරිපත් කරමින් සඳහන් කර සිටියේ රජයේ වී ගබඩවෙල ඇති වි තොග මහාපරිමාන මෝලිහිමියන් සඳහා නිදහස් නොකර කුඩා හා මධ්‍යපරිමාන මෝල් හිමියන් වෙත නිදහස් කරන්නේනම් සහල් මාෆිවා කැඩිය හැකි බවත් හිඟයකින් තොරව දේශීය සහල් අු මිලකට සහල් වෙළඳපොළට නිකුත් කළ හැකි බවත්ය. කෙසේ නමුත් ආණ්ඩුව මෙතෙක් ඊට කන් දුන්නේ නැත.", "URL": "https://lankatruth.com/si/?p=40143", "Category": "පුවත්", "Parent URL": null}