{"Source": "Lankatruth", "Timestamp": "July 10, 2019", "Headline": "ඥානසාර හිමි නිදහස් කිරීමට එරෙහිව සන්ධ්‍යා එක්නැලිගොඩ ගොනුකළ පෙත්සම සැප්තැම්බර් තෙක් කල්යයි", "News Content": "අධිකරණයට අපහාස කිරීමේ චෝදනාව යටතේ වසර 3ක සිරදඬුවම් නියමවී සිටි ගලගොඩඅත්තේ ඥානසාර හිමි නිදහස් කිරීමට ජනාධිපතිවරයා ගනු ලැබූ තීන්දුව හේතුවෙන් සිය මූලික අයිතිවාසිකම් කඩව ඇතැයි සන්ද්‍යා එක්නැලිගොඩ මහත්මිය විසින් ගොනුකළ මූලික අයිතිවාසිකම් පෙත්සම සම්බන්ධව නීතිපතිවරයාට කරුණු දැක්වීම සඳහා සැප්තැම්බර් මස 10 වැනිදා දක්වා කල් ලබා දී තිබේ. අදාල පෙත්සම අද(10) අගවිනිසුරු ජයන්ත ජයසූරිය, ප්‍රසන්න ජයවර්ධන සහ එල්.ටී.බී දෙහිදෙණිය යන මහත්වරුන්ගෙන් සමන්විත ත්‍රිපුද්ගල විනිසුරුක් හමුවේ කැඳවා තිබූ අතර එහිදී නීතිපතිවරයා වෙනුවෙන් පෙනීසිටි අතිරේක සොලිස්ටර් ජනරාල්වරයා සිදුකළ ඉල්ලීමකට අනුව මෙම තීරණය ගෙන ඇත. පෙත්සමේ වගඋත්තරකරුවන් ලෙස නම්කර සිටින නීතිපති, ජනාධිපති ලේකම් සහ ගලගොඩඅත්තේ ඥානසාර හිමි ඇතුළු පාර්ශ්ව කිහිපයක් වෙත නොතීසි නිකුත් කරන ලෙස ද අධිකරණය පෙත්සම්කාර පාර්ශ්වයේ නීතීඥවරයාට දැනුම්දී තිබේ. මාධ්‍යවේදී ප්‍රගීත් එක්නැලිගොඩ මහතා අතුරුදන් කිරීම සම්බන්ධ නඩු විභාගයක් අවසානයේ දී ඥානසාර හිමියන් විසින් හෝමාගම මහේස්ත්‍රාත් අධිකරණ භූමිය තුළදී සන්ද්‍යා එක්නැලිගොඩ මහත්මියට බැන මරණීය තර්ජන එල්ලකිරීම සම්බන්ධව පසුගිය වසරේ ජූනි මස 14 වැනිදා මාස 6ක සිරදඬුවම් නියමවිය. ඉන් දින 8කට පසුව ඥානසාර හිමියන් විසින් සිදුකළ අභියාචනයක් සළකා බැලීමෙන් පසු හෝමාගම මහේස්ත්‍රාත් අධිකරණය විසින් ඥානසාර හිමිට ඇප ලබාදුන් අතර එම ඇප මත සිටිය දී නැවත වරක් හෝමාගම මහේස්ත්‍රාත් අධිකරණය තුළදී අධිකරණයට අපහාස වන අයුරුන් හැසිරීමේ චෝදනාව මත අභියාචනාධිකරණය උන්වහන්සේට වසර 19ක සිර දඩුවමක් වසර 06කින් ගෙවී යන පරිදි පසුගිය වසරේ අගෝස්තු 08 වැනිදා නියම කළේය. කෙසේ වෙතත් පසුගිය මැයි මස 23 වැනදා ඥානසාර හිමියන් ජනාධිපති සමාව යටතේ නිදහස ලැබූ අතර ජනාධිපතිවරයාගේ එම තීරණය ආණ්ඩුක්‍රම ව්‍යවස්ථාවේ දක්වා ඇති මූලික අයිතිවාසිකම් කඩ කිරීමක් බව පවසමින් මාධ්‍යවේදී ප්‍රගීත් එක්නැලිගොඩ මහතාගේ බිරිඳවන සන්ධ්‍යා එක්නැලිගොඩ මහත්මිය මෙම පෙත්සම ගොනුකර තිබේ.", "URL": "https://lankatruth.com/si/?p=77352", "Category": "පුවත්", "Parent URL": null}