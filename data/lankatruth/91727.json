{"Source": "Lankatruth", "Timestamp": "March 27, 2020", "Headline": "ජවිපෙ සහ දා බිඳු සාමූහිකය මැදිහත්වීමෙන් ආයෝජන කලාප සේවක සේවිකාවන් 20,000ක් පමණ නිවෙස් වෙත පිටත්ව යති", "News Content": "පවතින කොරෝනා වසංගත තත්වය හමුවේ රට පුරා පනවා ඇති ඇඳිරිනීතිය හේතුවෙන් තම නිවෙස් වෙත යාමට නොහැකිව බෝඩිම්වල සිරවී සිටි ආයෝජන කලාපයේ සේවක සේවිකාවන් 20,000ක පමණ පිරිසකට නිවෙස් වෙත යාමට අවශ්‍ය පහසුකම් සැපයීමට, දා බිඳු සාමූහිකය, ජනතා විමුක්ති පෙරමුණ, අන්තර් සමාගම් සේවක සංගමය, ජාතික වෘත්තීය සමිති මධ්‍යස්ථානය ඇතුළු ජාතික ජන බලවේගයට සම්බන්ධ සංවිධාන සහ වෘත්තීය සමිතිවල මැදිහත්වීමෙන් රජය කටයුතු කර තිබේ. ඒ අනුව අද (27) අළුයම 06.00 සිට කටුනායක ආයෝජන කලාප ප්‍රධාන පිවිසුම ඉදිරිපිටින් බස් රථ පිටත්වන අතර එම බස්රථවලින් අදාළ ප්‍රදේශවල සේවක සේවිකාවන්ට තම ගම්බිම් කරා පිටත්ව යා හැකි ය. මේ වනවිටත් 15,000ක පමණ සේවක සේවිකාවන් පිරිසක් කටුනායක ආයෝජන කලාප ප්‍රධාන පිවිසුම ඉදිරිපිටට පැමිණ සිටින අතර ඔවුන් විශේෂයෙන් දා බිඳු සාමූහිකයටත් ජනතා විමුක්ති පෙරමුණට සහ වෘත්තීය සමිතිවලටත් ස්තුති කරනුද දක්නට ලැබිණි. සේවක සේවිකාවන් 20,000ක පමණ මෙලෙස බෝඩිම්වල සිරිවී සිටින බව ජනතා විමුක්ති පෙරමුණ පවසන බව සඳහන් කරමින් මාධ්‍ය වේදියෙකු ප්‍රසන්න රණතුංග මහතාගෙන් ඊයේ (26) ප්‍රශ්න කර තිබූ අතර එහිදී අමාත්‍යවරයා ඊට පිළිතුරු දෙන්නේ එපමණ පිරිසක් සිටිතැයි විශ්වාස නොකරමිණි. එපමණ පිරිසක් සිටින්නේනම් නගරයේ ඇඳිරිනීතිය ක්‍රියාත්මක කිරීමට අපහසු බවත් රැඳී සිටින්නේ ඉතාමත් සුළු පිරිසක් බවත් ඇමතිවරයා පැවසීය. කෙසේ වෙතත් මේ වනවිට 15,000කට අධික පිරිසක් ආයෝජන කලාපයේ ප්‍රධාන පිවිසුම වෙත පැමිණ සිටිති.", "URL": "https://lankatruth.com/si/?p=91727", "Category": "පුවත්", "Parent URL": null}