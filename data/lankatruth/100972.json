{"Source": "Lankatruth", "Timestamp": "November 22, 2020", "Headline": "රොෂාන් රණසිංහත් බදුර්දීන් ගිය පාරේම…", "News Content": "පොළොන්නරුව ජලගැලුම් නිම්න ජාතික වනෝද්‍යානය හරහා කිලෝමීටර් 14 දිග පාරක් ඉදිකිරීමට අනුමැතිය ලබාගැනීම සඳහා ඉඩම් කලමණාකරන රාජ්‍ය අමාත්‍ය රොෂාන් රණසිංහ වනජීවී සංරක්ෂණ දෙපාර්තමේන්තුවට බලපෑම් කරමින් සිටින බව The Sunday Morning පුවත්පත අද (22) වාර්තා කරයි. මනම් පිටියේ සිට යක්කුරේ වනෝද්‍යානය දක්වා මෙම කාපට් මාර්ගය ඉදිකිරීමට සැලසුම් කර ඇති බවත් එමගින් පාරිසරික ගැටලු විශාල සංඛ්‍යාවක් ඇතිවන බවත් පරිසරවේදී සජීව චාමිකර මහතා අනාවරණය කරයි. ඩෝසර් යොදාගෙන ජාතික වනෝද්‍යානයේ ගස් කැපීම තුළින් වන අලි ප්‍රශ්නය උග්‍රවන බවත් එසේම දැව හොරුන්ට සහ මහ වැලි ගඟේ අනවසර වැලි ගොඩදැමීම් කරන ජාවාරම් කරුවන්ට මෙයින් ඉඩ ලබාදෙනබවටත් ඔහු චෝදනා කර සිටියි. මේ පිළිබඳව වනජීවී අධ්‍යක්ෂ ජෙනරාල් චන්දන සූරිය බණ්ඩාර මහතාගෙන් කළ විමසීමකදී ඔහු සඳහන් කරන්නේ රාජ්‍ය අමාත්‍යවරයා මේ සම්බන්ධයෙන් ඉල්ලීම් සිදුකරමින් ඇති බවත් මෙතෙක් මේ සඳහා කිසිදු පරිසර අධ්‍යන වාර්තාවක් ලබා නොගෙන ඇති බවත්ය. පසුගිය කාලයේ මහත් ආන්දෝලනයකට තුඩු දුන් විල්පත්තු – කල්ආරු වන විනාශය ආරම්භ වූයේ මේ ආකාරයටය. එවකට පැවති ආණ්ඩුවේ බැසිල් රජපක්ෂ රිෂාඩ් බදුර්දීන් යන අමාත්‍ය වරුන් විසින් මේ ආකාරයටම විල්පත්තු ජාතික වනොද්‍යානය හරහා මාර්ගයක් ඉදිකිරීමත් සමගය. බැසිල් රාපක්ෂ අමාත්‍යවරයා විසින් 2009දී තමන්ව මේ කටයුත්තට සම්බන්ධකරගන්නා විට තමන් විශය භාර අමාත්‍යවරයා පවා නොවූ බවද රිෂාඩ් පසුගියදා පාස්කු කොමිසමේදී කියා සිටියේය.", "URL": "https://lankatruth.com/si/?p=100972", "Category": "පරිසර", "Parent URL": null}