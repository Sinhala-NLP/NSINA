{"Source": "Lankatruth", "Timestamp": "December 26, 2020", "Headline": "“හොඳටම කරපු” ජනාධිපතිගේ බුද්ධි වාර්තා අසරණවෙයි…", "News Content": "පසුගිය මහා මැතිවරණය පැවැත්වීමට පෙර මැයි මාසයේ දෙවන සතිය ආරම්භයේදීම රාජ්‍ය බුද්ධි සේවාව විසින් ඉදිරිපත්කරන ලද “කොවිඩ් – 19 වසංගතය මැඩලීමේ ශ්‍රී ලාංකීය ක්‍රමවේදය” නම් වාර්තාව අනුව මෙරට කොවිඩ් තුරන් කළ බව සනාත කිරීමට උත්සාහ කළද මේ වනවිට ආසාදිතයන් සංඛ්‍යාව 40,000කට ආසන්න වී තිබේ. එම වාර්තාව සඳහා පදනම් කරගෙන තිබූ මැයි 08වනදා වනවිට ආසාදිතයින් මියයාම් 08ක් වාර්තා වී තිබිණි. එසේම මුළු ආසාදිතයින් සංඛ්‍යාව 835ක් විය. නමුත් මේ වනවිට (දෙසැම්බර් – 25) 186 දෙනෙකු ආසාදනයෙන් මියගොස් සිටියහ. ලෝකයේ කොවිඩ් වසංගතය තුරන්කිරීමෙන් දෙවන ස්ථානයට ලංකාව පත්වී ඇති බවට ප්‍රචාරය කිරීමට ජනාධිපතිවරයා ඇතුළු ආණ්ඩුව ක්‍රියාකළේය. එය ජනාධිපතිවරයාගේම වචනවලින් කියා සිටියේ “කවුරුත් කියන්නැහැ මම කරපු හැටි මෙහෙ. අපි තමයි හොඳටම කරල තියෙන්නේ” යනුවෙනි. ආණ්ඩුව මැතිවරණය ඉලක්ක කරමින් සහ ඉන් පසුව 20වෙනි ආණ්ඩුක්‍රම ව්‍යවස්ථා සංශෝධනය සම්මතකරගැනීමේ දේශපාලන ඉලක්ක සහිතව ක්‍රියාකාරීම තුළින් කොවිඩ් වසංගතය පාලනය කිරීමට ගෙන තිබූ ක්‍රියාමාර්ග මුළුමනින්ම පාහේ අත්හැර තිබිණි. කොවිඩ් මුල් රැල්ල පාලනය කිරීමේ විශාල කාර්යභාර්යයක් සිදු කළ විශේෂඥ වෛද්‍ය අනිල් ජාසිංහ, සෞඛ්‍ය අමාත්‍යංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල්ව සිටි විශේෂඥ වෛද්‍ය පබා පලිහවඩන සහ සෞඛ්‍ය අමාත්‍යාංශයේ ලේකම් භද්‍රානී ජයවර්ධන ඇතුළු මූලික සෞඛ්‍ය මෙහෙයුම් කාර්යමණ්ඩලය සම්පූර්ණයෙන්ම විසුරුවා හැර තිබිණි. පසුගිය ඔක්තෝබර් මාසයේ බ්‍රැන්ඩ්‍රික්ස් පොකුර ආරම්භවීමෙන් පසුවද මේ දක්වා වසංගතය පාලනය කිරීමට විද්‍යාත්මක සැලසුම් ක්‍රියාත්මක කරනවා වෙනුවට ඒලියන්ත වයිට්ගේ කුණ්ඩලීනි මුට්ට ගඟට හෙළීම, විවිධ අදෘමාන බලවේගවලින් නිශ්පාදනය කරන බව කියන ඖෂධ බවට හඳුන්වන දේවල් කෙරෙහි ජනතාව පෙළඹවීම වැනි ක්‍රියාමාර්ග අනුගමණය කිරීම නිසා තත්වය වඩාත් දරුණු අතර පත්වී තිබේ. බ්‍රැන්ඩ්‍රික්ස් පොකුර නිර්මාණය වූ ආකාරය හෝ තහවුරු කර ගැනීමට ආණ්ඩුවට මෙතෙක් හැකිවී නැත.", "URL": "https://lankatruth.com/si/?p=104567", "Category": "පුවත්", "Parent URL": null}