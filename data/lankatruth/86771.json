{"Source": "Lankatruth", "Timestamp": "December 5, 2019", "Headline": "මර්වින් සිල්වාගේ පුත් මනෝජ් සිල්වාට එරෙහි නඩුවක් ලබන වසරේ මැයි 31ට කල් යයි", "News Content": "හිටපු අමාත්‍ය මර්වින් සිල්වාගේ පුත් මාලක සිල්වා ඇතුළු 8කට එරෙහිව පවතින නඩු විභාගයක් ලබන මැයි මස 31 වැනිදා තෙක් කල් තබා තිබේ. 2014 වසරේ කොළඹ, බම්බලපිටිය ප්‍රදේශයේ පිහිටි සමාජ ශාලාවක් තුළදී බ්‍රිතාන්‍ය ජාතික යුවලකට පහරදී තර්ජනය කළබවට චෝදනා කරමින් මෙම නඩුව ගොනුකර තිබිණි. සිද්ධියට අදාල නඩුව කොළඹ අතිරේක මහේස්ත්‍රාත් ශාලනී පෙරේරා මහත්මිය ඉදිරියේ අද(05) කැඳවා තිබූ අතර එහිදී කොළඹ අපරාධ කොට්ඨාසය අධිකරණය හමුවේ සඳහන් කර ඇත්තේ මෙම සිද්ධියට අදාල විමර්ශන අවසන්කර නීතිපති උපදෙස් සඳහා යොමුකර ඇති බවය. නීතිපති උපදෙස් මෙතෙක් ලැබී නැතැයිද කොළඹ අපරාධ කොට්ඨාසය අධිකරණය දන්වා ඇත. ඒ අනුව නඩුව ලබන මැයි මස 31 වැනිදා නැවත කැඳවීමට තීරණය කළ අතර එදිනට මෙම සිද්ධියට අදාල වාර්තාව අධිකරණයට ඉදිරිපත් කරන්නැයි ද විනිසුරුවරිය නියෝග කළාය.", "URL": "https://lankatruth.com/si/?p=86771", "Category": "පුවත්", "Parent URL": null}