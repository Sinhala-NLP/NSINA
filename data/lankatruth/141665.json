{"Source": "Lankatruth", "Timestamp": "November 5, 2022", "Headline": "ලංකාව මත්පැන් පරිභෝජනය අඩුම රටවල් අතරට එක්වෙයි", "News Content": "මේ වනවිට ශ්‍රී ලංකාව මත්පැන් පරිභෝජනය අඩුම රටවල් අතරට එක්ව ඇතැයි වාර්තා වේ. මේ අතර සුරාබදු කොමසාරිස් ජනරාල් එම්.ජේ ගුණසිරි පවසන්නේ මෙරට මත්පැන් පරිභෝජනය ශීඝ්‍ර ලෙස පහළ ගොස් ඇති බවත් මත්පැන් අලෙවිය 40% දක්වා අඩු වී ඇති බවත්ය. ඒ අනුව ලෝකයේ මත්පැන් පරිභෝජනයට අදාළ ශේ‍ර්ණිගත කිරීම්වලට අනුව ශ්‍රී ලංකාව 79 වන ස්ථානය දක්වා පහළ බැස තිබේ. එමෙන්ම ජනප්‍රිය වර්ගයේ මත්පැන් පරිභෝජනයද මේ වනවිට ශීඝ්‍ර ලෙස පහළ වැටී ඇති බව සුරාබදු කොමසාරිස්වරයා සඳහන් කරයි. ඩීසල්, දැවිතෙල්, අමුද්‍රව්‍ය, එතනෝල්, වීදුරු බෝතල, මූඩි, ලේබල, වැට් බද්ද, සමාජ ආරක්ෂණ බද්ද ශීඝ්‍ර ලෙස ඉහළ යාම හේතුවෙන් මත්පැන් නිෂ්පාදන සමාගම්, තුන් වතාවක් මත්පැන් බෝතල් මිල ඉහළ දැමූ අතර එම මිල ඉහළ දැමීම නිසාම රටේ උද්ධමනයද ඉහළ යාමත්, මත්පැන් අලෙවිය ශීඝ්‍ර ලෙස පහළ වැටීමට එය හේතු වී ඇති බව සුරාබදු කොමසාරිස් ජනරාල්වරයා අවධාරණය කරයි. මෙම වසරේ රුපියල් බිලියන 185ක සුරාබදු ආදායමක් බලාපොරොත්තු වුවද, රුපියල් බිලියන 160කට 165කට ආසන්න ගණනක් දක්වා එම ආදායම අඩු වෙතැයි සිතිය හැකි බවත් ජනරාල්වරයා පෙන්වා දෙයි. ජනප්‍රිය වර්ගයේ මත්පැන් ආදිය ඉදිකිරීම් ක්‍ෂේත්‍රයට සම්බන්ධ වූවන්, කම්කරුවන්, ත්‍රීවීලර් රියැදුරන්, කුලී වැඩවල යෙදෙන්නන් ඇතුළු බොහෝ පිරිස විසින් පරිභෝජනයට ගැනුණද ඔවුන්ගේ රැකියා අහිමි වීම්, ආදායම් අහිමි වීම් නිසා එම වර්ගයේ මත්පැන් අලෙවියද ශීඝ්‍ර ලෙස පහළ වැටී ඇතැයි ඔහු සඳහන් කරයි. පසුගිය ජූනි සහ ජූලි මාසවලින් පසු මෙම පහත වැටීම සිදුව ඇතැයිද ඒ නිසා බලාපොරොත්තු වූ ආදායමක් ලබාගත නොහැකි යැයිද ඔහු පෙන්වා දෙයි.", "URL": "https://lankatruth.com/si/?p=141665", "Category": "පුවත්", "Parent URL": null}