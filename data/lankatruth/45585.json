{"Source": "Lankatruth", "Timestamp": "December 26, 2017", "Headline": "සුනාමිය ඇවිත් ගිහින් අදට වසර 13යි", "News Content": "ශ‍්‍රී ලංකාව ඇතුළු රටවල් කිහිපයක විශාල වශයෙන් ජීවිත හා දේපල හානි සිදුවු සුනාමි ව්‍යසනයට අදට වසර 13ක් ගත වී තිබේ. 2004 වසරේ දෙසැම්බර් 26 වැනිදා පෙරවරුවේ මෙරට මුහුදුබඩ ප‍්‍රදේශවලට බලපෑ සුනාමි ව්‍යසනය හේතුවෙන් පුද්ගලයින් 35,000ක් පමණ මියගොස් තවත් 5000ක් පමණ අතුරුදන් විය. එම ව්‍යසනයෙන් මියගිය පුද්ගලයින් සිහිකරමින් ආපදා කළමනාකරණ මධ්‍යස්ථානයේ මෙහෙයවීමෙන් අද දිස්ත‍්‍රික්ක මට්ටමින් සැමරුම් උත්සව පැවැත්වෙන අතර පැරෑලිය සුනාමි ස්මාරකය අසල දී ප‍්‍රධාන ආගමික වැඩසටහන සංවිධානය කර තිබේ. සුනාමි ව්‍යසනය සිදුවූ දිනයේ දී පැරෑලිය ප‍්‍රදේශයෙන් ධාවනය වෙමින් තිබූ මගීන් 1500 දෙනෙකු පමණ රැගත් දුම්රිය අනතුරට ලක් වූ අතර එය ලොව බිහිසුනුම දුම්රිය අනතුරක් ලෙස සැලකේ. මේ අතර සුනාමි ඛේදවාචකයෙන් මිය ගිය සහෝදර ජනතාව සිහි කරමින් අද (26) පෙරවරු 9.25 සිට 9.27 දක්වා විනාඩි 2ක නිහඬතාවයක් පැවැත්වීය. මෙම සුනාමි ව්‍යයසනය සිදුවී පැය කිහිපයක් ඇතුළත සංවිධානයක් ලෙස ජනතා විමුක්ති පෙරමුණේ රතු තරුව සහනසේවා බලකායේ සාමාජිකයින් දස දහස් ගණනින් මුළු දිවයින පුරාම විපතට පත් ප්‍රදේශවල ජනතාවගේ පිහිටට පැමිණි අතර ගලවා ගැනීමේ මෙහෙයුමේ සිට ඔවුන් යළි නගා සිටුවීම දක්වා මාස ගණනාවක් එහිම රැඳී සිටිමින් කටයුතු කිරීම විශේෂ කාරණයක් විය. එම ජනතාවට ආහාර, ඇඳුම්පැලදුම්, ආරක්ෂාව, සනීපාරක්ෂක කටයුතු ඇතුළු ඔවුන්ගේ සියළු අවශ්‍යතා වෙනුවෙන් ජනතා විමුක්ති පෙරමුණේ රතු තරුව සහන සේවා බලකාය පෙනී සිටි අතර අවසානයේ ඔවුන් තාවකාලික නිවාස ඉදිකිරීම, දරු දැරියන්ගේ අධ්‍යාපනික පහසුකම් සකස් කිරීම, පාසල්, පන්සල්, පල්ලි, කෝවිල් සකස් කිරීම ආදී කටයුතු සිදු කරන ලදී. සුනාමිය නිසා මුළු මනින්ම විනාශයට පත්වූ ගාල්ල බස්නැවතුම්පොල යළි සකස් කිරීමත් විනාශ වී තිබූ දකුණු දුම්රිය මාර්ගය දින 55කින් යළි යතා තත්වයට පත්කිරීමත් ජනතා විමුක්ති පෙරමුණේ රතුතරුව සහනසේවා බලකාය කටයුතු කළ ආකාරයද විශේෂයෙන් සනිටුහන් කළ යුතු අතර ඊට දුම්රිය කම්කරුවන්ද විශාල දායකත්වයක් දැක්වීය. පසුගිය පළාත් සභා මැතිවරණ සමයේ අපේක්ෂකයෙකුව සිටියදී හදිසි අනතුරකින් ජීවිත්ක්ෂයට පත්වූ සුමතිපාල මානවඩු මහතා සුනාමි සමයේ දුම්රිය වෘත්තීයසමිති නායකයෙකු ලෙස කටයුතු කළ අතර ඔහු දුම්රිය මාර්ගය සකස් කිරීමේ කටයුතුවලදී ලබාදුන් නායකත්වය අදටත් දුම්රිය දෙපාර්තමේන්තුව තුළත් රට තුළත් නොමැකෙන සටහනක් වී තිබේ.", "URL": "https://lankatruth.com/si/?p=45585", "Category": "පුවත්", "Parent URL": null}