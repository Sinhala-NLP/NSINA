{"Source": "Lankatruth", "Timestamp": "June 19, 2023", "Headline": "මුල්‍ය අරමුදල හා ලෝක බැංකුව ගැන ඇමරිකානු රාජ්‍ය ලේකම්වරියගෙන් අන්දෝලාත්මක ප්‍රකාශයක්!", "News Content": "ජුනි 15 වන දින ඇමරිකානු භාණ්ඩාගාර රාජ්‍ය ලේකම් Janet Yellen විසින් එරට පාර්ලිමේන්තුවේ ආර්ථික කොමිසමක් ඉදිරියේ පවසා සිටියේ අන්තර් ජාතික මුල්‍ය අරමුදල හා ලෝක බැංකුව යනු ඇමරිකාව විසින් පාලනය කරන, චීනයට එරෙහිව ක්‍රියාත්මක වන ජාත්‍යන්තර මුල්‍ය ආයතන දෙකක් බවයි. ශ්‍රී ලංකාවේ ණය අර්බුධය ගැනද සඳහන් කරමින් තවදුරටත් ඇය පවසා සිටියේ චීනය විසින් ලබා දෙන ණයවල කිසිදු විනිවිද භාවයක් හෝ වටිනාමක් නොමැති බවත්, ණය ලබා ගන්නා රටවල ප්‍රජාතන්ත්‍රවාදය, යහපාලනය හා මානව අයිතිවාසිකම් සම්බන්ධයෙන් කිසිදු වගකීමක් චීනය ලබා නොගන්නා බවයි. මෙම තත්වයන්ට එරෙහිව දීර්ඝ කාලීන වැඩ පිලිවෙලක් සකස් කරන ලෙස ඇය (FED) මධ්‍යම බැංකුවෙන් ඉල්ලා සිටියාය. පසුගිය කාලය පුරා ඇමරිකාවේ ආර්ථිකය කඩා වැටෙනු ඇතැයි ජාත්‍යන්තර මුල්‍ය ආයතන කීපයක් විසින් අනතුරු හඟවා තිබුණි. එයට හේතුව වුයේ ඇමරිකාවේ රජයන් විසින් ණය ලබා ගැනීමේදී 1917 පනවනු ලැබූ නීතියක් අනුව යම් සීමාවකට එනම් රටේ සමස්ථ ණය ප්‍රමාණය ඩොලර් බිලියන 31,400 ඉක්මවා යනු ලැබුවහොත් අළුත් ණයක් ලබා ගැනීම සඳහා ඇමරිකානු කොංග්‍රසයේ හා පාර්ලිමේන්තුවේ අවසරය ලබා ගත යුතු වීමයි. මේ වනවිට මෙම ආයතන දෙකේම විශේෂයෙන් කොංග්‍රසයේ බහුතර බලය හිමිව ඇත්තේ රිපබ්ලිකන් පාක්ෂිකයන්ටය. පසුගිය කොරෝනා වසංගත කාලයේදී රටේ සුභසාධන සැලසීම සඳහා ඇමරිකාවේ මධ්‍යම බැංකුව (FED) විසින් එරට ආර්ථිකයට ඩොලර් බිලියන 14000ක් පොම්ප කරන ලදී. එහි ප්‍රථිපලය වුයේ උද්ධමනය 6.5%ක් දක්වා වැඩිවීමත්, එය පාලනය කිරීම සඳහා පොලී අනුපාතය 5.25%ක් දක්වා වැඩි කිරීමට සිදු වීමත්ය. එහිදී ඇමරිකානු බැංකු කීපයක් කඩා වැටුණු අතර එය යුරෝපීය බැංකු පද්ධතියටද බෝ වෙමින් පැවතිනි. මේ නිසා රිපබ්ලිකන් පාක්‍ෂිකයින් ඩොලර් අච්චු ගසමින් ජනතාවට සුභ සාධන ලබාදීම වහා නවත්වන ලෙස බයිඩන් රජයෙන් දිගින් දිගටම ඉල්ලා සිටින ලදී. බයිඩන් හා රිපබ්ලිකන් කොංග්‍රසය අතර සිදු වූ මෙම කඹ ඇඳිල්ල හේතුවෙන් ඩොලරය ස්ථාවරවිම සැක සහිත වීමෙන් ජාත්‍යන්තර මුල්‍ය වෙළඳපල තුල තත්වයන්ද අවිනිෂ්චිත වෙමින් ඩොලරයේ අගය සීඝ්‍රයෙන් පහත වැටෙමින් පැවතිණි. දීර්ඝ සාකච්චා කීපයකින් පසුව 2023 මැයි 29 වැනිදා රිපබ්ලිකන් පාක්ෂිකයින් හා බයිඩන් අතර අවසන් එකඟතාවය වුයේ ඇමරිකානු ජනතාවගේ සුභ සාධන සඳහා වෙන්වූ මුදල් කපා හැරීමක් නොකරන බවත් රටේ අනාගතය සලකා බලා දෙපාර්ශ්වය යම් ගිවිසුමකට පැමිණි බවත්ය. මෙය බයිඩන් ලැබූ ජයග්‍රණයක් ලෙස එරට මාධ්‍ය විසින් පෙන්වා දී තිබිණි. මෙම එකඟතාවයත් සමග ඩොලරයේ අගය මෙම සතියේ සිට ලෝක වෙළඳපලේ යලි ඉහළ යන ලදී. අද (16) දිනයේ ශ්‍රී ලංකාවේ රුපියලේ අගය ඩොලරයට සාපේක්‍ෂව යළි පහත වැටීම මගින් පෙන්වා දුන්නේ මෙම සත්‍යයයි. ඒ අතරම BRIC සාමාජිකයින් ඩොලරය හා යුරෝව වෙනුවට නව මුදල් ඒකකයක් සඳහා සාකච්චා ආරම්හ කර තිබීමද, යම් බලපෑමක් ඇමරිකාවේ මෙම එකඟතාවයට බලපා තිබිණි. මෙම නව මුදල් ඒකක මගින් විශාල බලපෑමක් කෙටි කාලිනව කළ නොහැකි වුවත් ඇමරිකාව බංකොළොත් රාජ්‍යයක් ලෙස ප්‍රකාශයට පත් වීම තුළ සමස්ත ලෝකයම චීන ආර්ථික ග්‍රහණයට හසුවීම වැළැක්වීම සඳහා බයිඩන් පාලනයට සහය දීමට රිපබ්ලිකන් පක්‍ෂයේ බහුතරය හිමි කොංග්‍රසයට මේ අනුව සිදු වී තිබිණි. එසේම ඊයේ (15) දිනයේ ඇමරිකානු මධ්‍යම බැංකුව (FED) පොලී අනුපාතය ඉහළ නැංවීමද අත්හිටවනු ලැබීය. මෙම පොලි අනුපාතය ඉහළ යාම හා උද්දමනය උග්‍ර වීම හේතුවෙන් ඇමරිකාවේ හා යුරෝපයේ කම්කරු සටන් ත්‍රීව විණි. මේ අතර ඩොලරයේ භෞතික අගය නිර්මාණය කරනු ලබන Pétrodollar 1948 සම්මුතිය අභියෝගයට ලක් කරමින් සෞදි අරාබි රජය ඉරානය සමග සම්බන්ධතා තර කර ගැනීමත්, චීනයට යුවාන්වලින් තෙල් විකිණීමටත් මේ වසරේ තීරණය කර ඇත. මෙම ක්‍රියා දාමයන්ට ඇමරිකාවේ දැඩි විරෝධය පල විණි. මේ සම්බන්ධයෙන් 2023 ජුනි 09 වැනිදා රහසිගත කේබල් පණිවිඩයක් ප්‍රසිද්ධ කරමින් washington post පුවත්පත හෙළිකර සිටියේ සෞදි අරාබියේ Mohammad ben Salmane ඇමරිකාව සමග ගිවිසුම් ගත සියළුම සම්මුති අවසන් කරන බවට තර්ජනය කර ඇති බවය. පසුව ජූනි 08 වැනිදා සෞදි අරාබියේ හදිසි සංචාරයක යෙදුනු ඇමරිකානු රාජ්‍ය ලේකම් Antony Blinken පවසා සිටියේ චීනය හෝ ඇමරිකාව තෝරා ගන්නා ලෙස ඉල්ලා තමන් සෞදි අරාබියට බල නොකරන බවයි. කෙසේවෙතත් තම තෙල් සංචිත විකිණීම සඳහා ඩොලර් වෙනුවට ඩිනාර් හා බොලිවාර් යොදා ගැනීමට උත්සහ කළ ලිබියාවේ ගඩාෆී මරා දැමුණු අතර, බොලිවියාවේ චාවේස්ට එරෙහිව හමුදා කුමන්ත්‍රණ රාශියක්ද සිදුවුනු බවත් අමතක කළ යුතු නැත. සමස්ත මැද පෙරදිග කලාපය තුළ ඇමරිකානු හමුදා භටයින් 35,000ක් ස්ථාන ගත කර ඇති අතර එයින් 500ක් රියාද් නුවර රඳවා ඇත. 2001 දෙසැම්බර් 11 වැනිදා ලෝක වෙළද සංවිධානයේ (WTO) සාමාජිකත්වය ගනු ලබන චීනය තම ප්‍රාග්ධනය ඩොලර් බිලියන 1,300 සිට බිලියන 14,300 දක්වා වැඩිකර ගනිමින් 2022 වනවිට ලෝකයේ දෙවන ආර්ථික බලවතා බවට පත් වුයේ එහිදී ඇමරිකාව ඩොලර් බිලියන 21,400ක ප්‍රග්ධනයකට හිමිකම් කියන විටය. එසේම ඇමරිකාවේ කොටස් වෙළඳපල තුළ ආයෝජනය කරමින් චීනය මේ වනවිට ඩොලර් බිලියන 859ක් වටිනා ඇමරිකානු රජයේ රාජ්‍ය බැඳුම්කර බිල් පත්වල අයිතිය තමන් සතු කර ගෙන තිබේ. පසුගිය වසර 20 තුළ ලෝක වෙළඳ සංගමයේ ප්‍රධාන කොන්දේසිය වන භාණ්ඩ, ධනවතුන් හා සේවාවල නිදහසේ සැරිසැරීමට ඇති අයිතිය හොඳින් භාවිතා කර ගනිමින් චීනය සමස්ත ලෝකයේ එකම කාර්මික නිෂ්පාදකයා බවට මේ වනවිට පත් වී ඇත. එහි ප්‍රථිපලය වුයේ ඇමරිකාවේ කුඩා හා මධ්‍යම කර්මාන්ත වැසී යාම වන අතර මේ හේතුවෙන් ඇමරිකාවේ මිලියන දෙකකට රැකියා අහිමි වී ඇත. මෙම චීන භාණ්ඩ ආක්‍රමණයෙන් ප්‍රංශයේ පමණක් රැකියා 270,000ක් අහිමි වී ගොස් ඇත. චීනයට එරෙහිව ට්‍රම්ප්ගේ පාලන සමයේ චීන ආනයන භාණ්ඩවලට බදු පැන වීමක් සිදු වූවත් පසුව ඔහුට ගෙදර යාමට සිදුවුයේ ඇමරිකානු මුල්‍ය වෙළඳ පලේ (wall-street) ඍජු මැදිහත් වීමෙනි. ඊයේ දින රාජ්‍ය ලේකම් Janet Yellen පාර්ලිමේන්තු කොමිසම ඉදිරියේ තව දුරටත් පවසා සිටියේ මෙම ඇමරිකානු රාජ්‍ය භාණ්ඩාගාර බිල් පත් කුමන මොහොතක හෝ චීනය විසින් අත්හැර දැමුව හොත් එය ඇමරිකානු ආර්ථිකයට දැවැන්ත අර්බුධයක් ඇති කරනු ලබයි. විශේෂයෙන් ඇය සඳහන් කරනුයේ චීනය විසින් තායිවානය ආක්‍රමණය කළ හොත් මෙම තත්වය ඇති විය හැකි බවයි. රුසියාව විසින් යුක්‍රේනය ආක්‍රමණය කිරීමට පෙර තම ඩොලර් සංචිත හා ඇමරිකානු භාණ්ඩාගාර බිල්පත් ඩොලර් බිලියන 15ක් දක්වා අඩුකර ඉතිරිය රත්‍රං බවට පත් කර තම ඩොලර් බිලියන 587ක් වටිනා රත්‍රං සංචිතවලට එකතු කර ගන්නා ලදි. යුධ විශේෂඥයයන් පවසා සිටිනුයේ මෙම රත්‍රං සංචිත යොදා ගනිමින් ලබා ගන්නා ආහාර මගින් ක්‍රේම්ලන් පාලනයට වසර තුනක් තම ජනතාවගේ කුසගින්න නිවිය හැකි බවයි. මෙම සියළු තත්වයන්ට මුහුණ දීම සඳහා Janet Yellen පවසා සිටිනුයේ ලෝකයේ මුදල් ඒකක යම් විවිධත්වයකට පත් කර ගත යුතු බවයි. මෙහි දී චීනය සමග වෙළඳ සම්බන්ධතා අවසන් කිරීමට ඇමරිකාවේ අපේක්ෂාව නොවන බවත්, එවැනි ක්‍රියා මාර්ගයක් ඇමරිකාවට ඛේදවාචකයක් වනු ඇති බවත් ඇය පවසා සිටියාය. චීනයේ ආයෝජනය කරනු ලබන ඇමරිකානු බහු ජාතික සමාගම් පිළිබඳව විමසිල්ලෙන් පසුවන බවත්, චීනය විසින් විවධ රටවලට ණය ලබා දීමේදී යම් විනිවිද භාවයක් හා එම රටවල් බංකොලොත් වීමේදී යම් සාධනීය මැදිහත් වීමක් චීනයෙන් අපේක්ෂා කරන බවත්ය. එයට උදාහරණ ලෙස ශ්‍රී ලංකාව සම්බන්ධයෙන් ණය ප්‍රති ව්‍යුහ ගත කිරීමේදී චීනය කිසිදු නම්‍යශීලි බවක් මේ දක්වා සිදු කර නොමැති බවත් ඇය හෙළි කර සිටියාය. මේ අනුව චීනයට මුහුණ දීම සඳහා ලෝක බැංකුව හා අන්තර් ජාතික මුල්‍ය අරමුදල ප්‍රතිපක්‍ෂ මුල්‍ය ආයතන ලෙස ඇමරිකාව විසින් කරලියට ගෙන එමත් සමග මේ දක්වා ලෝකයට පෙන්වූ එම ආයතනවල ස්වාධීනත්වය බරපතල ප්‍රශ්න කිරීමකට ලක් වී ඇත. එසේම එළඹෙන දස වසර තුළ චීන-ඇමරිකා ආර්ථික යුද්ධය වඩාත් උත්සන්න තත්වයකට පැමිණීම නැවැත්විය නොහැකි වන අතර වර්තමානය වනවිට චීන-රුසියා අක්ෂය හේතුවෙන් ඇමරිකාවට මග හිටියොත් තෝ නසී ගෙදර ගියොත් අඹු නසී තත්වයට පත් වී ඇතැයි ආර්ථික විශේෂඥයන් මේ අතරපෙන්වාදෙති.", "URL": "https://lankatruth.com/si/?p=147946", "Category": "පුවත්", "Parent URL": null}