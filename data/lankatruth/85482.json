{"Source": "Lankatruth", "Timestamp": "November 12, 2019", "Headline": "ගොවි පවුලකින් ඇවිත් කැලණි සරසවියෙන් ජවිපෙට එක්වූ අනුර", "News Content": "ජාතික ජන බලවේගයේ ජනාධිපති අපේක්ෂකයා ලෙස ජනාධිපතිවරණයට ඉදිරිපත් වී සිටින්නේ ජනතා විමුක්ති පෙරමුණේ නායක අනුර කුමාර දිසානායකයි. ඔහු කෙබඳු පුද්ගලයෙක් දැයි පවසන්නේ ඔහු හා දීර්ඝ කාලයක් සමීපව සිටි සමීපතමයින් දෙදෙනෙකි. ඒ ජනතා විමුක්ති පෙරමුණේ ලේකම් ටිල්වින් සිල්වා සහ ප්‍රචාරක ලේකම් විජිත හේරත් ය. අනුර දිසානායක සහ තම සමීපතම ගනුදෙනු කිරීම තුළ ඔහුගේ චරිතය කෙබඳු ආකාරයකදැයි මුලින්ම පවසා සිටියේ ටිල්වින් සිල්වා ය. 94 පක්ෂය නැවත පටන් ගත්තට පස්සෙ තමයි අනුර දිසානායක සහෝදයා මට මුලින්ම හමුවෙන්නෙ. මමත් හිරගෙදරින් එළියට ඇවිත් පක්ෂය නැවත ගොඩනගන වැඩ අපි පටන් ගත්තා. 95 විතර අපි පක්ෂයේ ශිෂ්‍ය අංශයේ වැඩ පටන් ගත්තා. ශිෂ්‍ය වැඩ කරන්න මට හම්බවෙන්නේ කැලණිය විශ්වවිද්‍යාලය. අනුර සහෝදරයා වගේම විජිත සහෝදරයත් කැලණිය විශ්වවිද්‍යාලයේ තමයි ඉගනගත්තෙ. විශ්වවිද්‍යාලයේ වැඩවලට ගියහම තමයි මේ දෙන්නම මට හම්බවෙන්නෙ සහ අඳුනගන්න ලැබෙන්නෙ. 88-89 කාලයේ තමයි ඒ ගොල්ලො ජේ.වී.පී. එකට සම්බන්ධ වෙන්නෙ. භීෂණය මැද්දෙ ජීවිතය බේරගෙන තමයි අනුරල කැම්පස් එන්නෙ. අපි පක්ෂය නැවත ගොඩනගන්න ඕනෑ කියල තීරණය කරලා ශිෂ්‍ය අංශය ශක්තිමත් කරන කටයුත්තට මුල් තැන දීලා වැඩ කළා. ඒ කාලෙ කැලණිය විශ්වවිද්‍යාලයේ ශිෂ්‍ය කණ්ඩායම් අතර අනුර කැපී පෙනෙන චරිතයක් වුණා. සාමාන්‍යයෙන් ක්‍රියාශීලී චරිතයක් විදිහට අනුර ඕනෑම වැඩකදී ඉස්සරහට ආවා. හොඳ සංවිධායකයෙකුගෙ ලක්ෂණ ඒ කාලෙදීම පෙන්නුම් කළා. විශ්වවිද්‍යාලෙ ශිෂ්‍ය අංශයෙ පූර්ණ කාලීනව වැඩකළා. විශ්වවිද්‍යාලෙ වැඩ ඉවරකරලා තමයි පක්ෂෙට පූර්ණ කාලීනයෙක් විදිහට එකතුවෙලා වැඩ කරන්න පටන් ගත්නෙ. භීෂණය කාලෙ ඔහුගේ ක්‍රියාකාරීත්වය ගැන බොහෝ දේවල් මම දන්නෙ නැහැ. මොකද ඔහු මට හම්බවෙන්නෙ භීෂණයෙන් පස්සෙ නිසා. ඒත් ජවිපෙ මතවාද එක්ක වැඩ කටයුතු කරලා භීෂණය කාලෙදි ජීවිතය බේරගත්ත කෙනෙක් අනුර. 94ට පස්සෙ අපි අද දක්වා එකට වැඩ කරනවා. ශිෂ්‍ය අංශයෙ වැඩවලින් පස්සෙ අපි ඔහුට දිස්ත්‍රික් සංවිධායකවරයෙක් විදිහට වගකීම් පැවරුවා කාලයක් ගාල්ලෙ වැඩකළා. ඊට පස්සෙ පස්සෙ කුරුණෑගලට ගියා. කුරුණෑගල තමයි දිස්ත්‍රික් ලේකම් විදිහට දිගු කාලයක් කටයුතු කළේ. ඒ කාලෙ අපි මූලික අධ්‍යාපන කමිටු පැවැත්වූවා අපේ මූලස්ථානෙ. ඒකෙත් අලුත් සාමාජිකයෙක්. අධ්‍යාපනය පැත්තට විශේෂ ඇල්මක් ඔහුට තිබුණා. ඔහු ළඟ තිබුණ සුවිශේෂ හැකියාව තමයි බොහෝ තොරතුරු දත්ත මතකයේ තබා ගැනීමේ ශක්තිය. අනුර සහෝදරයා පක්ෂයට එකතු වුණාට පස්සෙ අනිත් අය එක්ක බොහෝම හොඳ සහයෝගයෙන් තමයි වැඩ කළේ. මටත් බෝහෝම ගෞරවයෙන් තමයි ඔහු සැළකුවෙ. නිතරම අයියා කියල තමයි මට ඇමතුවෙ. වැඩක් බාරදුන්නට පස්සෙ පස්ස ගහන්නෙ නැතුව කට්ට කාගෙන කරන පුරුද්දක් අනුරට තිබුණා. ජනප්‍රිය දේශපාලනයට ලොකු කැමැත්තක් තිබුණෙ නෑ. තනතුරක වගකීමක් පවරද්දිත් වෙන කෙනෙකුට දුන්නොත් හොඳ නැද්ද කියල තමයි ඉස්සෙල්ලම කියන්නෙ. වැඩ කළා මිසක් තනතුරු ගැන තැකීමක් කළේ නෑ. අනුරල ඉතිං පොඩි කාලෙ ගොඩක් දුෂ්කරතා මැද තමයි ලොකු මහත්වෙලා තියෙන්නෙ. කෘෂිකාර්මික පවුලක් තමයි අනුරලගෙ පවුල. තඹුත්තේගම ගමේදි වගේම පාසලෙත් ඔහු කුඩා කාලයේ මේ වගේ තැනකට අනුර එයි කියල කවුරුත් හිතන්න නැතුව ඇති. ගොඩක් අය නොදන්න කාරණයක් තමයි අනුර ඉතාම දක්ෂ පිහිනුම් ශූරයෙක්. ගමේදි වැවේ එහෙම පීනලා පුරුද්ද වෙන්න ඇති. වැඩි වෙලාවක් වතුරෙ ඉන්න පුළුවන් අනුරට. ඒ වගේම බලාගෙන ඉන්න අය බයවෙන තරම් ඈතට ඔහු පීනනවා. සෝමවංශ සහෝදරයා රට ඉන්න කාලෙම තමයි මම එළියට එන්නෙ. ඒ වෙලාවෙ ඉඳපු අයගෙන් පක්ෂයේ කාටත් පිළිගන්න පුළුවන් කෙනා විදිහට නැවත සංවිධානය ගොඩනගන කටයුත්ත පැවරුණේ මට. ප්‍රධාන ලේකම් විදියටත් ඉඳගෙන රටපුරාම ඇවිදින්න මට සිද්ධ වුණා. ඒකෙදි තමයි අනුරල ඇතුළු බොහෝ දෙනෙක් මට මුණ ගැහෙන්නෙ. එහෙම මුණ ගැහුණු සමහරු පස්සෙ කාලෙක පක්ෂයට විරුද්ධව වැඩ කරල පක්ෂෙන් ඉවත් කරන්න අපිට සිද්ධ වුණා. අනුර සහෝදරයා කවදාවත් පක්ෂ විනයට පිටින් වැඩ කළේ නැහැ. ඒක තමයි මම ඔහුගෙන් දැකපු විශේෂත්වය. අද වුණත් පක්ෂෙ නායකයා කියලා අනවශ්‍ය ලෙස හිස උදුම්මගෙන නෑ. ඉතා සහයෝගයෙන් කවුරුත් එක්ක වැඩ කරනවා. මොන තීරණ තීන්දු ගත්තත් මගේන් අහනවා. මම හිටියෙ නැත්තන් කෝල් එකක් දීල හරි අයියෙ මෙහෙම කරන්න ද කියල අහන පුරුද්දක් තියෙනවා. ඕන කෙනෙක් එක්ක කරට අත දාලා කතාබහ කරන පුරුද්දක් අනුරට තියෙනවා. අනුරව ඇසුරුකරන ඕනෑ කෙනෙක් ඒක දන්නවා. අපි ආණ්ඩුවට සම්බන්ධවෙලා අමාත්‍ය ධුර බාරගත්තු වෙලවෙ අපි තීරණය කළා ඒ වගකීම් බාරදෙන්න ඕනි කාටද කියලා. අපි ඒ අයගෙ හැකියාව ගැන අවබෝධ කරගෙන තමයි ඒ වගකීම් පැවරුවේ. එහිදී අනුරගෙ විශේෂත්වය ගැන හිතල තමයි කෘෂිකර්ම විශයට ඔහුව යෝජනා කළේ. ඇමතිකමෙන් ඇඳගෙන ඒකෙන් බැබලෙන්න බලන අයට ඇමතිකම් දෙන්න අපි කවදාවත් උත්සාහ කළේ නැහැ. අනුරටත් ආසාවක් තිබුණ කෘෂිකර්මය ගැන. ඔහු ඉතා දක්ෂ විදිහහට ඇමතිකමේ වැඩ කරලා අමාත්‍යාංශය දියුණු තැනකට ගෙනාවා ඔහුගේ කාලය තුළ. අපි ඒ වෙලාවෙ ගත්තු අමාත්‍යාංශය අතුරින් ලොකුම අමාත්‍යාංශය වුණේ අනුරට ලැබුණු අමාත්‍යාංශය. ඒ කාලෙ ඉඳලම ඔහු ඉතා හොඳ නායකයෙක් කියල ඇමතිකම් කිරීමෙන් පවා පෙන්නුම් කළා. අපේ පක්ෂෙ තුන්වැනි නායකයා තමයි අනුර දිසානායක. සෝමවංශ සහෝදරයගෙන් පස්සෙ ඒ තැන ලැබුණෙ ඔහුට. සෝමවංශ සහෝදරයත් බොහෝම පැහැදීමෙන් හිටියෙ අනුර ගැන. අනුරත් සෝමවංශ සහෝදරයට හරි ආදරෙන් සැළකුවෙ. ඔහු පක්ෂයෙන් ඉවත්වෙද්දිත් අනුර ගොඩක් ඒ ගැන කණගාටු වුණා. සෝමවංශ සහෝදරයම තමයි එක වෙලාවක තීන්දු කරන්නෙ නව නායකත්වයක් පක්ෂයට ඕනි කියලා. අපි එකතුවෙලා මේ ගැන සාකච්ඡා කරද්දි අපි හැමෝගෙම ඒකමතික අදහස වුණේ අනුරට නායකත්වය දෙමු කියන එක. අනුර දිසානායක සමඟ එකම සරසවියෙ එකට ඉගනගෙන පසුව පක්ෂ දේශපාලනයේදිත් එකට කටයුතු කිරීමට අවස්ථාව ලැබූ වර්ථමාන ක්ෂ ප්‍රචාරක ලේකම් විජිත හේරත් තම සරසවි සඟයා පිළිබඳව මතකය අවධි කළේ මෙසේය. අනුර සහෝදරයව මට මුණ ගැහෙන්නෙ කැලණිය විශ්වවිද්‍යාල ඇතුළත් වුණාට පස්සෙ. අපි එකම වසරෙ තමයි ඉගන ගත්තෙ. අපි කරපු විශයන් වෙනස් වුණත් වැඩ කරද්දි බොහෝ වෙලාවට එකටම තමයි හිටියේ. අපි විශ්වවිද්‍යාලයට ආවෙ දුෂ්කර කාලයක් පහුකරලා. භීෂණ සමයේ ජීවිත බේරගෙන තමයි අපි සරසවි වරම් ලබාගන්නෙ. අපි විශ්වවිද්‍යාලට ආපු මුල් කලෙ හිරු පත්තරෙන් කලා ජනතා සාහිත්‍ය උළෙල කියලා එකක්. ඒක සංවිධානය කෙරුවෙ සුනිල් මාධව ප්‍රේමතිලක, විනී හෙට්ටිගොඩ වගේ අය. ඒකෙදි බොහෝ පිරිස් අපිට මුණ ගැහුණා. විශ්වවිද්‍යාලයෙ හිටපු අයගෙනුත් වැඩි දෙනා එකිනෙකා හඳුනාගන්න මේ කලා උළෙල හේතුවක් වුණා. ඒකෙදි එකට මුණ ගැහුණු කල්ලියට අනුරත් මමත් ඇතුළත් වුණා. එහෙම තමයි ඇසුර දිග්ගැස්සෙන්නෙ. කතාබහේදි අපි දේශපාලනිකව එකම මතකයක ඉන්නවා කියල අවබෝධ වුණහම බැදීම තවත් වැඩි වෙනවා. විශ්වවිද්‍යාලය ඇතුළෙ තියෙන ශිෂ්‍ය අරගලවලදි අපි එකට වැඩ කරනවා. ඒවයි වැඩ කරද්දි සමීප බව තවත් වැඩි වුණා.අපි දෙන්න වෙනත් විශයන් කළත් නිතරම එකට තමයි හිටියෙ. අනුර කළේ ව්‍යවහාරික ගණිතය, ශුද්ධ ගණිතය, භෞතික විද්‍යාව. මම කළේ ශුද්ධ ගණිතයයි, ව්‍යවහාරික ගණිතයයි, රසායන විද්‍යාවයි. එක බැච් එකේ ඉද්දි රසායන විද්‍යාවයි භෞතික විද්‍යාවයි තමයි අපි අතරෙ වෙනස් වුණේ. අපි ශිෂ්‍ය සංගම්වලත් එකට වැඩකළා ඒ කාලෙ. ඒවයින් කරන විවිධ ක්‍රියාකාරකම්වලට හවුල් වෙනවා. කැලණිය විශ්වවිද්‍යාලයෙ බෞද්ධ ශිෂ්‍ය සංගමයෙ සභාපති විදියටත් අනුර සහෝදරයා කටයුතු කළා තුන්වැනි වසරෙදි. විශ්වවිද්‍යාලෙ ශිෂ්‍ය සටන් විතරක් නෙවෙයි ඒ වගේ වැඩත් අපි කළා. කාගෙ හරි ශිෂ්‍යයෙක්ගෙ ගෙවල්වල මළ ගෙදරක් එහෙමවුණාම කට්ටිය එකතුවෙලා ඒවට යනවා. අවශ්‍ය උදව් පදව් කරනවා. අපි මුලින් මුලින් මේ වගේ වැඩවලදි තමයි සම්බන්ධකම් වැඩි දියුණු කරගත්තෙ. කැලණිය විශ්වවිද්‍යාලෙ ඒකාබද්ධ ශිෂ්‍ය පෙරමුණේ ඉදිරියෙන්ම අපි කටයුතු කළා. එහෙම වැඩ කරගෙන ඉන්නකොට තමයි 94 මහ මැතිවරණය එන්නෙ. මැතිවරණය ආසන්න වෙනකොට තමයි අපි ජනතා විමුක්තෙ පෙරමුණේ අනන්‍යතාවයෙන් එකිනෙකා වැඩ කරන්නෙ. අපි ඊට පස්සෙ දේශපාලන වැඩ කරන්න පක්ෂය එක්ක සම්බන්ධ වෙනවා. මම ජනතා විමුක්ති පෙරමුණට සම්බන්ධව වැඩ කරන්න පටන් ගත්නෙ විශ්වවිද්‍යාලට එන්න කලින් 1986 විතර ඉඳලා. එතකොට මම බණ්ඩාරවෙල මහ විද්‍යාලයෙ. උසස්පෙළ ශිෂ්‍යයෙක් විදිහට තමයි ශිෂ්‍ය දේශපාලනයට එන්නෙ. 87 දි තමයි මම උසස් පෙළ ලිව්වෙ. ඊට පස්සෙ බදුල්ලෙ ජේවීපී එකේ වැඩ කළා. අනුර තඹුත්තේගම ඉස්කෝලෙට ගිහින් විශ්වවිද්‍යාල ප්‍රවේශය ලබනවා. එයත් 87 විතර පක්ෂයට සම්බන්ධ වෙලා වැඩකරන්න පටන් ගන්නවා. එකම කාලෙ වගේ තමයි අපි දෙන්නම පක්ෂයට සම්බන්ධ වෙන්නෙ . අපිට සුන්දර මතක ගොඩක් තියෙන්නෙ විශ්වවිද්‍යාලයෙ. ඒ කාලෙ දේශපාලනය විතරක් නෙවෙයි කළේ. බාහිර වැඩත් කළානෙ. අපි දෙන්න එක හොස්ටල්වල හිටියෙ. එකට චමරිවල උයාගෙන කාලා හිටපු කාලයක් තිබුණා. එතනින් තමයි අනුරයි මමයි අතර යාළුකම තදටම ඇතිවෙන්නෙ. ඉස්සර මට මතකයි එක චමරියෙ ඉද්දි සෙනසුරාදට එහෙම අපි දෙන්නා කිරිබත්ගොඩ පොළේ යනවා. ගොඩ පහයි, ගොඩ දහයයි කියල විකුණන එලවළු අරගෙන මල්ලකට දාලා අපි අරගෙන එනවා. අපි දෙන්නටම උයන්න පුළුවන්. ඒ කාලෙ කෑම බීම ගන්න කියලා ලොකු සල්ලියක් අපි ළඟ නෑනෙ. මහපොළ සල්ලිවලින් තමයි ඔක්කොම කරගන්නෙ. හොස්ටල් එකෙත් චමරිවලත් එක කාමරේ තමයි අපි දෙන්න හිටියෙ. විශ්වවිද්‍යාල කාලෙ කොල්ලො කෙල්ලො ලව් කරන එක සුලබ දෙයක් වුණත් අපි ඒව පස්සෙ එලෙව්වෙ නෑ. අපේ පසුබිවත් එක්ක ශිෂ්‍ය සටන් පැත්තට බරවෙලා තමයි වැඩිපුර කාලය ගෙවුණෙ. හැබැයි විනෝද ගමන් යන ඒවා, ක්‍රීඩා කරන ඒව එහෙම අතෑරියෙ නෑ. හොස්ටල් කාමරවල එක එක පිස්සු වැඩ කරලත් විනෝද වුණා. අනුර පාසල් කාලය තඹුත්තේගම ගෙව්වට වැඩි වශයෙන් දේශපාලනය කරන්න වෙන වෙන ප්‍රදේශවල. කුරුණෑගල වැඩ කරනවා. ගාල්ලෙ වැඩ කරනවා. පක්ෂයේ තීරණ අනුව තමියි අපි ඒ ඒ ප්‍රදේශවලට ගිමින් දේශපාලනය කරන්නෙ. අනුර මාතලේ, ගලේවෙල ඉපදිච්ච කෙනෙක්. දැන් දීර්ඝ කාලයක් තිස්සෙ අනුරයි මායි වැඩ කරනවා. පක්ෂ දේශපාලනය පුද්ගලික ජීවිතය කියල වෙනසක් නැතුව අපි අතරෙ ඇසුර එදා වගේම තියෙනවා. දේශපාලනයට ඇවිත් විවිධ වැඩ කරලා පාර්ලිමේන්තු ගිහින් ඇමතිකම්වල වැඩකරලා අද අනුර සහෝදරයා ජනාධිපති අපේක්ෂකයා වෙලා තියෙනවා. ඇත්තටම ළඟින්ම ඉඳපු මිත්‍රයෙක් හැටියට ඔහු ගැන ලොකු සතුටක් මේ වෙලාවෙ තියෙන්නෙ. (නොවැම්බර් මස 10 වැනි ඉරිදා ලංකාදීප පුවත්පතේ පළවූ ප්‍රියන්ත කොඩිප්පිලිගේ ලිපියකි)", "URL": "https://lankatruth.com/si/?p=85482", "Category": "පුවත්", "Parent URL": null}