{"Source": "Lankatruth", "Timestamp": "February 12, 2019", "Headline": "මහින්දානන්දගේ කැරම්බෝඩ් නඩුවත් විශේෂ මහාධිකරණයට", "News Content": "ඉකුත් ජනාධිපතිවරණ සමයේ දිවයිනපුරා ක්‍රීඩා සංගම් අතර බෙදාහැරීම සඳහා කැරම්බෝඩ් සහ දාම් ලෑලි මිලදී ගැනීම තුළින් රුපියල් කෝටි පහකට ආසන්න රජයේ මුදල් සාවද්‍ය ලෙස පරිහරණය කිරීම සම්බන්ධයෙන් හිටපු ක්‍රීඩා අමාත්‍ය මහින්දානන්ද අලුත්ගමගේ මහතාට එරෙහිව අල්ලස් කොමිසම කොළඹ මහේස්ත්‍රාත් අධිකරණය හමුවට ඉදිරිපත් කළ පැමිණිල්ල සම්බන්යෙන් කරුණු දක්වමින්, ඔහුට එරෙහිව ත්‍රිපුද්ගල විශේෂ මහාධිකරණය හමුවේ නඩු පැවරීම සඳහා කරුණු අධ්‍යයනය කරමින් සිටින බව අල්ලස් කොමිසම අද (12) කොළඹ මහේස්ත්‍රාත් අධිකරණයට දන්වා තිබේ. ඒ එම පැමිණිල්ල අද කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවූ අවස්ථාවේදීය. එහි ප්‍රගතිය පිළිබඳ කරුණු දැක්වීම සඳහා කල් ලබාදෙන මෙන් අල්ලස් කොමිසමේ නීතිඥවරයා අධිකරණයෙන් ඉල්ලා ඇත. මෙම නඩුව දිගින් දිගටම ප්‍රමාද වන තත්ත්වයක් දක්නට ලැබෙන බව සඳහන් කළ ප්‍රධාන මහේස්ත්‍රාත්වරිය එම කටයුතුවල ප්‍රගතිය අප්‍රේල් මස 30 වනදා අධිකරණයට වාර්තා කරන ලෙස අල්ලස් කොමිසමේ නීතිඥවරයාට නියෝග කර තිබේ.", "URL": "https://lankatruth.com/si/?p=67994", "Category": "පුවත්", "Parent URL": null}