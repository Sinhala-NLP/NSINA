{"Source": "Lankatruth", "Timestamp": "July 4, 2023", "Headline": "මුතුරාජා ගැන කියන අලුත්ම කතාව", "News Content": "මුතුරාජා හස්තියාගේ රෝගී තත්වය සම්බන්ධයෙන් මෙරට බලධාරීන් කටයුතු කර ඇති ආකාරය සම්බන්ධයෙන් පේරාදෙණිය විශ්වවිද්‍යාලයේ පශු සායනික දෙපාර්තමේන්තුවේ අංශ ප්‍රධානී මහාචාර්ය අශෝක දංගොල්ලගේ කරුණු අනුව තොරතුරු අනාවරණය වෙමින් තිබේ. මහාචාර්ය අශෝක දංගොල්ල පවසන්නේ, මුතුරාජා හස්තියාට ප්‍රතිකාර අවශ්‍ය බවට කිසිම අවස්ථාවක මෙරටදී බලධාරීන් විසින් දැන්ම් දීමක් හෝ ඒ සම්බන්ධයෙන් සහාය ඉල්ලීමක් සිදු නොකළ බවය. ඒ සම්බන්ධයෙන් අදහස් දක්වමින් මහාචාර්ය අශෝක දංගොල්ල සඳහන් කරන්නේ “ඇත්තටම මුතුරාජා පෙරහැරක යනකොට මගේ ජූනියර් තමයි ඉස්සෙල්ලාම මේ ඇතාව නැවැත්තුවේ, පෙරහරේ යන්න එපා මෙයාට අසනීපයක් තියෙනවයි කියලා. මම තමයි කිව්වේ නවත්වන්න කියලා. මොකද මේ සතාට ලෙඩක් තියෙනවා කියලා. එතනින් පස්සේ අපිට කිසිම ගනුදෙනුවක් කළේ නැහැ. අපේ කිසිම සම්බන්ධයක් තිබුණේ නැහැ. මම හිතනවා පෙරාදෙණිය විශ්වවිද්‍යාලයේ නෙවෙයි කොහෙවත් පශු ක්ෂේත්‍රයේ ලියාපදිංචි පශු වෛද්‍යවරයෙක් බෙහෙත් කළේ නැහැ මේ ඇතාට.” යනුවෙනි. මේ වනිවට තායිලන්ත රජය විසින් මුතුරාජා හස්තියා නැවත එරටට ගෙන ගොස් සිටින අතර හස්තියා සම්බන්ධයෙන් සායන කටයුතු ආරම්භ කර අතැයිද වාර්තා වේ. එරට ලැම්පැන්ග් අලි සංරක්ෂණ මධ්‍යස්ථානයේ නිරෝධායනය සඳහා යොදවා ඇති මෙම හස්තියා සම්බන්ධයෙන් ලැම්පැන්ග් වන අලි සංරක්ෂණ මධ්‍යස්ථානයේ නිල ෆේස්බුක් පිටුව හරහා දිනකට දෙවරක් සජීවීව තොරතුරු ගෙන ඒමටද තායිලන්ත රජය කටයුතු කර ඇත. ඒ මුතුරාජා හස්ථියා සම්බන්ධයෙන් තොරතුරු දැනගැනීමට තායිලන්තයේ මෙන්ම විදේශන්වලින්ද දැඩි උනන්දුවක් පවතින පසුබිමකය. මුතුරාජා සම්බන්ධයෙන් ඕනෑම පුද්ගලයෙකුට ඇති ගැටළු සම්බන්ධයෙන් සෘජුවම බලධාරීන්ගෙන් ප්‍රශ්න කිරීමටද ලැම්පැන්ග් වන අලි සංරක්ෂණ මධ්‍යස්ථානයේ නිල ෆේස්බුක් පිටුව හරහා අවස්ථාව උදාකර දී ඇත.", "URL": "https://lankatruth.com/si/?p=148693", "Category": "පරිසර", "Parent URL": null}