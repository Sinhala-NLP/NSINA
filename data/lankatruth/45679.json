{"Source": "Lankatruth", "Timestamp": "December 29, 2017", "Headline": "සෞඛ්‍ය ඇමති නීතියට පිටින් සයිටම් රෝහලට රජයේ හෙදියන් 40ක් යොදවලා", "News Content": "රජයට පවරා ගත් බවට ප්‍රකාශකළත් මේ වනතුරු රජයට පවරාගෙන නැති නෙවිල් ප්‍රනාන්දු පෞද්ගලික රෝහලට රජයේ පුහුණුව ලත් හෙදියන් 40දෙනෙකු පත් කර ඇතැයිද එසේ පත් කිරීම නීතිවිරෝධී බවද සඳහන් කරමින් සමස්ත ලංකා හෙද සංගමය මාධ්‍ය වෙත නිවේදනයක් නිකුත් කරමින් සඳහන් කර සිටියි. එහි සංවිධායක ලේකම් එච්.එම්.එස්.බී. මැදිවත්ත මහතාගේ අත්සනින් එම නිවේදනය නිකුත් කර ඇති අතර එම නිවේදනය සම්පූර්ණයෙන් පහතින් පල වේ. “සෞඛ්‍ය ඇමති වංචාකාරී ලෙස මාලඹේ නෙවිල් ප‍්‍රනාන්දු රෝහලට රජයේ පුහුණුවලත් හෙදියන් 40 දෙනෙකු පත් කරයි. සෞඛ්‍ය ඇමතිවරයා ඇතුළු සයිටම් වෙනුවෙන් පෙනී සිටින කල්ලිය විසින් රජයේ හෙද විදුහල්වලින් පුහුණුව ලැබූ හෙදියන් 40 දෙනෙකු මාලබේ නෙවිල් ප‍්‍රනාන්දු රෝහලට අනියුක්ත කර ඇත. නෙවිල් ප‍්‍රනාන්දු රෝහල රජයට පවරාගත් බවට ආණ්ඩුව පැවසුවද, තවමත් එය සිදුවී නොමැති බව මෙම හෙදියන්ගේ ගැටළුව පිළිබඳව සොයා බැලීමේදී සමස්ත ලංකා හෙද සංගමයට තහවුරු වී ඇත. සයිටම් ආයතනය රජයට පවරාගත් බවට කිසිදු නීතිමය ලියවිල්ලක් නෙවිල් ප‍්‍රනාන්දු රෝහලේ බලධාරීන් සතුව නොමැති අතර, සෞඛ්‍ය ඇමතිවරයාගේ පෞද්ගලික උවමනාව මත නෙවිල් ප‍්‍රනාන්දු රෝහලට අනුයුක්ත කරන ලද හෙද නිලධාරින් 40 දෙනාගේ වගකීම ගැනීමටද රෝහලේ බලධාරීන් අපොහොසත්ව ඇත. හෙද පත්වීම් ලබාදීමට පෙර හෙද සිසුන්ට තමන් සේවය කිරීමට මනාප රෝහල් නම් කිරීමට ලබාදෙන රෝහල් නාමලේඛනය තුළ ද මාලබේ නෙවිල් ප‍්‍රනාන්දු රෝහලේ නම ඇතුළත්ව තිබී නැත. එලෙස හෙදියන් මනාපය පළනොකළ සේවා ස්ථානයකට වංචාකාරී ලෙස හා බලහාත්කාරී ලෙස හෙදියන් 40 දෙනෙකු අනුයුක්ත කිරීමට සෞඛ්‍ය බලධාරීන් කටයුතු කිරීම බරපල වරදකි. මොවුන් අනුයුක්ත කර ඇත්තේ හදිසි සේවා අවශ්‍යතා ලෙස සලකා තාවකාලිකවය. එසේම ඔවුන්ට ජයවර්ධනපුර රෝහලේ හෙදියන්ට මෙන් සියළු පහසුකම් හා දීමනා ලබාදෙන බව පැවසුවද, මේ දක්වා ඔවුන්ට දෙසැම්බර් මස වැටුප හෝ ලබාදීමට බලධාරීන් කටයුතු කර නොමැත. මේ වන විට මෙම හෙද නිලධාරින් ඔවුන්ගේ අවම පහසුකම් පවා නොමැතිව දැඩි දුෂ්කරතාවලට මුහුණ පා ඇත. ඔවුන්ට පෞද්ගලිකත්වය රැකෙන ලෙස කටයුතු කිරීමට අවශ්‍ය පරිසරය පවා අහිමිවී ඇති අතර වැසිකිළි පහසුකම් ඇතුළු සනීපාරක්‍ෂක පහසුකම් ද ඉතාමත් අවම තත්වයෙන් ලැබී ඇත. නවක හෙදියන්වන මොවුන්ව අධීක්‍ෂණය කිරීමට හා අනිකුත් ඉගැන්වීම් කටයුතු සඳහා සෞඛ්‍ය අමාත්‍යාංශයට වගකියන හෙද පරිපාලනයක් මෙම රෝහල තුළ ස්ථාපීත කර නැත. පෞද්ගලික අංශයේ සහ තාවකාලීක පදනමෙන් බඳවාගත් හෙදියන් පිරිසකගේ උවමනා එපාකම් මැද ඔවුන්ට කටයුතු කිරීමට සිදුවීම තුළ දැඞී මානසික පීඩනයකට පත්වී ඇත. මේ අනුව මෙම හෙද නිලධාරින් නෙවිල් ප‍්‍රනාන්දු රෝහලට පත්කර ඇත්තේ ආණ්ඩුවේ කිසිදු සැලසුමක් හා පෙර සූදානමක් සහිතව බව නොපෙනේ. මෙය සයිටම් ආයතනයේ පැවැත්ම ආරක්‍ෂා කිරීම සඳහා ඇමතිවරයා ගෙන ඇති තීරණයකි. එසේම මෙම රෝහල තුළ වෙනත් කිසිදු රාජ්‍ය අංශයේ සේවකයෙකු නොමැති අතර, සිටිනුයේ මෙම හෙදියන් 40 දෙනා පමණි. එබැවින්, සයිටම් ආයතනය නිවැරදි ලෙසම ආණ්ඩුවට පවරාගෙන රෝහල තුළ හෙද පරිපාලනයක් ස්ථාපිත කර ඉන්පසුව හෙදියන් අනුයුක්ත කරන ලෙසත් එසේ නොමැතිව ඇමතිවරයාගේ සහ සයිටම් ආයතනය වෙනුවෙන් පෙනී සිටින වෙනත් හෙද වෘත්තීය සමිති නායකයින් ඇතුළු පිරිස්වල උවමනා මත රෝහලට අනුයුක්ත කර සිටින හෙදියන් 40 දෙනා වහාම ඔවුන් ඉල්ලා සිටින රජයේ රෝහල්වලට අනුයුක්ත කිරීමට කටයුතු කරන ලෙසත් ඉල්ලමු. එසේ නොමැතිව මෙම හෙදියන් දිගින් දිගටම ප‍්‍රීඩාවට පත්කරමින් නෙවිල් ප‍්‍රනාන්දු රෝහල තුළ තබාගැනීමට කටයුතු කරන්නේ නම් ඊට එරෙහිව නීතිමය ක‍්‍රියාමාර්ග සඳහා එම හෙදියන්ගේ දෙමාපියන් සමඟ එකතුව කටයුතු කරන බව දන්වා සිටිමු.”", "URL": "https://lankatruth.com/si/?p=45679", "Category": "පුවත්", "Parent URL": null}