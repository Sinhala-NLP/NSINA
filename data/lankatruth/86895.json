{"Source": "Lankatruth", "Timestamp": "December 8, 2019", "Headline": "ගාලු කොටු පවුරේ ඉපැරණි තැපැල් කාර්යාල ගොඩනැඟිල්ල කඩාවැටේ", "News Content": "ලෝක උරුමයක් ලෙස සැළකෙන ගාලු කොටුවේ පිහිටි ඉපැරණි තැපැල් කාර්යාල ගොඩනැගිල්ල ඊයේ(07) රාත්‍රියේ කඩාවැටී තිබේ. 1744 වසරේ ලන්දේසි ආණ්ඩුකාරවරයාගේ නිල නිවෙස්නය ලෙස භාවිත කර ඇති මෙම ගොඩනැගිල්ල 1820 වසරේ බ්‍රිතාන්‍ය පාලන සමයේ තැපැල් කාර්යාලයක් ලෙස භාවිතයට ගෙන ඇත. ශ්‍රී ලංකාවේ පිහිටවූ පළමු තැපැල් කාර්යාල පහෙන් එකක් ලෙස ද මෙම තැපැල් කාර්යාල ගොඩනැගිල්ල සැළකේ. 1974 වසරේ දී මෙම ගොඩනැගිල්ල පුරාවිද්‍යාත්මක වටිනාකමකින් යුත් ස්මාරකයක් ලෙස නම්කර තිබෙන අතර 1988 වසරේ දී ගාලු කොටු පවුර ලෝක උරුමයක් ලෙස නම්කිරීමෙන් පසු, එහි එක් අංගයක් ලෙස මෙම ගොඩනැගිල්ල නම් කෙරුණි. කෙසේ වෙතත් මෙම පුරාවිද්‍යාත්මක උරුමය නිසි නඩත්තුවකටලක්කර නොතිබීමෙන් ඊයේ රාත්‍රියේ කඩාවැටී ඇති අතර ‌මේ වනවිට එම පරිශ්‍රය සහ ඒ ඉදිරිපස මාර්ගය පොලීසිය විසින් වසා දමා ඇත.", "URL": "https://lankatruth.com/si/?p=86895", "Category": "පුවත්", "Parent URL": null}