{"Source": "Lankatruth", "Timestamp": "December 7, 2019", "Headline": "දකුණු ආසියානු ක්‍රීඩා තරඟාවලියකදී වසර 28කට පසු ශ්‍රී ලංකාව ඉන්දියාව අභිබවයි", "News Content": "දකුණු ආසියානු ක්‍රීඩා උළෙලේ තවත් රන් පදක්කම් 5ක් දිනාගැනීම ශ්‍රී ලාංකික ක්‍රීඩක ක්‍රීඩිකාවන් අද(07) සමත් විය. මේ අනුව ශ්‍රී ලංකාව, මලල ක්‍රීඩා අංශයෙන් දිනා ඇති රන් පදක්කම් සංඛ්‍යාව 15 කි. අද උදෑසන පැවති කාන්තා මැරතන් ඉසව්ව පැය 02යි මිනිත්තු 41යි තප්පර 24කින් නිමකළ හිරුණි විජේරත්න එම ඉසව්වේ රන් පදක්කම හිමිකර ගත්තේ ය. කාන්තා මීටර 800 ඉසව්වේ රන් පදක්කම හිමිකර ගැනීමට දිල්ෂි කුමාරසිංහ සමත් වූ අතර ගයන්තිකා අබේරත්න එම ඉසව්වේ රිදී පදක්කම හිමිකර ගත්තේය. පිරිමි මීටර 800 ඉසව්ව මිනිත්තු 1යි තත්පර 50යි දශම 5යි 2කින් නිමකළ ඉඳුනිල් හේරත් එම ඉසව්වේ රන් පදක්කම හිමිකර ගත්තේය. මේ අතර කාන්තා හෙල්ල විසිකිරීමේ ඉසව්වේ රන් පදක්කම නදීශා ලේකම්ගේ හිමිකර ගත් අතර එම ඉසව්වේ රිදී පදක්කම හිමිකර ගත්තේ නදීකා ලක්මාලියි. අසල්වැසි ඉන්දියාව මෙම ක්‍රීඩා උළෙලේ මලල ක්‍රීඩා අංශයෙන් ලබාඇති රන් පදක්කම් සංඛ්‍යාව 13 කි. ඒ අනුව වසර 28කට පසු, දකුණු ආසියානු ක්‍රීඩා උළෙලකදී ඉන්දියාව අභිබවා යෑමට ශ්‍රී ලංකාව අද සමත්විය.", "URL": "https://lankatruth.com/si/?p=86876", "Category": "ක්‍රීඩා පුවත්", "Parent URL": null}