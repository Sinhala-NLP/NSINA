{"Source": "Lankatruth", "Timestamp": "July 10, 2019", "Headline": "සිල්රෙදි නඩුවේ වීරතුංගගේ සහ පැල්පිටගේ පෙත්සම විභාගයට දිනදෙයි", "News Content": "පැවති ජනාධිපතිවරණ සමයේදී මහින්ද රාජපක්ෂ මහතාගේ ඡන්ද ප්‍රචාරක කටයුත්තක් ලෙස ඔහුගේ ඡායාරූපයද සහිතව රට පුරා උපාසක උපාසිකාවන් වෙත නීති විරෝධී ලෙස සිල් රෙදි බෙදාදීම තුළින් මිලියන 600ක රජයේ මුදල් සාවද්‍ය ලෙස පරිහරණය කිරීම සම්බන්ධයෙන් වැරදිකරුවන් වී ඇප මත මුදාහැර සිටින හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන මහත්වරු, එම දඬුවම්වලින් තමන්ව නිදොස්කොට නිදහස් කරන මෙන් ඉල්ලා ගොනු කර ඇති අභියාචනා පෙත්සම ඔක්තෝබර් මස 11 වන දා විභාගයට ගැනීමට දීපාලි විජේසුන්දර, සහ අචලා වෙන්ගප්පුලි යන මහත්ම මහත්මීන් ගෙන් සමන්විත අභියාචනාධිකරණ විනිසුරු මඩුල්ල අද (10) තීරණය කර තිබේ. එදින මෙම අභියාචනාවලට අදාලව කරුණු දැක්වීමට පියවර ගන්නා ලෙස අධිකරණය දෙපාර්ශවයේම නීතිඥවරුන්ට නියෝග කර ඇත. උක්ත වරද සම්බන්ධයෙන් නීතිපතිවරයා විසින් ලලිත් වීරතුංග සහ අනූෂ පැල්පිට යන මහත්වරුන්ට එරෙහිව කොළඹ මහාධිකරණය හමුවේ නඩු පවරා තිබූ අතර දීර්ඝ නඩු විභාගයකින් අනතුරුව තීන්දුව ප්‍රකාශයට පත් කරනු ලැබූ කොළඹ මහාධිකරණ විනිසුරු ගිහාන් කුලතුංග මහතා විත්තිකරුවන් දෙදෙනා අදාළ චෝදනාවලට වරදකරු කොට ඔවුන්ට වසර තුන බැගින් සිර දඬුවම් නියම කළ අතර රුපියල් මිලියන 20ක දඩයක් ගෙවිය යුතු බවටත් රුපියල් මිලියන 50ක වන්දියක් ගෙවිය යුතු බවටත් නියම කර තිබිණි. එම තීන්දුව ප්‍රකාශයට පත්කළ දිනම හෝ ඊට පසු දින මහින්ද රාජපක්ෂ මහතා ඇතුළු මහින්ද පිලේ මන්ත්‍රීවරු පිරිසක් අගමැති රනිල් වික්‍රමසිංහ මහතා මුනගැසි මෙම නඩු තීන්දුව සම්බන්ධයෙන් සාකච්ඡා කරන ලදී. ඉන් පසු ලලිත් වීරතුංග සහ අනුෂ පැල්පිට යන වරදකරුවන් දෙදෙනා, කොළඹ මහාධිකරණ විනිසුරුවරයා තමන්ට දඬුවම් පමුණුවා ඇති ආකාරය නීති විරෝධී යැයි පවසමින් එම චෝදනාවලින් සහ දඬුවම්වලින් තමන්ව නිදොස් කොට නිදහස් කිරීමේ නියෝගයක් නිකුත් කරන ලෙස උක්ත අභියාචනා වලින් අභියාචනාධිකරණයෙන් ඉල්ලා තිබිණි. එම අභියාචනය සලකා බැලූ අභියාචනාධිකරණය එම පෙත්සමේ තීන්දුව ලැබෙන තුරු ඔවුන්ට ඇප නියම කරන ලදී. ඒ අනුව ඔවුන් දෙදෙනා මේ වනවිට අප ලබා සිටිති.", "URL": "https://lankatruth.com/si/?p=77401", "Category": "පුවත්", "Parent URL": null}