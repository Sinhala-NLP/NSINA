{"Source": "Lankatruth", "Timestamp": "August 2, 2020", "Headline": "ජනතාව ගෝඨාභයට ඡන්දය දුන්නේ ජාතික සම්පත් රැකගන්නට මිස විකුණන්නට නොවෙයි…", "News Content": "“රටේ ලක්‍ෂ 69ක් ජනතාව ගෝඨාභයට ඡන්දය දුන්නේ ජාතික සම්පත් රැකීමට, එම්.සී.සී. ගිවිසුම අහෝසි කිරීමට, දූෂණ වංචා තුරන් කිරීමට සහ ජනතාවගේ දෛනික දැවෙන ප්‍රශ්න විසඳාගැනීමට. ජනාධිපතිවරණයට පෙර ගෝඨාභයලාගේ වේදිකාවේ ප්‍රධාන ප්‍රශ්න හැටියට කථා කළේ ඒවා. එම්.සී.සී. එක ගැන දැඩි ලෙස විවේචනය කරමින් එය තමන් බලයට පත් විගසම අහෝසි කරන බවට රාජපක්‍ෂවරු හැම වේදිකාවකදීම මහ හඩින් ප්‍රතිඥා දුන්නා. එදා එම්.සී.සී. එකට විරුද්ධව ඡන්දය දුන් ජනතාවගේ ජන වරමට පයින් ගසා රාජපක්‍ෂවරු අද වෙනත් මාවතක ගමන් කරමින් ඉන්නවා. මේ රටේ ජනතාව ගෝඨාභයට බලය දුන්නේ වරාය විකුණන්න කියල නෙවෙයි. ආර්ථිකයේ හදවත වෙච්ච වරාය රැකගන්න කියලා. නමුත් අද මේ ආණ්ඩුව වරායේ නැගෙනහිර ජැටිය ඉන්දියාවට දෙන්න අවශ්‍ය සියලුම පියවර ගෙන හමාරයි. නැගෙනහිර ජැටිය විකුණනවට විරුද්ධව අධිකරණ ක්‍රියාමාර්ගවලට ගියේ වරායේ ජනතා විමුක්ති පෙරමුණේ අපේ වෘත්තීය වූ සමස්ත ලංකා වරාය පොදු සේවක සමිතිය. චන්ද්‍රසිරි මහගමගේ සහෝදරය තමයි ඊට නායකත්වය දෙන්නේ. මහින්ද පහුගිය දිනවල කියනවා, හබන්තොට වරාය චීනෙට දුන් නිසා නැගෙනහිර ජැටිය ඉන්දියාවට දෙන්න වෙනවා කියලා. ඡන්දෙට කලින් කිව්වේ මේ සියල්ල දිවි හිමියෙන් රැක ගන්නවා කියලා. අපූරු දේශප්‍රේමියෝ. අපේ රටත් ජාතික සම්පතුත් අද අපිට රැකගන්න වෙලා තියෙන්නේ මේ නායකයින්ගෙන්. රට බේරාගන්න ආපු අයගෙන් අද රට බේරාගන්න සිදුවෙලා.” යැයි ජාතික ජන බලවේගයේ කොළඹ දිස්ත්‍රික් කණ්ඩායමේ නායක අනුර දිසානායක මහතා සඳහන් කරයි. ඒ මහතා මේ බව පැවසූවේ අද (02) පෙරවරුවේ පලවත්ත බත්තරමුල්ල හි පිහිට ජවිපෙ ප්‍රධාන කාර්යාලයේ පැවති ජාතික ජන බලවේගයේ මාධ්‍ය හමුව අමතමිණි. එම මාධ්‍ය හමුවේදී ජාතික ජන බලවේගයේ ජාතික ලැයිස්තු අපේක්ෂක, නීතිඥ තුවාන් කේ. අසූර් මහතා සහ ජාතික ජන බලවේගයේ කළුතර දිස්ත්‍රික් කණ්ඩායමේ අපේක්‍ෂක, විශේෂඥ වෛද්‍ය නිහාල් අබේසිංහ මහතාද අදහස් දැක්වූ අතර ඔවුන් දැක්වූ සම්පූර්ණ අදහස් පහතින් පල වේ. ජාතික ජන බලවේගයේ කොළඹ දිස්ත්‍රික් කණ්ඩායමේ නායක අනුර දිසානායක මහතා, “මේ ආණ්ඩුවට විශාල වුවමනාවක් තිබුණා, කොරෝනා වසංගතය අස්සේම අප්‍රේල් 25 කඩිමුඩියේ ඡන්දය තියන්න. එය එසේ සිදුවූවා නම් එහි ප්‍රතිවිපාක ඉතා භයානක වන්නට ඉඩ තිබුණා. මිනිස් ජීවිත සිය දහස් ගණනක් රටට අහිමිවන්නට ඉඩ තිබුණා. මේ පාලකයන්ට රටේ ජනතාවට වඩා තමන්ගේ බලකාමය ලොකුයි. මැතිවරණ කොමිසම ආණ්ඩුවේ එම සාහසික බල වුවමනාව පසෙකලා ජනතාව ගැන සිතා ගත් තීන්දුව නිසා භයානක තත්වය මගහැරී ගියා. අපි අපේ ප්‍රචාරක කටයුතු කොරෝනා නීතිරීතිවලට අනුව සහ සෞඛ්‍ය නිර්දේශවලට අනුව සිදුකළා. අපේ අරමුණ, ආකල්පය වූයේ කිසිදු පුරවැසියෙකු අපේ රැලියකට ඇවිත් කොරෝනා වසංගතයට ගොදුරු නොකිරීමයි. අපි මැතිවරණ කටයුතු කළේ එම ස්ථාවරයේ සිටයි. දැන් අලුත් ජනාධිපතිවරයෙක් පරණ අගමැති කෙනෙක් ආණ්ඩුව කරගෙන යනවා. මේ කෙටි කාලය තුළ ආණ්ඩුව කෙරෙහි ජනතා විශ්වාසය වේගයෙන් බිඳවැටෙමින් පවතිනවා. ජනාධිපතිවරණයේදී ජනතාවට දුන් පොරොන්දුවලට මුළුමනින්ම පටහැනි දේවල් තමයි මේ ආණ්ඩුව කරමින් ඉන්නේ. රටේ ලක්‍ෂ 69ක් ජනතාව ගෝඨාභයට ඡන්දය දුන්නේ ජාතික සම්පත් රැකීමට, එම්.සී.සී. ගිවිසුම අහෝසි කිරීමට, දූෂණ වංචා තුරන් කිරීමට සහ ජනතාවගේ දෛනික දැවෙන ප්‍රශ්න විසඳාගැනීමට. ජනාධිපතිවරණයට පෙර ගෝඨාභයලාගේ වේදිකාවේ ප්‍රධාන ප්‍රශ්න හැටියට කථා කළේ ඒවා. එම්.සී.සී. එක ගැන දැඩි ලෙස විවේචනය කරමින් එය තමන් බලයට පත් විගසම අහෝසි කරන බවට රාජපක්‍ෂවරු හැම වේදිකාවකදීම මහ හඩින් ප්‍රතිඥා දුන්නා. එදා එම්.සී.සී. එකට විරුද්ධව ඡන්දය දුන් ජනතාවගේ ජන වරමට පයින් ගසා රාජපක්‍ෂවරු අද වෙනත් මාවතක ගමන් කරමින් ඉන්නවා. මේ රටේ ජනතාව ගෝඨාභයට බලය දුන්නේ වරාය විකුණන්න කියල නෙවෙයි. ආර්ථිකයේ හදවත වෙච්ච වරාය රැකගන්න කියලා. නමුත් අද මේ ආණ්ඩුව වරායේ නැගෙනහිර ජැටිය ඉන්දියාවට දෙන්න අවශ්‍ය සියලුම පියවර ගෙන හමාරයි. නැගෙනහිර ජැටිය විකුණනවට විරුද්ධව අධිකරණ ක්‍රියාමාර්ගවලට ගියේ වරායේ ජනතා විමුක්ති පෙරමුණේ අපේ වෘත්තීය වූ සමස්ත ලංකා වරාය පොදු සේවක සමිතිය. චන්ද්‍රසිරි මහගමගේ සහෝදරය තමයි ඊට නායකත්වය දෙන්නේ. මහින්ද පහුගිය දිනවල කියනවා, හබන්තොට වරාය චීනෙට දුන් නිසා නැගෙනහිර ජැටිය ඉන්දියාවට දෙන්න වෙනවා කියලා. ඡන්දෙට කලින් කිව්වේ මේ සියල්ල දිවි හිමියෙන් රැක ගන්නවා කියලා. අපූරු දේශප්‍රේමියෝ. අපේ රටත් ජාතික සම්පතුත් අද අපිට රැකගන්න වෙලා තියෙන්නේ මේ නායකයින්ගෙන්. රට බේරාගන්න ආපු අයගෙන් අද රට බේරාගන්න සිදුවෙලා. ගෝඨාභය බලයට එනකොට කිව්වේ එක රටක්, එක නීතියක් කියලා. නමුත් කුරුණෑගල රාජ සභාව කඩපු මිනිහට එක නීතියක්. රටේ අහිංසකයින්ට තව නීතියක්. ජාත්‍යන්තර රතු වරෙන්තුකරුවන් අද රාජපක්‍ෂලගේ වේදිකාවට නග්ග ගන්නවා. තොණ්ඩමන්ගේ මළ ගෙදරට කොරෝනා නීති අදාළ නැහැ. ඒ විදිහට තමයි රාජපක්‍ෂලගේ නීතිය ක්‍රියාත්මක වන්නේ. ගෝඨාභය රාජපක්‍ෂ මහත්තයා ජනාධිපතිවරණයට එනවිට කිව්වේ ජනතාවට හිතා ගන්නවත් බැරි ආර්ථික සහන ලබාදෙනවා කියලා. දැන් එම ආර්ථික සහන සිහිනය ජනතාව ඉදිරියේම බඳවැටිලා. මහින්ද රාජපක්‍ෂ අගමැතිවරයා පසුගියදා කැබිනට් පත්‍රිකාවක් ඉදිරිපත් කරලා තිබුණා. එනම් මැලේ වීදියේ විභාග දෙපාර්තමේන්තුව සතු ඉඩම සහ කොම්පඤ්ඤ වීදිය පොලීසියේ ඉඩම, කොටුව ගුවන් හමුදාවට අයත් ඉඩම ආදී ආසන්න වශයෙන් අක්කර 10ක ප්‍රමාණයක් නාගරික සංවර්ධන අධිකාරියට පවරා ගන්න තමයි එම කැබිනට් ඉදිරිපත් කරලා තිබෙන්නේ. මේ හදන්නේ අන් කවරකටවත් නෙවෙයි. පවරාගෙන පසුව විකුණා දමන්නයි. රාජපක්‍ෂලාගේ වේදිකාවල වරාය විකුණන එක ගැන, එම්.සී.සී. ගිවිසුම ගැන, ඉහත ඉඩම් පවරාගැනීම ගැන කිසිදු කරුණක් රටට ඉදිරිපත් කර තිබෙනවාද? දැන් මේ තුනෙන් දෙකේ ජන වරම ඉල්ලන්නේ කුමකටද කියා ජනතාවට පැහැදිළි කර තිබේද? අපි පුංචි කාලේ එක් මැතිවරණයකදී එජාප වේදිකාවේ අපේ ප්‍රදේශයේ හේරත් බණ්ඩා කියලා යෝධයෙක්ව ප්‍රදර්ශනය කළා. ඔහු වචනයක්වත් කථා කළේ නැහැ. එදා එජාප වේදිකාවේ ඔහු ප්‍රදර්ශන භාණ්ඩයක් පමණයි. අපි ගෝඨාභය දකින්නෙත් ඒ වගේ ප්‍රදර්ශන භාණ්ඩයක් විදිහට. අද වරාය සේවකයෝ නැගෙනහිර ජැටිය විකුණනවට විරුද්ධව දැවැන්ත වෘත්තීය සමිති ක්‍රියාමාර්ගයක් ගෙන තිබෙනවා. දැන් ගෝඨාභය මහත්තයා කියනවා, වරාය සේවකයන්ට එයත් එක්ක සෙල්ලම් කරන්න ලැහැස්ති වෙන්න එපාලු. මේක කුමන්ත්‍රණයක්ලු. අපිත් ඔහුට කියනවා, මහත්තයෝ රටේ සම්පත් එක්ක, රටේ ජනතාවත් එක්ක, රටේ කම්කරුවොත් එක්ක සෙල්ලම් කරන්න එපා කියලා. අපි ඔබගේ තර්ජනවලට කිසිසේත්ම බිය වන්නේ නැහැ. අපිට අනුව නම් ඔබ රටේ සම්පත් විකුණන බ්‍රෝකර් කෙනෙක් පමණයි. අගෝස්තු 05වැනිදායින් පස්සේ ජනතාව මත පටවා තිබෙන ආර්ථික පීඩාව අනිවාර්යයෙන් උග්‍ර වෙනවා. බඩු මිල ඉහළ දානවා, බදු බර වැඩි කරනවා, මේවාට විරුද්ධව සටන් කරන්න අපිට සිදුවෙනවා. පාර්ලිමේන්තුවේත් ඉන් පිටතත්, පාර්ලිමේන්තුව ඇතුළෙත් එම සටන ගෙන යා යුතු වෙනවා. එනිසා අපි මේ රටේ ජනතාවගෙන් ඉල්ලා සිටිනවා ඊට එරෙහිව සටන් වැදිය හැකි ශක්තිමත් කණ්ඩායමක් ජාතික ජන බලවේගයෙන් පාර්ලිමේන්තුවට යවන්න කියලා. අද එජාපයේ පාර්ශව දෙකේ ලොකුම ප්‍රශ්නය වෙලා තියෙන්නේ සිරිකොතේ මහ පුටුව අල්ල ගන්නේ කොහොමද කියලා. ඒක රටේ ප්‍රශ්නයක් නෙවෙයි. රනිල්ටයි. සජිත්ටයි කතා කරලා බේරගන්න පුළුවන් එකක්. නමුත් ඔවුන්ගේ වේදිකාවේ ඔවුන් ප්‍රධාන ප්‍රශ්නය කරගෙන තියෙන්නේ එයයි. රටේ ජාතික ප්‍රශ්න එහිදී සංවාදයට ගන්නේ නැහැ. ඔවුන්ගේ වේදිකාවේ දෙන්නේ සපත්තු දෙන්නම්, ගස්ලබු දෙන්නම් වැනි සිඟිති දේශපාලන පොරොන්දු. වසර 72ක් පුරාමත් මේ රටේ පාලකයෝ දුන්නේ එවැනි පොරොන්දු. ඔවුන්ගේ කතා දෙස බලනවිට හැඟෙන්නේ රට ගැන හෝ රටෙ ප්‍රශ්න ගැන හෝ රනිල්ට හෝ සජිත්ට කිසිදු දැක්මක් නැති බවයි. සුද්දොත් එක්ක කරට අත දමාගෙන රටේ ප්‍රශ්න විසඳන්න බැහැ. අද එජාපයේ පාර්ශව දෙකටම ප්‍රතිපත්තිමය දැක්මක් රටට දෙන්න බැරි වෙලා තියෙනවා. රනිල්ව මහ බැංකු කඹයෙන්, සජිත්ව සංස්කෘතික අරමුදලේ කඹයෙන් ගැට ගහලයි තියෙන්නේ. ඒ නිසා ආණ්ඩුවට එරෙහි ප්‍රබල ජන මතයක් හදන්න ඔවුන්ට බැහැ. මේ අයට පුළුවන් බලය තිබෙන පැත්තට විකිණෙන්න විතරයි. 2010දී මහින්ද රාජපක්‍ෂ ආණ්ඩුව 2/3 බලය හදාගත්තේ එජාපයේ මන්ත්‍රීවරු 20 දෙනෙක් අරගෙන. ඒ වගේම මහින්ද පාර්ලිමේන්තුවේ බලය ගන්න දියත් කළ කුමන්ත්‍රණයේදීත් එජාපයේ 05 දෙනෙක් ඔහු තුරුලට ගියා. මෙහෙම අයට ජනතා හඬ පාර්ලිමේන්තුවට ගෙනයන්න පුලුවන් කියලා ඔබ හිතනවාද? ජනතා හඬට පිටුපාන, නීතියේ ආධිපත්‍යය බිඳවට්වන, ජන අයිතීන් කප්පාදු කරන, අත්‍යවශ්‍ය භාණ්ඩවල මිල ඉහළ දමන, ජනතාව මත බදු බර පටවන මේ දුෂ්ඨ පාලකයන්ට එරෙහිව ජාතික ජන බලවේගය දිනවන ලෙස අපි ජනතාවගෙන් ඉල්ලනවා. අද පාර්ලිමේන්තුව ඇතුළේ බාර් අයිතිකාරයෝ 103 දෙනෙක් ඉන්නවා. පස්, වැලි ජාවාරම්කාරයෝ, කුඩු ජාවාරම්කාරයෝ, අපරාධකාරයෝ වැනි අයගෙන් පාර්ලිමේන්තුව පිරිලා. අපි අපේ මැතිවරණ ව්‍යාපාරය තුළ රටේ ජනතාවට දිගින් දිගටම අවධාරණය කළේ මේ තත්වය වෙනස් කිරීමට පෙළ ගැසෙන ලෙසයි. කළකිරීම නිසා ඡන්දපොළට නොයා ඉන්න එපා. ඔබ ඡන්දපොළට නොගියොත් ඔබ කරන්නේ තවත් එක් දූෂිතයෙකුට, අපරාධකරුවෙකුට, ජාතික සම්පත් කොල්ලකරුවෙකුට පාර්ලිමේන්තුවට යන්න ඉඩ හැදීමයි. ඔබේ ඡන්දයට නිසි ගෞරවය අවශ්‍ය නම් ඒවගේම ඔබ ගත් තීරණයට පසුව පසුනොතැවීමට නම් ජාතික ජන බලවේගය ජයග්‍රහණය කරවන ලෙස අපි ඔබෙන් ඉල්ලා සිටිනවා.” ජනතාවට වගකියන ආණ්ඩුවක් නම් වෙනස් කරන්නේ ව්‍යවස්ථාවේ කුමණ කොටස්ද කියා කලින්ම රටට හෙළිකළ යුතුයි… ජාතික ජන බලවේගයේ ජාතික ලැයිස්තු අපේක්ෂක, නීතිඥ තුවාන් කේ. අසූර් මහතා, “පොදුජන එක්සත් පෙරමුණට 2/3ක බලයක් හදාගන්න නම් මන්ත්‍රීවරුන් 150ක් පත්කර ගත යුතු වෙනවා. මේ අයට අද එහෙම කරන්න පුළුවන්කමක් නැහැ. එනිසා ඒ අය අද ඡන්ද ව්‍යාපාරයේ යෙදෙන්නේ තැති ගැන්වීමකට ලක්වෙලා. මේගොල්ලෝ කියනවා අලුත් ව්‍යවස්ථාවක් හදනවා කියලා. වගකිව යුතු ආණ්ඩුවක වගකීම තමයි ඒ ව්‍යවස්ථාවේ අඩංගුව සහ වෙනස් කරන්නේ මොන මොන කොටස්ද කියා රටේ ජනතාවට කලින් ඉදිරිපත් කිරීම. 19වැනි සංශෝධනය ඉවත් කළහොත් ස්වාධීන කොමිෂන් සභා අහෝසිවී යනවා. එවිට සිදුවන්නේ ප්‍රජාතන්ත්‍රවාදය හැකිළී යාමයි. කළ යුතු වන්නේ කොමිෂන් සභාවල අඩුපාඩු තිබේනම් සියලු පාර්ශ්ව සමග සාකච්ඡා කොට ඒවා නැවත සකස් කිරීමයි. එදා සිරිමාවෝ බණ්ඩාරනායක මැතිනිය 2/3ක බලය අරගෙන හිතුවක්කාරි විදිහට ව්‍යවස්ථාව වෙනස් කළේ නව රඟහලේදීයි. 1978 ජේ.ආර්. 5/6ක බලය පාවිච්චි කර ඒකාධිපති ව්‍යවස්ථාවක් සම්මත කර ගත්තා. මේ ආණ්ඩුව පියවර ගනිමින් සිටින්නේත් එවැනි ගමනක් යන්න. අපි මේරටේ ජනතාවගෙන් ඉල්ලා සිටිනවා මේ ඒකාධිපති ගමනට එරෙහිව මෙවර ඡන්දපොළට යන්න කියලා. ඡන්දය නිවැරදි තැනට දෙන්න කියලා. ඒ සඳහා රට හරි පැත්තට හැරවිය හැකි එකම බලවේගය වන ජාතික ජන බලවේගය දිනවන්න කියලා.” 2015 යහපාලන ආණ්ඩුව ජනතාවට දුන් පොරොන්දුවලට පයින් ගැසුවා සේම ගෝටාභයලත් ඉතා කෙටි කාලයක් තුළ ඒ දේම කරමින් ඉන්නවා… ජාතික ජන බලවේගයේ කළුතර දිස්ත්‍රික් කණ්ඩායමේ අපේක්‍ෂක, විශේෂඥ වෛද්‍ය නිහාල් අබේසිංහ මහතා, “අපි මේ වෙනකොට සාර්ථක මැතිවරණ ව්‍යාපාරයක් දියත් කරලා හමාරයි. ජාතික ජන බලවේගය ගොඩනගන්න ජවිපෙ විශාල කාර්යභාරයක් ඉටුකළා. ජවිපෙ ඉතිහාසය පුරාම කළේ ප්‍රතිපත්තිමය දේශපාලනයක්. ජාතික වැදගත්කමකින් යුත් ප්‍රතිපත්ති ඔවුන් රටට ඉදිරිපත් කළා. අද ජාතික විද්වත් සංවිධානයෙන් රටේ ප්‍රගතිශීලීන්, බුද්ධමතුන්, උගතුන් ඇතුලු සියලු ක්‍ෂේත්‍රවල ජනතාව එකතු කර ගනිමින් අපි ජාතික ජන බලවේගය කියන බහුජන දේශපාලන ව්‍යාපාරය අපි ගොඩනගා තිබෙනවා. වෘත්තිකයෝ 50කට අධික ප්‍රමාණයක් මෙවර අපේ ලැයිස්තුවලට අපේක්‍ෂකයෝ හැටියට ඇතුළත් කරලා තියෙනවා. ජවිපෙ කියන්නේ අලුත් දේශපාලන තත්වයන් හමුවේ සාධනීය වෙනස්කම් ඇතිකරගෙන අලුත් වන පක්‍ෂයක්. නමුත් රටේ අනෙකුත් ප්‍රධාන පක්‍ෂ පරණ ජරා පාරේම ගමන් කරනවා. රටට, ජනතාවට අවශ්‍ය විදිහට අලුත් වෙන්න, වෙනස් වෙන්න ඔවුන්ට බැහැ. 2015දී රනිල්-මෛත්‍රී ආණ්ඩුව ජනතාවගේ යහපාලන බලාපොරොත්තු සුන් කළා. පසුගිය ජනාධිපතිවරණයට පෙර රටේ ජනතාව ගෝටාභය ගැන විශාල විශ්වාසයක් තිබ්බා. ඉතා කෙටි කලක් තුළ අද ඒ සියල්ල බිඳ වැටිලා. පරණ දූෂිතයෝ රොතු ගණන් පොදුජන පෙරමුණේ ලැයිස්තුවල පුරවලා. රට විකිණීම හා කොල්ල කෑම හැර වෙන කිසි දෙයක් ඔවුන්ගේ කාර්යභාරයට අයත් වෙන්නේ නැහැ. ඉදිරියේදී රටත් ජනතාවත් මුහුණ දෙන අභියෝග භාරගෙන ඒවාට එරෙහිව ක්‍රියාත්මක වීමට ජාතික ජන බලවේගය විසින් ශක්තිමත් අපේක්‍ෂක කණ්ඩායමක් දිස්ත්‍රික්ක 22ටම ඉදිරිපත් කර තිබෙනවා. ඉදිරියේදී පාර්ලිමේන්තුවෙන් පිටත්, පාර්ලිමේන්තුව තුළත් ජනතාවගේ අභිලාෂයන් වෙනුවෙන් කටයුතු කරන්න, ඒ වෙනුවෙන් සටන් කරන්න වැඩිම පිරිසක් ජාතික ජන බලවේගයේ මාලිමාව ඉදිරියේ කතිරය ගසා පාර්ලිමේන්තුවට යවන්න කියලා අපි ඔබෙන් ඉල්ලා සිටිනවා.” මාධ්‍යවේදීන් නැගූ ප්‍රශ්නවලට පිළිතුරු දෙමින්… “ගෝඨාභය රාජපක්‍ෂලා හදපු සංකල්ප ඔවුන්ගේ දේශපාලන සංස්කෘතියත් සමග බරපතල විදිහට ගැටෙනවා. එම සංකල්ප, සංකල්ප හැටියට කොතරම් හොඳ වුවත් ඒවා රාජපක්‍ෂ දේශපාලන සංස්කෘතිය තුළ තහවුරු කළ නොහැකියි ගෝඨාභය මහත්මයා බලයට පත්වීමට පෙර රටේ උගත් බුද්ධිමත් සුදුසුකම් සහිත පුද්ගලයන්ට රජයේ ඉහළම තනතුරු දෙනවා කියලා කිව්වා. සංකල්පයක් හැටියට ඒක හොඳයි. නමුත් එක් එහෙම කළාද? ඊට පටහැනි දේ තමයි සිද්ධ වුණේ. ඒ ඇයි? ඔවුන්ගේ සංකල්ප ඔවුන්ගේ දේශපාලන සංස්කෘතිය ඇතුළේ පැළකරන්න බැරි නිසා. මැතිවරණයේදී වාහන පාවිච්චිය, පෝසටර් ඇලවීම සම්බන්ධයෙන් සාධනීය සංකල්ප කිහිපයක් ඉදිරිපත්කළා. නමුත් ඔවුන්ගේ දේශපාලන සංස්කෘතිය ඇතුළේ ඒව ක්‍රියාත්මක වුණේ නැහැ. ක්‍රියාත්මක කරන්නත් බැහැ. මේ දේශපාලනය ඇතුළේ සිද්ධ වෙන්නේ ආණ්ඩුව මාරු වෙනකොට පස් කපන කෙනා මාරු වෙන එක. වැලි ජාවාරම්කාරයන් මාරු වෙන එක. කුඩු ජාවාරම්කරුවන් හා අපරාධකරුවන් මාරු වෙන එක විතරයි. ගෝඨාභයලගේ එක නීතියක් කියන සංකල්පය ඔවුන්ගේ දේශපාලන සංස්කෘතිය ඇතුළේ බිඳ වැටෙන බවට අහෝසි වන බවට හොඳම උදාහරණයක් තමයි කුරුණෑගල රාජසභා මණ්ඩපයේ සිද්ධිය. එහිදී දූෂිත ඇමතියාගේ තර්ජනයට ජනාධිපතිත් යට වෙච්ච බව තමයි පේන්න තියෙන්නේ. රටක් හැදීම තනි මිනිසෙකුට කළ හැකි වැඩක් නොවෙයි. ඒක සාමූහික සංස්කෘතික වැඩක්. මේ අයගේ දේශපාලන සංස්කෘතියේ උඩින් මලක් පිපුණට ඵල හට ගන්නේ නැහැ. සුවඳ හමන්නෙත් නැහැ. මොකද ඔවුන්ගේ දේශපාලන පස දූෂිතයි.”", "URL": "https://lankatruth.com/si/?p=95410", "Category": "පුවත්", "Parent URL": null}