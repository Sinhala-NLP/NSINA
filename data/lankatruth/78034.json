{"Source": "Lankatruth", "Timestamp": "July 23, 2019", "Headline": "පිළිගත් විදෙස් සරසවි නිකුත්කළ වෛද්‍ය උපාධි සඳහා මෙරට ලියාපදිංචිය දෙන්නැයි වෛද්‍ය සභාවට නියෝගයක්", "News Content": "පිළිගත් විදේශීය විශ්වවිද්‍යාලවලින් වෛද්‍ය උපාධිය සම්පූර්ණකර ඇති උපාධිඛාරීන් මෙරට ලියාපදිංචි කිරීමට පියවර ගන්නා ලෙස ශ්‍රේෂ්ඨාධිකරණය ශ්‍රී ලංකා වෛද්‍ය සභාව වෙත නියෝග නිකුත් කර තිබේ. විදේශීය විශ්වවිද්‍යාලවලින් වෛද්‍ය උපාධිය සම්පූර්ණ කර ඇති උපාධිධාරීන් 16 දෙනෙකු විසින් ගොනුකර ඇති මූලික අයිතිවාසිකම් පෙත්සමක් අද(23) කැඳවූ අවස්ථාවේ ශ්‍රේෂ්ඨාධිකරණය මෙම නියෝගය නිකුත් කර ඇත. පෙත්සම්කරුවන් සිය පෙත්සම මගින් සඳහන් කර ඇත්තේ තමන් පිළිගත් විදේශීය විශ්වවිද්‍යාලවලින් වෛද්‍ය උපාධිය සම්පූර්ණ කර තිබුණ ද මෙරට වෛද්‍ය වෘත්තිය සඳහා ලියාපදිංචි කිරීම ශ්‍රී ලංකා වෛද්‍ය සභාව ප්‍රතික්ෂේප කරන බවය. මෙමඟින් තම මූලික අයිතිවාසිකම් කඩවී ඇති බවත් මෙරට වෛද්‍ය වෘත්තිය සඳහා ලියාපදිංචි කිරීමේ නියෝගයක් නිකුත් කරන ලෙස ශ්‍රී ලංකා වෛද්‍ය සභාව වෙත නියෝග නිකුත් කරන ලෙසත් ඉල්ලා විදේශීය වෛද්‍ය උපාධිධාරීන් මෙම පෙත්සම ගොනුකර තිබිණි. අදාල පෙත්සම අද ප්‍රසන්න ජයවර්ධන, එල් .ටී. බී. දෙහිදෙණිය සහ මුර්දු ප්‍රනාන්දු යන මහත්ම මහත්මීන් ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ කැඳවා තිබූ අතර එහිදී මෙම නියෝගය සිදුකර තිබේ.", "URL": "https://lankatruth.com/si/?p=78034", "Category": "පුවත්", "Parent URL": null}