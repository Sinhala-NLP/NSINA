{"Source": "Lankatruth", "Timestamp": "November 22, 2020", "Headline": "ගැසට් එකේ මිලට සහල් අද නොවේ හෙට…", "News Content": "මෙම මස 04 වෙනි දින පාරිභෝගික අධිකාරිය විසින් සහල් කිලෝවක් සඳහා රුපියල් 94ක උපරිම මිල නියම කරමින් නිකුත් කළ අතිවිශේෂ ගැසට් පත්‍රය අනුව ලබන මාස් කන්නයේ වී අස්වනු නෙලාගැනීමෙන් පසු මිලදී ගත හැකි බව වෙළඳ ඇමති බන්දුල ගුණවර්ධන මහතා අද (22) දඹුල්ලේදි ප්‍රකාශ කළේය. මේ වනවිට වෙළඳපොළේ සහල් කිලෝවක මිල රුපියල් 150ක් පමණ දක්වා ඉහළ ගොස් ඇති අතර එය පාලනය කිරීමට වර්තමාන ආණ්ඩුව යටතේ ගැසට් නිවේදන 05ක් ගෙවී ගිය වර්ෂය තුළදී නිකුත් කර තිබේ. ජනාධිපතිවරයාගේ පළමු පදවි ප්‍රාප්තිය වෙනුවේන ජාතිය අමතා කළ කතාවේදී වී සඳහා සහතික මිල රුපියල් 32 සිට 50 දක්වා වැඩි කර ගොවීන්ට සහන සැලසූ බව සඳහන් කර තිබේ. එහෙත් ගොවීන් පවස්නනේ පසුගිය යල කන්නයේදී තමන්ගේ අස්වනු සාධාරණ මිලකට විකුණාගත නොහැකි වූ බවය. මහා පරිමාණ මෝල් හිමියන් ගොවීන්ගෙන් අඩු මුදලකට ලබාගත් වී තොග මේ වනවිට සහල් බවට පත් කර ඉතා ඉහළ මිලකට විකුණමින් සිටී. ඇමතිවරයා මෙයට මාස දෙකකට පමණ පෙර කැබිනට් මණ්ඩලයට සංදේශයක් ඉදිරිපත් කරමින් රුපියල් මිලියන 2,241ක සහල් ආනයනය කිරීම සඳහා අනුමැතිය ලබාගත්තේය. එසේ තිබියදී අද දඹුල්ලේදී මාධ්‍යවේදීන්ට ඇමතිවරයා ප්‍රකාශ කර තිබේනනේ පසුගිය ආණ්ඩුව සමයේ මෙන් ඉන්දියාවෙන් සහල් ආනයනය කිරීමට වත්මන් ආණ්ඩුව ඉදිරිපත් වී නැතැයි ප්‍රකාශ කළේය. ආණ්ඩුව ජනතාවගේ ජීවන වියදම අඩු කිරීමට ප්‍රායෝගික කිසිදු වැඩපිළිවෙළක් ක්‍රියාත්මක නොකර සිටින අතර බන්දුල ගුණවර්ධන ඇමතිවරයා සිදු කළ මෙම ප්‍රකාශය සමාජ මාධ්‍යයන් හි හාස්‍යයන්ට ලක්කරමින් තිබේ.", "URL": "https://lankatruth.com/si/?p=101023", "Category": "පුවත්", "Parent URL": null}