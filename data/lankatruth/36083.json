{"Source": "Lankatruth", "Timestamp": "June 18, 2017", "Headline": "පාරිභෝගික අධිකාරියේ සභාපතිත් සහල් ගන්නේ කිලෝවක් රුපියල් 100ට", "News Content": "පාරිභෝගික අධිකාරියේ සභාපතිවරයාද හාල් කිලෝව රුපියල් 100කට මිලදී ගන්නා බවත් නිතිය ක්‍රියාත්මක කිරීමට බියක් දක්වන බවත් සමස්තලංකා සහල් නිෂ්පාදකයන්ගේ සංගමය අද (18) දඹුල්ල සියපත හෝටලයේදී පැවැත්වූ මාධ්‍ය හමුවකදී එහි සභාපති මුදිත් පෙරේරා මහතා ප්‍රකාශ කළේ ය. විදේශීය සහල් ගෙන්වීමට අවශ්‍ය නොවන බවත් රටේ අවශ්‍ය පරිදි වී තොග පවතින බවත් වී තොග සඟවා රට තුළ සහල් මිල ඉහළ දමා තිබෙන බවත් ඒ මහතා කියයි. රට පුරා විසිරි ඇති සහල් නිෂ්පාදකයන් විනාශ කිරීමේ කුමන්ත්‍රණයක් ක්‍රියාත්මක වන බවත් ආණ්ඩුව එයට සහයෝගය ලබාදෙමින් සිටින බවත් මේ තත්ත්වය ගැන ජනපතිවරයා හා අගමැතිවරයා දැනුවත් කර විසඳුම් නොලැබේනම් 2020 වනවිට ආණ්ඩුව පෙරලා දැමීමට සුදානම් බවත් සමස්ත ලංකා සහල් නිෂ්පාදකයන්ගේ සංගමය වැඩිදුරටත් පැවසී ය. පොලොන්නරුව, අනුරාධපුරය, අම්පාර, කුරුණෑගල ඇතුළු දිවයිනේ පිහිටි ප්‍රාදේශීය සහල් නිෂ්පාදකයින්ගේ ප්‍රධාන නිලතල දරන නිලධරීන් මේ සඳහා එක් වී සිටියහ.", "URL": "https://lankatruth.com/si/?p=36083", "Category": "පුවත්", "Parent URL": null}