{"Source": "Lankatruth", "Timestamp": "March 24, 2012", "Headline": "පළාත් ඇමති මහ දවල් ඉඩම් මංකොල්ලයක", "News Content": "ශ‍්‍රී ලංකා තැපැල් දෙපාර්තමේන්තුව සතු මහියංගනය තැපැල් කාර්යාලය පිහිටි ඉඩම පසුගිය 22 දින පෙරවරුවේ ඌව පළාත් කෘෂිකර්ම ඇමති අනුර විදානගමගේ විසින් තමන්ගේ හිතවතුන් යොදා බැකෝ යන්ත‍්‍ර මගින් ඩෝසර් කර බලහත්කාරයෙන් අත්පත කරගෙන ඇති බව ලංකා තැපැල් සේවා සංගමය පවසයි. මෙම ඉඩම් මංකොල්ලය පිළිබඳව තැපැල් ස්ථානාධිපති සේනාධීර මහතා මහියංගන පොලීසියේ CIB/22/282 යටතේ පැමිණිලි ඉදිරිපත් කර ඇත. පෙ.ව. 11.20 පැයට මෙම පැමිණිලි ඉදිරිපත්කර තිබුනද පොලීසිය මෙම පැමිණිල්ල පිළිබඳව කිසිදු පියවරක් ගෙන නැත. පොලීසියට පෙනෙන දුරකින් පිහිටි මෙම ඉඩම බලහත්කාරයෙන් අත්පත් කර ගැනීම පොලීසියේද සහාය ඇතිව සිදුවූ බවත් මෙම ඉඩම් මංකොල්ලයට මහියංගනය තැපැල් කාර්යාලයේ සියලූ සේවකයන් විරුද්ධ බවත් එම සංගමයේ ලේකම් ඞී.එම්. විජේරත්න මහතා පවසයි. අත්තනෝමතික ලෙස ආණ්ඩුවේ දේශපාලඥයින් පොලිස් රැකවරණ යටතේ සිදුකල මෙම ඉඩම් මංකොල්ලය දැඩි පිළිකුලෙන් යුතුව හෙලාදකින බවත් තම සංගමය තැපැල් දෙපාර්තමේන්තුව සතු මෙම ඉඩම දෙපාර්තුමේන්තුවට ලබා ගන්නා ලෙස බලකර සිටින බවත් ඔහු වැඩිදුරටත් පැවසීය. මීට පෙර අවස්ථා කිහිපයකදීම මෙම ඉඩම ලබා ගැනීමට උත්සාහ කළද ඊට සේවකයින්ගේ විරෝධය මතුවී ඇත.", "URL": "https://lankatruth.com/si/?p=1867", "Category": "පුවත්", "Parent URL": null}