{"Source": "Lankatruth", "Timestamp": "January 24, 2023", "Headline": "නව මැතිවරණ කොමිසමක් පත්කිරීමේ සූදානමක්", "News Content": "විසි එක් වෙනි ව්‍යවස්ථා සංශෝධනයේ ප්‍රතිපාදන අනුව නිර්මාණය කළ ව්‍යවස්ථා සභාව මගින් ඉදිරි දින කිහිපය තුළදී මැතිවරණ කොමිෂන් සභාවට නව සාමාජිකයන් පත් කෙරෙනු ඇතැයි පාර්ලිමේන්තු ආරංචි මාර්ග සඳහන් කරයි. මේ සම්බන්ධයෙන් තීරණයක් ගැනීම සඳහා ව්‍යවස්ථා සභාව කතානායක මහින්ද යාපා අබේවර්ධනගේ ප්‍රධානත්වයෙන් හෙට (25) බදාදා රැස්වීමට නියමිත බවත් එහිදී මැතිවරණ කොමිසමට අමතරව සෙසු ස්වාධීන කොමිෂන් සභා සඳහාද නව සාමාජිකයන් පත්කිරීමට නියමිත බවත් වාර්තා වේ. ව්‍යවස්ථා සභාවට ප්‍රධාන විපක්ෂය නොවන සෙසු විපක්ෂයේ පක්ෂවල නියෝජිතයා මෙතෙක් පත්කර නොමැති අතර ඒ සම්බන්ධයෙන්ද බදාදා රැස්වීමේදී සාකච්ඡා කර තීරණයක් ගැනීමට නියමිත බව වාර්තා වේ. ව්‍යවස්ථා සභාව සඳහා සිවිල් නියෝජිතයෝ තිදෙනා පසුගියදා පත් කරනු ලැබූහ. නව ව්‍යවස්ථා සභාව පත් කිරීමෙන් පසුව ස්වාධීන කොමිෂන් සභා සඳහා අලුතින් සාමාජිකයන් පත්කර ඒවා යළි ස්ථාපනය කළ යුතු නමුත් මැතිවරණයක් කැඳවා ඇති මොහොතක මෙලෙස සිදු කිරීම තුළින් මැතිවරණය පැවැත්වීමට බාධා වියහැකි බව විශ්ලේෂකයින්ගේ මතය වී තිබේ.", "URL": "https://lankatruth.com/si/?p=144008", "Category": "පුවත්", "Parent URL": null}