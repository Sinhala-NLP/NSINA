{"Source": "Lankatruth", "Timestamp": "October 7, 2020", "Headline": "මිනුවන්ගොඩ ඇඟළුම් කම්හලට කොරෝනා ආවෙ සැප්තැම්බර් 20ටත් කලින්… පළමු කාන්තාව පළමු රෝගියා නෙවෙයි…", "News Content": "මිනුවන්ගොඩ බ්‍රැන්ඩික්ස් ආයතනයෙන් පළමුවරට හඳුනා ගත් ආසාදිත කාන්තාව එම ආසාදිත පොකුරේ පළමු ආසාදිතයා නොවන බවත් සෞඛ්‍ය අංශ විසින් සිදුකළ නිරීක්ෂණයේදී හෙළි වී ඇත්තේ අදාල ඇඟළු ආයතනයේ සේවකයන් අතර සැප්තැම්බර් 20 වැනිදා සිට ශ්වසන රෝග තිබී ඇති බවත් යැයි වසංගත රෝග විද්‍යායතනයේ ප්‍රධානී, විශේෂඥ වෛද්‍ය සුදත් සමරවීර මහතා අද (07) පෙරවරුවේ සෞඛ්‍ය ප්‍රවර්ධන කාර්යාංශයේ පැවති මාධ්‍ය හමුවකදී පැවසී ය. ඒ අනුව සැප්තැම්බර් 20 වැනිදා වනවිටත් අදාල ආයතනයේ සේවකයන් අතර වෛරසය ව්‍යාප්තව පැවති බවට සැක කිරීමට සිදුවන බව වෛද්‍යවරයා පවසයි. ඒ සම්බන්ධයෙන් තවදුරටත් තොරතුරු නිරීක්ෂණය කරන බව පෙන්වා දෙන විශේෂඥ වෛද්‍ය සුදත් සමරවීර මහතා පවසන්නේ මෙම ආයතනය තුළ වෛරසය බෝවූයේ කෙසේද යන්න තවමත් හඳුනාගත නොහැකි වී ඇති බවයි. ඉන්දීය ජාතිකයන් පිරිසක් පසුගිය දිනවලදී මෙම ආයතනය වෙත පැමිණ ඇති බවට වාර්තා වී තිබුණද එය තවමත් තහවුරු කරගෙන නොමැති බවත් වෛරසය මෙම ආයතනය වෙත පැමිණියේ කෙසේද යන්න සොයා ගැනීමට නොහැකි වීම වෛසරය පාලනය කිරීමට බාධාවක් නොවන නමුත් පැමිණි ආකාරය සොයා ගැනීමට තිබුණේ නම් වඩාත් පහසු වන බවත් සුදත් සමරවීර මහතා පවසයි. මෙම පළමු කාන්තාවට රෝග ලක්ෂණ පහළ වී ඇත්තේ සැප්තැම්බර් 28 වනදා වන අතර ඇය රෝහල්ගතව ප්‍රතිකාර ලබාගැනීමට ගොස් ඇත්තේ සැප්තැම්බර් 30 වනදා බැවින් පළමු ආසාදිතයා ඇය විය නොහැකි බව වෛද්‍ය සමරවීර මහතා පෙන්වා දුන්නේ.", "URL": "https://lankatruth.com/si/?p=97124", "Category": "පුවත්", "Parent URL": null}