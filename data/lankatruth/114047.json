{"Source": "Lankatruth", "Timestamp": "March 31, 2021", "Headline": "රන්ජන් ගැන අභියාචනාධිකරණ තීන්දුව කල් යයි", "News Content": "සිය පාර්ලිමේන්තු මන්ත්‍රී ධුරය අහෝසි කිරීම වළක්වාලන අතුරු තහනම් නියෝගයක් නිකුත් කරන්නැයි ඉල්ලා රන්ජන් රාමනායක මහතා විසින් ගොනු කර තිබූපෙත්සමෙහි තීන්දුව ප්‍රකාශයට පත් කිරීම එළඹෙන අප්‍රේල් 05 වන දින දක්වා කල් දැමීමට අභියාචනාධිකරණය තීන්දු කර තිබේ. මීට පෙර රන්ජන් රාමනායක මහතා යොමු කර තිබූපෙත්සම සළකා බැලූ අභියාචනාධිකරණය ප්‍රකාශ කර තිබුණේ අද (31) දිනයේදී එම පෙත්සමේ තීන්දුව ප්‍රකාශයට පත් කරන බවයි. එහෙත් අද දිනයේ භියාචනාධිකරණ සභාපති අර්ජුන ඔ‍බේසේකර සහ මායාදුන්නේ කොරයා යන ද්විපුද්ගල විනිසුරු මඩුල්ල හමුවේ මෙම පෙත්සම විභාගයට ගත් අතර විනිසුරු මඩුල්ල ප්‍රකාශ කළේ පෙත්සමේ තීන්දුව තවමත් සකස් කර නොමැති හෙයින් තීන්දුව ප්‍රකාශයට පත් කිරීම එළඹෙන 05 වැනිදා දක්වා කල්තබන බවයි. අධිකරණයට අපහාස කළ බවට එල්ල වූ චෝදනාවට වැරදිකරු වූ රන්ජන් රාමනායක මහතාට බරපතල වැඩ සහිත වසර 04 ක සිරදඬුවමක් නියම කෙරිණි. ඔහු මේ වන විට අඟුණුකොළ පෑලැස්ස බන්ධනාගාරයේ සිරඳඩුවම් විඳින අතර සිය පාර්ලිමේන්තු මන්ත්‍රී ධූරය අහෝසි කිරීම වැළැක්වීමේ රිට් ආඥාවක් නිකුත් කරන ලෙස රංජන් රාමනායක මහතා විසින් අභියාචනාධිකරණයෙන් ඉල්ලා තිබිණි.", "URL": "https://lankatruth.com/si/?p=114047", "Category": "පුවත්", "Parent URL": null}