{"Source": "Lankatruth", "Timestamp": "March 15, 2019", "Headline": "එෆ්.සී.අයි.ඩී.ය හරහා සී.අයි.ඩී.යට ගේමක්", "News Content": "පොලිස් දෙපාර්තමේන්තුව ජනාධිපතිවරයා යටතට ගැනීමෙන් පසුව බරපතල වෙනස්කම් රැසක් සිදුකරමින් පොලිස් කොමිෂන් සභාවට පිටින් මාරු කිරීම් සහ විශ්‍රාම ගැන්වීම් රැසකට මුලපුරමින්, පොලිස් මූල්‍ය අපරාධ කොට්ඨාසය අපරාධ පරීක්ෂණ දෙපාර්තමේන්තුව යටතට පත් කිරීමට යන බව වාර්තා වේ. මෙසේ කිරීමේ මූලික අරමුණ වී ඇත්තේ, මේ දක්වා අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ලෙස රාජකාරි ඉටුකළ පොලිස් පරීක්ෂකවරුන් හට නායකත්වය ලබා දුන් අධ්‍යක්ෂ රවී සෙනවිරත්න බවත් කිරීම බව අනාවරණය වේ. සේවා දිගුවක් ලබා ගැනීමට නියමිත එම අධ්‍යක්ෂවරයා ලසන්ත වික්‍රමතුංග ඝාතන සිද්ධිය සහ තරුණයන් 11 දෙනෙකු කප්පම් ගැනීමට පැහැරගෙන ගොස් ඝාතනය කිරීම සම්බන්ධ පරීක්ෂණ කටයුතු නිසි පරිදි කරගෙන යාමට ඉඩ සැළසීම නිසා ජනාධිපතිවරයා ඇතුළු දේශපාලන අධිකාරිය සමඟ ගැටීමක සිටී. පෙර කී පරීක්ෂණ කටයුතු සිදුකළ පොලිස් පරීක්ෂක නිශාන්ත ද සිල්වා ඉවත් කිරීමට ජනාධිපතිවරයා මෙයට පෙර ක්‍රියාකර තිබිණි. එහෙත්, සී.අයි.ඩී. අධ්‍යක්ෂ රවී සෙනවිරත්න සෘජුවම මැදිහත් වී පොලිස් කොමිසමට පැමිණිලි කර එය නැවැත්වීමට ක්‍රියා කරන ලදී. මෙය මූලික කරගෙන විශේෂයෙන් ජනාධිපතිවරයා සී.අයි.ඩී. අධ්‍යක්ෂ සමඟ බරපතල ගැටීමක් ඇතිකරගෙන සිටී. බැලු බැල්මට මෙය සී.අයි.ඩී. යේ බලතල වැඩි කිරීමක් ලෙස ලෙනුණද, අභන්තරයේ පවතින්නේ එම දෙපාර්තමේන්තුවේ කටයුතු ප්‍රතිව්‍යුහගත කිරීමකට මුවාවී අධ්‍යක්ෂවරයා බවත් කිරීමේ සැළසුමක් ක්‍රියාත්මක කිරීම බව අනාවරණය වේ. -ලංකා ඉරිදා සංග්‍රහය-", "URL": "https://lankatruth.com/si/?p=70442", "Category": "පුවත්", "Parent URL": null}