{"Source": "Lankatruth", "Timestamp": "March 1, 2019", "Headline": "ඉන්දීය ගුවන් හමුදා නිලධාරියා නිදහස ලබයි", "News Content": "පාකිස්ථාන හමුදා භාරයේ සිටි ඉන්දීය ගුවන් හමුදා නිලධාරියා ඉන්දු – පාකිස්ථාන වාග් අතාරි දේශසීමා මුර කපොල්ල හරහා නැවත ඉන්දියාවට භාරදී තිබේ. ඉන්දීය ගුවන් නියමු වින්ග් කමාන්ඩර් අභිනන්දන් වර්තමාන් මෙසේ පාකිස්ථාන හමුදා භාරයේ පසුවූ අතර ඊයේ(28) දින පාකිස්ථාන අග්‍රාමාත්‍ය ඉම්රාන් ඛාන් පවසා සිටි පරිදි ඉන්දීය ආරක්ෂක අංශ නිලධාරීන් වෙත අදාල ගුවන් නියමුවා භාරදුන්නේය. පසුගිය 27 වැනිදා පාක්ස්ථානය නිජබිම කර ගත් ත්‍රස්ථ ඉලක්කවෙත ගුවන් ප්‍රහාර එල්ලකිරීම සඳහා පාකිස්ථාන ගුවන් සීමාව උල්ලංඝනය කරමින් ඇතුළු වූ ඉන්දීය ජෙට් යානා දෙකකට පාකිස්ථානය වෙඩිතබා බිම හෙලීය. ඉන් එක් යානයක ගුවන් නියමු වින්ග් කමාන්ඩර් අභිනන්දන් වර්තමාන් පාකිස්ථාන අත්අංගුවට පත්විය. මෙම සිද්ධිය සම්බන්ධව පාකිස්ථාන අග්‍රාමාත්‍ය ඉම්රාන් ඛාන් පවසා සිටියේ ඉන්දියාව හා පාකිස්ථානය අතර සාමය වර්ධනය කරගත යුතු බවත් සකච්ඡා කිරීම සඳහා ඉන්දියා අගමැති නරේන්ද්‍ර මෝදි මහතාට ආරාධනා කරන බවත්ය. එම සාම වැඩපිළිවෙලේ පියවරක් ලෙස අත්අඩංගුවේ පසුවන ඉන්දීය නිලධාරියා මුදා හරින බවද පාකිස්ථාන අග්‍රාමාත්‍යවරයා පැවසීය. ගුවන් නියමුවා රැගෙනයාමට පාකිස්ථානය වෙත ගුවන් යානයක් යොමු කිරීමට ඉන්දීය බලධාරීන් සූදානම් උවද පාකිස්ථානය එය ප්‍රතික්ෂේප කළේය. ඔවුන් සඳහන් කළේ ඉන්දු – පාකිස්ථාන වගා අතාරි දේශසීමාව හරහා ඉන්දියාවට භාරදෙන බවය. ඉන්දීය ගුවන් නිලධාරියා පිළිගැනීම සඳහා හමුදා නිලධාරීන් සහ සිවිල් වැසියන් විශාල පිරිසක් දේශසීමාව ආසන්නයට පැමිණ සිටියේය. අර්බුධකාරී තත්වය පහව යාමත් සමඟ පාකිස්ථානය තුළ ඇතැම් ගුවන් ගමන් අද(01) දවසේ ආරම්භ විය. ලබන 4 වැනිදා සිට සියළු ගුවන් ගමන් යථා තත්වයට පත්වනු ඇතැයි පාකිස්ථාන බලධාරීන් පවසති.", "URL": "https://lankatruth.com/si/?p=69454", "Category": "විදෙස් පුවත්", "Parent URL": null}