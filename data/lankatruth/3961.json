{"Source": "Lankatruth", "Timestamp": "September 6, 2012", "Headline": "ආර්ථිකය හදන ජනතාවටම එහි ප්‍රතිලාභ ලැබෙන ක්‍රමය තමයි සමාජවාදය – ටිල්වින්", "News Content": "අපි හදන ආර්ථිකයේ ප්‍රතිලාභ අපිට ලැබෙන ක්‍රමයක් අව්‍යශ්‍ය බවත් සමාජවාදය යනු එවැනි ක්‍රමයක් බවත් සමාජවාදය දිනාගන්නා තුරු ජනතා ප්‍රශ්න නොවිසෙඳෙන බවත් ජවිපෙ ප්‍රධාන ලේකම් ටිල්වින් සිල්වා මහතා පවසයි. ඔහු ඒ බව පැවසූවේ මෙවර පළාත් සභා මැතිවරණය වෙනුවෙන් ඉදිරිපත්වන අනුරාධපුර දිස්ත්‍රික් කණ්ඩායමේ ජය තහවුරු කිරීම වෙනුවෙන් පසුගිය 04වනදා අනුරාධපුරයේදී පැවති ජන රැලියේදීය. එහිදී ප්‍රධාන ලෙක්ම්වරයා දැක්වූ අදහස් පහත පළවේ. ඡන්දයක් ගෙනල්ල ආණ්ඩුවට එරෙහිව නිර්මාණය වෙමින් ආපු ජනතාවගේ අරගලය යටපත් කරල, පරද්දන්න මහින්ද රාජපක්ෂ මහත්තය උත්සාහ කළා. ජනතාව ඒක එහෙම නෙවෙයි මේ අරගලය දිනවන්න අපි ලෑස්තියි කියන පණිවිඩය දෙන්න සූදානමින් ඉන්නවා. රාජපක්ෂ මහත්තය අද ඉන්නේ දේශපාලන සූදුවක් කෙලිමින්. හැමදාම ඒ සූදුවෙන් දිනන්න හිතාගෙන ඉන්නවා. මේ සැරෙත් ඒකට තමයි බැස්සේ. රජරට ගොවියා මේ ආණ්ඩුවේ ප්‍රතිපත්තිවලින් පීඩාවට පත්වෙලා. මේ ආණ්ඩුවත් එක්කෙන් ගනුදෙනු බේරගන්න බලන් ඉන්න වෙලාවක තමයි මේ ඡන්දෙ ගෙනාවේ. ඒ නිසා මහ පාරට බැහැලා මහ පාරෙදි ආණ්ඩුවත් එක්කෙන් ගනුදෙනු බේරන්න ලෑස්තිවෙච්ච ගොවිජනයා පළාත් සභා ඡන්දෙදි ඒ ගනුදෙනුව බේරගන්න ඒ විරෝධය ඡන්දයක් බවට පත්කරගන්න ලෑස්තියි කියල අපට පේනවා. මේ ඡන්දේ රාජපක්ෂ මහතාගේ වුවමනාවට ගෙනාවත් ඒ ගේන ඡන්දෙ අනික්පැත්ත හරවන්න අපි සමත්වෙන්න ඕනෑ. අපි අපේ පක්ෂයේ නායකයෝ අපේක්ෂකයෝ අපි කවුරුත් හැම ගමකටම ගියා. මේ අනුරාධපුරේ හැම ගමකටම ගියා. ජනතාව එකතුවුනා. අපි ජනතාවත් එක්කෙන් දේශපාලනය ගැන, රටේ ප්‍රශ්න ගැන, හේතුවගැන, ඒකට උත්තරේ ගැන රට හදන හැටි ගැන කතා කළා. අරගල දිනන්නෙ කොහොමද කියල කතාකළා. දැනුම එකතු කරමින් ගියා. අපි එහෙම යද්දි ආණ්ඩුවේ අපේක්ෂකයෝ මොකද කළේ. බර්ටි මහත්තයලා, චන්ද්‍රසේන මහත්තයලා උදලු තල, ගිනිපෙට්ටි, ටකරන් තහඩු, වැසිකිලි පොච්චි බෙදුව. අපි ජනතාවට දැනුම බෙදුවා. අපි කියනවා මහත්තුරුනේ ඔය උදළුතල මළකඩ කනවා. හැබැයි අපි ජනතාවගේ හදවත් තුළට ඇතුළත් කරපු කරුණු, මොළේට ඇතුලත් කරපු දැනුම ලියලනවා. ඒ අවබෝධය මත පාරට බැහැලා ජනතා විමුක්ති පෙරමුණේ නායකත්වයෙන් මේ දුෂ්ඨ පාලනය ගෙදර යවන තුරු සටන් කරන්න අවශ්‍ය කරන ජවය එකතු කරගන්නව කිලය අපිට විශ්වාසයක් තියෙවනවා. ඒ නිසා ජ. වි. පෙ. මේ ඡන්දෙන් දැනටම මතවාදයෙන් දිනුම්. රාජපක්ෂ මහත්තය පරාදයි. මහින්ද මහත්තය බලය ඉල්ලනව පළාත් සභා තුනක. මේක තුනෙන් නතර වෙන්නෑ. මේකෙන් පස්සෙ පටන් ගන්නව තව දෙකක්. මොකටද මේ ලෑස්ති වෙන්නේ. මේ ඡන්දෙන් අරමුණු ගණනාවක් තිබ්බා. රාජපක්ෂ මහත්තය හිතුව ඡන්දෙ ගෙනත් දාපු ගමන් අනුරාධපුරේ, පොළොන්නරුවේ මහපාරේ අරගලකරන ගොවියා සටන අත්හැරලා, සන්ධානෙට, එ. ජා. පෙ. ට, ජ. වි. පෙ.ට කැන්වසින් යයි. ගොවිසටන පරදියි, බෙදෙයි, අවසන්වෙයි කියලා. හැබැයි ගොවියාගේ සටන බෙදන්න ගෙනාපු ඡන්දෙම ගොවියාගේ සටන දිනවන ඡන්දෙ බවට පත්කරන්න ජ.වි.පෙ. අද සමත්වෙලා තියෙනවා. අනෙක් කාරණය ජනතාවගේ අරගලවලින් ආණ්ඩුව කීප අවස්ථාවක් පරාජය කරලා තියෙනවා. ඒනිසා මේ ආණ්ඩුවට ඕන වුණා ඡන්දයක් ගෙනත් තව තවත් බලය තහවුරු කරගන්න. මේ ආණ්ඩුවට බලය කුමටද? බලය ඉල්ලන්නේ ඔබේ ප්‍රශ්න විසඳන්නද? උතුරුමැද පළාතේ ජනතාවගේ දැවෙන ප්‍රශ්නවලට උත්තර හොයන්නද? නෑ ඒක කරන්න ඕනේනම් අලුතෙන් බලය ඉල්ලන්න ඕන්නෑ. බලයේ හිටියේ මහ ඇමති බර්ටි, ජනාධිපති මහින්ද රාජපක්ෂ. ආණ්ඩුව තුනෙන් දෙකේ බලය. ජනතාව බලය දුන්නේ අවුරුදු පහකටනේ. තුනෙන් දෙකේ බලය හදාගත්තු ගමන් පාවිච්චි කළේ මොකකටද? මහින්ද රාජපක්ෂ මහත්තය වෙනුවෙන්. 18වන සන්ශෝධනය ගෙනත් තමන්ගේ බලය වැඩි කරගත්තා. ඥාතීන් වෙනුවෙන් බලය පාවිච්චි කරන්න පටන් ගත්තා. ශෂේන්ද්‍ර රාජපක්ෂට මහ ඇමතිකමයි බස්නායකකමයි දරන්න පුළුවන් විදියට විහාර දේවාලගම් පනත වෙනස් කළා. ඒවා තමයි කළේ. ඒ වගේම මේ බලය පාවිච්චි කළා ජනතාවට එරෙහිව. කටුනායක ඇතිවෙච්ච සටනෙදි රොෂේන් චානක සහෝදරයව වෙඩිතියල ඝාතනය කලා. ධීවරයෙක් මැරුවා. මාධ්‍යවේදීන්ට පහරදුන්නා. මාධ්‍ය ආයතන ගිනි තිබ්බා. සාධාරන සටන් මර්දනය කළා. පහුගිය දවසක අනුරාධපුරේ රෝහලේ වෛද්‍යවරයෙකුට බර්ටි ප්‍රේමලාල් මහත්තයගේ ගෝලයෝ පහර දුන්නා. විපක්ෂයේ ක්‍රියාකාරීන්ට පහර දෙනවා. අන්න බලය පාවිච්චි කරපු විදිහ. දැන් ඔබට පුළුවන්ද මේක අනුමත කරන්න. දැන් බලන්නකො මේ දවස්වල රටේ යනවා අපරාධ රැල්ලක්. ස්ත්‍රී දූෂණ, ළමා අපයෝජන, මිනී මැරීම්. සමහරු කියනවා එල්ලුම් ගහ ගේන්න ඕන කියලා. එල්ලුම් ගහ ගෙනාවත් බලය තියෙන්නේ ජනාධිපතිවරයාට. හිතවතෙක් එල්ලුම් ගහට නියමවුනොත් නිදහස් කරලා ගෙදර යවනවා. හොඳම උදාහරනේ තමයි අර පුත්තලම පැත්තේ ඇමති බිරියක් කාන්තාවො දෙන්නෙක් මරල එල්ලුම්ගහට නියම වුනා. ජාත්යතන්තර කාන්තා දිනේ පාවිච්චි කරලා සමාව දීල ගෙදර යැව්වා. හැබැයි පුංචි පුංචි වැරදිවලට අහුවෙච්ච අපේ පන්තියෙ මිනිස්සුන්ට, නැතිබැරිකම නිසා කෙසෙල් කැනක් හොරකම් කපු මිනිස්සුන්ගේ ජීවිත වෙනුවෙන් මේගොල්ලන්ට වගකීමක් නෑහැ. ඊට අමතරව අපේ රටේ තියෙන වටිනා සම්පත් කොල්ල කන්න මේ බලය පාවිච්චි කරනවා. ඉඩම් ටික, මුහුදු වෙරළේ සම්පත්, වැව්ටික, ඉතාම වටිනාම පුරාවස්තු කොල්ල කන්නත් මේ බලය පාවිච්චි කරගත්තා. එදා කාලිංග මාඝලා ඇවිත් අපේ රටේ පුරාවස්තු කොල්ල කෑවා. අද මේ බිමේ තියෙන වටිනා සම්පත් ටික අයියලා මල්ලිලා කොල්ලකාගෙන යනවා. ඒකට ජනතාව දුන්න බලය පාවිච්චි කරගෙන යනවා. දැන් ජනාතව තේරුම් ගන්න ඕනෑ මේ දුෂ්ඨ පාලනය අනික්පැත්ත හරවන්න ඕනෑ. ජනතාව දුන්න බලය ජනතා බලයෙන්ම දැන් ආපහු හරවන්න ඕනෑ. මේ ඡන්දෙදි ප්‍රතිඵලය මොකක් වුනත් ජන සටනේදී ජ. වි. පෙ. ඒකට නායකත්වය දෙනවා. පෙරමුණ ගන්නවා. අනෙක් පැත්තෙන් මේ ආණ්ඩුව පහුගිය දවස්වල බාල වැඩ කළා. බාල ඉන්ධන ගෙන්නුවා. කෝටි ගානක් වියදම් කරලා අඛණ්ඩව විදුලිය නිපදවන්න බැරි නොරොච්චෝලේ බලාගාරය හැදුවා. ආසියාවේ බලශක්ති කේන්ද්‍රය හදන්න යනවා. නමුත් බාල තෙල් බාල විදුලි බලාගාර ලංකාවේ තියෙන්නේ. අන්තිමට ඒ හැම එකේම පාඩුව ජනතාවට. අද අධ්‍යාපනේ විනාශ කරල තියෙන්නෙ. ගමේ පාසල් ටික වහගෙන යනවා. නගරෙ පාසලට ළමයෙක් දාගන්න හරිම අමාරුයි. සපිරි පාසල් කියලා ප්‍රෝඩාවක් කරනවා. විභාග පිළිබඳ විශ්වාසය බිඳවට්ටලා. විභාග තිබ්බොත් වරද්දනවා. පුංචි දරුවන්ගෙ ශිෂ්‍යත්ව ප්‍රශ්න පත්‍රයෙත් අවුලක් කරගත්ත. අද මේ ආණ්ඩුව හැමදේම අවුල්කරගෙන ජනතාවගේ විරෝධයට ලක්වෙලා තියෙන්නේ. දැන් මේ ආණ්ඩුව ආදායම් ගන්නේ දඩවලින් සහ බදුවලින්. පාරට බැස්සොත් දඩ. කඩේට ගියොත් බදු. සීනි කිලෝවට, පාන්පිටිවලට, කිරි පැකට් එකට හැමදේටම බද්ද වැඩිවෙලා. ආඩම්බරකාර තාත්තා දරුවගේ කිරිපිටි ටිකටත් බදු ගහනවා. දැන් වාහනවලට විතරක් නෙවෙයි ඩෙංගුවලටත් දඩගහනවා. රුපියල් 10,000 – 15,000යි දඩ. ජනතාව කල්පනා කරන්නේ ඩෙංගුවලින් මැරෙන එක හොඳයි කියලා. පෙට්‍රල්වලින් විතරක් අවුරුද්දකට එකතු කරගන්නව රුපියල් මිලියන 3,8000 බදු. ඩීසල්වලින් විතරක් අවුරුද්දකට අයකර ගන්නව රුපියල් මිලියන 12,000ක්. එතකොට තෙල්වලින් විතරක් මේ ආණ්ඩුව රුපියල් මිලියන 50,000ක් එකතුකර ගන්නවා. දැන් මේ මුදල්වලින් මොකද කරන්නේ. දරුවන්ගේ අධ්‍යාපනේට වෙන්කරනවාද? විශ්වවිද්‍යාල ආචාර්යවරු අරගල කරනවා. මොකටද? ජාතික ආදායමෙන් 6%ක්වත් අධ්‍යාපනයට වෙන්කරන්න කියලා. මේ ආණ්ඩුව අපේ දරුවන්ට අධ්‍යාපනය දෙන්න බයයි. උගත්තු බිහිවුණාම ආණ්ඩුවට අවාසියි. ඒ උගත්තු තමයි මේ ආණ්ඩුවේ දුෂ්ඨ පාලනයට එරෙහිව සටන් කරන්නේ. සෞඛ්‍ය ක්ෂේත්‍රයට වෙන්කරනවද? සමෘද්ධිය වැඩිකළාද? ගොවි විශ්‍රාම වැටුප දෙනවද? රාජ්‍ය සේවකයින්ට පඩි නැහැ. එහෙම කරන්න මේ ආණ්ඩුවට උවමනාවක් නෑ. ආණ්ඩුවට නාස්තිකරන්න මුදල් තියෙනවා. දැයට කිරුළට එක සතියට රුපියල් කෝටි 2,100ක් නාස්ති කළා. ශ්‍රී ලංකන් ගුවන් සමාගම රුපියල් කෝටි 1,900ක් පාඩුයි. මහින්ද රාජපක්ෂ මහත්තයගේ මස්සිනා සභාපති. එළිපිටම ජනතා මුදල් කොල්ල කනවා. මේක කොල්ලකරුවන්ගේ ආණ්ඩුවක්. මහා ධනස්කන්ධයක් විනාශ කරනවා. ජනතා සේවයට වෙන්කරන්නේ නැහැ. ඉතිං බුලත් කොලයට ඡන්දයක් දෙන්න පුළුවන්ද? ඊළඟට මේ ආණ්ඩුවේ පහළ සිට ඉහළටම ඉන්නේ අපරාධකාරයන් රැළකට. ජනතාව බලය දීලා තියෙන්නේ එහෙම පිරිසකට. මිනීමරුවන්, මංකොල්ලකාරයින් ස්ත්‍රී දූෂකයින් කප්පම්කාරයින් මේ ආණ්ඩුව ඇතුළේ ඉන්නේ. ඒ නිසා මේ ගමන වෙනස් කරන්න ඕන. ඒක කරන්න පුළුවන් ජ. වි. පෙ. ට පමණයි. මොනතරම් බාධක ආවත් ඒ දේ කළ යුතුව තිබෙනවා. මේ මැතිවරණයේදී අපේ රටේ දේශපාලනයේ හැරවුම් ලක්ෂය බවට පත්කළ යුතුව තිබෙනවා. මේ ඡන්දෙන් ප්‍රතිඵලය මොකක් වුනත් මේ ආණ්ඩුව මේ විදියට තියෙයි. ජනතාවගේ ප්‍රශ්න ඒ විදියටම තියෙයි. ඒ නිසා මේ ඡන්දෙන් ආණ්ඩුවට රතු එළියක් දැල්විය යුතුව තියෙනවා. මේ රජරට ජනතාව දුක්විඳිය යුතු ජනතාවක්ද? මොනදේද අපට අඩු. දැවැන්ත සම්පතක් තියෙන රටක්. කෘෂිකර්මාන්තයෙන් දියුණු කරන්න පුළුවන් රටක්. ඕනෑම දෙයක් වැවෙන බිමක් අපට තියෙන්නේ. ඕනම කාල ගුණයක් දේශගුණයක් තියෙනවා. අව්ව, වැස්ස හැම දේම තියෙනවා. රට වටේම ගලාගෙන බසින ගංගාවල් 103ක් තියෙනවා. වතුර නෑ කියනවා වගාවට. එප්පාවල පොස්පේට් නිධියක් තියෙනවා. පොස්පේට් පොහොර කරන්න කම්හලක් දාගන්න මේ ආණ්ඩුවට හැකියාවක් නෑ. මේ රටට කළමනාකරණයක් නෑ. අපිට තියෙන එකම විනාශය මේ රටේ තියෙන දේශපාලන ක්‍රමයයි. රට වටේම මහ මුහුද තියෙනවා. ඒත් අපේ රටට පිටරටවලින් ටින් මාළු ගෙන්වනවා. ලංකාවේ මුහුදේ මාළු ඇල්ලීමේ අයිතිය ජපානයට දුන්න මේ දේශප්‍රේමී ආණ්ඩුව. මුහුදේ මාළු ටික අල්ලගත්තත් මේ රට හදන්න පුළුවන්. ඒ සම්පත්වලින් රටහදන්න පුළුවන් දැනුම තියෙන අය රට අත්හැරලා යනවා. අපේ රටේ විද්‍යාඥයින් ඇමරිකාවේ නාසා එකේ වැඩකරනවා. රාජපක්ෂ ජනාධිපතිවරයාට විද්‍යාඥයින් අවශ්‍ය නැහැ. මේ රට හදන්න ඉන්න තරුණයගේ හීනය දකුණු කොරියාවට යන එක. කොරියාවෙද ආසියාවේ ආශ්චර්ය හදන්නේ. කාන්තාවන් මැදපෙරදිග යනවා. අපායට යනවා. ස්වභාවික සම්පත් වගේම මානව සම්පත් රටෙන් පිට යනවා. අපේ රටේ සම්පත් ටික පිටරට සමාගම්වලට විකුණලා තියෙන්නේ. හැබැයි කතාව නම් දේශප්‍රේමී නායකයා, ගොවිජනතාවගේ නායකයා කියලයි. මෙරට කුඹුරේ, වැඩපලේ මහන්සි වෙන්නේ අපි, බදු ගෙවන්නේ දඩ ගෙවන්නේ අපි. මහන්සි වෙන අපිට ප්‍රතිලාභ නෑ. ප්‍රතිලාභ ගන්නේ මේ ආණ්ඩුවේ සුළුතරයක් පිරිසක් බහුජාතික සමාගම් ටිකයි. මේ ක්‍රමය අසාධාරණයි. එනිසා මේ ක්‍රමය වෙනස් කරන්න ඕනෑ. අපි හදන ආර්ථිකයේ ප්‍රතිලාභ අපිට ලැබෙන ක්‍රමයක් ඕනෑ. එහෙම ක්‍රමයක් තියෙනවා. ඒක තමයි සමාජවාදය. සමහරු හිතනවා සමාජවාදය කියන්නේ භයානක දෙයක් කියලා. ඒක වැරදියි. සමාජවාදය කියන්නේ අපේ රටේ සම්පත් ආරක්ෂා කරලා ඒ සම්පත්වලින් රට හදලා ඒ ප්‍රතිලාභ අපේ රටේ ජනතාවට හිමිවන ක්‍රමවේදයක්. මේ තරම් කාලයක් අපිව පාලනය කළේ පවුල් කණ්ඩායමක්. බහුතරයක් වන වැඩකරන පන්තිය ජාති, කුල, ආගම්වලට බෙදලා පාලනය කරනවා. බලයට කොයිතරම් කෑදරද කියනවනම් අන්තිමට සර්වඥධාතූන් පවා මැතිවරණයට පාවිච්චි කරගන්නවා. ඒ නිසා මේ බෙදිච්චි අපි පන්තියක් විදියට සංවිධානය වෙන්න ඕනෑ. එජාපෙ වත් ශ්‍රීලනිපයවත් අපේ පන්තියේ පක්ෂ නෙවෙයි. ඒවා වලව්කාරයින්ගේ පක්ෂ. ඒ පක්ෂවල තාත්තා යනකොට පුතාට බලයට ගන්න තමයි දේශපාලනය කරන්නේ. අපේ කියලා බදාගෙන අපේ ජනතාව මුලා වෙලා ඉන්නවා. ඒ නිසා අපි කැපුවත් නිල්පාටවත් කොලපාටවත් නෙවෙයි. ඕන නම් කපලා බලමු කැපුවොත් රතුම රතු අපේ පන්තියේ පාට තමයි රතු. ඒ නිසා වලව්කාරයින්ගේ පක්ෂ අතහැරලා අපේ දරුවන්ගේ අපේ පන්තියේ පක්ෂය වන ජවිපෙ සමග අත්වැල් බැඳගන්න කියලා අපි ඉල්ලනවා. මල්ලි දිනවන, නංගී දිනවන, ඥාතියා දිනවන දේශපාලනය අත්හැරලා ජනතාව දිනවන දේශපාලනය තෝරගමු. ඔබේ බුද්ධියට හදවතට අපි කතා කළා. තමන්ට හිතෙනවනම් ඒ දේවල් නිවැරදියි කියලා ඒ වෙනුවෙන් පෙනී ඉන්න. ඒ දේවල් අනෙක් අයටත් පහදලා දෙන්න. මේ දුෂ්ඨ ක්‍රමය වෙනස් කරලා අලුත් සමාජ ක්‍රමයක් බිහිකරන්න සීනුව වෙනුවෙන් ඡන්දේ දීලා ඒ සටන දිනවන පළමු පියවර තබන්න කියලා ඔබගෙන් ඉල්ලා සිටිනවා.", "URL": "https://lankatruth.com/si/?p=3961", "Category": "පුවත්", "Parent URL": null}