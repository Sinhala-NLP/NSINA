{"Source": "Lankatruth", "Timestamp": "May 25, 2021", "Headline": "චීනය පොර්ට් සිටි වෙට්ටුවම දමා SAMOA රාජ්‍යය අල්ලපු හැටි !", "News Content": "චීනයේ සේද මාවත් ආක්‍රමණය හෙවත් Belt and Road Initiative ව්‍යාපෘතිය මේ වනවිට ලොව පුරා පරිසරවේදීන්ගේ, ලිබරල්වාදීන්ගේ පමණක් නොව වමේ ව්‍යාපාරයන්ගේත් දැඩි විවේචනයට ලක් වෙමින් පවතී. දීර්ඝ කාලයක් බටහිර හා ඇමරිකානු ණය උගුලේ හිරවී පිඩා විඳින නොදියුණු රටවල් වෙත චීනය විසින් අධික පොළියට ණය ලබා දෙමින් ඒවා දේශපාලනිකව හා මිලිටරිමය වශයෙන් දුර්වල කරමින් උපායමාර්ගිකව වැදගත් ස්ථාන අල්ලාගනිමින් සිදුකරන මෙම ආක්‍රමණයේ නවතම ගොදුරු බවට පත් වී ඇත්තේ පැසිෆික් සාගර කලාපයේ කුඩා රාජ්‍යයන්ය. එයින් එක් රටක් වනුයේ පැසිෆික් සාගරයේ පිහිටා ඇති සමෝවා රාජ්‍යයයි. පැසිෆික් සාගරයේ පිහිටා තිබෙන බටහිර සමෝවා රාජ්‍යය දුපත් 4කින් (Savai, Upolu, Apolima et Manono) හා හිස් බිම් 6කින් සමන්විතවූ එ.ජා සංවිධානයේ සාමාජිකතත්වය දරන කුඩා රටකි. 1962 නවසීලන්තයෙන් නිදහස ලබන සමෝවා රාජ්‍යයේ මේ වනවිට 193,483ක ජනගහනයක් ජීවත් වේ. රටේ ආර්ථිකයෙන් 90%ක් රැඳී පවතිනුයේ කොප්පරා, කොකෝවා, කෙසෙල් හා කෝපි අපනයනය කිරීමෙනි. අපනයන අදායමෙන් 90%ක් වැයවනුයේ රටට අවශ්‍ය ඛණිජ තෙල් මිලදී ගැනීමටය. රටේ 2/3 ක ජනතාවක් කෘෂිකර්මයෙන් ජීවත්වේ. රටේ අභ්‍යන්තර දළ ජාතික නිෂ්පාදනයෙන් 25%PIB ලබාදෙනුයේ සංචාරක කර්මාන්තයෙනි.එසේම ජනගහනයෙන් 50%ක් ජීවත්වනුයේ හා රැකියා කරනුයේ ඇමරිකාවේ, නවසීලන්තයේ හා ඕස්ට්‍රේලියාව යන රටවලය. කෙසේ වෙතත් එ.ජා. සංවිධානයේ සංඛ්‍යා ලේඛන අනුව සමෝවා රාජ්‍යය විදේශ ආධාර මත යැපෙන ඌණ සංවර්ධිත රටක් ලෙස සැලකේ. එම නිසාම එ.ජා. සංවිධානය මගින්ද ඍජු මුදල් ආධාර ලබන රටකි. මෙම හේතුව නිසාම සමෝවා රාජ්‍යය ඉතා පහසුවෙන්ම ඇමරිකාව ප්‍රමුඛ අධිරාජ්‍යවාදී රටවල පහසු ගොදුරක් බවට පත්වීණි. 2017 සිට චීන ණය උගුලේ ගොදුරක් බවට පත් වන සමෝවා රාජ්‍යය මේවනවිට එම ණය පියවා ගැනීමට තම Upolu දුපතේ පොර්ට් සිටියක් ගොඩනැගීමට සැරසේ. එරට මුදල් ඒකක බිලියන 16.6 ණය ගැති රටක් වන සමෝවා රාජ්‍යය එයින් බිලියන 16.2ක ණය හිමිකරුවා වනුයේ චීනයයි. මෙම සමස්ථ ණය ප්‍රමාණය වියදම් කර ඇති ව්‍යපෘති වනුයේ නව ගුවන් තොටුපලක් ඉදිකිරිම සඳහා එරට මුදල් ඒකක බිලියන 5.5ක්ද ඉතිරි මුදල් අධිකරණ සංකීර්ණයක්, පොලිස් හා අධිකරණ මුලස්ථාන වෙනුවෙන් ගොඩනැගිලි, ආණ්ඩු පක්ෂයේ රැස්වීම් සඳහා ගොඩනැගිලි සංකීර්ණයක්, රෝහල්, ප්‍රාදේශීය මට්ටමේ කුඩා ව්‍යපෘති දහස් ගණනක්, ජල හා විදුලි ව්‍යපෘති, ශිෂ්‍යත්ව, මන්ත්‍රීවරුන්ට ලැප්ටොප්, ක්‍රීඩා අමාත්‍යංශ හරහා වාහන 87ක්ද පසුගිය මාසයේදී ලබා දී ඇත. Upolu දුපත ආශ්‍රිතව ඉදිවීමට නියමිත අදාළ පොර්ට් සිටිය සඳහා තවත් බිලියන 31.6 ක(ඩොලර් මිලියන 100ක්) ණයක් ලබාගැනීමට සමෝවා රාජ්‍යයට සිදුවේ. සමෝවා රාජ්‍යය වසර 22ක් තිස්සේ පාලනය කරන අගමැති Tuilaepa Malielegaoi මාධ්‍ය වලට පවසනුයේ මෙම වරාය නගරය ඉදිකිරීම මගින් නව ජැටියක්, විදෙස් සංචාරක හා යුධ නැව් නැවැත්වීමේ අංගනයක්, මාළු ඇල්ලීමේ නැව් නැවැත්වීමේ අංගනයක් මගින් විශාල රැකියා අවස්ථා ඇතිකර ගැනීමට හැකිවනු බවයි. කෙසේ වෙතත් අදාළ ව්‍යාපෘතිය තමන් බලයට පත්වූ වහාම අහෝසි කරනවා පමණක් නොව චීනය සමග අත්සන් කරන ලද සියළුම ආර්ථික හා වෙළඳ ගිවිසුම් නැවත සමාලෝචනය කරන බව පසුගිය අප්‍රියෙල් මාසයේ 9 වැනිදා පැවැත්වූ මහා මැතිවරණයෙන් ජයගත් එරට විපක්ෂ නායිකා Fiame Naomi Mata’afa මාධ්‍ය අමතා පැවසුවාය. නමුත් වසර 22ක් චීන ණය මුදල් අවභාවිතා කරමින් සමෝවාහි පාලන බලය හොබවන Tuilaepa Sailele Malielegaoi තම පරාජය නොපිළිගනිමින් විපක්ෂ නායක තුමියට අගමැති ධූරයේ දිවුරුම් දීමට ඉඩ නොදී පාර්ලිමේන්තුව වසා දැමුවේය. නමුත් එරට ශ්‍රේෂ්ඨාධිකරණය විසින් හිටපු අගමැතිවරයාගේ අත්තනෝමතිකත්වය හෙලා දකිමින් නඩු තීන්දුවක් මගින් එම තීරණය පසුගිය සඳුදා දිනයේදී අහෝසි කරන ලදී. මෙම දේශපාලන අර්බුදයට චීනයේ බලපෑමක් ඇති බවට එරට විපක්ෂය චෝදනා කරයි. මෙම වරාය ඉදිකිරිම හා කොරෝනා වසංගතයට මුවා වී පැසිෆික් කලාපයේ සංචාරක කර්මාන්තය කඩා වැටීමෙන් ආර්ථික වශයෙන් අර්බුදයට යන පරිධියේ දුපත් රාජ්‍යයන්(පැපුවා නිව් ගිනීයාව, ෆිජි, ටොංගා, වනාතු හා සමෝවා) එකින් එක චීනය විසින් අල්ලා ගැනීම සම්බන්ධයෙන් ඔස්ට්‍රේලියාව හා නවසීලන්තය කලබලයට පත්ව ඇත. මෙම රටවල් ඉලක්ක කරමින් චීනය සිදුකර ඇති සමස්ථ ආයෝජනය ඩොලර් බිලියන 2ක් පමණ වේ. මේ අතර බංකොලොත් වී ඇති සමෝවාහි වෙළඳ හා උපක්‍රමිව වැදගත් ඩිජිටල් කේෂ්ත්‍රය චීනය මිලට ගැනීම නවත්වාලීම සඳහා ඕස්ට්‍රේලියානු රජය මැදිහත් වීමට තීරණය කර ඇත. ජාත්‍යන්තර දේශපාලනය තුල චීනය සිදුකරන මෙම මැදිහත්වීම් සම්බන්ධයෙන් චීන ජනාධිපතිවරයා පවසනුයේ තමන් ලබා ඇති ආර්ථික සංවර්ධනය සෙසු රටවල් හා එම රටවල ජනතාව සමග බෙදාගැනීම තමන්ගේ හා චීන කොමියුනිස්ට් පක්ෂයේ අරමුණ බවයි. නමුත් වාමාංශික බුද්ධිමතුන් පවසනුයේ චීනය සැබවින්ම මෙම ආර්ථික හා මිලිටරි ආයෝජන මගින් සිදුකරනුයේ විවිධ රටවල දුෂිත හා ඒකාධිපති ධනපති කල්ලි ආරක්ෂා කරලමින් එම රටවල් අධිරාජ්‍යවාදීන්ගේ ගොදුරු බවට පත්කරලීම විනා කිසිදු ආකාරයකින් එම රටවල ජනතාවට විමුක්තිය ලබාදෙන සැබෑ නිර්ධන පන්තික ජාත්‍යන්තරවාදී වැඩපිළිවෙලක් ඒ තුල දක්නට නොමැති බවයි.", "URL": "https://lankatruth.com/si/?p=116993", "Category": "විදෙස් පුවත්", "Parent URL": null}