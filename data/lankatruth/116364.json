{"Source": "Lankatruth", "Timestamp": "May 14, 2021", "Headline": "ආණ්ඩුවේ තීරණවලින් එළවලු ගොවියෝ යළිත් කබලෙන් ලිපට…", "News Content": "විශාල වශයෙන් එළවළු වගා කෙරෙන නුවරඑළිය, බණ්ඩාරවෙල, දියතලාව, ඇටම්පිටිය, වැලිමඩ සහ ඌව පරණගම යන ප්‍රදේශවල ගොවීන්ගේ අස්වනු මිලදීගැනීමේ කිසිදු වැඩපිළිවෙලක් අද (14) දිනයේ සකසා නොතිබීමෙන් එම අස්වනු විනාශ කිරීමේ තත්වයකට පත්ව තිබේ. අද දින සිට දැඩි සංචරණ සීමා පනවා තිබුණද ගොවීන්ගෙන් එළවලු මිලදීගැනීමට තොග වෙළෙන්දුන්ට කිසිදු බාධාවක් නැති බවට ආණ්ඩුවේ නිල නිවේදනයේ පළකර තිබිණි. මේ නිසා ගොවීන් අස්වනු නෙලා තොග වෙළඳපොළට ගෙන ගියද ඒවා මිලදීගැනීම සඳහා වෙළඳුන් පැමිණ නොසිටීමෙන් බලවත් අර්බුදකාරී තත්වයක් ඇති වී තිබූබව වාර්තා වේ. එසේම දඹුල්ල සහ පෑලියගොඩ තොග වෙළඳ මධ්‍යස්ථාන වෙත අද උදෑසන ගෙන එන ලද එළවලු මිලදීගැනීමට වෙළඳුන් පැමිණ නොසිටීමෙන් එම තොග වෙළඳුන්ද බලවත් අසීරුතාවයකට පත්ව ඇත. කොවිඩ් මර්දන ක්‍රියා මාර්ග ගැනීමේදීආණ්ඩුව නිසි පරිදි අවශ්‍ය සැලසුම් නොකිරීම නිසා ගොවීන් සහ වෙළඳුන් යන දෙපිරිසම ජීවන මාර්ග බිඳ වැටීම පිළිබඳව බලවත් විරෝධය පළ කෙරිණි.", "URL": "https://lankatruth.com/si/?p=116364", "Category": "පුවත්", "Parent URL": null}