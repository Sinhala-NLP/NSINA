{"Source": "Lankatruth", "Timestamp": "December 18, 2019", "Headline": "හිටපු ඇමති පාඨලී චම්පික රණවක අත්අඩංගුවට ගන්නැයි නීතිපති උපදෙස් දෙයි", "News Content": "රිය අනතුරක් සිදුකර පුද්ගලයෙකුට බරපතල තුවාල සිදුකිරීමේ චෝදනාවක් සම්බන්ධව හිටපු අමාත්‍ය පාඨලී චම්පික රණවක මහතා අත්අඩංගුවට ගෙන අධිකරණයට ඉදිරිපත් කරන්නැයි නීතිපතිවරයා විසින් කොළඹ දිසාව භාර ජ්‍යෙෂ්ඨ නියෝජ්‍ය පොලිස්පතිවරයාට නියෝග කර තිබේ. නොසැළකිළිමත්ව රිය ධාවනය කර පුද්ගලයෙකුට බරපතල තුවාල සිදුකිරීම සහ අනතුරින් පසු වෙනත් පුද්ගලයෙකු රියදුරු වශයෙන් ඉදිරිපත්කිරීම යන චෝදනා යටතේ හිටපු අමාත්‍යවරයා අත්අඩංගුවට ගන්නා ලෙස නීතිපතිවරයා විසින් උපදෙස් ලබාදී ඇතැයි නීතිපතිවරයාගේ සම්බන්ධීකරණ නිලධාරිනී රජයේ අධිනීතීඥ නිෂාරා ජයරත්න මෙනවිය සඳහන් කළාය. 2016 වසරේ රාජගිරිය ප්‍රදේශයේදී හිටපු අමාත්‍ය පාඨලී චම්පික රණවක මහතා විසින් පදවාගෙන ගිය ජීප් රථය සහ යතුරු පැදියකින් ගමන් කරමින් සිටි තරුණයෙකු ගැටීමෙන් මෙම අනතුර සිදුව ඇත. එම අවස්ථාවේ ජීප් රථයේ රියදුරු ලෙස කටයුතු කර ඇත්තේ පාඨලී චම්පික රණවක මහතා නොවන බව සඳහන් කරමින් වෙනත් පුද්ගලයෙකු බොරැල්ල පොලීසිය වෙත ඉදිරිපත්ව ඇත. කෙසේ වෙතත් අනතුරටපත් තරුණයාගේ මිතුරෙකු සඳහන් කර ඇත්තේ එම අවස්ථාවේ පාඨලී චම්පික රණවක මහතා මෙම රථය පදවාගෙන ගිය බවය.", "URL": "https://lankatruth.com/si/?p=87472", "Category": "පුවත්", "Parent URL": null}