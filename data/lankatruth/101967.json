{"Source": "Lankatruth", "Timestamp": "November 29, 2020", "Headline": "ලලිත්-අනුෂ-පිල්ලෙයාන්-ජනක බණ්ඩාරට ඇප… හෙට බැසිලුත් ?", "News Content": "ජනාධිපතිවරණය පැවති 2015 වසරේ දිවි නැඟුම සංවර්ධන අරමුදලට අයත් මුදල් අවභාවිතා කරමින් එවකට අපේක්ෂක මෙන්ම හිටපු ජනාධිපති මහින්ද රාජපක්ෂ මහතාගේ මැතිවරණය ප්‍රචාරක කටයුවලට වාසි වන අයුරින් කටයුතු කිරීමට එරෙහිව කොළඹ මහාධිකරණය හමුවේ බැසිල් රාජපක්ෂ මහතා ඇතුළු පිරිසට එරෙහිව ගොනු කර ඇති නඩුවෙන් ඔවුන් නිදහස් කරන්නේද නැද්ද යන්න හෙට (30) තීන්දු කිරීමට නියමිතය. ඉකුත් මහින්ද රාජපක්ෂ පාලන සමයේ හිටපු ආර්ථික සංවර්ධන ඇමති බැසිල් රාජපක්ෂ සහ දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක යන මහත්වරුන්ට එරෙහිව මෙම නඩුව නීතිපතිවරයා විසින් ගොනුකර තිබේ. බැසිල් රාජපක්ෂ මහතා ඇතුළු විත්තිකරුවන්ට එරෙහිව නීතිපතිවරයා නඩු පවරමින් සඳහන් කර ඇත්තේ 2015 වසරේ පැවැත්වූ ජනාධිපතිවරණය සමයේ මැතිවරණ නීති උල්ලංඝණය කරමින් දිවිනැගුම සංවර්ධන දෙපාර්තමේන්තුවට අයත් අරමුදල්වලින් රුපියල් මිලියන 2,992කට අධික මුදලක් වැය කර දිවිනැගුම සහනාධාරලාභීන්ට සෙවිලි තහඩු ලබා දීම තුළින් රජයේ අරමුදල් සාවද්‍ය ලෙස පරිහරණය කර ඇති බවයි.", "URL": "https://lankatruth.com/si/?p=101967", "Category": "පුවත්", "Parent URL": null}