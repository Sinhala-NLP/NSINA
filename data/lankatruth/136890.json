{"Source": "Lankatruth", "Timestamp": "July 14, 2022", "Headline": "ගෝටා ඉල්ලා අස්වන බවට වූ පොරොන්දුවත් කඩකරයි", "News Content": "ජනාධිපති ගෝටාබය රාජපක්ෂ ඊයේ (13) මධ්‍යම රාත්‍රියට පෙර ඉල්ලා අස්වන බවට අවසන් වශයෙන් නිවේදනය කර තිබූ නමුත් ඔහු ඒ ආකාරයට සිය ඉල්ලා අස්වීම ලබා දී නැත. ජනාධිපති ගෝටාබය රාජපක්ෂ 13වනදා ඉල්ලා අස්වන බවට පළමුව ප්‍රකාශ කර තිබූ අතර පසුව ඔහු විදෙස් මාධ්‍ය වෙත සඳහන් කර තිබුණේ තමන් සිය පවුල සමග ආරක්ෂාකාරීව විදේශගතවූ පසු ඉල්ලා අස්වන බවය. කෙසේ වෙතත් ඊයේ පෙරවරුවේ යළි ජනාධිපති ගෝටාබය රාජපක්ෂ කතානායකවරයාට දැනුම්දී තිබූණේ තමන් ඊයේ දිනය තුළ ඉල්ලා අස්වීම ලබා දෙන බවය. ජනාධිපතිවරයා ඉල්ලා අස්වීම මෙතෙක් ලබා නොදුන් නමුත් ඊයේ පස්වරුවේ ගැසට් නිවේදනයක් නිකුත්කරමින් ඊයේ සිට බලපැවැත්වෙන පරිදි, තමන් ජනාධිපති ලෙස විදේශගතව සිටින තාක්කල් අගමැති රනිල් වික්‍රමසිංහ වැඩබල ජනාධිපති ලෙස පත් කරන ලදී. දැන් ජනාධිපති ගෝටාබය රාජපක්ෂ විදෙස් මාධ්‍ය වෙත ප්‍රකාශ කර ඇත්තේ තමන් සිංගප්පූරුව බලා පිටත්ව ගිය පසු සිය ඉල්ලා අස්වීම ලබා දෙන බවය.", "URL": "https://lankatruth.com/si/?p=136890", "Category": "පුවත්", "Parent URL": null}