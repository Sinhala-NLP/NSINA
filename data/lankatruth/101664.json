{"Source": "Lankatruth", "Timestamp": "November 27, 2020", "Headline": "අහඹු පරීක්ෂණයෙන් මහනුවර හෙදියන් දෙදෙනකුටත් කොරෝනා… සුළු සුළු රෝගවලට රෝහලට එන්න එපා…", "News Content": "මහනුවර ජාතික රෝහලේ සිදු කළ අහඹු PCR පරීක්ෂණයකදි හෙද කාර්ය මණ්ඩලයේ දෙදෙනෙකුට කෝවීඩි – 19 වෛරසය ආසාදනය වී ඇති බව තහවුරු වී තිබේ. මහනුවර රෝහල් කාර්ය මණ්ඩලයේ සාමාජිකයින් දෛනිකව අහඹු ලෙස PCR පරීක්ෂණයට භාජනය කරන බවත් එලෙස පෙරේදා (26) සිදුකළ පරීක්ෂණ වාර්තාවලට අනුව මහනුවර ජාතික රෝහලේ උගුර, කන හා නාසය ප්‍රතිකාර ඒකකයේ හෙද නිලධාරිනියන් දෙදෙනෙකුට කොවිඩ් – 19 වෛරසය ආසදනය වී තිබෙන බවත් එම රෝහලේ වැඩ බලන අධ්‍යක්ෂ වෛද්‍ය ඉරේෂා ප්‍රනාන්දු මහත්මිය සඳහන් කරයි. කොවිඩ් ආසාදිත හෙද නිලධාරිනියන් දෙදෙනා ප්‍රතිකාර සඳහා තෙල්දෙණිය කොවිඩ් ප්‍රතිකාර රෝහල වෙත යොමු කළ බවත් ඔවුන්ගේ ළඟම ආශ්‍රිතයන් නිරෝධායනයට යොමුකළ බවත් වැඩබලන අධ්‍යක්ෂවරිය පවසයි. මහනුවර ජාතික රෝහලට සුළු අසනීපවලට ප්‍රතිකාර ලබා ගැනීමට පවා ඇතැම් පිරිස් පැමිණෙන බවත් මෙම අවස්ථාවේ අත්‍යවශ්‍යය කාරණයකට හැර හැකි තරම් රෝහලට පැමිණීමෙන් වළකින ලෙස ජනතාවගෙන් ඉල්ලා සිටින බවත් වෛද්‍යවරයා ප්‍රකාශ කළාය. අසනීප තත්වයක් ඇති වුවහොත් ළඟම ඇති රෝහලට ගොස් ප්‍රථිකාර ලබා ගැනිමෙන් පසු එහි වෛද්‍යවරු මහනුවර ජාතික රෝහලට යොමුකළ යුතුද නැද්ද යන්න නිරීක්ෂණය කර තීරණය කරනු ඇති වෛද්‍ය ඉරේෂා ප්‍රනාන්දු මහත්මිය වැඩිදුරටත් පවසයි.", "URL": "https://lankatruth.com/si/?p=101664", "Category": "කොවිඩ් -19 (කොරෝනා ) පුවත්", "Parent URL": null}