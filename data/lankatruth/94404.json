{"Source": "Lankatruth", "Timestamp": "July 1, 2020", "Headline": "සිබිල් නැන්දා ජීවන ගමනෙන් සමුගනී", "News Content": "ශ්‍රී ලංකාවේ ළමා සාහිත්‍යය සම්බන්ධයෙන් කෘතහස්ත මෙහෙවරක් ඉටු කළ, ප්‍රවීණ ලේඛිකාවක සහ චිත්‍ර ශිල්පිනියක වන සිබිල් නැන්ද ලෙස කුඩා දරුවන් අතර මෙන්ම වැඩිහිටියන් අතරද ජනප්‍රිය සිබිල් වෙත්තසිංහ මහත්මිය අද (01) අභාවප්‍රාප්ත වී තිබේ. ඒ මහත්මිය මිය යනවිට 93 හැවිරිදි වියේ පසුවූවාය. කතාවත්, චිත්‍රත් එකට සංකලනය කරමින් සිංහල ළමා කතාව නව මානයකට යොමු කළ 1956 එළි දුටු ඇය ලියූ ‘කුඩ හොරා’ කෘතිය ළමා කෘති අතර අතිශය ජනප්‍රිය කෘතියක් විය. 1986 වසරේදී ජපානයේ පළවූ හොඳම විදේශීය ළමා කෘතිය වශයෙන් “කුඩ හොරා” පොත සම්මානයට භාජනය වීමත් ටෝකියෝ නුවර ළමා පුස්‌තකාලය මගින් 1987 වසරේ ඉතාම ජනප්‍රිය ළමා පොත ලෙස එය තෝරා ගැනීමති විශේෂිත සිදුවීම් ය. ; ඇගේ “කුඩ හොරා” කෘතිය ජපානය,චීනය, කොරියාව, පිලිපීනය,නෝර්වේ, ස්‌වීඩනය, ඩෙන්මාර්කය,ඇමෙරිකා එක්‌සත් ජනපදය ඇතුළු රටවල් 12 ක පළකර ඇති අතර තවත් බොහෝ පොත්ද වෙනත් විදේශවල ප්‍රකාශයට පත්කර ඇත. ඇය විසින් රචිත “වෙසක්‌ පහන” කෘතියට 1965 දී මහා බ්‍රිතාන්‍යයේ ඉසොබෙල් හටිං සම්මානය හිමිවූ අතර හොඳම සැලසුම සහිත ළමා පොත සඳහා 2003 සාක්‌ සම්මානය ඇගේ “දුවන රැවුළ” පොතට හිමිවීම අන්තර්ජාතික වශයෙන් ඇය ලැබූ තවත් සම්මානවලින් කිහිපයකි. වයස අවුරුදු දහනවයේදී චිත්‍ර ශිල්පිනියක වශයෙන් පුවත්පත් කලාවට පිවිස එදා මෙදා තුර වසර හැටකට වැඩි කාලයක්‌ ළමයින් උදෙසා චිත්‍ර කතා නිර්මාණය කළ ඇය විසින් නිර්මාණය කරනු ලැබ ඇති සිංහල, ඉංග්‍රීසි ග්‍රන්ථ සංඛ්‍යාව දෙසීයකට අධිකය.", "URL": "https://lankatruth.com/si/?p=94404", "Category": "කලා පුවත්", "Parent URL": null}