{"Source": "Lankatruth", "Timestamp": "June 23, 2018", "Headline": "සමාජ මාධ්‍ය ජාලා ඔස්සේ තමා පීඩාවට පත්කිරීමට එරෙහිව සන්ධ්‍යා එක්නැලිගොඩ CID යයි", "News Content": "ගලගොඩඅත්තේ ඥානසාර හිමියන්ට හෝමාගම අධිකරණයේ දඬුවම් නියමවීමෙන් අනතුරුව සමාජ මාධ්‍යජාලා ඔස්සේ තමාට සිදුකරණ බලපෑම හේතුවෙන් වින්දිතයන් ආරක්ෂා කරගැනීමේ පනත යටතේ පැමිණිල්ලක් සිදුකරන බව සන්ධ්‍යා එක්නැලිගොඩ මහත්මිය පවසයි. භික්ෂූන් වහන්සේලා ඇතුලු බොහෝ පිරිසක් සමාජ මාධ්‍යජාලා භාවිතකරමින් තමන් පීඩාවට පත්වන ආකාරයේ ක්‍රියාකාරකම් සිදුකරනබවත් මේ හේතුවෙන් අද(23) අපරාධ පරීක්ෂණ දෙපාර්තමේන්තුවේ පැමිණිල්ලක් කිරීමට නියමිත බවත් සන්ධ්‍යා එක්නැලිගොඩ මහත්මිය පවසා සිටියාය. හෝමාගම අධිකරණය මගින් ගලගොඩඅත්තේ ඥානසාර හිමියන්ට දඬුවම් පැමිණවූයේ උන්වන්සේට එරෙහිව නැගූ චෝදනා සැකයකින් තොරව ඔප්පුවීම නිසා බවත් එම තීන්දුවට එකඟ නොවේනම් ඊට එරෙහිව ගතයුතු ක්‍රියාමාර්ග වලට නීතිය තුළම ප්‍රතිපාදන ඇති බවත් සන්ධ්‍යා එක්නැලිගොඩ මහත්මිය පවසයි. පසුගිය 14 වැනිදා හෝමාගම අධිකරණ භූමිය තුලදී සන්ධ්‍යා එක්නැලිගොඩ මහත්මියට බැනවැදී මරණීය තර්ජන එල්ලකිරීම හේතුවෙන් මාස හයක බරපතල වැඩ සහිත සිරදඬුවම් සහ වන්දි මුදල් ගෙවීමට ඥානසාර හිමියන්ට නියම විය. නමුත් 15 වැනිදා ඉදිරිපත්කළ ඇප පෙත්සමකට තීන්දුව ලබාදෙමින් ඊයේ(22) ඥානසාරහිමියන් ඇප මත නිදහස් කළේ ය.", "URL": "https://lankatruth.com/si/?p=55024", "Category": "පුවත්", "Parent URL": null}