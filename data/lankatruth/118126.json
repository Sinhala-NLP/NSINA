{"Source": "Lankatruth", "Timestamp": "June 18, 2021", "Headline": "දෙහිවල සත්වෝද්‍යානයේ සිංහයකුට කොවිඩ් – සීබ්‍රාවෙක්, හිපෝ සත්වයකුත් මරුට", "News Content": "දෙහිවල ජාතික සත්වෝද්‍යානයේ වෙසෙන සිංහයකුට ‘කොවිඩ්’ රෝගය වැළඳී ඇති බවට පී.සී.ආර්. පරීක්ෂණයකින් තහවුරු වී ඇතැයි අද දිවයින පුවත්පත වාර්තා කර තිබේ. මීට ආසන්න දින කිහිපයේදී සත්වෝද්‍යානයේ විසූසිබ්‍රාවෙකු හා හිපපොටේමස් සත්වයෙකුද හැටියේ මිය ගොස් ඇති බවත් එම සත්වයින්ගේ මරණයට හේතුවක් මේ දක්වා අනවාරණය වීනොමැති බවද වාර්තා වේ. කොවිඩ් ආසාදනය වී ඇතැයි පැවසෙන්නේ 2012 වසරේදී දකුණු කොරියාවෙන් ජාතික සත්වෝද්‍යානයට ගෙන ආ තෝර් (Thor) නමැති සිංහයාට බව පැවසේ. සත්වෝද්‍යානයේ සිංහ දූපතේ 2012 වසරේදීම මෙරටට රැගෙන ආ ෂීනා (Sheena) නමැති සිංහ ධේනුව සහ සිංහයින් සිව්දෙනකු වෙසෙන බවද පැවසේ. දින කිහිපයක් තිස්සේ කැස්සකින් හා උගුරේ වේදනාවකින් මෙම සිංහයා පීඩා විඳිම පිළිබඳව සිදුකළ පරීක්ෂණයකින් අනතුරුව සිංහයාගේ සෙම පටල පේරාදෙණිය පශු වෛද්‍ය පීඨයට යොමු කර තිබේ. එහිදී සිදු කරනු ලැබූපරීක්ෂාවේදී සිංහයාට කොවිඩ් බවට තහවුරු ඇත. මෙම සිංහ කූඩුව භාරව සිටි සත්ව රැකවලූන් (Keepers) දෙදෙනකු සත්වෝද්‍යානය තුළත්, තවත් රැකවලකු නිවසේත් මේ වනවිට නිරෝධායනය කර ඇති බව පැවසේ. සිංහයා ලෙඩ වූ දිනවලට ආසන්න දිනවලදී සත්වෝද්‍යානයේ විසූ සීබ‍්‍රා පැටවකු සහ වැඩුණු හිපපොටේමස් සත්වයකු ද හිටි හැටියේ මියගොස් ඇති අතර, ඔවුන් සඳහා පී.සී.ආර්. පරීක්ෂණ සිදුකර නොමැත.", "URL": "https://lankatruth.com/si/?p=118126", "Category": "පුවත්", "Parent URL": null}