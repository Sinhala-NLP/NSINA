{"Source": "Lankatruth", "Timestamp": "October 30, 2022", "Headline": "රටම අනතුරේ හෙළීම තීරණාත්මකව නතර කළ යුතුයි – විශේෂඥ වෛද්‍ය නිහාල් අබේසිංහ", "News Content": "පැවති ආණ්ඩු සහ පවතින ආණ්ඩුව ගජ මිතුරන් වෙනුවෙන් සහ තමන්ගේ බලය පවත්වා ගැනීම වෙනුවෙන් මුලු රටම අනතුරේ හෙළීම තීරණාත්මකව පරාජය කළ යුතු බව ජාතික ජන බලවේගයේ ලේකම් විශේෂඥ වෛද්‍ය නිහාල් අබේසිංහ පැවසීය. ඔහු මේ බව පැවසුවේ ජාතික ජන බලවේගයේ බණ්ඩාරගම ආසන සමුළුව අමතමින් ය. එහිදී ඔහු වැඩි දුරටත් මෙසේ පැවසීය.  බණ්ඩාරගම ආසනය තුළ ජාතික ජන බලවේගයේ සමුළුව පවත්වන අවස්ථාවේ අවධාරණය කළ යුතු කරුණු කිහිපයක් තිබෙනවා. මේ දේශපාලන පක්‍ෂ දෙකේ ම ඉන්න නායකයන් විශාල කාලයක් උත්සාහ කළේ මහා ව්‍යාපෘති හඳුන්වා දී වැඩියෙන් ඩොලර් ණය ගැනීම පිළිබඳවයි. අධිවේගී මාර්ග, සම්මන්ත්‍රණ ශාලා, ජාත්‍යන්තර ක්‍රිකට් පිටි, මත්තල ගුවන්තොටුපළ, හම්බන්තොට වරාය සහ නෙළුම් කුලුන වාගේ ව්‍යාපෘති හඳුන්වා දුන්නේ විදේශ ණය ලබා ගැනීම වෙනුවෙන්. ඇත්තට ම ඒ ණය පසුකාලීනව ගත්තේ ඊට පෙර ගත් විදේශ ණය වාරික සහ පොළී ගෙවීමට. ඒ ගැන අපේ මුල්ම අවධානය යොමු කරන්න ඕනෑ. ගත්ත ණයවලින් කොමිස් ගැසීමත්, වංචා, දූෂණවලින් තම තමන් පොහොසත් වීමත් ඊ ළඟ කාරණයයි. ගෝඨාභය රාජපක්‍ෂ ප්‍රමුඛ පොහොට්ටු ආණ්ඩුව බලයට පත් වුණු වහාම ගජමිතුරන්ට විශාල බදු කපාහැරීම් සිදු කළ ආකාරය අපි දැක්කා. සෑම මැතිවරණයක දී ම ජනතාවට මුදල් බෙදීමත්, ඒ ගොල්ලන්ගේ අනෙක් ප්‍රචාරක කටයුතු වෙනුවෙන් මුදල් යෙදැවීමත් සිදු කළේ ඒ ගජමිතුරන්. ගජමිතුරන් වෙනුවෙන් බදු කපාහැරියේ ඒ නිසයි. අනෙක් අපරාධය තම තමන්ට අවශ්‍ය ආකාරයට ව්‍යවස්ථාව වෙනස් කිරීමයි. තව දුරටත් බලයේ රැඳෙන්න මේ වාගේ ක්‍රියාමාර්ගවලින් රට ම අනතුරේ හෙළීම තීරණාත්මකව නතර කළ යුතුයි. මේ රටේ දරුවන්ට මන්දපෝෂණය වැළඳී රටේ ජනතාවට ඖෂධ හිඟය, ආහාර අහේනිය දක්වා රට බිඳවට්ටා තිබෙනවා. වැඩිහිටි රැකියා කරන්නන්ට රැකියා අහිමි වෙමින් යනවා. මේ තත්ත්වය නතර කළ යුතුයි. එය නතර කළ හැක්කේත්, නැවත රට ගොඩනැඟිය හැක්කේත් ජාතික ජන බලවේගයේ පාලනයක් යටතේ පමණයි. ඒ නිසා සියලු දෙනා ම ජාතික ජන බලවේගය වටා වේගයෙන් එකතු වන ලෙස සියලු දෙනාගෙන් ම ඉල්ලා සිටිනවා.", "URL": "https://lankatruth.com/si/?p=141376", "Category": "පුවත්", "Parent URL": null}