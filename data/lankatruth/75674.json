{"Source": "Lankatruth", "Timestamp": "June 13, 2019", "Headline": "ජනාධිපති යළි ව්‍යවස්ථාව කැඩුවා – අගමැතිගෙන් ජනපතිට ලිපියක්", "News Content": "මුස්ලිම් ඇමැතිවරුන්ගේ ඉල්ලා අස්වීමෙන් පුරප්පාඩු වූ අමාත්‍යාංශ තුනකට වැඩබලන ඇමැතිවරුන් තිදෙනෙකු පත්කිරීම ව්‍යවස්ථාවට පටහැනි බව අගමැති රනිල් වික්‍රමසිංහ මහතා ජනාධිපති මෛත්‍රීපාල සිරිසේන මහතා වෙත පසුගිය 11වනදාලිපියක් යවමින් දැනුම් දී ඇතැයි වාර්තා වේ. මුස්ලිම් අමාත්‍යවරු ඉල්ලා අස්වීමෙන් කැබිනට් අමාත්‍යාංශ හතරක් පුරප්පාඩු විය. එම අමාත්‍යාංශ රාජිත සේනාරත්න, මලික් සමරවික්‍රම සහ රංජිත් මද්දුම බණ්ඩාර යන ඇමැතිවරුන් වෙත පවරණ ලෙස ඉල්ලමින් එක්සත් ජාතික පක්ෂය විසින් ජනාධිපතිවරයා වෙත ඉකුත් දා දන්වා යවනු ලැබ ඇති නමුත් ජනාධිපතිවරයා එම නම් ප්‍රතික්ෂේප කරමින් පුරප්පාඩු වී ඇති අමාත්‍යාංශවල රාජ්‍ය හා නියෝජ්‍ය ඇමැතිවරුන් එහි වැඩබලන ඇමැතිවරුන් ලෙසපසුගිය10වනදා පත් කළේය. 19 වන ව්‍යවස්ථා සංශෝධනය අනුව කැබිනට් ඇමැතිවරු ඉල්ලා අස්වී තිබියදී ඒවාට වැඩබලන ඇමැතිවරුන් පත්කළ නොහැකි බවත් එය ව්‍යවස්ථාවට පටහැනි බවත් අගමැතිවරයා සිය ලිපිය මගින් පෙන්වා දී ඇති බව වාර්තා වේ. ඇමැතිවරු පත් කිරීමේදී 19 වන ව්‍යවස්ථා සංශෝධනයට අනුව ඔවුන්ගේ නම් අගමැතිවරයා විසින් නිර්දේශ කළ යුතුව ඇතැයිද එහෙත් තමා එවැනි නිර්දේශ කිරීමක් කර නැතැයිද අගමැතිවරයා ජනාධිපතිවරයාට දන්වා යවා ඇති බව පැවැසේ. ජනාධිපතිවරයාගේ මෙම ක්‍රියාකලාපය ඉදිරියේදී පාර්ලිමේන්තුවේ ප්‍රශ්න කිරීමකටද ලක්විය හැකි බව අගමැතිවරයා සිය ලිපියෙන් පෙන්වා දී ඇති බවද වාර්තා වේ. ජනාධිපතිවරයා සහ අගමැතිවරයා අතර පවතින ප්‍රතිවිරෝධතාවය මේ වනවිට උග්‍ර අතකට හැරී ඇති අතර ජනාධිපතිවරයා අමාත්‍ය මණ්ඩලය වර්ජනය කරන තැන දක්වා එය උඩුදුවා තිබේ. විශෙෂයෙන් පසුගිය පාස්කු ඉරිදා ප්‍රහාරයත් සමග ජනාධිපතිවරයා සහ අගමැතිවරයා ඇතුළු ඇමති මණ්ඩලය එහි වගකීම බාර නොගෙන එකිනෙකා මත පැටවීමේ උත්සායහත් සමග මෙම විරසක තත්වය තව තවත් වර්ධනය විය.", "URL": "https://lankatruth.com/si/?p=75674", "Category": "පුවත්", "Parent URL": null}