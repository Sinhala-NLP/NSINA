{"Source": "Lankatruth", "Timestamp": "December 23, 2019", "Headline": "හිටපු අමාත්‍ය රාජිත සේනාරත්නගේ විදෙස් ගමන් තහනම් කරයි", "News Content": "හිටපු අමාත්‍ය රාජිත සේනාරත්න මහතාගේ විදෙස් ගමන් තහනම් කරමින් කොළඹ අතිරේක මහේස්ත්‍රාත් ප්‍රියන්ත ලියනගේ මහතා විසින් නියෝගයක් නිකුත්කර තිබේ. පසුගිය ජනාධිපතිවරණ සමයේ රාජිත සේනාරත්න මහතා සම්බන්ධවී පැවැත්වූ මාධ්‍ය හමුවක් පිළිබඳව සිදුකෙරෙන විමර්ශනවලට අදාලව රහස් පොලීසිය විසින් සිදුකරන ලද ඉල්ලීමක් පිළිගනිමින් මහේස්ත්‍රාත්වරයා මෙම නියෝගය සිදුකර තිබේ. සිද්ධිය සම්බන්ධව සිදුකෙරෙන ඉදිරි පරීක්ෂණ කටයුතුවලට බාධා සිදුවිය හැකි බැවින් අපරාධ නඩු විධාන සංග්‍රහයේ විධිවිධාන ප්‍රකාරව, රාජිත සේනාරත්න මහතාට විදෙස් ගතවීම තහනම් කරමින් ආගමන විගමන පාලකවරයා වෙත නියෝගයක් නිකුත් කරන ලෙස රහස් පොලීසිය අධිකරණයෙන් ඉල්ලා ඇත. මහින්ද රාජපක්ෂ මහතා ජනාධිපති ධුරය හොබවමින් සිටි කාලය තුළ පුද්ගලයින් පැහැරගැනීමට යොදා සුදු වෑන් රථයක රියදුරෙකු ලෙස පෙනී සිටි පුද්ගලයෙකු සහ එල්.ටී.ටී.ඊ. සංවිධානයට අයත් රත්‍රන් තොගයක් ප්‍රවාහනය කිරීමට සම්බන්ධවූවෙකු ලෙස පෙනී සිටි පුද්ගලයෙකු සමඟ රාජිත සේනාරත්න මහතා මෙම මාධ්‍ය හමුව පවත්වා තිබිණි.", "URL": "https://lankatruth.com/si/?p=87879", "Category": "පුවත්", "Parent URL": null}