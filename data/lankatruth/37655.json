{"Source": "Lankatruth", "Timestamp": "July 17, 2017", "Headline": "SAITM හි උපාධිය මුදලටමයි –  නෙවිල් ප්‍රනාන්දු රෝහල රජයට පවරා ගනියි", "News Content": "මාලබේ නෙවිල් ප්‍රනාන්දු රෝහල රජයට පවරා ගැනීමේ කටයුතු අද (17) පෙරවරුවේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් එම රෝහලේ දී සිදු කර තිබේ. නෙවිල් ප්‍රනාන්දු රෝහලේ හිමිකරු වෛද්‍ය නෙවිල් ප්‍රනාන්දු මහතා සහ සෞඛ්‍ය අමාත්‍යංශය වෙනුවෙන් එහි ලේකම් ජනක සුගතදාස යන මහත්වරු අවබෝධතා ගිවිසුමකට අත්සන් කර ඇති අතර එම රෝහලේ ණය ගනුදෙනු සම්බන්ධයෙන් ලංකා බැංකුවද අදාළ ගිවිසුමට අත්සන් කර තිබේ. ඒ අනුව අද සිට නෙවිල් ප්‍රනාන්දු රෝහල රජයේ ශික්ෂණ රෝහලක් ලෙස පවත්වාගෙන යනු ලබන බවද පැවසේ. එමෙන්ම මුදලට වෛද්‍ය උපාධිය විකුණන මාලඹේ සයිටම් ආයතයේ ශීක්ෂන රෝහල ලෙස එය පවත්වාගෙන ගිය අතර මින් ඉදිරියටද එය එසේම පවත්වාගෙන යාම ආණ්ඩුවේ සැලසුම වී ඇත. කෙසේ නමුත් එය ශික්ෂණ රෝහලක් ලෙස පවත්වාගෙන යාමට අවශ්‍ය තත්වයන් සම්පූර්ණ කර නැති බව ශ්‍රී ලංකා වෛද්‍ය සභාව නිවේදනය කර ඇත. මෙම රෝහලට චෝදනාවක්ව පැවති රෝගීන් නොමැතිවීම මෙම තීරණය තුළින් මඟහැරී යන බවත් අගෝස්තු මස 01 වන දා සිට මෙය ශික්ෂණ රෝහලක් වශයෙන් ක්‍රියාත්මක වන බවත් සෞඛ්‍ය අමාත්‍යවරයා ප්‍රකාශ කර තිබේ. එහෙත් සමස්ත ලංකා වෛද්‍ය නිලධාරීන්ගේ සංගමයත් වෛද්‍ය පීඨ ආචාර්යවරුන්ගේ සංගමයත් ඊයේ (16) මාධ්‍ය වෙත නිවේදන නිකුත් කරමින් සඳහන් කර සිටියේ මාලබේ නෙවිල් ප්‍රනාන්දු රෝහල රජයට පවරාගැනී සයිටම් ආයතනය සම්බන්ධ අර්බුදයට විසඳුමක් නොවන බවයි.", "URL": "https://lankatruth.com/si/?p=37655", "Category": "පුවත්", "Parent URL": null}