{"Source": "Lankatruth", "Timestamp": "June 29, 2021", "Headline": "ආණ්ඩුවේ අධ්‍යාපන බලධාරීන්ගේ නොසැලකිල්ලෙන් සිසුන්ගේ මූලික අයිතිවාසිකම් උල්ලංඝනය වෙලා – නාගස්තැන්න අරුණ හිමි", "News Content": "ආණ්ඩුවේ අධ්‍යාපන බලධාරීන්ගේ නොසැලකිලිමත්කම නිසා සිසුන් වැඩි පිරිසකගේ අධ්‍යාපනය ලැබීමේ මූලික අයිතිවාසිකම උල්ලංඝනය වීඇතැයි පාසල් සුරැකීමේ ජනතා ව්‍යාපාරයේ ලේකම් නාගස්තැන්න අරුණ හිමියෝ චෝදනා කරති. ඔන්ලයින් අධ්‍යාපනය නිසා මේ වනවිට සිසුන්ගේ අධ්‍යාපනය ලැබීමේ මූලික අයිතිවාසිකම උල්ලංඝනය වී ඇති බවත් මේ සඳහා සෘජුවම වත්මන් ආණ්ඩුවේ අධ්‍යාපන බලධාරීන් වග කිව යුතු බවත් පාසල් සුරැකීමේ ජනතා ව්‍යාපාරය අද (29) කොළඹ පැවති මාධ්‍ය හමුවකදී චෝදනා කළේය. එම ව්‍යාපාරය ලේකම් නාගස්තැන්නේ අරුණ හිමියෝ මේ බව පැවසූ අතර එදී ඒ හිමියෝ දැක්වූ අදහස්… “දැනට අපේ රටේ පාසල් වසා මාස 15ක් ගත වී ඇති අතර පන්ති කාමර අධ්‍යාපනය මුළුමනින්ම නැවතී ඇත. ඊට විකල්පයක් ලෙස ඔන්ලයින් අධ්‍යාපන ක්‍රමය හඳුන්වා දුන්නද තාක්ෂණික ගැටලු ඇතුලු නොයෙක් හේතු නිසා සිසුන් වැඩි ප්‍රමාණයකට මේ සමඟ එක්වීමට නොහැකි වී තිබේ. එමෙන්ම විවිධ ප්‍රායෝගික ක්‍රියාකාරකම් සිදුකිරීමට ද මේ වනවිට සිසුන්ට නොහැකිවී ඇත. උදාහරණයක් ලෙස සෞන්දර්ය විෂයයන්වලට අදාලව නර්තනය ආදිය මෙන්ම විද්‍යා විෂයන්වලට අදාලව විද්‍යාගාර මට්ටමින් පවත්වන්නා වූ ප්‍රායෝගික ක්‍රියාකාරකම්වලින් සිසුන් මුළුමනින්ම ඈත් වී ඇත. මේහි තවත් ගැටලුවක් වන්නේ සිසුන් නිවසටම වී සිටීම නිසා විවිධ මානසික රෝග සඳහා ගොදුරු වීමේ වැඩි ඉඩකඩක් තිබීමය. මෙම ගැටලුවට සිසුන්ට මෙන්ම ගුරුවරුන්ටත් මුහුණදීමට සිදුවී තිබේ. එනම් ඔවුන්ට අවශ්‍ය තාක්ෂණික මෙවලම් නොමැතිකම, තාක්ෂණික මෙවලම් තිබුනත් ඒ නිසි පරිදි හසුරුවා ගැනීමට තරම් ප්‍රමාණවත් දැනුමක් නොමැතිකම, නිවසටම වී සිටීම නිසා යහපත් මානසික සෞඛ්‍යයක් නොමැතිකම ආදි විවිධ හේතූන් නිසා අද වනවිට ගුරුවරුන් මෙම අර්බුදයේ කොටස්කරුවන් වී ඇත. තත්වය එසේ තිබියදී දැඩි ආර්ථික පීඩනයකට ලක්වී සිටින මෙරට ජනතාව කබලෙන් ළිපට වැටී ඇති මොහොතක තවදුරටත් පීඩාවට ලක් නොක‍ර මේ මොහොතේ අධ්‍යාපනය සම්බන්ධයෙන් මතු වී ඇති ගැටලු හඳුනාගෙන, ඒ සඳහා ප්‍රමුඛත්වයක් ලබාදී, එම ගැටලු විසඳීමට වත්මන් ආණ්ඩුවේ අධ්‍යාපන බලධාරීන් කටයුතු කළ යුතු යි”. මෙම මාධ්‍ය හමුව සදහා පාසල් සුරැකීමේ ජනතා ව්‍යාපාරයේ සභාපති යසරත්න දිසානායක, ජාතික සංවිධායක ගැමුණුවිජය කීර්ති හා උප සභාපති ධම්මික අලහප්පෙරුම යන අයද එක්වී සිටියහ.", "URL": "https://lankatruth.com/si/?p=118708", "Category": "පුවත්", "Parent URL": null}