{"Source": "Lankatruth", "Timestamp": "November 10, 2021", "Headline": "මාවනැල්ලේ මැර දේශපාලකයා අත්අඩංගුවට…", "News Content": "පසුගිය 03න් වනදා ගුරු – විදුහල්පති වැටුප් සටනට සහාය පළකරමින් කෑගල්ල, මාවනැල්ල කලාපයේ හිඟුල මෙඩේරිගම මහා විද්‍යාලයේ දෙමව්පියන් විසින් පවත්වන ලද විරෝධතාවයට කඩා වැදුණු සහ විද්‍යාලයේ ගුරුවරයෙකුට පහරදුන් මාවනැල්ල ප්‍රාදේශීය සභාවේ උප සභාපති කේ.ජී පියතිස්ස, මන්ත්‍රී පාලිත විමලසේන ඇතුළු තිදෙනා මාවනැල්ල පොලීසිය විසින් අත්අඩංගුවට ගෙන තිබේ. එම පහරදීමෙන් පසු මැර දේශපාලකයන් අත්අඩංගුවට නොගැනීමට එරෙහිව ගුරුවරු විසින් අවස්ථා දෙකකදීම මාවනැල්ල පොලිස්ථානය වටලමින් විරෝධතා දියත් කළ අතර පොලිස් ස්ථානාධිපති විසින් එම සිදුවීම අධිකරයට වාර්තා කර තිබුණේ, මැර දේශපාලකයා ඇතුළු මැරයන් අත්අඩංගුවට නොගෙන සමත මණ්ඩලයට යොමු කිරීම සඳහා යෝජනා කරමිණි. මෙම තත්වය රට තුළ තවත් අර්බුදයක් නිර්මාණය කිරීමේ කඩඉමකට පැමිණ තිබූ අතර මෙම දේශපාලකයන් අත්අඩංගුවට නොගත්තේනම් රට පුරාම පාසල්වල ගුරුවරු විදුහල්පතිවරු වර්ජනයක් දියත් කිරීමට වුවද තීරණ ගන්නා බව වෘත්තීය සමිති අවධාරණය කර තිබිණි. ඊයේ (09) දින මාවනැල්ල කලාපයේම පාසල්වල ගුරුවරු වර්ජනයක නිරතවූ අතර දහස් ගණනක ගුරුවරු විදුහල්පතිවරු පොලිස්ථානය ඉදිරිපිටට පැමිණ දැවැන්ත විරෝධතාවයක නිතරවූහ. එහිදී ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ සඳහන් කර සිටියේ අමන දේශපාලකයන් නිසා දරුවන්ගේ අධ්‍යාපනය කඩාකප්පල් කිරීමට වෘත්තීය සමිති සූදානම් නැති නමුත් පොලිසිය දේශපාලකයන් ඉදිරියේ මෙලෙස නිවට ලෙස කටයුතු කරන්නේනම් ඊට එරෙහි අවශ්‍ය ඕනෑම ක්‍රියාමාර්ගයක් ගන්නා බවය.", "URL": "https://lankatruth.com/si/?p=125661", "Category": "පුවත්", "Parent URL": null}