{"Source": "Lankatruth", "Timestamp": "January 25, 2021", "Headline": "කොරෝනා හේතුවෙන් ගම්පහ ඉඩම් කාර්යාලයත් වසා දමයි", "News Content": "ගම්පහ දිස්ත්‍රික් ඉඩම් ලියාපදිංචි කිරීමේ කාර්යාල කාර්ය මණ්ඩලයෙහි 15 දෙනෙකුට කොවිඩ් – 19 වෛරසය ආසාදනය වී ඇතැයි තහවුරු වීම හේතුවෙන් එම කාර්යාලය නැවත දැනුම් දෙන තුරු වසා දැමීමට පියවරගත් බව ගම්පහ දිසාපති සුනිල් ජයලත් මහතා පවසයි. එම කාර්ය මණ්ඩලයෙහි කිහිප දෙනෙකුට උණ සහිත රෝග ලක්ෂණ පෙන්නුම් කිරීම මත අද (25) සවස කාර්ය මණ්ඩලයේ 31 දෙනෙකු ක්ෂණික ප්‍රතිදේහ පරීක්ෂණයට ලක් කර තිබේ. ඉන් 10 දෙනෙකු ආසාදිතයින් බව හදුනාගෙන තිබේ. එම කාර්යාලයෙහි තවත් පිරිසක් ගම්පහ රෝහලේදී PCR පරීක්ෂණයට භාජනය කර ඇති අතර එහි දී පස් දෙනෙකු ආසාදිතයින් බවට තහවුරුවී ඇත. ඒ අනුව අද පස්වරුවේ එහි කාර්ය මණ්ඩලයෙහි 100 දෙනෙකු PCR පරීක්ෂණය සදහා යොමු කර තිබේ. මේ අතර අද දිනය වනවිට ගම්පහ සෞඛ්‍ය වෛද්‍ය නිලධාරී කොට්ඨාසයෙන් කොවිඩ් – 19 දෙවන රැල්ලෙන් ආසාදිතයින් 603 දෙනෙකු හමුවී ඇත.", "URL": "https://lankatruth.com/si/?p=109291", "Category": "කොවිඩ් -19 (කොරෝනා ) පුවත්", "Parent URL": null}