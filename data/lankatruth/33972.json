{"Source": "Lankatruth", "Timestamp": "May 8, 2017", "Headline": "අපේ රටේ පාලකයින්ට පරිසරය ගැන හැඟීමක් නැහැ – පසුගිය දශක 3ක් 4ක් තුළ ආණ්ඩු කරන ලද සංවර්ධනයේ ප‍්‍රතිඵල දැන් ජනතාවගේ හිස මත කඩා වැටෙමින් තිබෙනවා", "News Content": "ෙමෙරට පාලකයන්ට පරිසරය ගැන කිසිඳු හැඟීමක් නැති බවත් පහුගිය දශක 3,4ක කාලය ඇතුළත ආණ්ඩු විසින් කරන ලද අවිධිමත් සංවර්ධනයේ ප‍්‍රතිඵල දැන් ජනතාවගේ හිස මත කඩා වැටෙමින් තිබෙන බවත් ජනතා විමුක්ති පෙරමුණේ මධ්‍යම කාරක සභික, පාර්ලිමේන්තු මන්ත්‍රී, වෛද්‍ය නලින්ද ජයතිස්ස මහතා පවසයි. අද (08) පෙරවරුවේ පැලවත්ත බත්තරමුල්ල හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවැති මාධ්‍ය හමුවකදී ඒ මහතා මේ බව පවසා ඇත. එම මාධ්‍ය හමුව සඳහා ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න මහතා සහ ජවිපෙ හිටපු නාගරික මන්ත‍්‍රී කැළණි ගං මිටියාවත සුරැකීමේ සංවිධානයේ කැඳවුම්කරු අසිත නිරෝෂණ මහතාද සහභාගී වී සිටි අතර එහිදී දැක්වූ අදහස් පහතින් පළ වේ. පාර්ලිමේන්තු මන්ත්‍රී, වෛද්‍ය නලින්ද ජයතිස්ස මහතා… “මේ ආණ්ඩුව බලයට ආවට පස්සේ සංවර්ධනයේ නාමයෙන් ගේන බොහෝ දේශීය, විදේශීය ආයෝජන ව්‍යාපෘති පිළිබඳව තීන්දු, තීරණ ගන්නේ ආර්ථික කළමනාකරණ කමිටුව මගින්. සංවර්ධන ව්‍යාපෘති ජනතාවට, පරිසරයට හිතකරද අහිතකරද යන්න පිළිබඳව තීන්දු-තීරණ ගන්නා මධ්‍යම පරිසර අධිකාරිය, පහත් බිම් ගොඩකිරීමේ සංස්ථාව වැනි වගකිව යුතු ආයතනවල තීන්දු-තීරණ වෙනුවට ආර්ථික කළමනාකරණ කමිටුව මගින් කිසිදු පරිසර ඇගයීමකින් තොරව ව්‍යාපෘතිවලට අවසර දෙනවා. ඒ නිසාම විවිධ තැන්වල අර්බුද ගණනාවක් මතුවෙලා තිබෙනවා. තම භූමිය, පරිසරය ආරක්‍ෂා කර ගැනීම වෙනුවෙන් ජනතාව අරගල පටන් ගෙන තිබෙනවා. පහුගිය දශක 3,4ක කාලය ඇතුළත ආණ්ඩු විසින් කරන ලද අවිධිමත් සංවර්ධනයේ ප‍්‍රතිඵල දැන් ජනතාවගේ හිස මත කඩා වැටෙමින් තිබෙනවා. මීතොටමුල්ල, මීරියබැද්ද, කැළණි මිටියාවත ගංවතුර සිදුවීම වැනි සිදුවීම්වලින් ඒ බව තහවුරු වෙලා තිබෙනවා. ඒ මගින් ජනතාව වැළලිලා මිය යමින් තිබෙනවා. මේ සම්බන්ධයෙන් ජනතා විමුක්ති පෙරමුණෙත් අපි විශේෂ අවධානයක් යොමුකරලා තිබෙනවා. මේ වනවිට නැවතත් මොනරාගල, බදුල්ල ඉඩම් අක්කර දහස් ගණනක් කොම්පැනිවලට ලබාදීලා සිදුකරන පරිසර විනාශය පිළිබඳව රටේ අවධානය යොමුකරන්න අපි තීරණය කළා.” පාලකයින්ට කොම්පැනිවලට උක් පැණි රස වුනාට ජනතාවට තිත්තයි… ජවිපෙ මධ්‍යමකාරක සභික සමන්ත විද්‍යාරත්න මහතා… “පහුගිය ආණ්ඩුව 2006 ගේන්න හදලා අසාර්ථක වුණු ව්‍යාපෘතියක් වර්තමාන ආණ්ඩුව ඌව වෙල්ලස්සේ බින්තැන්නට ගේන්න හදනවා. මේ වනවිට උක් වගාකරන ව්‍යාපෘතියක් ආරම්භ කරන්න කැබිනට් අනුමැතිය අරගෙන කර්මාන්ත ශාලාවට මුල්ගල තියන්න යොදාගෙන තිබෙනවා. 2006 දෙසැම්බර් මාසයේ මිල්රෝයි ප‍්‍රනාන්දු කැබිනට් අනුමැතියක් අරගෙන ඌව වෙල්ලස්ස ඉඩම් අක්කර 65,000ක් බ්‍රිතාන්‍යයේ බූකර් ටේට් සමාගමට දෙන්න ගියා. මොනරාගල පැල්වත්ත සීනි කර්මාන්ත ශාලා ආරම්භ කළෙත් මේ සමාගමයි. 2006 මෙම ඉඩම් ලබාදීමට එරෙහිව ජනතා විරෝධයක් පැන නැගුණා. 2006-2007 වකවානුවේදී බිබිල, මැදගම, මඩුල්ල, බඩල්කුඹුර, රිදීමාලියද්ද, මීගහකිවුල, ලුණුගල, කන්දකැටිය, පදියතලාව, මහඔය යන ප‍්‍රදේශවලින් ඉඩම් අක්කර 65,000ක් දෙන්න ආණ්ඩුව කටයුතු කර තිබුණා. එයට විශාල විරෝධයක් පැන නැගුණා. උගතුන්, බුද්ධිමතුන් මහජන පෙත්සම් අත්සන් කළා. ජවිපෙ අපි පාර්ලිමේන්තුවේ එක්දින විවාදයක් පැවැත්වුවා. එදා ධර්මදාස බණ්ඩා ඇමතිවරයා තමයි ව්‍යාපෘතිය සම්බන්ධව කටයුතු කළේ. එදා නැවතුණු ව්‍යාපෘතිය අද නැවතත් ඇවිත්. මෙම ව්‍යාපෘතියේ ලංකාවේ නියෝජිතයා එදා වගේම අදත් අයි.එම්.එස්. හෝල්ඩින් සමාගමයි. නමුත් මේ ව්‍යපාෘතියේ බුකර් ටේට් සමාගම හංගන්න ආණ්ඩුව උත්සාහයක ඉන්නවා. මෙම ව්‍යාපෘතියෙන් උක් වගාවත් ගිනිසීරියා වගාවත් සහ කිරි ගම්මානත් යෝජනා කර තිබෙනවා. මුල් ව්‍යාපෘතියේ අක්කර 65,000 වෙනුවට දැන් අක්කර 62,500ක් යෝජනා කර තිබෙනවා. තායිලන්තය, චීන වැනි සමාගම් ගැනත් කියවෙනවා. මුල් ව්‍යාපෘතියේ නිල්ගල රක්‍ෂිතයෙන්, ගල්ඔය රක්‍ෂිතයෙන්, මාදුරුඔය රක්‍ෂිතයෙන් ඉඩම් ගන්න යෝජනා කර තිබුණා. දැන් ගල්ඔය, නිල්ගල අත්හැරලා මාදුරුඔය රක්‍ෂිතයෙන් ඉඩම් ගන්න යනවා. එදා ජනතා උද්ඝෝෂණ නිසා මේ සම්බන්ධයෙන් ආණ්ඩුවේ අවධානය යොමුවුණා. මේ ගැන සමීක්‍ෂණ කරන්න කමිටු පත්කළා. 2006 මාර්තු මාසයේ ක්ෂේත‍්‍ර නිරීක්‍ෂයක් කළා. එම නිරීක්‍ෂණයට අනුව අයි.එම්.එස්. හෝල්ඩින් සමාගම ඉල්ලලා තිබුණු නිල්ගල, ගල්ඔය සහ මාදුරුඔය රක්‍ෂිතයෙන් ඉඩම් ලබාදීම ප‍්‍රතික්ෂේප කරලා තිබුණා. ගල්ඔය ඖෂධ සම්පත් සහ සවානා තෘණ භූමියකින් සමන්විත වූ නිසාත් ගල්ඔය රක්‍ෂිතය තැනිතලා භූමියක් සහ ඉඟනියාගල ජල පෝෂක ප‍්‍රදේශයක් වීම නිසාත් ගල්ඔය පෝෂණය කරන මීගල මහවෙල, වලහතැන්නකඳුර සීතලකඳුර, දහමල්ඔය. වැනි ජල ධාරා නිසාත් ඉඩම් ලබාදීම ප‍්‍රතික්ෂේප කළා. මාදුරුඔයේ ජල පෝෂක ප‍්‍රදේශයක් බැවින් සහ ස්වභාවික වන ආවරණයක් නිසාත් මාදුරුඔය රක්‍ෂිතයෙන් ඉඩම් ලබාදීම ප‍්‍රතික්ෂේප කළා. මාදුරුඔය රක්‍ෂිතයෙන් එදා ලබාදීමට යෝජනා වූ ඉඩම් අක්කර 373ක ප‍්‍රදේශයක් දැන් ගෙනත් තිබෙන ව්‍යාපෘතියේ අඩංගු වෙනවා. කර්මාන්ත ශාලාව හදන්න යෝජනා කරලා තිබෙන්නේ එම ප‍්‍රදේශයේයි. වන රක්‍ෂණ දෙපාර්තමේන්තුවේ නිලධාරීන් මේ ප‍්‍රදේශය දෙන්න බැහැ කිව්වා. නමුත් මේ ආණ්ඩුව වෙන වෙන වාර්තා හදලා ඉඩම් ටික බදු දෙන්න යනවා. මීට කලින් ඇමරිකානු ඩෝල් සමාගමට ලබාදුන් ඉඩම්වලින් කිසිදු බදු මුදලක් මේ වනතෙක් අයකරගෙන නැහැ. එසේ තිබියදී තමයි මේ විදිහට ඉඩම් විදේශ සමාගම්වලට ලබාදෙන්න යන්නේ. ඒ විතරක් නෙවෙයි මෙම ප‍්‍රදේශවල පුරාවිද්‍යාත්මක වටිනාකමත් තිබෙන පුරාවස්තු තිබෙනවා. නිල්ගල, දඹාන වැනි ප‍්‍රදේශවල අපේ පැරණි මුතුන්මිත්තන් ජීවත් වූ නිසා ප‍්‍රාග් ඓතිහාසික වටිනාකමක් තිබෙනවා. බ්‍රිතාන්‍ය අධිරාජ්‍යවාදීන්ට එරෙහිව පළමු වෙඩි මුරය පත්තු වුණේ ඌව වෙල්ලස්ස කැරැල්ලෙන්. එසේ තිබියදී ඌව වෙල්ලස්සේ ඉඩම් අද බ්‍රිතාන්‍ය කොම්පැනිවලටම ලබාදෙන්න යනවා. එම ප‍්‍රදේශයේ කටාරම් සහිත ලෙන්, ස්වභාවික ලෙන් පැරණි ගොඩනැගිලි අවශේෂ, ස්ථූප ගොඩනැගිලි, පැරණි වැව් පිහිටි ස්ථාන, පැරණි සොහොන් කොටස් සහ පැරණි ගල්බැමි යන පුරා විද්‍යාත්මකව හඳුනාගත් ස්ථාන රැසක් තිබෙනවා. මේවා පිළිබඳව සියුම් පුරාවිද්‍යාත්මක ගවේෂණයක් කරනවා වෙනුවට මෙම ප‍්‍රදේශ ඩෝසර් කරලා කර්මාන්ත ශාලාවක් හදන්න ඉඩ දීලා තිබෙනවා. ජූනි 05 වැනිදා පරිසර දිනය දවසේ අපේ රටේ පරිසර ඇමති වන මෛත්‍රීපාල ජනාධිපතිවරයා පරිසරයම විනාශ කරන ව්‍යාපෘතියකට මුල්ගල තියන්න යනවා. ඒක සමහර විට තවත් ලෝක වාර්තාවක් වේවි. අපි කියනවා ජනාධිපතිතුමාට මේ පරිසර විනාශකාරි ව්‍යාපෘතියට මුල්ගල තියන්න එන්න එපා කියලා. ආණ්ඩුව මේ කොම්පැනිවලට ඉඩම් දෙන්න යන්නේ හංගලා. ආණ්ඩුව කියන්නේ ගොවියන්ට කැමති නම් උක් වගා කරන්න පුළුවන් කියලා. මීට කලින් පැල්වත්තේ, සෙවනගල, හිඟුරාන, කන්තලේ උක් වගා කෙරුවේ ආණ්ඩුවේ ඉඩම්වලයි. ගොවියන්ගේ පෞද්ගලික ඉඩම් උක් වගාකරන්න දුන්නේ නැහැ. ව්‍යාපෘති වාර්තාවට අනුව මෙම සම්පූර්ණ ව්‍යාපෘතියට රුපියල් කෝටි 2,800ක් වෙන්කර තිබෙනවා. පිටරට සමාගම් මේ තරම් මුදලක් යොදලා පාඩු ලබන්න කර්මාන්ත ශාලා හදන්නේ නැහැ. ඒ නිසා ආණ්ඩුව මෙම ව්‍යාපෘතිය ක්‍රියාත්මක කිරීමේ අරමුණින් ගොවියන්ට ඉඩම් බෙදා දීමත් යෝජනා කරනවා. ඒ කියන්නේ ආණ්ඩුව කෙහෙන් හෝ ඉඩම් ලබාගන්නවා කියන එකයි. එක ගොවියෙක් සඳහා හෙක්ටයාර දෙක හමාරක ඉඩම් කැබැල්ලක් ලබාදෙන්න නියමිතයි. මහඔය, පදියතලාව, බදුල්ල, රිදීමාලියද්ද, මහියංගනය, ලුණුගල, මොනරාගල, බිබිල, මඩගල්ල යන ප‍්‍රදේශවලින් ඉඩම් ලබාගන්න ආණ්ඩුව සැලසුම් කර තිබෙනවා. මෙම ව්‍යාපෘතියේ ඉලක්කය ගොවි පවුල් 8,000ත් 10,000ත් අතර ප‍්‍රමාණයක්. ඒ අනුව හෙක්ටයාර් 25,000ක (අක්කර 62,500) මෙම ව්‍යාපෘතිය සඳහා ඉඩම් ලබාගන්න නියමිතයි. ගොවියන්ට ඉඩම් ලබාදීමේ ප‍්‍රධාන කොන්දේසියක් වන්නේ මෙම ඉඩම් කැබැල්ලේ හෙක්ටයාර 2ක ප‍්‍රමාණයේ අනිවාර්යයෙන් උක් වගා කිරීමයි. අපේ රටේ ගොවි ජනතාව කොම්පැනියක කුලී කම්කරුවන් කරන්නයි මේ ආණ්ඩුව හදන්නේ. 80 දශකයේ පැල්වත්ත, සෙවනගල, හිඟුරාන ප‍්‍රදේශවල කරපු දේම අදත් කරන්න හදනවා. කොන්දේසිවලට යටත් නැති ගොවි ජනතාව ඉඩමෙන් එලවලා දානවා. අපි මේ සමාගමට එදත් කිව්වා, උක් වගා කරන්න ඕන නම් කන්තලේට යන්න කියලා. කන්තලේ ජලාශයෙන් උක් වගා කරන්න වතුර දෙනවා. ඕන තරම් පහසුකම් තිබෙනවා. සේනානායක සමුද්‍රයෙන් වතුර දෙන හිඟුරානට යන්න කිව්වා. උඩවලව ජලාශයෙන් වතුර දෙන සෙවනගලට යන්න කිව්වා. නමුත් ඒ සමාගම් එම ප‍්‍රදේශවලට යන්නේ නැහැ. ඔවුන්ගේ ඉලක්කය රක්‍ෂිත ඉඩම් අල්ලා ගැනීමයි. එම ප‍්‍රදේශවල උක් වගා කරන්න වතුර නැහැ. නළ ලිං ගහලා තමයි වතුර ගන්න හදන්නේ. එම ව්‍යාපෘතියට දිනකට වතුර ලීටර් විසිනවලක්ෂ අසූදහසක් ( 2,980,000) ඕන වෙනවා. නළ ලිං ගහලා වතුර ගත්තාම මාදුරුඔය ඉහත්තෑවට මොකද වෙන්නේ? පහුගිය කාලයේ ගෙනාපු උක් වගා කිරීමේ ව්‍යාපෘති නිසා මේ වනකොට තණමල්විලට, බුත්තලට, බොන්නවත් වතුර නැතිවෙලා. දැන් මේ ප‍්‍රදේශවලටත් උක් ව්‍යාපෘති ගෙනල්ලා ජනතාවට බොන්න තියෙන වතුර ටිකවත් නැති කරන්නයි මේ ආණ්ඩුව හදන්නේ. උක් වගාව කොම්පැනිවලට, ආණ්ඩුවේ පාලකයින්ට පැණි රස වුණාට ජනතාවට තිත්තයි. උක්ගහ කියන්නේ පොළොවේ තියෙන වතුර ටික උරලා සීනි හදන ගහක්. එයින් විශාල පරිසර හානියක් සිදුවෙනවා. දැනට ලංකාවේ ඉඩම් අක්කර 40,000ක ප‍්‍රමාණවක්වත් උක් වගාවට යට කර නැහැ. එසේ තිබියදී තවත් අක්කර 62,500ක අලුතින් උක් වගා කරන්න හදනවා. මේ ප‍්‍රදේශයේ උක් වගාව සඳහා නළ ලිං 30,000ක් පමණ අවශ්‍ය වෙනවා. මේ නිසා වාරි කර්මාන්තවලට ඉදිරියේදී විශාල බලපෑමක් එල්ල වෙනවා. මේ ප‍්‍රදේශවල හේන්, කුඹුරු, ගෙවතු වගාකරන ගොවීන්ගේ ශ‍්‍රමය සූරාකන්නයි මේ කොම්පැනි බලාගෙන ඉන්නේ. බහුජාතික සමාගම්වලට අපේ රටේ ජනතාව බිලි දිය යුතු නැහැ. ආණ්ඩුව කියනවා මේ ව්‍යාපෘතියෙන් විශාල ලාභයක් රටට එනවා කියලා. ඒක බොරුවක්. සාමාන්‍යයෙන් හෙක්ටයාරයකින් වාර්ෂිකව උක් ලබාගත හැක්කේ ටොන් 65යි. හෙක්ටයාර් දෙකකට ටොන් 130යි. උක් ටොන් එකක් සාමාන්‍ය මිල රුපියල් 5000යි. වගාව නෙළිය හැක්කේ වසරකට එක් වරක් පමණයි. හෙක්ටයාර් දෙකක උක් වගාව සඳහා ගොවීන් 07 දෙනෙකුගේ ශ‍්‍රමය අවශ්‍ය වෙනවා. ඒ අනුව එක ගොවියෙකුගේ දිනක ආදායම වන්නේ රුපියල් 254යි. උක් ටොන් 130 සඳහා රුපියල් 5000 ගණනේ වාර්ෂික ආදායම දින 365න් බෙදා, 7න් බෙදු විට එක් ගොවියෙකුගේ දිනක ආදායම ලැබෙනවා. මේකද මේ ආණ්ඩුව කියන සංවර්ධනය? අපේ රටේ තිබෙන්නේ කුඩා භූමි ප‍්‍රමාණයක්. එම භූමිය කළමනාකරණය කරලා අඩු පරිසර හානියකින් වැඩි ලාභයක් ලබාගන්න ආණ්ඩුව කටයුතු කළ යුතුව තිබෙනවා. සංවර්ධනය පරිසර මිතුරු සහ පරිසර සතුරු ලෙස වර්ග කොට තිබෙනවා. අපේ රටේ පාලකයෝ යෝජනා කරන්නෙම පරිසර සතුරු සංවර්ධනයයි. නමුත් ඒ සංවර්ධනය පාලකයින්ට මිතුරුයි. උමාඔය ව්‍යාපෘතිය, කොළඹට ගේන මෙගා ව්‍යාපෘති පරිසර සතුරු සංවර්ධනයයි. පරිසරය විනාශ කරලා දිනක ආදායම ඩොලර් 02ටත් අඩු ආදයමක් ගේන ව්‍යාපෘති තමයි ආණ්ඩුව යෝජනා කරන්නේ. නමුත් අගමැතිවරයාම කියනවා අපේ රටේ ජනතාවගෙන් 48%ගේම දිනක ආදායම ඩොලර් 02ට අඩුයි කියලා. ඒ විතරක් නෙවෙයි, අපේ රටේ අලි මිනිස් ගැටුම එන්න එන්නම වැඩියි. මේකට හේතුව අලින්ගේ වාසභූමි මිනිසුන් විසින් ආක‍්‍රමණය කිරීමයි. පාලකයින් කොයි තරම් අලි වැටවල් ගැහුවත් මේකට විසඳුමක් නැහැ. පැල්වත්ත, හිඟුරාන, කන්තලේ අලි ගහලා මිනිස්සු මැරෙනවා. මේ ප‍්‍රදේශවලට අලි එන්නේ උක් වගාව නිසයි. බුත්තල, වැල්ලවාය, තණමල්විල මිනිස් ජීවිත අහිමි වෙන්නේ උක් පැණි රසට වල් අලි ඇදී එන නිසයි. ආණ්ඩුව දැන් උක් වගා කරන්න යෝජනා කරන ඇකිරියන්කුඹුර ප‍්‍රදේශයත් අලි කොරිඩෝ එකක් ලෙසයි හඳුනාගෙන තිබෙන්නේ. ඒ ප‍්‍රදේශයේ උක් කර්මාන්ත ශාලාවක් දානවා කියන්නේ අනෙක් ප‍්‍රදේශවල අලි මාදුරුඔය ප‍්‍රදේශයටත් එනවා කියන එකයි. ඉදිරියේදී එම ප‍්‍රදේශවල ජනතාවටත් වල් අලි ප‍්‍රශ්නය එන්න නියමිතයි. අද මේ ව්‍යාපෘතිය ගේනන මැදිහත්වෙලා ඉන්න ලක්‍ෂ්මන් සෙනෙවිරත්න එදා මහින්ද රාජපක්‍ෂ මේක ගේනකොට විරුද්ධ වුණා. ජනතා විමුක්ති පෙරමුණ ලෙස අපිත් එදා මේකට එරෙහිව සටන් කළා. එදා එම ව්‍යාපෘතියට එරෙහිව ලක්‍ෂ්මන් සෙනෙවිරත්න කරපු කතාව හැන්සාඩ් එකේ තියෙනවා. එදා විරුද්ධව සටන් කරපු ලක්‍ෂ්මන් සෙනෙවිරත්න අද මේ ව්‍යාපෘතිය ගේන්නේ ඇයි? අපි මේ ගැන පාර්ලිමේන්තුවේ විවාදයක් දාලා තියෙනවා. අපි ඒකෙදී අහනවා එදා නුසුදුසු එක අද සුදුසු වෙන්නේ කොහොමද කියලා. ලක්‍ෂ්මන් සෙනෙවිරත්නට කුට්ටියක් ලැබුණද? අපි එදා ඌව වෙල්ලස් ජන අයිතීන් සුරැකීමේ සංවිධානයක් ගොඩනැගුවා. අදටත් ඒ සංවිධානය තිබෙනවා. ඒ සංවිධානය නැවතත් සටනක් ආරම්භ කරනවා. එදා මේ රටේ ජනතාව අත්සන් දෙලක්‍ෂයක් මෙම ව්‍යාපෘතියට එරෙහිව එකතු කළා. එවැනි ජනතා විරෝධයක් තිබියදී මේ ව්‍යාපෘතිය ගෙන්න හදන්නේ ඇයි? අපි මීට අවුරුදු 10කට කලින් පාර්ලිමේන්තුවේ මේකට විරුද්ධව කතා කළා. සම්මන්ත‍්‍රණ තිබ්බා. උද්ඝෝෂණ කළා. පෙත්සම් අත්සන් කළා. පොත් ගැහුවා. දැන් අවුරුදු 10කට පස්සෙත් නැවතත් ඒවා එළියට ගන්න සිදුවෙලා තිබෙනවා. අපි මේ ව්‍යාපෘතිය ගේන්න ඉඩ දෙන්නේ නැහැ ඊට එරෙහිව දැවැන්ත ජනතා විරෝධතාවයක් ගොඩනගනවා. හැමදාම අපිට කියන දෙයක් තමයි ජේ.වී.පී. එක හැම දේටම විරුද්ධ වෙනවා, විකල්පයක් යෝජනා කරන්නේ නැහැ කියලා. මේ උක් ව්‍යාපෘතිය වෙනුවට ඕන තරම් විකල්ප තිබෙනවා. බිබිල දොඩම්වලට ප‍්‍රසිද්ධයි. දැන් දොඩම් වගාව විනාශ වෙලා ගිහින්. එම ප‍්‍රදේශවල ගම්වලට නම් තිබෙන්නේ දෙහිගම, දොඩම්ගල්ල, දොඩම්වත්ත වැනි ඇඹුල් සහිත නම්. එම ප‍්‍රදේශවල දෙහි, දොඩම්, නාරං, අන්නාසි, පැපොල්, රඹුටන්, වැනි වගාවන් ආරම්භ කළ හැකියි. කළු ගම්මිරිස් කිලෝවක් රුපියල් 1,500යි. සුදු ගම්මිරිස් වගා කරලා අපනයන කරන්න පුළුවන් නම් කිලෝ එක රුපියල් 8,000ට දෙන්න පුළුවන්. කුරුඳු, රබර් වගා කරන්න පුළුවන්. එම කිසිම වගාවක් පරිසරයට, සතුන්ට අහිතකර වෙන්නේ නැහැ. මේ වගාවන්වලින් ගොවියන්ට විශාල ලාභ ගන්න පුළුවන්. හැබැයි පාලකයින්ට ලාභ ගන්න බැරි නිසා කොම්පැනිවලට ඉඩම් දෙන්න යනවා. පාලකයින්ට ඩොලර්, යුරෝ එන්නේ කොම්පැනිවලට උදව් කළාම. මේ ආණ්ඩු පහුගිය කාලේ මුං ඇට, රට මෑ, කව්පි, අත්තික්කා, දොඩම්, ලංකාවට ආනයනය කළා. ජමනාරං, සියඹලා, මිරිස් පවා අපේ රටට ආනයනය කළා. මේවා වෙනුවෙන් රුපියල් කෝටි ගණන් වියදම් කරලා තිබෙනවා. මේවා ලංකාවේ වගා කළොත් ගොවියන්ට විශාල ලාභයක් ගන්න පුළුවන්. ඒ නිසා අපි පසුගියදා මේ ප‍්‍රදේශවල ජනතාව රැස් කරලා මෙම ව්‍යාපෘතිය ගැන දැනුවත් කළා. නැවතත් අපි ප‍්‍රබල සංවිධානයක් ගොඩනගනවා. ඌව වෙල්ලස්සේ එක් බිම් අඟලක්වත් කොම්පැනිවලට දෙන්න අපි ඉඩ දෙන්නේ නැහැ. මේ ගැන ලක්‍ෂ්මන් සෙනෙවිරත්නට ජනතාව හූ කියලා පැන්නුවා. මේවා ජනතාවට අයිති සම්පත්. ඒ සම්පත් බහුජාතික සමාගම්වලට දෙන්න අපි ඉඩ දෙන්නේ නැහැ.” නලින්ද ජයතිස්ස මහතා මාධ්‍යවේදීන් නැගූ ප‍්‍රශ්නවලට පිළිතුරු දෙමින්… “මේ අණ්ඩුවට ලැබුණු ජන වරම වුණේ දූෂිතයින්ට දඬුවම් දීමයි. මෛත්‍රීපාල සිරිසේන මහත්තයාට දූෂිතයින්ට දඬුවම්දීමට ලැබුණු ජන වරම අනුවයි එෆ්.සී.අයි.ඩී. හැදුවේ. ඒ මගින් සිදු කෙරුණේ දූෂිතයන්ට එරෙහිව පැමිණිලි සකස් කිරීම, ලිය කියවිලි සකස් කිරීම කාර්යක්‍ෂම කිරීමයි. මුල් කාලයේ එෆ්.සී.අයි.ඩී. වේගයෙන් කටයුතු කළා. නමුත් මෑත කාලයේ සිට එම ආයතනයට දේශපාලන බලපෑම් එල්ල වුණා. දූෂිතයන්ට එරෙහිව නඩු පැවරීම ප‍්‍රමාද වුණා. ඇතැම් දූෂිතයන්ට එරෙහිව ලිපි ලේඛන අගමැති කාර්යාලයට ගත්තා. දැන් එම දේශපාලන බලපෑම වැඩි වෙලා එෆ්.සී.අයි.ඩී.ය වහලා දාන්න හදනවා. ඒ විතරක් නෙවෙයි එහි සේවය කළ නිලධාරීන්ට අවලාද නගන්න ආණ්ඩුව කටයුතු කරමින් තිබෙනවා. දැන් මේ ආණ්ඩුව තමන්ට ලැබුණු ජනවරම පැත්තකට දාලා තමන්ගේ අරමුණුවලට කටයුතු කරන්න පටන් අරනෙ තියෙනවා. මේ ආණ්ඩුව බලයට පත්වෙන කොට නාස්තිය අඩු කරනවා කිව්වා. හිටපු ජනාධිපතිවරයාගේ 1,500ක් තරම් විශාල වාහන සංචිතය ගැන විවේචන කළා. ඇමති මණ්ඩලයේ බර ගැන කිව්වා. නමුත් දැන් අවස්ථා ගණනාවකදීම වාහන ගේන්න පරිපූරක ඇස්තමේන්තු දාලා තිබෙනවා. එක වෙලාවක මන්ත්‍රීවරුන්ට වාහන ගේන්න කෝටි 119ක් වෙන් කළා. තවත් අවස්ථාවක ඇමතිවරුන්ට වාහන ගේන්න කෝටි 57ක් වෙන් කළා. දැන් ඇමතිවරු කිහිපදෙනෙක්ට වාහන සඳහා කෝටි 33ක පරිපූරක ඇස්තමේන්තුවක් ඉදිරිපත් කරලා තිබෙනවා. මීට පෙර අගමැතිවරයාට වෙඩි නොවදින වාහන 2ක් ගේනන රුපියල් කෝටි 60ක් වෙන් කර ගතත්තා. ජනාධිපතිවරයාට වාහන ගේන්න කෝටි 60ක් වෙන්කරගත්තා. පහුගිය ආණ්ඩුවට තිබුණු සුපුරුදු රථ ගායම මේ ආණ්ඩුවටත් හැදිලා. මීතොටමුල්ලේ මියගිය පුද්ගලයෙකුට රුපියල් ලක්‍ෂයක් දෙන්න අදිමදි කරන ආණ්ඩුව රථ ගායට කෝටි ගණන් ඇස්තමේන්තු දානවා. කිසිම මන්ත්‍රීවරයෙක් ත්‍රීවීල් රථයක බර කරත්තයක යන්න ඕන කියලා අපි කියන්නේ නැහැ. හැම මන්ත්‍රීවරයෙකුටම තමන්ට ඕන සැප වාහනයක් ගන්න වාහන බලපත‍්‍රයක් දෙනවා. ඒ වාහනය තිබියෙදී තමයි අමාත්‍යාංශ වියදමින් ලක්‍ෂ 350ක 400ක 450ක වාහන ගේන්න හදන්නේ. අගමැතිවරයා ණය බර ගැන නිතර කතා කරනවා මුදල් ඇමතිතුමා ලක්‍ෂ ගණන් විදයම් කරලා පත්තරවල ඇඩ් දාලා ණය බර ගැන ජනතාව දැනුවත් කරනවා. එහෙම තිියෙද්දී ඇමතිවරුන්ට වාහන ගෙන්වන්න කෝටි ගණන් වියදම් කරනවා. මේ ඇමතිවරුන්ගේ වාහන උන්මාදය සුව කරනකම් එම නාස්තිය වළක්වන්න පුළුවන්කමක් නැහැ.”", "URL": "https://lankatruth.com/si/?p=33972", "Category": "පුවත්", "Parent URL": null}