{"Source": "Lankatruth", "Timestamp": "June 19, 2021", "Headline": "අධ්‍යාපනයට නැති බර පොලිසියට තියයි… අලුතින් පොලිසි 197ක්", "News Content": "ශ්‍රීලංකා පොලිස් දෙපාර්තමේන්තුවට අලුතින් පොලිස් ස්ථාන 197ක් ස්ථාපිත කිරීමට කටයුතු යොදා ඇති බව මහජන ආරක්ෂාව පිළිබඳ කැබිනට් අමාත්‍ය සරත් වීරසේකර මහතා පවසයි. මහජනතාවට පොලිස් පැමිණිලි කිරීමේදී ඇතිවන අපහසුතා මඟහරවා ගනිමින් පහසුවෙන් පැමිණිලි කිරීම සඳහා නව පොලිස් ස්ථාන ආරම්භ කිරීමට නියමිත බවයි. එම වැඩපිළිවෙල යටතේ පොලිස් ස්ථාන 57ක් දැනටමත් ස්ථාපිත කර ඇති බවත්, ඉතිරි පොලිස් ස්ථානද හැකි ඉක්මනින් ස්ථාපිත කිරීමට කටයුතු කරන බවත් ඇමතිවරයා පවසයි. නව පොලිස් ස්ථාන හරහා මහජනතාව සමඟ පොලිසිය වැඩි වැඩියෙන් සම්බන්ධ වන විට අපරාධ කිරීමට සමාජයේ පවතින ඉඩ ඇහිරෙන බවද රජයේ ප්‍රවෘත්ති දෙපාර්තමේන්තු පරිශ්‍රයේ ඊයේ (18) දින පැවති ප්‍රවෘත්ති සාකච්ඡාවකදී ඇමතිවරයා වැඩිදුරටත් පවසා තිබේ. සමාජයක අපරාධ අඩු කිරීමටත් නීතිගරුක, විනයගරුක, ශික්ෂණයක් සහිත පුරවැසියන් බිහි කිරීමටත් අපේ රටේ අධ්‍යාපන පද්ධතිය ම﻿ඟින් විශාල කාර්යභාරයක් ඉටුකරනු ලබයි. කොවිඩ් වසංගතය රට පුරා පැතිරීම හමුවේ මෙරට පාසල් අධ්‍යාපනය මෙන්ම උසස් අධ්‍යාපනයද කඩා වැටී ඇති අතර ඔන්ලයින් අධ්‍යාපන පහසුකම් අහිමි වීමෙන් සිසුන් මෙන්ම දෙමාපියන්ද අතිශය පීඩාවට පත්ව සිටී. එවන් පසුබිමක අධ්‍යාපන පද්ධතිය ශක්තිමත් කරනවා වෙනුවට ආණ්ඩුව අලුතින් පොලිසි කොපමණ ප්‍රමාණයක් ඉදිකරනු ලැබුවත් මහජන ආරක්ෂාව, නීතිගරුක සමාජයක් ගොඩනැගිය නොහැකි බව දේශපාලන විශ්ලේෂකයෝ පවසති.", "URL": "https://lankatruth.com/si/?p=118165", "Category": "පුවත්", "Parent URL": null}