{"Source": "Lankatruth", "Timestamp": "June 8, 2020", "Headline": "පෞද්ගලික වෛද්‍ය විද්‍යාලය සම්බන්ධයෙන් ආණ්ඩුව පැහැදිලි කළයුතුයි", "News Content": "දැනට වසර 1 1/2කට පෙර සිට එංගලන්තයේ ඇබර්ඩ්න් විශ්වවිද්‍යාලය හා ශ‍්‍රී ලංකාවේ ආසිරි රෝහල ඒකාබද්ධ වී වෛද්‍ය උපාධි පිරිනැමීමේ සූදානමක් තිබෙන බවට ස්කොට්ලන්තයේ ඇබර්ඩ්න් විශ්වවිද්‍යාලයේ නිල වෙබ් අඩවියේ සඳහන් වන බවත් මේ සම්බන්ධයෙන් අධ්‍යාපන අමාත්‍යාංශය, වෛද්‍ය සභාව පැහැදිලි කිරීමක් කළ යුතු බවත් සමස්ත ලංකා වෛද්‍ය නිලධාරී සංගමයේ ලේකම් වෛද්‍ය ජයන්ත බණ්ඩාර මහතා ඊයේ (07) මාධ්‍ය හමුවක් පවත්වමින් පැවසී ය. මෙම විශ්වවිද්‍යාලය සඳහා බඳවාගැනීමේ දින 2020 මැයි 31 දින අවසාන දිනය යොදා ඇති බවත් මේ සඳහා සිසුන් ලියාපදිංචි වීම සම්බන්ධයෙන් තොරතුරු ආණ්ඩුව පැහැදිලි කළ යුතු බවත් මෙහිදී වෛද්‍ය ජයන්ත බණ්ඩාර පැවසීය. එසේම වසර 02ක් ස්කොට්ලන්තයේදීත් තවත් වසර 03ක් ශ‍්‍රී ලංකාවේදීත් ලෙස මෙම වෛද්‍ය උපාධිය සඳහා කාලසීමාව යොදා ඇති බවත් පවසන ඔහු සයිටම් වෛද්‍ය උපාධිය ශ‍්‍රී ලංකාවෙ පිළිගන්නෙ නැති තත්වයක් තුල එම ශිෂ්‍යයන්ට විශාල අසාධාරණයකට මුහුණ පෑමට සිදු වූ බවත් මේ ආණ්ඩුව, වෛද්‍ය සභාව හෝ උසස් අධ්‍යාපන අමාත්‍යාංශය මේකට අනුමැතිය ලබාදී තිබේද නැත්ද යන්න වහාම ප‍්‍රකාශ කළ යුතු බවද ඔහු මෙහිදී පැවසීය. එමෙන්ම මෙම උපාධි ප‍්‍රදානය තවත් සයිටම් එකක් බවට පත්වීමට ඉඩ ඇති බවද ලංකාවෙ නීති රීති අනුව මෙම වෛද්‍ය උපාධිය සඳහා තවම ශිෂ්‍යයින්ට ලියාපදිංචිවීමට නොහැකි බවත් වෛද්‍ය ජයන්ත බණ්ඩාර මහතා මෙහිදී පැවසීය. මෙම මාධ්‍ය හමුව සඳහා සමස්ත ලංකා වෛද්‍ය නිලධාරී සංගමයේ විධායක සභික වෛද්‍ය ප‍්‍රගීත් ආතාවුද මහතා ද සහභාගී විය.", "URL": "https://lankatruth.com/si/?p=93916", "Category": "පුවත්", "Parent URL": null}