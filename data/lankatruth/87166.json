{"Source": "Lankatruth", "Timestamp": "December 12, 2019", "Headline": "බ්‍රිතාන්‍යයේ මහමැතිවරණය අද", "News Content": "එක්සත් රාජධානියේ මහමැතිවරණය අද(12) පැවැත්වේ. මෙම මහමැතිවරණය බ්‍රිතාන්‍යයේ වසර 4ක් තුළ පැවැත්වෙන තෙවැනි මහමැතිවරණයයි. සාමාන්‍ය ක්‍රමවේදය අනුව වසර 5කට වරක් මහමැතිවරණයක් පැවැත්වුව ද 2015 වසරෙන් පසු අද පැවැත්වෙන්නෙ තෙවැනි මහමැතිවරණයයි. බ්‍රිතාන්‍ය පාර්ලිමේන්තුවේ උත්තර මන්ත්‍රී මණ්ඩලය සහ නියෝජිත මන්ත්‍රී මණ්ඩලය ලෙස කොටස් දෙකක් පවතින අතර මහමැතිවරණයකදී නියෝජිත මන්ත්‍රී මණ්ඩලයට මන්ත්‍රීවරුන් තෝරාපත්කරගනියි. මෙවර මැතිවරණය සඳහා ඡන්දය ප්‍රකාශකිරීමට මිලියන 46ක ජනතාවක් සුදුසුකම් ලබා තිබෙන අතර ඡන්ද කොට්ඨාස 650ක මැතිවරණය පැවැත්වේ. මහමැතිවරණය සඳහා ඉදිරිපත්ව තිබෙන සමස්ත අපේක්ෂකයන් ගණන 3,322 කි. තනි ආණ්ඩුවක් පිහිටුවීමට බ්‍රිතාන්‍ය පාර්ලිමේන්තුවේ ආසන 326ක බහුතරයක් දිනාගත යුතු අතර අවසන් වරට පැවැති මහ මැතිවරණයේදී කන්සවටිව් පක්ෂය ආසන 318ක් දිනාගත් අතර කම්කරු පක්ෂයට දිනාගත හැකි වූයේ ආසන 262ක් පමණි. ස්කොට්ලන්ත ජාතික පක්ෂය ආසන 35ක් දිනාගැනීමට සමත්විය. මහමැතිවරණයෙන් බලයට පත්වෙන පක්ෂයෙන් අග්‍රාමාත්‍යවරයා තෝරා පත්කරගන්නා අතර ඔහු හෝ ඇය බ්‍රිතාන්‍යයේ දෙවැනි එලිසබෙත් රැජිනයේ උපදෙස් පිළිපැදීමට බැදී සිටියි. මැතිවරණයේ ප්‍රධාන අගමැති අපේක්ෂකයන් වී සිටින්නේ කන්සවෙටිව් පක්ෂයේ නායක හිටපු අග්‍රාමාත්‍ය බොරිස් ජොන්සන් සහ කම්කරු පක්ෂයේ නායක සහ හිටපු විපක්ෂ නායක ජෙරම් කෝබින් ය. නමුත් ජනතාව ඔවුන් දෙදෙනා කෙරෙහි එතරම් උනන්දුවක් නොපෙන්වන බව ද විදෙස් මාධ්‍ය වාර්තා කර ඇත.", "URL": "https://lankatruth.com/si/?p=87166", "Category": "විදෙස් පුවත්", "Parent URL": null}