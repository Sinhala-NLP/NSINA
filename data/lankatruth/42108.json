{"Source": "Lankatruth", "Timestamp": "October 6, 2017", "Headline": "රවී, රනිල්ගේ සහ කබීර්ගේ කරමුලින් අල්ලයි", "News Content": "තමා ලබාදුන් උපදේස් ක්‍රියාත්මක කිරීමේ දී මහ බැංකුව නිසි අයුරින් ක්‍රියාත්මක වී නොමැති බවත් මහ බැංකුව කළ වරදක් තමන් මත පැටවීම සාධාරණ නොවන බවත් තමා මුදල් ඇමතිව සිටි සමයේ මහ බැංකුව ඇතුළු අනෙකුත් බැංකු තමාගේ විෂය පථයෙන් බැහැරව තිබූ බවත් රවී කරුණානායක මහතා ප්‍රකාශ කර තිබේ. මහ බැංකු බැඳුම්කර නිකුතුවේ දී අඩු ලංසු ඉදිරිපත් කරන්නැයි රජයේ බැංකුවලට එවකට සිටි මුදල් ඇමැති රවි කරුණානායක මහතා උපදෙස් දුන් බවට එම බැංකුවල සභාපතිවරු සහ නිලධාරීන් පසුගිය 04 වනදා බැඳුම්කර කොමිසම හමුවේ කළ අනාවරණය සම්බන්ධයෙන් මාධ්‍ය කළ විමසීමකට පිළිතුරු වශයෙන් හෙතෙම මෙම ප්‍රකාශය සිදු කර ඇත. ‍පොලී අනුපාතය අඩුකිරීම සඳහා තමා මුදල් ඇමැතිවරයා වශයෙන් පත් වූ මුල් දිනවල සිටම උපදෙස් දුන් බවද විශේෂයෙන් රටේ ‍පොලී අනුපාතය අඩුවීම කෙරෙහි එය බලපාන බවත් එය රටට හිතකර කාරණයක් වන බවත් හිටපු අමාත්‍යවරයා සඳහන් කර ඇත. එසේම මෙම තීන්දු තීරණ ගනු ලැබුවේ මුදල් ශේෂය සම්බන්ධ විශේෂඥයකු වූ පාස්කරලිංගම් මහතා ඇතුළු 30 දෙනකුට අධික පිරිසක් සහභාගි වූ සාකච්ඡාවකදී බවත් කරුණානායක මහතා අවධාරණය කර තිබේ. එසේම ඉහළ මට්ටමක තිබූ ‍පොලී අනුපාතය පහළ මට්ටමකට ගෙන ඒමට අවශ්‍ය උපදෙස් ලබා දීම මුදල් ඇමැතිවරයා වශයෙන් සිය වගකීම බවත් අවධාරනය කරයි. කෙසේ වෙතත් තමා ලබාදුන් උපදේශය නිවැරදි එකක් වුවත් මහ බැංකුව එය ක්‍රියාත්මක කිරීමේ දී එය නිසි අයුරින් ක්‍රියාත්මක වී නොමැති බවත් ඒ අනුව මහ බැංකුව කළ වරදක් තමන් මත පැටවීම සාධාරණ නොවන බවත් සඳහන් කරන රවී කරුණානායක මහතාඑම වකවානුව තුළ දී මහ බැංකුව ඇතුළු අනෙකුත් බැංකු තමාගේ විෂය පථයෙන් බැහැරව තිබූ බවද ප්‍රකාශ කර තිබේ. එසේම ඉහළ මට්ටමක තිබූ ‍පොලී අනුපාතය පහළ මට්ටමකට ගෙන ඒමට අවශ්‍ය උපදෙස් ලබා දීම මුදල් ඇමැතිවරයා වශයෙන් සිය වගකීම බවත් එසේ නොකරනවා නම් ඒ මුදල් ඇමැතිවරයා පිස්සෙක් බවත් හිටපු මුදල් අමාත්‍ය රවී කරුණානායක මහතා වැඩි දුරටත් ප්‍රකාශ කර ඇත. කෙසේ නමුත් ලංකා බැංකුවේ, ජාතික ඉතිරි කිරීමේ බැංකුවේ සහ මහජන බැංකුවේ සභාපතිවරු සහ නිලධාරීන් පසුගිය 04වනදා කොමිසම හමුවේ ප්‍රකාශ කර තිබුනේ රවී කරුණානායක මහතාගේ උපදෙස් මත කටයුතු කිරීමෙන් සිදුවූයේ බැංකුවලට ලබා ගත හැකිව තිබූ විශාල ලාභයක් අහිමි වී යෑම බවය. රවී කරුනානායක මහතා මාධ්‍ය වෙත ලබා දී ඇති ප්‍රකාශයේ සඳහන් කර ඇති අන්දමට ඔහු මුදල් ඇමතිව සිටි සමයේ මහ බැංකුව ඇතුළු අනෙකුත් බැංකු තිබුනේ අග්‍රාමාත්‍ය රනිල් වික්‍රමසිංහ මහතා සහ කබීර් හෂීම් අමාත්‍යවරයා යටතේ වන අතර රවී කරුණානායක මහතා සිදු කළ මෙම ප්‍රකාශයෙන් වක්‍රාකාරව සිදු කර ඇත්තේ මෙහි වගකීම මහ බැංකුව ඇතුළු රාජ්‍ය බැංකු භාරව සිටි රනිල් වික්‍රමසිංහ අග්‍රාමාත්‍යවරයාත් කබීර් හෂීම් ඇමතිවරයාත් භාරගත යුතු බව යැයි දේශපාන විශ්ලේෂකයෝ පෙන්වා දෙති.", "URL": "https://lankatruth.com/si/?p=42108", "Category": "පුවත්", "Parent URL": null}