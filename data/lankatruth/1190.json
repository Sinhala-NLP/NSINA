{"Source": "Lankatruth", "Timestamp": "February 2, 2012", "Headline": "මූල්‍යපද්ධතිය අනතුරේ", "News Content": "ඩොලරයට සමානුපාතිකව රුපියලේ අගය ආරක්ෂා කර ගැනීම සඳහා මහ බැංකුව දිගින් දිගටමක්‍රියාකරන තත්ත්වයක් තුළ මෙරට බැංකු ක්‍රමයේ ද්‍රවශීල වත්කම්වල පහළ යාමක් තිබෙන බව ෆිච් රේටිං ආයතනය පෙන්වා දෙයි. ආයතනය නිකුත් කර තිබෙන නවතම වාර්තාව මගින් සඳහන් කරන්නේ මෙරට බැංකු විසින් ලබාදෙන ණය වලට සාපේක්ෂව තැන්පතු අනුපාතයද මේ වනවිට දුර්වල වෙමින් තිබෙන බවයි. මේ අනුව, 2010 අවසන් කාලය වනවිට පැවති තැන්පතු වලට සාපේක්ෂ ණය ප්‍රමාණය සියයට 77 ක්වූ බවත් එය 2011 ජුනි මාසය වනවිට සියයට 80 ක් තරම් ඉහළ නැග තිබෙන බවත් සඳහන්ය. ගිය සැප්තැම්බර් වනවිට මෙරට බැංකුවල තැන්පතු වලට සාපේක්ෂව ණය අනුපාතය සියයට 90 ක් තරම් ඉහළ අගයක් ගෙන තිබෙන බවත් එය සමහර බැංකුවල සියයට සියයක්ම වී තිබෙන බවත් ෆිච් රේටිං පවසා තිබේ. පසුගිය කාලයේදී වාණිජ බැංකු වලින් ගලාගිය ණය ප්‍රමාණය වැඩිවීම හමුවේ විනිමය අනුපාතය මත පීඩනයක් ඇතිවූ අතර එහිදී මහ බැංකුව ඩොලරයට ඈඳූ රුපියලේ අගය ආරක්ෂා කර ගැනීම සඳහා විදේශ මුදල් වෙළඳ පොළේ ඩොලර් විකිනීමේ උපක්‍රමයක් අනුගමණයකරමින් සිටී. මෙම තත්ත්වය හමුවේ බැංකු ක්‍රමයේ ද්‍රවශීලතාවය සිඳී යාම, බැංකු පොලී අනුපාත වැඩිවීම යන ප්‍රතිවිපාක වලට හේතුවක් වූ නමුත් මහ බැංකුවේ මැදිහත් වීමෙන් කෘත්‍රිමව පොලී අනුපාත වැඩි නොවන ලෙස පවත්වා ගෙන යමින් සිටියි.", "URL": "https://lankatruth.com/si/?p=1190", "Category": "ආර්ථික පුවත්", "Parent URL": null}