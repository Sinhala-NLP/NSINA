{"Source": "Lankatruth", "Timestamp": "March 16, 2021", "Headline": "යාල රැක බලාගත් බ්‍රෝයර් පරපුරේ අවසන් සාමාජිකාව දිවියෙන් සමුගනී", "News Content": "ලංකාවේ ප්‍රථම වන සත්ත්ව අභය භූමිය වූ යාල ජාතික වනෝද්‍යානයෙහි මුල්ම පාලකයාව සිටි බ්‍රෝයර් ජාතික එංගල් බ්‍රේක් නමැති යුද සිරකරුවාගේ පරපුරෙන් මෙරට සිටි අවසන් සාමාජිකාව වූ ලෝරා මේරි එංගල් බ්‍රෙක් මෙනෙවිය 12 වැනි දින මෙලොවින් සමුගත්තාය. දහඅටවන සියවසේදී බ්‍රිතාන්‍ය දකුණු අප්‍රිකාව ඔවුන්ගේ පාලනයට නතු කර ගනිද්දී. එවකට දකුණු අප්‍රිකාව නිජබිම කරගෙන සිටි බ්‍රෝයර් ජාතිකයන් සමඟ බ්‍රිතාන්‍යය ඇතිකරගත් යුද්ධයෙන් පරාජයට පත්වන බ්‍රෝයර් ජාතිකයෝ යුද සිරකරුවන් බවට පත්වූහ. බ්‍රිතාන්‍යයන්ට එරෙහිව දැඩි සේ විප්ලව කළ එංගල් බ්‍රෙක් යුද සිරකරුවන් ලෙස ලංකාවට පිටුවහල් කළහ. හම්බන්තොට ලේවායේ කම්කරුවකු වශයෙන් එංගල් බ්‍රෙක්ගේ දැඩි ප්‍රතිපත්ති හා අසංවර හැසිරීම හේතුවෙන් ඔහු 1904 දී යාල වන සත්ත්ව අභයභූමියේ පාලකයා වශයෙන් වනගත ප්‍රදේශයකට මුදාහැරීය. මෙම කාලය තුළ ඔහු හා සිංහල තරුණියක වූ තොසානා වූ කාන්තාවක් ඔහුගේ බිරිය බවට පත්විය. එහි ප්‍රතිඵලයක් වශයෙන් එංගල් බ්‍රෙක්ට දාව පිරිමි දරුවකු බිහි කළාය. එංගල් බ්‍රෙක්ගේ එකම දරුවා වූ ඔහු හැරී එංගල් බ්‍රෙක් විය. ඔහුද තරුණ වියට පත් වීමෙන් පසු යාල අභයභූමියේ රේන්ජර්වරයකු වශයෙන් රාජකාරි ආරම්භ කළේය. ඔහුද තිස්සමහරාමයේ සිංහල කාන්තාවක් වූ ඇසිලින් නෝනා සමඟ විවාහ විය. ඔවුන් දෙපළට 1949 ජුනි 10 වැනි දින උපත ලද දියණිය ලෝරා මේරි එංගල් බ්‍රෙක් නමැත්තිය විය. ඇය එංගල් බ්‍රෙක් පරපුරේ අවසන් සාමාජිකාව වූවාය. ඇයට වයස අවුරුදු හතේදී පමණ ඇගේ පියාවූ හැරී එංගල් බ්‍රෙක් 1984.01.26 දින තිස්සමහාරාම අකුරුගොඩ ප්‍රදේශයේදී මිය ගියේය. ඉන්පසු ලෝරා මේරි එංගල් බ්‍රෙක් මෙනෙවිය මිය යන අවස්ථාව තෙක් අසල්වාසීන්ගේ නොමඳ සහාය උදවු උපකාර ඇතිව තිස්සමහාරාම අකුරුගොඩ මහසෙන්පුර ටිකිරිගොඩාන ප්‍රදේශයේ කුඩා නිවහනක් තුළ අනේක විධ දුෂ්කරතාවන්ට මුහුණ දෙමින් හුදකලා ජීවිතයක් ගත කළාය. ඇය මිය යන විට වයස අවුරුදු හැත්තෑදෙකක් විය. ඇය වසරකට ආසන්න කාලයක් දැඩිසේ රෝගාතුරව සිටියත් ඇයට අවශ්‍ය වෛද්‍ය ප්‍රතිකාර හා රෝගියකුට අවශ්‍ය පෝෂ්‍යදායී ආහාර වේලක් ලබාගැනීමට නොහැකි විය. ඉතාමත් දුක්ඛිත අසරණභාවයට පත්ව සිටි ඇය මිය ගයාය. ඇය ජීවත් වූ අසරණ තත්වය පිළිබඳව පුවත්පත් කිහිපයකින් අනාවරණය කරමින් රජයේ බලධාරීන්ගේ අවධානය යොමුකරලීමට උත්සාහ කළත් එය අසාර්ථක ක්‍රියාවක් බවට පත්විය. රාජිත් මාදලගේ – මව්බිම", "URL": "https://lankatruth.com/si/?p=112973", "Category": "පුවත්", "Parent URL": null}