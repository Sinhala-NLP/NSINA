{"Source": "Lankatruth", "Timestamp": "September 9, 2017", "Headline": "කිරි ගොවි ගැටළුවලට තවමත් විසඳුම් නැහැ – කිරි ගොවියෝ යළි සටනට සැරසෙති", "News Content": "රටේ විසිරී සිටින කිරි ගොවීන් ලක්ෂ තුනකට වර්තමානයේ පැනනැගී ඇති ප්‍රශ්න ගැටළුවලට වහා ආණ්ඩුව විසඳුම් ලබාදිය යුතු බවත් සිය ගැටළු සම්බන්ධයෙන් ආණ්ඩුව කන් නොදෙන්නේනම් ඉදිරියේදී දැඩි ක්‍රියාමාර්ගවලට එළඹෙන බවත් කිරි ගොවීන් සුරැකීමේ ජාතික මධ්‍යස්ථානය අවධාරණය කරයි. සමස්ත ලංකා ගොවිජන සම්මේලනයට අනුබද්ධව පිහිටුවා ඇති කිරි ගොවීන් සුරැකීමේ ජාතික මධ්‍යස්ථානයේ ජාතික සංවිධායක සුසන්ත කුමාර නවරත්න මහතා ඇතුළු කිරි ගොවීන් පිරිසක් අද (09) දින දඹුල්ලේදී මාධ්‍ය හමුවක් පවත්වමින් මේ බව අවධාරණය කළ අතර මෙම අවස්ථාවට සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාද එක්වී සිටියහ. කිරි ගොවීන් සුරැකීමේ ජාතික මධ්‍යස්ථානයේ ජාතික සංවිධායක සුසන්ත කුමාර නවරත්න මහතා වැඩිදුරටත් කියා සිටියේ ලක්ෂ තුනක් වූ රටේ කිරි ගොවීන්ට කිරි නිෂ්පාදනය සඳහා විශාල වියදමක් යන බවත් ගොවීන්ගේ කිරි සඳහා ගෙවන මුදල අඩුකර ඇති බවත්ය. එමෙන්ම පශුවෛද්‍ය පහසුකම්ද නොමැති බව පැවසූ ඒ මහතා කියා සිටියේ ආණ්ඩුව මේ සඳහා අවධානය යොමු නොකළහොත් දැඩි ක්‍රියාමාර්ග ගන්නා බවයි. මෙහිදී මාධ්‍ය හමුව ඇමතු ගොවින්, තමන් ඇතුළු සමස්ත කිරි ගොවින්ට අත්ව ඇති තත්වය ගැන පැහැදිලි කරමින් පැවසූවේ මිලක් නොමැති කම, ලබාගන්න කිරිවලට මුදල් ගෙවීම පැහැරහැරිම ආදී කරුණුද නිසාද ඔවුන් දැඩි පීඩනයකට පත්ව ඇති බව ය.", "URL": "https://lankatruth.com/si/?p=40598", "Category": "පුවත්", "Parent URL": null}