{"Source": "Lankatruth", "Timestamp": "August 25, 2022", "Headline": "රන්ජන් රාමනායක අධිකරණයෙන් සමාව ඉල්ලයි", "News Content": "අධිකරණයට අපහාස කිරීම සම්බන්ධයෙන් වරදකරුව සිර දඬුවම් ලබන හිටපු රාජ්‍ය ඇමති රන්ජන් රාමනායක දිවුරුම් ප්‍රකාශයක් යොමු කරමින් අද (25) අධිකරණයෙන් සමාව අයැද සිට තිබේ. අධිකරණයට අපහාස කිරීම සම්බන්ධයෙන් වූ නඩුවලට අදාළව ඔහු මෙලෙස අධිකරණයෙන් සමාව ඉල්ලා සිටින බව එම දිවුරුම් ප්‍රකාශයේ සඳහන් වේ. තමන් සිදුකළ ප්‍රකාශ සම්පූර්ණයෙන් වැරදි බවත් එම ප්‍රකාශය නිසා අගවිනිසුරු ඇතුළු නීති ක්ෂේත්‍රයේ සියලු දෙනාට අගෞරවයක් ඇතිවීම සම්බන්ධයෙන් සමාව ඉල්ලා සිටින බවත් එම දිවුරුම් ප්‍රකාශයේ සඳහන් කර ඇත. තමා විසින් සිදු කරන ලද ප්‍රකාශ අසත්‍ය බවත් එම ප්‍රකාශ ඉල්ලා අස්කර ගන්නා බවටත් ඉදිරියේදී මෙවැනි ප්‍රකාශ සිදු නොකරන බවටත් හිටපු රාජ්‍ය ඇමති රංජන් රාමනායක අධිකරණයට ලබා දුන් දිවුරුම් ප්‍රකාශයේ සඳහන් කර තිබේ. 2017 අගෝස්තු 21 වන දා අරලිය ගහ මන්දිරයෙන් පිටත සිදු කළ ප්‍රකාශයට පළමු නඩුව ගොනු කරමින් 2021 ජනවාරි 12 වන දින ඔහුට ශ්‍රේෂ්ඨාධිකරණය විසින් වසර හතරක බරපතළ වැඩ සහිත සිර දඩුවමක් නියම කරනු ලැබිණි. පළමු ප්‍රකාශය ඉවත් කර නොගන්නා බවට අධිකරණ භූමියේදී සිදු කළ ප්‍රකාශය සම්බන්ධයෙන් දෙවන නඩුව ගොනු කර තිබිණි. කෙසේ වෙතත් මීට පෙර ඔහු දිගින් දිගටම ප්‍රකාශ කර සිටියේ, තමන් විසින් සිදු කළ ප්‍රකාශය සම්පූර්ණයෙන් සත්‍ය බවත් ඒ සම්බන්ධයෙන් තමන් සිරගතවුවත් එම ප්‍රකාශය ඉල්ලා අස් කර ගැනීමක් හෝ වරද පිළිගැනීමක් සිදු නොකරන බවත්ය. මූලාශ්‍ර මව්බිම", "URL": "https://lankatruth.com/si/?p=138491", "Category": "පුවත්", "Parent URL": null}