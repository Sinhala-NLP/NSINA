{"Source": "Lankatruth", "Timestamp": "June 11, 2018", "Headline": "“තාරුණ්‍යට හෙටක්” හරහා විනිමය කොමිසමේ ලක්ෂ 50ක් ගසාකෑම සම්බන්ධ නඩුව කල්යයි", "News Content": "ශ්‍රී ලංකා විනිමය කොමිෂන් සභාවට අයත් රුපියල් ලක්ෂ 50ක මුදලක් නීති විරෝධී අයුරින් නාමල් රාජපක්ෂ මහතාට අයත් තාරුණ්‍යට හෙටක් සංවිධානයට ලබා දීමට එරෙහිව චෝදනා ලැබූ එම කොමිසමේ හිටපු සභාපති ආචාර්ය නාලක ගොඩහේවා ඇතුළු විත්තිකරුවන් තිදෙනෙකුට එරෙහිව ගොනුකර තිබූ නඩුව ඔක්තෝබර් 16 දක්වා කල් තැබීමට අද (11) කොළඹ මහාධිකරණ විනිසුරු ආර්. ගුරුසිංහ මහතා නියෝග කළේ ය. විත්තිය වෙනුවෙන් පෙනී සිටින නීතීඥවරයා අසනීප තත්වයෙන් පැමිණීමට නොහැකිබව දන්වා සිට ඇති අතර නඩු විභාගය කල් දමන මෙන් ඔහුගේ නීතීඥවරු ඉල්ලා ඇත. ඒ අනුව කරුණු සලකා බැලූ විනිසුරුවරයා නඩු විභාගය ඔක්තෝබර් 16 දක්වා කල් දමා ඇත. පාර්ලිමේන්තු මන්ත්‍රී නාමල් රාජපක්ෂ මහතා යටතේ ක්‍රියාත්මක වූ තාරුණ්‍යට හෙටක් සංවිධානයේ කටයුතුවලට ශ්‍රී ලංකා විනිමය සුරැකුම් කොමිසමට අයත් රුපියල් ලක්ෂ 50ක මුදලක් නීති විරෝධී අයුරින් ලබාදීම හරහා පොදු දේපල පණත යටතේ එම කොමිසමේ හිටපු සභාපති ආචාර්ය නාලක ගොඩහේවා ඇතුළු විත්තිකරුවන් තිදෙනෙකුට එරෙහිව නීතිපතිවරයා විසින් මෙම නඩුව ගොනු කර ඇත.", "URL": "https://lankatruth.com/si/?p=54134", "Category": "පුවත්", "Parent URL": null}