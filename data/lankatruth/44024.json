{"Source": "Lankatruth", "Timestamp": "November 17, 2017", "Headline": "ලෙඩ පෙන්නා රට පැන්න ජාලිය අල්ලන්න නියෝග", "News Content": "ඇමරිකාවේ ශ්‍රී ලංකා හිටපු තානාපති ජාලිය වික්‍රමසූරිය මහතා වහාම අත්අඩංගුවට ගැනීමට කොටුව මහෙස්ත්‍රාත් ලංකා ජයරත්න මෙනවිය අද (17) වරෙන්තු නිකුත් කර තිබේ. එම සැකකරුගේ ඇප කරුවන් හතර දෙනාට අධිකරණය හමුවේ පෙනී සිටින ලෙස දන්වා නොතීසි යැවීමටද මහෙස්ත්‍රාත්වරිය නියෝග කර ඇත. ඇමරිකාවේ ශ්‍රී ලංකා තානාපති ලෙස කටයුතු කරමින් සිටියදී ගොඩනැගිල්ලක් මිලදී ගැනීමේදී ශ්‍රී ලංකා රජයට අයත් ඇමරිකානු ඩොලර් එක්ලක්ෂ තිස්දහසක මුදලක් වංචා කිරීමේ සිද්ධියක් සම්බන්ධයෙන් පොලිස් මූල්‍ය අපරාධ කොට්ඨාසය විසින් අත්අඩංගුවට ගෙන රක්ෂිත බන්ධනාගාරගතකර සිටි සැකකරු කොළඹ ප්‍රධාන මහෙස්ත්‍රාත් අධිකරණයේ නියෝගයක් අනුව ඇප මත නිදහස් කර තිබිණි. වෛද්‍ය ප්‍රතිකාර ලබා ගැනීමට කොටුව මහෙස්ත්‍රාත් අධිකරණයේ අවසරය ලබාගෙන මාස දෙකක කාලයක් සඳහා විදෙස් ගත වූ සැකකරු නියමිත දින අධිකරණයේ පෙනී නොසිටීම නිසා මෙම වරෙන්තුව නිකුත් කර ඇත. සැකකරු ඇමරිකාවේදී ප්‍රතිකාර ලබාගෙන වෙනත් රටකට පැන යාමට උත්සාහ කිරීමේදී අත්අඩංගුවටගෙන රඳවාගෙන සිටින බවට තොරතුරු ලැබී ඇති බව අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර තිබේ.", "URL": "https://lankatruth.com/si/?p=44024", "Category": "පුවත්", "Parent URL": null}