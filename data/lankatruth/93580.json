{"Source": "Lankatruth", "Timestamp": "May 27, 2020", "Headline": "ජනපති නියමයෙන් සහල් සඳහා උපරිම සිල්ලර මිල ඉහළට", "News Content": "සහල් සඳහා මෙතෙක් පනවා තිබූ උපරිස සිල්ලර මිල ඉහළ දමා තිබේ. ඒ මීට පෙර අවසන් වරට 2020 අප්‍රේල් 10 දින සහල් සඳහා නිකුත් කර තිබූ අවසන් ගැසට්ටුවෙන් පනවා තිබූ උපරිම සිල්ලර මිල ගණන් ඉහළ දමමින් නව මිල ගණන් අද (27) නියම කරමිණි. ඒ අනුව මීට පෙර නාඩු සහල් සඳහා පැවති රුපියල් 90ක උපරිම සිල්ලර මිල රුපියල් 96ක් දක්වා රුපියල් 06කින් ඉහළ ගොස් ඇත. සම්බා සහල් සඳහා පැවති රුපියල් 90ක උපරිම සිල්ලර මිල රුපියල් 98ක් දක්වා රුපියල් 08කින් ඉහළ ගොස් ඇත. කීරි සම්බා සහල් මිල රුපියල් 125ක් වන අතර එම මිලෙහි වෙනසක් සිදුව නැත. පැවති උපරිම සිල්ලර මිල වැඩි කරමින් අද (27) මධ්‍යම රාත්‍රියේ නිකුත් කිරීමට නියමිත ගැසට්ටුවද සමග මේ වනවිට වත්මන් ජනාධිපතිවරයා විසින් සහල් සම්බන්ධයෙන් ගැසට් තුනක් නිකුත් කර තිබේ. ඉන් එක් ගැසට්ටුවක් නිකුත් කරනු ලැබුවේ 2019 දෙසැම්බර් 18 නාරාහේන්පිට ආර්ථික මධ්‍යස්ථානයේ සිදු කළ සංචාරයෙන් පසු මහා පරිමාණ වෙළඳුන් සමගද සාකච්ඡා පැවති එකඟතාවය අනුව 2019 දෙසැම්බර් 19 දින ය. ඒ අනුව නාඩු සහල් සහ සම්බා සහල් සඳහා රුපියල් 98ක උපරිම සිල්ලර මිලක් පනවන ලදී. ඉන් පසු 2020 අප්‍රේල් 10 දින පැවති ආණ්ඩු පක්ෂයේ මන්ත්‍රී හමුවෙන් පසු එදිනම නිකුත් කළ ගැසට්ටුවක් මගින් නාඩු සහල් සඳහා රුපියල් 90ක මිලකුත් කැකුළු සහල් සඳහා රුපියල් 80ක මිලකුත් සම්බා සහල් සඳහා රුපියල් 90ක මිලකුත් කීරි සම්බා සහල් සඳහා රුපියල් 125ක මිලකුත් උපරිම සිල්ලර මිල ලෙස ගැසට් කරන ලදී. එම ගැසට්ටුව නිකුත් කර දින 47කට පසු යළි අද එනම් 2020 අප්‍රේල් 27 නව ගැසට්ටුවක් මගින් සහල් සඳහා පනවා තිබූ උලරිම සිල්ලර මිල ඉහළ දමන ලදී. එම ගැසට්ටුව අද මධ්‍යම රාත්‍රියේ නිකුත් වීමට නියමිත ය. ඒ අද ජනාධිපති ගෝඨාභය රාජපක්ෂ මහතා, අග්‍රාමාත්‍ය මහින්ද රාජපක්ෂ මහතා සහ කෘෂිකර්ම අමාත්‍ය චමල් රාජපක්ෂ මහතා මහා පරිමාණ සහල් මෝල් හිමියන් සමඟ පැවැත්වූ සාකච්ඡාවකින් අනතුරුව ය. මීට පෙර එනම් 2020 අප්‍රේල් 10 දින පනවනු ලැබූ උපරිම සිල්ලර මිලට සහල් වෙළඳපොළට නිකුත් කළ නොහැකි බව මහා පරිමාන මෝල් හිමියන් දිගින් දිගටම ප්‍රකාශ කළ අතර පසුව වෙළඳ පොළේ සහල් හිගයක්ද ඇති විය. එහෙත් එම මිලටත්වඩා අඩු මිලට සහල් නිකුත් කළ හැකි බවට ගොවි නායකයින් ප්‍රකාශ කළ අතර වෙළඳ පොළේ සහල් හිගයක් පවතින්නේ මහා පරිමාණ මෝල් හිමියන් විසින් ගෙන යන සහල් මාෆියාව නිසා යැයිද ගොවි නායකයින් පෙන්වා දෙන ලදී. කෙසේ වෙතත් මේ වනවිට මහා පරිමාණ මෝල් හිමියන්ගේ ඉල්ලීමට ජනාධිපතිවරයා ඉඩ ලබා දෙමින් ඔවුන් ඉල්ලූ මිල සහල් සඳහා ලබා දී ඇත.", "URL": "https://lankatruth.com/si/?p=93580", "Category": "පුවත්", "Parent URL": null}