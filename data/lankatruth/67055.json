{"Source": "Lankatruth", "Timestamp": "January 27, 2019", "Headline": "වතු කම්කරු විරෝධතා අදත්", "News Content": "බගවන්තලාව වතුකම්කරුවන් පිරිසක් හැටන් බගවන්තලාව ප්‍රධාන මාර්ගය අවහිර කර අද(27) පෙරවරුවේ විරෝධතාවයක් පවත්වා තිබේ. වතු හාම්පුතුන්ගේ සංගමය, වතු ඒකාබද්ධ වෘත්තිය සමිති කිහිපයක් සහ රජය මැදිහත්වී තමන් වෙත ලබා දීමට පොරොන්දුවී ඇති රු. 700ක මුලික වැටුප ප්‍රමාණවත් නොවන බව සහ මෙම නව වැටුප් වැඩි කිරීමේදී මීට ඉහල තමන් වෙත ගෙවූ දිරි ගැන්වීමේ දීමනාව වන රු. 140ක මුදල මෙම වැටුප් වැඩි කිරීමට ඇතුලත් කර නොමැති බව පවසමින් වතුකම්කරුවෝ මෙම විරෝධතාවයේ නිරත විය. වතුකම්කරුවන් වැඩිදුරටත් කියා සිටියේ මීට පෙර ප්‍රදේශයේ දේශපාලනඥයන් මැදිහත්වී තමන්වෙත ලබාදීමට පොරොන්දුවූ රුපියල් 1000ක දෛනික දීමනාව මේ වනවිට රුපියල් 700 දක්වා අඩුකර තමන් මුලාවට පත්කර ඇති බවයි. එබැවින් වතු හාම්පුතුන් සමඟ අත්සන් කිරීමට නියමිත ගිවිසුම අත්සන් නොකරන ලෙස විරෝධතාකරුවෝ පවසා සිටිති. මේ අතර ඊයේ(26) ලංකා කම්කරු කොංග්‍රසයේ නායක නුවරඑලිය දිස්ත්‍රික් පාර්ලිමේන්තු මන්ත්‍රී ආරුමුග තොන්ඩමන් මහතා පවසා සිටියේ රජයේ මැදිහත්වීම හේතුවෙන් වතුකම්කරුවන්ගේ වැටුප් වැඩිවී ඇති බවයි. ඒ මහතා මේ බව පවසා සිටියේ ඊයේ කොටගල ලංකා කම්කරු කොංග්‍රස් මූලස්ථානයේ පැවති මාධ්‍ය හමුවක් අමතමිනි. ඒ මහතා වැඩිදුරටත් පෙන්වා දුන්නේ නව එකඟතා මගින් වතු කම්කරුවෙකුගේ මුලික වැටුප රුපියල් 200කින් සහ පැමිණිමේ දිමනාව රු.50 කින් සහ අමතරව නෙලන තේ දළු කිලෝවක් සඳහා රු.15 ක් වශයෙන් නව වැටුප් වැඩිකිරීම සිදුව ඇති බවයි. කෙසේ වෙතත් වතු වෘත්තීය සිමිති මෙතෙක් එම තීරණයට එකඟවී නොමැත.", "URL": "https://lankatruth.com/si/?p=67055", "Category": "පුවත්", "Parent URL": null}