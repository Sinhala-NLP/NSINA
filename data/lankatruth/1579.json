{"Source": "Lankatruth", "Timestamp": "February 28, 2012", "Headline": "ෆොන්සේකාගේ විරෝධය පිළිබඳ නියෝගය කල්යයි", "News Content": "හිටපු හමුදාපති සරත් ෆොන්සේකා මහතාට එරෙහිව කොළඹ මහාධිකරණයේ පවරා ඇති හයිකෝප් නඩුවේ මුලික විරෝධය පිළිබඳ තීන්දුව ලබාදීම දෙවැනි වරටත් අද කල් දැමීය.  එහිදි විනිසුරු සුනිල් රාජපක්ෂ මහතා කියා සිටි‍යේ, මෙම නියෝගය පිළිබඳව තවදුරටත් කරුණු දැක්වීමට ඇති හෙයින් එය මාර්තු 15 වැනි දින දහවල් 1.30 දක්වා කල් දමන බවයි. නඩුව ආරම්භයේදීම විත්තිය වෙනුවෙන් පෙනී සිටි සාලිය පීරිස් මහතා මුලික විරෝධයක් ඉදිරිපත් කරමින් කියා සිටියේ ෆොන්සේකා මහතාට මේ හා සමාන චෝදනාවකට යුදාධිකරණය හමුවේ නඩුවක් විභාග කොට ඊට දඩුවම් දී ඇති බවයි. ඒ, හෙයින් නැවතත් තවත් අධිකරණයක එම ‍චෝදනාව හා සමාන චෝදනාවකටම නඩුවක් පැවරීමට මේ රටේ නීතිය අනුව නොහැකි හෙයින් නඩුව ඉවත දැමිය යුතු බව ද ඔහු පැවසීය. ඒ සඳහා දෙපාර්ශ්වයේම කරුණු ඉදිරිපත් කෙරුණු අතර මෙහිදී විත්තිය වෙනුවෙන් කරුණු දක්වමින් යුදාධිකරණයේ පැවැති නඩු විභාගයේ තිබූ චෝදනා සහ සාක්ෂි මහාධිකරණය හමුවේදීත් ඉදිරිපත් කෙරිණ. ඒ අනුව තීන්දුව දීම මීට කලින් දිනයක් නියම වූ අතර එම දිනයේදී අදට කල් දැමීය.", "URL": "https://lankatruth.com/si/?p=1579", "Category": "පුවත්", "Parent URL": null}