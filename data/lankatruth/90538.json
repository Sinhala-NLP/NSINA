{"Source": "Lankatruth", "Timestamp": "March 4, 2020", "Headline": "ආරක්ෂක අංශ මානව හිමිකම් ක්‍රියාකාරීන්ට සහ මාධ්‍යවේදීන්ට එරෙහිව ආවේක්ෂණයන්, හිරිහැර සහ තර්ජන වැඩිකරමින් සිටිනවා", "News Content": "ශ්‍රී ලංකාවේ ආරක්ෂක අංශ මානව හිමිකම් ක්‍රියාකාරීන්ට සහ මාධ්‍යවේදීන්ට එරෙහිව සිදුකරන ආවේක්ෂණයන්, හිරිහැර කිරීම් සහ තර්ජනය කිරීම් වැඩිකරමින් සිටින බව හියුමන් රයිට් වොච් සංවිධානය පවසයි. එමෙන්ම ශ්‍රී ලංකාවට එරෙහිව නව එක්සත් ජාතීන්ගේ යෝජනාවක් හෝ යාන්ත්‍රණයක් අවශ්‍ය බවත් බ්‍රිතාන්‍යද ඇමරිකාව අනුගමනය කරමින් බරපතල යුද අපරාධ සිදුකල බවට චෝදනා ලබා සිටින ශ්‍රී ලංකාවේ යුදහමුදාපති ශවේන්ද්‍ර සිල්වාට එරටට ඇතුල් වීම තහනම් කලයුතු බවත් යුරෝපා සංගමය තම GSP+ බදු සහන මානව හිමිකම් සුරැකීම පිලිබඳ කොන්දේසිවලට යටත් කළ යුතු බවත් එම සංවිධානය පවසයි. 2019 නොවැම්බර් මාසයේ ගොටාභය රාජපක්ෂගේ නව රජය බලයට පැමිණි පසුව සිවිල් සමාජයට ඇති අව්කාශය සහ අදහස් පලකිරීමේ නිදහස වේගයෙන් සීමා වෙමින් පවතින බව එම සන්විධානය පවසයි. එම සංවිධානය විසින් නිකුත්කළ නිවේදනය මගින් මෙසේ පවසයි. රටේ විවිධ ස්ථානවල සේවය කරන මානව හිමිකම් ක්‍රියාකාරීන් 15 දෙනෙකු ගෙන් හියුමන් රයිට් වොච් සංවිධානය තොරතුරු විමසීමේ දී ඔවුන් පවසා ඇත්තේ ආවේක්ෂණයන්, සහ බලපෑම් වැඩිවෙමින් පවතින බවයි. මානව හිමිකම් ක්‍රියාකාරිකයින් කිහිපදෙනෙකු පවසා ඇත්තේ බුද්ධි අංශ විසින් 2020 පෙබරවාරි 24 එක්සත් ජාතීන්ගේ මානව හිමිකම් කවුන්සිලයේ සැසිවාරය පිළිබඳව ඔවුන්ගේ වැඩපිළිවෙල කුමක් ද යන්න පිලිබඳ මානව හිමිකම් ක්‍රියාකාරීන්ගෙන් සහ වින්දිතයින්ගෙන් තොරතුරු විමසා ඇත. මෙම තත්වය යටතේ ජාත්‍යන්තර බලපෑම් සහ ජිනීවා වෙත යාම සඳහා ඇති අවකාශය ඉදිරියේ දී නොලැබෙනු ඇති බව එක ක්‍රියාකාරිකයෙකු පවසා ඇත. රාජපක්ෂ යලි බලයට පැමිණීමත් සමගම ශ්‍රී ලංකාවේ යලිත් භීතියක් ඇතිවී ඇති බව එම සංවිධානයේ දකුණු ආසියා කලාපයේ අධ්‍යක්ෂ මීනක්‍ෂි ගංගුලි පවසයි. රජයේ ආරක්ෂක අංශවල සාමාජිකයින් මානව හිමිකම් ක්‍රියාකාරිකයින්ට සහ මාධ්‍යවේදීන්ට එරෙහිව සිදුකරන ඇතැම් ප්‍රචණ්ඩ ප්‍රහාර සහ පසිද්ධියේ කරන මරණීය තර්ජනවලට වගකිවයුතු අතර වඩාත් භයානක දේ අප්‍රසිද්ධියේ සිදුවන බව ඔහු පවසයි. රාජපක්ෂ පාලනය විසින් වැදගත් සිවිල් ආයතන ගනනාවක් ආරක්ෂක අමාත්‍යාංශය යටතට ගෙන ඇත. ඒ අතර පොලිසිය, රාජ්‍ය නොවන සංවිධාන ලේකම් කාර්යාලයද වේ. සේවයේ නියුතු හමුදා නිලධාරීන් සිවිල් බුද්ධි තොරතුරු ආයතනවල ප්‍රධාන තනතුරුවලට පත්කර ඇත. යුධ අපරාධ සහ මනුෂ්‍යත්වයට එරෙහි අපරාධ සිදුකල බවට චෝදනා ලැබූ ජනරාල් කමල් ගුණරත්න ආරක්ෂක ලේකම් ලෙස පත්කර ඇත. පසුගිය මාස තුන ඇතුලත නාදුනන පුද්ගලයින් විසින් මාධ්‍යවේදීන්ට පහරදීම් සහ මරණීය තර්ජන එල්ල කිරීම අවස්ථා කහිපයක දී සිදුකර ඇත. මාධ්‍ය ආයතන ආරක්ෂක අංශ විසින් පරීක්ෂාවට ලක්කර ඇත. ආරක්ෂක අමාත්‍යාංශය විසින් ජනවාරි 24 දා නිවේදනය කලේ එය නව සයිබර් ආරක්ෂණ නීති සම්පාදනය කර ඇති බවත් එමගින් ජනතාව අපහාසාත්මක පුවත් සමාජ මාධ්‍ය හරහා පලකිරීම වලක්වන බවයි. එම යෝජනා තවමත් ප්‍රසිද්ධියට පත්කර නැත. නිරන්තරව බුද්ධි අංශ වෙතින් දුරකථන ඇමතුම් ලැබෙන බව මානව හිමිකම් ක්‍රියාකාරීන් ගණනාවක් පවසයි.මෙම ඇතැම් ඇමතුම් ලබාදෙන්නේ ඔවුන්ව ඒ මොහොතේ විමර්ශනයට ලක්ව ඇති බවට දැනුම් දීමට ය. ඇතැම් විට ඇමතුම දෙන පුද්ගලයා ප්‍රශ්න ඇසීම හෝ තර්ජනය කිරීම් සහ අනතුරු ඇඟවීම් සිදුකරයි. මානව හිමිකම් ක්‍රියාකාරීන් පොදුවේ පවසන්නේ ඔවුන්ව නිරන්තර විමර්ශනයට ලක්කර සිටින බව සහ ලුහුබඳින බව හැඟෙන බවත්, සියල්ල බරපතල තත්වයකට පරිවර්තනය වී ඇති බව සහ ඔවුන්ගේ වැඩකටයුතු අඩාළ වී ඇති බවයි. මානව හිමිකම් ක්‍රියාදරයින්ට එරෙහි මෙම ක්‍රියා මගින් පසුගිය රාජපක්ෂ පාලන සමයේ දී සිදුවූ බව කියන මානව හිමිකම් කඩකිරීම් සහ යුද අපරාධ පිළිබඳව සිදුකෙරෙන බලපෑම් සහ වින්දිතයින් වෙනුවෙන් සිදුකෙරෙන කටයුතු විශේෂයෙන්ම අඩාළ කිරීමට කටයුතු කරමින් සිටී. ශ්‍රී ලංකා රජය ජිනීවා මානව හිමිකම් කවුන්සිලයේ 30/1 යෝජනාවෙන් ද ඉවත්විය. මේ අනුව හියුමන් රයිට් වොච් සංවිධානය අවධාරණය කරන්නේ ලංකාවේ සිදුවූ මෙම යුද අපරාධ සහ මානව හිමිකම් කඩකිරීම් පිලිබඳ නව එක්සත් ජාතීන්ගේ යෝජනාවක් හෝ යාන්ත්‍රණයක් අවශ්‍ය බවයි. තව ද බ්‍රිතාන්‍ය ද ඇමරිකාව අනුගමනය කරමින් බරපතල යුද අපරාධ සිදුකල බවට චෝදනා ලබා සිටින ශ්‍රී ලංකාවේ යුදහමුදාපති ශවේන්ද්‍ර සිල්වාට එරටට ඇතුල් වීම තහනම් කලයුතු බවත් යුරෝපා සංගමය තම GSP+ බදු සහන මානව හිමිකම් සුරැකීම පිලිබඳ කොන්දේසි වලට යටත් කල යුතු බවත් එම සංවිධානය පවසයි. තම සිවිල් සහ දේශපාලන අයිතීන් වේගයෙන් සීමාකරමින් සහ ඒ වෙනුවට ඒකාධිපති ව්‍යුහයන් ගොඩනැගෙන බව ශ්‍රී ලාංකිකයින්ට පෙනීයන බවත් එබැවින් එක්සත් ජාතීන්ගේ මානව හිමිකම් කවුන්සිලය අතීත කරුණු සැලකිල්ලට ගනිමින් සහ මතුවෙමින් පවතින අනතුරු හැඟවීමේ සඥාවලට ප්‍රතිචාර දක්වමින් මූලික මානව හිමිකම්වලට ගරුකරන ලෙසත් වින්දිතයින්ට සාධාරණය ඉටුකරන ලෙසත් ශ්‍රී ලංකා රජයට බලකළ යුතු බව මීනක්‍ෂි ගංගුලි පවසයි.", "URL": "https://lankatruth.com/si/?p=90538", "Category": "පුවත්", "Parent URL": null}