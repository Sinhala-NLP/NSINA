{"Source": "Lankatruth", "Timestamp": "July 26, 2017", "Headline": "තෙල් ප්‍රවාහන දුම්රියත් ඇනහිටියි – ගුවන් යානා ඉන්ධන නිකුත් කිරීමත් නවතියි", "News Content": "ඛනිජ තෙල් බෙදා හැරීමේ වර්ජනයක නිරත වෙමින් සිටින ඛනිජ තෙල් සේවකයින් විසින් ගුවන් යානා සඳහා අවශ්‍ය කරන ඉන්ධන නිකුත් කිරීමද මේ වනවිට නතර කර දමා තිබේ. හමුදාව මැදිහත්ව දුම්රිය මගින් සුපුරුදු පරිදි ගුවන්යානා සඳහා ඉන්ධන ප්‍රවාහනය කිරීමට සූදානම් වුවද කොළොන්නාව ප්‍රදේශයේදී දුම්රිය මග හරස් කරමින් විරෝධතාවයක් ආරම්භ කර ඇති බව වාර්තා වේ. මේ වනවිට හමුදාව මැදිහත්වී වුවද නිකුත් කිරීමට හැකි වී තිබෙන්නේ ඉන්ධන බවුසර් 10 ක් පමණි. පවතින ඉන්ධන හිගයට එය කිසිසේත් ප්‍රමානවත් නොවන අතර ඛනිජ තෙල් සේවකයන් පවසන්නේ ජනාධිපතිවරයා තම ඉල්ලීම්වලට යහපත් ප්‍රතිචාරයක් දක්වන්නේනම් තමන් රාජකාරි කටයුතු ආරම්භ කරන බවයි. මේ වනවිට ඛනිජ තෙල් නීතිගත සංස්ථාවේ කොළොන්නාව නිමාව ඉදිරිපිට උණුසුම් තත්ත්වයක් නිර්මාණය වී ඇති අතර ඒ හේතුවෙන් කොළොන්නාව-කොළඹ ප්‍රධාන මාර්ගයේ දැඩි රථ වාහන තදබදයක් නිර්මාණය වී ඇත. කැරළි මර්දන ඒකක සහ ජල ප්‍රහාරක රථ හතරක්ද මේ වනවිට එම ස්ථානයට කැඳවා ඇති බව වාර්තා වේ.", "URL": "https://lankatruth.com/si/?p=38405", "Category": "පුවත්", "Parent URL": null}