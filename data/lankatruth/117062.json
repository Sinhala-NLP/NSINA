{"Source": "Lankatruth", "Timestamp": "May 26, 2021", "Headline": "ගිනිගත් නැවේ කොටස් මීගමුව වෙරළට…", "News Content": "කොළඹ වරායට නුදුරින් වූ මුහුදේ ගිනි ගැනීමට ලක්ව පිපිරීම් ඇති වූ එක්ස්ප්‍රස් පර්ල් නෞකාවේ කන්ටේනර් කොටස්, දැවී තෙල්, අබලි ද්‍රව්‍ය, ප්ලාස්ටික් සහ චොක්ලට් සහ වෙනත් කෙටි කෑම වර්ග මීගමුව වෙරළ තීරයේ, ජාඇළ, කැපුම්ගොඩ, සෙත්තප්පාඩුව, දුන්ගල්පිටිය අදී ප්‍රදේශවල වෙරළ තීරයන්ට ගොඩ ගසා තිබේ. ගොඩගසා ඇති බහාලුමකින් වෙරළ පුරා විසිරී තිබෙන චොක්ලට් ආදී කෙටි කෑම වර්ග ඇතැම් පිරිස් රැගෙන යමින් සිටින බවද වාර්තා වේ. ඒ අතර දහනයට ලක්වූ කන්ටේනර් කොටස් සහ තවත් විවිධ උපකරණ කොටස් රාශියක් දැකගන්නටද හැකිය. කෙසේ වෙතත් ධීවර දෙපාර්තමේන්තුවේ අධ්‍යක්ෂ ජනරාල්වරයා ඊයේ (25) නිවේදනයක් නිකුත් කරමින් සඳහන් කර සිටියේ එම පිපිරීමෙන් පසු ඉවතට විසිවූ බහාලුම් තුනක “එපොක්සි රිසින්” නම් රසායනික ද්‍රව්‍යය අඩංගු වන බවත් එම රසායනික ද්‍රව්‍ය මගින් ස්වසන අපහසුතා සහ සමෙහි ගැටුනහොත් ආසාත්මිකතා පෙන්වන බවත් කොළඹ, කළුතර සහ මීගමුව වෙරළාසන්න ප‍්‍රදේශවල ධීවර ජනතාව මේ පිළිබව විශේෂයෙන් සැළකිලිමත් විය යුතු බවත් එවැනි බහාලුමක් දුටුවහොත් වහාම ඉන් ඉවත් වී ළඟම තිබෙන පොලිසිය හෝ ධීවර කාර්යාලය දැනුවත් කරන ලෙසත්ය.", "URL": "https://lankatruth.com/si/?p=117062", "Category": "පුවත්", "Parent URL": null}