{"Source": "Lankatruth", "Timestamp": "August 30, 2019", "Headline": "ඇල්පිටිය ප්‍රාදේශීය සභාවේ ඡන්ද විමසීම ඔක්තෝබර් මුල් සතියේ", "News Content": "ඇල්පිටිය ප්‍රාදේශීය සභා මැතිවරණය ලබන ඔක්තෝබර් මස පළමු සතියේ පැවැත්වීමට අපේක්ෂා කරන බව මැතිවරණ කොමිෂන් සභාවේ සභාපති මහින්ද දේශප්‍රිය මහතා පවසයි. ඇල්පිටිය ප්‍රාදේශීය සභාව සඳහා ප්‍රජාතන්ත්‍රවාදී එක්සත් ජාතික පෙරමුණ විසින් ඉදිරිපත් කර තිබූ නාමයෝජනා පත්‍රය ප්‍රතික්ෂේපවීම හේතුවෙන් එම පෙරමුණ ගොනුකර තිබූ පෙත්සමක තීන්දුව ලබාදෙන තුරු ඇල්පිටිය ප්‍රාදේශීය සභාවේ ඡන්ද විමසීම අත්හිටුවා තිබිණි. එම පෙත්සමේ තීන්දුව අද(30) ලබාදෙමින් ශ්‍රේෂ්ඨාධිකරණය නියෝග කර සිටියේ වහාම ඡන්ද විමසීම සිදුකරන ලෙසය. එසේම ප්‍රතික්ෂේප කළ ප්‍රජාතන්ත්‍රවාදී එක්සත් ජාතික පෙරමුණේ නාමයෝජනා පත්‍රය භාර ගන්නා ලෙස ද ශ්‍රේෂ්ඨාධිකරණය විසින් අදාල ප්‍රාදේශීය සභාව භාර තේරීම්භාර නිලධාරීයාට නියෝග කර තිබේ.", "URL": "https://lankatruth.com/si/?p=80101", "Category": "පුවත්", "Parent URL": null}