{"Source": "Lankatruth", "Timestamp": "October 10, 2018", "Headline": "“නේවි සම්පත්”ට රැකවරණය දුන්නැයි අත්අඩංගුවට", "News Content": "පසාල් සිසුන් ඇතුළු තරුණයන් 11 දෙනෙකු අතුරුදහන් කිරීම සම්බන්ධයෙන් පවතින නඩුවේ ප්‍රධාන සැකකරුවෙකු වන චන්දන ප්‍රසාද් හෙට්ටිආරච්චි නොහොත් නේවි සම්පත් යන අය ට සැඟවී සිටීමට ආධාර අනුබල ලබා දුන් බව කියන ලක්සිරි අමරසිංහ නැමැති ඒජන්සි කලමණාකරවරයකු අපරාධ පරීක්ෂණ දෙපාර්තමේන්තුව විසින් අද (10) අත්අඩංගුවට ගෙන ඇත. නේවි සම්පත් යන අයට මැලේසියාව බලා පිටත්ව යාමට ආධාර අනුබල ලබා දි ඇත්තේද මෙම පුද්ගලයා බවට කරුණු අනාවරණය වි ඇති බවද අපරාධ පරීක්ෂණ දෙපාර්තමේන්තුව සඳහන් කරයි. මේ අතර මේ වනවිටත් රක්ෂිත බන්ධනාගාර ගතව සිටින චන්දන ප්‍රසාද් හෙට්ටිආරච්චි නොහොත් නේවි සම්පත් ලබන 18 වැනිදා තෙක් තවදුරටත් රක්ෂිත බන්ධනාගාර ගත කරන ලෙස කොළඹ කොටුව මහේස්ත්‍රාත් ලංකා ජයරත්න මෙනෙවිය අද (10) නියෝග කර තිබේ. මෙම සිද්ධියට අදාළ නඩුව අද අධිකරණය හමුවේ යළි කැඳවු අවස්ථාවේ රක්ෂිත බන්ධනාගාර විසින් සැකකරු අධිකරණයය වෙත ඉදිරිපත් කර තිබූ අතර මෙහි අනෙක් සැකකරුවන් සම්බන්ධයෙන් වු නඩුව ලබන 25 වැනිදා යළි කැඳැවන ලෙසත් එදිනට ප්‍රගතිය සම්බන්ධයෙන් වාර්තාවක් අධිකරණය වෙත ලබා දෙන ලෙසත් මහේස්ත්‍රාත්වරිය අපරාධ පරීක්ෂණ දෙපාර්තමේන්තුවට නියෝග කර ඇත.", "URL": "https://lankatruth.com/si/?p=60840", "Category": "පුවත්", "Parent URL": null}