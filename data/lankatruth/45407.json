{"Source": "Lankatruth", "Timestamp": "December 20, 2017", "Headline": "අල්ලස් පනතත් සංශෝධනය කෙරේ", "News Content": "අල්ලස් හෝ දූෂණ චෝදනා විමර්ශන කොමිෂන් සභා පනත සංශෝධනය කෙරෙමින් පවතින බව එහි අධ්‍යක්ෂ ජනරාල් ජනාධිපති නීතිඥ සරත් ජයමාන්න මහතා අද (20) පැවති උත්සවයකදී ප‍්‍රකාශ කර තිබේ. 1994 වසරේ සම්මත වූ පනත මේ දක්වා කිසිදු සංශෝධනයක් සිදු නොවූ බවත් නව සංශෝධන සඳහා කැබිනට් පත‍්‍රිකාවක් ඉදිරිපත් කොට ඇති අතර නව සංශෝධන සහිත පනත් කෙටුම්පත සකස් කෙරෙමින් පවතින බවත් ජයමාන්න මහතා කියා සිටියි. මේ වනවිට රාජ්‍ය ආයතන පමණක් ආවරණය වන පරිදි පවතින අල්ලස් හෝ දුෂණ විමර්ෂණ කොමිෂන් සභා පනත නව සංශෝධන සම්මත වීමත් සමඟ පෞද්ගලික අංශය හා විදේශිකයන්ද ආවරණය වන පරිදි කටයුතු කළහැකි වනු ඇතැයිද හෙතෙම සඳහන් කරයි. අල්ලස් හෝ දූෂණ විමර්ශන කොමිසමේ විමර්ශන නිලධාරින් ලෙස දැනට සේවය කරනු ලබන්නේ පොලිස් නිලධාරින් 200 දෙනෙකු පමණක් බවත් වෙනත් ක්ෂේත‍්‍රවල විශේෂඥතා සහිත විමර්ශකයන් 200 දෙනෙක් හා නිවාරණ නිලධාරින් 50 දෙනෙක් බඳවා ගැනීම සඳහාද නව සංශෝධන මඟින් අවස්ථාව හිමිවනු ඇති බවත් ජයමාන්න මහතා කියා සිටියි. මුදල් විශුද්ධිකරණයට එරෙහිව නව නීති එහි ඇතුළත් වනු ඇතැයි කී අල්ලස් කොමිසමේ අධ්‍යක්ෂ ජනරාල්වරයා අපරාධ පරික්ෂණ දෙපාර්තමේන්තුව, මූල්‍ය අපරාධ කොට්ඨාසය වැනි සමාන්තර පරික්ෂණ කෙරෙන ආයතන සමඟ සම්බන්ධීකරණයකින් යුතුව වැඩ කිරීම සඳහා අවශ්‍ය වගන්තිද ඊට ඇතුළත් වන බව පවසයි.", "URL": "https://lankatruth.com/si/?p=45407", "Category": "පුවත්", "Parent URL": null}