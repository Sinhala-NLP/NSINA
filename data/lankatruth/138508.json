{"Source": "Lankatruth", "Timestamp": "August 26, 2022", "Headline": "ජනාධිපති සමාව ඉල්ලූ රන්ජන්ගේ ලිපියට ජනපතිගේ අනුමැතිය", "News Content": "අධිකරණයට අපහාස කළ බවට චෝදනා කරමින් සිරගත කර සිටින හිටපු පාර්ලිමේන්තු මන්ත්‍රී රන්ජන් රාමනායක, ජනාධිපති සමාව ඉල්ලා ජනාධිපතිවරයා වෙත යවනු ලැබූ ලේඛනට ජනාධිපති රනිල් වික්‍රමසිංහගේ අනුමැතිය හිමිව තිබේ. ඒ අනුව එම අනුමැතියට යටත්ව තමා අත්සන් කළ බව ජනාධිපති ලේඛම් සමන් ඒකනායක පවසයි. අධිකරණයට අපහාස කිරීමේ චෝදනාව මත සහ තමන් වරද පිළිගන්නේ නැතැයි අධිකරණයේදී කළ ප්‍රකාශයට වැරදිකරු වූ රන්ජන් රාමනායකට 2021 ජනවාරි 12 වනදා ශ්‍රේෂ්ඨාධිකරණය විසින් බරපතල වැඩ සහිතව වසර හතරක සිර දඬුවම් නියම කළේය. සිර දඬුවම් නියම වූවෙකුට හිමි අවුරුදු ගණන සාමාන්‍ය මාස 12ක අවුරුද්දක් නොවන අතර එය වසරක මාස 08කින් පමණ ගෙවී යන අතර තවත් මාස කිහිපයකින් ඔහුගේ සිරදඬුවම් කාලයද ගෙනී අවසන් වීමට නියමිතව තිබිණි. මේ අතර තමන් සිදුකළ ප්‍රකාශ සම්පූර්ණයෙන් වැරදි බවත් එම ප්‍රකාශය නිසා අගවිනිසුරු ඇතුළු නීති ක්ෂේත්‍රයේ සියලු දෙනාට අගෞරවයක් ඇතිවීම සම්බන්ධයෙන් සමාව ඉල්ලා සිටින බවත් සඳහන් කරමින් ඔහු ඊයේ (25) දිවුරුම් ප්‍රකාශයක් මගින් අධිකරණයෙන්ද සමාව ඉල්ලා සිටියේය. තමා විසින් සිදු කරන ලද ප්‍රකාශ අසත්‍ය බවත් එම ප්‍රකාශ ඉල්ලා අස්කර ගන්නා බවටත් ඉදිරියේදී මෙවැනි ප්‍රකාශ සිදු නොකරන බවටත් හිටපු රාජ්‍ය ඇමති රන්ජන් රාමනායක අධිකරණයට ලබා දුන් දිවුරුම් ප්‍රකාශයේ සඳහන් කර තිබිණි.", "URL": "https://lankatruth.com/si/?p=138508", "Category": "පුවත්", "Parent URL": null}