{"Source": "Lankatruth", "Timestamp": "February 14, 2019", "Headline": "නීතිපතිගේ තීරණය කුමක් වුවත් අඳගොවියාට සාධාරණය ඉටු විය යුතුයි", "News Content": "නීතිපතිවරයාගේ තීරණය කුමක් වුවද අඳගොවියන් විසින් ඉඩම් හිමියාට ලබා දිය යුතු වී බුසල් ප්‍රමාණය වැඩි කරමින් නිකුත් කළ ගැසට් පත්‍රය අවලංගු කළයුතු බවද එය සිදු කරනතෙක් අඳගොවියන් වෙනුවෙන් පෙනී සිටින බවත් එම සටන අත්නොහරින බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කරයි. අඳගොවියා විසින් ඉඩම් හිමියාට දෙනු ලබන වී බුසල් ප්‍රමාණය දහඅටක් දක්වා ඉහළ දමමින් නිකුත් කර ඇති ගැසට් පත්‍රයට විරෝධය දක්වමින් වීරකැටිය මුරුතවෙල ගොවි ව්‍යාපාරයේ ගොවීහු පිරිසක් පසුගිය 12වනදා සංවිධානය කර තිබූ ජන හමුවට සහභාගි වෙමින් නාමල් කරුණාරත්න මහතා එසේ පැවසීය. නාමල් කරුණාරත්න මහතා ඒ අවස්ථාවේදී කෘෂිකර්ම අමාත්‍ය පී. හැරිසන් මහතාට දුරකථනයෙන් ඇමැතුමක් ලබාදී මෙම අඳගොවි ගැටලුව පිළිබඳව කරුණු විමසා සිටි අතර එහිදී අමාත්‍යවරයා පැවැසුවේ එම ගැසට් පත්‍රය අවලංගු කිරීමට නීතිපතිවරයාගෙන් උපදෙස් ලබා ගැනීමට අපේක්‍ෂා කරන බවයි. ගොවියාගේ නිෂ්පාදන වියදම අඩු කර ගොවියාට හොඳ අස්වැන්නක් ලබා ගත හැකි වන අයුරින් හොඳ බීජ ප්‍රභේද හඳුන්වා දී අස්වැන්න වැඩි කර ඉන් අනතුරුව අස්වැන්නට සාපේක්‍ෂව කුඹුරු හිමියාට කිසියම් වී බුසල් ප්‍රමාණයක් ලබා දීමට කටයුතු කළ යුතු කිරීම සාධාරණ ක්‍රමය යැයිද එහිදී නාමල් කරුණාරත්න මහතා අවධාරනය කළේ ය. අඳගොවියන් අද වනවිට දැඩි පීඩනයට ලක්ව ඇතැයිද ඇමැතිවරයා පොරොන්දු වූ පරිදි ගැසට් නිවේදනය අවලංගු කළ යුතු බවද එසේ නොමැති නම් ආණ්ඩුවට එරෙහිව රට පුරා සිටින අඳගොවියන් සංවිධානය කරන බවද නාමල් කරුණාරත්න මහතා පැවසීය. මේ සඳහා රජයෙන් දක්වන ප්‍රතිචාර අනුව උද්ඝෝෂණයක් දක්වා යෑමට සිදුවුවහොත් එයද සිදු කරන බව නාමල් කරුණාරත්න මහතා වැඩිදුරටත් අවධාරණය කළේ ය.", "URL": "https://lankatruth.com/si/?p=68136", "Category": "පුවත්", "Parent URL": null}