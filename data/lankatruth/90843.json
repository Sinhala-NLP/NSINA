{"Source": "Lankatruth", "Timestamp": "March 11, 2020", "Headline": "ජනාධිපති කොමිසමේ ලේකම්වරිය අධිකරණයට භාර වෙයි", "News Content": "අත් අඩංගුවට ගැනීම සඳහා වරෙන්තු නිකුත් කර තිබූ දේශපාලන පළිගැනීම් පිළිබඳව සොයා බැලීම සඳහා පත්කර තිබෙන ජනාධිපති කොමිසමේ ලේකම් පර්ල්.කේ වීරසිංහ මහත්මිය අද (11) සිය නීතිඥවරු මාර්ගයෙන් ධිකරණයට භාර වී තිබේ. ලේකම්වරිය අද දහවල් විකුම් කළුආරච්චි, ධම්මික ගනේපොල සහ ආධිත්‍යය පටබැඳිගේ යන මහත්වරුන්ගෙන් සමන්විත විශේෂ ත්‍රිපුද්ගල මහාධිකරණ විනිසුරු මඩුල්ල හමුවට ඉදිරිපත් වී ඇත. මීට පෙර එම ලේකම්වරිය ඇතුළු ජනාධිපති කොමිසමේ අදහස් වි තිබුනේ තමන් වගකියන්නේ ජනාධිපතිවරයාට බැවින් අධිකරණයේ නියෝග අනුව කටයුතු නොකළයුතු බවයි. ඔවුන් ඒ බව සඳහන් කරමින් නිවේදනයක්ද නිකුත් කර තිබිණි. කෙසේ වෙතත් ඊයේ (10) එම ලේකම්වරයි අත්අඩංගුවට ගන්නා ලෙස දන්වමින් විශේෂ ත්‍රිපුද්ගල මහාධිකරණය විසින් යලිත් වරෙන්තු නිකුත් කළ අතර ඒ අනුව අද ඇය මෙලෙස අධිකරණයට භාරවී ඇත. එහිදී ලේකම්වරිය වෙනුවෙන් පෙනී සිටි නීතිඥ සෙනරත් ජයසුන්දර මහතා විසින් අධිකරණයට දන්වා ඇත්තේ අධිකරණය විසින් ඉල්ලා සිටින ලේඛන සියල්ලම භාරදීමට තම සේවාදායකාව සූදානම් බවය. ඒ අනුව අදාළ ලේඛන සියල්ල හෙට (12) දින තුළ අපරාධ පරීක්ෂණ දෙපාර්තමේන්තුව වෙත බාර දෙන්නයි කොමිසමේ ලේකම්වරියට නියෝග කර ඇති විශේෂ ත්‍රිපුද්ගල විනිසුරු මඩුල්ල ඇය වෙනුවෙන් නිකුත් කළ වරෙන්තුව ආපසු කැඳවීමටද පියවර ගෙන තිබේ. සාමාන්‍ය වරෙන්තු කළ පුද්ගලයෙකුට අදාළ වරෙන්තුව ආපසු කැඳවීමේ දී බැඳුම්කරයක් නියම කරනු ලැබුවත් ජනාධිපති පරීක්ෂණ කොමිසමට තිබෙන ගරුත්වය සහ ලේකම්වරිය අධිකරණයට ඉදිරිපත් වීම සැලකිල්ලට ගෙන එවැනි බැඳුම්කරයක් නියම නොකරන බව විශේෂ ත්‍රිපුද්ගල විනිසුරු මඩුල්ලේ සභාපති විනිසුරු විකුම් කළුආරච්චි මහතා විවෘත අධිකරණයේ සඳහන් කර ඇත.", "URL": "https://lankatruth.com/si/?p=90843", "Category": "පුවත්", "Parent URL": null}