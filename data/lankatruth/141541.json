{"Source": "Lankatruth", "Timestamp": "November 2, 2022", "Headline": "රටට ගේම දෙන හැටි රනිල්ගෙන් එළියට පනී", "News Content": "ජාත්‍යන්තර මූල්‍ය අරමුදලින් ලබා දෙන බව කියන ඩොලර් බිලියන 2.9ක මුදල ලබා ගැනීම සඳහා ශ්‍රී ලංකාව සතු සම්පත් ඩොලර් බිලියන 4කට අලෙවි කිරීම සහ සම්පූර්ණ නව ලිබරල්වාදී ආර්ථිකයක් කරා රට මෙහෙයවන බව අටවන ජනාධිපති රනිල් වික්‍රමසිංහගෙන් ප්‍රකාශ වී තිබේ.  පසුගිය 30 වෙනිදා බත්තරමුල්ල වෝටර්ස් එජ් හෝටලයේ පැවති ශ්‍රී ලංකා තේ කර්මාන්ත හිමියන්ගේ සංගමයේ 23 වෙනි වාර්ෂික මහා සභා රැස්වීම අමතමින් මේ බව ප්‍රකාශ කර ඇත. ආණ්ඩුවේ දිනමිණ පුවත්පත එය වාර්තා කර තිබූ ආකාරයෙන්ම උපුටුා ගෙන පහත දැක්වේ.  “අවසානයේදී විදේශ මූල්‍ය සංචිත අවශ්‍ය වෙනවා. දැන් එය වැඩි කර ගත හැකි ක්‍රමයක් නැහැ. අප අනෙක් සියලුම ක්‍රම අහිමි කර ගෙන තිබෙන නිසා අපට විදේශ සංචිත වැඩි කර ගත හැකි එකම ක්‍රමය වන්නේ අපේ ව්‍යවසායන් ඩොලර්වලට අලෙවි කිරීමයි. එමගින් ඩොලර් බිලියන 4ක් පමණ සංචිතවලට ඇතුලත් කර ගැනීමට හැකිවනු ඇති අතර එමගින් රුපියල තව දුරටත් ශක්තිමත් වෙනවා. අපට මේ සියල්ල කළ හැකි වනුයේ අප සම්පූර්ණයෙන් ම වෙළඳපොල ආර්ථිකයක් සහ ඉහළ වර්ධන වේගයක් සහිත ආර්ථිකයක් වෙත ගමන් කරනවා නම් පමණයි.”", "URL": "https://lankatruth.com/si/?p=141541", "Category": "පුවත්", "Parent URL": null}