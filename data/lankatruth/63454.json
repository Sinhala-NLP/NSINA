{"Source": "Lankatruth", "Timestamp": "November 16, 2018", "Headline": "“ගජ” චණ්ඩ වෙයි – උතුරේ පාසලුත් වසාදමයි", "News Content": "‘ගජ’ සුළි කුණාටුව ප්‍රබලවීම හේතුවෙන් යාපනය දිස්ත්‍රික්කයේ සියලු පාසල්වලට අද (16) නිවාඩු දිනයක් ලෙස ප්‍රකාශයට පත් කර ඇති බව වාර්තා වේ. සුළි කුණාටු තත්ත්වයේ බලපෑම හේතුවෙන් උතුර සහ උතුරු මැද පළාත්වලත් පුත්තලම සහ ත්‍රිකුණාමලය දිස්ත්‍රික්කවලත් තද වැසි සහ තද සුළං ඇතිවිය හැකි බව කාලගුණ විද්‍යා දෙපාර්තමේන්තුව පවසයි. යාපනය අර්ධද්වීපය හරහා විටින් විට පැයට කිලෝ මීටර් 100ක් දක්වා වන ප්‍රහාරාත්මක සුළං බලාපොරොත්තු වන බවත් මන්නාරම සිට කන්කසන්තුරය දක්වා වන වෙරලාසන්න පහත් බිම් ප්‍රදේශවල මුහුදු රළ ගොඩබිමට පැමිණිමේ හැකියාවක් පවතින බවත් එම දෙපාර්තමේන්තුව සදහන් කරයි. නිරිත දිග බෙංගාලබොක්කේ පවතින “ගජ” සුළිකුණාටුව මේවනවිට තමිල්නාඩු සහ පුඩුචෙරි වෙරළ තීරයට ගමන් කර තිබේ. මේ අතර ගජ සුළි කුණාටුව යාපනය දිස්ත්‍රීක්කය හරහා ගමන් කරමින් ඊයේ (15) රාත්‍රිය පුරා දැඩි සුළඟක් සමගින් අද උදෑසන වන තුරු වර්ෂාව ඇදහැලුණු බවටත් ඇතැම් තාවකාලික ඉදිකිරීම්වලට සුළඟින් හානි සිදුව ඇති බව යාපනයේ වැසියෝ පවසති. සුළං තත්වය හේතුවෙන් යාපනයේ වැසියන්ද ඊයේ සවස 06 වනවිටත් මාර්ගවල ගමනාගමනයෙන් වැළකී ආරක්ෂිත ස්ථාන වෙතට ගොස් තිබූ අතර මේ වන තුරු සුළං හෝ වර්ෂාවෙන් සැළකිය යුතු හානියක් හෝ ආපදාවක් වාර්තා වී නොමැති බවට යාපනය ආපදා කළමනාකරණ කාර්යාල නිලධාරීහු කියා සිටිති.", "URL": "https://lankatruth.com/si/?p=63454", "Category": "පුවත්", "Parent URL": null}