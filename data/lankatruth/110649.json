{"Source": "Lankatruth", "Timestamp": "February 15, 2021", "Headline": "කොවිඩ් එන්නත්වලින් 70%ක් ධනපති රටවල් මිලට අරන්", "News Content": "කොවිඩ් වසංගතයට එරෙහිව නිපදවා ඇති එන්නත්හි මාත්‍රාවන්ගෙන් 70% ක් පමණ ප්‍රමාණයක් ලොව ඉහළම ආදායම් ලබන රටවලින් මේ වනවිට මිලදීගෙන ඇතැයි ලැන්සෙට් වෛද්‍ය සඟරාව අනාවරණය කරයි. ලෝක ජනගහනයෙන් 16%ක් නියෝජනය කරන මෙම රටවල් මේ වනවිට නිපදවා ඇති කොවිඩ් එන්නත්හි මාත්‍රාවන් බිලියන 4.2ක් පමණ ලබා ගෙන ඇති බවත් එසේ ලබාගත් එන්නත් වලින් වැඩිප්‍රමාණයක් ගබඩා කර තබාගෙන සිටීම නිසා ලොවපුරා අන්ත දිළිඳු ජනතාවන් වෙසෙන රටවලටත් මැදි ආදායම් ලබන රටවලටත් කොවිඩ් එන්නත් හිඟයක් ඇතිකර තිබෙන බව එම සඟරාව වැඩිදුරටත් පෙන්වා දෙයි. ඇමෙරිකා එක්සත් ජනපදය පෙබරවාරි 08 වැනි දින වන විට සිය ජනගහනයට දෙවරක් එන්නත් කිරීමට අවශ්‍ය වන මාත්‍රා බිලියන 1.2කට වඩා මිලදීගෙන ඇතැයි පැවසේ. එසේම කැනඩාවද සිය ජනගහනයට පස් වතාවක් එන්නත් කිරීමට ප්‍රමාණවත් වන තරමට කොවිඩ් එන්නත් මිලදීගෙන ඇති බව සඳහන්වේ. යුරෝපා සංගමය නියෝජනය කරන රටවලින් වැඩිප්‍රමාණයක්ද මේ වනවිට සිය ජනගහනයට දෙවරක් එන්නත් කිරීමට ප්‍රමාණවත් මාත්‍රාවන් ලබා ගැනීමට කටයුතු කර ඇති බව පැවසේ. එක්සත් රාජධානියද සිය ජනගහනයට එන්නත් කිරීමට වඩා තුන් ගුණයක් එන්නත් ලබා ගෙන ඇති බව පැවසේ. මේ තත්වයත් සමග ලොව පුරා දිළිඳු ජනගහනයක් වෙසෙන රටවලට මෙන්ම මැදි ආදායම් ලබන රටවලටද කොවිඩ් එන්නත් ලබා ගැනීමට දිගු කාලයක් බලා සිටිමට සිදුවනු ඇතැයි පැවසේ. එම තත්වය හමුවේ කොවිඩ් වසංගතය තවත් වසර ගණනාවක් යන තුරු තුරන් කිරීමට නොහැකි වන බවත් එම කාලය තුළදීතවදුරටත් වෛරසය විකෘති වීමේ අවදානමක් මතුකරනු ඇතැයිද පැවසේ.", "URL": "https://lankatruth.com/si/?p=110649", "Category": "විදෙස් පුවත්", "Parent URL": null}