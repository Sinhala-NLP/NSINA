{"Source": "Lankatruth", "Timestamp": "July 26, 2018", "Headline": "ගෝඨාභය ඝාතන තැතෙහි පාපොච්චාරණය ස්වාධීන නැහැ – වසර 12කට පසු හෙලිවේ", "News Content": "2006 වසරේදී එවක ආරක්ෂක ලේකම්වරයාව සිටි ගෝඨාභය රාජපක්ෂ වෙත මරාගෙන මැරෙන බෝම්බ ප්‍රහාරයක් එල්ලකර ඝාතනය කිරීමට තැත් කිරීම සඳහා ආධාර අනුබල දුන් බවට චෝදනා ලැබ සිටි අයියර් ශ්‍රී ස්කන්ධරාජා නැමැති හින්දු පූජකවරයා නිදොස් කොට නිදහස් කිරීමට කොළඹ මහාධිකරණය අද(26) නියෝග කළේය. කොල්ලුපිටිය, පිත්තල හන්දිය ප්‍රදේශයේදී මරාගෙන මැරෙන බෝම්බ ප්‍රහාරයක් එල්ලකර එවකට ආරක්ෂක ලේකම්වරයාව සිටි ගෝඨාභය රාජපක්ෂ ඝාතනය කිරීමට තැත් කිරීම සහ ඔහුගේ ආරක්ෂකයින් තිදෙනෙකු ඝාතනය කිරීමට කුමන්ත්‍රණය කිරීම සම්බන්ධයෙන්, ආධාර අනුබල ලබා දීමේ චෝදනාව යටතේ අයියර් ශ්‍රී ස්කන්ධරාජා ඇතුළු විත්තිකරුවන් පස් දෙනෙකු අත්අඩංගුවට ගනු ලැබ තිබිණි. විත්තිකරු විසින් ත්‍රස්ත මර්දන කාර්යාංශයට ලබා දෙන ලද පාපොච්චාරණය, ඔහු විසින් ස්වේච්ඡාවෙන් ලබාදී නොමැති බවත් ඒ පිළිබඳව අධිකරණය හමුවේ පැවැත්වූ සාක්ෂි විභාගයේදී අනාවරණය වී ඇති බවත් කොළඹ මහාධිකරණ විනිසුරු සම්පත් අබේකෝන් විවෘත අධිකරණයේ සඳහන් කළේය. චෝදනාව සම්බන්ධයෙන් සැකකරු අඛණ්ඩව වසර 12කට ආසන්න කාලයක් සිර භාරයේ ගත කර ඇත. රජයේ නීතිඥවරයා අධිකරණය හමුවේ කියා සිටියේ, ඔහු විසින් සිදු කරන ලද පාපොච්චාරණයට අමතරව විත්තිකරුට එරෙහිව වෙනත් සාක්ෂි කිසිවක් ඉදිරිපත් කිරීමට නොහැකි බවය. ඒ අනුව අධිකරණය මෙම තීන්දුව ප්‍රකාශයට පත් කර තිබේ.", "URL": "https://lankatruth.com/si/?p=56795", "Category": "පුවත්", "Parent URL": null}