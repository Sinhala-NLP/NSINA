{"Source": "Lankatruth", "Timestamp": "November 11, 2019", "Headline": "ශ්‍රීලනිපයේ පාක්ෂිකයන්ට හිතට එකඟව ඡන්දය දිය හැක්කේ මාලිමාවටයි", "News Content": "ශ්‍රීලනිපයේ පාක්ෂිකයන්ට හිතට එකඟව ඡන්දය දිය හැක්කේ මාලිමාවට යැයි ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා අවධාරණය කරයි. ඒ මහතා මේ බව අවධාරණය කර සිටියේ ඊයේ (10) ගම්පහ පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිනි. එහිදී වැඩිදුරටත් අදහස් දැක්වූ ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා… “මේ වන විට මේ ජනාධිපතිවරණ සටනේ ජන රැල්ල හඹාගෙන එන්නේ ජාතික ජන බලවේගයේ ජනාධිපති අපේක්ෂක අනුර දිසානායක සහෝදරයා වෙතට බව අපි ඉතා සතුටින් පවසා සිටිනවා. ඈත ගම් නියම්ගම් සිට නගරය දක්වාත් පෙනෙන්නට තිබෙන දෙය එයයි. ලයිස්තුවෙ අපේක්ෂකයෝ 35ක් ඉන්නවා. ඉන් වැඩිදෙනා නිකම්ම නිකම් කාඩ්බෝඩ් ඩමි. සජිත් හෝ ගෝඨාභය කියන්නේ මේ රට පාලනය කරපු ආණ්ඩුවල හවුල්කාරයෝ. ඒ ගොල්ලො මේ රටට හා ජනතාවට කළ අපරාධ ගැන ඔබ දන්නවා. එනිසා ඔබට දැන් හරිම පහසුයි, තමන් ඡන්දය දියයුතු අපේක්ෂකයා කවුද කියල තෝරා ගන්න එක. ඉතාම පැහැදිලියි, ඒ වෙන කවුරුවත් නෙවෙයි ජාතික ජන බලවේගයේ අපේක්ෂක අනුර කුමාර දිසානායක සහෝදරයායි. ඔහු තමයි අද අපි ඉදිරියේ තිබෙන නිවැරැදිම තීරණය. අපි නිදහස ලබන විට ඒකපුද්ගල ආදායම අතින් අපි දෙවෙනි වෙලා හිටියේ ජපානයට පමණයි. ඒත් අද අපට හුඟක් පසුපසින් සිටි රටවල් අපිව පසුකර ගිහිල්ලා. අපි දැන් උඩින් ඉන්නෙ ඇෆ්ගනිස්තානයට පමණයි. මේ තත්වයට මේ රට පත්කළේ 1948 සිට මේ රට පාලනය කළ කොළපාට, නිල්පාට පක්ෂ දෙක නෙවෙයිද? රටට අවශ්‍ය කරන්නේ බොරු පොරොන්දු දේශපාලනයද? ප්‍රතිපත්තිමය දේශපාලනයද? දැන් පොරොන්දුවලට ජනතාව රවට්ටන්න බැරිවෙන කොට ජනතාව බිය වැද්දීමේ සෙල්ලම පටන් අරන්. එදා රාජපක්ෂලාත් යුද්ධයෙන් පස්සේ යුද්ධය දිගටම වික්කා. ඊට පස්සේ ජිනීවා මානව හිමිකම් කොමිෂම ඔහුව විදුලි පුටුවේ හිඳුවන්න යනවා කියල අනුකම්පාව වික්කා. ඒක පාවිච්චි කරලා ජනතාව බියවැද්දුවා. එහෙම කරල පළාත් සභාවලට, ප්‍රාදේශීය සභාවලට ගම්වල හිටපු හරක් හොරු, හොර ජාවරම්කාරයෝ, කුඩු බිස්නස්කාරයෝ, ස්ත්‍රී දූෂකයෝ, ළමා අපචාරකාරයෝ, රොතු පිටින් ජනතාවගේ ඡන්දයෙන් පත්වෙන්න සැලැස්සුවා. පාස්කු ප්‍රහාරයෙන් පස්සෙත් රාජපක්ෂලා ජනතාව බියවද්දලා මොකක්ද කිව්වේ? එදා මුළු රටම මළගෙයක් වෙලා. දුකට හා බියට පත්වෙලා ඉන්නකොට ගෝඨාභය ඇවිල්ලා මොකක්ද කිව්වේ. මම එනවා ජනාධිපතිවරණ ඡන්දෙට. මම හිටියානම් මේ වගේ ප්‍රහාරයකට ජනතාවට ගොදුරුවෙන්න වෙන්නේ නැහැ කියලා. ඒක හරියට මළගෙදරකට ගිහිල්ලා මඟුල්කාඩ් බෙදනවා වගේ වැඩක්. දැන් රටේ ජාතික ආරක්ෂාව නැහැ කියලා ජනතාව බිය වද්දන ගමන් මිලේනියම් චැලේන්ජ් කෝපරේෂන් ගිවිසුම අල්ලාගෙන තව පැත්තකින් බිල්ලෝ මවනවා. රට ගැන තියෙන සැබෑ කැක්කුමකින්ද ඒ වගේ බොරු විරෝධපෑම් කරන්නේ. පොරොන්දුවලට ජනතාව රැවටෙන්නේ නැතිවිට දැන් හදනවා බියවද්දලා ඡන්දය ගන්න. සජිත් ප්‍රේමදාස කඳවුර අනෙක් පැත්තේ ඉඳගෙන කියනවා ගෝඨා ආවොත් සුදුවෑන් එනවා, මාධ්‍යවේදියෝ අතුරුදහන් වෙනවා කියලා. ගෝඨා බිය ඇති කරනවා. දෙපැත්තෙන්ම කරමින් ඉන්නේ ජනතාව බය කරලා ඡන්දය කොල්ලකන්න හදන වැඩේ. දැන් මේක හොඳම බොරුකාරයා තෝරන තරගයක් වගේ. වැඩියෙන් දිනන්න වැඩියෙන්ම බොරු කියන්නා බවට පත්වෙන්න සජිත්, ගෝඨා දෙන්නම තරග වැදිලා ඉන්නවා. මේ ආණ්ඩුව ජනතාව පත්කළේ රාජපක්ෂ ප්‍රතිපත්තිය පරාජය කරන්න කියලා. ඒ වෙනුවට මොකද කළේ? තව තවත් පෝෂණය කරලා ඒ ප්‍රතිපත්තියම ඉදිරියට රැගෙන ගියා. රාජපක්ෂත් එක්ක ඩීල් දමමින් ජනතාව මුලා කළා. ශ්‍රී ල.නි.ප. පාක්ෂිකයන්ට රට විකුණන්කන, හොරුන්ගෙන් පිරිච්ච, පක්ෂයක් වන යූ.එන්.පී.යට, ඡන්දය දෙන්න පුළුවන්ද? ඔවුන්ට පුළුවන්ද දූෂිත පාලනයට, තමන්ට ‘හූ’ කියන රාජපක්ෂ පවුල් කඳවුරට ඡන්දය දෙන්න? බැහැ. මේ දෙකටම ඡන්දය දෙන්න බැහැ. ඔබට හිටගන්න පුළුවන් තැන හෘදසාක්ෂියට එකඟව ඡන්දය දියහැකි තැන ජාතික ජන බලවේගයයි. ශ්‍රීල.නි.ප. පාක්ෂිකයිනි, එ.ජා.ප. පාක්ෂිකයිනි, 16 වැනිදාට අවදිකරන්න ඔබගේ හෘද සාක්ෂිය. මාලිමාව ලකුණ ඉදිරියේ කතිරය සලකුණු කර ජාතික ජන බලවේගයේ ජනාධිපති අපේක්ෂක අනුර කුමාර දිසානායක සහෝදරයාව ජයග්‍රහණය කරවන්න.”", "URL": "https://lankatruth.com/si/?p=85463", "Category": "පුවත්", "Parent URL": null}