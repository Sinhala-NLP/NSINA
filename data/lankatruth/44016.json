{"Source": "Lankatruth", "Timestamp": "November 17, 2017", "Headline": "ගෝඨාභයගේ ඉල්ලීම අධිකරණය ප්‍රතික්ෂේප කරයි", "News Content": "ඇවන්ගාඩ් නඩුව සම්බන්ධයෙන් තමන් ඇතුළු විත්තිකරුවන් 08 දෙනා නිදොස් කොට නිදහස් කරන්නැයි හිටපු ආරක්ෂක ලේකම් ගෝඨාභය රාජපක්ෂ මහතා අධිකරණයෙන් කළ ඉල්ලීම කොළඹ ප්‍රධාන මහේස්ත්‍රාත් අධිකරණය අද (17) ප්‍රතික්ෂේප කර තිබේ. අල්ලස් කොමිසම විසින් ලබාදුන් ලිඛිත අනුමැතියකින් තොරව අධිකරණය හමුවේ නඩුව පවරා ඇති බව හිටපු ආරක්ෂක ලේකම් ගෝඨාභය රාජපක්ෂ ඇතුළු විත්තිකරුවන් 08දෙනා මූලික විරෝධතා ගොනුකරමින් සඳහන් කර තිබිණි. අල්ලස් හෝ දූෂණ විමර්ශන කොමිසම විසින් ඇවන්ගාඩ් මැරිටයිම් සමාගමට පාවෙන අවි ගබඩාවක් පවත්වාගෙන යාමට අවසර ලබාදීමෙන් රජයට රුපියල් කෝටි 1140ක පාඩුවක් සිදුකළ බවට චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ ඇතුළු 08 දෙනෙකුට එරෙහිව මෙම නඩුව පවරා තිබේ. ඒ අනුව ඔවුන්ට එරෙහි නඩුව 2018 වසරේ පෙබරවාරි 26 වනදා විභාගයට ගැනීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා අද නියෝග කර ඇත. විත්තිකරුවන්ට, තමන් නිවැරදිද නැද්ද යන්න සම්බන්ධයෙන් වන ලේඛන බාරදීමටද නියෝග කර තිබේ. මෙහි එක් සැකකාරියක වන ආරක්ෂක අමාත්‍යාංශයේ හිටපු අතිරේක ලේකම් දමයන්ති ජයරත්න මහත්මිය මේතෙක් අත්අඩංගුවට ගෙන නැති අතර ඇය රාජ්‍ය සේවක නීතී රීති උල්ලංඝණය කරමින් නීතිවිරෝධී ලෙස විදේශගත වී සිටියි.", "URL": "https://lankatruth.com/si/?p=44016", "Category": "පුවත්", "Parent URL": null}