{"Source": "Lankatruth", "Timestamp": "June 11, 2018", "Headline": "හිටපු ඇමති ප්‍රසන්න රණතුංගගේ මිලියන 64ක අල්ලස් නඩුවේ සාක්ෂි හඬ පටය ප්‍රතිවාදනය කරයි", "News Content": "බස්නාහිර පළාත් සභාවේ හිටපු ප්‍රධාන අමාත්‍ය ප්‍රසන්න රණතුංග මහතා විසින් ක්‍රිස්ටියන් ජෙහාඩ් මෙන්ඩිස් මහතාගෙන් රුපියල් මිලියන 64ක මුදලක් ඉල්ලා දුරකථනයෙන් තර්ජනය කළ බව පවසමින් ඉදිරිපත් කර ඇති හඬ පටයක් අද(11) කොළඹ මහාධිකරණ විනිසුරු චම්පා ජානකී රාජරත්න මහත්මිය ප්‍රතිවාදනය කළා ය. 2015 අප්‍රේල් සහ ජූනි මාස අතර කාලය තුළ මොරටුව උයන පාරේ අංක 66/12 පදිංචි ජෙහාඩ් මෙන්ඩිස් නමැති ව්‍යාපාරිකයකුට මීතොටමුල්ල පාරේ අංක 251/9 දරන ස්ථානයේ පිහිටි අක්කර දෙකක ඉඩමක් බහාලුම් පර්යන්තයක් සහ ගබඩා සංකීර්ණයක් ඉදිකිරීම සඳහා කුලී පදනම මත බස්නාහිර පළාත් සභාවට ලබාදීමට සහ එහි අනවසර පදිංචිකරුවන් ඉවත් කර ගොඩකිරීම සඳහා මිලියන හැට හතරක මුදලක් ඉල්ලා මිලියන පහළොවක මුදලක් ලබාගත් බවට හිටපු මහ ඇමති ප්‍රසන්න රණතුංග සහ ඔහුගේ බිරිඳ මොරින් ස්ටෙලා රණතුංග යන අයට එරෙහිව පවතින චෝදනා වේ. බස්නාහිර පළාත් හිටපු මහ ඇමති පාර්ලිමේන්තු මන්ත්‍රී ප්‍රසන්න රණතුංග මුදල් ඉල්ලා තර්ජනාත්මකව බැන වැදුනු බවත් එය තම ටැබ් පරිඝණකයේ පටිගතකර සී.ඩී. පටවල පිටපත් පොලීසියට ලබා දුන් බවත් ව්‍යාපාරික ජෙහාඩ් මෙන්ඩිස් මහතා සාක්ෂි ලබා දෙමින් මීට පෙර මහාධිකරණය හමුවේ පැවසූ අතර එම හඬ පට අද ප්‍රතිවාදනය කළේ ය. මෙලෙස චෝදනා ලැබ සිටින්නේ බස්නාහිර පළාතේ හිටපු ප්‍රධාන අමාත්‍ය ප්‍රසන්න රණතුංග, ඔහුගේ බිරිඳ වන ගම්පහ උඩුගම්පොල පදිංචි මොරීන් ස්ටේලා රණතුංග සහ ඔස්ට්‍රේලියානු ජාතිකයෙකු වන මොරීන් රණතුංග මහත්මියගේ ඥාතියෙකු වන නරේෂ් කුමාර් ෆාරිස් නමැති ඕස්ට්‍රේලියානු ජාතිකයෙකි. අද එම ඕස්ට්‍රේලියානු ජාතිකයා නොසිටි අතර ඔහු නොමැතිව සාක්ෂි විමසීම සිදුවිය. සාක්ෂි ලබාදෙමින් ජෙහාඩ් මෙන්ඩිස් මහතා මෙසේ පැවසීය. “බස්නාහිර පළාත් සභාවේ හිටපු ප්‍රධාන අමාත්‍ය ප්‍රසන්න රණතුංග මහතා 2015 මැයි මස 29 වැනිදා දහවල් මට කෝල් එකක් දුන්නා එලෙස කෝල් එකක් දී ‘අද දවස ඇතුලත මට මිලියන 06ක් ඕනේ. උඹ මගේ හැටි දන්නවානේ?’ කියමින් මට තර්ජනය කළා. මං ඒක පටිගත කරගත්තා.” මේ අවස්ථාවේදී සාක්කිකරු විසින් එලෙස පටිගත කරගන්නා ලද හඬ පටය අධිකරණය හමුවේ ප්‍රතිවාදනය කරන ලදී. “අද දවස ඇතුළත මට මිලියන 06ක් ඕනේ කියා හිටපු ප්‍රධාන අමාත්‍ය ප්‍රසන්න රණතුංග මහතා මට කීවා. එදින ඇතුළත මට එපමණ මුදලක් දෙන්න නැති නිසා ඒ වේලාවේ රුපියල් මිලියන 03ක මුදලක් දෙන්න අපි ලැහැස්ති වෙලා හිටියේ.” “නරේෂ් කියන්නේ මේ සිද්ධියේ අතරමැදියා. 2015 අප්‍රේල් මාසයේ 10 වැනිදා ප්‍රසන්න රණතුංග මහතාට චෙක්පත් වගයක් බාරදුන්නා. පසුව විමල් නමැති සේවකයකු අත තවත් චෙක්පත් වගයක් යැව්වා. ඊට අමතරව පොරොන්දු නෝට්ටු කිහිපයකටද මා අත්සන් කර දුන්නා. එම පොරොන්දු නෝට්ටු ලිව්වේ මා ඉදිරිපිටදී නෙමේ. මා මගේ සේවකයකු වන මේජර් බිමල් සමඟ ප්‍රසන්න රණතුංග මහතාගේ නිවසට ගිය අවස්ථාවේදී තමයි මගේ අත්සන ලබා ගත්තේ.” “ඉන් පසුව තමයි මට මේ හඬපටයේ ආකාරයට තර්ජනය කරලා මුදල් ඉල්ලුවේ. එලෙස මුදල් ඉල්ලීමෙන් පැය කිහිපයකට පසු ප්‍රසන්න රණතුංග මහතා ඔහුගේ ආරක්‍ෂ නිලධාරීන් තිදෙනෙකු සමඟ මාගේ කාර්යාලයට ආවා. එම ආරක්‍ෂක නිලධාරීන්ගේ ඉනේ පිස්තෝල තියෙනවා මා දැක්කා. මාගේ කාර්යාලය තුළට පැමිණෙන ලෙස මා ඔහුට ආරාධනා කළත් ඔහු ඒ තුළට ආවේ නැහැ. පසුව මා ඔහුගේ වාහනය අසළට ගියා ඒ අවස්ථාවේදී ඔහු සල්ලි ඉල්ලා තර්ජනය කරමින් මට පරුෂ වචනයෙන් බැන්නා.” මෙහි වැඩිදුර සාක්ෂි විමසීම සඳහා ලබන 28 තෙක් කල් තබන ලදී.", "URL": "https://lankatruth.com/si/?p=54153", "Category": "පුවත්", "Parent URL": null}