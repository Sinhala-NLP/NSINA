{"Source": "Lankatruth", "Timestamp": "January 15, 2018", "Headline": "පාලින්ද නුවර හිටපු සභාපතිගේ අයතා මුදල් ඉපයීම පිළිබඳ පරීක්ෂණ CIDයට", "News Content": "පාලින්ද නුවර ප්‍රාදේශීය සභාවේ හිටපු සභාපති ධම්මික රණසිංහ මහතා විසින් අයථා ලෙස දේපල ඉපයීම සම්බන්ධයෙන් දූෂණමර්දන කමිටු ලේකම් කාර්යාලය වෙත ලැබී ඇති පැමිණිල්ලේ වැඩිදුර විමර්ශන කටයුතු සඳහා අපරාධ පරීක්ෂණ දෙපාර්තමේන්තුව වෙත යොමු කර ඇති බව වාර්තා වේ. මෙම පැමිණිල්ල 2015.05.20 හා 23 යන දිනයන්හිදී දූෂණමර්දන කමිටු ලේකම් කාර්යාලය වෙත ඉදිරිපත් කර ඇති අතර එහි මූලික විමර්ශන අවසන් කර ඉදිරි විමර්ශන කටයුතු සඳහා එම පැමිණිලි ACC/FC/2015/259 දරණ පැමිණිලි අංකය යටතේ අපරාධ පරීක්ෂණ දෙපාර්තමේන්තුව වෙත් යොමු කර ඇත. හිටපු සභාපති වරයා පාලින්ද නුවර ප්‍රාදේශීය සභාවේ සභාපති ලෙස පත්වීමෙන් පසු වසර 08ක් වැනි කාලයක් තුළ අයථා ලෙස උපයාගත් මුදලින් තමාගේ හා භාර්යාවගේ නමින් වාහන දේපල විශාල ප්‍රමාණයක් අත්පත් කරගෙන ඇති බවට, එම පැමිණිල්ලේ මූලික විමර්ශනවලදී කරුණු අණාවරණය කරගෙන තිබේ. එම පැමිනිල්ලේ සඳහන් පරිදි ප්‍රාදේශීය සභාවට අයත් ඉරුදින පොල භූමියේ පෙර ගෙවුම් ක්‍රමයට කඩකාමර 12ක් ඉදිකිරීමට ටෙන්ඩර් කැඳවා ලැබුණු මුදලින් කඩකාමර 14ක් ඉදිකර අංක 13 හා 14 යන කඩ කාමර දෙක හිතවතුන්ට පවරා අයථා ලෙස මුදල් ලබාගෙන ඇති අතර එමගින් සභාවට ලැබිය යුතු ආදායම අහිමි වී ඇත. මාර්ග කිහිපයක් අලුත්වැඩියා කිරීමට ඇසතමේන්තු සකස් කර මුදල් වෙන්කර අදාල කාර්යය ඉටු නොකර මුදල් ලබාගෙන ඇති බව සහ සභාපති වශයෙන් සිටි කාලය තුළ අයථා ලෙස උපයා ගත් මුදල්වලින් පහත සඳහන් වාහන 04ක් හා ඉඩම් 08ක් මිලට ගෙන ඇති බවද එම පැමිණිල්ලේ දැක්වේ. ඒ අනුව WP LA 6501 දරණ බව්සර් රථය 2011.03.03 දිනත් WP HA 6792 දරණ මොන්ටෙරෝ වර්ගයේ ජීප් රථය 2013.10.14 දිනත් මිලදී ගෙන ඇති අතර WP CAD 1144 දරණ හයිබ්‍රිඩ් මෝටර් රථය සිය බිරිඳ වන සුරංජි ජයසිංහ නමිනුත් මිලයට ගෙන ඇත. එමෙන්ම WP HA 4228 දරණ බව්සර් රථයද මිලට ගෙන තිබේ. මීට අමතරව මතුගම, කුරුඳුවත්තල ආඳගල පාර, දෙවන පටුමග ලක්ෂ 150ක් පමණ නිවසක් මිලයට ගෙන ඇති අතර බදුරලිය ජිනාරාම මාවතේ ජී.කේ.ඩී. හේමචන්ද්‍ර මහතාගේ නිවස පිටුපස කුඹුරක් ලක්ෂ 02 පමණ මිලයට හිමිකර ගෙන ඇත. මාරගහදෙණිය ගල්කඩුව පොදු සුසාන භූමියට යාබදව ඇති ඉඩම රුපියල් ලක්ෂයකට පමණ හිමිකරගෙන ඇති අතර බදුරලිය, වතුරාන ජී.එස්. මාවතේ ආර්.ආර්.අයි.සී. සිසිර කුමාර මහතාගේ නිවස ඉදිරිපස කුඹුර මිලටගෙන නීතිවිරෝධී ලෙස ගොඩකර තිබේ. බටහේන, මොරපිටිය සිරිකුමාර කීර්ති යන අයගෙන් කඩය අසළ අක්කර 04ක පමණ රබර් බඩම රුපියල් ලක්ෂ 20ක පමණ මුදලකට මිලකට ගෙන ඇති අතර බටහේන, මොරපිටිය ජී.ඒ. අජිත් නැමැති අයගේ නිවස අසළ අක්කර 02ක් රුපියල් ලක්ෂ 10ක පමණ මුදලකට මිලදීගෙන ඇත. බටහේන, මොරපිටිය රෙජින් නෝනා නැමැති අයගේ නිවස අසළ අක්කර 02ක් රුපියල් ලක්ෂ 15කට පමණ හිමිකරගෙන තිබේ. බටහේන පීටර් සිල්වා හා ඇලිස්නෝනා යන අයගේ රබර් අක්කර 02ක් රුපියල් ලක්ෂ 15කට පමණ මිලයට ගෙන ඇත. පාන්තිය, වැලිමාහාන ප්‍රදේශයේ රුපියල් ලක්ෂ 50ක පමණ ඉඩමක් මිළයට ගෙන තිබේ. මතුගම පදිංචි සනත් මහීපාල යන අයගෙන් රුපියල් ලක්ෂ 40ක පමණ ඉඩම් ගොඩකිරීමට සහ සැකසීමට භාවිතා කරන ස්ක්‍රේපර් යන්ත්‍රයක් මිලට ගෙන ඇත. 2005 දී හමුදාවෙන් පැන ආ සෙබළෙකු ලෙස කිසිදු වත්කමක් නොමැතිව සිටියදී පසුව පැවති යුධ උන්මාද සමයේ ප්‍රාදේශීය සභාවේ සභාපති වශයෙන් පත්වීමෙන් පසු අවුරුදු 08ක් වැනි කාලයක් තුළ වාහන් 04ක් සහ කිහිප ස්ථානයක ඉඩම් 10ක් පමණ හිමිකර ගැනීමට මුදල් උපයාගෙන ඇත්තේ අයථා ලෙස ප්‍රාදේශීය සභාවේ මුදල් අවභාවිතා කිරීමෙන් බවට පැමිණිල්ල මගින් අවධාරණය කරයි. එසේම වාහන 04න් 02ක් ලීසිං ක්‍රමයට මිලයට ගෙන ඇති බව දැක්වෙන අතර එයද වත්කම් හෙලිවීම වැලැක්වීමේ ක්‍රියා මාර්ගයක් ලෙස සැලකිය හැකි බව පැමිණිල්ල අවධාරණය කරයි. ඉහත කරුණු සලකා බලමින් මෙම පැමිණිල්ලේ වගඋත්තරකරුවන් වන ධම්මික රණසිංහ මහතාගේ හා ඔහුගේ බිරිඳ වන සුරංජි ජයසිංහගේ වත්කම් සහ එය උපයාගත් ආකාරය ගැන වැඩිදුර පරීක්ෂණ සඳහා මෙම පැමිණිල්ල 2015.07.07 වන දින දූෂණමර්දන කමිටු ලේකම් කාර්යාලය විසින් පොලිස්පතිතුමා වෙත යොමු කරමින් එහි පිටපත් අපරාධ පරීක්ෂණ දෙපාර්තමේන්තුව වෙත යොමු කර ඇති නමුත් එහි ඉදිරි විමර්ශන පිළිබඳව හෝ අධිකරණ ක්‍රියාමාර්ග ගැනීම පිළිබඳව කිසිවක් වාර්තා නොවේ.", "URL": "https://lankatruth.com/si/?p=46228", "Category": "පුවත්", "Parent URL": null}