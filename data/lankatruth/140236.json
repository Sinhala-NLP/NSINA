{"Source": "Lankatruth", "Timestamp": "October 6, 2022", "Headline": "ඩොලර් අර්බුදයේ දරුණු බව පෙන්වන අලුත්ම සංඛ්‍යා ලේඛන මෙන්න", "News Content": "පසුගිය ජූලි මස අවසන් වනවිට මෙරට සතු මුලු විදේශ වත්කම් ප්‍රමාණය ඩොලර් බිලියන 5.9 සිට අගෝස්තු මාසය අවසන් වනවිට ඩොලර් බිලියන 5.7 දක්වා තවදුරටත් බිඳ වැටී ඇති බව ශ්‍රී ලංකා මහ බැංකුව නිකුත් කළ නිල නිවේදනවලින් සනාත වේ. අගෝස්තු මාසයට අදාල විදේශීය අංශයේ ක්‍රියාකාරිත්වය නම් නිල ලේඛනය අද (06) නිකුත් කර තිබේ. එයට අනුව නිල විදේශ සංචිත ප්‍රමාණය ඩොලර් මිලියන 300ක් වැනි ඉතාම පහත් මට්ටමකට වැටී ඇත. නිල විදේශ සංචිත ප්‍රමාණය ඩොලර් මිලියන 1,700ක් බව දැක්වෙන අතර චීන මහජන බැංකුවෙන් ලබාගෙන තිබෙන ඩොලර් මිලියන 1,400ක විනිමය හුවමාරු ණයද මේ යටතේ පවතී. එම ණය පාවිච්චි කිරීමේ කොන්දේසි ඇති අතර නිදහසේ පාවිච්චි කළ හැකි සංචිත ප්‍රමාණය ඩොලර් මිලියන 300කට සීමා වී ඇත. මහ බැංකුවේ නිවේදනය අනුව නිල සංචිත ප්‍රමාණයද ඉතාම අවම මට්ටමකට වැටී මෙරට සතු විදේශ වත්කම්ද ජූලි මාසයට වඩා ඩොලර් මිලියන 200කින් පහත වැටී තිබේ.", "URL": "https://lankatruth.com/si/?p=140236", "Category": "ආර්ථික පුවත්", "Parent URL": null}