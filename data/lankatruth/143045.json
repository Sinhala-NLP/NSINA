{"Source": "Lankatruth", "Timestamp": "December 22, 2022", "Headline": "පැය 10ක් විදුලිය කපන කතා බොරු – ලංවිම ඉංජිනේරුවන්ට විරුද්ධව මම නඩුදානවා – කංචන විජේසේකර", "News Content": "විදුලි කප්පාදුව ජනවාරියේ සිට පැය 10 දක්වා ඉහළ යන බවට ලංකා විදුලිබල මණ්ඩලයේ ඉන්ජිනේරු සංගමයේ සභාපතිවරයා කළ ප්‍රකාශය මුළුමනින්ම අසත්‍ය යැයිද ඊට එරෙහිව විනය පියවර මෙන්ම නීතිමය පියවර ගැනීමට තමන් කටයුතු කරන්නේ යැයිද විදුලිබල හා බලශක්ති ඇමැති කංචන විජේසේකර ඊයේ (21) පැවති මාධ්‍ය හමුවකදී පැවසීය. ලංකා විදුලිබල මණ්ඩලයේ ඉන්ජිනේරු සංගමය මෙමඟින් කර ඇත්තේ ජනතාව කලබලයට පත්ව ආණ්ඩුව කෙරෙහි වෛරයක් හා අවිශ්වාසයක් ඇතිකරවන කටයුත්තක් යැයිද එය බරපතළ තත්වයක් බැව්න් මෙවැනි පියවරක් අනුගමනය කිරීමට සිදු වී යැයිද ඔහු පවසයි. ඒ අනුව නීතිපතිවරයාගේද උපදෙස් ලබාගෙන අදාළ ප්‍රකාශ කළ තැනැත්තන්ට එරෙහිව විනය හා නීතිමය පියවර ගන්නැයි විදුලිබල අමාත්‍යාංශයේ ලේකම්ට හා ලංකා විදුලිබල මණ්ඩලයේ සාමාන්‍යාධිකාරීට තමා උපදෙස් දුන්නේ යැයි ඔහු අවධාරණය කරයි. විදුලිබල හා බලශක්ති ඇමැති කංචන විජේසේකර ඊයේ මෙම මාධ්‍ය හමුව කැඳවා තිබුණේ, ලංවිම ඉන්ජිනේරු සංගමය විසින් පෙරේදා (20) කරන ලද ප්‍රකාශයට පිළිතුරු දීමේ අරමුණෙනි.", "URL": "https://lankatruth.com/si/?p=143045", "Category": "පුවත්", "Parent URL": null}