{"Source": "Lankatruth", "Timestamp": "February 15, 2012", "Headline": "දැයට කිරුළ රථය වටිනා ජීවිතයක් අහිමිකරයි", "News Content": "ජාඇළ මාකවිට ප්‍රදේශයේ ජනතාව දැඩි කම්පාවට පත් කරවමින් දෙදරු පියෙකු මිය ගියේ රජයේ දෙපාර්තමේන්තුවකට අයත් යැයි කියන ජීප් රථයක ගැටීමෙනි. එය දැයට කිරුළ ප්‍රදර්ශනයේ රාජකාරිවලට ගමන් කරමින් තිබූ එකක් බවත් ‍පොලිස් ආරංචි මාර්ගවලින් පැවැසේ. ඔහු අනතුරට පත් වන මොහොතේ ඔහුත් සමග යතුරු පැදිය තල්ලු කරමින් පයින් ගමන් කරමින් සිටි ඔහුගේ ආදරණීය බිරිඳද අනතුරින් තුවාල ලබා තිබේ.  මෙසේ මිය ගොස් ඇත්තේ පුංචි තිරයේ සිය දස්කම් දක්වමින් ගැහැනු ළමයි, දඬුබස්නාමානය, ආදිපාද, හතරවරම්, හිමගිර, අන්දර වැට, ශාපය, අපේ දරුවෝ හොඳයි, හිම කිරණ, ජාලිනං ජොලි, ආදී නාට්‍ය රැසක අප දැක තිබෙන රංගන ශිල්පියකු වූ ආර්.එල්.ඒ.ඩී.නිමේෂ් තාරක (නිහාල්) කලාකරුවාය. ඔහු මෙම අනතුරට මුහුණ පෑවේ කොළඹ කටුනායක මහා මාර්ගයේ දෙහියගාන මන්සන්ධිය ආසන්නයේදීය. කලා දිවියේ කළ වසර 23 කාලයක් පෙළහර පා ඇති ඔහු කලාකරුවන් අතර හැඳින්වූයේ “කරු” යන ආදරණීය නාමයෙනි. ජා ඇල තුඩහක‍පොළ කුඩා කුලී නිවසක ජීවත්ව සිට ඇති නිමේෂ් තාරක වැඩිමහල් දරුවා රන්මුතු සත්සර (12) හා බාල දියණිය රන්මිනි සිතාරා නිමේෂිකා (10) අධ්‍යාපනය ලබන්නේ කුඩහක‍පොල පඤ්ඤාවාස කනිෂ්ඨ ද්විතීය විදුහලෙනි. සිය පියාගේ මරණයත් මව බරපතළ තුවාල ලැබිමත් යන අනපේක්ෂිත කරුණු හේතුවෙන් මෙම දරුවන් දෙදෙනා සිටිනුයේ දැඩි කම්පනයකින් යුතුවය. සුපුරුදු පරිදි සිය යතුරු පැදියෙන් බිරිඳ සමග නිවසින් පිටවී ඇති නිමේෂ් තාරක යතුරු පැදියේ ඇතිවූ දෝෂයක් හේතුවෙන් එය තල්ලු කරගෙන යාමට පියවර ගෙන තිබිණි. ඔවුන් දෙදෙනා යතුරු පැදිය තල්ලු කරමින් පා ගමනින් යන විට අධික වේගයෙන් පැමිණි ජීප් රථය සිය වේගය පාලනය කර ගත නොහැකිව ඔවුන් දෙදෙනාවද යට කරමින් අසල ගමන් කරමින් තිබූ අත් ට්‍රැක්ටරයකද ගැටී නිවසක් තුළට කඩා වැදී තිබූ බව එම මොහොතේ සිද්ධිය දුටුවන් අප හා පවසා සිටියහ.", "URL": "https://lankatruth.com/si/?p=1404", "Category": "පුවත්", "Parent URL": null}