{"Source": "Lankatruth", "Timestamp": "March 15, 2023", "Headline": "ගුවන් පාළකවරුත් වෘත්තීය සටනට එක්වෙති", "News Content": "ගුවන් ගමන් පාළකවරු අද (15) දින ක්‍රියාත්මක වෘත්තීය අරගලයට සහාය පළ කරමින්, දහවල් 12.00 සිට පස්වරු 02.00 දක්වා කාළය තුළ “අකුරට වැඩ කිරීමේ” වෘත්තීය ක්‍රියාමාර්ගයක නියැලීමට තීරණය කර ඇති බව ශ්‍රී ලංකා ගුවන් ගමන් පාළකවරුන්ගේ සංගමයේ සභාපති තිසර අමරනන්ද පවසයි. මෙම වෘත්තීය ක්‍රියාමාර්ගය නිසා ශ්‍රී ලංකාවෙන් පිටත් වන සහ පැමිණෙන ගුවන් යානාවල ප්‍රමාද වීම් සිදු විය හැකි බවට අනතුරු ඇගවීමක් මෙම සංගමය විසින් සිදු කර සිටී. එහෙත් ශ්‍රී ලංකා ගුවන් සීමාව හරහා ඉහළින් ගමන් ගන්නා ගුවන් යානා, හදිසි අවශ්‍යතා සහිත ගුවන් යානා, වෛද්‍ය ආධාර සහ රෝගීන් රැගෙන යන ගුවන් යානා සහ ගලවා ගැනීමේ මෙහෙයුම් ක්‍රියාත්මක කරන ගුවන් යානා සදහා මෙම වෘත්තීය ක්‍රියාමාර්ගය නිසා බාධා ඇති නොවන බවද ඔහු අවධාරණය කරයි. අනෙකුත් වෘත්තීය සමිති ඉදිරිපත් කර ඇති ඉල්ලීම්වලට අමතරව ගුවන් ගමන් පාළකවරුන් රට අතහැර යාම වැලැක්වීම සදහා යෝජනාවලිය වෙත රාජ්‍ය මට්ටමින් මෙතෙක් ප්‍රතිචාර නොමැති වීම, ශ්‍රී ලංකාවට ඉහළින් පියාසර කරන ගුවන් යානාවලින් අය කරන ගාස්තු වලින් 40%ක් මහා භාණ්ඩාගාරය වෙත ගෙවන ලෙස රජය ගැසට් මගින් නියෝග කිරීම නිසා, සීමාසහිත ගුවන් තොටුපළ සහ ගුවන් සේවා සමාගම විසින් ලබා ගෙන ඇති ණය මුදල් ගෙවීමට අමතරව මෙම ගාස්තු ගෙවීමටද සිදු වීම නිසා සමාගම මූල්‍ය වශයෙන් පාඩු ලබන තත්වයකට පත් වී, විදේශීය සමාගමකට මෙම සමාගමද අඅලෙවි කිරීමේ අවදානමකට ලක් වෙමින් පැවතීම යන කරුණු මුල් කර ගනිමින් තම සංගමය මෙම වෘත්තීය ක්‍රියාමාර්ගයට එළඹෙන බව ශ්‍රී ලංකා ගුවන් ගමන් පාළකවරුන්ගේ සංගමයේ සභාපති තිසර අමරනන්ද වැඩිදුරටත් පවසයි.", "URL": "https://lankatruth.com/si/?p=145506", "Category": "පුවත්", "Parent URL": null}