{"Source": "Lankatruth", "Timestamp": "July 10, 2019", "Headline": "වත්තල පොහොට්ටුවේ නළු මන්ත්‍රීගේ රුපියල් 465,000ක වංචාවක් හෙළිවෙයි", "News Content": "වත්තල ප්‍රාදේශීය සභාවේ පොහොට්ටුවේ මන්ත්‍රී, රංගනශිල්පී ශෂිරංග වික්‍රමසේකර මහතා විසින් ප්‍රාදේශිය සභාව නොමග යමින් සිදු කර ඇති වංචාවක් පිළිබඳව ඊයේ (09) පැවති එම සභා වාරයේදී හෙළිදරව් කිරීමට ජනතා විමුක්ති පෙරමුණේ මන්ත්‍රී බ්‍රිහාන් ආබ්දීන් මහතා කටයුතු කර තිබේ. පොහොට්ටු මන්ත්‍රීවරයා නුගගහවත්ත ප්‍රදේශයේ ප්‍රජාශාලාවක් ඉදිකිරීම සඳහා රුපියල් හාරලක්ෂ හැටපන්දහසක (රු. 465,000) මුදලක් වෙන්කරවාගෙන එහි කොන්ත්‍රාත්තුව තමන් විසින්ම ලබාගෙන ටකරන් මඩුවක් ඉදිකර ඇති අතර එයට වැයවී ඇත්තේ අඩුම තරමේ ලක්ෂයක පමණ මුදලක් යැයිද වාර්තා වේ. එහි ටකරන් සඳහා රුපියල් අසූනවදහසක පමණ මුදලක්ද සිමෙන්ති කොට්ට දෙකකටත් අඩු ප්‍රමාණයක්ද යොදා ඇති අතර එහි ඉදිකිරීම් සඳහා යොදාගෙන ඇත්තේ ප්‍රාදේශීය සභාවේ සේවකයන් බවද මේ වනවිට අනාවරණය වී තිබේ. නුගගහවත්ත ප්‍රදේශයට ප්‍රජාශාලාවක් ඉදිකරන බව පවසා සිදු කර ඇති මෙම වංචාව සම්බන්ධයෙන් හෙළිදරව්වීමත් සමග ප්‍රදේශවාසීන්ද මේ වනවිට වත්තල ප්‍රාදේශීය සභාවේ පොහොට්ටුවේ මන්ත්‍රී, රංගනශිල්පී ශෂිරංග වික්‍රමසේකර මහතාට විරෝධය පල කරමින් සිටින බවද තවදුරටත් වාර්තා වේ. මෙම වංචාව සම්බන්ධයෙන් ප්‍රාදේශීය සභාව මගින් පරීක්ෂණයක් සිදු කර වංචා කර ඇති මුදල නැවත සභාවට අයකරගැනීමට කටයුතු කරන ලෙස ජනතාවිමුක්ති පෙරමුණේ මන්ත්‍රී බී. ආබ්දීන් මහතා ඊයේ සභාවේදී ඉල්ලා ඇති අතර මේ සම්බන්ධයෙන් අල්ලස් හෝ දූෂණ විමර්ශන කොමිසම වෙත යාම සඳහානීති අංශ සමග සාකච්ඡා සිදුකරමින් තිබෙන බනද වාර්තා වේ.", "URL": "https://lankatruth.com/si/?p=77387", "Category": "පුවත්", "Parent URL": null}