{"Source": "Lankatruth", "Timestamp": "March 16, 2021", "Headline": "“අපිට ඕනේ පිටකොන්දක් තියෙන නායකයෝ”, අගරදගුරු හිමියෝ දැඩි ස්ථාවරයක", "News Content": "පාස්කු ප්‍රහාරය සිදු කල අයට එරෙහිව තමන් ගෙනයන සටන නවත්වන්නේ එහි සැබෑ වගකිවයුත්තන් හෙළිකරගෙන ඔවුන්ට දඬුවම් ලබාදුන් දවසට බව කොළඹ අගරදගුරු අතිඋතුම් මැල්කම් රංජිත් කාඩිනල් හිමිපාණෝ පවසති.ඊයේ (15) විශේෂ මාධ්‍ය හමුවක් පවත්වමින් අදහස් දැක්වූ කොළඹ අගරදගුරු හිමිපාණෝ පසුගියදා රජය විසින් එළිදැක්වූ පාස්කු කොමිෂන් වාර්තාව අසම්පූර්ණ වාර්තාවක් යැයිද ඒ වාර්තාව පිළිබඳව සෑහිමකට පත්වීමට නොහැකි බවද පවසති.“අපි දන්නවා මේ රටේ බහුතරයක් මේ වාර්තාව පිළිගන්නේ නැ. මම ජනතාවගෙන් ඉල්ලා සිටිනවා එක එක්කෙනාගේ කුමන්ත්‍රණ වලට අහුවෙන්න එපා කියලා. අපිට ඕනේ පිටකොන්දක් තියෙන, නීතියට ගරු කරන, නීතිය ආරක්ෂා කරන , වැරදිකරුවන්ට දඬුවම් දෙන්න ශක්තියක් තියෙන දේශපාලන බලවේග. දේශපාලන වාසි බලාගෙන වැඩකරන නායකයෝ අපිට අවශ්‍ය නෑ.” යනුවෙන් අගරදගුරු හිමියෝ අවධාරණය කර පැවසූහ.", "URL": "https://lankatruth.com/si/?p=112906", "Category": "පුවත්", "Parent URL": null}