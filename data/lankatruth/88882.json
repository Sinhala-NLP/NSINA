{"Source": "Lankatruth", "Timestamp": "January 17, 2020", "Headline": "චක්‍රලේඛ ලේඛන මගඩියෙන් පළමු වසරට සිසුන් ඇතුලත් කරගැනීමේ දී දරුවන් මෙන්ම දෙමාපියන්ද දැඩි අපහසු තාවයක", "News Content": "2020 වර්ෂයේ පාසල්වලට පළමු ශ්‍රේණිය සදහා සිසුන් ඇතුලත් කර ගැනීම මේ දිනවල සිදු වෙමින් පවතින අතර ආණ්ඩුවේ චක්‍රලේඛ මගඩිය නිසා පාසල් ආසන්නයේම පදිංචි වී සිටින බොහෝ සිසුන් පිරිසකට ලගම පාසලට ඇතුළත් වීමට හැකි වී නැත. මෙම තත්වය නිසා මේ වනවිටත් පාසල් ගණනාවක් ඉදිරිපිට විවිධ විරෝධතා ක්‍රියා මාර්ගවල නිරත වීමට දෙමාපියන්ට හා දරුවන්ට සිදුවී තිබේ. මේ සම්බන්ධයෙන් අදහස් දක්වන පාසල් සුරැකීමේ ජනතා ව්‍යාපාරයේ ලේකම් නාගස්තැන්නේ අරුණ හිමියෝ සඳහන් කරන්නේ පාසල් පද්ධතියේ පවතින දැවන්ත විශමතාවය නිසා මෙම ප්‍රශ්නය උග්‍ර වී ඇති බවය. එමෙන්ම ජනප්‍රිය පාසල් සංකල්පයද මෙයට බලපා ඇති බවත් පාසල් පද්ධතියේ පවතින විශමතාවයට පිළිතුර සපයනවා වෙනුවට විවිධ චක්‍රලේඛ හරහා එම විශමතාවයට පිළිතුර සැපයීමට යෑම කිසිසේත් සුදුසු නැති බවත් ඒ හිමියෝ පවසති. මේ නිසාම දරුවන්ට අධ්‍යාපනය ලැබීමට ඇති අයිතිය පාලකයන් විසින් විසින් උල්ලංඝනය කර තිබෙන බවත් මෙයට වගකිවයුතු පාලකයන් ජනතාවගේ ඇත්ත ප්‍රශ්නවලට පිළිතුරු සපයනවා වෙනුවට මේවැනි ප්‍රශ්න යට ගැසීමට උත්සහ දරමින් සිටින බවත් පාසල් සුරැකීමේ ජනතා ව්‍යාපාරයේ ලේකම් නාගස්තැන්නේ අරුණ හිමියෝ සඳහන් කරති.", "URL": "https://lankatruth.com/si/?p=88882", "Category": "පුවත්", "Parent URL": null}