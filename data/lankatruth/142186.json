{"Source": "Lankatruth", "Timestamp": "November 20, 2022", "Headline": "කාලගුණයෙන් අවවාදාත්මක නිවේදනයක් – ධීවරයින්ට විශේෂයි", "News Content": "කාලගුණවිද්‍යා දෙපාර්තමේන්තුව විසින් තද සුළං සහ රළු මුහුද පිළිබඳව අද (20) පස්වරු 3.00ට නිවේදනයක් නිකුත්කර තිබේ. මෙම නිවේදනය ධීවර කාර්මිකයන් සඳහා විශේෂ අවධානයක් යොමු කර ඇත. දකුණු මධ්‍යම බෙංගාලබොක්ක මුහුදු ප්‍රදේශයේ පැවති අඩුපීඩන කලාපය බස්නාහිරට බරව වයඹ දෙසට ගමන් කර, පීඩන අවපාතයක් දක්වා වර්ධනය වී, උතුරු අක්ෂාංශ 10.0 සහ නැගෙනහිර දේශාංශ 85.5 ආශ්‍රිතව, යාපනයේ සිට කිලෝමීටර් 600ක් පමණ නැගෙනහිර දෙසින් ස්ථානගතව පවතී. එම පද්ධතිය ඉදිරි පැය 48 තුළදී, තමිල්ණාඩු පුදුචෙරි වෙරළ වෙත ළඟාවීමේ වැඩි හැකියාවක් පවතින බව කාලගුණවිද්‍යා දෙපාර්තමේන්තුව නිවේදනය කරයි. උතුරු, උතුරු මැද සහ නැගෙනහිර පළාත්වල, විටින් විට හමන පැ.කි.මී 40ක 50ක පමණ වන තද සුළං ඇතිවිය හැකි බවත් මේ අතර උතුරු, උතුරු මැද සහ නැගෙනහිර පළාත්වල වැසි ස්වල්පයක් ඇති වියහැකි බවත් එම නිවේදනයේ සඳහන් වේ. ඌව පළාතේ ස්ථාන ස්වල්පයක හවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇතිවිය හැකි බව කාලගුණවිද්‍යා දෙපාර්තමේන්තුව පවසයි.", "URL": "https://lankatruth.com/si/?p=142186", "Category": "පුවත්", "Parent URL": null}