{"Source": "Lankatruth", "Timestamp": "October 3, 2020", "Headline": "විද්‍යාපීඨ පුහුණුව අවසන් කළ හාරදාහකට තවමත් පත්වීම් නැහැ… විසිදාහක ගුරු හිගයකුත්…", "News Content": "අධ්‍යාපන විද්‍යා පීඨවලින් පුහුණුව අවසන් කළ ගුරු සිසුන් 4000කට පත්වීම් දීම අධ්‍යාපන අමාත්‍යාංශය වසර කිහිපයක් තිස්සේම කල් දමමින් සිටීම නිසා තම කණ්ඩායම් රැකියා නොහැතිව ගොඩට එකතු කර ඇතැයි ගුරු සිසූහු පෙන්වා දෙති. ඉකුත් 2014 වසරේ උසස් පෙළ විභාගයේ ප්‍රතිඵල මත විද්‍යාපීඨවලට බඳවාගත් තමන් වසර හයක් තිස්සේම රැකියා අපේක්ෂාවෙන් නිවෙස්වල පසුවන බවද ඔවූහු කියති. 2014 වසරේ උසස් පෙළ විභාගය සමත් වූ මෙම සිසුන් 2017 වසරේදී විද්‍යාපීඨවලට ඇතුළත් වූ අතර 2019 වසරේදී පුහුණුව අවසන් කළේ ය. මෙම සිසුන්ගේ අවසන් විභාගයේ ප්‍රතිඵල විභාග දෙපාර්තමේන්තුව, ජාතික අධ්‍යාපන ආයතනයට යොමුකර ඇතත් වසරකට වැඩි කාලයක් තිස්සේ ජාතික අධ්‍යාපන ආයතනය මෙම ප්‍රතිඵල අධ්‍යාපන අමාත්‍යාංශයට යොමුකර නැතැයි පැවසේ. රට පුරා 20,000ක පමණ ගුරු හිඟයක් පවතිද්දී මෙම පිරිසට ගුරුපත්වීම් ලබානොදීම බරපතල තත්වයකි.", "URL": "https://lankatruth.com/si/?p=96925", "Category": "පුවත්", "Parent URL": null}