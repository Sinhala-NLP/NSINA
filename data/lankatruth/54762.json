{"Source": "Lankatruth", "Timestamp": "June 20, 2018", "Headline": "ඇමරිකාව – එක්සත් ජාතීන්ගේ මානව හිමිකම් කවුන්සිලයෙන් ඉවත්වීමට සැරසෙයි", "News Content": "ඇමරිකා එක්සත් ජනපදය එක්සත් ජාතීන්ගේ මානව හිමිකම් කවුන්සිලයෙන් ඉවත් වීමේ ලකුණු පහලවී ඇතැයි වාර්තා වේ. ඇමරිකාව මීට ඉහත අවස්ථා ගණනාවකදී කියා සිටියේ ජිනීවාහි සිට ක්‍රියාත්මකවන එක්සත් ජාතීන්ගේ මානව හිමිකම් කවුන්සිලය යම් ප්‍රතිසංස්කරණයකට ලක් කළ යුතු බවයි. එසේ නොකළහොත් තවදුරටත් ඇමරිකාවට එහි සාමාජිකත්වය දැරීමට නොහැකි බවද අවධාරණය කර සිටියේය. පසුගියදා ඇමරිකා එක්සත් ජනපද නිලධාරීන් සහ එක්සත් ජාතීන්ගේ මානව හිමිකම් කවුන්සිල නිලධාරීන් අතර සාකච්ඡාවක් පැවති අතර එහිදී ඇමරිකාව විසින් ගෙන එනු ලැබූ යෝජනා භාරගැනීමට මානව හිමිකම් කවුන්සිල නිලධාරීන් අසමත් වීම හේතුවෙන් සාකච්ඡා අසාර්ථක වී තිබේ. මේ හේතුවෙන් ඇමරිකාව තව දුරටත් එක්සත් ජාතීන්ගේ මානව හිමිකම් කවුන්සිලයේ සාමාජිකත්වය දැරීම අවිනිස්චිතබව රාජ්‍ය තාන්ත්‍රික ආරංචි මාර්ග සඳහන් කරයි. ඇමරිකානු ජනාධිපති ඩොනල්ඩ් ට්‍රම්ප් කලක සිටම එක්සත් ජාතීන්ගේ මානව හිමිකම් කවුන්සිලය ඇතුළු බොහෝ සංවිධාන විවේචනය කළ අතර ඊට එරෙහි බරපතල චෝදනා ද එල්ල කොට තිබේ. එසේම පසුගියදා ඇමරිකා – මෙක්සිකෝ දේශසීමාවේදී ආරක්ෂක හේතු සහ නව සංක්‍රමණික ප්‍රතිපත්ති බව සඳහන් කරමින් ඇමරිකාවට සංක්‍රමණය වූ කණ්ඩායම්වල දරුවන් හා දෙමව්පියන් වෙන් කිරීම පිළිබඳව එක්සත් ජාතීන්ගේ මානව හිමිකම් කවුන්සිලයේ මහ කොමසාරිස් සෙයිද් රාද් අල් හුසේන් ඇමරිකාව විවේචනයට ලක් කළේය. ජෝර්ජ් ඩබ්. බුෂ් ජනාධිපතිවරයාගේ පාලන සමය තුළ ද ඇමරිකාව හා එක්සත් ජාතීන්ගේ මානව හිමිකම් කවුන්සිලය අතර මෙවැනි මතභේද හටගත් අතර වසර තුනක් ඇමරිකාව එය වර්ජනය කළේ ය. ඊට පසුව බැරැක් ඔබාමා පාලනය යටතේ නැවත ඇමරකාව, එක්සත් ජාතීන්ගේ මානව හිමිකම් කවුන්සිලයට එක්විය.", "URL": "https://lankatruth.com/si/?p=54762", "Category": "විදෙස් පුවත්", "Parent URL": null}