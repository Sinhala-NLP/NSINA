{"Source": "Lankatruth", "Timestamp": "May 30, 2019", "Headline": "ෆොන්සේකාගේ ආධාරකරුවෙකු ඝාතනය කළ මහින්දගේ 7කට සිර දඬුවම්", "News Content": "පසුගිය 2010 වසරේ පැවති ජනාධිපතිවරණයේ ප්‍රධාන අපේක්ෂකයෙකු ව සිටි සරත් ෆොන්සේකා මහතාගේ මැතිවරණ ව්‍යාපාරයේ ආධාරකරුවෙකු වූ එච්.එම් ධම්මික හේරත් මහතා ඝාතනය සම්බන්ධයෙන් කුරුණෑගල මහාධිකරණයේ පනවා තිබූ නඩුවක් සැකයකින් තොරව ඔප්පුවීම මත එම තීන්දුව ප‍්‍රකාශයට පත් කරමින් එම ඝාතනයට හවුල් වූ මහින්ද රාජපක්ෂ මහතාගේ ආධාරකරුවන් 07 දෙනෙකුට වසර 06 බැගින් බරපතල වැඩ ඇතිව සිරදඬුවම් ලබාදීමට කුරුණෑගල මහාධිකරණ විනිසුරු මේනකා විජේසුන්දර මහත්මිය අද (30) නියෝග කර තිබේ. සිරදඬුවමට අමතරව එක් චූදිතයෙකුට රුපියල් 10,000 බැගින් දඩයක්ද ඝාතනයට ලක් වූ එච්.එම් ධම්මික හේරත් මහතාගේ අයගේ බිරිඳට රුපියල් ලක්ෂය බැගින් වන්දි මුදල්ද ගෙවන ලෙස නියම කළ විනිසුරුවරිය දඩය නොගෙවන්නේනම් තවත් මාස 06ක සිර දඬුවමක්ද වන්දි මුදල නොගෙවන චූදිතයෙකු වෙතොත් තවත් මාස 06ක සිරදඬුවම් ගෙවන ලෙසද චූදිතයින්ට නියම කර ඇත. 2010 වසරේ ජනවාරි මස 17 වන දින හෝ ඊට ආසන්න දිනකදී වාරියපොල පොලිස් වසමේ අඹකඩවර ප‍්‍රදේශයේදී එච්.එම් ධම්මික හේරත් මහතා ඝාතනය කිරීමේ වරද සිදුකළ බවත් දක්වමින් මෙම පිරිසට එරෙහිව අධිචෝදනා 03ක් යටතේ නීතිපතිවරයාගේ උපදෙස් මත නඩු පවරා තිබිණි. මරණකරු සහ තවත් පිරිසක් ජනාධිපති අපේක්ෂක සරත් ෆොන්සේකා මහතාගේ පෝස්ටර් අලවමින් සිටියදී මහින්ද රාජපක්ෂ පාර්ශවයේ පිරිසක් පැමිණ සිදු කළ පහරදීමකින් පසුව මෙම ඝාතනය සිදුවී තිබිණි.", "URL": "https://lankatruth.com/si/?p=74862", "Category": "පුවත්", "Parent URL": null}