{"Source": "Lankatruth", "Timestamp": "October 23, 2018", "Headline": "A7 මාර්ගය අවහිර වේ", "News Content": "තලවකැලේ ඩෙස්පොඩ් හරහා නුවරඑළිය දක්වා මාර්ගයේ (A7) ගමනාගමන කටයුතු ඇනහිට ඇතැයි නානුඔය පොලීසිය නිවේදනය කරයි. නුවරඑළිය නානුඔය ප්‍රදේශයට ඇදහැලෙන අධික වර්ශාව හේතුවෙන් ඊයේ (22) රාත්‍රියේ මාර්ගයට පස්කන්දක් කඩා වැටී ඇති අතර මාර්ගය පස්වලින් සම්පූර්ණයෙන්ම අවහිර වී ඇත. මාර්ගයේ ගමනාගමන කටයුතු අඩාලවීමෙන් තංගකැලේ, ඇල්ජින්, මෙරායා සහ ඌවකැලේ යන ප්‍රදේශවල ජනතාව දැඩි අපහසුතාවයට පත්ව ඇතැයි වාර්තා වේ. කඩා වැටී ඇති පස්කන්දෙන් කොටසක් ඉහළ කොත්මලේ ජලාශයට ගලාබසින කිරිමැටිඔයට ද එක්වී ඇත. මාර්ගයේ පස් ඉවත්කිරීමේ කටයුතු නුවරඑළිය මාර්ග සංවාර්ධන අධිකාරියේ නිලධාරීන් විසින් සිදුකරන බවත් එතෙක් විකල්ප මාර්ග භාවිත කරන ලෙසත් නානුඔය පොලීසිය රියදුරන්ට දන්වා සිටියි.", "URL": "https://lankatruth.com/si/?p=61656", "Category": "පුවත්", "Parent URL": null}