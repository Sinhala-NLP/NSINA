{"Source": "Lankatruth", "Timestamp": "July 31, 2020", "Headline": "නීතිවිරෝධී ක්‍රමයකට යුද හමුදාවේ පිරිස අඩු කරයි !", "News Content": "ශ්‍රී ලංකා යුද හමුදාවේ පිරිස අඩු කිරීමේ උපක්‍රමයක් ලෙස, හමුදා පනතට පටහැනි නීතිවිරෝධී ක්‍රමයක් අනුගමනය කරමින් සිටී. මෙම නීතිවිරෝධී ක්‍රමය මගින් මුල් වට‍යේදී හමුදා නිලධාරීන් 400කට අධික පිරිසක් ඉවත් කිරීමට අදාළ ලිපි මේ වනවිට නිකුත් කර තිබේ. 1949 අංක 17 දරන යුද හමුදා පනතට අනුව දින 21 කට වැඩි කාලයක් සේවයට වාර්තා නොකර සිටියහොත්, ඔහු හෝ ඇය සේවය හැරගියා සේ සලකනු ලබයි. එහෙත් අදාළ ලිපි යොමු කර ඇති පිරිස සේවයට වාර්තා කර නැත්තේ දින 10කට අඩු කාලයක් පමණි. ඒ ද සාධාරණ හේතු සහිතව ය. යුද්ධය පැවති කාලයේදී ගුවන් මගින් සහ නෞකා මගින් ප්‍රවාහන පහසුකම් සපයාගැනීමේදී මතු වූ ප්‍රායෝගික දුෂ්කරතා හේතුවෙන් මේ අතරින් බොහෝ නිලධාරීන්ට දින කිහිපයක් සේවයට වාර්තා කිරීමට හැකියාවක් ලැබී නැත. එවැනි අවස්ථාවලදී අදාළ නිලධාරියාට මාර්ගයේදී කිසියම් හානියක් සිදු වූයේද යන්න පිළිබද ලිඛිත සාක්ෂි පවත්වා ගැනීමේ අවශ්‍යතාව මත නිවාඩු නොමැතිව සේවයට වාර්තා නොකරන ලදි යනුවෙන් සදහන් ලිපි නිකුත් කර ඇත. එහෙත් ඔහු හෝ ඇය සේවයට වාර්තා කළ වහාම, අදාළ හේතු පරීක්ෂා කිරීමෙන් පසු සේවයට වාර්තා කරන ලදි යනුවෙන් සදහන් ලිපියක් නිකුත් කර තිබේ. ඒ අනුව වැටුප් කපාහැරීමක් හෝ එවැනි කිසිදු දඩුවමකට ඔවුන් යටත් කර නැත්තේ අදාළ ප්‍රායෝගික ගැටළු නිසා ය. හමුදා නිලධාරීන් පෙන්වාදෙන්නේ මෙම කාරණයේ මුල් අවස්ථාවේ නිකුත් කළ ලිපිය යොදාගනිමින්, නීතිවිරෝධී ලෙස 400කට අධික නිලධාරීන් පිරිසක් ඉවත් කිරීමට සැලසුම් කර ඇති බවත්, ඊට අදාළ කටයුතු මේ වනවිට අවසන් අදියරේ පවතින බවත් ය. මේ යටතේ ඔවුන් ඉවත් කිරීමට හේතුව ලෙස දක්වන්නේ සේවයට වාර්තා නොකිරීම නිසා සේවය හැර ගියා සේ සැලකීමයි. මෙය නීතිවිරෝධී බව යුද හමුදා නීති අංශය පවා පෙන්වා දී තිබියදී, ඉහළ නිලධාරීන් කිහිපදෙනෙකුගේ අවශ්‍යතාව මත අදාළ කටයුතු සිදුවෙමින් පවතී. වර්තමාන යුද හමුදාපති ශවේන්ද්‍ර සිල්වාට පසු, යුද හමුදාවේ ජ්‍යේෂ්ඨයා වූ මේජර් ජෙනරාල් නිර්මාල් ධර්මරත්නද විදේශගත වීම නිසා දින 11ක් සේවයට වාර්තා නොකිරීම හේතුවෙන්, මේ නීතිවිරෝධී ක්‍රමයට ඉවත් කිරීමට උත්සාහ දැරුවද, ඔහු ඊට එරෙහිව ශ්‍රේෂ්ඨාධිකරණයේ නඩු පවරන ලදි. එම නඩුවෙන් ඔහු ජයග්‍රහණය කළ අතර, නැවත සියලු වරප්‍රසාද සහ තනතුරු හිමි විය. මේ වනවිට ඔහු විශ්‍රාම ගොස් ඇත්තේ වර්තමාන යුද හමුදාපතිවරයාට මෙන් සේවා දිගුවක් නොලැබීම නිසා ය. මේ ආකාරයටම, අදාළ නීතිවිරෝධී ක්‍රමයට ඉවත් කිරීමට සූදානම් වූ කර්නල්වරයෙක්, කපිතාන්වරුන් දෙදෙනෙකු සහ මේජර්වරයෙකු ඊට එරෙහිව ශ්‍රේෂ්ඨාධිකරණයේ නඩු පැවරූ අතර ඔවුන්ද මේ වනවිට නඩුවලින් ජයග්‍රහණය කොට නැවත සේවයේ පිහිටුවා තිබේ. මෙසේ ඉහළම අධිකරණයෙන් මෙම ක්‍රියාවලිය නීතිවිරෝධී බව සදහන් කරමින් නඩු තීන්දු පහක් ලබා දී තිබුණද, ආරක්ෂක අමාත්‍යාංශයේ උපදෙස් මත බව සදහන් කරමින් යුද හමුදාවේ ඉහළ නිලධාරීන් මේ ආකාරයට නිලධාරීන් ඉවත් කිරීමට දිගටම කටයුතු කරමින් සිටී. එහෙත් සියලු නිලධාරීන්ට මෙම නීතිවිරෝධී ක්‍රමවේදයට එරෙහිව ශ්‍රේෂ්ඨාධිකරණයේ නඩු පවරා, එම නඩු පවත්වාගෙන යෑමට වැයවන රුපියල් ලක්ෂ දහයකට ආසන්න මුදල දැරීමට හැකියාවක් නොමැති වීම නිසා ඔවුහු බරපතළ අසීරුතාවට පත්ව සිටිති.", "URL": "https://lankatruth.com/si/?p=95324", "Category": "පුවත්", "Parent URL": null}