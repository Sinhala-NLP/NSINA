{"Source": "Lankatruth", "Timestamp": "April 12, 2020", "Headline": "රජයේ එළවළු මිලදීගැනීම නතර කරයි – ගොවියා අනාතයි", "News Content": "ඊයේ (11) ආරම්භ කළ රජය මගින් එළවළු මිලදී ගැනීමේ ක්‍රියාවලිය අද (12) වනවිට නතර කර දමා තිබේ. දඹුල්ල ආර්ථික මධ්‍යස්ථානය වසා දමා රජය මගින් එළවළු මිලදී ගැනීමට තීරණය කළ බවට පෙරේදා (10) රජය මගින් නිවේදයක් නිකුත් කළ අතර එ් අනුව දඹුල්ල නගරයේ විහාර හන්දිය රථ ගාල, පැරණි සතිපොළ භුමිය, ගම් උදාව ක්‍රීඩාපිටිය, පැල් වැහැර කෘෂිකර්ම ක්‍රීඩා පිටිය, ගලේවෙල ක්‍රීඩාංගනය, දේවහුව ගොවිජන සේවා මධ්‍යස්ථානය ඇතුළු ස්ථාන ගණනාවක මෙලෙස එළවළු මිලදී ගැනීම ආරම්භ කර තිබිණි. එහෙත් එළවළු මිලදී ගැනීම නතර කර ඇතැයි නොදැන අද (12) දින එම ස්ථාන වෙත එළවළු රැගෙන ගිය ගොවීන් මහත් අපහසුතාවයකට පත්ව ඇත. රජයේ එළවළු මිලදී ගැනීමේ ක්‍රියාවලියට පිටින් පොහොට්ටු පක්ෂයේ මන්ත්‍රීවරු ඇතුළු තැරැව්කරුවන් පිරිසක් ඉතාමත් අඩු මිලකට ගොවියන්ගෙන් එළවළු ලබාගෙන වැඩි මිලකට රජයටත් පිටත ව්‍යාපාරිකයන්ටත් අලෙවි කිරීමක්ද මෙහිදී සිදුව ඇත. පස්වරුව වනවිට දඹුල්ල ප්‍රාදේශීය ලේකම් පියල් ජයසූරිය මහතාට රජය මගින් දැනුම් දී ඇත්තේ පස්වරු 5.30න් පසු එළවළු මිලදී ගැනීම නතර කරන ලෙසත් නැවත දැනුම් දෙන තුරු එය ආරම්භ නොකරන ලෙසත් ය. කෙසේ වෙතත් තම අස්වැන්න කීයකට හෝ කාට හෝ අලෙවි කරගැනීමේ අටියෙන් ගොවි ජනතාව එම ස්ථානයේ රැඳී සිටීම නිසාත්, එළවළු අළෙවි කිරීමට පැමිණි ගොවීන්ට ප්‍රාදේශීය ලේකම් කාර්යාලය මගින් පොලිමේ රැඳී සිටීමට අංක ලබාදුන් විශාල පිරිසක් සිටීමත් නිසා එම පිරිසේ එළවළු මිලදී ගැනීම පමණක් සිදුකර තිබේ. කෙසේ වෙතත් මේ වනවිට රජය මගින් එළවළු අලෙවි කිරීම නතර කිරීම නිසා ගොවි ජනතාවට එළවළු අලෙවි කරගැනීමට නොහැකිව දැඩි දුෂ්කර තාවයකට ලක්ව දඹුල්ල නගරට එක් වෙමින් සිටිති.", "URL": "https://lankatruth.com/si/?p=92395", "Category": "පුවත්", "Parent URL": null}