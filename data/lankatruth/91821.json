{"Source": "Lankatruth", "Timestamp": "March 29, 2020", "Headline": "කොරෝනා යැයි සැක පළමු රෝගීන් ගැන සෞඛ්‍ය අංශ අනතුරු අඟවා ඇත්තේ පෙබරවාරි මුල් සතියේ", "News Content": "කොරෝනා යැයි සැක සහිත රෝගීන් 16ක් රට පුරා රෝහල්වල සිටින බවට සෞඛ්‍ය අධ්‍යක්ෂක ජනරාල් විශේෂඥ වෛද්‍ය අනිල් ජාසිංහ මහතා සිදු කළ හෙළිදරව්වක් පෙබරවාරි මස 07, සිකුරාදා ලංකාදීප පුවත් පතේ පල වී තිබිණි. එම පුවත මෙසේය, “මේ වනවිට දිවයින පුරා රෝහල් කීපයක නව කොරෝනා රෝග ලක්ෂණ සහිත සැක රෝගීන් 16 දෙනෙකු සිටින බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා පැවසීය. අංගොඩ අයි.ඩී.එච් උන රෝහලේ රෝගීන් 3 දෙනෙකුත් කුරුණෑගල රෝහලේ 2ක්, මහනුවර රෝහලේ 4ක්. මීගමුව රෝහලේ 2ක්, රාගම, ගම්පහ, බදුල්ල සහ යාපනය යන රෝහල්වල එක් රෝගියෙකු බැගින්ද සැක රෝගීන් සිටින බව ද අනිල් ජාසිංහ මහතා කීවේය. චීන ජාතිකයන් වැඩි වශයෙන් ගැවසෙන කොළඹ, දෙහිවල සහ රත්මලාන ප්‍රදේශවල සෞඛ්‍ය වෛද්‍ය නිලධාරී කාර්යාල හරහා ඔවුන් පිළිබඳව දැඩි නිරීක්ෂණයක් සිදු කරන බවද ඔහු පැවසී ය. මීට අමතරව කොළඹ, ගම්පහ, කළුතර මහනුවර, ගාල්ල ආදී නගරවල සහ සංවර්ධන ව්‍යාපෘතිවල සේවය කරන චීන ජාතිකයන් පිළිබඳව දැඩි සෝදිසියෙන් පසුවන බවද අනිල් ජාසිංහ මහතා සඳහන් කළේ ය.” මෙම ප්‍රවෘත්තිය අනුව සෞඛ්‍ය අංශවල නිලධාරීන් ආණ්ඩුවට කොරෝනා වසංගතය පිළිබඳව අනතුරු අඟවා ඇත්තේ ජනවාරි සම අග පෙබරවාරි මස මුල සතිවලදීය.", "URL": "https://lankatruth.com/si/?p=91821", "Category": "පුවත්", "Parent URL": null}