{"Source": "Lankatruth", "Timestamp": "March 24, 2021", "Headline": "එක්සත් යුරෝපය හා ඇමරිකාවට එරෙහිව Spoutink-v එන්නත සමග පුටීන් සීතල යුද්ධයක !", "News Content": "පසුගිය පෙබරවාරි 4 වැනිදා තම ජාත්‍යන්තර දේශපාලන ඉදිරි ප්‍රතිපත්ති ඉදිරිපත් කරමින් ජෝ බයිඩන් පැවසුවේ රුසියානු ජනාධිපතිවරයා ඒකාධිපතියෙකු බවයි. නේටෝ සංවිධානය නැවත සක්‍රිය කිරීම සඳහා නව ඇමරිකන් පාලනයේ මැදිහත් වීම වේගවත් කිරීමත් සමගින් කොරෝනා වසංගතයට එරෙහිව චීනයේ හා රුසියාව විසින් නිෂ්පාධිත වැක්සීන ඇණවුම් කරන ලොව අනෙකුත් රටවල් වලට එරෙහිව යම් බලපෑමක් කරනවාද යන්න පිළිබඳව බරපතළ සැකයක් මේ වනවිට ඇතිවී තිබේ. මාර්තු 18 වැනිදා ABC පුවත්සේවය සමග පැවැත්වූ සම්මුඛ සාකච්චාවකදී බයිඩන් නැවත වරක් රුසියාව අවුස්සමින් පුටීන් “මිනීමරුවෙකු” ලෙස හැඳින්වීය. තම ප්‍රකාශය තහවුරු කිරීම සඳහා පුටින් විසින් ඇමරිකන් මැතිවරණ ව්‍යාපාරයේදී ට්‍රම්ප්ට සහයෝගය දැක්වීම, උක්රේනයේ හා ඇෆ්ගනිස්ථානයේ තලිබාන් කැරලිකරුවන්ට ඇමරිකන් හමුදාවට පහරදීමට උදව්කිරිම, රුසියානු විපක්ෂ නායකයෙකු වන Alexeï Navalny සිරගත කිරීම, ක්‍රිමියා දුපත ඇඳාගැනීම හා සිරියානු සිවිල් යුද්ධයට මැදිහත්වීම වැනි කාරණා සඳහන් කර තිබිණි. රුසියාවට එරෙහිව නව සම්බාධක පැනවීමටද බයිඩන් පාලනය මේ වනවිට තීරණය කර ඇත. මේ සම්බන්ධයෙන් ඇමරිකාව හා එක්සත් යුරෝපය පසුගිය සතියේදී සාකච්චා පවත්වා තිබිණි. එයට පිළිතුරු ලෙස රුසියානු ජනාධිපතිවරයා “ලෝක සාමය වෙනුවෙන් හා රටවල් දෙක අතර ඇති ගැටුම් අවසන් කරලීම සඳහා තමන් සමග ප්‍රසිද්ධ සංවාදයකට එන” ලෙස ජෝ බයිඩන්ට අරාධනා කළේය. එහෙත් ඇමරිකාව එය ප්‍රතික්‍ෂේප කරන ලදී. එහිදී ජෝ බයිඩන් විසින්ම තමන් කවුදැයි යන්න ලොවට පවසා ඇතැයි පුටීන් මාධ්‍ය අමතමින් තවදුරටත් පවසා සිටියේය. බයිඩන්ගේ ප්‍රකාශය තුලින් ඔහු රාජතාන්ත්‍රික භාෂාව නොදන්නා පුද්ගලයෙකු ලෙස ඔප්පුවන බව බටහිර පුවත්පත්ද වාර්තා කර තිබිණි. ඔහුගේ නොසරුප් භාෂාව තුලින් ඔහු ඇමරිකන් cowboy කාරයෙකු බවට පත්කර ඇති බවත් පළපුරුදු රාජතාන්ත්‍රිකයන්ද අදහස් පළකර තිබිණි. බයිඩන්ගේ මෙම අත්තනෝමතික ප්‍රකාශය තුලින් චීනය හා රුසියාව එක් පෙරමුණකට පැමිණීම නොවැලැක්කිය හැකිබවත් එය ඇමරිකාවේ අනාගතයට එතරම් සුවදායක නොවන බවද ඔවුන්ගේ මතයයි. මෙම තත්වය තව දුරටත් උග්‍ර කරමින් සඳුදා දිනයේ යුරෝපා කොමිසමේ අභ්‍යන්තර වෙළඳ ඇමති Thierry Breton විසින් රුසියානු වැක්සිණය වන Spoutnik-V එන්නත යුරෝපයට ඇතුළුකිරීමට අවසර නොදෙන බවත් රුසියාවට එරෙහිව ඇමරිකාව අනුව යමින් තමන්ද ආර්ථික සම්බාධක පනවනු ලබන බවටද තර්ජනය කර සිටියේය. එයට පිළිතුරු වශයෙන් පුටීන් පැවසුවේ යුරෝපය විසින් බහුජාතික ඖෂධ සමාගම් ආරක්ෂා කරනවාද නැතහොත් කොරෝනා රෝගයෙන් පීඩා විඳින අහිංසක ජනතාව එමගින් මුදා ගන්නවාද යන්න යුරෝපීය ජනතාවට පැහැදිලිව ප්‍රකාශ කල යුතු බවට අභියෝග කර සිටියේය. කෙසේවෙතත් එක්සත් යුරෝපයේ සාමාජික රටවල් වන හංගේරියාව, ස්ලොවේකියාව හා චෙකොස්ලෝවියාව Spoutnik-V එන්නත ඇණවුම් කරලීම තුල නිරීක්ෂණය වනුයේ අනාගතයේදී මෙම රටවල්ද රුසියානු-චීන නව ආර්ථික හා මිලිටරි අක්ෂය වටා නැවත එක්වීම වැළැක්වීමට ඇමරිකාවට හා බටහිරට එතරම් පහසු නොවන බවය.", "URL": "https://lankatruth.com/si/?p=113671", "Category": "විදෙස් පුවත්", "Parent URL": null}