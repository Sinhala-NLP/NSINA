{"Source": "Lankatruth", "Timestamp": "May 16, 2018", "Headline": "බයිසිකලයට එරෙහි පෙත්සම විභාගයට", "News Content": "පසුගිය පළාත් පාලන මැතිවරණයේ මහරගම නගර සභාව සඳහා බයිසකලය ලකුණින් තේරීපත්වූ මන්ත්‍රීවරු 23 දෙනෙකුගේ බල රහිත කරනලෙස ඉල්ලා ගොනුකල පෙත්සම විභාගයට ගැනීමට අභියාචනාධිකරණය අවසර දී තිබේ.මෙම නියෝගය ලබාදී ඇත්තේ අභියාචනාධිකරණ විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඬුල්ල විසිනි. නියෝග ප්‍රකාරව අදාල පෙත්සමේ වගඋත්තර කරුවන් වන බයිසිකලය ළකුණින් මහරගම නගර සභාවට තේරී පත්වූ නාගරික මන්ත්‍රීවරු 23 දෙනාට සහ මැතිවරණ කොමිසමේ සභාපති ඇතුලු 27 දෙනෙකුට ජූනි මස 28 වනදා අධිකරණය හමුවේ පෙනීසිට කරුණු දක්වන ලෙස අධිකරණය විසින් නොතීසි නිකුත් කළේ ය. පෙත්සම්කරු පවසා සිටින්නේ මෙසේ තේරීපත්වී ඇති නාගරික මන්ත්‍රීවරුන් මහරගම නගරසභා බල ප්‍රදේශය තුළ පදිංචි කරුවන් නොවන බවයි.ඔවුන් දිවුලපිටිය, බඩල්ගම හා කොළඹ ප්‍රදේශවල පදිංචි බවත් පළාත් පාලන පනතට අනුව ඔවුන් මහරගම නගරසභාවේ මන්ත්‍රීධූර දැරීම නීති විරෝධී බවත් පෙත්සම්කරු වැඩිදුරටත් සඳහන් කරයි. එසේම මෙම මන්ත්‍රීවරු නිසි පරිදි නගරසභාවේ රැස්වීම් සඳහා සහභාගී නොවන බවත් නගරසභාවේ පරිපාලන කටයුතු අකර්මන්‍ය වීමට හේතුවී ඇති බවත් පෙත්සම්කරු පවසයි. නීතියට අනුව අදාල මන්ත්‍රීවරු අදාල ධූර සඳහා නොසුදුසු බවට තීන්දුකර ඔවුන්ගේ මන්තීධූර අහෝසි කිරීමේ රිට් ආඥාවක් නිකුත් කරනලෙස පෙත්සම්කරු අභියාචනාධිකරණයෙන් ඉල්ලා තිබේ. ශ්‍රී ලංකා පොදුජන පෙරමුණ මහරගම නගරසභාව සඳහා ඉදිරිපත් කරනලද නාමයෝජනා ලැයිස්තුව ප්‍රතික්ෂේප වීමත් සමඟ එම පක්ෂයට සහය පලකරමින් බයිසිකලය ලකුණින් ස්වාධින කණ්ඩායමක් ඉදිරිපත්විය. පොදුජන පෙරමුණ පවසා සිටියේ මැතිවරණයෙන් අනතුරුව බයිසිකලයෙන් පත්වන මන්ත්‍රීවරුන් ඉල්ලා අස්වී ප්‍රතික්ෂේපවූ ලැයිස්තුවේ සිටින පුද්ගලයන්ට අදාල තනතුරු ලබාදෙන බවයි. නමුත් එයට පළාත් පාලන පනතේ නීතිමය වශයෙන් ඉඩක් නොමැත.", "URL": "https://lankatruth.com/si/?p=52226", "Category": "පුවත්", "Parent URL": null}