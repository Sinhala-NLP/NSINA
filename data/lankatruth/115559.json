{"Source": "Lankatruth", "Timestamp": "April 27, 2021", "Headline": "රාජ්‍ය සේවය සීමා සහිත කරමින් චක්‍රලේඛයක් එයි", "News Content": "කොවිඩ් ව්‍යාප්තිය හමුවේ රාජ්‍ය ආයතනවල සියලුම නිලධාරීන් සතියකට දින දෙකක් සේවයට වාර්තා කිරීම ප්‍රමාණවත් බව සඳහන් කරමින් රාජ්‍ය සේවා, පළාත් සභා හා පළාත් පාලන අමාත්‍යාංශය අද (27) දිනයේ චක්‍රලේඛයක් නිකුත් කළේය. කොවිඩ් වයිරසය පැතිරීම වළක්වා ගැනීම සඳහා සේවා ස්ථානයන්හි දුරස්ථභාවය ආරක්‍ෂා කරගැනීමේ අරමුණින් රාජ්‍ය ආයතනවලට කැඳවීම සීමා කිරීමට රජය තීරණයක් ගෙන ඇති අතර ඒ අනුව අමාත්‍යාංශ ලේකම් ජේ.ජේ රත්නසිරි මහතාගේ අත්සනින් මෙම චක්‍රලේඛය නිකුත් කර ඇත. ඒ අනුව රාජ්‍ය නිලධාරීන්ට මසකට උපරිම දින අටක් පමණක් සේවය වාර්තා කිරීම ප්‍රමාණවත් බවත් ආයතනයට වඩාත් ගැලපෙන ක්‍රමවේදයක් සකස් කරගැනීමේ අවස්ථාව ආයතන ප්‍රධානීන් වෙත ලබා දී තිබේ. මෙම චක්‍රලේඛය සියලුම අමාත්‍යංශ ලේකම්වරුන්, පළාත් ප්‍රධාන ලේකම්වරුන්, දෙපාර්තමේන්තු ප්‍රධානීන්, දිස්ත්‍රීක් ලේකම්වරුන්, ප්‍රාදේශීය ලේකම්වරුන්, රජ්‍ය සංස්ථා, ව්‍යවස්ථාපිත මණ්ඩලවල සභාපතිවරුන් වෙත යොමු කර තිබේ.", "URL": "https://lankatruth.com/si/?p=115559", "Category": "පුවත්", "Parent URL": null}