{"Source": "Lankatruth", "Timestamp": "January 10, 2021", "Headline": "ඉන්දීය විදේශ ඇමති ඉතා හදිසියේ ලංකාවට පැමිණි රහස මෙන්න", "News Content": "ශ්‍රී ලංකාව තුළ ඉන්දියාව විසින් ක්‍රියාත්මක කරන ව්‍යාපෘති ප්‍රමාද කිරීම සඳහා චීනය මැදිහත්ව ඇතැයි ඉන්දීය ආණ්ඩුව සැක පල කරයි. මේ පිළිබඳව ඉන්දීය රජයේ කණස්සල්ල එරට විදේශ ඇමති සුබ්‍රමනියම් ජායිශංකර් විසින් ශ්‍රී ලංකා ආණ්ඩුවේ ප්‍රධානීන් වෙත ප්‍රකාශ කර ඇත. ඒ පසුගියදා ඔහු ලංකාවේ සිදුකළ දෙදින නිල සංචාරයේදී ය. කොළඹ වරාය නැගෙනහිර පර්යන්ත ව්‍යාපෘතිය හා ත්‍රිකුණාමලය තෙල් ටැංකි සංකීර්ණය පිළිබඳව ඉන්දියාව විශේෂ අවධානයකින් පසුවේ. ඉන්දීය විදේශ ඇමතිවරයාගේ ශ්‍රී ලංකා සංචාරය ඉතා හදිසියේ සිදු වූවක් බව විදේශ අමාත්‍යංශ ආරංචි මාර්ග සඳහන් කරයි. මෙම සංචාරයේ කටයුතු සූදානම් කිරීම සඳහා ශ්‍රී ලංකාවේ විදේශ අමාත්‍යංශයේ Protocol අංශයට ලැබී ඇත්තේ දින තුනකට අඩු කාලයකි. ඒ අනුව ශ්‍රී ලංකාවේ රාජ්‍ය නායකයන් හමුවී තම ආණ්ඩුවේ ස්ථාවරය ප්‍රකාශ කිරීම සඳහා ඉන්දීය රජයට කොතරම් දැඩි අවශ්‍යතාවයක් තිබුණාද යන්න පැහැදිලි වේ. ලංකාවේ පැතිර යන කොරෝනා වසංගතය සඳහා එන්නතක් ලබා දීමට ඉන්දියාව සූදානම් බව මතුපිටින් ප්‍රකාශ කෙරුණද ඉන්දීය රාජ්‍ය තාන්ත්‍රිකයා ගේ සංචාරයේ සැබෑ අරමුණ චීන-ඉන්දීය දේශපාලන-යුද-ආර්ථික අරගලයේ දී ලංකාව තම පැත්තට නංවා ගැනීම සඳහා බලපෑම් කිරීමයි. නන්දසේන ගෝඨාභය රාජපක්ෂ ආණ්ඩුව ඉන්දියාවේ න්‍යාය පත්‍රය ක්‍රියාත්මක කිරීම සඳහා එකඟතාවය පළ කර ඇති බව දේශපාලන ආරංචි මාර්ග පවසයි.", "URL": "https://lankatruth.com/si/?p=107826", "Category": "ආර්ථික පුවත්", "Parent URL": null}