{"Source": "Lankatruth", "Timestamp": "May 6, 2018", "Headline": "හොර පාරෙන් රට ගිය 131ක් දැලේ", "News Content": "නීති විරෝධීව මුහුදු මගින් ඕස්ට්‍රේලියාව හා නවසීලන්තය බලා යාත්‍රා කරමින් සිටි ශ්‍රී ලංකා සංක්‍රමණිකයින් 131 දෙනෙකු රැගත් යාත්‍රාවක් මලයාසියානු පොලීසිය විසින් අත්අඩංගුවට ගෙන තිබේ.මෙම පිරිසට පිරිමින් 98ක් ද කාන්තාවන් 24ක් ද කුඩා දරුවන් 9 ක්ද ඇතුලත් බව වාර්ථා වේ. මෙම අනවසර සංක්‍රමණිකයින් පිරිස අත්අඩංගුවට ගෙන ඇත්තේ මැලේසියාවේ ජොහෝර් ප්‍රාන්තයේ දකුණු වෙරළ තීරයේදීය.සංක්‍රමණිකයන් ප්‍රවාහනය සඳහා නවීකරණය කරන ලද ඉන්දන ප්‍රවාහන යාත්‍රාවක් යොදාගෙන ඇත. අත්අඩංගුවට ගත් පිරිස අතර සංක්‍රමණිකයන් බෝට්ටුවකින් ප්‍රවාහනය කළ ඉන්දියානු හා මැලේසියානු ජාතිකයින් හත් දෙනෙකු ද වේ. වසරකට පමණ පසුව හෙලිවූ විශාලතම අනවසර සංක්‍රමණිකයින් පිරිස මෙය වන බව මැලේසියානු මාධ්‍ය වාර්ථා කරයි.වැඩිදුර ප්‍රෂ්ණ කිරීම් වලදී මෙය මහා පරිමාණ මිනිස් ජාවාරමක් බව හෙලිවී ඇති බවත් තවදුරටත් ප්‍රෂ්ණ කිරීම් සිදුකරන බවත් මලයාසියානු පොලීසිය නිවේදනය කරයි. අත්අඩංගුවට ගත් ශ්‍රී ලාංකිකයින් 127 දෙනෙකු සඳහා නීතිවිරෝධීව මැලේසියාවට ඇතුලුවීමේ චෝදනාව යටතේ නඩු පවරා ඇතැයිද වැඩිදුරටත් වාර්ථා වේ.", "URL": "https://lankatruth.com/si/?p=51674", "Category": "පුවත්", "Parent URL": null}