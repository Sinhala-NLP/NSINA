{"Source": "Lankatruth", "Timestamp": "January 1, 2020", "Headline": "ජනපති, අගමැති අතට බලතල වැඩි කරන ව්‍යවස්ථා සංශෝධන දෙකක් ගැසට් කරයි…", "News Content": "ඉහළ අධිකරණවල විනිසුරුවරුන් පත් කිරීමේදී ආණ්ඩුක්‍රම ව්‍යවස්ථා සභාවේ අනුමැතියට යටත්ව එම පත්කිරීම් සිදුකිරීමට 19වන ආණ්ඩුක්‍රම ව්‍යවස්ථා සංශෝධනයෙන් යෝජනා කර තිබෙන අතර 19වන සංශෝධනය පාර්ලිමේන්තුවේ සම්මත වීමෙන් පසු ඉහළ අධිකරණවල විනිසුරුවරුන් පත් කරනු ලබන්නේ ආණ්ඩුක්‍රම ව්‍යවස්ථා සභාවේ අනුමැතියට යටත්වය. එහෙත් එම තත්වය වෙනස් කර ඉහළ අධිකරණවල විනිසුරුවරුන් පත් කිරීමේදී ආණ්ඩුක්‍රම ව්‍යවස්ථා සභාවේ අනුමැතිය වෙනුවට අධිකරණ සේවා කොමිෂන් සභාවේ අදහස් විමසා ජනාධිපතිවරයා විසින් පත්කිරීම් සිදුකළ යුතු බවට වන නව සංශෝධනයක් ආණ්ඩුක්‍රම ව්‍යවස්ථාවේ 19 වන සංශෝධනයට එක් කිරීමට සූදානම් බව බව වාර්තා වේ. එමෙන්ම නීතිපති, පොලිස්පති, පාර්ලිමේන්තු මහලේකම්, ඔම්බුඩ්ස්මන් යන තනතුරු සඳහා පත් කිරීමේදීද ආණ්ඩුක්‍රම ව්‍යවස්ථා සභාවේ අනුමැතියට යටත්ව එම පත්කිරීම් සිදුකිරීමට 19වන ආණ්ඩුක්‍රම ව්‍යවස්ථා සංශෝධනයෙන් යෝජනා කර තිබෙන අතර 19වන සංශෝධනය පාර්ලිමේන්තුවේ සම්මත වීමෙන් පසු එම පත්කිරීම් සිදු කරනු ලබන්නේ ආණ්ඩුක්‍රම ව්‍යවස්ථා සභාවේ අනුමැතියට යටත්වය. එහෙත් එම තත්වය වෙනස් කර ආණ්ඩුක්‍රම ව්‍යවස්ථා සභාවේ අනුමැතියට යටත් කිරීමට වෙනුවට අග්‍රාමාත්‍යවරයාගෙන් අදහස් විමසීමෙන් පසුව ජනාධිපතිවරයා විසින් පත්කිරීම සිදුකිරීම් කළ යුතු බවට සංශෝධනයක් එක් කිරීමට සූදානම් වන බවද වාර්තා වේ. 21වන සංශෝධනය සහ 22වන සංශෝධනය ලෙස මේ වනවිටත් එම කෙටුම්පත් ගැසට් කර ඇත. මැතිවරණ දිස්ත්‍රික්කයකදී පාර්ලිමේන්තු මන්ත්‍රී ධුරයක් ලබාගැනීම සඳහා පිළිගත් දේශපාලන පක්ෂයක් ලබාගත යුතුව ඇති 5%ක ඡන්ද ප්‍රතිශතය 12.5% දක්වා වැඩිකිරීමටද එම සංශෝධන මගින් යෝජනා කර ඇති බව වාර්තා වේ. එක්සත් ජාතික පක්ෂ පාර්ලිමේන්තු මන්ත්‍රීවරයෙකු වන විජේදාස රාජපක්ෂ මහතා විසින් පාර්ලිමේන්තුවට ඉදිරිපත් කර ඇති 21වන ආණ්ඩුක්‍රම ව්‍යවස්ථා සංශෝධන කෙටුම්පත සහ 22 වන ආණ්ඩුක්‍රම ව්‍යවස්ථා සංශෝධන කෙටුම්පත අනුව මෙම සංශෝධන යෝජනා කර ඇත. ප්‍රජාතන්ත්‍රවාදය දිනා ගැනීම සඳහා ඉතිහාසයේ විවිධ අවස්ථාවල ජනතාවට විවධ තත්වයන් මත සටන් කිරීමට සිදුවූ අතර 19වන ආණ්ඩුක්‍රම ව්‍යවස්ථා සංශෝධනය එහි උච්චතම අවස්ථාව විය. 19 වන සංශෝධනය විධායක ජනාධිපති ක්‍රමය අහෝසි වී යන පාර්ලිමේන්තු බලය ශක්තිමත් වන අන්තර අවධියක් වන බැවින් 20වන සංශෝධනය මගින් තව දුරටත් විධායක ක්‍රමයේ බලය අහෝසි කොට පාර්ලිමේන්තුවටත්, අගමැතිවරයා ප්‍රමුඛ කැබිනට් මණ්ඩලයටත් බලය බෙදී යාමේ ක්‍රියාවලියක් යෝජනා කර ඇත. විධායක ජනාධිපති ක්‍රමය තුළ ඒකාධිපතිත්වයක් කරා ගමන් කරමින් තිබූ ලංකාව සැලකියයුතු මට්ටමක ප්‍රජාතන්ත්‍රවාදී කරණයට ලක් කිරීමට 19වන සංශෝධනය තුළින් හැකි වූ අතර 15වන සංශෝධනය මගින් රටේ සෑම මතයකටම පාර්ලිමේන්තු නියෝජනයක් ලබාදීමට හැකි විය. එහෙත් මෙම 21වන සංශෝධනය සහ 22වන සංශෝධනය මගින් යළිත් ශ්‍රී ලංකාව ඒකාධිපතිවය කරා ආපස්සට හැරවීමට උත්සාහ දරමින් තිබේ.", "URL": "https://lankatruth.com/si/?p=88177", "Category": "පුවත්", "Parent URL": null}