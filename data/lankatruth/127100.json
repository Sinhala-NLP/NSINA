{"Source": "Lankatruth", "Timestamp": "December 17, 2021", "Headline": "ඇමරිකාව ජපානය හරහා නව ගමනක්", "News Content": "මෙරට සිටින ජපාන තානාපති මිෂු කොෂී හිදෙකි සහ ආරක්ෂක අමාත්‍යංශයේ ලේකම් කමල් ගුණරත්න පසුගිය 15 වෙනිදා හමුවී දෙරට අතර ආරක්ෂක සහයෝගීතාවය වර්ධනය කර ගැනීම පිළිබඳව පුළුල් සාකච්ඡා කළ බව රජයේ නිල වෙබ් අඩවිය වාර්තා කර තිබේ.  ජපන් සමුද්‍රීය ආත්මාරක්ෂක බලකායට අයත් නවුකා සඳහා මෙරට තුළ පහසුකම් සැලසීමට ආණ්ඩුව ගෙන ඇති ක්‍රියාමාර්ග පිළිබඳව ජපන් තානාපති ආරක්ෂක අමාත්‍යංශයේ ලේකම්ට ප්‍රසාදය පළකර තිබේ.  මේ වනවිට ඇමරිකාව, ජපානය ඉන්දියාව සහ ඕස්ට්‍රේලියාව ආරක්ෂක සහයෝගීතා ගිවිසුම් තුළින් බැඳී සිටින අතර ලංකාව එම සහයෝගිතා දාමයේ භූගෝලීය කේන්ද්‍රස්ථානයක් වශයෙන් පවත්වාගෙන යාමට ක්‍රියාකරමින් සිටී. මෙම තත්වය හමුවේ වර්තමාන ආණ්ඩුව වේගයෙන් ඇමරිකාව ප්‍රමඛ රටවල් වෙත විවිධ අංශ ගණනාවකින් ප්‍රමුකත්වය ලබාදී තිබේ. ගෝඨාභය රාජපක්ෂ ඇමරිකන් පුරවැසියෙකු ලෙසින් සිටියදීම මෙරට ආරක්ෂක අමාත්‍යංශයේ ලේකම් වශයෙන් කටයුතු කරමින් 2007දී  එරට සමඟ ACSA (Acquisition and Cross-Services Agreement) යනුවෙන් හඳුන්වන ආරක්ෂක ගිවිසුම අත්සන් කළේය. බැසිල් රාජපක්ෂ මේ වනවිටත් ඇමරිකානු පුරවැසියෙකු ලෙස නීත්‍යානුකූලව මුදල් ඇමති ලෙසින් කටයුතු කරමින් සිටී.  ඇමරිකානු නිව් ෆෝට්‍රස් සමාගම සමඟ රහසිගතව අත්සන් කළ ගිවිසුමට විරුද්ධව ඉදිරිපත් කර තිබෙන පෙත්සම් මේ වනවිට ශ්‍රේෂ්ඨාධිකරණයේ විභාගයට ලක් කරමින් පවතී.", "URL": "https://lankatruth.com/si/?p=127100", "Category": "පුවත්", "Parent URL": null}