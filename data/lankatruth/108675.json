{"Source": "Lankatruth", "Timestamp": "January 18, 2021", "Headline": "කොවිඩ් එන්නත ගැන කෙහෙළියගෙන් බාල්දියක්…", "News Content": "කොවිඩ් එන්නත මෙරටට ලබාගැනීම සම්බන්ධයෙන් විශාල ප‍්‍රචාරයක් ආණ්ඩුව දියත්කර තිබුණද එය හිතුමතේට ගෙන ආ නොහැකි බව කෙහෙළිය රඹුක්වැල්ල ඇමතිවරයා ප‍්‍රකාශ කර තිබේ. මැදදුම්බර ප‍්‍රාදේශීය සභා බල ප‍්‍රදේශයේ ප‍්‍රජාශාලාවක් විවෘත් කිරීමෙන් අනතුරුව මාධ්‍යවේදීන් නැගූ ප‍්‍රශ්නයකට පිළිතුරු දෙමින් ”හිතුමතේට කොවිඩ් එන්නත ගේන්න බැහැ” යනුවෙන් අවධාරණය කර ඇත. සෙල්සියස් අංශක 2 – 8 අතර උෂ්ණත්වයක එම එන්නත් ගබඩා කළ යුතු බවත් ඒ සම්බන්ධයෙන් අපට තිබෙන හැකියාව සහ ලෝකයේ මෙම එන්නත් භාවිතයේ ප‍්‍රතිඵල ගැන සොයා බලා තීන්දු තීරණ ගත යුතු බවත් ඔහු හෙළිකර ඇත. ජනාධිපතිවරයා මේ වනවිට මෙරටට එන්නත් ගෙනඒම සම්බන්ධයෙන් මූලික වගකීම ජනාධිපති උපදේශක ලලිත් වීරතුංග හට පවරා ඇති බව ප‍්‍රචාරය කර තිබේ. එන්නත් ලබාගැනීම සඳහා ලෝක බැංකුවෙන් රුපියල් කෝටි 1000ක ණය මුදලක් ඉල්ලා ඇති බවද, ප‍්‍රචාරය කෙරිණ. ඉන්දීය විදේශ ඇමතිවරයා මෙරටට පැමිණි අවස්ථාවේදී ඉන්දියාවේ නිෂ්පාදිත එන්නත් ලබාදෙන ලෙස ඉල්ලීමක් කළ බව ආණ්ඩුවේ නිල නිවේදනවල සඳහන් විය. මේ වනවිට මාධ්‍ය වාර්තා කරන්නේ රුසියානු ඉස්පුට්නික් එන්නත ලබාගැනීම පිළිබඳව ආණ්ඩුවේ අවධානය යොමුවී ඇති බවය. එමෙන්ම චීනයෙන් එන්නත් ප්‍රමාණයල් ඉල්ලා සිටි බවදට මාධ්‍ය වාර්තා පල විය. ආණ්ඩුව මේ ආකාරයෙන් විවිධ ප‍්‍රචාර සිදුකරමින් තිබෙන අතර ජනමාධ්‍ය කැබිනට් ඇමති කෙහෙලිය රඹුක්වැල්ල කර තිබෙන මෙම ප‍්‍රකාශය අනුව පැහැදිලි වන්නේ මෙරටට එන්නත් ලබාගැනීම පිළිබඳව ආණ්ඩුව විවිධ ප‍්‍රචාර සිදුකළද ඒ වෙනුවෙන් නිශ්චිත ක්‍රියාමාර්ගයක් මේ දක්වා ගෙන නැති බවය.", "URL": "https://lankatruth.com/si/?p=108675", "Category": "පුවත්", "Parent URL": null}