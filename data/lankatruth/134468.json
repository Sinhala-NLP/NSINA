{"Source": "Lankatruth", "Timestamp": "May 18, 2022", "Headline": "තිරිඟු පිට රුපියල් 35කින් ඉහළට… බේකරි හිමියෝ දැඩි අර්බුදයක…", "News Content": "ඊයේ (17) දිනයේ තිරිගු පිටි මිල රුපියල් 35කින් යළි ඉහළ දැමීම හේතුවෙන් සිය කර්මාන්තය තවදුරටත් සිදුකර ගත නොහැකි අර්බුදකාරී තත්වයක් උදාවී ඇති බව සමස්ත ලංකා බේකරි හිමියන්ගේ සංගමයේ සභාපති එන්.කේ ජයවර්ධන පවසයි. ඔහු වැඩිදුරත් දැක්වු අදහස් , “ඊයේ රුපියල් 35කින් පිටි මිල වැඩිකරලා තියෙනවා. ඒක ඉතාමත් අසාධාරණයි. මේ පිළිබඳව සොයා බලන්න කිසිම කෙනෙක් නැහැ. අද රජයක් නැති තත්ත්වයට පත්වෙලා තියෙනවා. මේ කම්පැනිකාරයෝ කිහිපදෙනෙක් තමන්ගේ උවමනාවට ජනතාව සූරාගෙන කන ව්‍යාපාරයක් බවට පත්වෙලා තියෙනවා. හැබැයි එකක් කියන්න ඕනේ පිටි කම්පැනිවලට ප්‍රශ්න තියෙනවා. මේ අවස්ථාවේ හැටියට ඉතාමත්ම අසාධාරණ විදිහට මිල වැඩිකිරීම සිද්ධකරන්න එපා අපි කියන්නේ. ලංකාවේ පිටි සමාගම් දෙකක් තියෙනවා. එක සමාගමක් ලංකාවේ පිටි අවශ්‍යතාවයෙන් 70%ක් සපයන අතර අනෙක් සමාගම 30% පමණ තමයි සපයන්නේ. මේ 30%ක් සපයන සමාගමක් ඊයේ රුපියල් 35කින් පිටි කිලෝවක් වැඩිකරලා තියෙනවා. ඒ පිටි කිලෝ 50යේ පිටි මිටියක් රුපියල් 12,500ක් දක්වා වැඩිවෙලා තියෙනවා. ඒ කියන්නේ තුන්ගුණයකින් වැඩිවෙලා තියෙනවා. රුපියල් 4,000ට පහළින් තිබුණු පිටි මිටියක් අද 12,500ක් දීලා බේකරි හිමියාට ලබාගන්න සිද්ධ වෙලා තියෙනවා. මේ විදිහට තවදුරටත් කරගෙන යන්න බැහැ, ඩීසල් කඳුලක් නැහැ, පෙට්‍රල් කඳුලක් නැහැ. භූමිතෙල් නැහැ, ගෑස් නැහැ.”", "URL": "https://lankatruth.com/si/?p=134468", "Category": "ආර්ථික පුවත්", "Parent URL": null}