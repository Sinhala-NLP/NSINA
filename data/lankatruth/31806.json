{"Source": "Lankatruth", "Timestamp": "March 27, 2017", "Headline": "උමාඔය සටනේ තවත් ජනතා ජයග්‍රනයක්", "News Content": "උමාඔය ව්‍යාපෘතිය හේතුවෙන් වගා හානි වූ බණ්ඩාරවෙල මකුල්ඇල්ල, එගොඩගම, වෙහෙරගලතැන්න, කුරුඳුගොල්ල, හීල්ඔය, පල්ලේපේරුව, මැදපේරුව, උඩපේරුව ගම්මානවල ගොවීන් 1,300කට ආසන්න ප්‍රමාණයකට වගා වන්දි රුපියල් ලක්ෂ 3,600ක් ගෙවීම පසුගිය දා ආරම්භ වූ බව උමා ඔය බහු විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභා මන්ත්‍රී සමන්ත විද්‍යාරත්න මහතා පවසයි. එම ආරම්භක මොහොතට සමන්ත විද්‍යාරත්න මහතාද සහභාගි වීඇති අතර මෙම අවස්ථාවට එම සංවිධානයේ එච්. ඒ. බොධිපාල මහතා සහ වසන්ත සංජීව මහතාද සහභාගිවීතිබේ. මෙම වන්දි ප්‍රධානය බිඳුණුවැව කෘෂිකර්ම දෙපාර්තමේතු ගොවිපළේ ශ්‍රවණාගාරයේදි පවත්වා ඇති අතර ඌව පළාත් කෘෂිකර්ම දෙපාර්තමේන්තුවේ අධ්‍යක්ෂවරයා ඇතුළු නිලධාරීන් ගණනාවක්ද එයට සහභාගි වී ඇත. මෙහිදි සභාව ඇමතු සමන්ත විද්‍යාරත්න මහාතා ජනතාව ඒකාබද්ධ කළ මහා සටනක යම් ප්‍රතිඵලයක් ජනතාවට දීනාදීමට හැකිවීම සතුටට කරුණක් බවත් මෙම වන්දි දිනාගැනීමට ශ්‍රේෂ්ඨාධිකරණයේ දැමු නඩුවද බලවත් සහයක්වූ බවත් මෙම සහන පාලකයන් කැමැත්තෙන් ලබාදෙන ඒවා නොව ජනතාව සටන් කර දිනාගත් ඒවා බවත් අවධාරණය කර තිබේ. ඒ සඳහා මැදිහත් වූ, සහයදුන් සියලු දෙනාට ස්තූතිවන්ත වන බවත් ඉදිරියටත් මෙම විනාශය වැළැක්වීමට හා පීඩාවටපත් ජනතාවට සහන දිනාදීමට සටන් මෙහෙයවන බවත් උමා ඔය බහු විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභා මන්ත්‍රී සමන්ත විද්‍යාරත්න මහතා මෙහිදී වැඩිදුරටත් අවධාරණය කර තිබේ.", "URL": "https://lankatruth.com/si/?p=31806", "Category": "පුවත්", "Parent URL": null}