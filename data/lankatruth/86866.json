{"Source": "Lankatruth", "Timestamp": "December 7, 2019", "Headline": "රේගුවේ බහාලුම් Scan පද්ධතිය සම්බන්ධ ගිවිසුම වහාම යළි සලකා බැලිය යුතුයි", "News Content": "ශ‍්‍රී ලංකා රේගුවට බහාලුම් Scan පද්ධතියක් සැපයීම සඳහා පසුගිය ආණ්ඩුව රජයට දැවැන්ත පාඩුවක් සිදු කරමින් විදේශීය පෞද්ගලික සමාගමක් සමග එළඹ ඇති අපේ රටට ඉතාමත් අවාසි සහගත එකගතා ලියවිල්ල යළි සලකා බලන ලෙස ඉල්ලමින් සමස්ත ලංකා රේගු සේවා සංගමය විසින් පසුගිය 05 වනදා මුදල් අමාත්‍ය, අග්‍රාමාත්‍ය මහින්ද රාජපක්ෂ මහතා වෙත ලිපියක් යොමු කර තිබේ. මුදල් අමාත්‍යාංශයේ ලේකම්වරයාට සහ රේගු අධ්‍යක්‍ෂ ජනරාල්වරයාටද පිටපත් සහිතව සමස්ත ලංකා රේගු සේවා සංගමයේ ප‍්‍රධාන ලේකම් ජේ.ඒ.ගුණතිලක මහතාගේ අත්සනින් සියලුම මාධ්‍ය වෙතද නිකුත් කර ඇති ඒම ලිපිය පහතින් පළ වේ. “2019. 12. 05ගරු මුදල් ඇමතිතුමා,මුදල් අමාත්‍යාංශය,කොළඹ 01. මැතිතුමණි, ශ‍්‍රී ලංකා රේගුවට බහාලුම් Scan පද්ධතියක් සැපයීම සඳහා පසුගිය ආණ්ඩුව විදේශීය පෞද්ගලික සමාගමක් සමග එළඹ ඇති අපේ රටට ඉතාමත් අවාසි සහගත එකගතා ලියවිල්ල යළි සලකා බලන ලෙස ඉල්ලීම. ශ‍්‍රී ලංකා රේගුවට බහාලූම් Scan පද්ධතියක් සැපයීම, සවිකිරීම හා ක‍්‍රියාත්මක කිරීම සඳහා 2016. 10. 28 වන දින Asia Pacific Rapsicon System Pte Ltd නමැති විදේශීය සමාගම සමග අංක AB/S/07/30/2015 දරණ එකගතා ගිවිසුමට එළඹ තිබේ. මෙම Scan අංගනයේ ඉදිකිරීම් හා අදාල යන්ත‍්‍ර සවි කිරීම් මුලුමනින්ම අවසන් කිරීමටත් පෙර ජනාධිපතිවරණයට කළින් මෙහි බහාලුම් Scan කිරීම කඩිමුඩියේ ආරම්භ කරන ලදී. තොරතුරු දැනගැනීමේ පනත යටතේ අප සංගමය මෙම Scan අංගනය පිළිබඳ විමසා සිටියත් රේගු පාලනාධිකාරීය ඒ පිළිබඳ ප‍්‍රමාණවත් තොරතුරු අප වෙත ලබා නොදෙන ලදී. කෙසේ වෙතත් අප වෙත ලැබුනු නිල නොවන තොරතුරු අනුව මෙම එකගතා ලියවිල්ල රටක් වශයෙන් අපට ඉතාම අවාසි සහගත එකක් බව පෙනුනි. එහි ඇති අවාසි සහගත එකගතාවයන් කිහිපයක් ඔබතුමාගේ අවධානයට යොමු කිරීමට කැමැත්තෙමු. 01. මුදල් ගෙවීම දිනකට ආනයන බහාලුම් 750ක් හා අපනයන බහාලුම් 350ක් වශයෙන් බහාලුම් 1100ක් සඳහා එම ප‍්‍රමාණය Scan කළත් නොකළත් එක් බහාලුමක් සඳහා ඩොලර් 10 බැගින් (1100 x 10) ඩොලර් 11000ක්ද මසකට (11000 x 30) ඩොලර් 330,000ක්ද වසරකට (330000 x 12) ඩොලර් 3960000 (ඩොලර් මිලියන 3.96)ක්ද රේගුව විසින් ගෙවිය යුතුය. මෙම ගිවිසුම වසර 08ක් සඳහා වලංගු වන අතර එම කාලය ඉක්මවීමට පෙර ගිවිසුමෙන් ඉවත්වන්නේ නම් වසර 08 සඳහාම අදාල මුදල රේගුව විසින් ගෙවිය යුතුය. 02. Scan අංගනයේ දෛනික නඩත්තුව ජලය, විදුලිය, දුරකතන , පිරිසිදු කිරීම් ආදී සියල්ලක්ම ශ‍්‍රී ලංකා රේගුව විසින් කළ යුතු අතර ඒ සඳහා වන පිරිවැය මෙතෙක් ගණන් බලා නැත. 03. ප‍්‍රායෝගික ගැටළු Scan අංගනයේ ඉදිකර ඇති ස්ථානයේ බහාලූම් හැසිරවීමට ඇති අපහසුතාවය නිසා දිනකට නියමිත බහාලුම් ප‍්‍රමාණය Scan කිරීමට නොහැකිවනු ඇත. දැනටමත් මේ නිසා විශාල වාහන තදබදයක් වරාය පරිශ‍්‍රය තුළ ඇති වී තිබේ. එසේම අපනයන බහාලූම් Scan කිරීම සිදුකරනු ලබන්නේ ඊට අදාල සියලූ රේගු කටයුතු අවසන් කිරීමෙන් පසුවය. එසේ රේගු කටයුතු අවසන් කිරීමෙන් පසු විශාල වියදමක් දරා බහාලූම් Scan කිරීමේ අරමුණ කුමක්දැයි පැහැදිලි නැත. එබැවින් මෙම ගිවිසුම සක‍්‍රීය වීමට කලින් එය යළි සමාලෝචනයට ලක් කළ යුතු බව අපගේ අදහස වන අතර ඒ සඳහා ඔබතුමාගේ අවධානය යොමු කර අවශ්‍ය පියවරයන් කඩිනමින් ගන්නා මෙන් ඉල්ලා සිටිමු. ඔබතුමාගේ අවබෝධය පිණිස අප සතුව ඇති එකගතා ගිවිසුමේ සාරාංශගත ලියවිල්ලේ පිටපතක් හා තොරතුරු දැනගැනීමේ පනත යටතේ අප සංගමය රේගු පාලනාධිකාරිය වෙත යොමු කළ ලිපි දෙකේ පිටපත් හා රේගු පාලනාධිකාරිය අප වෙත ලබාදුන් පිළිතුරු ලිපියේ පිටපතක් ද මේ සමග ඉදිරිපත් කරමු. ස්තූතියි. මෙයට,ජේ.ඒ.ගුණතිලකප‍්‍රධාන ලේකම්සමස්ත ලංකා රේගු සේවා සංගමය”", "URL": "https://lankatruth.com/si/?p=86866", "Category": "පුවත්", "Parent URL": null}