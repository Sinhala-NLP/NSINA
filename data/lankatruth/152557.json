{"Source": "Lankatruth", "Timestamp": "October 2, 2023", "Headline": "තවත් “සොනික් සොනික්“ කෙනෙක් කරලියට", "News Content": "මේ වනවිට විශේෂයෙන්ම ජාත්‍යන්තර වශයෙන් දැඩි අවධානයකට ලක්වී තිබෙන මුලතිව් මහේස්ත්‍රාත් සහ දිසා අධිකරණ විනිසුරු ටී. සරවනරාජාට වෘත්තීමය බලපෑම් සහ ජීවිත තර්ජන සිදුකළ පුද්ගලයින් පිළිබඳව ජාත්‍යන්තර මාධ්‍ය විසින් ඉඟි පළ කර තිබේ.  ඒ අනුව හිටපු මහජන ආරක්ෂක ඇමතිවරයෙකු එම විනිසුරුවරයාට ජීවිත තර්ජන ඒලල කර ඇති බව විදෙස් මාධ්‍ය වාර්තා කරන අතර එම ඇමති සරත් වීරසේකර විය හැකි බව දැඩිව අනුමාන කෙරී තිබේ. ඊට අමතරව පසුගිය සැප්තැම්බර් 21 දින නීතිපති දෙපාර්තමේන්තුවේ ඉහල නිලධාරියෙකු මහේස්ත්‍රාත්වරයා කැඳවා කුරුන්තූර්මලෙයි (කුරුන්දි විහාරය) නඩුව සම්බන්ධයෙන් එම විනිසුරුවරයා ලබා දී තිබෙන නියෝගය වෙනස් කරන ලෙස බලපෑම් කර ඇතැයිද විදෙස් මාධ්‍ය වාර්තා කරයි.  අධිකරණ සේවා කොමිෂන් සභාව වෙත ටී. සරවනරාජා විනිසුරුවරයා ඉල්ලා අස්වීමේ ලිපිය යොමුකර මේ වනවිටත් රටින් පිටවී ගොස් ඇති බව වාර්තා වී තිබේ.", "URL": "https://lankatruth.com/si/?p=152557", "Category": "පුවත්", "Parent URL": null}