{"Source": "Lankatruth", "Timestamp": "January 12, 2021", "Headline": "ඉන්දීය විදේශ ඇමති ආවේ වරායට, මත්තලට “ඉන්ජෙක්ෂන් එක” දෙන්න – වකමුල්ලේ උදිත හිමි", "News Content": "ඉන්දීය විදේශ ඇමතිවරයා හදිසියේ මෙරටට පැමිණියේ කොරෝනා එන්නත ලබාදීම පිළිබඳව සාකච්ඡාවලට බව ආණ්ඩුව ජනතාවට ප්‍රකාශ කළද සත්‍ය වශයෙන්ම ඔහු පැමිණියේ වරාය නැගෙනහිර ජැටිය සහ මත්තල ගුවන් තොටුපොළ ඇතුළු ජාතික සම්පත්වලට “ඉන්ජෙක්ෂන් එක දීමට” යැයි ජාතික භික්ෂු පෙරමුණේ ලේකම් පූජ්‍ය වකමුල්ලේ උදිත හිමියෝ ප්‍රකාශ කළහ. උන්වහන්සේ මේ බව ප්‍රකාශකළේ ඊයේ (11) JMC ශාලාවේදී පැවති “කොළඹ වරාය නැගෙනහිර පර්යන්තය සුරැකීමේ ජාතික ව්‍යාපාරය” පිහිටුවීමේ සමාරම්භක උත්සවයේදීය. එයට මහා සංඝරත්නය ඇතුළු පූජක තුමන්ලා, දේශපාලන පක්ෂ නියෝජිතයින්, වෘත්තිකයන් සහ සිවිල් සංවිධාන නියෝජිතයින් රැසක් සහභාගී වී සිටියහ. ජාතික සම්පත් විකිණීමට අදාල දේශපාලනය නිවැරදිව තේරුම්ගත යුතු බවද එසේ නොකර හුදු ජාතික සම්පත් ආරක්ෂා කරගැනීම සඳහා පමණක් අරගල කිරීම ප්‍රමාණවත් නොවන බවද උන්නාන්සේ වැඩිදුරටත් පැවසූහ. ජාතික සම්පත් සුරැකීමට නම් රටට වගකියන, ජනතාවට වගකියන නව පාලන තන්ත්‍රයක් ගොඩනගා ගැනීම අවශ්‍ය වී තිබෙන බවද වකමුල්ලේ උදිත හිමි එහිදී අවධාරණය කළහ. “ජාතික සම්පත් ආරක්ෂා කරගැනීම සඳහා කරන සටන අනිවාර්යයෙන්ම ජාතික සටනක්. ඉන්දීය විදේශ ඇමතිවරයා මෙරටට ඇවිත් සිදුකළ සාකච්ඡාවල මූලික අරමුණ කොළඹ වරාය නැගෙනහිර ජැටිය, මත්තල ගුවන්තොටුපොළ ඇතුළු අපගේ මාතෘභූමියේ ජාතික සම්පත් මිලදී ගන්නයි. ඉන්දීය රාජ්‍ය නියෝජිතයා හදිසියේ මෙරටට පැමිණ කොවිඩ් එන්නත ලබා දීමට සාකච්ඡා කළ බව ජනතාවට හැඟවීමේ ආණ්ඩුවේ උත්සාහය පිටුපස තිබෙන්නේ නැගෙනහිර ජැටියට ඉන්ජෙක්ෂන් එක දීමේ ක්‍රියාමාර්ග බව ජනතාව නිවැරදිව තේරුම්ගත යුතුයැයි” උන්වහන්සේ පැවසූහ.", "URL": "https://lankatruth.com/si/?p=108063", "Category": "පුවත්", "Parent URL": null}