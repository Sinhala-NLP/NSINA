{"Source": "Lankatruth", "Timestamp": "January 18, 2021", "Headline": "රාජපක්ෂ මිතුරා 06 වෙනි වරටත් උගන්ඩාවේ ජනපති වෙයි", "News Content": "හයවෙනි වරටත් උගන්ඩාවේ ජනාධිපති ලෙස 76 හැවිරිදි යොවෙරි මුසවෙනි පත්ව තිබේ. 1986 සිට වසර 34ක් එක දිගට උගන්ඩාවේ ජනාධිපති ධූරය දරන්නේ මුසවෙනිය. උගන්ඩාව සම්බන්ධයෙන් ශ්‍රී ලංකාවේ ජනතාවට වැඩිපුර අසන්නට ලැබුණේ මුසවෙනි ජනාධිපතිවරයා සහ මහින්ද රාජපක්ෂ මහතා ඇතුළු රාජපක්ෂ පවුල සමග ඔහුට තිබූ සමීප සම්බන්ධතාවය නිසාය. 2016 පැවැති යොවෙරි මුසවෙනිගේ පස්වෙනි ජනාධිපති පදවි ප්‍රාප්තියට විපක්ෂ මන්ත්‍රීවරයෙකු ලෙස මහින්ද රාජපක්ෂ මහතා විශේෂ ආරාධනාවක් මත සහභාගී විය. මහින්ද රාජපක්ෂ මහතා ජනාධිපතිව සිටි අවදියේ ඔහු උගන්ඩාවේ සංචාරය කළ අතර එහිදී එරට ජල ව්‍යාපෘතියක් වෙනුවෙන් ඩොලර් මිලියන 150ක් පරිත්‍යාග කළේය. එසේම උගන්ඩාවේ ශ්‍රී ලංකා මහ කොමසාරිස් කාර්‍යාලයක්ද ආරම්භ කරන ලදි. ඉන් අනතුරුව රාජපක්ෂ මහතාගේ ආරාධනාවක් මත මුසවෙනි ජනාධිපතිවරයා ශ්‍රී ලංකාවටද පැමිණියේය. මුසවෙනි පාලනය ඉතා දූෂිත හා ප්‍රජාතන්ත්‍රවාදී නොවන රජයක් බව ලෝකයේ පිළිගැනීමයි. 2005 වසරේදී උගන්ඩාවේ ව්‍යවස්ථාව වෙනස් කළ මුසවෙනි ජනාධිපති ධූරය දැරිය හැකි වාර සීමාව (term limit) ඉවත්කළේය. වසර 30ක යුද්ධයෙන් විනාශ වූ උතුරු උගන්ඩාවේ කරමෝජා ප්‍රදේශයේ සෞඛ්‍ය සංවර්ධන වෙනුවෙන් එරට අගමැති කාර්‍යාලට ලැබුණු ඩොලර් මිලියන ගණනාවක් වංචා කිරීම ඇතුළු දූෂණ චෝදනා රැසක් ඔහුට එල්ල වී තිබේ. මේ නිසා යුරෝපා සංගමය, බ්‍රිතාන්‍යය, නෝර්වේ, ජර්මනිය ඇතුළු රටවල් ගණනාවක් උගන්ඩවට ආධාර ලබාදීම අත්හිටුවා ඇත. එරට විපක්ෂය චෝදනා කරන්නේ මුසවෙනි පාලනය දිගින් දිගටම ඡන්ද ජයග්‍රහණය කරන්නේ මැතිවරණ වංචාවලින් බවයි. වසර පහක් තුළ එරට විපක්ෂ නායකයා වාර 34ක් සිරගත කර තිබේ.", "URL": "https://lankatruth.com/si/?p=108647", "Category": "පුවත්", "Parent URL": null}