{"Source": "Lankatruth", "Timestamp": "August 15, 2018", "Headline": "සාගර කලාපයට රසායනික අපද්‍රව්‍ය එකතුවීමට එරෙහිව රාජ්‍ය තාන්ත්‍රිකව මැදිහත් වන්න", "News Content": "ශ්‍රී ලංකාව ආශ්‍රිත සාගර කලාපයට රසායනික අපද්‍රව්‍ය එකතුවීම සම්බන්ධව අදාල ආයතන වහාම පරීක්ෂණ ආරම්භ කල යුතු බව සමස්ථ ලංකා පොදු ධීවර සම්මේලනයේ ජාතික සංවිධායක රත්න ගමගේ මහතා පවසයි. අද(15) දහවල් ගාල්ලේ පැවති මාධ්‍ය හමුවක් අමතමින් ඒ මහතා මේ පිළිබඳව සඳහන් කළේය. එසේම සාගර කළාපයේ අපද්‍රව්‍ය මගින් සිදුව ඇති හානිය පිළිබඳව සමුද්‍ර දූෂණ වැලැක්වීමේ අධිකාරියේ බලධාරීන් මේ වන විට දැනුවත් කර ඇති බවත් මෙමඟින් සාගර කලාපයේ ශාක සහ සත්වයින්ට සිදුවිය හැකි හානිකර තත්වය පිළිබඳව වහා සොයා බැලීමක් කළ යුතු බව රත්න ගමගේ මහතා පවසයි. වැඩිදුරටත් අදහස් දැක්වූ ඒ මහතා… අප සොයා බැලුවා 13 වැනිදා වෙන විට ලංකාවේ උතුරු ප්‍රදේශයේ බටහිර වෙරළ තීරයට වෙන්න පුත්තලම උඩප්පුව මන්නාරම ආදී ප්‍රදේශයන්හි රසායන ද්‍රව්‍ය ප්‍රමාණයක් සාගරයට එක් වෙලා තිබුණා. විශේෂයෙන්ම ඉන්දියාවෙන් පිට කරන රසායන ද්‍රව්‍ය. මේ සම්බන්ධයෙන් අප සමුද්‍ර දූෂණ වැලැක්වීමේ අධිකාරියේ අදාල බළධාරීන් සමගත් සාකච්ඡා කළා. අපි අවබෝධයක් ගත්තා මේ පිළිබඳව. ආණ්ඩුවට අපි ඉදිරිපත් කරනවා. මේ තත්වය මත්ස්‍ය ජීවීන්ට සහ ශාක වලට ඉතාම බරපතල තත්වයකට පත් වෙලා තියෙනවා. මීට පෙරත් මෙවැනි අවස්ථා ගණනාවක් සිදු වුණා. ඒ නිසා අපි මේකට අදාල මැදිහත්වීම කරන්න සූදානම්. මේ මොහොත වන විටත් අපි අධ්‍යනය කරමින් සිටිනවා මේකෙන් වෙන හානිය පිලිබඳව. මේකට රාජ්‍යයක් වශයෙන් මැදිහත් විය යුතුයි. වෙනත් රාජ්‍යයකින් සිදුවන මේ බලපෑමට එරෙහිව ආණ්ඩුවේ බළධාරීන් රජය රාජ්‍යතාන්ත්‍රික මැදිහත් වීමක් විය යුතුයි.", "URL": "https://lankatruth.com/si/?p=57748", "Category": "පුවත්", "Parent URL": null}