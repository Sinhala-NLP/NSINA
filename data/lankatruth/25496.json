{"Source": "Lankatruth", "Timestamp": "December 19, 2016", "Headline": "අද මධ්‍යම රාත්‍රියේ සිට තැපෑල වර්ජනයේ", "News Content": "තැපැල් සේවාවට බඳවා ගැනීම් පටිපාටියක් සැකසීම, තැපැල් දෙපාර්තමේන්තුවේ පවතින පුරප්පාඩු පිරවීම ඇතුළු වෘත්තීය ඉල්ලීම් කිහිපයක් මුල්කරගෙන අද (19දා) මධ්‍යම රාත්‍රි 12.00 සිට 21 දින මධ්‍යම රාත්‍රි 12.00 දක්වා පැය 48ක සංකේත වර්ජනයක් ක්‍රියාත්මක කිරීමට ඒකාබද්ධ තැපැල් වෘත්තීය සමිති පෙරමුණ තීරණය කර තිබේ. ශ්‍රී ලංකා තැපැල් සේවයේ උසස්වීම්, වැටුප් විෂමතා, සේවක දීමනා ඇතුළු වෘත්තීය ප්‍රශ්න සම්බන්ධයෙන් කලක් තිස්සේ බලධාරීන්ට කරුණු දැක්වුවද ඊට යහපත් ප්‍රතිචාරයක් නොදැක්වීම නිසා මෙම සංකේත වර්ජනය ක්‍රියාත්මක කරන බව ඒකාබද්ධ තැපැල් වෘත්තීය සමිති පෙරමුණේ කැඳවුම්කරු චින්තක බණ්ඩාර මහතා සඳහන් කරයි. දින 14ක් තුළ තම වෘත්තීය ප්‍රශ්නවලට විසඳුම් ලබා නොදෙන්නේ නම් අඛණ්ඩ වැඩ වර්ජනයක් ආරම්භ කරන බවද ඔහු බලධාරීන්ට අනතුරු හඟවයි.", "URL": "https://lankatruth.com/si/?p=25496", "Category": "පුවත්", "Parent URL": null}