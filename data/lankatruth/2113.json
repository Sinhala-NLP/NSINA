{"Source": "Lankatruth", "Timestamp": "April 22, 2012", "Headline": "ආගමික සීමා ඔස්සේ බේද භින්න කිරීමේ උත්සාහයන් පරාජය කරමු – ජවිපෙ", "News Content": "පසුගියදා දඹුල්ලෙදී ඇතිවූ උණුසුම්කාරී වටපිටාව සම්බන්ධයෙන් ජනතා විමුක්ති පෙරමුණේ දේශපාලන මණ්ඩලය විසින් නිවේදනයක් නිකුත් කර තිබේ.පොදු ජනතාව ආගමික සීමා ඔස්සේ බේද භින්න කොට තම තමන්ගේ පටු අරමුණු ඉටුකරගැනීමට මාන බලන ආණ්ඩුවේත් විවිධ කණ්ඩායම්වලත් උත්සාහයන්ට හසු නොවන ලෙස ජනතාවගෙන් ඉල්ලා සිටින බව එම නිවේදනයෙන් ඉල්ලා සිටී. පසුගිය 20වැනි දින දඹුල්ල ප්‍රදේශයේ උද්ගතවී ඇති මහජන කැලඹිලිකාරී තත්වයක් පිළිබඳව ජනමාධ්‍ය විසින් වාර්තා කර තිබේ. දඹුල්ල පූජා භූමියක ඇතැයි කියනු ලබන අනවසර ඉදිකිරීම් ඉවත් කරන ලෙසට බලකරමින් සිදුවී ඇති මෙම උද්ඝෝෂණත් ඒවා කෙරෙහි ආණAඩුව විසින් දක්වා ඇති ප්‍රතිචාරත් පිළිබඳව සමාජයේ අවධානය යොමු විය යුතු යැයි අපි විශ්වාස කරමු. වසර 30කට වැඩි ඛෙදුම්වාදී යුද්ධයකින් බැට කා හෙම්බත්ව සිටින ලාංකේය සමාජය එබඳුම ව්‍යසනකාරී තත්වයකට පත්විය හැකි ආගම් අතර ගැටුමක් නිර්මාණය වීමට ඉඩ හැරීම ඉතාම හානිකර ප්‍රතිඵල ඇතිවිය හැකි තත්වයකි. මෙවැනි තත්වයක් නිර්මාණයවීම වැලැක්වීමට කටයුතු කරනවා වෙනුවට, එවැනි ගැටලූ නිර්මාණය වූ වහාම ඒවා විසඳීමට කටයුතු කරනවා වෙනුවට ආණ්ඩුවත් ආණ්ඩුවේ ඇමතිවරුත් හැසිරෙමින් සිටින්නේ ඇවිලෙන ගින්නට පිදුරු දමන ආකාරයෙනි. ආණ්ඩුවේ මැති ඇමතිවරුන්ගේ අනුග්‍රහාත්මක ප්‍රකාශ සහ එම සිදුවීම් ආශ්‍රිත තර්ජනය කිරීම් හමුවේ ආණ්ඩුවේ හැසිරීම මගින් පෙන්නුම් කරන්නේ එයය. ජනතා විරෝධි හා අධිරාජ්‍යගැති ක්‍රියාමාර්ග හමුවේ ගරා වැටෙමින් ඇති තම ජනපදනම ජාතිවාදී ආගම්වාදී රැළි මත පාවී යමින් ආරක්ෂා කර ගත හැකි යැයි ආණ්ඩුව සිතනවා විය හැකිය. එහෙත් දශක 6කට වැඩි ලාංකේය දේශපාලනය පෙන්වා දෙන බරපතළ යථාර්ථය වන්නේ, කෙටිකාලීන එබඳු අමනෝඥ හැසිරිම් ආණ්ඩුවල දේශපාලන සෞඛ්‍යය ආරක්ෂා නොකරනවා පමණක් නොව මුළුමහත් රටද අගාධයකට හෙළා ඇති බවය. අතීතයේ ජාතිවාදය වැපිරීම නිසා ඛෙදුම්වාදය පෝෂණය වී වසර 30ක් පුරා පැවැති විනාශකාරී යුද්ධයක් බවටද එය පත්වී ඉන් බැටකා සිටින රටක් තුළ, තවමත් එහි ප්‍රතිවිපාකවලට මුහුණදෙමින් සිටින රටක එවැනිම වර්ගයේ ආගම් අතර ගැටුම් ඇවිලීම හා ඒවා වර්ධනයවීමට කිසිසේත්ම ඉඩ නොතැබිය යුතුය. සියලූ ආගම්වලට අයත් ජනතාව එය තේරුම්ගනු ඇතැයි අපි සිතමු. අනවසර ඉදිකිරීමක් හෝ එවැනි නිතිවිරෝධී තත්වයන් ඇත්නම් ඒ සම්බන්ධයෙන් ආණ්ඩුවේ අදාල නීතිය ක්‍රියාත්මක කරන අංශ මැදිහත්වී කටයුතු කළ යුතුව තිබේ. එසේ නොකර ජාතිවාදයට ආගම්වාදයට වැඩෙන්නට සරු පසක් නිර්මාණය කිරීමටත් අවසානයේ ඒමත දිගහැරෙන සිදුවීම්වල පටු දේශපාලන වුවමනාකම් ඉටුකරගැනීමටත් ඉඩහරින ආණ්ඩුවේ හැසිරීම පිළිකුල් සහගතය. හුදෙකලා ලෙස පෙනෙන මෙබඳු සිදුවීම් පිටුපස වන බරපතළ දේශපාලන අවදානම අදාල බරින් තේරුම් ගන්නා ලෙසත් රටත් ජනතාවත් මුහුණපා ඇති සැබෑ ප්‍රශ්නවලින් ජනතා අවධානය වෙන අතකට යොමු කරවන පොදු ජනතාව ආගමික සීමා ඔස්සේ බේද භින්න කොට තම තමන්ගේ පටු අරමුණු ඉටුකරගැනීමට මාන බලන ආණ්ඩුවේත් විවිධ කණ්ඩායම්වලත් උත්සාහයන්ට හසු නොවන ලෙසත් ආගම්වාදී ගැටුමකට ඉඩ නොතබන ලෙසත් සියලූම ආගම්වලට අයත් සිංහල, දෙමළ, මුස්ලිම්, බර්ගර්, මැලේ ඇතුලූ සියලූම ජනතාවන්ගෙන් අපි මහත් ඕනෑකමින් ඉල්ලා සිටිමු. දේශපාලන මණ්ඩලය ජනතා විමුක්ති පෙරමුණ", "URL": "https://lankatruth.com/si/?p=2113", "Category": "පුවත්", "Parent URL": null}