{"Source": "Lankatruth", "Timestamp": "March 3, 2019", "Headline": "වතු කම්කරු වැටුප් වැඩිවීම් වහා ලබා දෙනු – සමස්ත ලංකා වතු කම්කරු සංගමයෙන් උද්ඝෝෂණයක්", "News Content": "වතු කම්කරුවන්ගේ මුලික වැටුප රුපියල් 1000 දක්වා වැඩි කරන ලෙස රජයට සහ වතු සමාගම්වලට බල කරමින් ජනතා විමුක්ති පෙරමුණට අනුබද්ධ සමස්ත ලංකා වතු කම්කරු සංගමය අද (03) හැටන් නගර මධ්‍යයේදී උද්ඝෝෂණ ව්‍යාපාරයක නිරතවූහ. හැටන් තැපැල් කාර්යාලය අසළින් පෙළපාලියක් මඟින් හැටන් නගර මධ්‍යයෙන් පැමිණි උද්ඝෝෂකයන් හැටන් නගරයේ ඔරලෝසු කණුව ඉදිරිපිට උද්ඝෝෂණ ව්‍යාපාරයේ නිරත වූහ. සමස්තලංකා වතු කම්කරු සංගමයේ ලේකම් ජේ.එම් ප්‍රේමරත්න මහතා රජයට අවධාරණය කර සිටියේ රජය මඟින් ඉදිරිපත් කිරිමට නියමිත අයවැයේදී නීති සම්පාදනය කර, වතු කම්කරුවෙකුට රුපියල් 1000ක දෛනික මූලික වැටුපක් ලබා දීමට කටයුතු කළ යුතු බවයි. දැනට වතු කම්කරුවන්ට වැඩිකර ඇති රුපියල් 750ක වැටුප ප්‍රමාණවත් නොවන බවත් මූලික වැටුප රුපියල් 1000 දක්වා වැඩි කිරීමේ සටන අඛණ්ඩව පවත්වාගෙන යන බවත් සමස්ත ලංකා වතු කම්කරු සංගමයේ ලේකම්වරයා සඳහන් කරයි. මෙම උද්ඝෝෂණයට සහභාගී වු ජනතා විමුක්ති පෙරමුණේ නුවරඑලිය දිස්ත්‍රික් සංවිධායක මංජුල සුරවීර මහතා කියාසිටියේ වතු කම්කරුවන්ට රුපියල් 750ක වැටුපක් ලබා දීමට වතුකරයේ දේශපාලඥයන් කටයුතු කිරීමත් සමඟ එම දේශපාඥයන්ව ඉදිරියේදී පැවැත්වෙන මැතිවරණවලදී පලවා හැරීමට වතුකරයේ ජනතාව මේ වනවිටත් සුදානම්ව සිටින බවයි. වතු කම්කරුවන්ගේ මුලික වැටුප රුපියල් 1000 දක්වා වැඩි කරන තෙක් අඛණ්ඩව වතුකරය පුරා මෙවැනි උද්ඝෝෂන දියත් කරන බවද මංජුල සුරවීර මහතා වැඩි දුරටත් ප්‍රකාශ කර සිටියේය. මෙම අවස්ථාවට සමස්ත ලංකා වතුකම්කරු සංගමයේ සභාපති කිට්නන් සෙල්වරාජ් මහතා, උප ලේකම් ක්‍රිෂ්නන් සෙල්වි මෙනවිය ඇතුළු වතු කම්කරුවෝ එක්වී සිටියහ.", "URL": "https://lankatruth.com/si/?p=69609", "Category": "පුවත්", "Parent URL": null}