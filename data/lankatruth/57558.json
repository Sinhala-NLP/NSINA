{"Source": "Lankatruth", "Timestamp": "August 11, 2018", "Headline": "අපේ දේශපාලන ඉලක්කය 2020ට කලින් ජනපති ධුරය අහෝසි කිරීමයි", "News Content": "ජනතා විමුක්ති පෙරමුණේ දේශපාලන ඉලක්කය 2020ට කලින් විධායක ජනාධිපති ධුරය අහෝසි කිරීම යැයි ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා සඳහන් කරයි. මව්බිම පුවත්පත සමග පැවති සම්මුඛ සාකච්ඡාවකට එක්වෙමින් බිමල් රත්නායක මහතා මේ බව සඳහන් කරන අතර එම සම්පූර්ණ සම්මුඛ සාකච්ඡාව පහතින් පල වේ. ජනවාරි සිට ජවිපෙ නව දේශපාලන ගමනක් අරඹන බව කියනවා. මොකක්ද මේ අලුත් ගමන? රටට හොඳ දේශපාලන ගමනක් අවශ්‍ය වී තිබෙනවා. හොඳ රටක් හදන්න අවශ්‍ය සමාජ කණ්ඩායම් එකතු කරගෙන එක ගමනක් යෑමේ ගමන තමයි ජවිපෙ අරඹන්නෙ. 2020 බලය වෙනුවෙන් පොදුජන මධ්‍යස්ථානයක් අරඹන්න ජවිපෙත්, මෙම සමාජ කණ්ඩායම් හා සංවිධාන දැනට මූලික තීරණය කර තිබෙනවා. උගතුන්, බුද්ධිමතුන් කියලා එහෙන්, මෙහෙන් සුළු පිරිසක් එකතු කරලා ඔබ ඔය කියන ගමන ප්‍රායෝගිකව ඇරඹිය හැකිද? මේ පිරිස සුළු නැහැ. 2015 ජනවාරි (08) රාජපක්ෂ පාලනය අවසන් කරන්න ස්වේච්ඡාවෙන් එකතු වූ කණ්ඩායමින් යුතු විශාල පිරිසක් අප වටා සිටිනවා. ඒ පිරිස සමඟ අපි පසුගිය වසර 03 තුළදී විශාල වැඩ ප්‍රමාණයක් කර තිබෙනවා. පහුගිය පළාත් පාලන මැතිවරණයේදී අපි දැක්කා එකතු වුණු විශාල පිරිසක්. අපි හොඳින් විශ්වාස කරනවා මේ ප්‍රමාණය ආරම්භයට ප්‍රමාණවත්. මීට පෙර අපේ රට තුළ දකින්න තිබුණෙනැහැ ආචාර්යවරුන්, මහාචාර්යවරුන් හා කලාකරුවන් එක් වී සිටිනවා. ජවිපෙ මේ කරන්නේ රටේ උගතුන් පාවිච්චි කිරීමක් නේද? එහෙම පාවිච්චි කිරීමක් වෙනවා නම් වරදාන වරප්‍රසාද ලබාදීමක් විය යුතුයි. ජවිපෙට ඒ විදියෙ දැවැන්ත දේශපාලන බලවේගයක් තිබෙනවා නම් ඒ රැස්වළල්ලෙන් ඔවුන් පාවිච්චි කරන්න පුළුවන්. එහෙම නැහැ. අනිත් එක මෙතැන ඉන්නෙ උගතුන්, බුද්ධිමතුන් කියන වර්ග කිරීමක් නොවෙයි. වෘත්තීය සමිති, සාමාන්‍ය මහජනතාව එක්ව සිටිනවා. ඒ තනතුරු තාන්න මාන්න නැතිව. ජවිපෙ ජනහමු දස දහස පදනම් වී ඇත්තේ නැවත දේශපාලනිකව හිස ඔසවමින් සිටින රාජපක්ෂ භීතිකාව ඉලක්ක කරගෙන නේද? රාජපක්ෂලා පරාජය කරන්න කටයුතු කළ පක්ෂයක් ලෙස අපි නැවත රාජපක්ෂලාට හිස එසවීමට ඉඩදීම වැළැක්විය යුතුයි. මෛත්‍රි – රනිල් පාවාදුන් රට වෙනුවෙන් ප්‍රජාතන්ත්‍රවාදී රටක් ඉදිරියට ගෙන යෑමයි අපේ අරමුණ. නමුත් රාජපක්ෂලා නිසා කරන දෙයක් නොවේ මේක. නමුත් රාජපක්ෂට හිතවත් අය කියන්න පුළුවන් රාජපක්ෂලාට පහර දෙන්න තමයි ඉලක්ක කළේ කියලා. නමුත් අපේ රැස්වීම් බැලුවොත් තේරෙයි වැඩිම කරුණු කාරණා ගොනු කර තියෙන්නේ වත්මන් ආණ්ඩුවට කියලා. 2019 ජනපති සටනට සියලු පාර්ශ්ව කටයුතු කරමින් සිටිනවා. ජවිපෙ එහෙටත් නැතිව මෙහෙටත් නැතිව ඉන්නෙ නැවතත් ඒ කඩෙත් එකයි, මේ කඩෙත් එකයි කියන සූත්‍රයක් හදන්නද? අපේ දේශපාලන ඉලක්කය තමයි 2020 ජනපතිවරණයට කලින් ජනපති ධුරය අහෝසි කිරීම. ඒ අතර අනෙකුත් සියලු දේශපාලන කටයුතු සිදු කරන්න ජනාධිපතිවරණයකට වඩා මහ මැතිවරණය ඉලක්ක කරගනිමින්. ජනපති ක්‍රමය අහෝසි කරගන්න බැරි වුණොත් මේ දේශපාලන වශයෙන් කරගෙන යන වැඩ කටයුත්ත ඊළඟ ජනාධිපතිවරණයට උදවු වෙයි. කොහොමත් මේ කඩ දෙකම විශ්වාස නැහැ කියන එක සියවන, දස දහස්වන වතාවටත් ඔප්පු වන නිසා ඒ වළවල් දෙකේම වට්ටන්නෙ නැතිව ජනතාව රැකගැනීම තමයි ජවිපෙ අරමුණ. එල්ල වූ ප්‍රබල විවේචන හමුවේ ජවිපෙ 20 සංශෝධනය හැකිළිලා ගිහින්ද? මං හිතන්නෙ ඒක අනෙක් පැත්තයි සිද්ධ වෙන්නෙ. අපි 20 සංශෝධනය දාන්නත් කලින් සමහර දේශපාලන කණ්ඩායම් යම් යම් දේශපාලනිකව කටයුතු කරන ආගමික කණ්ඩායම් සුළු පිරිසක් එක්වෙලා ජනමාධ්‍ය හයිය පාවිච්චි කරලා විශාල මතයක් හැදුවා මේකට විරුද්ධව. මේ තුළ සිටින්නේ මහින්ද හෝ මෛත්‍රි හෝ එජාපයේ ප්‍රධාන ධාරාවන් තුළ සිටින අය නොවෙයි. තනිවම ඇවිත් තනිවම ඡන්දයක් දිනන්න බැරි ජාතිවාදී හා දූෂිතභාවයෙන් නම් දරපු සුළු කල්ලියක් මීට විරුද්ධ වුණේ. අපි ඉදිරිපත් කළ වැඩපිළිවෙළ ක්‍රමානුකූලව ගෙන යමින් සිටිනවා. කිසිම පසුබැසීමක් නැහැ. ආර්ථික වශයෙන් රට දැඩි පසුබෑමකට ලක්වන මොහොතක ජනතා විමුක්ති පෙරමුණෙන් ජනතාව විශාල ශක්තියක්, මැදිහත්වීමක් අපේක්ෂා කරනවා. නමුත් ඒ ශක්තිය හීනවීමක් නේද මේ පෙන්නුම් කරන්නෙ? අපිට දැනට පැවරී තිබෙන්නෙ විපක්ෂයේ කාර්ය භාරයයි. ඒ අනුව රටේ ආර්ථිකයට අදාළ මූලික විනාශයන් හමුවේ අපි ඊට එරෙහිව මැදිහත් වී සිටිනවා. උදාහරණ ගත්තොත් හම්බන්තොට වරාය විකිණීමට යන විට ජවිපෙ තමයි උද්ඝෝෂණ කරලා පාරට බැහැලා අවම වශයෙන් අවුරුද්දකින් ඒ විකිණීම නතර කළේ. ඒ විකිණීමේ ගිවිසුම යම් සංශෝධන කිහිපයක් හෝ සිදුකර ගැනීමට හැකි වුණේ ඒ නිසා. තෙල් ටැංකි විකුණන්න යද්දිත් අපි මැදිහත් වුණා. සිංගප්පූරු ගිවිසුම ගැන ජනමතය හැදුවේ අපි. ආදායම් බදු පනතට විරුද්ධ මතයක් හැදුවේ අපි. තමන්ට වැඩි කරපු බදුවලට හරි එරෙහි වුණේ ජනතාව මේ දැනුවත් කිරීම් නිසා. දූෂණ වංචා ගැනත් එහෙමයි. අපි සැලකිය යුතු වැඩ කොටසක් කරනවා. ජනතාවගෙන් 60%ක් මේ දේශපාලන අපරාධවලට වගකිව යුතුයි. සිංගප්පූරු ගිවිසුම පිළිබඳ වත්මන් තත්ත්වය කොහොමද? මේ සිංගප්පූරු ගිවිසුම අස්සන් කර තිබෙන්නේ 2015 ජනවාරි. මෛත්‍රිපාල සිරිසේන මහතා ජනපති ලෙස දිවුරුම් දීලා සති දෙකෙන් අස්සන් කළා. හරි පැහැදිලියි. ඒක මෛත්‍රි – රනිල් පාලනයට පෙරම මුදල් හා ආර්ථික කටයුතු අමාත්‍යාංශවලින් මේ ගිය වැඩ පිළිවෙළක් කියලා. රාජපක්ෂ හිටියත්, රනිල්, මෛත්‍රි හිටියත් රට පාලනය කරන්නෙ ආර්ථිකයනේ. ඒ නිසා මේ ගිවිසුම කලින් සකස් කරපුවා. එකම දේ, මේ පාලනය විසින් කිසිම සාකච්ඡාවකින් තොරව අස්සන් කළා. ඒක ගිවිසුමක්, පනතක් නෙවේ. රට තක්කඩියන්ට භාර දීලා ඒ රට තක්කඩියෝ විකුණනකොට ඒකට කතා කරන්න බැහැ. කුම්බලා මාළු කෑවට පස්සෙ වෙන නිකම් කතන්දර කියලා වැඩක් නැහැ. මම නම් පැහැදිලි වගකීම පවරන්නෙ මේ රට විකුණනවා කියලා දැන, දැනම මේ කණ්ඩායමට දිගින් දිගටම ඡන්දය දෙන ජනතාව මේක තේරුම් ගත යුතුයි. මිනිස්සුන්ට මේ රට හදාගන්න ඕනෙ නැත්නම් ඒවා නතර කරන්න බැහැ. සිංගප්පූරු ගිවිසුම, හම්බන්තොට වරාය, මත්තල ගුවන්තොටුපොළ පැවැරීමට අදාළව ඔබ ආණ්ඩුවට වගේම රාජපක්ෂ පාලනයත් යා කරනවා. නමුත් මෙවැනි ගිවිසුම් ක්‍රියාත්මක කරනවාද නැද්ද යන මූලික වගකීම පැවරී තිබෙන්නෙ වත්මන් ආණ්ඩුවට නේද මන්ත්‍රිතුමා? රාජපක්ෂලාට චෝදනාව ඉදිරිපත් කළේ රාජපක්ෂලාට හිමි කොටස. වැඩිම චෝදනාව තිබෙන්නෙ මේ ආණ්ඩුවට. රාජපක්ෂ උන්නැහේ වරාය වික්කෙ නෑනේ. වරාය වික්කෙ මෛත්‍රි – රනිල් පාලනය. බරපතළ චෝදනාව තියෙන්නෙ මේ ආණ්ඩුවට. සිංගප්පූරු ගිවිසුම පසුගිය කාලේ සකස් කළාට ක්‍රියාත්මක කළේ මේ ආණ්ඩුවනේ. නමුත් රාජපක්ෂලාට ඕනෑ වෙලා තියෙන්නෙ ආණ්ඩුව කරන වැරැදි සියල්ලම තමන් කළේ නැහැ. මෛත්‍රි – රනිල් පමණයි මේක කරන්නෙ කියන එක. රාජපක්ෂලාට විපක්ෂයේ ඉද්දි විපක්ෂයෙන්ම එන චෝදනා නිසා ඔවුන්ගේ දේශපාලන වැඩපිළිවෙළ අර්බුදයට ලක්වෙලා. තට්ටු මාරු දේශපාලනයේදී හැමවිටම බලයෙ සිටින අය කරන පව් ඊට කලින් බලයෙ හිටපු කෙනාට Automatically පින් වෙන්න දෙන්නෙ නැතිව ජනතාවට දේශපාලන අවබෝධයක් දිය යුතුයි. කොහොම වුණත් අද අගමැති රනිල් වික්‍රමසිංහ රටේ දේශපාලන සංවාදයකට එන්නෙ නෑ. කරන්නෙ උදේ නැඟිට්ට වෙලේ ඉඳන් ආර්ථිකයේ බිළිදෙන්නෙ මොනවද කියලා හොයන එකයි. ආර්ථික පසුබෑමක සිටින ජනතාවගේ පූර්ණ වගකීම පැවරෙන්නෙ පවතින රජයට. නමුත් ජවිපෙ තර්ක විතර්ක ගොඩනඟා වටේ යෑමක් පෙන්නුම් කරන බවටයි චෝදනා එල්ල වෙන්නෙ? ඒ හැම චෝදනාවක්ම කරන්නෙ රාජපක්ෂලා. ඔබ කියූ දේ හරි. මොකද රාජපක්ෂලාට ජවිපෙ කඳවුරෙන් එල්ල කරන චෝදනාව විතර ඔවුන්ගේ දේශපාලනය අර්බුදයකට ලක්කරලානැහැවෙන කිසිවෙක්. අපි මේ දෙගොල්ලගේම බොරුව, ව්‍යාජ බව පෙන්නනවා. මේ ආණ්ඩුවේ ඇමැති මණ්ඩලය වැඩි වුණාම අපි කියනවා මේ ආණ්ඩුවෙත් වැඩියි. රාජපක්ෂලාගෙත් වැඩියි කියලා. මෙහෙම ජවිපෙට චෝදනා කරන්නෙ රාජපක්ෂ කඳවුරේ අයයි,ඔවුන්ට ගැතිව ඉන්න කීකරු ජනමාධ්‍යය විතරයි. එතකොට රාජපක්ෂවරු නොගෑවුණු, වත්මන් ආණ්ඩුවට පමණක් චෝදනා එල්ල කළ හැකි එකදු වංචාවක් වත් නැද්ද? නැහැ. මහ බැංකු වංචාව ගත්තොත් රාජපක්ෂලා ගෑවිලා නෑනේ. ඒක හරිම පැහැදිලි කාරණාවක්. ඒ වගේ තව සීයක් විතර කියන්න පුළුවන්කමක් තියෙනවා. හැබැයි රාජපක්ෂලා හෝ රාජපක්ෂගේ ජනමාධ්‍ය එකකින් හෝ කියනවද බරපතළ මූල්‍ය දූෂණ කොමිසමේ හොරකම් ගැන? මේ ආණ්ඩුව කරපු සැලකිය යුතු වංචා, දූෂණ ප්‍රමාණයකට රාජපක්ෂලා ගෑවිලා නැහැ. හැබැයි ඒ හා සමාන, ඊටත් වැඩි දූෂණ වංචා රාශියක් රාජපක්ෂලාත් කරලා තිබෙනවා. හිටපු ජනාධිපති මහින්ද රාජපක්ෂ ප්‍රකාශ කළා ජවිපෙ රනිල්ට තෙල් ගාලා තමන්ට පහර එල්ල කරනවා කියලා. මොකක්ද මේ කතාවෙ තේරුම? මහින්ද මහත්තයගේ බිරිය ශිරන්ති රාජපක්ෂගේ සිරිලිය නඩුව බේරලා තියෙන්නෙ කවුද? ඒ මහින්ද – රනිල් අතර තියන ඩීල් එක නිසා. තාජුඩීන්ගේ ඝාතනය සම්බන්ධ පරීක්ෂණ නතර වෙලා තියෙන්නෙ ඇයි? රාජපක්ෂ – රනිල් අතර තියෙන ඩීල් එක නිසා. මම ඔය දෙකයි කිව්වෙ. රාජපක්ෂලාගේ ඩුබායි ගිණුම් පරීක්ෂා කරපු අල්ලස් කොමිසමේ නිලධාරීන් අයින් කරනවා. ඒ නිසා ඩීල් අවශ්‍ය වෙන්නෙ කාටද? රාජපක්ෂටද ජවිපෙටද? ජවිපෙට එහෙම ප්‍රශ්න නැහැ. ජවිපෙ හොරුත් නැහැ. රාජපක්ෂලාට තමයි හොරකම අතටම අහුවුණාම බේරෙන්න ඕනෙ වෙලා තියෙන්නෙ. ඒ නිසා තමයි ඇති වෙන්න ඩීල් රනිල් වික්‍රමසිංහලා එක්ක සමහර විට ජනාධිපතිත් එක්ක පවා ඩීල් දාලා බේරිලා ඉන්නෙ. මම අභියෝග කරලා අහනවා මහින්ද රාජපක්ෂගෙන් මේ ආණ්ඩුවේ අයවැය 04න් එකකට විරුද්ධව ඡන්දෙ දීලා තියෙනවද කියලා? එන්නෙ නැහැ. දේශපාලනිකව කොන්දක් නැහැ. රනිල්ට යටින් හැමවෙලාවෙම බයවෙලා ඉන්නෙ. අපි දැක්කනෙ වෙව්ළ වෙව්ළ ඇවිත් ශ්‍රීලනිප සභාපතිකම මෛත්‍රි මහත්තයට දීලා ගිය හැටි. සිරිලිය ගිණුම් වංචාවට ශිරන්ති නෝනා කටඋත්තර දෙන්න ගියෙ කථානායක නිල නිවෙසට. ලෝකෙ කොහෙවත් හොරකම්වලට කටඋත්තර දෙන්න කථානායක මන්දිරවලට ගිහින් තියෙනවද? මේවා මහින්ද-රනිල් ප්‍රසිද්ධ ඩීල්. අපට ඩීල් නැති නිසා තමයි අපේ පක්ෂ නායක අනුර දිසානායක සහෝදරයා ප්‍රසිද්ධියේ මහින්ද රාජපක්ෂට අභියෝග කළේ, තැන් තැන්වල කතා නොකියා ප්‍රසිද්ධ විවාදයකට එන්න කියලා. පසුගියදා පාර්ලිමේන්තුවේදි මන්ත්‍රි විමල් වීරවංශට ඔබ ප්‍රබල චෝදනා කිහිපයක් එල්ල කළා. ජවිපෙ මෙවැනි තත්ත්වයකට පත් වුණේ කොහොමද? දේශපාලන වශයෙන් ජනතා විමුක්ති පෙරමුණ ඒ ඒ වෙලාවල්වලට අදාළ ජවිපෙට විරුද්ධව අවලාද නඟන හෝ ජවිපෙට දේශපාලනිකව මඩ ප්‍රහාර එල්ල කරන අයට අපි අපේ ප්‍රතිචාර දක්වලා තියෙනවා. රාජපක්ෂගේ දේශපාලන බලු කුක්කෙක් බවට වීරවංශ පත්වෙලා ඉන්නවා. අපිට ඒක ප්‍රශ්නයක් නොවේ. ඒ දේශපාලන බලු කුක්කො සමහර වෙලාවට බුරන කොට අපිට ප්‍රතිචාර දක්වන්න සිද්ධ වෙනවා. ඒ දේශපාලන බලු කුක්කගේ සිට අපි අපේ විවේචන ඉදිරිපත් කරනවා. ඔබ මෑතකදී ප්‍රකාශ කළා ජවිපෙ අපි හිඟන්නො නෙවේ කියලා. ජනතාවගෙන් යැපෙන පක්ෂයක් ලෙස කොහොමද ඔබලා පොහොසත් වුණේ? අපි ප්‍රතිපත්ති වශයෙන් පොහොසත්. සදාචාරමය වශයෙන් පොහොසත්. මම එහිදී ප්‍රධාන වශයෙන්ම කිව්වේ එයයි. මේ රටේ අති බහුතරයක් ඉන්නෙ විවිධ ආර්ථික අපහසුතාවලින් පෙළෙමින්. ඒක මිනිසුන්ගේ දුර්වලතාවක් හෝ අඩුවක් නොවේ. නමුත් මම පැහැදිලිව සඳහන් කළේ දේශපාලන හිඟන්නො ගැන. එක්කො රනිල් පස්සෙ යනවා. එක්කො රාජපක්ෂ පස්සෙ යනවා. නැත්නම් වෙන කෙනෙක් පස්සෙ යනවා. ගිහින් වංචා දූෂණ කරලා බොහොම පිරිසුදු අය වගේ හඬ නඟනවා. ඒක තමයි මම පැහැදිලි කරන්න උත්සාහ කළේ. ජනපති විසින් පසුගියදා අධීක්ෂණ මන්ත්‍රිවරුන්ගේ වැටුප් සහ දීමනා සම්බන්ධ පනත අහෝසි කළා. ජවිපෙ එය වැදගත් කටයුත්තක් ලෙස දකින්නෙ නැද්ද? ජනපති විසින් එම කැබිනට් පත්‍රිකාව අහෝසි කළාද කියලා ප්‍රධාන වශයෙන් මට අවබෝධයක් නැහැ. මොකද එය ජනමාධ්‍යවලින් කිව්වට පැහැදිලි නැහැ. නමුත් ඒක අහෝසි කළා නම් ඉතාම හොඳ දෙයක්. නමුත් ඊට පෙර ජනපතිවරයා විසින් අහෝසි කළ යුතු ගොඩක් තනතුරු තියෙනවා. මොකද ජනපති විසින්ම විශාල තනතුරු රාශියක් දීලා පවත්වාගෙන යනවා. අපි කියනවා ඕක අහෝසි කළා නම් ඒ අනෙක් තනතුරුත් අහෝසි කරන්න කියලා. ඇමැති සරත් ෆොන්සේකා ප්‍රකාශ කළා ලක්ෂ තුන හමාරකින් තනිකඩයකුට නම් යාන්තමින් ජීවත් විය හැකියි කියලා. ජවිපෙටත් මේ අපහසුවම එයිද? මේ වියදම් අධික ජීවන රටාව එක්ක එතුමාට එහෙම ඇති. නමුත් ජවිපෙට එහෙම ප්‍රශ්නයක් නැහැ. දේශපාලනය ගත්තොත් වැටුප් හෝ වරදාන ගන්න පක්ෂයක් නොවේ ජවිපෙ කියන්නෙ. දේශපාලනය අපි කරන්නෙ සේවාවක් ලෙස. වැටුප් වැඩි වුණත් අඩු වුණත් වෙනසක් නැහැ. නමුත් මං ඔය ප්‍රශ්නෙ නැවතත් ජනතාවට යොමු කරනවා. අපේ ජනතාව, සමහර ජනමාධ්‍ය ලොකුවට කෑගහනවා මන්ත්‍රි වැටුප් වැඩි වෙලාය කියලා. ඉතින් මේ මැරිලා ඉපදිලාද? මේ දේශපාලන කණ්ඩායම් දෙක තමන්ට වරප්‍රසාද වැඩි කරගන්නවා කියලා මේ රටේ ජනතාව දන්නෙ නැද්ද? මන්ත්‍රි වැටුප් ඉහළ දැමීමට පැහැදිලිවම ජවිපෙ විරුද්ධයිද? ඔව්. ජවිපෙ ඊට විරුද්ධයි. සියයක් ගත්තොත් මන්ත්‍රි වැටුප් වැඩි කරනවට 99ක්ම බනිනවනේ. හැබැයි ඔය 99න් 80ක්ම ඡන්දෙ දීලා තියෙන්නෙ කාටද? හැන්ද අතේ තියාගෙන තමන්ටම බෙදාගත්තු අයටමනේ. අපි දන්නවා රාජිත උන්නැහේට පපුවෙ අමාරුවක් හැදිලා සිංගප්පූරුවට ගියාම ඒකේ බිල ගෙවන්නෙ ජනාධිපති අරමුදලින්. කෙහෙළිය රඹුක්වැල්ල මොකක්ද කරන්න ගිහින් කකුල කඩාගත්තම ඒකට ලක්ෂ 160ක් ගෙවන්නෙ ජනපති අරමුදලින්. අමාත්‍යාංශවල විදුලි බිල් පඩියට අදාළ නෑනේ. පහුගිය දවස්වල අපි දැක්කා මාසෙට 1,25,000-1,30,000ට වැඩි විදුලි බිල්. ජනතාව ඒ අයටම ඡන්දෙ දෙනවා. එතකොට දැන් වැරදිකාරයො ජනතාවද? මං කලින් කිව්වා වගේ ජනතාවගෙන් විශාල කොටසක් මේ දේශපාලන හා ආර්ථික අපරාධයට වගකියන්න ඕනෑ. සමහර ජනමාධ්‍ය ආයතන හිමිකරුවො ඒ අයව කරේ තියාගෙන ඉන්නවනේ. ජනතාවගෙන් කොටසක් විහිළුකාරයෝ කියලා මේ දේශපාලනඥයෝ දන්නවා. ඒ නිසා මිනිස්සුන්ගේ විවේචන ඒ අය සත පහකට ගනන් ගන්නේ නැහැ. ඒ අයටම වැඳගෙන ඡන්දෙ දෙනවා. ජනතාව පුරවැසියෝ ලෙස හිතන්නෙ නැතිව දේශපාලනඥයන්ගේ වහලුන් ලෙස හිතන කොට දේශපාලනඥයෝ තමන්ට සිතූ දේ වැඩි කර ගන්නවා. ඉතින් ෆොන්සේකලාට හිතෙනවා ලක්ෂ තුනහමාර ආප්ප කන්නත් මදි කියලා. විපක්ෂ නායක ධුරය හිමිවිය යුත්තේ කාටද? පාර්ලිමේන්තුවේ සම්ප්‍රදාය හා රටේ ව්‍යවස්ථාව අනුව විපක්ෂ නායක ධුරය හිමි විය යුත්තේ දෙමළ ජාතික සන්ධානයට. විපක්ෂ නායක ධුරය ඒකාබද්ධ විපක්ෂය පාර්ශ්වයෙනුත් ඉල්ලා සිටිනවා? ඒකාබද්ධ විපක්ෂය කියලා පක්ෂයක් ආණ්ඩුක්‍රම ව්‍යවස්ථාවෙ නැහැ. එක්සත් ජනතා නිදහස් සන්ධානයට විපක්ෂ නායක ධුරය ගන්න පුළුවන් ක්‍රමයක් තියෙනවා. පළමු දේ ඔවුන්ගෙන් කොටසක් ආණ්ඩුවේ ඇමැතිකම් අරගෙන සිටිනවා. ඒ ඇමැතිකම් අරන් ඉන්නෙ ජාතික ආණ්ඩුවක් කියන පදනමින්. ඔවුන් ඇමැතිකම්වලින් ඉවත් වෙලා විපක්ෂයට ආවා නම් ඊළඟ දවසේම විපක්ෂ නායක ධුරය හිමිවෙයි, පැහැදිලිවම. පළාත් සභා මැතිවරණය කල් යෑම ගැන ජවිපෙ අභ්‍යන්තරයෙන් කැමැත්තක් තිබෙන බවයි පෙන්නුම් කරන්නෙ? අපිට ඇත්තටම එහෙම ප්‍රශ්නයක් නැහැ. අපි පළාත් පාලන ඡන්දයෙන් යම්කිසි වර්ධනයක් අත්කරගෙන තිබෙනවා. අපිට අලුත් මන්ත්‍රිවරු රාශියක් පත්වී සිටිනවා. පළාත් සභා ඡන්දය එන එක වැදගත්. මේ කණ්ඩායම තවත් වටයකින් ඉදිරියට ගන්න අපිට ප්‍රාදේශීය වශයෙන් විශාල අවස්ථාවක්. ඒක ප්‍රමාද වීම අපට පාඩුවක්. නව මැතිවරණ ක්‍රමයක් පාර්ලිමේන්තුවේදී සම්මත වී තිබියදීත්, එක්සත් ජාතික පක්ෂ කෘත්‍යාධිකාරී මණ්ඩලය තීරණය කර තිබෙනවා පැරැණි මනාප ක්‍රමයට යා යුතුයි කියලා? මොකක්ද එහි අරමුණ? අපට පේන දේ තමයි මේ කොට්ඨාස ක්‍රමය නිසා සමහර පක්ෂවල ප්‍රබල දේශපාලන චරිතවලට කොට්ඨාසය දිනන්න බැහැ. ඡන්දෙ පරදිනවා. කලින් තිබුණ මුළු දිස්ත්‍රික්කෙම දිනලා කෝටි ගණන් වියදම් කරලා මනාප ගන්න පුළුවන්කම. දැන් එහෙම බැහැ. ඔය එජාපයේත් ශ්‍රීලනිපයේත් හැමකෙනාම ඡන්ද ක්‍රමය පැටලුවාට ඇත්තටම සිද්ධ වෙලා තියෙන්නෙ කොට්ඨාස පරදින එකයි බලපාලා තියෙන්නෙ. සංවාදය – අනුරාධා හේරත්", "URL": "https://lankatruth.com/si/?p=57558", "Category": "පුවත්", "Parent URL": null}