{"Source": "Lankatruth", "Timestamp": "January 12, 2021", "Headline": "වවුනියාව නගරයත් ලොක්ඩවුන්", "News Content": "කොවිඩ් – 19 වයිරසය ව්‍යාප්තිය හේතුවෙන් වවුනියාව නගර සහ ඒ අවට දින 12ක කාලයක් සඳහා හුදකලා කර තිබේ. පට්ටාන්චූර් ප්‍රදේශයේ කොවිඩ් – 19 වයිරස ආසාදිත කාන්තාවක හදුනාගැනීමත් සමඟ ඇය සංචාරය කළ වවුනියාව නගරයේ ව්‍යාපාරික ස්ථානයන්හි පුද්ගලයින්ගෙන් සිදුකළ PCR පරීක්ෂණයන්ගෙන් ආසාදිත පුද්ගලයින් 129 දෙනකු හඳුනාගෙන ඇත. ඒ අනුව වවුනියාව මුණ්ඩිමුරුප්පුව යුද හමුදා කඳවුර අසළ සිට තාන්ඩිකුලම දක්වාත් මාමඩුව මංසන්ධියේ සිට නෙළුක්කුම මංසන්ධිය දක්වාත් නගර සීමාව හුදකලා කිරීමට පියවරගෙන තිබේ. මේ වනවිට වවුනියාව නගරයේ වෙළෙඳ ව්‍යාපාරිකයින් හා සේවකයින් 2000කට ආසන්න පිරිසක් PCR පරීක්ෂණය සඳහා යොමුකර ඇති බවත් ඔවුන්ගේ එම ප්‍රතිඵල අනුව බැංකු හා ආයතන විවෘත කරන දිනය දැනුම්දෙන බවත් වවුනියාව දිස්ත්‍රික් ලේකම් එස්.එම් සමන් බන්දුලසේන මහතා පවසයි.", "URL": "https://lankatruth.com/si/?p=108120", "Category": "කොවිඩ් -19 (කොරෝනා ) පුවත්", "Parent URL": null}