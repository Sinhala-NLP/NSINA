{"Source": "Lankatruth", "Timestamp": "February 14, 2019", "Headline": "ආනන්දි ශෂිදරන් ‌‌දේශපාලනයට සමුදීමේ තීරණයක", "News Content": "උතුරු පළාත් හිටපු අමාත්‍ය ආනන්දි ශෂිදරන් මහත්මිය දේශපාලනයට සමුදීමට තීරණය කර ඇත. 2013 වසරේ දෙමළ ජාතික සන්ධානයෙන් පළාත් සභා මැතිවරණයට ඉදිරිපත්වූආනන්දි ශෂිදරන් මහත්මිය උතුරු පළාත් සභාවේ පුනරුත්තාපන සහ වනිතා කටයුතු අමාත්‍යවරිය ලෙස කටයුතු කළ අතර පසුව ඇය උතුරු පළාතේ වෙසෙන ජනතාව සම්බන්ධව සිදුකළ ප්‍රකාශ ඇය නියෝජනය කළ ඉලංකෙයි තමිල් අරසු පක්ෂයේ විවේචනයට ලක්විය. පසුව ආනන්දි ශෂිදරන් මහත්මිය ඇතුලු තිදෙනෙකු එම පක්ෂයෙන් නෙරපා හැරීමට කටයුතු කළ අතර පසුගිය වසරේ නව දේශපාලන පක්ෂයක් පිහිටුවා ගනිමින් ඉදිරි මැතිවරණවලට එම පක්ෂයෙන් ඉදිරිපත් වන බව පවසා තිබිණි. කෙසේ වෙතත් පිහිටුවා ගත් නව දේශපාලන පක්ෂය කිසිඳු ක්‍රියාකාරීත්වයක් නොපෙන්වූ අතර එය ද අතහැරදමා දේශපාලනයෙන් සමුගන්නා බව ඇය පවසා ඇත. දේශපාලනයට පිවිසීමට පෙර ආනන්දි ශෂිදරන් මහත්මිය කිලිනොච්චි දිස්ත්‍රික් ලේකම් කාර්යාලයේ සමෘද්ධි සංවර්ධන අංශයේ පාලන නිලධාරිනියක ලෙස කටයුතු කළ අතර දේශපාලනයෙන් සමුගෙන නැවත රාජ්‍ය සේවයට එක්වන බව ඇය පවසා ඇත.", "URL": "https://lankatruth.com/si/?p=68169", "Category": "පුවත්", "Parent URL": null}