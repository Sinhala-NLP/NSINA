{"Source": "Lankatruth", "Timestamp": "October 18, 2018", "Headline": "ඉන්ධන මිල සූත්‍රය එළිදක්වයි…", "News Content": "මාසයෙන් මාසයට ඉන්ධන මිල වැඩි කිරීම සඳහා ගණනය කරනු ලබන ඉන්ධන මිල සූත්‍රය මෙතෙක් කිසිවෙකුට හෝ ලබාදීමට මුදල් අමාත්‍යාංශය කටයුතු නොකළ අතර අද (18) පැවති මාධ්‍ය හමුවකදී එම මිල සූත්‍රය මාධ්‍ය වෙත හෙළිදරව් කරන ලදී. ඒ අනුව එම මිල සූත්‍රය වන්නේ MRP = Vi + Vii + Viii + Viv යන්නයි. එහි MRP යනු උපරිම සිල්ලර මිල වන අතර Vi යනු වරායේ ගොඩබාන පිරිවැය වේ. එම මිල සූත්‍රයේ Vii යනු සැකසීමේ පිරිවැය වන අතර Viii යනු පරිපාලන පිරිවැය වේ. ඉන්ධන මිල සූත්‍රයේ Viv යනු බදු පිරිවැය වේ. උපරිම සිල්ලර මිල 157.22ක් වන ඔක්ටේන් 92 පෙට්‍රල් ලීටරයකට මෙම සූත්‍රය ආදේශ කළ විට 157.22 = 93.84 + 5.87 + 3.83 + 53.68 ලෙස දැක්වේ. මෙම ඉන්ධන මිල සූත්‍රය අනුව හෙළිවන තවත් කරුණක් වන්නේ රුපියල් 93 ශත 84කට වාරායෙන් ගෙඩබාන පෙට්‍රල් ලීටරයක් සඳහා රුපියල් 53 ශත 68ක බද්ධක් අය කරන බවය. ඒ අනුව උපරිම සිල්ලර මිලෙන් 1/3කට ආසන්න අගයක් බදු ලෙස අයකරණු ලැබේ. ජනතා විමුක්ති පෙරමුණේ නායක අනුර දිසානායක මහතාද පසුගියදා පාර්ලිමේන්තුවේදී ඉතාමත් දැඩි ප්‍රකාශයක් සිදු කරමින් සඳහන් කර සිටියේ වහාම මෙම ඉන්ධන මිල සූත්‍රය ජනතාවට අනාවරණය කිරීමට මුදල් ඇමතිවරයා කටයුතු කළ යුතු බවය.", "URL": "https://lankatruth.com/si/?p=61345", "Category": "පුවත්", "Parent URL": null}