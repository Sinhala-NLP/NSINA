{"Source": "Lankatruth", "Timestamp": "March 6, 2020", "Headline": "කොරෝනා වසංගතය: ඉරානය ගමනාගමනය තහනම් කරයි", "News Content": "වර්ධනය වන කොරෝනා වෛරසය ව්‍යාප්ත වීම වැළැක්වීම සඳහා ඉරානය එරට ගමන් තහනමක් පනවන ලද අතර මුදල් නෝට්ටු පරිහරණයෙන් වැලකී සිටින ලෙස ජනතාවට දැනුම් දෙයි. මුදල් නෝට්ටු හරහා වෛරසය බෝවීමේ අවදානමක් ඇති බව හඳුනා ගැනීමත් සමගම මෙම නව ක්‍රියාමාර්ගවලට බොහෝ රටවල් යොමුවෙමින් පවතී. ඉරානයේ මේ වනවිට පුද්ගලයින් 107ක් කොරෝනා වසංගතය හේතුවෙන් මරණයට පත්වී ඇත. නව නීති මගින් ඉරානයේ ප්‍රධාන නගර අතර ගමනාගමනය සීමා කර ඇත. ඉරානය පාසල් සහ ගුවන් තොටුපොලවල වසා දමා ඇති අතර එරට සෞඛ්‍ය අමාත්‍යවරයා ජනතාවගෙන් ඉල්ලා සිටින්නේ මෙම ලැබී ඇති නිවාඩුව සංචාරය සඳහා යොදා නොගන්නා ලෙසයි. ඉරානයේ මෙම නව ක්‍රියාමාර්ග ගනු ලැබුවේ ලෝක සෞඛ්‍ය සංවිධානය විසින් ඇතැම් රටවල් රෝගය පාලනයට අවශ්‍ය ප්‍රමාණවත් පියවර නොගන්නා බවට අනතුරු හැඟවීමෙන් පසුවය. ඉරානයේ නිල වාර්තාවලට අනුව රෝගය නිසා වූ මරණ සංඛ්‍යාව 15 සිට 107 දක්වාත් වාර්තා වූ රෝගීන් සංඛ්‍යාව 591 සිට 3,513 දක්වාත් ඉහළ ගොස් ඇත. එහෙත් ඉරානයේ ඉර්නා ප්‍රවෘත්ති සේවය පවසන්නේ මරණ සංඛ්‍යාව මීට වඩා ඉහළ අගයක් ගනු ඇති බවයි. මෙම වාර්තාවන දත්ත අතර රෝගය තදින්ම පැතිරුණු ටෙහෙරාන් අගනුවර සහ ගිලාන් නගරයේ දත්ත ඇතුලත් නොවන බව එම වාර්තා පවසයි. එම නගරවල මරණ සංඛ්‍යාව “නොදනී” ලෙස වාර්තාවල දැක්වෙන බවද පුවත් ඒජන්සිය වාර්තා කරයි.", "URL": "https://lankatruth.com/si/?p=90608", "Category": "පුවත්", "Parent URL": null}