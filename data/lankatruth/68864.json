{"Source": "Lankatruth", "Timestamp": "February 23, 2019", "Headline": "ඝාතකයින්ගේ බව සැකකෙරෙන පුළුස්සන ලද පොලිස් නිල ඇදුම් සොයා ගැනෙයි", "News Content": "රත්ගම ව්‍යාපාරිකයන් දෙදෙනා පැහැරගෙන ගොස් ඝාතනය කිරීමේ සිද්ධියට සම්බන්ධ සැකකාර පොලිස් නිලධාරීන් විසින් ඇද සිටි බවට සැලකෙන පුළුස්සන ලද පොලිස් නිල ඇදුම්, මාතර වැල්ලමඩම ප්‍රදේශයේ ගෙවත්තක තිබී සොයාගෙන ඇතැයි පොලීසිය පවසයි. සිද්ධිය සම්බන්ධව දැනට අත්අඩංගුවේ පසුවන පොලිස් පරීක්ෂකවරයෙකුගෙන් ලද තොරතුර මත අදාල ගෙවත්ත පරීක්ෂා කරඇති අතර පොලිස් නිලධාරීන් පිරිස ඇඳ සිටි ලේ තැවරුණු නිලඇඳුම් මාතර වැල්ලමඩමේ ගෙවත්තේ කසල පුලුස්සන ටැංකියට දමා ගිනි තබා විනාශ කර ඇති බව රහස් පොලිසිය සැකපල කරයි. එසේම අදාල නිවසේ සැකකාර පොලිස් පරීක්ෂක කපිල නිශාන්ත ද සිල්වා යන අය තාවකාලිකව නැවතී සිට ඇති බව ද පොලිස් පරීක්ෂණවලදී අනාවරණයවී ඇත. මෙම නිවසේ හිමිකාරීත්වය දරන්නේ කොළඹ පදිංචි තැනැත්තෙකු බව පොලීසිය පවසයි. කෙසේ වෙතත් වැඩිදුර පරීක්ෂණ සඳහා පිලිස්සූ බව කියන පොලිස් නිල ඇඳුම්වල අළු සාම්පල අපරාධ පරීක්ෂණ දෙපාර්තමේන්තුවේ නිලධාරීන් විසින් රැගෙන ගොස් ඇත. මේ අතර සිද්ධියට අදාලව උරණවී ඇති ප්‍රදේශවාසීන් සහ ඝාතනයට ලක්වූ බව කියන පුද්ගලයිනගේ ඥාතීන් විසින් අද(23) කොළඹ ගාල්ල ප්‍රධාන මාර්ගය සහ මුහුදුබඩ දුම්රිය මාර්ගය හරස් කරමින් විරෝධතාවයේ නිරතවූ අතර එම අවස්ථාවේ දී යම් පුද්ගලයෙකු අදාල ඥාතීන් දුරකථනයෙන් අමතා ප්‍රකාශ කර සිටියේ ඝාතනයක් සිදුවී නොමැති බවත් රුපියල් ලක්ෂ පහක කප්පමක් ලබාදෙන ලෙසත් ය. ඒ සම්බන්ධව ද පොලීසිය විමර්ශන දියත්කර ඇත.", "URL": "https://lankatruth.com/si/?p=68864", "Category": "පුවත්", "Parent URL": null}