{"Source": "Lankatruth", "Timestamp": "September 6, 2018", "Headline": "සේවක විරෝධය මර්ධනය කිරීමට ලබාදී ඇති ස්ථාන මාරු වීම් වහාම අවලංගු කරන්න", "News Content": "විධායක නිළධාරීන්ට පමණක් වැටුප් වැඩි කිරීම හේතුවෙන් ඇතිවු සේවක විරෝධය මර්ධනය කිරීමට ලබාදී ඇති ස්ථාන මාරු වීම් වහාම අවලංගු කරන ලෙසත් ඇති කර තිබෙන වැටුප් විශමතාවය වහාම අහෝසි කරන ලෙසත් සඳහන් කරමින් ජනතා විමුක්ති පෙරමුණේ පාර්ලිමේන්තු මන්ත්‍රී වරාය පොදු සේවක සමිතියේ සභාපති සුනිල් හඳුන්නෙත්ති මහතා විසින් වරාය අමාත්‍ය මහින්ද සමරසිංහ මහතා වෙත ලිපියක් යොමුකරමින් සඳහන් කරයි. ඒම ලිපිය සම්පූර්ණයෙන් පහතින් පල වේ… 2018.09.06 මහින්ද සමරසිංහ මැතිතුමා, ගරු අමාත්‍යතුමා, වරාය හා නාවික කටයුතු අමාත්‍යංශය, කොළඹ ගරු ඇමතිතුමනි, විධායක නිළධාරීන්ට පමණක් වැටුප් වැඩි කිරීම හේතුවෙන් ඇතිවු සේවක විරෝධය මර්ධනය කිරීමට ලබාදී ඇති ස්ථාන මාරු වීම් සම්බන්දව ශ‍්‍රී ලංකා වරාය අධිකාරියේ විධායක් නිළධාරීන් හට පමණක් 2018 ජනවාරි මාසයේ සිට බලපවත්වන පරිදි අගෝස්තු මස නැවත වැටුප් වැඩිවීමක් ලබාදීමෙන් බරපතල වැටුප් විෂමතාවයක් නිර්මාණය වී ඇති අතර මෙම වැටුප් වැඩි කිරීමට එරෙහිව විධායක නොවන සියළුම සේවකයින්ගෙන් විශාල විරෝධයක් මේ වන විට ඇතිවී තිබේ. නිර්මානය වී ඇති බරපතල වැටුප් විෂමතාවය නිවැරදි කිරීම සඳහා විධිමත්ව හා නිවැරදිව කටයුතු කිරීමට බල කරන ක‍්‍රියාමාර්ග ගනු ලබන අප වෘත්තීය සමිතිය කෙරෙහි ඇති විශ්වාසය හේතුවෙන්, වෙනත් වෘත්තීය සමිති සාමාජිකත්වයෙන් ඉල්ලා අස්වන වරාය සේවකයින් විශාල ප‍්‍රමාණයක් අප වෘත්තීය සමිතියේ සාමාජිකත්වය ලබා ගනිමින් සිටී. සේවකයන් හට තමන් කැමති ඕනෑම වෘත්තීය සමිතියක සාමාජිකත්වය ලබා ගැනීමටත්, වෘත්තීය ගැටළුවක් ඇති වු විට විධිමත් ආකාරයට එම ගැටළුව විසඳාගැනීමට මැදිහත්වීමට ඇති ප‍්‍රජාතන්ත‍්‍රවාදී අයිතිය අපි සියළු දෙනාම පිලිගන්නෙමු. වැටුප් විෂමතාවය හේතුවෙන් ඇති වී ඇති සේවක විරෝධය හා වෙනත් වෘත්තීය සමිති වලින් සාමාජිකයන් ඉවත්වීම පාලනය කිරීම අරමුණු කරගෙන “සේවා අවශ්‍යතාවය මත” යැයි සටහන් කර අප වෘත්තීය සමිතියේ නිළධාරීන්, සාමාජිකයින් හා මේ වෙනුවෙන් පෙනී සිටින ක‍්‍රියාකාරී සේවකයන් පිරිසක් වහාම ක‍්‍රියාත්මක වන පරිදි පිටත වරායන් හා කොළඹ වරාය තුළ ස්ථාන මාරුවීම් ලබා දී ඇත. මෙම ස්ථාන මාරු කිරීම් වරාය අධිකාරියේ අවශ්‍යතාවය මත පමණක් නොව ඝෘජුවම ඇතිවී තිබෙන සේවක විරෝධය මර්ධනය කිරීම සඳහා දේශපාලන හේතු පදනම් කරගනිමින් කළ ස්ථාන මාරුවීම් බව අප වෘත්තීය සමිතියේ අදහසයි. මෙසේ දී ඇති ස්ථාන මාරු වහාම අවලංගු කරන ලෙසත්, උද්ගත වී ඇති වැටුප් විෂමතාවයන් ඉවත් කිරීමට අවශ්‍ය කටයුතු කිරීම සඳහාත්, සාකච්ඡාවක් කඩිනමින් ලබාදෙන මෙන් ඔබතුමාගෙන් ගෞරවයෙන් යුතුව ඉල්ලා සිටිමි. ස්තුතියි. මෙයට, සුනිල් හඳුන්නෙත්ති සභාපති සමස්ත ලංකා වරාය පොදු සේවක සමිතිය සහ පාර්ලිමේන්තු මන්ත‍්‍රී පිටපත් – 01 අමාත්‍යංශ ලේකම් – වරාය හා නාවික කටයුතු අමාත්‍යංශය 02 සභාපති – ශ‍්‍රී ලංකා වරාය අධිකාරිය 03 උප සභාපති – ශ‍්‍රී ලංකා වරාය අධිකාරිය 04 කළමණාකරන අධ්‍යක්ෂ – ශ‍්‍රී ලංකා වරාය අධිකාරිය 05 අධ්‍යක්ෂ ජෙනරාල් – කළමණාකරන සේවා දෙපාර්තමේන්තුව මුදල් අමාත්‍යංශය 06 සියළුම මාධ්‍ය ආයතන", "URL": "https://lankatruth.com/si/?p=58855", "Category": "පුවත්", "Parent URL": null}