{"Source": "Lankatruth", "Timestamp": "February 7, 2019", "Headline": "අල්ලස් දැලට කොටුවූ මහින්දගේ තවත් මන්ත්‍රීවරයෙකුට සිරදඬුවම්", "News Content": "අල්ලස් චෝදනාවකට වැරදිකරු වු කලුතර ප්‍රාදේශිය සභාවේ හිටපු සභාපති මෙන්ම වත්මන් මහින්ද පිලේ මන්ත්‍රී ලක්ෂ්මන් විදානපතිරණ මහතාට බරපතල වැඩ සහිත වසර 05ක සිර දඬුවම් නියම කිරීමට කොළඹ මහාධිකරණ විනිසුරු ගිහාන් කුලතුංග මහතා අද (07) කටයුතු කර තිබේ. වෙන්දේසි ඉඩමකට ප්‍රවේශ වන මාර්ගයක තිබු කුඹුරක් මැදින් මාර්ගයක් සකස් කර දීමට රුපියල් ලක්ෂ 30ක අල්ලසක් ලබා ගැනීමට ගිය සිද්ධියකට මීට වසර 05කට පමණ පෙර හිටපු සභාපතිවරයා අත්අඩංගුවට ගෙන තිබිණි. එවකට ඔහු එක්සත් ජනතා නිදහස් සන්ධානය නියෝජනය කරමින් ප්‍රාදේශීය සභාවට තේරීපත්ව සිටි අයෙකි. හිටපු සභාපතිවරයා මෙම සිදුවීමෙන් පසු ඇප මත සිටි අතර ඔහු මේ වනවිට කලුතර ප්‍රාදේශිය සභාවේ මහින්ද පිලේ මන්ත්‍රීවරයෙකි. දීර්ඝ නඩු විභාගයකින් අනතුරුව චෝදනා සැකයකින් තොරව ඔප්පු වීම හේතුවෙන් ඔහුට මෙම දඬුවම නියම කර තිබේ. ඒ අනුව විත්තිකරුට එරෙහිව ඉදිරිපත්ව තිබූ චෝදනා 04කට ඔහු වරදකරු කළ විනිසුරුවරයා එක් චෝදනාවකට වසර 05 බැගින් වසර 20ක සිර දඬුවම් වසර 5කින් ගෙවී යන ආකාරයට ලබාදී ඇත. එමෙන්ම විත්තිකරුට රුපියල් ලක්ෂ 30ක දඩයක් සහ පැමිණිලිකරුට රුපියල් ලක්ෂ 20ක වන්දියක් ගෙවිය යුතු බවටද මහාධිකරණ විනිසුරුවරයා නියෝග කර තිබේ.", "URL": "https://lankatruth.com/si/?p=67688", "Category": "පුවත්", "Parent URL": null}