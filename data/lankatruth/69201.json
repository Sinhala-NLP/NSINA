{"Source": "Lankatruth", "Timestamp": "February 27, 2019", "Headline": "මෙරට ජනගහනයෙන් සියයට 20ක පිරිසක් ජාතික ආදායමෙන් හරි අඩක් භුක්ති විඳිනවා", "News Content": "“මේ රටේ වැඩියෙන්ම කුඩු ගැන කතා කරනවා. කුඩුකාරයෝ එල්ලන්න දැන් ජනාධිපතිතුමා ලණුව මාන්නාගෙන ඉන්නේ. සාමාන්‍යයෙන් වසරකට මත්කුඩුවලට ඇබ්බැහි වුණු පුද්ගලයන් උසාවියට ඉදිරිපත් කරනවා ලක්ෂයකට වැඩි ප්‍රමාණයක්. ගිය අවුරුද්දේ විතරක් 98,743ක් මත්කුඩුවලට විතරක් අත්අඩංගුවට අරගෙන තිබුණා. මේ ගෙවුණු මාස දෙකට පමණක් 8,847 දෙනෙක් ඇල්ලුවා කියලා මම දැක්කා. වසරකට ලක්ෂයක් මත්කුඩුවලට ඇබ්බැහි වුණු කුඩ්ඩෝ ප්‍රමාණයක් රටේ ඉන්නවා. ඒ කියන්නේ රටේ සෑම පවුල් 50කටම එක පවුලක කුඩ්ඩෙක් ඉන්නවා. අවුරුදු 71ක් අපි ශ්‍රී ලංකා – එජාප ආණ්ඩුවලට බලය දීලා හදලා තියෙන්නේ එහෙම රටක්. නමුත් කියුබාවේ 122කට එක ඉන්ජිනේරුවක් ඉන්නවා. කියුබාවේ ජනගහනයෙන් සෑම 180කටම වෛද්‍යවරයෙක් හදනවා. කියුබාවේ ජනගහනයෙන් 122කට ඉන්ජිනේරුවක් හදනකොට අපේ රටේ පවුල් 50කට එක කුඩුකාරයෙක් හදනවා. මේ වෙනස තමයි සමාජවාදය හා ධනවාදය අතර වෙනස…” යැයි හිටපු පාර්ලිමේන්තු මන්ත්‍රි, ජනතා විමුක්ති පෙරමුණේ කෑගල්ල දිස්ත්‍රික් නායක ගාමිණී රත්නායක මහතා පැවැසීය. ඒ මහතා මෙසේ පැවැසුවේ පසුගියදා මාවනැල්ල රාලියා ශාලාවේදී පැවැති මාවනැල්ල ආසන බලමණ්ඩලය ප්‍රතිසංවිධානය කිරිමේ අවස්ථාවේ දී ය. එහිදී ඒ මහතා මෙසේද පැවැසීය. “පසුගිය පෙබරවාරි 4දා 71 වැනි නිදහස සැමරුවා. මේ අවුරුදු 71 තුළ රටක් හැටියට අපි නිදහස ලබලා ආපු ගමන තුළ මුහුණ දීලා තියෙන ඛේදවාචකය පිළිබඳව අපිට දකින්නට පුළුවන්. දැන් ඇත්තට මොකද වෙලා තියෙන්නේ. ජනාධිපතිතුමා මේ දවස්වල අඳෝනාවක් කියනවා. එතුමා කියන අඳෝනාව තමා ව්‍යවස්ථාදායක සභාවෙන් එතුමා පත්කරලා යවන පත්කිරීම් ටික අනුමත කරන්නේ නැත්තේ ඇයි. විධායක ජනාධිපතිවරයා හැටියට එතුමා ක්‍රියාත්මක කරන මත්කුඩු ජාවාරම්කරුවන්ව ඇයි එල්ලුම්ගහට යවන්නේ නැත්තේ කියලා. විපක්ෂ නායකවරයා අලුත් ව්‍යවස්ථාවක් පිළිබඳව බිල්ලෙක් මවමින් ඉන්නවා. අගමැතිවරයා මේ දවස්වල ජාතික ආණ්ඩුවක් අටවා ගැනීම සඳහා අඳෝනාවක් කියමින් ඉන්නවා, ශක්තිමත් ආණ්ඩුවක් හදන්න ඕනෑ ලු ඇමැති ධුර වැඩි කරගන්න කියලා. මෛත්‍රිපාල මහත්තයට, මහින්ද මහත්තයට අගමැතිවරයාට තියෙන ප්‍රශ්නය නෙවෙයි, අපේ රටේ ජනතාව හැටියට තමුන්නාන්සේලා අපිට තියෙන්නේ. ඇත්ත, රටේ ජනතාව හැටියට අපිට තියෙන ප්‍රශ්නය මොකද්ද, තුන්වේල කාලා ජීවත් වෙන්නේ කොහොමද කියන ප්‍රශ්නය. රටේ දැවැන්ත ආර්ථික අර්බුදයක් නිර්මාණය වෙලා තියෙනවා. නිදහස ලබලා අවුරුදු 71ක් වෙනකොට නොපියවූ රාජ්‍ය ණය ප්‍රමාණය රුපියල් ට්‍රිලියන 11ක් දක්වා වැඩිවෙලා තියෙනවා. 1948 නිදහස ලබනකොට රුපියලක් ණය වෙලා තිබුණේ නැති රට නිදහසින් පස්සේ රට කරපු පක්ෂ විසින් අවුරුදු 71ක් ගෙවා අවසන් වනවිට රුපියල් ට්‍රිලියන 11ක් දක්වා රට ණය උගුලක ගිල්වලා ඉවරයි. රුපියල් බිලියන දස ලක්ෂ පනස් දහසක ණය උගුලක හිරවුණු රටක්. 71 වසරක් ඇතුළේ මෙරට පාලනය කරපු පාලක පන්තිය අපට ඉතිරි කරලා තියෙන්නේ මෙපමණයි. රටේ ජනතාව ලබන ආදායම ජීවත් වෙන්න බැරි ආර්ථිකයක් නිර්මාණය වෙලා. අපේ ආදායම් විසමතාව ලෝකයේ කොහේවත් නැති තත්ත්වයකට පත්වෙලා. රටේ ජාතික ආදායමෙන් 50%ක් භුක්ති විඳිනවා රටේ ඉහළම ආදායම් ලබන 20%ක්. ඉතිරි 50% ඉතිරි ජනගහනයෙන් 80%ට. රටේ දුප්පත්කම, ඇති නැති පරතරය අහස උසට ගිය රටක් අපට නිර්මාණය කරලා දීලා තියෙනවා. රටේ අධ්‍යාපනය, අපි නොකා නොබී දුක් විඳලා දරුවට අධ්‍යාපනය දෙනවා. රටේ ප්‍රාථමික අධ්‍යාපනය සඳහා 97%ක් ඇතුළත් වෙනවා. ඒ කියන්නේ 3%ක් පාසල් අධ්‍යාපනයට යොමු වෙන්නේ නැහැ. පාසලට ඇතුළත් වන 97%න් පහ වසරට යන්නේ 94%යි. 1-5 අතරදී තවත් 3%ක් හැලෙනවා. සාමාන්‍ය පෙළ විභාගයට ඉදිරිපත් වන්නේ 87%යි. 97%ක් පාසලට ඇතුළත් වුණු දරුවන්ගෙන් අ.පො.ස. උසස් පෙළ විභාගයට ඉදිරිපත් වන්නේ 51%යි. ඒකෙනුත් විශ්වවිද්‍යාලයට යන්නේ 3%යි. ප්‍රාථමික පන්තියට ඇතුළත් වුණු 97%න් විශ්වවිද්‍යාලයට ඇතුළු වන්නේ 3%යි. 94%ක්ම අතරමඟදී හැලිලා. ඒ නිසා අපි කොච්චර මහන්සි වෙලා දරුවන්ට ඉගැන්වුවත් මේ රටේ අධ්‍යාපනය තුළ අපට හදලා දීලා තියෙන්නේ 94%ක් අධ්‍යාපනයෙන් පිටමං කරන පරිසරයක්. මේ දේශපාලනය වෙනස් කරමු. දැන් රටට ඕනෑ දේශපාලනයේ වෙනසක්. අපි හැමදාම කළේ එක පුද්ගලයෙක් වෙනුවට තව පුද්ගලයෙක් බලයට ගේන එක. අපි කොළ පාට වෙනුවට නිල් පාට ගෙනාවා. නිල් පාට එපා වෙනකොට කොළ පාට බලයට ගේනවා. තාත්තා වෙනුවට පුතා, අයියා වෙනුවට මල්ලී ගේනවා. මේ අවුරුදු 71ක් තිස්සේ පුද්ගලයෝ මාරු කරලා රටක් හැටියට අත්වෙච්ච යහපතක් නැහැ. මේක වෙනස් කරන්න නම් පුද්ගලයෝ හෝ පක්ෂ හෝ මාරුකරලා හරියන්නේ නැහැ. මේක වෙනස් කරන්න නම් දැන් ඉතුරුවෙලා තියෙන්නේ එකම එක දෙයයි. අපි ඔක්කොම එකතු වෙලා මේ ක්‍රමය වෙනස් කරලා අලුත් සමාජයක් බිහි කරන ප්‍රතිපත්තියක් අපි රටට හඳුන්වලා දෙමු.” දෙවනගල – ජනනාත් වික්‍රමසිංහ – මව්බිම", "URL": "https://lankatruth.com/si/?p=69201", "Category": "පුවත්", "Parent URL": null}