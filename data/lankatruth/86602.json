{"Source": "Lankatruth", "Timestamp": "December 3, 2019", "Headline": "දිස්ත්‍රික්ක 4ක නායයෑමේ අනතුරු ඇඟවීම් තවදුරටත්", "News Content": "රත්නපුර, බදුල්ල, මහනුවර සහ නුවරඑළිය දිස්ත්‍රික්කවල ඇතැම් ප්‍රදේශවෙත නිකුත්කර ඇති නායයෑමේ අනතුරු ඇඟවීම් නිවේදන තවදුරටත් ක්‍රියාත්මක බව ජාතික ගොඩනැගිලි පර්යේෂණ සංවිධානය පවසයි. පවතින අයහපත් කාලගුණ තත්වය හේතුවෙන් මේ වනවිට දිස්ත්‍රික්ක 15ක ජනතාව පීඩාවට පත්ව තිබේ. ආපදා සහන සේවා මධ්‍යස්ථානය සඳහන් කරන පරිදි පවුල් 4153කට අයත් පුද්ගලයින් 18,164 දෙනෙකු අයහපත් කාලගුණය හේතුවෙන් පීඩාවට පත්ව ඇත. මේ අතර උතුර, නැගෙනහිර, ඌව සහ මධ්‍යම පළාත්වල පවතින වැසි තත්වය අද(03) රාත්‍රියේ සිට තවදුරටත් වර්ධනය වනු ඇතැයි කාලගුණ විද්‍යා දෙපාර්තමේන්තුව අනාවැකි පලකරයි. වැසි සමඟ අකුණු අනතුරු සහ තාවකාලික තද සුළං මගින් සිදුවන අනතුරු වලක්වාගන්නා ලෙස ද කාලගුණ විද්‍යා දෙපාර්තමේන්තුව ජනතාවට දැනුම්දෙයි.", "URL": "https://lankatruth.com/si/?p=86602", "Category": "පුවත්", "Parent URL": null}