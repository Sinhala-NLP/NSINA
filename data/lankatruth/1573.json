{"Source": "Lankatruth", "Timestamp": "February 28, 2012", "Headline": "අධ්‍යාපනයටත් බටහිර බලපෑම් එල්ල‍ වෙනවා – NIPO", "News Content": "ශ්‍රී ලංකාවට විරුද්ධව ආර්ථික, අධ්‍යාපනික, සිවිල් කටයුතු වැනි කේෂ්ත්‍ර සියල්ලටම විදේශ අතපෙවීම් සිදුකරන අතර මානවහිමිකම් පිළිබද ප්‍රශ්නය පමණක් විශේෂයෙන් උපුටා දක්වමින් අධිරාජ්‍යවාදී විදේශ රටවල් සහ ඒ හා සමානවම හ්‍රී ලංකා ආණ්ඩුව කටයුතුකරන බවට ජාතික විද්වත් වෘත්තික සංසදය (NIPO) චෝදනා කරයි. එම සංසදය ඊයේ (27) පැවැත්වූ මාධ්‍ය සාක්ච්ඡාවකදී මෙම තොරතුරු අනාවරණය කළේ සංසදයේ ලේකම් ශ්‍රී ලංකා විවෘත්ත විශ්වවිද්‍යාලයේ ජ්‍යේශ්ඨ කථිකාචාර්ය ආචාර්ය රෝහාන් ප්‍රනාන්දු මහතාය. මෙම මාධ්‍ය සාකච්ඡාවට සංසදයේ ජාතික සංවිධායක වෛද්‍ය සුසිල් රණසිංහ මහතා, උප සභාපති භූ විද්‍යඥ ඇන්ටන් එස් ජයකොඩි මහතා, උප ලේකම් වෛද්‍ය සුනිමල් ජයකොඩි මහතා, ජාතික විධායක සභික ඉන්ජිනේරු උපදේශක තිලක් පට්ටියකුඹුර මහතා, භාන්ඩාගාරික වරලත් ගනකාධිකාරී සුනිල් ගමගේ මහතා යන විද්වතුන් සහභාගී වූහ. එම මාධ්‍ය සාකච්ඡාවේදී පළ කළ සම්පූර්ණ අදහස් මෙසේය. ”කිසියම් රටක ස්වාධීනත්වයට, ස්වෛරීත්වයට හෝ නිදහසට කිසිදු විදෙස් රටක් ආර්ථික හෝ දේශපාලනමය ලෙස බාධා කිරීමට හෝ බලපෑම් කිරීමට අප සංවිධානයක් ලෙස තරයේ විරුද්ධයි. එමනිසා ශ‍්‍රී ලංකාවේ මානව හිමිකම් කඩවීම් දඩමීමා කරගනිමින් ජාත්‍යන්තර මානව හිමිකම් කවුන්සිලය හරහා අපේ රටට බලපෑම් කිරීම අප තරයේ හෙලා දිකිනවා. මානව හිමිකම් ක්ෂේත‍්‍රයේ දී පමණක් නොවෙයි, රටේ අධ්‍යාපන ප‍්‍රතිපත්ති, ආර්ථික ප‍්‍රතිපත්ති මෙන්ම ජාතික ප‍්‍රශ්නය, කලා හා සංස්කෘතික ක්ෂේත‍්‍රය යන කිසිදු ක්ෂේත‍්‍රයකට වෙනත් කිසිදු රටක් බලපෑම් කිරීමට අප විරුද්ධ විය යුතුයි. අද අපේ රටේ ජාතික ආර්ථිකය බිදදමා ආර්ථිකයේ විශාල පංගුවක් ගිල ගැනීමට විදෙස් රටවලට ප‍්‍රතිපත්තිමය ලෙසම ඉඩ සලසා තිබෙනවා. ඒ විතරක් නොවෙයි රටේ ආර්ථිකයේ උපායමාර්ග තීරණය කිරීම ජාත්‍යන්තර මූල්‍ය අරමුදලට පවරා ඔවුන්ගේ උපදෙස් අනුව ක‍්‍රියාත්මක වෙමින් තිබෙනවා. ජාතික ප‍්‍රශ්නය පිළිබදව ඉන්දියාව එළිපිටම, අපේ රටතුළ දීම අපට බලපෑම් කිරීම දක්වාම ඔවුන්ට ඉඩක් නිර්මාණය කර දී තිබෙනවා. අද, රටේ අධ්‍යාපන ප‍්‍රතිපත්ති හා වැඩසටහන් තීරණය කරන්නේ ලෝක බැංකුව බවට පත්කර ඔවුන්ට අනුව කටයුතු කරමින් තිබෙනවා. මානව හිමිකම් හා ප‍්‍රජාතන්ත‍්‍රවාදය සම්බන්ධ කාරණාවලදීත් රටක් ලෙස අපේ ගැටළු නිරාකරණය කරගැනීමට පියවර නොගෙන ඒ සදහාත් ලෝක බලවතුන් යැයි කියාගන්නා රටවල්වල උවමනාවන් හා බලපෑම් සිදුකිරීමට අවශ්‍ය ඉඩකඩ සපයා දී තිබෙනවා. කෙටියෙන් කිවහොත් ආර්ථිකයේත් අධ්‍යාපනයේත් සවිල් කටයුතු ඇතුලූ බොහෝ ක්ෂේත‍්‍රවලටත් සෘජුව අපේ රටට බලපෑම් කිරීමට අවශ්‍ය සියලූ දොරටු විවෘත කර ඇති බවක් දක්නට ලැබෙනවා. අධ්‍යාපන අයිතිය හා ඉගෙනගැනීම සදහා අවශ්‍ය මූලික පහසුකම් ඉල්ලා සිටි විශ්වවද්‍යාල ශිෂ්‍යයින් සිය ගණනකගේ පංති තහනම් කරනු ලැබුවා. ඔවුන්ව අත්අඩංගුවට ගනු ලැබුවා. පෞද්ගලික විශ‍්‍රාම වැටුප් පනතට එරෙහිව උද්ඝෝෂණය කළ කටුනායක සේවකයෙකු හා ඉන්ධන මිල ඉහළ දැමීමට එරෙහිව හඩ නැගූ ධීවරයෙකු වෙඩි තබා ඝාතනය කරනු ලැබුවා. හදිසි නීතිය ඉවත් කරන බව පැවසූවත් මෙලෙස තවමත් සිවිල් නීතියට පිටින් ගොස් මූලික මිනිස් අයිතිවාසිකම් උල්ලංඝනය කර මිනිසුන් ඝාතනය කරන්නේ ආරක්‍ෂක අංශ විසින්මයි. යුද්ධය හමාර වී වසර 03 ක් ගත වූවත් තවමත් උතුරේ ජනතාවගේ අධ්‍යාපන, සෞඛ්‍ය, කෘෂිකාර්මික, නිවාස, පානීය ජල හෝ විදුලි ආදී මූලික අවශ්‍යතාවයන් සම්පූර්ණ කිරීමට හෝ ප‍්‍රජාතන්ත‍්‍රවාදය තහවුරු කිරීමට අපොහොසත්ව තිබෙනවා. තවමත් එකී පළාත්වල ක‍්‍රියාත්මක වන්නේ අර්ධ මිලිටරි පාලනයක්. මෙලෙස රටතුළ සිදුවන බරපතල සිද්ධි හරහා විදෙස් බලවතුන් යැයි කියාගන්නා රටවලට අපේ රටගැන කතා කිරීමට අවස්ථාවකුත්, ප‍්‍රතිපත්තිමය ලෙස අපේ රටට පලපෑම් කිරීමේ ඉඩකඩකුත් නිර්මාණය කරදී තිබෙනවා. මේ ක‍්‍රියාදාමයේ එක් ප‍්‍රතිඵලයකුයි එක්සත් ජාතීන්ගේ ජාත්‍යන්තර මානව හිමිකම් සමුළුවේ අපේ රටට එරෙහි යෝජනාව. එමනිසා එවැනි යෝජනාවක් ඉදිරිපත් වීමේ මූලික හේතූන් හෝ ඉඩකඩ පිළිබදව කතා නොකර සිදුකරන ප‍්‍රදර්ශනාත්මක විරෝධයන්ගේ ප‍්‍රයෝජනයක් නැහැ. මෙසේ රටේ ආර්ථිකය, අධ්‍යාපනය, සිවිල් කටයුතු, ජාතික ප‍්‍රශ්නය ආදී සියලූ කටයුතු සදහා විදෙස් රටවලට බලපෑම් කිරීමට හැකි තත්වයක් නිර්මාණය කිරීම හා දොරටු විවෘත කිරීම අතිශය භයානක තත්වයක්. එහෙයින් අප රටේ බුද්ධිමතුන් ගෙන්, විද්වතුන් ගෙන් හා සියලූ සිවිල් ජනයාගෙන් ඉල්ලා සිටිනවා මෙම තත්වයන් නිවරදිව තේරුම් ගෙන විදෙස් බලපෑම් එල්ල කිරීමට ඉඩතනන ප‍්‍රතිපත්තියට හා කටයුතුවලට මෙන්ම විදෙස් බලපෑම්වලටත් එරෙහි වන ලෙස.”", "URL": "https://lankatruth.com/si/?p=1573", "Category": "පුවත්", "Parent URL": null}