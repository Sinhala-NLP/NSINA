{"Source": "Lankatruth", "Timestamp": "May 18, 2022", "Headline": "පෙට්‍රල් අවසන්… නැව්වලට ගෙවන්න සල්ලිත් නැහැ… පෝලිම්වල ඉන්න එපා… බලශක්ති ඇමති කියයි", "News Content": "මේ වනවිට අත්‍යාවශ්‍ය සේවාවලට හැර රට තුළ පෙට්‍රල් නැති බවත් නෞකාවලට ගෙවීමට තවමත් ඩොලර් සොයාගෙන නැති බැවින් පෙට්‍රල් ලබාදිය නොහැකි නිසා තව දුරටත් පෝලිම්වල රැඳී සිටීමෙන් පලක් නැති බවත් බලශක්ති ඇමති කංචන විජේසේකර අද (18) පාර්ලිමේන්තුවේදී පැවසීය. ලබන 20 වනදා සිට පෙට්‍රල් බෙදාහැරීම ආරම්භ කළත් ඉන්ධනහල් තුළින් නිකුත් කිරීමට දින 03ක් පමණ ගතවිය හැකි බවත් ඔහු පවසයි. ඔහු එහිදී වැඩිදුරටත් පැවසූවේ, “විශේෂයෙන්ම අද වනවිට අපිට ප්‍රමාණවත් ඩීසල් තොග ලැබිල තිබෙනවා. ඊයේ දවස වනවිට අපි දිවයින පුරා සියලුම ඉන්ධන පිරවුම්හල්වලට සුපර් ඩීසල් සහ ඔටෝ ඩීසල් කියන දෙකම අපි බෙදාහැරීමේ කටයුතුවල යෙදිල ඉන්නවා. අපි බලාපොරොත්තුවෙනවා අද හවස වෙනකොට අපේ රටේ තියෙන සියලූම ඉන්ධ පිරවුම්හල්වලට, 1300ක් තිබුණට 1190ක් තමයි සක්‍රීයව තිබෙන්නේ. ඒ 1190ටම අවශ්‍ය ඔටෝ ඩීසල් සහ සුපර් ඩීසල් කියන එක ඉදිරි සති කිහිපය සඳහාත් අඛණ්ඩය ලබා දෙන්න කටයුතුකරන්න අපි බලාපොරොත්තුවෙනවා. නමුත් පෙට්‍රල් පිළිබඳව අපිට ගැටලුවක් තිබෙනවා. විශේෂයෙන්ම පොරේද දවසේ අග්‍රාමාත්‍ය තුමා කරපු කතාවෙක් කිව්වා පෙට්‍රල් තියෙන්නේ එක දවසකට විතරයි කියලා. අපේ මුහුදු සීමාවේ පසුගිය මාර්තු මාසේ 28 වෙනිදා පමණ ඉඳලා පෙට්‍රල් නෞකාවක් තිබෙනවා. නමුත් අපිට තිබෙන ගැටලුව තමයි මේ සියලු දෙනාම දන්න කාරණාව, මේ රටේ තියෙන මූල්‍ය අර්බුදයත් එක්ක අපිට ඩොලර් නැහැ ඒ අවශ්‍ය නෞකාවලට අවශ්‍ය මුදල් ගෙවලා මිලදී ගැනීමේ කටයුත්ත කරන්න. ඒ වගේම ඒ තිබෙන නෞකාවට මීට මාස කිහිපයකට පෙර කරපු සැපයුමක් වෙනුවෙන් ඩොලර් මිලියන 53ක් මුදලකුත් තිබෙනවා ගෙවීම් කටයුතු කරන්න. ඒ නිසා මේ තිබෙන නෞකාවට දැන් තියෙන මිල වගේම ඊට පෙර ජනවාරි මාසේ කරපු සැපයුමක් වෙනුවෙන් තියෙන ඩොලර් මිලියන 53ක්, ඒක ණයවර ලිපියක් ගෙවලා කරල තිබුණේ. නමුත් ඒක ඒ බැංකු පද්ධති තුළින් සිදු කිරීමට නොහැකි වීම නිසා ඒ නෞකාව නිදහස් කරන්න එකඟ වුනේ නැහැ ඒ අදාල සමාගම ඒ මුදල් දෙකම පියවීමේ කටයුතු සිදු කරනකන්. ඊයේ දවසේ තමයි මහ බැංකුව විසින් ලබා දීපි නිශ්චිත ගෙවීම් කාලසටහනක් අනුව, අගෝස්තු මාසයේ ඉ﻿ඳලා දින 15කින් මේ පරණ තිබිච්ච මිල ගෙවලා ඉවර කරන්න ඒ සමාගමට ලබා දීපු ලිඛිත පොරොන්දුව මත තමයි දැන් ඒ සමාගම අපිට පොරොන්දු වෙලා තිබෙන්නේ මේ තිබෙන නෞකාවේ මුදල ගෙව්වට පස්සේ අපිට නිදහස් කරගන්න පුළුවන් කියලා. ඒක නිසා අපි බලාපොරොත්තුවෙනවා, අද දවස වෙනකොට තවමත් ඒ සඳහා මුදල් හොයාගෙන නැහැ. නමුත් කැබිනට් මණ්ඩලය අපි පත්‍රිකාවක් ඉදිරිපත් කළා පහුගිය දවසේ මුදල් සොයාගැනීම සඳහා ලේඛණයක් ඉදිරිපත් කළා. අපි බලාපොරොත්තුවෙනවා අද දවසේ හෝ හෙට දවසේ මේ නෞකාව නිදහස් කරගෙන මේ කටයුත්ත කරන්න. ඒ නිසා තමයි අපි පහුගිය දින කිහිපයේ ඉල්ලීමක් කළේ මේක අපි හංගන්න දෙයක් නැහැ, අපි ඉල්ලීමක් කළේ තෙල් පෝලිම්වල රැඳීලා ඉන්න එපා කියන එක. විශේෂයෙන්ම ඩීසල්වලට ගැටලුවක් නැහැ. ඩීසල් අපි අඛණ්ඩලව ලබාදීමේ කටයුත්ත කරනවා. නමුත් අපි දැනුත් ඉල්ලනවා ඔබතුමන්ලාගෙන්, පෙට්‍රල් සඳහා පෝලිම්වල රැඳිලා ඉන්න එපා. මොකද දවසෙත් හෙට දවසෙත් මේ බෙහදා හැරීමේ කටයුතු කරන්න තිබෙන ඉතාමත් සීමිත තොගත් එක්ක. එතකොට ඒ තියෙන සීමිත තොග අත්‍යාවශ්‍ය සේවා සපයන ආයතනවලට ඒ කටයුතුවලට බෙදා හැරීමට විවිධ පිරවුම්හල්වලට පමණයි අපිට ඒ කටයුත්ත සිදුකරන්න වෙන්නේ. අපි කනගාටුව පලකරනවා. අපි විශේෂයෙන් ඉල්ලීමක් කරනවා අද හෙට කියන දින දෙකේ පෝලිම්වල ඉන්න එපා පෙට්‍රල් ලබා ගැනීම වෙනුවෙන්. සිකුරාදා ඉඳලා දවස් තුනක්වත් යනවා මේ ඉන්ධන ටික බෙදලා ඉවර කරන්න. ඒ නිසා තොග එකතුකරන්න එපා.” යනුවෙනි.", "URL": "https://lankatruth.com/si/?p=134437", "Category": "පුවත්", "Parent URL": null}