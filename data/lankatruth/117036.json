{"Source": "Lankatruth", "Timestamp": "May 26, 2021", "Headline": "විපක්ෂ නායකගේ වෙසක් දින පණිවිඩය…", "News Content": "මෙලොව ස්ථාපිත අනභිබවනීය දර්ශනය ලොවට දායාද කළා වූ තිලෝගුරු ශාඛ්‍ය සිංහ සම්බුදුපියාණන් වහන්සේගේ ඉපැදීම, බුදුවීම, පිරණිවන් පෑම යන උතුම් තෙමගුල සිහිපත් කරන පූජනීය වෛශාක්‍ය මංගල්‍යය අදට යෙදී තිබේ. මීට අවුරුදු දෙදහස් හයසිය දහයකට පෙර මහත් සේ වෙහෙස විඳ පසක් කර ගන්නාවූ ආර්ය පර්යේෂණය තුළින් සාක්‍ෂාත් කොට ගත් පරමෝත්කෘෂ්ට සම්බුද්ධත්වය මේ ලොව සියලු සත්ත්වයාට සත්‍ය පසක් කරන්නට මඟ විවර කළ සිදුවීමක් විය. විශ්වයේ ඇති පරම සත්‍ය නුවණින් දැක බුදුන් වහන්සේ දේශනා කළ ශ්‍රී සද්ධර්මය දිනෙන් දින සනාථ කරන්නේ උන්වහන්සේගේ ධර්මයෙහි සර්වකාලීන බවයි. එකී සත්‍ය අද වෙනදාටත් වඩා ඉස්මතුවෙමින් තිබේ. ‘ආරෝග්‍ය පරමා ලාභා – සන්තුට්ඨී පරමං ධනං’ ‘නිරෝගී බව උතුම් ලාභයකි, සතුට උතුම් ධනයකි’ යන්න බුදුන් වහන්සේ දේශනා කොට තිබේ. උන්වහන්සේ දේශනා කළ සුවාසූදහස් ධර්මස්කන්ධයෙහි සියලුම කොටස් ගම්‍ය කරන්නේ පරම සත්‍යයි. අද මුළු මහත් ලෝකවාසීන්ම ‘නිරෝගී සුවය’ ප්‍රාර්ථනා කරමින් සිටී. අතීත යුගයේ සිටම වසංගත රෝග, දුර්භික්‍ෂ බිය, නියඟ ආදී විපත් ඇති වූ සෑම අවස්ථාවකදීම තෙරුවනේ අනන්ත බලය ලෝකවාසීන්ටත් සිරිලක් වැසි ජනතාවටත් පිළිසරණක් වූ බව සත්‍යයකි. සොබාදහමට සමීපව ස්වකීය ජීවිතයේ උත්තම අවස්ථාව සියල්ල සපල කරගත් බුදුපියාණන් වහන්සේ එයින් ගම්‍ය කළේ සොබාදහම උදෙසා තමන් වහන්සේ තුළ පැවැති අසීමිත භක්ත්‍යාදරයි. එබැවින් මේ උතුම් තෙමඟුල සොබාදහමට හිතැතිව ප්‍රතිපත්ති පූජාවන්ට මුල්තැන දෙමින් සැමරීම බුදු දහමේ සැබෑ අරුත පසක්වන්නට හේතුවනු ඇත. චිරාත් කාලයක් මුළුල්ලේ ථෙරවාදී බුදු දහම සුරක්‍ෂිතව පවතින අපගේ උතුම් මාතෘ භූමියේ ද මුළුමහත් ලෝකයේම මේ වන විට උද්ගතව පවතින කොරෝනා ව්‍යසනය තුරන් වී නිරෝගී ලෝකයක් බිහිවනු පිණිස උතුම් බුදුගුණ බලයේ ආශීර්වාදය ලැබේවායි ප්‍රාර්ථනා කරමු. ශ්‍රී ලාංකිකයන් ඇතුළු සමස්ත ලෝකවාසී ජනතාව තුල මෛත්‍රිය, කරුණාව, මුදිතාව, උපේක්ෂාව වැනි ගුණයන් ඉස්මතුවන පින්බර වෙසක් මංගල්‍යයක් වේවායි පතමි. සජිත් ප්‍රේමදාස", "URL": "https://lankatruth.com/si/?p=117036", "Category": "පුවත්", "Parent URL": null}