{"Source": "Lankatruth", "Timestamp": "March 23, 2022", "Headline": "අවශේෂ කැලෑ චක්‍රලේඛය අත්හිටුවමින් අතුරු නියෝගයක්…", "News Content": "වන සංරක්ෂණ දෙපාර්තමේන්තුව යටතේ තිබූ සංරක්ෂිත නොවන අවශේෂ කැලෑ ප්‍රාදේශීය ලේකම්වරුන්ගේ පාලනයට යටත් කරමින් නිකුත් කර ඇති චක්‍රලේඛය අනුව ක්‍රියා නොකරන ලෙස දන්වමින් අභියාචනාධිකරණය විසින් ඉඩම් කොමසාරිස් ජනරාල්වරයා වෙත ඊයේ (22) නියෝගයක් නිකුත් කර තිබේ. විනිසුරු සෝභිත රාජකරුණා සහ විනිසුරු ධම්මික ගනේපොල යන ද්විපුද්ගල අභියාචනාධිකරණ විනිශ්චය මණ්ඩලය එම අතුරු නියෝගය නිකුත් කරන ලද්දේ, පරිසර යුක්ති කේන්ද්‍රය ඒ සම්බන්ධයෙන් ගොනු කොට තිබූ පෙත්සමක් විමසුමට ලක් කිරීමෙන් අනතුරුවය. අදාළ චක්‍රලේඛය අභියෝගයට ලක් කරමින් පරිසර යුක්ති කේන්ද්‍රය විසින් ඉදිරිපත් කරන ලද රිට් පෙත්සමක් විභාගයට ගැනීමට අවසර දෙමින් සෝභිත රාජකරුණා සහ ධම්මික ගනේපොල යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල එම නියෝගය නිකුත් කර තිබේ. එම නියෝගය සැප්තැම්බර් මස 01 වනදා තෙක් බලපැවැත්වෙන අතර එදින පෙත්සම සම්බන්ධයෙන් කරුණු දක්වන ලෙස දන්වා එහි වගඋත්තරකරුවන් වශයෙන් නම් කර සිටින ඉඩම් කොමසාරිස් ජනරාල්, වන සංරක්ෂණ අධ්‍යක්ෂ ජනරාල් ඇතුළු පාර්ශවකරුවන් පස් දෙනෙකුට අධිකරණය විසින් නොතීසිද නිකුත් කර ඇත. පෙත්සම්කරුවන් කියා සිටින්නේ, 2020.11.04 දින නිකුත් කෙරුණු චක්‍රලේඛය මගින් සංරක්ෂිත නොවන අවශේෂ කැලෑවල පාලනය දිස්ත්‍රික් හා ප්‍රාදේශීය ලේකම්වරු යටතට පැවරීමට පියවර ගැනුණු ලැබීය. ඒ හේතුවෙන්, අදාළ වනාන්තර එළිකොට හේන් ගොවිතැන ඇතුළු වගා කටයුතු සඳහා ලබා දීමක් සිදු වී ඇතැයි පෙන්වා දෙන පෙත්සම්කරුවන් ඒ හරහා කැලෑ විනාශයට පත්වී දැඩි පාරිසරික සංකූලතාවක් ඇති වීමේ අවදානමක් මතුව ඇති බව සඳහන් කෙරිණි. එබැවින් අදාළ චක්‍රලේඛය බලරහිත කිරීමේ නියෝගයක් නිකුත් කරන ලෙස පරිසර යුක්ති කේන්ද්‍රය අධිකරණයෙන් ඉල්ලා තිබිණි.", "URL": "https://lankatruth.com/si/?p=130469", "Category": "පුවත්", "Parent URL": null}