{"Source": "Lankatruth", "Timestamp": "December 31, 2018", "Headline": "ලංකා ගුරුසේවා සංගමය ගැන පොහොට්ටු පක්ෂයේ චෝදනාවලට එරෙහිව නීතිමය ක්‍රියාමාර්ග", "News Content": "පසුගිය 27 වැනිදා ශ්‍රී ලංකා පොදුජන පෙරමුණ විසින් මාධ්‍ය හමුවක් පවත්වා ජනතා විමුක්ති පෙරමුණේ ලංකා ගුරු සේවා සංගමය මගින් පාලනය කරන අධ්‍යාපන සමූපකාර සමිතිය සම්බන්ධව සිදුකළ අභූත චෝදනාවන්ට පිළිතුරු ලබාදීමට ඊයේ(30) ලංකා ගුරු සේවා සංගමය විසින් මාධ්‍ය හමුවක් කැඳවා තිබිණි. ශ්‍රී ලංකා පොදුජන පෙරමුණ විසින් කැඳවනු ලැබූ මාධ්‍ය හමුවේදී වසන්තා හඳපාන්ගොඩ මහත්මිය ප්‍රකාශ කර සිටියේ ලංකා ගුරුසේවා සංගමයේ අධ්‍යාපන සමූපකාර සමිතිය මගින් රුපියල් ලක්ෂ එකසිය විසි පහකට කුරුණෑගල ප්‍රදේශයේ ඉඩමක් මිලදීගෙන ඇති බවත් ජනතා විමුක්ති පෙරමුණේ බස්නාහිර පළාත් සභා මන්ත්‍රී සුනිල් වටගල මහතා ඊට අදාල නීතීඥ කටයුතු සිදුකර ඇති බවත් ය. ඒ සඳහා සුනිල් වටගල මහතා නීතීඥ ගාස්තු ලෙස රුපියල් එක්ලක්ෂ විසිපන්දහසක මුදලක් ලබාගෙන ඇති බවටද ඒ මහත්මිය චෝදනා කර සිටියාය. සමීතියේ එම කාලවකවානුව සම්බන්ධව සිදුකළ පරීක්ෂණ ද මේ වනවිට යටගසා ඇතැයි ද වසන්තා හදපාන්ගොඩ මහත්මිය ප්‍රකාශ කර සිටියාය. එසේම අධ්‍යාපන සමූපකාර සමිතිය මේවන විට මිලියන දහසක මුදලකට මහජන බැංකුවට උකස්කර ඇතිබවටද ඒ මහත්මිය චෝදනා කර සිටියාය. එසේම සමූපකාර සමිතිය හරහා පොසොන් කලාපයක් සඳහා බව පවසමින් දඹර අමිල හිමියන්ට රුපියල් 95000ක මුදලක් ගෙවා ඇති බවද ඒ මහත්මිය චෝදනා කර සිටියාය. එම චෝදනාවන්ට පිළිතුරු ලබාදෙමින් ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසා සිටියේ 2009 – 2011 කාලය තුළ රුපියල් ලක්ෂ එකසිය විසි පහක මුදලකට කුරුණෑගල ඉඩමක් මිලදී ගෙන ඇති බවත් එය අධිවේගී මාර්ගය ඉදිකිරීමේ ව්‍යාපෘතියේදී යලි රජයට පවරාගෙන ඇති බවත්ය. කෙසේ වෙතත් ඒ වෙනුවෙන් වන්දි මුදල් ලෙස ලක්ෂ 425ක මුදලක් අධ්‍යාපන සමූපකාර සමීතියට ලැබී ඇති බවත් ඒ හරහා සමීතියට රුපියල් ලක්ෂ 300ක අමතර මුදලක් ලැබී ඇති බවත්ය. එසේම ඉඩම සම්බන්ධව චෝදනා නැගීම පිණිස ඉඩමේ සැකැස්ම පවා විකෘතිකර ඉදිරිපත් කර ඇති බවත් මුද්දර ගාස්තුලෙස අයකරගෙන ඇත්තේ ඉඩම් හා වාහන ගාස්තු පමණක් බවත් එම කාලවකවානුව සම්බන්ධව සිදුකළ පරීක්ෂණ වාර්තාවේ, සහකාර කොමසාරිස් බන්දුල මහතා විසින් පිළිගෙන ඇති බවත් මහින්ද ජයසිංහ මහතා පැවසීය. එසේම එම කාල වකවානුව සම්බන්ධව සිදුකළ පරීක්ෂණ වාර්තාවෙන් අධ්‍යාපන සමූපකාර සමිතියට එරෙහිව නගා තිබූ චෝදනා 22ක් සම්බන්ධව නිදොස්කොට නිදහස් කර ඇතිබවද ඒ මහතා පැවසීය. අධ්‍යාපන සමූපකාර සමිතියෙන් ලැබෙන අධික ණය ඉල්ලුම හේතුවෙන් රුපියල් මිලියන දාහක ණය මුදලක් 13.2% ක පොලියට මහජන බැංකුවෙන් ලබාගෙන ඇති බවත් එය සමිතිය උකස් කිරීමක් නොවන බවත් චෝදනාවන්ට පිළිතුරු දෙමින් මහින්ද ජයසිංහ මහතා පැවසීය. එම මුදල් 14.75%ක පොලියට සමිතිය මගින් සාමාජිකයන්ට ණය දීම සිදුකර ඇති බවත් ඉන් රුපියල් මිලියන 17කට අධික ශුද්ධ ලාභයක් ලබා ඇති බවත් ඒ මහතා වැඩිදුරටත් පැවසීය. එසේම සමිතිය හරහා විවිධ අවස්ථාවල විවිධ සමිති සමාගම් සඳහා ආධාර මුදල් ලබාදී ඇති බවත් පොසොන් කලාපයක් මුද්‍රණය කිරීම සඳහා සක්මන නැමති පුවත්පතකට රුපියල් 95000ක මුදල් ආධාරයක් ලබාදී ඇති බවත් මහින්ද ජයසිංහ මහතා පැවසීය. ඒ හැරෙන්නට දඹර අමිල හිමිට හෝ වෙනත් පුද්ගලයෙකුට මාස් පතා සමිතිය හරහා මුදල් ලබාදීමක් සිදුකර නොමැති බවත් එම චෝදනා සම්පූර්ණයෙන්ම ප්‍රතික්ෂේප කරන බවත් ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පැවසීය. එසේම නීතීඥ සුනිල් වටගල මහතා සම්බන්ධව සිදුකරන ලද චෝදනා සම්බන්ධව ඒ මහතා නීතිමය ක්‍රියාමාර්ග ගැනීමට සැළසුම් කර ඇතිබවද එම ක්‍රියාමාර්ග සුනිල් වටගල මහතා ගනු ඇති බවද මහින්ද ජයසිංහ මහතා වැඩිදුරටත් පැවසීය. මාධ්‍ය හමුව සඳහා ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා, ලංකා ගුරුසේවා සංගමයේ සභාපති ධම්මික අලහප්පෙරුම මහතා, ලංකා ගුරුසේවා සංගමයේ භාණ්ඩාගාරික ප්‍රියන්ත ලියනගමගේ මහතා, ලංකා ගුරුසේවා සංගමයේ සංවිධායක ලේකම් සහ අධ්‍යාපන සමූපකාර සමිතියේ සභාපති ලාල් කුමාර මහතා මෙම මාධ්‍ය හමුවට සහභාගී විය.", "URL": "https://lankatruth.com/si/?p=65923", "Category": "පුවත්", "Parent URL": null}