{"Source": "Lankatruth", "Timestamp": "November 8, 2019", "Headline": "රත්ගම ද්විත්ව ඝාතනයේ සැකකරුවන් 22 දක්වා රිමාන්ඩ්", "News Content": "රත්ගම – රත්නඋදාගම ප්‍රදේශයේ ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධියට අදාලව අත්අඩංගුවට ගෙන සිටින සැකකරුවන් 17 දෙනා ලබන 22 වැනිදා දක්වා නැවත රක්ෂිත බන්ධනාගාරගත කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද(08) නියෝග කර තිබේ. මෙම සිද්ධියේ රජයේ රස පරීක්ෂකවරයා වෙත යවා ඇති සාක්ෂිවලට අදාල වාර්තා මෙතෙක් ලැබී නොමැති බව අපරාධ පරීක්ෂණ දෙපාර්තමේන්තුව අද අධිකරණයේදී සඳහන් කර ඇත. පසුගිය ජනවරි මස 23 වැනිදා ගාල්ල, රත්ගම – රත්නඋදාගම ප්‍රදේශයේ පදිංචි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පැහැරගෙන ගොස් ඝාතනය කර රක්ෂිත ප්‍රදේශයක දී ඔවුන්ගේ සිරුරු පුළුස්සා දමා ඇති බවට තොරතුරු අනාවරණය වූ අතර ඒ සම්බන්ධව දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකු රක්ෂිත බන්ධනාගාර ගතකර ඇත.", "URL": "https://lankatruth.com/si/?p=85147", "Category": "පුවත්", "Parent URL": null}