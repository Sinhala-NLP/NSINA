{"Source": "Lankatruth", "Timestamp": "November 7, 2021", "Headline": "ජනපතිගෙන් අගමැතිගෙන් මීට වඩා දෙයක් බලාපොරොත්තු වෙන්න එපා – හිටපු පුරාවිද්‍යා කොමසාරිස් කියයි", "News Content": "වත්මන් ජනාධිපතිවරයාගෙන් සහ අගමැතිවරයාගෙන් මීට වඩා දෙයක් බලාපොරොත්තු විය නොහැකි බව ගම්‍ය කරමින් හිටපු පුරාවිද්‍යා කොමසාරිස් සෙනරත් දිසානායක සිය මුහුණු පොතේ සටහනක් යොදා තිබේ. කොළඹ සරසවියේ කුලපති ලෙස අභයාරාමාධිපති පති මුරුත්තෙට්ටුවේ ආනන්ද හිමියන් පත් කිරීම පාදක කරගෙන යොදා ඇති එම සටහන පහතින් පල වේ. “මේ කොළඹ සරසවියෙ කුලපති තේරිම ගැනයි. එම තේරීම සමාජයේ කතිකාවකට ලක්වෙලා. හරි අය තෝරන්න රටේ ජනාධිපති බුද්ධිමතෙක් හා උගතෙක් විය යුතුනෙ. කර්නල් කෙනෙක් ගෙන් අනවශ්‍ය දේ පතන්න එපා. ඔහුට 20 – 30 ක හමුදා උප කණ්ඩයක් පාලනය කළ හැකිවා මිස ග්‍රාම සේවක කොට්ටාශයක්වත් පාලනය කරන්න බැහැ. දේශපාලනය කෙසේ වෙතත් යුද්දෙ කළෙත් හමුදාපති හා රණ විරුවන් මිස කර්නල් කෙනෙකු නොවෙයි. ජයවර්ධනපුර සරසවියේ පුස්තකාල සහයක තනතුරක උන් අගමැති ගෙනුත් එවැන්නක් පතන්න එපා. අපහාසයක් යැයි වරදවා ගන්නත් එපා. මා මේවා කියන්නේ ඔවුන් මුලසුන දැරූ රැස්වීම් හා උත්සව සිය ගණනකට සහභාගි වූ නිලධාරියෙක් හා ආයතන ප්‍රධානියෙක් ලෙස ඔවුන් ගත් බහුබූත තීන්දු හා පැලැස්තර විසඳුම් නිතර අත්දැකි කෙනෙක් ලෙසට. ඔවුන් කෙදිනකවත් බුද්ධිගෝචරවූ ප්‍රතිපත්තිමය තීන්දු ගනු දැක නැහැ. දේශපාලන මඩ ගොහොරුවේ නොදැවටෙන ලෙස ඇතැම් සහෘදයන් මා කෙරෙහි පහලවූ සෙනෙහසින් කියා සිටියා. ඒත් පුරාවිද්‍යාවක් කරන්නත් රටක් තියෙන්න එපැයි.”", "URL": "https://lankatruth.com/si/?p=125561", "Category": "පුවත්", "Parent URL": null}