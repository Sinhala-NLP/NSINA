{"Source": "Lankatruth", "Timestamp": "August 30, 2018", "Headline": "දරුවන්ගේ විනෝද කටයුතුවලටත් මිලක් නියම කිරීමට සැරසෙයි", "News Content": "කොළඹ විහාර මහා දේවී උද්‍යානයේ ළමුන් සඳහා ක්‍රීඩා කිරීමට සපයා ඇති පහසුකම් වෙනුවෙන් එක් දරුවෙකුගෙන් පැයකට රුපියල් 400 බැගින් පෞද්ගලික සමාගමක් වෙත අය කර ගැනීමට අවස්ථාව ලබාදීම සම්බන්ධව ගෙන ආ යෝජනාවක් කොළඹ මහ නගර සභාවේදී සම්මත වී ඇත. වයස අවුරුදු 5-10 අතර දරුවෙකුගෙන් විනාඩි 15කට රුපියල් 100 බැගින් අය කරගැනීමට මෙමගින් අවස්ථාව ලැබෙන අතර, මාස 02ක් ඇතුළත මෙම වැඩසටහන ක්‍රියාත්මක කිරීමට නියමිතව ඇත. විහාර මහා දේවී උද්‍යානයේ කාක දූපත අවට දරුවන්ගේ විනෝද කටයුතු සඳහා ක්‍රීඩා උකරණ සවි කිරීමට සහ ඉන් ලැබෙන ආදායමෙන් රුපියල් 10,000ක් මාසිකව කොළඹ නගර සභාවට ගෙවීමට අදාල පෞද්ගලික සමාගම එකඟවී ඇත. මෙම යෝජනාවට ජනතා විමුක්ති පෙරමුණේ කොළඹ මහ නගර සභාව නියෝජනය කරන මන්ත්‍රීවරුන්ගේ පමණක් විරෝධය පළ වී ඇත. කෙසේ වෙතත් එක්සත් ජාතික පක්ෂය, ශ්‍රී ලංකා පොදුජන පෙරමුණ, ශ්‍රී ලංකා නිදහස් පක්ෂය නියෝජනය කරන මන්ත්‍රීවරුන්ගේ අනුමැතිය හිමි වීමෙන් අදාල යෝජනාව සම්මත වී ඇතැයි ආරංචි මාර්ග සඳහන් කරයි. කුඩා දරුවන්ගේ විනෝද කටයුතු ඉලක්ක කර ගනිමින් සිදු කිරීමට යන මෙම ව්‍යාපෘතියට ජනතා විමුක්ති පෙරමුණේ මන්ත්‍රීවරු දැඩිව සිය විරෝධතාව පල කර සිටින අතර කොළඹ නගර සීමාවේ අඩු ආදායම්ලාභී පවුල්වල දරුවන් බහුතරයක් සිටියදී සුලු පිරිසකට එම අවස්ථාව හිමිකරදීමට මෙමගින් කටයුතු සැළසෙන බවත් නගර සභා ඉතිහාසයේ කවරදාවත් කුඩා දරුවන්ගෙන් මේ ආකාරයට මුදල් අයකරගෙන නොමැති බවත් ජනතා විමුක්ති පෙරමුණේ කොළඹ නාගරික මන්ත්‍රී හේමන්ත වීරකෝන් මහතා පවසයි.", "URL": "https://lankatruth.com/si/?p=58552", "Category": "පුවත්", "Parent URL": null}