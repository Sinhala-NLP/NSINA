{"Source": "Lankatruth", "Timestamp": "January 30, 2023", "Headline": "ප්‍රවීණ නාට්‍යවේදි කේ.බී හේරත් අභාවප්‍රාප්ත වෙයි", "News Content": "ප්‍රවීණ නාට්‍යවේදී ආචාර්ය කේ.බී හේරත් ඊයේ (29) අභාවප්‍රාප්ත විය. දියණියන් පස්දෙනකුගේ පියකු වන ඔහු කොට්ටාව රණසිංහ මාවතේ පදිංචිව සිටියේය. ඉබ්බාගමුව මධ්‍ය විද්‍යාලයෙන් ඔහු අධ්‍යාපනය ලැබූ ප්‍රවීණ නාට්‍යවේදියා මියයනවිට 82වන වියේ පසුවිය. පේරාදෙණිය විශ්වවිද්‍යාලය, ශ්‍රී පාලි මණ්ඩපය, සෞන්දර්ය විශ්වවිද්‍යාලයේ ආරාධිත කථිකාචාර්යවරයකු ලෙසද ටවර් හෝල් නාට්‍ය පාසලේ කථිකාචාර්යවරයකු ලෙසද කටයුතු කළ හේරත් මහතා ජාතික තරුණ නාට්‍ය පාසලේ අධ්‍යක්ෂවරයකු මෙන්ම විවිධ නාට්‍ය උළෙලවල තීරයකු ලෙසද කටයුතු කර තිබේ. ජාතික තරුණ සේවා සභාවේ අධ්‍යක්ෂවරයකු ලෙසද යොවුන් නාට්‍ය උළෙලේ විනිසුරු මණ්ඩලයේද ජාතික නාට්‍ය මණ්ඩලයේද කටයුතු කර ඇත. හේරත් මහතා නාට්‍ය කීර්ති, වයඹ ප්‍රසාදිනී, රත්නදීප, ලෝක නාට්‍ය උළෙල සම්මානය ආදී සම්මාන ගණනාවකින් පිදුම් ලබා ඇත. හොඳම වේදිකා නාට්‍ය සුදු කරල් (1979), හොඳම අධ්‍යක්ෂණය මායාදේවි (1985) හොඳම අධ්‍යක්ෂණය නාගගුරුලා (1992), හොඳම තිර පිටපත දෝන කතිරිනා (1994), හොඳම තිර පිටපත සහ අධ්‍යක්ෂණය දෙවෙනි මහින්ද (1998), හොඳම තිර පිටපත සහ අධ්‍යක්ෂණය වාසුදේව (2002), හොඳම නාට්‍ය පොත යසෝදරා, හොඳම නාට්‍ය පිටපත කළු කුමාරි(2012), හොඳම තිර රචනය හා හොඳම නාට්‍ය ග්‍රන්ථය ලෙස ජගන්මා (2017) සඳහා මොහු සම්මාන ලබා ඇත. සුදු සළු, අපි මැරෙන්නෙ නෑ සිනමා තිර රචනා කර ඇත. මායාදේවි, දෝන කතිරිනා, යසෝදරා, ජගන්මා, කළු කුමාරි, දිව්‍ය ප්‍රේමය ග්‍රන්ථ මුද්‍රණය කළ අතර ඉසිවර අසපුව, ගජමන් නෝනා, දියවඩන මළුව, තොටියා ආදී ටෙලි නාට්‍ය වෙනුවෙන් සම්මාන ලබා ඇත. ඒ මහතාගේ අවසන් කටයුතු මෙම බදාදා (01) දින බොරැල්ල කනත්තේදී සිදුකිරීමට නියමිත අතර බොරැල්ල ජයරත්න මල් ශාලාවේ දේහය තැන්පත් කර ඇත.", "URL": "https://lankatruth.com/si/?p=144173", "Category": "කලා පුවත්", "Parent URL": null}