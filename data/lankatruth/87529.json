{"Source": "Lankatruth", "Timestamp": "December 19, 2019", "Headline": "අද්මිරාල් ජයනාත් කොළඹගේ ජනපතිගේ විදේශ සබඳතා පිළිබඳ අතිරේක ලේකම් ධුරයට", "News Content": "අද්මිරාල් ජයනාත් කොළඹගේ මහතා තමනාගේ විදේශ සබඳතා පිළිබඳ අතිරේක ලේකම් ධුරයට ජනාධිපති ගෝඨාභය රාජපක්ෂ මහතා විසින් පත් කරගෙන තිබේ. අද්මිරාල් කොළඹගේ ශ්‍රී ලංකා නාවික හමුදාවෙහි වසර 36ක සේවා කාලයකින් අනතුරුව 2014 ජූනි 01 දා විශ්‍රාම ගිය 18 වන නාවික හමුදාපති වරයාය. මේ වනවිට ඔහු නාවික හමුදාවෙන් විශ්‍රාම ගැනීමෙන් අනතුරුව, එජාප ආණ්ඩුවේ හිටපු අමාත්‍යවරයෙකු වන මිලින්ද මොරගොඩ මහතාගේ පාත්ෆයින්ඩර් පදනමෙහි ඉන්දු – ලංකා ප්‍රවේශයෙහි සහ සමූද්‍රීය නීති මධ්‍යස්ථානයන්හි අධ්‍යක්ෂවරයා වශයෙන් සේවය කරමින් සිට ඇත. මොහු විවිධ ද්විපාර්ශ්වික කලාපීය සහ අන්තර්ජාතික සමුළුවලදී පාත්ෆයින්ඩර් පදනම නියෝජනය කර තිබේ. පැවති රාජපක්ෂ ආණ්ඩුවේ වැඩිපුරම කතාබහට ලක්වූ ප්‍රධාන පෙළේ වංචා දූෂණ අතරින් රාජපක්ෂ පවුලේ සුසාන භූමියක් සහ ඩී.ඒ රාජපක්ෂ කෞතුකාගාරය හම්බන්තොට වීරකැටිය ප්‍රදේශයේ ඉදිකිරිම පිළිබඳ වන නඩුවට අදාළව චෝදනා එල්ලවී ඇති අයෙකු වන අතර ඇවන්ගාඩ් වංචාව පිළිබඳ අල්ලස් හෝ දුෂණ චෝදනා විමර්ශන කොමිෂන් සභාව විසින් පවරා ඇති නඩුවේ එක් චුදිතයෙකුද වන්නේ ය. ජයනාත් කොළඹගේ මහතා නාවික හමුදාපතිව සිටි සමයේ වීරකැටිය ව්‍යාපෘතියේ ඉදිකිරීම් සඳහා නාවුක හමුදාවෙන් ලබාදුන් ශ්‍රම දායකත්වයේ වටිනාකම රුපියල් මිලියන 29.5 බව විමර්ශනවලදී තහවුරු වී තිබූ අතර පෞද්ගලික ඉදිකිරීමක් සඳහා නාවුක භටයින් යෙදවීම පිළිබඳ කොළඹගේ මහතාගෙන් එකවට විමර්ශන කණ්ඩායම් ප්‍රශ්න කර තිබිනි. ඇවන්ගාඩ් සමාගමට නාවුක හමුදාව සතුව පැවති මුහුදු ආරක්ෂණ සේවය පවරන්නේද ඔහු නාවුක හමුදාපතිව සිටි සමයේදී ය.", "URL": "https://lankatruth.com/si/?p=87529", "Category": "පුවත්", "Parent URL": null}