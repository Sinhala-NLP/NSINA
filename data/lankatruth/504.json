{"Source": "Lankatruth", "Timestamp": "December 13, 2011", "Headline": "විරුද්ධවාදීන් මර්දනය කිරීමේ ආණ්ඩුවේ පිළිවෙත හෙළා දකිමු", "News Content": "ලලිත් කුමාර හා කුගන් මුරුගන් නම් දේශපාලන ක‍්‍රියාකාරීන් දෙදෙනා පිළිබඳ තොරතුරක් මෙතෙක් අනාවරණය නොවීම සම්බන්ධයෙන් තම මතය ඉදිරිපත්කරමින් ජනතා විමුක්ති පෙරමුණේ දේශපාලන මණ්ඩලය විසින් මාධ්‍ය නිවේදනයක් නිකුත්කර තිබිණ. ඒම මාධ්‍ය නිවේදනය සම්පූර්ණයෙන් පහත පලවේ. පසුගියදා යාපනයේදී අතුරුදහන් වී ඇති ලලිත් කුමාර හා කුගන් මුරුගන් නම් දේශපාලන ක‍්‍රියාකාරීන් දෙදෙනා පිළිබඳ තොරතුරක් මෙතෙක් අනාවරණය වී නොමැති බවට මාධ්‍ය වාර්තා පළවී තිබේ. ආණ්ඩුවේ ප‍්‍රජාතන්ත‍්‍රවිරෝධී පාලනය නැවත වරක් රට හමුවේ ලෝකය හමුවේත් තහවුරු කරන මෙම පුද්ගල අතුරුදහන් කරවීම් ජනතා විමුක්ති පෙරමුණ ලෙස අපි දැඩිව හෙළා දකිමු. මෙය හුදෙකලා සිදුවීමක් නොවන අතර පසුගිය කාලයේ සිදුවූ මෙවැනි පැහැරගැනීම් ගණනාවක තවත් දිගුවකි. යාපනය වැනි ආණ්ඩුවේ ආරක්‍ෂක අංශ පාලනය දැඩිව කි‍්‍රයාත්මක වන තැනක සිදුවන පැහැරගැනීම් ආණ්ඩුවේ අවබෝධය රහිතව සිදුවේ යැයි විශ්වාස කිරීමට අපහසුය. එබැවින් මෙම අතුරුදහන්වීම් පිළිබඳව ආණ්ඩුවට ඇඟිල්ල දිගුවීම වැළැක්වීය නොහැකිය. දේශපාලන විරුද්ධවාදීන් අරභයා කටයුතු කිරීම පිළිබඳ රාජපක්‍ෂ ආණ්ඩුවේ චරිත සහතිකය අතිශය කණගාටුදායකය. එය ආණ්ඩුවේ වුවමනාව පරිදි අර්ථකථනය කර ගන්නා නෛතික දඩුවම් පැමිණවීම්වල සිට සුදු වෑන් උපයෝගී කරගන්නා පුද්ගල පැහැරගැනීම් දක්වා පරාසයක කි‍්‍රයාත්මකය. ආණ්ඩු විරෝධී ප‍්‍රවෘත්ති වෙබ් අඩවි තහනම, විපක්‍ෂයේ මන්තී‍්‍රවරුන්ට පහරදීම, ත‍්‍රස්තවාදය වැළැක්වීමේ පනත යටතේ නඩු පැවරීමකින් තොරව තරුණයින් රඳවා තබාගැනීම, උතුරේ මාධ්‍යවේදීන්ට සහ ශිෂ්‍ය කි‍්‍රයාකාරීන්ට පහර දීම, කොළඹද ඇතුළු දිවයිනේ නගර ගණනාවකදී පුද්ගල පැහැරගැනීම් සිදුවීම, මෑතකාලීන ආණ්ඩුවේ පළිගැනීමේ කි‍්‍රයාවලිය තුළ වේ. කවරාකාරයක හෝ විරුද්ධ මත දැරීමේ හේතුව මත විරුද්ධවාදීන්ගෙන් පළිගැනීමේ ආණ්ඩුවේ ප‍්‍රජාතන්ත‍්‍රවිරෝධී භාවිතය අතිශය පිළිකුල් සහගතය. ආණ්ඩුක‍්‍රම ව්‍යවස්ථාවෙන් තහවුරු කර ඇති නිදහස් අදහස් දැරීමේ අයිතිය තමන්ගේ විරුද්ධවාදීන් අරභයා නොපවතින බවටත් ආණ්ඩුවට එරෙහිවීමට සිතන්නන් ඒ පිළිබඳ දෙවරක් සිතා බැලිය යුතු බවටත් ඒත්තුගැන්වීම ආණ්ඩුවේ අපේක්‍ෂාව වී තිබේ. රට තුළ දිිගින් දිගටම වර්ධනය වන මෙම ප‍්‍රජාතන්ත‍්‍රවිරෝධී පරිසරය තමන්ගේ පැවැත්ම ශක්තිමත් කරනු ඇතැයි ආණ්ඩුව විශ්වාස කරනවා විය යුතුය. එහෙත් එමගින් ප‍්‍රදර්ශනය වන්නේ, ආණ්ඩුවේ ශක්තිමත්භාවය නොව දුබල බව සහ බියගුළු බවය. අනෙක් අතට ආණ්ඩුව විරුද්ධවාදීන් අරභයා අනුගමනය කරන පිළිවෙත ආණ්ඩුවට එකතු කරන්නේ, ජනතා විරෝධයය. මේ තත්වය තුළ ලලිත් කුමාර හා කුගන් මුරුගන් දේශපාලන ක‍්‍රියාකාරීන් දෙදෙනා නිදහස් කිරීමට පියවර ගන්නා ලෙසත් පුද්ගල පැහැරගැනීම් වහා නතර කරන ලෙසත් අපි ආණ්ඩුවට දැඩිව අවධාරණය කරමු. එසේම ආණ්ඩුවේ ප‍්‍රජාතන්ත‍්‍රවිරෝධී ගමන පැරදවීම සඳහා පෙරට එන මෙන් සමස්ත ලාංකේය ජනතාවගෙන් අපි මහත් ඕනෑකමින් ඉල්ලා සිටිමු. දේශපාලන මණ්ඩලය ජනතා විමුක්ති පෙරමුණ 2011.12.13", "URL": "https://lankatruth.com/si/?p=504", "Category": "පුවත්", "Parent URL": null}