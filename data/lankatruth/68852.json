{"Source": "Lankatruth", "Timestamp": "February 23, 2019", "Headline": "වී මිලදී ගැනීම මගහැර ‌ගොවීන් පාරට බස්සවන්න හදන්න එපා", "News Content": "කෘෂිකර්ම ඇමතිවරයා පොරොන්දු වූ පරදි ගොවියාගෙන් නියමිත මිලට වී මිලදී නොගන්නා බව සමස්ත ලංකා ගොවිජන සම්මේලනයේ ජාතික සංවිධාය නාමල් කරුණාරත්න මහතා පවසයි. ඒ මහතා මේ බව පවසා සිටියේ මගල්ල ප්‍රදේශයේ වෙල්යායක පවත්වන ලද මාධ්‍ය හමුවක් අමතමිනි. මේ වනවිට වසරේ විශාලතම වී අස්වැන්න ලැබෙමින් පවතින බවත් වී ගබඩා 107ක් විවෘතව ඇති බවට ඇමතිවරයා ප්‍රකාශ කළද ප්‍රදේශයේ රජයේ වී ගබඩාවල වී මිලදී ගැනීම සිදු නොවන බවත් නාමල් කරුණාරත්න මහතා පවසයි. දැනට 50%ක පමණ වී අස්වනු නෙලා ඇති අතර එම අස්වැන්න නියමිත මිලකට විකුණාගත නොහැකිව දැනටමත් ගොවි ජනතාව අසරණව සිටියි. නිෂ්පාදන වියදමටත් වඩා අඩු මුදලකට කළු කඩ කාරයන්ට වී අස්වනු විකිණීමට සැළැස්වීමෙන් පසු වී ගබඩා විවෘත කිරීමට ආණ්ඩුව බලා සිටින්නේ දැයි නාමල් කරුණාරත්න මහතා ප්‍රශ්නකර සිටියි. පසුගිය යල කන්නයේදී ගොවි ජනතාව සිදුකළ ඉල්ලීමකට අනුව අගමැතිවරයා විසින් සුළු හා මධ්‍ය පරිමාන මෝල් හිමියන්ට සහන ණය ලබාදීමට ගෙන ආ කැබිනට් පත්‍රිකාවට අනුව මෙතෙක් ක්‍රියාමාර්ග ගෙන නැති බවත් නාමල් කරුණාරත්න මහතා මෙහිදී පැවසීය. කුඩා හා මධ්‍ය පරිමාන මෝල් හිමියන්ට ලබාදීමට කැබිනට් පත්‍රිකාව මගින් අනුමත වූ මිලියන දහසක මුදල මෝල් හිමියන්ට ලැබී නොමැති බැවින් ඔවුන්ට රජයේ අනුමත මිලට වී මිලදී ගත නොහැකි තත්වයට පත්ව ඇත. එම මුදල මේ වනවිට ලැබී තිබුණේනම් රජයේ නිර්දේශ මිලට මෝල් හිමියන් විසින් මෙම වී තොග මිලදී ගනු ලබන බවත් ඉන් ගොවියා සහ මෝල්හිමියා යන දෙදෙනාම ආරක්ෂා වනබව නාමල් කරුණාරත්න මහතා මෙහිදී පෙන්වා දුන්නේය. රුපියල් කෝටි එක්දහස් පන්සිය පහලවකට අධික මුදලක් 2015 වසරේ මහින්ද රාජපක්ෂ රජය යටතේ කෘෂිකර්ම ඇමතිව සිටි ජොන්ස්ටන් ප්‍රනාන්දු මහතා විසින් සහල් වෙනත් රටවලින් ආනයනය කිරීමට වැයකර ඇතිබව විගණන වාර්තාවේ සඳහන්වන බව නාමල් කරුණාරත්න මහතා හෙලිකළේය. මෙවැනි අති විශාල මුදලක් ක්‍රමාණුකූල සැළසුමක් නොමැතිකමින් මෙරටට අහිමිවන අතර මෙරට ගොවි ජනතාව ශක්තිමත් කිරීමට එම මුදල යොදවන්නේ නම් ගොවියා මෙන්ම පාරිභෝගිකයා ද ආරක්ෂා වනබව නාමල් කරුණාරත්න මහතා පෙන්වා දුන්නේය. මීට අමතරව සේනා දළඹු හානියට වන්දි ගෙවීමට නියමිත වගා වන්දි ගෙවා නැති බවත්, අල හා ළූනු ගොවීන්ගේ අස්වැන්න ලබාගත්ත ද ගෙවිය යුතු මුදල් ගෙවා නැති බවත්, කිරි ගොවීන්ගෙන් ලබාගත් කිරි අස්වැන්නට මුදල් ගෙවා නැති බවත් තවත් වගා වන්දි හා ගෙවීමට පොරොන්දුව සිටින සහනාධාර ගොවීන්ට ලැබී නොමැති බවත් නාමල් කරුණාරත්න මහතා අවධාරණය කර සිටියේය.", "URL": "https://lankatruth.com/si/?p=68852", "Category": "පුවත්", "Parent URL": null}