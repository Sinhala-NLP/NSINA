{"Source": "Lankatruth", "Timestamp": "April 30, 2022", "Headline": "අන්තර්වාර පාලනය ගැන ජනාධිපති අප දැනුවත් කර නැහැ – පොහොට්ටුවේ ලේකම් කියයි", "News Content": "ක්‍රියාත්මක කිරීමට යන අන්තර් වාර පාලනය සම්බන්ධයෙන් ජනාධිපතිපතිවරයා තමන් දැන්වත් කර නැතැයි ශ්‍රී ලංකා පොදුජන පෙරමුණේ මහ ලේකම් පාර්ලිමේන්තු මන්ත්‍රී, නීතිඥ සාගර කාරියවසම් පවසයි. ක්‍රියාත්මක කිරීමට යන අන්තර් වාර පාලනය කුමක් දැයි ජනාධිපතිවරයාගෙන් මුලින්ම දැනගත යුතු බවත් ඊට පක්ෂයක් හැටියට සම්බන්ධ වෙනවාද නැද්ද යන්න තීරණය කළ හැක්කේ ඉන් පසුව බවත් ඔහු සඳහන් කරයි. අන්තර්වාර පාලනය ආණ්ඩුක්‍රම ව්‍යවස්ථාවේ නැති අලුත් සංකල්පයක් හෙයින් එය කුමන ආකාරයට ක්‍රියාත්මක වන්නක් දැයි පක්ෂයක් හැටියට මුලින්ම දැන ගත යුතු වන බවද ඔහු සඳහන් කරයි. ජනාධිපතිවරයා ඒ සම්බන්ධයෙන් ශ්‍රී ලංකා පොදුජන පෙරමුණ මෙතෙක් දැනුම්වත් කර නැතැයි පැවසූ මන්ත්‍රීවරයා ජනාධිපතිවරයා ඉදිරියේදී හමුවී ඒ සම්බන්ධයෙන් අදහස් ලබා ගැනීමට බලාපොරොත්තු වන බවද ප්‍රකාශ කර තිබේ. පක්ෂයේ මෙම ස්ථාවරය ජනාධිපතිවරයාගේ අදහසට විරුද්ධවීමක් නොවන බවත් රටේ ප්‍රශ්න විසඳීම සඳහා ජනාධිපතිවරයා මහ නායක හිමිවරුන්ට විශේෂිත යාන්ත්‍රණයක් ක්‍රියාත්මක කිරීමට එකඟවීම සාධනීය තත්වයක් බවත් මන්ත්‍රී සාගර කාරියවසම් පවසයි. අන්තර්වාර පාලනය සම්බන්ධයෙන් ගෙන ඇති තීන්දුව ගැන පක්ෂය විශේෂ අවධානය යොමු කර ඇතැයිද ඔහු වැඩිදුරටත් සඳහන් කරයි. මූලාශ්‍ර ලංකාදීප", "URL": "https://lankatruth.com/si/?p=133250", "Category": "පුවත්", "Parent URL": null}