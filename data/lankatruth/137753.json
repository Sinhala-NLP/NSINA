{"Source": "Lankatruth", "Timestamp": "August 3, 2022", "Headline": "අයහපත් කාලගුණයෙන් 11,821කට පීඩා – සිව්දෙනෙක් මරුට", "News Content": "තද වැසි හා සුළං සහිත අයහපත් කාලගුණය හේතුවෙන් දිවයිනේ දිස්ත්‍රික්ක 07කට බල පෑ ජල ගැලීම් ඇතුළු ආපදා තත්වය හේතුවෙන් සිවු දෙනකු මියගොස්, පවුල් 2,911කට අයත් 11,821 දෙනකු පීඩාවට පත්ව ඇතැයි ආපදා කළමනාකරණ මධ්‍යස්ථානය පවසයි. ගංවතුරට හසුවීමෙන් තිදෙනකු සහ නායයෑමකින් එක් අයකු මියගොස් ඇති අතර තවත් තිදෙනෙකු අතුරුදන්ව සිටින බවද එම මධ්‍යස්ථානය සඳහන් කරයි. පීඩාවට පත්වූවන් අතරින් අවතැන් වූ පවුල් 481කට අයත් 2,218 දෙනකු ආරක්‍ෂිත ස්ථාන 15ක රඳවා සිටින බවද එම මධ්‍යස්ථානයේ මාධ්‍ය පිළිබඳ සහකාර අධ්‍යක්‍ෂ ප්‍රදීප් කොඩිප්පිලි පවසයි. මෙම ආපදා තත්වයේ බලපෑමෙන් නිවාස 257කට අර්ධ හානි සිදුව ඇති අතර එක් නිවසක් සම්පූර්ණයෙන් විනාශ වී තිබෙන බවද සහකාර අධ්‍යක්‍ෂ ප්‍රදීප් කොඩිප්පිලි වැඩිදුරටත් සඳහන් කරයි.", "URL": "https://lankatruth.com/si/?p=137753", "Category": "පුවත්", "Parent URL": null}