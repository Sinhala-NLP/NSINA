{"Source": "Lankatruth", "Timestamp": "May 10, 2019", "Headline": "ජනතා ආරක්ෂාව තහවුරුකිරීමෙන් තොරව පාසල් සිසුන්ගේ ආරක්ෂාව තහවුරු කරන්න බැහැ – පාසල් සුරැකීමේ ජනතා ව්‍යාපාරය", "News Content": "පාසල් ආරම්භ කිරීමේදී ආණ්ඩුව හා අධ්‍යාපන අමාත්‍යවරයා වගකීම් සහගත බවක් නොපෙන්වමින් කටයුතු කිරීම නිසා පාසල් ක්ෂේත්‍රයෙන් මතුව ඇති අර්බුද ගැන පැහැදිලි කිරීම සඳහා පාසල් සුරැකීමේ ජනතා ව්‍යාපාරය විසින් අද (10) මාධ්‍ය හමුවක් කැදවා තිබුනි. මේ සඳහා එම සංවිධානයේ ලේකම් පූජ්‍ය නාගස්තැන්නෙ අරුණ හිමියෝ, සභාපති දිසානායක මහතා සහ උප සභාපති දම්මික අලහප්පෙරුම මහතා සම්බන්ධ වී සිටියහ. එහිදි එම සංවිධානයේ ලේකම් පූජ්‍ය නාගස්තැන්නෙ අරුණ හිමියන්‍ මෙසේ අදහස් දක්වමින්… “පාස්කු ඉරු දින එල්ල වූ ප්‍රහාරයෙන් පසුව අද වනවිට රට තුළ ක්ෂේත්‍ර ගණනාවක් අකර්මණ්‍ය වෙලා තියනව. එහි ප්‍රධාන ක්ෂේත්‍රයක් විදියට පාසල් ක්ෂේත්‍රය අකර්මණ්‍ය වෙලා තියනවා. මෙයට වගකිය යුත්තේ ජනාදිපති වරයා අගමැති හා අධ්‍යාපන අමත්‍ය වරයා ප්‍රමුඛ ආණ්ඩුවයි. මේ වනවිට පාසල් ආරම්භ වී දින කිහිපයක් ගත වුනත් පාසල් ළමුන්ගේ පැමිණීම 10%ක් ඉක්මවා නැහැ. එයට හේතුව දෙමාපියන් ළමුන්ව පාසල්වලට නොයැවීමයි. දෙමාපියන් එසේ සිදු කරන්නෙ ජාතික ආරක්ෂාව පිලිබඳ කිසිදු විස්වාසයක් ඔවුන් තුළ නැති නිසා. ජාතික ආරක්ෂාව ඇති කිරීමේ ප්‍රධානතම වගකීම තිබෙන්නේ අණ්ඩුවට. පියවර දෙකකට පාසල් ආරම්භ කිරීමෙන් ඒ බව තහවුරු වෙනවා. අධ්‍යාපන ඇමතිවරයාට දරුවෙකුගේ වටිනාකම ලක්ෂ දෙකක් වුවත් දෙමාපියන්ට තම දරුවාන් මිල කළ නොහැකි සම්පතක්. ආණ්ඩුව ජාතික ආරක්ෂාව තහවුරු නොකිරීම නිසා අගෝස්තු මාසේ පැවැත්වීමට නියමිත විභාග දෙකක් වන ශිෂ්‍යත්වය හා උසස් පෙළ සඳහා පන්ති කාමරයේ විය යුතු සූදානම අද වනවිට ළමුන්ට අහිමි වී තියෙනවා. ඒ නිසා පාසල් සුරැකීමේ ජනතා ව්‍යාපාරය ලෙස අපි ආණ්ඩුවට බල කර කියා සිටින්නේ රට තුළ ජාතික ආරක්ෂාව වහා තහවුරු කරලා ළමුන්ට පාසල් තුළ නිදහස් මානසික තත්ත්වයකින් යුක්තව අධ්‍යපනය ලබා ගැනීමට ඇති අයිතිය වහා තහවුරු කරන ලෙස.” එම සංවිධානයේ සභාපති දිසානායක මහතා අදහස් දක්වමින්… “පාස්කු ඉරිදා සිදුවීම්වලට පෙරත් අපේ රට අනාරක්ෂිතව තිබුණු බව මෙම ප්‍රහාරයෙන් හැගෙනවා. මෙම සිදුවීමෙන් පසුවත් වගකිවයුත්තන්ගේ නොසැලකිලිමත් කම නිසා සමස්ත රටම මේ වනවිට අරාජික තත්වයකට පත්වෙලා. ආණ්ඩුව තමන්ගේ අර්බුදය වසා ගැනීම සඳහා පමණක් පාසල් ආරම්භ කර ඇතත් ළමුන්ගේ පැමිණීමක් නොමැතිව පාසල තුළ අධ්‍යාපන ක්‍රියාවලියත් සිදුවෙන්නේ නැහැ. ඒවගේම බොහෝ ළමුන්ට පාඩම් අතපසු වෙනවා. අප දෙමාපියන් ලෙස හුරු වී සිටියේ උදෑසන දරුවා පාසලට ගෙන ගොස් බාර දී රැකියාවට පිටත්වෙන්න වගේම පාසල ඇරුණු පසු දරුවා ආරක්ෂිතව නැවත නිවසටම රැගෙන යන්න. නමුත් දරුවන් පාසලට නොයා ගෙදර සිටීම නිසා දෙමාපියන් ලෙස අපට දෛනික ක්‍රියාවලිය සම්පූර්ණයෙන් නතර වෙලා. දෙමාපියන් ලෙස අප ආණ්ඩුවෙන් ඉල්ලන්නේ අපේ රටේ ජාතික ආරක්ෂාව වහා තහවුරු කරලා දෙමාපියන් තුළ ඒ පිළිබඳව විශ්වාසය ඇති කරලා පාසල් පෙර පරදි පවත්වාගෙන යන්න පුලුවන් විදිහට කටයුතු කරන්න කියලා.” එම සංවිධානයේ උප සභාපති දම්මික අලහප්පෙරුම මහතා අදහස් දක්වමින්… “මෙම ප්‍රහාරයෙන් පසුව එලිවෙලා තියනව රජය ජනතාවගේ ආරක්ෂාව පහත දමා තියෙනව කියලා. එයට උදාහරණ තමයි අපේ රටේ දසදහසක් තරම් පාසල් පද්ධතිය සති ගණනාවක් තිස්සේ අකර්මණ්‍ය වෙලා. දෙමාපියන් දරුවන්ගේ ආරක්ෂාව ගැන හිතල දරුවන් පාසල් එවන්නේ නැහැ. දෙමාපියන් එහෙම සිතන එකේ අසාධාරණයක් නැහැ. මොකද ආණ්ඩුව සමත් වෙලා නැහැ. අපේ රටේ ජාතික ආරක්ෂාව තහවුරුයි කියල දෙමාපියන් තුළ විශ්වාසය ඇති කරන්න. මේ තත්ත්වයට වගකිව යුතු අධ්‍යාපන අමාත්‍යවරයා ප්‍රමුඛ ආණ්ඩුව දැන් කරමින් ඉන්නේ චක්‍රලේඛ නිකුත් කරලා අපේ රටේ හතලිස් දෙලක්ෂයක් වන පාසල් දරුවන්ගේ ආරක්ෂාව විදුහල්පතිවරයා, දෙමාපියන්, ගුරුවරුන්, ආදි ශිෂ්‍යයන් මත පටවලා තම වගකීමෙන් නිදහස් වෙන්න. මරාගෙන මැරෙන ත්‍රස්තවාදී තර්ජනයක් එක්ක විදුහල්පතිවරයා ප්‍රමුඛ අනෙකුත් පිරිසට අවදානමක් ගන්න බැහැ. ආණ්ඩුව වහා මැදිඅහත් වෙලා රට තුළ ජාතික ආරක්ෂාව තහවුරු කරලා ඊට පස්සෙ දරුවන්ට විශ්වාසයෙන් යුතුව අධ්‍යාපනය ලබන්න අවස්ථාව ලබා දෙන්න වගකීමෙන් යුතුව කටයුතු කළ යුතුයි.”", "URL": "https://lankatruth.com/si/?p=73684", "Category": "පුවත්", "Parent URL": null}