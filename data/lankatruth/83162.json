{"Source": "Lankatruth", "Timestamp": "October 16, 2019", "Headline": "නීති විරෝධීව මැලේසියාවේ රැදී සිටින්නන්ට පිටවීමට පොදු සමා කාලයක්", "News Content": "නීති විරෝධීව මැලේසියාවේ රැදී සිටින ශ්‍රමිකයන්ට, දඬුවමකින් තොරව සිය රටවල් බලා යාමට පොදු සමා කාලයක් ප්‍රකාශයට පත්කර ඇතැයි මැලේසියාවේ ශ්‍රී ලංකා මහකොමසාරිස් කාර්යාලය, මෙරට විදේශ සේවා නියුක්ති කාර්යාංශය වෙත දන්වා තිබේ. ඒ අනුව 2019 අගෝස්තු මස 01 වැනිදා සිට 2019 දෙසැම්බර් මස 31 වැනිදා දක්වා මෙම පොදු සමා කාලය ප්‍රකාශයට පත්කර ඇත. වීසා කාලය ඉක්මවා වලංගු වීසා නොමැතිව මැලේසියාවේ රැඳී සිටින්නන්ට හා විධිමත් ආගමනික මුද්‍රාව නොමැතිව මැලේසියාවේ රැඳී සිටින පුද්ගලයින්ට මෙම පොදු සමා කාලය තුළදී රිංගිට්ස් 700ක පරිපාලන ගාස්තුවක් ගෙවීමෙන් පසු මැලේසියාවෙන් පිටව යා හැකි බව මැලේසියාවේ ශ්‍රී ලංකා මහකොමසාරිස් කාර්යාලය නිකුත් කර ඇති නිවේදනයේ දැක්වේ. මේ අනුව නීති විරෝධීව රැදී සිටින්නන්ට පිටත්ව යෑම සඳහා ගමන් බලපත්‍රය හා හදිසි ගමන් සහතික වැනි වලංගු ලේඛණ සහතික කිරීමේ කටයුතු මෙම කාලය තුළ සිදුකෙරෙන බවත් දින 7ක් ඇතුළත අදාල පුද්ගලයාට ගුවන් ගමන් ප්‍රවේශපත්‍ර ලබාගැනීමට හැකිවන බවත් මැලේසියාව දන්වයි. නීති විරෝධීව මැලේසියාවේ රැදී සිටින ශ්‍රී ලාංකිකයන්ගේ ඥාතීන් වෙතොත් ඔවුන් නැවත ගෙන්වාගැනීමට කටයුතු කරන ලෙස විදේශ සේවා නියුක්ති කාර්යාංශය දන්වා සිටියි. මේ සම්බන්ධව වැඩිදුර තොරතුරු මැලේසියාවේ ශ්‍රී ලංකා මහකොමසාරිස් කාර්යාලය ඇමතීමෙන් හෝ විදේශ සේවා නියුක්ති කාර්යාංශය ඇමතීමෙන් ලබාගත හැක. දුරකථන අංක- 00603-20341705/ 00603-20341706", "URL": "https://lankatruth.com/si/?p=83162", "Category": "පුවත්", "Parent URL": null}