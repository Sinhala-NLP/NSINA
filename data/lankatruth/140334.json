{"Source": "Lankatruth", "Timestamp": "October 9, 2022", "Headline": "ගාලුමුවදොර විරෝධතාවයක් කළැයි අදත් 06ක් අත්අඩංගුවට", "News Content": "අරගලයට සහභාගි වී සිටියදී මරණයට පත්වූ අරගලකරුවන් සැමරීම වෙනුවෙන් කොළඹ ගාලුමුවදොරදී අද (09) පස්වරුවේ පැවැති විරෝධතාවට සහභාගී වී සිටි පුද්ගලයන් 06 දෙනෙකු කොළඹ මාධ්‍යම කොට්ඨාසයේ නිලධාරීන් විසින් අත්අඩංගුවට ගෙන තිබේ. එම පිරිස අත්අඩංගුවට ගත්තේ කුමන හේතුවක් මතද යන්න නිෂ්චිතව ප්‍රකාශ කළ නොහැකි බව උසස් පොලිස් නිලධාරියෙකු මාධ්‍ය වෙත ප්‍රකාශ කර ඇත. භාරයට ගත් පිරිස පිළිබඳ වැඩි දුර විස්තර මේ මොහොතේ ලබාදීමද එම නිලධාරියා ප්‍රකාශ කර තිබේ. උද්ඝෝෂකයන් පස්වරු 5.30ට පමණ ගාලුමුවදොර ප්‍රධාන මාර්ගයට පිවිස පුවරු ප්‍රදර්ශනය කරමින් විරෝධතාව ආරම්භ කිරීමත් සමඟ පොලිසිය එම විරෝධතාව නීති විරෝධී යැයි ප්‍රකාශ කරමින් ඔවුන් ඉවත් කිරීමට පියවර ගැනීමෙන් පසුව ඔවුන් ගාලුමුවදොර ක්‍රීඩාංගණයට පිවිස ඇත. එහිදී පොලීසිය උද්ඝෝෂකයන් පසුපස පන්නමින් පැමිණ තිබේ. මෙම පිරිස අත්අඩංලුවට ගෙන ඇත්තේ එහිදීය.", "URL": "https://lankatruth.com/si/?p=140334", "Category": "පුවත්", "Parent URL": null}