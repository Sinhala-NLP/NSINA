{"Source": "Lankatruth", "Timestamp": "August 20, 2022", "Headline": "අරගලය නීති විරෝධීයි නම් රනිල් ජනාධිපති වුන එකත් නීති විරෝධියි – නීතීඥ උපුල් කුමරප්පෙරුම", "News Content": "රනිල් පවසන ආකාරයට අරගලය සිදු කළ ආකාරය නීති විරෝධියිනම් රනිල් ජනාධිපති වුන එකත් නීති විරෝධී යැයි ජාතික ජන බලවේගයේ ජාතික විධායක සභික, නීතීඥ උපුල් කුමරප්පෙරුම අවධාරණය කරයි. ඔහු මේ බව පැවසූවේ පාර්ලිමේන්තුව විසුරුවන ලෙසත් නව ජනවරමකට ඉඩදෙන ලෙසත් ආණ්ඩුවට බල කරමින් අරගලයේ ජන බලය නමින් ජාතික ජන බලවේගය මේ වනවිට නුගේගොඩ ආනන්ද සමරකෝන් එළිමහන් රංගභූමියේදී ආරම්භ කර ඇති විරෝධතා ජන රැලියට අමතමිණි. “රනිල් වික්‍රමසිංහ මේ වනවිට මර්දනය ආරම්භ කර තිබෙන්නේ අප්‍රේල් 09 වෙනිදා සිට රනිල් වික්‍රමසිංහ ජනාධිපති බවට පත්වීම දක්වා සිදු වූ ක්‍රියාවලියට නායකත්වය දීපු තරුණයන්ට එරෙහිව. එතකොට රනිල් වික්‍රමසිංහ කියනවානම් අගමැතිවරයා ඉවත් කරන්න අරගල භූමිය හැසිරිච්ච ආකාරය වැරදියි කියලා, එහෙම නැත්නම් කැබිනට් මණ්ඩලය ඉවත් කරන්න අරගල භූමිය හැසිරිච්ච විදිහ නීතිවිරෝධියිනම් එතනින් එහාට සිදුවෙච්ච හැමදේම නීතිවි රෝධියි. ගෝටාබය රාජපක්ෂ ඉවත් වීමත් නීති විරෝධියි. ගෝටාබය රාජපක්ෂගේ ඉවත්වීම නීතිවිරෝධියිනම් රනිල් වික්‍රමසිංහගේ පත්වීමත් නීතිවිරෝධියි. මොකද ගෝටාබය රාජපක්ෂ පිටරටකට ගිහිල්ලා, පලා ගිය පුද්ගලයෙක් මේ රටේ ජනතාවගේ බලපෑමක් මත ඉල්ලා අස්වීමේ ලිපියක් ලබා දුන්නනම් අපිට නීතියෙන් තර්ක කරන්න පුළුවන් කාරණයක් තමයි ඒ ඉල්ලා අස්වීම නීතිවිරෝධියි කියලා. ඒ ඉල්ලා අස්වීම නීති විරෝධියි නම් එතනින් එහාට සිදුවන සියලුම දේවල් නීතිවිරෝධී බවට පත්වෙනවා. ඒ කියන්නේ රනිල් වික්‍රමසිංහගේ පත්වීමත් නීතිවිරෝධියි. මේ ආකාරයට දිනේෂ් ගුණවර්ධනගේ අගමැති පත්වීමත් නීති විරෝධියි. කැබිනට් මණ්ඩලයත් නීති විරෝධියි. අමාත්‍යාංශ ලේකම්වරු පත්කිරීමත් නීති විරෝධියි…” යැයි ඔහු එහිදී තව දුරටත් පැවසීය.", "URL": "https://lankatruth.com/si/?p=138308", "Category": "පුවත්", "Parent URL": null}