{"Source": "Lankatruth", "Timestamp": "March 30, 2012", "Headline": "විදුලි ‍සෙවකයෝ නැවතත් වර්ජනයකට සැරසෙති", "News Content": "ලංකා විදුලිබල මණ්‌ඩල සේවකයන්ගේ වැටුප් 20%කින් වහාම යළි වැඩි කරන ලෙස ඉල්ලමින් සේවකයන් පහළොස්‌ දහසකට ආසන්න පිරිසක්‌ 11 වැනිදා ලෙඩ නිවාඩු දැමීමේ වෘත්තීය ක්‍රියාමාර්ගයක නිරතවීමට නියමිතය. විදුලිබල මණ්‌ඩල ඉංජිනේරුවන් ඇතුළු විධායක ශ්‍රේණියේ නිලධාරීන්ට පමණක්‌ විශාල ලෙස දීමනා වැඩි කිරීමට රජය ගෙන ඇති තීරණය මත ලංකා විදුලිබල මණ්‌ඩල ඒකාබද්ධ වෘත්තීය සමිති සන්ධානය ඊයේ (29) රැස්‌වී යළි වෘත්තීය ක්‍රියාමාර්ගවලට යැමට තීරණය කළ බව එම සන්ධානයේ ජාතික කමිටු සාමාජික රන්ජන් ජයලාල් මහතා පැවසීය. මේ වනවිට විදුලි ගාස්‌තු, ජල ගාස්‌තු, ප්‍රවාහන ගාස්‌තු මෙන්ම ඉන්ධන ගාස්‌තු ද ඉහළ ගොස්‌ ඇති බවත් වසර තුනකට වරක්‌ ලංවිම සේවකයන්ට වැටුප් වැඩි කළ යුතුව තිබියදී සියයට විසිපහකින් පමණක්‌ වැටුප් වැඩිකළ රජය විදුලිබල මණ්‌ඩලයේ විධායක නිලධාරීන්ට පමණක්‌ වැඩිපුර වැටුප් ගෙවීම ප්‍රශ්නයක්‌ බවද ඔහු පැවසීය. විධායක නිලධාරීන්ට දීමනා වැඩිකිරීමට තමන් එරෙහි නොවන මුත් විදුලිබල මණ්‌ඩල සෙසු සේවකයන්ට ද කලින් ඉල්ලූ පරිදි සියයට හතළිස්‌ පහක වැටුප් වැඩිවීම හිමිවන පරිදි සියයට විස්‌සකින් යළි වැටුප් වැඩිකළ යුතු බවද හෙතෙම පැවසීය. අවුරුදු සමයේ දී විදුලි සේවකයන් ආරම්භ කරන වෘත්තීය ක්‍රියාමාර්ග නිසා විදුලි බිඳවැටීම් වුවහොත් එහි වගකීම රජය බාරගත යුතු බවද රන්ජන් ජයලාල් මහතා කීවේය. මේ පිළිබඳ 02 වැනිදා මාධ්‍ය දැනුවත් කර, පත්‍රිකා බෙදාහරින බවත්, 05 වැනිදා විදුලි පණිවුඩ හරහා ජනාධිපතිවරයාට මේ පිළිබඳ දන්වා 11 වැනිදා සේවයෙන් ඉවත්වීමට තීරණය කළ බවත් ඒ මහතා කියා සිටියේය.", "URL": "https://lankatruth.com/si/?p=1938", "Category": "පුවත්", "Parent URL": null}