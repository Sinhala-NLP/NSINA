{"Source": "Lankatruth", "Timestamp": "November 8, 2018", "Headline": "රෙද්දක් ඇඳන් ආණ්ඩුවේ වාඩිවෙන්න බැහැ – මීට වඩා යහපත් ලෙස මහින්දට බලය ගන්න තිබුනා", "News Content": "තමන් වමට ගරු කරන පුද්ගලයෙකු ලෙස සියලු කටයුතු ආණ්ඩුක්‍රම ව්‍යවස්ථාව අනුව සිදුවිය යුතු බව විශ්වාස කරන බවත් රනිල් වික්‍රමසිංහ මහතා අගමැතිව සිටියදී මහින්ද රාජපක්ෂ මහතා සිරිසේන මහතාගේ අගමැතිවී පිහිටුවාගනු ලැබූ ආණ්ඩුවේ තමාට රෙද්දක් ඇඳ ගෙන වාඩිවිය නොහැකි බව කළුතර දිස්ත්‍රීක්කය නියෝජනය කරන මහින්ද පිලේ පාර්ලිමේන්තු මන්ත්‍රී කුමාර වෙල්ගම මහතා සඳහන් කරයි. ඔහු මේ සම්බන්ධයෙන් මාධ්‍ය වෙත විශේෂ ප්‍රකාශයක් ලබාදෙමින් පවසා ඇත්තේ තමන් මින් ඉදිරියට පාර්ලිමේන්තුවේ ස්වාධීන මන්ත්‍රීවරයෙකු ලෙස කටයුතු කරන බවය. කෙසේ නමුත් තමන් පාර්ලිමේන්තුවේ බහුතරය පෙන්වීම සඳහා මහින්ද රාජපක්ෂ මහතාට සහය දක්වනබවද ප්‍රකාශ කර ඇත. අද වනවිට රජයේ කාර්යාලවල කිසිදු වැඩක් නිසි ලෙස සිදු නොකෙරන්නේ අගමැතිවරයෙකු නිසි ලෙස නොමැති වීම නිසා බවද පවසන කුමාර වෙල්ගම මහතා එක් අගමැතිවරයෙක් අගමැති කාර්යාලය තුළත් තවත් අගමැතිවරයෙක් අරලියගහ මන්දිරය තුළත් ජීවිත් වීමෙන් රටට කිසිදු ප්‍රයෝජනයක් නොමැති බව ද පැවසීය. කවුරුන් හෝ බලය වැඩි කෙනාට අගමැති ධුරය ලබා දී බලය අඩු කෙනා වහාම තනතුරින් ඉවත් විය යුතු බවද අවධාරණය කරන කුමාර වෙල්ගම මහතා, මීට වඩා යහපත් ක්‍රමවේදයක් අනුව මහින්ද රාජපක්ෂ මහතාට අගමැතිධූරය ලබා ගැනීමට තිබු බවද කියා සිටියි. මහින්ද රාජපක්ෂ මහතා තව මාස 12ක් ඉවසුවානම් මීට වඩා යහපත් ලෙස මැතිවරණයක් මගින් බල ලබාගැනීමට තිබූ බවද මන්ත්‍රීයරටා අවධාරණය කරයි. සියලු කටයුතු ආණ්ඩුක්‍රම ව්‍යවස්ථාව අනුව සිදුවිය යුතු බවත්, තමාට රෙද්දක් ඇඳ ගෙන ආණ්ඩුව තුළ අසුන් ගැනීමට නොහැකි බවද ඔහු සඳහන් කරයි. අද වනවිට හිත යට ගින්දරක් ඇති බවත් පාර්ලිමේන්තුව තුළ ස්වාධීනව බවත් පවසන වෙල්ගම මහතා වැඩිදුරටත් පවසන්නේ තමා වමට ගරු කරන පුද්ගලයෙකු ලෙස කිසි දිනක එක්සත් ජාතික පක්ෂයට නොයන බවය.", "URL": "https://lankatruth.com/si/?p=62801", "Category": "පුවත්", "Parent URL": null}