{"Source": "Lankatruth", "Timestamp": "June 29, 2019", "Headline": "මන්නාරම් සමූහ මිනී වළ සම්බන්ධව  ජූලි 31ට පෙර පරිපූර්ණ වෝහාරික විද්‍යා වාර්තාවක්", "News Content": "මන්නාරම සමූහ මිනී වළේ අස්ථි සාම්පලවලට අදාල ඇමරිකාවේ ෆ්ලොරීඩාහි පිහිටි බීටා ඇනලිටික්ස් ආයතනය විසින් නිකුත්කළ කාල නිර්ණ වාර්තාවේ ගැටලු සහගත තත්වයක් පවතින බව කැලණිය විශ්වවිද්‍යාලයේ පුරාවිද්‍යාව පිළිබඳ මහාචාර්ය රාජ් සෝමදේව මහතා පවසයි. මිනී වළේ ස්ථාන කිහිපයකින් ලබාගත් අස්ථි සාම්පලවල නිර්ණය කරන ලද කාලය අතර වෙනස වසර 231 වැනි අගයක් ගැනීම ගැටළු සහගත බව මහාචාර්යවරයා පෙන්වා දෙයි. එබැවින් පර්යේෂණ කණ්ඩායමේ විශේෂඥ දැනුම යොදා ගනිමින් මිනී වළ සම්බන්ධ පරිපූර්ණ වෝහාරික විද්‍යා වාර්තාවක් ලබාදෙන ලෙස මන්නාරම මහේස්ත්‍රාත් අධිකරණය තමන්වෙත දැනුම් දී ඇතැයි ද රාජ් සෝමදේව මහතා පවසා තිබේ. ඒ සඳහා මන්නාරම මහේස්ත්‍රාත් අධිකරණය භාරයේ පැවති මිනිස් අස්ථි නොවන වළං කැබලි, ලෝහ කැබලි ආදී ද්‍රව්‍ය 350කට අධික සංඛ්‍යාවක් මේ වනවිට පරීක්ෂණකටයුතු සඳහා නිදහස් කර ඇත. මහාචාර්යවරයා වැඩිදුරටත් පවසා ඇත්තේ අධිකරණ නියෝග අනුව තමන් හා තම කණ්ඩායම වෝහාරික වාර්තාව සකස් කිරීමේ මූලික කටයුතු ආරම්භ කර ඇති බවත්, සමූහ මිනී වළෙන් හමුවූ අස්ථි නොවන භාණ්ඩ පරීක්ෂා කිරීම තුළින් එම භාණ්ඩවල කාලය හා සමූහ මිනී වළ කුමන ආකාරයේ සිදුවීමක් ද යන්න සම්බන්ධයෙන් වාර්තාවක් ජූලි මස 31 වැනිදාට පෙර අධිකරණයට ලබා දීමට බලාපොරොත්තු වන බවය. මන්නාරම පැරණි සතොස ගොඩනැගිල්ල කඩා ඉවත් කිරීමෙන් පසු එම ස්ථානයේ තිබී පසුගිය වසරේ මාර්තු 26 වැනිදා මිනිස් අස්ථි කොටස් හමුවූ අතර පසුව විමර්ශන ආරම්භ කෙරුණි. දින 156ක් පුරා කැනීම් කටයුතු සහ පරික්ෂණ සිදුකෙරුණු අතර මතුකරගත් මිනිස් සිරුරු ගණන 342ක් ද ඉන් සිරුරු 30ක් දරුවන්ගේ බවද වාර්තා විය. මිනී වළේ ස්ථාන 6කින් ලබාගත් අස්ථි සාම්පල කාබන් කාල නිර්ණය සඳහා 2019 වසරේ ජනවාරි 23 වැනිදා ඇමරිකාවේ ෆ්ලොරීඩාහි පිහිටි බීටා ඇනලිටික්ස් ආයතනය වෙත යැවුණු අතර එහි වාර්තාව 2019 මාර්තු 07 මන්නාරම් අධිකරණය වෙත ඉදිරිපත් කළ අතර එය මහජන ලියවිල්ලක් වශයෙන් මාර්තු 8 වැනිදා ප්‍රකාශයට පත් විය. දත්ත වාර්තා අධ්‍යයනයේදී අදාළ සාම්පල ක්‍රිස්තු වර්ෂ 1404 ත් 1635 ත් අතර සීමාවක පෙන්නුම් කරන බවත්, ඒ තුළින් කාල සීමාව නිශ්චිතව ප්‍රකාශ කළ නොහැකි වන බව දත්ත විශ්ලේශකයෝ පැවසූහ. පසුව මන්නාරම් මහේස්ත්‍රාත් ටී.සරවනරාජා මහතා පසුගිය මාර්තු 8 වැනිදා නියෝග කර සිටියේ මිනී වළේ කැනීම් කටයුතු නවතා දමන ලෙසය. ඉන් පසු මිනී වළේ කැනීම් කටයුතු සිදු නොවූවද මහාචාරය රාජ් සෝමදේව මහතා සහ පරීක්ෂක කණ්ඩායම සඳහන් කර සිටින්නේ කාල නිර්ණය නිස්චිත කිරීම සම්බන්ධව ගැටළු පවතින බවය. මූලාශ්‍ර BBC", "URL": "https://lankatruth.com/si/?p=76639", "Category": "පුවත්", "Parent URL": null}