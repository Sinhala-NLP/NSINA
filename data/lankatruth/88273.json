{"Source": "Lankatruth", "Timestamp": "January 3, 2020", "Headline": "ජනපති අනින් පාර්ලිමේන්තු උත්සවය නතර කරයි", "News Content": "පාර්ලිමේන්තු සැසිවාරය ආරම්භ කරනවිට සාම්ප්‍රදායිකව උත්සවත් ශ්‍රීයෙන් පවත්වන හමුදා වෙඩිමුර, අස්වාරෝහක රථ පෙළපාලි ඇතුළු උත්මාචාර, ජනාධිපති ගෝඨාභය රාජපක්ෂ මහතාගේ නියෝග පරිදි නතර කර තිබේ. ඒ සඳහා යන වියදම් නතර කර ඉතාමත් සරල අන්දමින් නව පාර්ලිමේන්තු සැසිවාරය පැවැත්වීමටද ජනාධිපතිවරයා නියෝග කර ඇත. වියදම් අඩු කිරීමේ අරමුණෙන් මෙම නියෝගය සිදු කළේ නම් මෙම උත්සව සැලසුම් කිරීමට මත්තෙන් ඒ සඳහා නියෝග කළ යුතුව තිබූ අතර ජනාධිපතිවරයා ඊයේ (02) සිය නියෝගය නිකුත් කර විටත් විශාල මුදලක් දරා නුවර එළියේ සිට අස්වයන් කොළඹට ප්‍රවාහණය කර තිබූ අතර හමුදා උත්තමාචාරය සඳහා අදාළ කාලතුවක්කු ස්ථාන ගතකර පුහුණූ කිරිම්ද සිදු කර ඇත. පාර්ලිමේන්තු සැසිවාරය ආරම්භ කිරීමේ උත්සවයට අදාළව පෙරහුරුවන්ද පවත්වා තිබේ. එසේ තිබියදී අදාළ උත්සවය නතර කිරීම තුළින් ජනාධිපතිවරයා අපේක්ෂා කළ ආකාරයේ එම උත්සවය සඳහා යන වියදම් අවමවීමක් සිදුව නැත. මන්ද මෙහි වැඩිම වියදමක් යන්නේ අශ්වයන් ප්‍රවාහනයේ සිට උත්සවය දක්වා වන මූලික සූදානම් කිරීම්වලටය. මූලික කටයුතු සියල්ල අවසන් වූ පසු මෙම උත්සවය නතර කිරීමෙන් ඵලක් වී නැත.", "URL": "https://lankatruth.com/si/?p=88273", "Category": "පුවත්", "Parent URL": null}