{"Source": "Lankatruth", "Timestamp": "March 7, 2020", "Headline": "බැඳුම්කර වංචාවට අධිකරණ නියෝගය අනුව එක් අයෙක් අත්අඩංගුවට – 18 තෙක් රක්ෂිත බන්ධනාගාරයට", "News Content": "මහබැංකු බැඳුම්කර වංචාවට අදාළව පර්පෙචුඅල් ට්‍රෙෂරීස් සමාගමේ අධ්‍යක්ෂ මුත්තුරාජා සුරේන්ද්‍රන් අපරාධ පරීක්ෂණ දෙපාර්තමේන්තුව විසින් අත්අංගුවට ගෙන ඇත. පසුව ඔහු කොළඹ අතිරේක මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මාර්තු මස 18 වන දින දක්වා රක්ෂිත බන්ධනාගාර ගත කර තිබේ. ඒ 2016 වසරේ මාර්තු මස බැඳුම්කර ගනුදෙනුවලදී සිදුවූ අක්‍රමිකතාවලට අදාළව ඉදිරිපත්ව ඇති කුමන්ත්‍රණය කිරීම, අනුබල දීම, සාවද්‍ය පරිහරණය සහ තමන්ට වාසිදායක වන පරිදි වෙළඳපොල මිල කෘත්‍රිමව ඉහළ දැමීම යන චෝදනා මතය. ඒ අනුව පර්පෙචුඅල් ට්‍රෙෂරීස් සමාගම, හිටපු මුදල් අමාත්‍ය රවී කරුණානායක, හිටපු මහබැංකු අධිපති අර්ජුන මහේන්ද්‍රන්, පර්පෙචුඅල් ට්‍රෙෂරීස් හිමිකරු අර්ජුන ඇලෝෂියස් එහි ප්‍රධාන විධායක නිලධාරී කසුන් පලිසේන, අර්ජුන ඇලෝෂියස්ගේ පියාවන ජෙෆ්රි ඇලෝෂියස්, රංජන් හුළුගල්ල, මුත්තුරාජා සුරේන්ද්‍රන්, අජාන් ගාර්දිය පුංචිහේවා, රාජ්‍ය ණය දෙපාර්තමේන්තුවේ හිටපු අධ්‍යක්ෂ බුද්ධික සරත්චන්ද්‍ර, සංගරපිලේලේ පදුමනාදන්, සේවක අර්ථසාධක අරමුදලේ ඉන්දික සමන් කුමාර යන අය සැකකරුවන් ලෙස නම් කර තිබේ. සැකකරුවන්ට එරෙහිව කුමන්ත්‍රණය කිරීම, අනුබල දීම, සාවද්‍ය පරිහරණය සහ තමන්ට වාසිදායක වන පරිදි වෙළඳපොල මිල කෘතිමව ඉහළ දැමීම යන වැරදී යටතේ ප්‍රමාණවත් කරුණු අනාවරණ වන බව නීතීපතිවරයා දැනුම් දී ඇත.", "URL": "https://lankatruth.com/si/?p=90670", "Category": "පුවත්", "Parent URL": null}