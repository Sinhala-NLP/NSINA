{"Source": "Lankatruth", "Timestamp": "March 22, 2019", "Headline": "සිංගප්පූරු විදේශ ඇමති කළ ප්‍රකාශය නිල ප්‍රකාශයක් නොවෙයි – ජනාධිපති", "News Content": "ශ්‍රී ලංකා මහ බැංකු බැදුම්කර වංචාවට සම්බන්ධ එවක මහ බැංකු අධිපතිවරයා ලෙස කටයුතු කළ අර්ජුන් මහේන්ද්‍රන් ශ්‍රී ලංකාවට උදර්පනය කිරීමේ කටයුතු ප්‍රමාදවී ඇත්තේ ඒ සඳහා අවශ්‍ය තොරතුරු ලබාදීමට ශ්‍රී ලංකා බලධාරීන් ප්‍රමාණවත් උත්සාහයක් නොදැරීම බව සිංගප්පූරු විදේශ කටයුතු ඇමතිවරයා කළ ප්‍රකාශය ජනාධිපතිවරයා ප්‍රතික්ෂේප කර තිබේ. ජනාධිපති මාධ්‍ය අංශය නිකුත්කළ නිවේදනයක සඳහන්වන්නේ සිංගප්පූරු රජය විසින් එවැනි නිල ප්‍රකාශයක් මෙරටට නිකුත් කර නොමැති බවය. අර්ජුන මහේන්ද්‍රන් මෙරටට උදර්පනය කරන ලෙස ශ්‍රී ලංකා රජය විසින් පසුගිය වසරේ මැයි මස 28 වන දින රාජ්‍ය තාන්ත්‍රික මට්ටමින් නිල ඉල්ලීමක් සිදු කළ බව අදාල නිවේදනයේ දැක්වේ. එසේම සිංගප්පූරු විදේශ කටයුතු ඇමතිවරයා විසින් සිදුකළ ප්‍රකාශය සම්බන්ධව එරට නීතිපතිවරයාගේ අවධානයට යොමුව ඇතැයි සිංගප්පූරු විදේශ කටයුතු අමාත්‍යාංශය විසින් මෙරට ආරක්ෂක ලේකම්වරයාට සහ අදාල අංශවලට දැනුම් දී ඇතැයි ද නිවේදනයේ දැක්වේ. සිංගප්පූරු නිල සංචාරයේදී අර්ජුන් මහේන්ද්‍රන් කඩිනමින් උදර්පනය කර ගැනීමට සිංගප්පූරු සහය ලබාදෙන ලෙස එරට අග්‍රාමාත්‍යවරයාගෙන් කළ ඉල්ලීම ජාත්‍යන්තර පොලීසිය විසින් නිකුත් කර ඇති රතු වරෙන්තුව පදනම් කරගෙන ජනාධිපතිවරයා විසින් සිදුකර ඇති බවත් නිවේදනයේ දැක්වේ. සිංගප්පූරු සංචාරයේදී ජනාධිපති මෛත්‍රිපාල සිරිසේන මහතා විසින් කළ ඉල්ලීමට ප්‍රතිචාර දක්වමින් සිංගප්පූරු විදේශ කටයුතු අමාත්‍යවරයා පවසා තිබුණේ අර්ජුන් මහේන්ද්‍රන් අත්අඩංගුවට ගෙන ශ්‍රී ලංකාවට උදර්පනය කිරීම සඳහා ප්‍රමාණවත් ලිපි ලේකන සිංගප්පූරු රජයට ලැබී නොමැති බවය.", "URL": "https://lankatruth.com/si/?p=70796", "Category": "පුවත්", "Parent URL": null}