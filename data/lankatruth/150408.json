{"Source": "Lankatruth", "Timestamp": "August 17, 2023", "Headline": "ආණ්ඩුව සමඟ එක්වී එක්සත් ජාතීනුත් මෙරට ජනතාව රවටනවාද?", "News Content": "එක්සත් ජාතීක්ගේ ආහාර සහ කෘෂිකර්ම සංවිධානයේ ශ්‍රී ලංකාව සහ මාලදිවයින බාර නියෝජිත විමලේන්ද්‍ර ශරන් දිනමිණ පුවත්පතට සම්මුඛ සාකච්ඡාවක් ලබා දෙමින් මෙරට ජනතාව මුහුණ පා සිටි ආහාර අනාරක්ෂිතභාවයෙන් අත්මිදෙමින් සිටින බව ප්‍රකාශ කර තිබේ.  එම සාකච්ඡාවේදී එක්සත් ජාතීන්ගේ නියෝජිතයා වැඩි දුරටත් සඳහන් කර ඇත්තේ කෘෂිකර්ම සහ ධීවර ක්ෂේත්‍ර තුළ ශ්‍රී ලංකාව ඉදිරියට යමින් පවතින බව ය. එසේම දිගුකාලීන තිරසරභාවය සඳහා ඔරොත්තු දීමේ හැකියාව අත්කර ගනිමින් සිටින බවට ප්‍රකාශ කර තිබේ.  එහෙත් මේ වනවිට මෙරට කුඩා තේ වතු හිමියන් සඳහා අමු තේ දළු කිලෝවකට ලැබුණු රුපියල් 300/- පමණ මිල රුපියල් 100/- දක්වා බිඳ වැටී ඇති අතර ඉන්ධන මිල විශාල වශයෙන් ඉහල දැමීම නිසා ධීවර කර්මාන්තය පවත්වාගෙන යා  නොහැකිව බිඳ වැටී තිබේ.  මෙම තත්වය තුළ එක්සත් ජාතීන්ගේ ආහාර හා කෘෂිකර්ම සංවිධානයේ මෙරට නියෝජිතයා දිනමිණ පුවත්පතට ලබා දී තිබූ සාකච්ඡාව 17 වැනි දා පළ කර තිබිණි. එම ලිපිය සම්පූර්ණයෙන් උපුටා ගෙන පහත පළ කෙරේ.  එක්සත් ජාතීන්ගේ ආහාර හා කෘෂිකර්ම සංවිධානය (FAO) රට තුළ කෘෂි ආහාර අංශයේ තිරසරභාවය සහ ඔරොත්තු දීමේ හැකියාව වර්ධනය කිරීම සඳහා කඩිනම් පියවර ගැනීමේ අවශ්‍යතාව අවධාරණය කරයි. එක්සත් ජාතීන්ගේ ආහාර හා කෘෂිකර්ම සංවිධානයේ ශ්‍රී ලංකා සහ මාලදිවයින නියෝජිත විමලේන්ද්‍ර ශරන් ශ්‍රී ලංකාවේ ආහාර සුරක්ෂිතතාවයෙහි වත්මන් තත්ත්වය පිළිබඳ දැක්වූ අදහස් මෙසේය. Q පසුගිය මාස කිහිපය තුළ ශ්‍රී ලංකාවේ භෝග සහ ආහාර සුරක්ෂිතතාව පිළිබඳ පරස්පර අදහස් උද්ගතව තිබුණු බව අප දුටුවා. රටේ මේ තත්ත්වය පිළිබඳව FAO සංවිධානයේ තක්සේරුව කුමක්ද? පි: මම ඒක මෙසේ පැහැදිලි කරන්නම්.- “මෙම අපහසු මඟ කෙළවර ආලෝකයක් පෙනෙන්නට තියෙනවා, ඒත් අපි තාම එළිය වෙතට ගමන් කරමින් ඉන්නවා.” 2022 මැයි මාසයේ, ශ්‍රී ලංකා රජයේ ආරාධනය මත, අප සංවිධානය ලෝක ආහාර වැඩසටහන (WFP) සමඟ එක්ව ශ්‍රී ලංකාවේ ප්‍රථම වරට භෝග සහ ආහාර සුරක්ෂිතතා තක්සේරු මෙහෙයුම සිදු කරා. සොයාගැනීම්වලින් අනාවරණය වූයේ අඛණ්ඩව කන්න දෙකක් අස්වැන්න දුර්වල වීම නිසා නිෂ්පාදනය 50% කින් පමණ පහත වැටුණු බව සහ විදේශ විනිමය සීමා කිරීම් හේතුවෙන් ආහාර ධාන්‍ය ආනයනය අඩු කිරීමට හේතු වී ඇති බව ය. පොහොර යෙදීම අවම කිරීම නිසා අස්වැන්න අඩු වීම හේතුවෙන් ප්‍රධාන ධාන්‍ය වර්ගය වන වී නිෂ්පාදනය 2022 දී 40% කින් පමණ අඩු වුණා. එක්සත් ජාතීන්ගේ පද්ධතිය සහ ප්‍රධාන සංවර්ධන හවුල්කරුවන් මඟින් ලද හදිසි ආධාර මඟින් සවි ගැන්වුණු රජයේ ඒකාබද්ධ ප්‍රයත්නයක ප්‍රතිඵලයක් ලෙස රට යථා තත්වයකට පැමිණ තිබෙනවා. FAO සංවිධානය, අප ප්‍රධාන හවුල්කරුවන් වන USAID යුරෝපා සංගමය සහ ජපානයේ මූල්‍ය අනුග්‍රහය ඇතිව, ශ්‍රී ලංකාවේ සියලුම වී ගොවීන් වෙත මාස නවයක කාලයක් තුළ අත්‍යවශ්‍ය පොහොර මෙට්‍රික් ටොන් 58,700කට අධික ප්‍රමාණයක් සාර්ථකව බෙදාහැරියා. අස්වැන්න දෙස බැලූ විට මෙම ක්‍රියාමාර්ගවල බලපෑම ඉතා ම පැහදිලිව පෙ‍ෙනනවා. 2023 යල කන්නයේ වැපිරීම හෙක්ටයාර 500,000 කට ආසන්න වූ අතර, එය 2023 ජුනි වන විට ඉලක්කගත හෙක්ටයාර 541,134 න් 92%ක්. මෙම සංඛ්‍යාලේඛන මත පදනම්ව බැලුවහොත්, අර්බුධ තත්ත්වය උද්ගත වීමට පෙර යල කන්නයේ සාමාන්‍ය නිෂ්පාදන මට්ටම වූ මෙට්‍රික් ටොන් මිලියන 2ක නිෂ්පාදනය ද පසු කරමින් මෙට්‍රික් ටොන් මිලියන 2.18ක වී නිෂ්පාදනයක් ලබාගත හැකි බවට දැනට පුරෝකථනය කළ හැකියි. මේ වර්ෂය වන විට ජනගහනයෙන් 17%ක්, නො එසේ නම් මිලියන 3.9ක් ජනතාවක් මධ්‍යස්ථ උග්‍ර ආහාර අනාරක්ෂිතතා තත්ත්වයට තවම මුහුණ පානවා. එය 2022 තත්ත්වය සමඟ සසඳන විට 40%කින් අඩු වීමක්. සමස්තයක් ලෙස බැලූ විට 2022 සාපේක්ෂව සියලු ම පළාත්වල ආහාර සුරක්ෂිතතාව වර්ධනය වී තිබෙනවා. මෙලෙස යථා තත්ත්වයට පත්වන අතර ම, නිෂ්පාදනයේ තිරසරභාවය සහ අනාගතයේ ඇති විය හැකි තත්ත්වයන්ට කෘෂිකාර්මික අංශයට ඔරොත්තු දිය හැකි බව තහවුරු කිරීම සඳහා කෘෂි ආහාර පද්ධතිය තුළ ඔරොත්තු දීමේ හැකියාව ගොඩනැංවීමේ කඩිනම් අවශ්‍යතාවක් පවතිනවා. Q ශ්‍රී ලංකාවේ උද්ගත වූ කෘෂිකාර්මික සහ ආර්ථික අර්බුධය වෙනුවෙන් FAO සංවිධානයේ දායකත්වය පිළිබඳව යමක් පැවසිය හැකි ද? පි: අපගේ හවුල්කරුවන්ගේ ද නොමසුරු සහයෝගය ඇතිව, FAO සංවිධානය, ශ්‍රී ලංකාවේ කෘෂිකර්මාන්තය සහ ධීවර ක්ෂේත්‍රවලට සහ ආර්ථික අර්බුදයෙන් පීඩාවට පත් වූ ජීවනෝපායන් සඳහා ආධාර කිරීම සඳහා පුළුල් ප්‍රවේශයක් ක්‍රියාත්මක කරනු ලැබුවා. මුදල් ආධාර සහ පොහොර වැනි අත්‍යවශ්‍ය යෙදවුම් මඟින් කුඩා ඉඩම් හිමියන්ට සහ සුළු පරිමාණ ධීවරයින්ට ජීවනෝපාය ආධාර සඳහා කඩිනමින් අවශ්‍ය ද්‍රව්‍ය ලබා දුන්නා. පෝෂ්‍යදායී නිෂ්පාදන සඳහා තිරසර ප්‍රවේශය වැඩි කිරීම සඳහා නාගරික ගෙවතු වගා සහාය ද අවදානමට ලක්ව තිබූ පවුල් වෙත ලබා දුන්නා. පසුගිය වසරක කාලය තුළ, අප සංවිධානය විසින් අවදානමට ලක්විය හැකි ගොවීන් සහ ධීවරයින්ට ආධාර වශයෙන් ඩොලර් මිලියන 55.68 වටිනා ආධාර ලබා දී තිබෙනවා. මෙලෙස මැදිහත් වීම් සිදු කිරීමට අපට සහාය වූයේ අපගේ ද්විපාර්ශ්වික සහ බහුපාර්ශ්වික හවුල්කරුවන් වන – ඇමරිකාව (USAID), ඔස්ට්‍රේලියාව (DFAT) එක්සත් ජනපදය (FCDO) සහ යුරෝපා සංගමය (DFAT) ජපානය, කැනඩාව, නවසීලන්තය, ස්වීඩනය විසින්. එමෙන් ම, වෙනත් පාර්ශ්ව ද පොහොර සහ ඍජු මුදල් ගනුදෙනු ඇතුළුව අවශ්‍ය කෘෂිකාර්මික යෙදවුම් සැපයීමට FAO හට උපකාර කර ඇත. කෙසේ වෙතත්, ඉදිරි වසර කිහිපය තුළ දේශීය කෘෂිකර්මාන්තයේ සහ ධීවර ක්ෂේත්‍රයේ ඔරොත්තු දීමේ හැකියාව සහ තිරසරභාවය වැඩි දියුණු කිරීම සඳහා බොහෝ වැඩකටයුතු සිදු කිරීමට ඉතිරිව ඇති අතර, ක්‍රියාශීලි සහ තිරසර කෘෂිකාර්මික අංශයක් සඳහා ඵලදායී සංක්‍රාන්ති සැලැස්මක් සැලසුම් කිරීමට FAO රජය සමඟ නිරන්තරයෙන් කටයුතු කරමින් සිටිනවා. Q ආහාර සුරක්ෂිතතාව ආරක්ෂා කිරීම සඳහා FAO විසින් ක්‍රියාත්මක කර ඇති වෙනත් ක්‍රියාමාර්ග මොනවාද? පි: ශ්‍රී ලංකාවේ කෘෂි ආහාර පද්ධතියේ දිගුකාලීන තිරසරභාවය සඳහා ඔරොත්තු දීමේ හැකියාව සහ වර්ධනය පෝෂණය කිරීම ඉතා වැදගත් වනවා. නියඟය සහ ගංවතුර වැනි දැඩි කාලගුණික සිදුවීම් ඇතුළුව දේශගුණික විපර්යාස සැලකිය යුතු අභියෝග මතු කරනවා. මෙම බලපෑම් අවම කිරීම සඳහා, දේශගුණික වෙනස්කම්වලට ඔරොත්තු දෙන කෘෂිකාර්මික භාවිතයන් සඳහා ආයෝජනය කිරීම අත්‍යවශ්‍ය යි. යුරෝපා සංගම‍ෙයහි සහාය ඇතිව, FAO සංවිධානය සම්පත් පරිහරණ කාර්යක්ෂමතාව සහ පාංශු සෞඛ්‍යය වැඩි දියුණු කිරීම සඳහා උපකාරී වන ඒකාබද්ධ ශාක පෝෂක කළමනාකරණ (IPNM) පද්ධතියක් සැකසීමට වී ගොවීන් 70,000කට අධික සංඛ්‍යාවක් සමඟ දැනටමත් කටයුතු කරමින් සිටිනවා. ආරක්ෂිත නොවන දේ ආහාර නොවන බව FAO හි අපි තරයේ විශ්වාස කරනවා. ජනතාවට සුරක්ෂිත ආහාර ලබාගැනීමට හැකි ලෙස කටයුතු කිරීම සඳහා රට තුළ මනා සම්බන්ධීකරණයකින් යුත් ආහාර සුරක්ෂිතතා පද්ධතියක් පිහිටුවීමට, යුරෝපීය සංගමයේ (EU) අරමුදලින් ක්‍රියාත්මක වන BESPA-FOOD (Best Standardized Practices for the Agri-Food Sector) (කෘෂි ආහාර අංශය සඳහා හොඳම ප්‍රමිතිගත පිළිවෙත්) ව්‍යාපෘතිය හරහා FAO සංවිධානය රජයට සහාය වේ. අපි සෞඛ්‍ය අමාත්‍යාංශය සමඟ එක්ව, විස්තීර්ණ වූ ගොවිපළේ සිට ආහාර මේසය දක්වා පවතින ආහාර දාම සහ පද්ධති තුළ සුරක්ෂිතතාව තහවුරු කිරීම වැනි ප්‍රවේශයක් අනුගමනය කර දැනට පවතින ආහාර සුරක්ෂිතතා රෙගුලාසි නැවත සැකසීමට කටයුතු කරමින් සිටිනවා. මෙම අඩුපාඩු සපුරාලීම සඳහා අපි ශ්‍රී ලංකාවේ පළමු ආහාර සුරක්ෂිතතා ප්‍රතිපත්තිය සකස් කරමින් සිටින අතර, ආහාර පනත ද යාවත්කාලීන කරමින් සිටිනවා. අපගේ අරමුණ වන්නේ සියලුම පාර්ශ්වකරුවන්ට සහ විශේෂයෙන් ම පාරිභෝගිකයින්ට ප්‍රතිලාභ සැලසෙන අයුරින් ආරක්ෂිත ආහාර පිළිවෙත් පිළිබඳ වඩාත් සම්බන්ධීකරණය වූ සහ ශක්තිමත් සංවාදයකට පහසුකම් සැලසීමයි. මෙම ව්‍යාපෘතිය UNIDO සමඟ එක්ව ක්‍රියාත්මක වේ. පරිසර අමාත්‍යාංශය සමඟ එක්ව, ශ්‍රී ලංකාවේ ගංගා ද්‍රෝණි තුනක ප්‍රජා සහ පරිසර පද්ධති සෞඛ්‍යය ශක්තිමත් කිරීම සඳහා තිරසර, පුනර්ජනනීය සහ ඔරොත්තු දීමේ හැකියාව ඇති, සහල් පදනම් කරගත් ආහාර පද්ධතියක් වෙනුවෙන් කටයුතු කිරීමට ඩොලර් මිලියන 5.33ක GEF අරමුදල් සහිත මූලාරම්භයක් අප විසින් සකස් කරවනවා. අප, ධීවර ක්ෂේත්‍රය තුළ, නෝර්වේ සහ කොරියානු ජනරජයේ සහය ඇතිව සහ ධීවර අමාත්‍යාංශය සමඟ සමීප සහයෝගයෙන් ශ්‍රී ලංකාවේ මත්ස්‍ය විනාශය සහ අපද්‍රව්‍ය අවම කිරීම සඳහා අවස්ථා සහ ක්‍රම සකස් කරමින් ඉස්සන් ජෛව ආරක්ෂණය සඳහා ජාතික අධීක්ෂණ වේදිකාවක් පිහිටුවීමට කටයුතු කරමින් සිටිනවා. මන්නාරමේ මුහුදු කැකිරි අභිජනනාගාරයේ ධාරිතාව ඉහළ නැංවීමේ සිත්ගන්නාසුලු ව්‍යාපෘතියක් ක්‍රියාත්මක වෙමින් පවතින අතර, අවශ්‍ය යටිතල පහසුකම් සහ විද්‍යාගාර උපකරණවලට අමතරව, ශ්‍රී ලංකාවේ ප්‍රථම වතාවට මුහුදු කැකිරි අභිජනනාගාරයක් සඳහා IVF හඳුන්වා දීමට ද FAO හි අප සහාය වනවා. මේ වගේ තවත් වැඩසටහන් රාශියක් අපට තිබෙනවා. මම ඔබේ පුවත්පත කියවන පාඨකයන්ට ආරාධනා කරනවා අපගේ ක්‍රියාකාරකම් පිළිබඳව යාවත්කාලීන වීමට අපගේ වෙබ් අඩවියට සහ සමාජ මාධ්‍ය ඔස්සේ අපව Follow කර පිවිසින ලෙසට.", "URL": "https://lankatruth.com/si/?p=150408", "Category": "ආර්ථික පුවත්", "Parent URL": null}