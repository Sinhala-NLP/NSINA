{"Source": "Lankatruth", "Timestamp": "November 22, 2019", "Headline": "අපරාධ රැසකට සම්බන්ධ විමර්ශන නවතී!", "News Content": "අපරාධ පරීක්ෂණ දෙපාර්තමේන්තුව මගින් සිදු කරන තීරණාත්මක විමර්ශන කිහිපයක්භාර ජ්‍යෙෂ්ඨ විමර්ශන නිලධාරීන්ට ස්ථාන මාරු ලබාදීමට තීරණය කර තිබේ. ආරක්ෂක අමාත්‍යාංශයේ නව ලේකම් කමල් ගුණරත්න විසින් මීට අදාළ උපදෙස් වැඩ බලන පොලිස්පති සී.ඩී වික්‍රමරත්න වෙත ලබාදී ඇත. එහෙත් අදාළ මාරුවීම් සේවා අවශ්‍යතාව මත සිදු කෙරෙන මාරුවීම් ලෙස සකස් කරන ලෙසත්, කිසිඳු ආකාරයකින් විමර්ශන සම්බන්ධ තොරතුරු පිටතට යාමට ඉඩක් නොතබන ලෙසත් ලේකම්වරයාගේ පාර්ශවයෙන් දැනුම් දී තිබේ. විශ්වාස කටයුතු ආරංචි මාර්ග සඳහන් කරන්නේ ලසන්ත වික්‍රමතුංග ඝාතන විමර්ශනය, ප්‍රගීත් එක්නැලිගොඩ අතුරුදහන් කිරීම ඇතුළු මාධ්‍යවේදීන් සහ මාධ්‍ය ආයතන සේවකයන් ඝාතනය, පැහැරගෙන යාම් සහ පහර දීම් සම්බන්ධ විමර්ශන සිදු කරන සහකාර පොලිස් අධිකාරී බී.එස් තිසේරා සහ පොලිස් පරීක්ෂක නිශාන්ත ද සිල්වා මෙසේ ස්ථාන මාරු කිරීමට සැලසුම් කර ඇති ලැයිස්තුවේ ඉහළින්ම සිටින බවයි. මහින්ද රාජපක්ෂ නීති විරෝධී අගමැති ධුරයට පත් දින 52ක කාලය තුළදීද නාවික කප්පම් සිද්ධියේ ප්‍රධාන සැකකරුවන්ට ආරක්ෂාව ලබා දුන් බවට චෝදනා එල්ල වී ඇති ඇති ආරක්ෂක මාණ්ඩලික ප්‍රධානී රවීන්ද්‍ර විජේගුණරත්නගේ අවශ්‍යතාව මත නිශාන්තද සිල්වා නම් නිලධාරියා හදිසියේ මාරු කෙරිණි. එහෙත් පොලිස් කොමිසමේ මැදිහත්වීමෙන් එම ස්ථාන මාරුව අවලංගු කෙරිණි. මේ අතර මේ වනවිටත් අපරාධ පරීක්ෂණ දෙපාර්තමේන්තුවේ අධ්‍යක්ෂ, ජ්‍යෙෂ්ඨ පොලිස් අධිකාරී ශානි අබේසේකර මහතා එම තනතුරින් ඉවත් කර ගාල්ල නියෝජ්‍ය පොලිස්පතිගේ පෞද්ගලික සහකාර ලෙස පත් කිරීමට ජාතික පොලිස් කොමිසන් සභාව ඊයේ (21) තීරණය කර තිබ අතර පුරප්පාඩු වන අපරාධ පරීක්ෂණ දෙපාර්තමේන්තුවේ අධ්‍යක්ෂ තනතුර සඳහා ජ්‍යෙෂ්ඨ පොලිස් අධිකාරී ඩබ්ලිව් තිලකරත්න මහතා පත් කිරීමටද තීරණය කර තිබේ. ජ්‍යෙෂ්ඨ පොලිස් අධිකාරී ඩබ්ලිව් තිලකරත්න මහතා මහිනද රාජපක්ෂ මහතා ජනාධිපතිව සිටි සමයේ ඔහුගේ ආරක්ෂාව භාරව සිටි පොලිස් අධිකාරීවරයෙකු බවද වාර්තා වේ. අසංක කරුණාර්තන – ලංකා ඉරිදා සංග්‍රහය මුල් පුවත ඇසුරෙනි.", "URL": "https://lankatruth.com/si/?p=86010", "Category": "පුවත්", "Parent URL": null}