{"Source": "Lankatruth", "Timestamp": "January 8, 2020", "Headline": "ලසන්ත ඝාතනය කර වසර 11යි – පරීක්ෂණ ඇනහිටියි – ඝාතකයින් තවමත් නිදැල්ලේ", "News Content": "සන්ඩේ ලීඩර් පුවත්පතේ ආරම්භක කර්තෘ ලසන්ත වික්‍රමතුංග මහතා ඝාතනය කර අදට (08) වසර 11කි. 2009 ජනවාරි 09 වනදා පෙරවරුවේ සිය මෝටර් රථයෙන් සිය කාර්යාලය බලා යමින් සිටි ඒ මහතාව රත්මලාන බේකරිය හංදිය අසළදී තියුණු අවියකින් ගෙලට සහ පපුවට ඇන ඝාතනය කර තිබිණි. මාධ්‍යවේදියකු ලෙස ආන්දෝලනාත්මක වංචා, දූෂණ ගණනාවක් අනාවරණය කර තිබුණු ඒ මහතාගේ ඝාතනය පිළිබඳව එවකට පැවති රාජපක්ෂ රජයට සෘජුවම චෝදනා එල්ල වූ අතර ඔවුන් ඒ සම්බන්ධයෙන් නිසි විමර්ශනයක් සිදු කළේ ද නැත. ලසන්ත ඝාතනයට යුක්තිය ඉටු කරන බව පවසමින්, ඔහුගේ ඝාතනයට වසර 6ක් පිරුණු දා බලයට පත්වූ යහපාලන රජයද සිය මැතිවරණ ව්‍යාපෘති වෙනුවෙන් ලසන්තගේ මෘත දේහය ගොඩගත්තා විනා සැබෑ ඝාතකයින්ට එරෙහිව නීතිය ක්‍රියාත්මක කරවීමට උත්සුක වූයේ ද නැත. විමර්ශනවලදී දුරකථන දත්ත විශ්ලේෂණ හරහා දැනට හෙළිවී ඇති පරිදි ලසන්ත ඝාතනය කළ ඝාතකයින්ද ක්‍රියාත්මක වී ඇත්තේ කුප්‍රකට මරදාන ට්‍රිපොලි යුධ හමුදා බුද්ධි ඒකකයේ සිටය. ඉන් ඉදිරියට යා නොහැකිව විමර්ශන හිරවී ඇති අතර වසර 11ක් ගතවී ඇතත් ලසන්තට යුක්තිය ඉටුවන පාටක් හෝ පෙනෙන්නට නැත. ලසන්ත ඝාතනය සම්බන්ධයෙන් විමර්ශනය සිදු කළ සහකාර පොලිස් අධිකාරී බී.එස්. තිසේරා මහතා වහාම ක්‍රියාත්මකවන පරිදි පොලිස් ක්ෂේත්‍ර බලකා මූලස්ථානයට මාරුකර යැවීමට 2019 නොවැම්බර් 30 වෙනිදා කටයුතු කර තිබිණි.", "URL": "https://lankatruth.com/si/?p=88453", "Category": "පුවත්", "Parent URL": null}