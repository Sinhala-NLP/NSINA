{"Source": "Lankatruth", "Timestamp": "January 22, 2019", "Headline": "තිස්සට එරෙහි නඩුවේ සාක්ෂි ලබාදීම ජනාධිපති සහ අගමැති පස්වැනි වරටත් මගහරියි", "News Content": "පසුගිය ජනාධිපතිවරණ සමයේ මෛත්‍රිපාල සිරිසේන මහතා සහ රනිල් වික්‍රමසිංහ මහතා අතර ගිවිසුමක් ඇතිබව සඳහන් කරමින් කූඨ ලියවිල්ලක් මාධ්‍ය වෙත ඉදිරිපත්කළ බවට, එක්සත් ජාතික පක්ෂ හිටපු මහලේකම් තිස්ස අත්තනායක මහතාට එල්ලවී ඇති චෝදනා සම්බන්ධ නඩුව අද(22) කොළඹ මහාධිකරණයේ විභාගයට ගත් අතර නඩුව ලබන 12 වැනිදා තෙක් කල්තැබීමට මහාධිකරණ විනිසුරු විකුම් කළුආරච්චි මහතා නියෝග කළේය. නඩුවට අදාල ප්‍රධාන සාක්ෂිකරුවන් වන ජනාධිපති මෛත්‍රිපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතාට අධිකරණයේ පෙනී සිටින ලෙස පස්වැනි වරටත් සිතාසි නිකුත්කර තිබුණද ඔවුන්ගෙන් කිසිවෙකුත් අධිකරණය හමුවේ පෙනී සිටියේ නැත. එහිදී තිස්ත අත්තනායක මහතා වෙනුවෙන් පෙනී සිටි ජනාධිපති නීතීඥ කාලිංග ඉන්ද්‍රතිස්ස මහතා ඉල්ලා සිටියේ පස්වැනි වරටත් සාක්ෂිකරුවන් අධිකරණය මගහැරීම හේතුවෙන් තම සේවාදායකයා අදාල චෝදනාවෙන් නිදහස් කරන ලෙසයි. විත්තිකරුට එරෙහිව ඉදිරිපත් කර ඇති චෝදනා තුන දණ්ඩ නීතී සංග‍්‍රහය යටතේ සහ සිවිල් හා දේශපාලනඥයින් අතර ජාත්‍යයන්තර සම්මුති පනත යටතේ දඬුවම් ලැබිය හැකි වරදක් සිදුකර ඇති බවද නඩු ගොනුවේ සඳහන් වේ. පැමිණිලි පාර්ශ්වය වෙනුවෙන් පෙනී සිටින නියෝජ්‍ය සොලිස්ටර් ජනරාල් දිලීප පීරිස් මහතා විශේෂ ත්‍රිපුද්ගල මහාධිකරණයේ විභාගවන නඩුවකට පෙනීසිටීමට අවශ්‍ය බවට සිදුකළ සිදුකළ ඉල්ලීම පිළිගත් විනිසුරුවරයා අදාල නඩුව ලබන පෙබරවාරි මස 12 වැනිදා දක්වා කල් තැබීය. විත්තිකාර තිස්ස අත්තනායක මහතා වෙනුවෙන් නීතීඥ නිරෝෂන් සිරිවර්ධන සහ නීතීඥ චමින්ද අතුකෝරල මහත්වරුන් සමඟ ජනාධිපති නීතීඥ කාලිංග ඉන්ද්‍රතිස්ස මහතා පෙනී සිටියේය.", "URL": "https://lankatruth.com/si/?p=66809", "Category": "පුවත්", "Parent URL": null}