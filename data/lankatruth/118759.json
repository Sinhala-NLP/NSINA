{"Source": "Lankatruth", "Timestamp": "June 30, 2021", "Headline": "ජුනි මාසයේ කොරෝනා මරණ සීග‍්‍ර ලෙස ඉහළට… හේතු සොයන්න විශේෂඥ වෛද්‍ය කමිටුවකුත් පත්කරයි…", "News Content": "ජුනි මාසයේදී කොරෝනා මරණ සීග‍්‍රයෙන් ඉහළ ගිය බවත් ඒ සම්බන්ධයෙන් සෙවීම සදහා විශේෂඥ වෛද්‍ය කමිටුවක් පත් කර ඇති බවත් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන පවසයි. බ්‍රිතාන්‍ය ඇල්ෆා කොවිඩ් ප‍්‍රභේදය මෙරටින් හමුවීමද ගෙවුණු මාසයේ කොවිඩ් මරණ වැඩිවීමට එක් හේතුවක් වන බව ඔහු සදහන් කරයි. රජය මෙතෙක් නිවේදනය කළ කොරෝනා මරණ අතරින් ඉකුත් ජුනි මාසයේදී පමණක් 1,500 දෙනකුට අධික පිරිසක් මියගොස් ඇතැයි කොවිඩ් – 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කරයි. අප්‍රේල් මාසයේදී කොවිඩ් මරණ 110ක් වාර්තා වූ අතර මැයි මාසයේදී එම ගණන 806ක් ගෙස වැඩි වූ බවද එම මධ්‍යස්ථානය පෙන්වා දෙයි. ඒ අනුව ඉකුත් මාස තුන සසදා බැලීමේදී ජුනි මාසයේ පමණක් කොවිඩ් මරණ සීග‍්‍රයෙන් ඉහළ යාම සම්බන්ධයෙන් වන සුවිශේෂී හේතු සෙවීම සඳහා මෙම විශේෂඥ කමිටුව පත්කර ඇති බව සෞඛ්‍ය අධ්‍යක්ෂ ජනරාල්වරයා ප‍්‍රකාශ කරයි. මේ වනවිට මෙරට තුළ වඩාත් වේගයෙන් පැතිරෙන ඩෙල්ටා කොවිඩ් ප‍්‍රභේදයද ආසාදිත වූවන් වාර්තා වී ඇති බවත් ඉදිරියේදී ජනතාව වැඩි ආරක්ෂිත ක‍්‍රමවේද අනුගමනය කළ යුතුව ඇති බවත් සෞඛ්‍ය අධ්‍යක්ෂ ජනරාල්වරයා අවධාරණය කරයි.", "URL": "https://lankatruth.com/si/?p=118759", "Category": "කොවිඩ් -19 (කොරෝනා ) පුවත්", "Parent URL": null}