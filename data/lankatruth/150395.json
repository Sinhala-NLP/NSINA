{"Source": "Lankatruth", "Timestamp": "August 17, 2023", "Headline": "රනිල් පොහොට්ටු හවුල නිලධාරීන් පැන්නීම දිගටම සිදු කරයි", "News Content": "ගෝඨාභය පාලනයේ කෙටි කාලයක් තුළ ක්‍රියා කළ ලෙසම රනිල් පොහොට්ටු හවුල් ආණ්ඩුව පිහිටුවීමෙන් පසුව රාජ්‍ය ආයතනවලට ඔවුන් විසින් ම පත් කළ නිලධාරීන් සහ  ව්‍යාපෘති සඳහා පත්කළ ප්‍රධානීන් තනතුරුවලින් ඉවත් කිරීම දිගටම සිදු කර ගෙන යන බව පැහැදිලි වී තිබේ.  සෞඛ්‍ය අමාත්‍යංශයේ සිදුකරමින් පවතින මහා පරිමාණ වංචා හා දූෂණවලට අනුග්‍රහය නොදක්වන ආයතන ප්‍රධානීන්ට ඉල්ලා අස්වන ලෙස ජනාධිපති හෝ ඇමති කෙහෙළිය රඹුක්වැල්ල ඍජුවම බලපෑම් කරන බව මේ වනවිට හෙළි වෙමින් තිබේ.  එම අමාත්‍යංශයේ ඖෂධ ජාවාරම ප්‍රමුඛ ජාවාරම් සිදු කිරීම මත හට ගෙන තිබෙන අභ්‍යන්තර අර්බුද හේතුවෙන් රාජ්‍ය ඖෂධ නීතිගත සංස්ථාවේ සභාපතිවරයා හදිසියේ ඉල්ලා අස්වීමෙන් තහවුරු වී තිබේ.  මෙයට පෙර වර්තමාන රජයම හඳුන්වා දුන් “අස්වැසුම” සුබ සාධන ව්‍යාපෘතිය සඳහා පත්කර සිටි සභාපති බී. විජේරත්න හදිසියේ ඉල්ලා අස්විය. එයින් දින දෙකක් යාමටත් පෙර ඖෂධ සංස්ථාවේ සභාපතිවරයා ඉල්ලා අස්වී තිබේ. ගෝඨාභය රාජපක්ෂ පාලන සමයේදී ද මේ ආකාරයෙන් ම නිලධාරීන් හදිසියේ ඉල්ලා අස්වීම් රැසක් වාර්තා විය.", "URL": "https://lankatruth.com/si/?p=150395", "Category": "පුවත්", "Parent URL": null}