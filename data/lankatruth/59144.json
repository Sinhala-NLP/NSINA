{"Source": "Lankatruth", "Timestamp": "September 11, 2018", "Headline": "වීරවංස ගෝලයෝ තාමත් රජ ගේම්වල !", "News Content": "පසුගිය මහින්ද රාජපක්ෂ පාලන සමයේ නිවාස ඇමතිව සිටි විමල් වීරවංසගේ ලේකම්වරයකු බව කියන බුද්ධික විමලසිරි නම් තැනැත්තා ලුණුගම්වෙහෙර ප‍්‍රදේශයේ මූල්‍ය වංචාවක් සිදුකර ඇති අතර ඔහු මේ වනවිට එම ප්‍රදේශයෙන් අතුරුදහන් වී ඇතැයි වාර්තා වේ. මෙම පුද්ගලයා ලුණුගම්වෙහෙර ප‍්‍රදේශයේ ඇඟලුම් කර්මාන්ත ශාලාවක් පවත්වාගෙන යමින් සිට මාස දෙකක සේවක වැටුප් සහ ගොඩනැඟිලි කුළියද නොගෙවා මෙසේ පලා ගොස් ඇත. කොළඹ ප‍්‍රදේශයේ සිටින ඔහු එම කර්මාන්ත ශාලාව ආරම්භ කර ඇත්තේ, 2017 ජුනි මස 10 වැනිදා වර්තමාන ආණ්ඩුව යටතේ ය. පසුගිය පළාත් පාලන මැතිවරණයේ දී මහින්ද පිලෙන් ලුණුගම්වෙහෙර ප‍්‍රාදේශීය සභාවට ඉදිරිපත් වූ රංජිත් අමරසූරිය නම් පුද්ගලයාට විශාල වශයෙන් මුදල් ලබා දී ප‍්‍රචාරක කටයුතුද කර දී ඔහුට ඡන්දය ලබා දෙන ලෙස සේවක සේවිකාවන්ට බල කර ඇත. මෙම සේවක සේවිකාවන්ට මසකට රුපියල් දාහත්දහසක (රු. 17,000) වැටුපක් සහ දුෂ්කර දීමනා ගෙවමින් තිබිණි. එහි හතළිස් දෙනකු පමණ රැකියාව කර ඇති අතර මොහු ඔවුන්ට මාස දෙකක වැටුප් නොගෙවා පලා ගොස් ඇත. සේවකයින්ට පමණක් ලක්ෂ 150ක පමණ මුදලක් මොහු වංචා කර තිබේ. ලුණුගම්වෙහෙර රණවරනාව ප‍්‍රදේශයේ ‘මිස්ටර් පීස්’ යන නමින් ඇඟලුම් කම්හල පවත්වාගෙන ගොස් වැටුප් නොගෙවා වසා දැමීම ගැන මේ වනවිට එම සේවකයින් පොලිසියට පැමිණිල්ලක්ද කර ඇත.", "URL": "https://lankatruth.com/si/?p=59144", "Category": "පුවත්", "Parent URL": null}