{"Source": "Lankatruth", "Timestamp": "September 29, 2020", "Headline": "විස්සේ අයිතිකාරයා ගෝඨාභය වුණාට ඇත්ත අයිතිකරු, එක්සත් ජනපද අධිරාජ්‍යවාදයයි", "News Content": "“20 ඉස්සරහින් ඉන්න අයිතිකාරයා ගෝඨාභය රාජපක්‍ෂ මහත්තයා. පිටිපස්සෙන් ඉන්න ප‍්‍රබලම අයිතිකාරයා එක්සත් ජනපද අධිරාජ්‍යවාදීන්. කාට හැංගුවත්, මේක අපට හංගන්න බැහැ. විසිවැනි සංශෝධනයෙන් ජනතාවට මොකක්වත් හම්බ වෙන්නේ නැහැ. පාර්ලිමේන්තුවට මොකක්වත් හම්බ වෙන්නෙත් නැහැ. පාර්ලිමේන්තුවත්, ඇමති මණ්ඩලයත් රූකඩ කරනවා. අගමැතිවටත් කිසිම දෙයක් ඉතුරු කරන්නේ නැහැ. බැලූබැල්මට විස්ස ගෝඨාභය රාජපක්‍ෂ මහත්තයාට. එයාට විස්සක් මොකටද? එයාගේ හාම්පුතා වන ඇමරිකන් අධිරාජ්‍යවාදීන්ට.” යැයි ජනතා විමුක්ති පෙරමුණේ ප‍්‍රධාන ලේකම් ටිල්වින් සිල්වා මහතා පවසයි. ඒ මහතා මෙ බව පැවසූවේ පසුගිය 24 වනදා කොළඹඳී පැවති ජනතා විමුක්ති පෙරමුණ සංවිධානය කළ “20 කාගෙද? කාටද?” ප‍්‍රසිද්ධ සම්මන්ත‍්‍රණය අමතමිණි. එහිදී හිටපු පාර්ලිමේන්තු වෛද්‍ය නලින්ද ජයතිස්ස මහතා සහ ජාතික ජන බලවේගයේ පාර්ලිමේන්තු මන්ත්‍රිනී හරිනී අමරසූරිය මෙනවියද අදහදස් දැක්වූ අතර එහිදී වැඩිදුරටත් අදහස් දැක්වූ ටිල්වින් සිල්වා මහතා… “ජේ.ආර්.ගේ ඒකාධිපති අවතාරය අයින් කරනවා වෙනුවට ගෝඨාභය රාජපක්‍ෂලා, මහින්ද රාජපක්‍ෂලා ඒ අවතාරය වැළඳ ගනිමින් ඉන්නේ. ඒ අය වැළඳගත්තාට අපට කමක් නැහැ. නමුත්, ඒ අවතාරය වැහුණාම ජනතාවට මර්දනය ගේනවා. ඒ නිසයි, විශේෂයෙන්ම ඡන්දය දුන්නු හැටනව ලක්‍ෂයටත් එක්කයි ප‍්‍රතිවිපාක එන්නේ. විස්සේ අනතුර පිළිබඳව හරියටම වටහාගෙන ගැඹුරු සංවාදයක් ආරම්භ කරගන්න හැමෝටම බල කෙරිලා තියෙනවා. ලෝකයේ කොහේවත් නැති ඒකාධිපති ජනාධිපති කෙනෙකු ගේන 1978 ව්‍යවස්ථාව ගෙනාවට පස්සේ එය ආපස්සට හරවන්න දායක වුණු සංශෝධන දෙකක් හැර ඉතිරි සංශෝධන සියල්ලම පාර්ලිමේන්තුව දුර්වල කරමින්, ඒකාධිපතිත්වය තහවුරු කරන සංශෝධන විතරයි ගෙනාවේ. චන්ද්‍රිකා මැතිනිය දුර්වල වෙච්ච වෙලාවේ 17වැනි සංශෝධනය ගෙනැවිත් යම් ප‍්‍රමාණයකට ප‍්‍රජාතන්ත‍්‍රවාදය ශක්තිමත් කරන පැත්තට ගියා. මහින්ද රාජපක්‍ෂ මහත්තයලා 18වැනි සංශෝධනය ගෙනැවිත් ආපහු ඒකාධිපතිත්වය පැත්තට ගියා. නැවත, 19 සංශෝධනය ගෙනැල්ලා කිසියම් ප‍්‍රමාණයකින් ප‍්‍රජාතන්ත‍්‍රවාදී ලක්‍ෂණ ඇතුළත් කළා. 19 සංශෝධනයෙන් සියල්ල විසැඳෙන්නේ නැහැ. ප‍්‍රජාතන්ත‍්‍රවාදය කියන වචනය හැම හොරාම, හැම තක්කඩියාම කියනවා. ඒ ගොල්ලෝ ප‍්‍රජාතන්ත‍්‍රවාදයේ මූලධර්මය අමතක කරලා. සංවරණය හා තුලනය කියන්නේ, ඒ මූලධර්මයයි. දැන් කරන්න යන්නේ ව්‍යවස්ථාදායකය, විධායකය, අධිකරණය කියන සියලු බලතල තනි මිනිහකු අතට ගන්න එක. මෙහෙම කරන්න හේතුව මොකක් ද? බැලූබැල්මට තිබෙන එක හේතුවක් බලය පිළිබඳ තිබෙන තණ්හාව. සියලු බලතල තියාගෙන කාටවත් වග නොකියන රජෙක් වගේ රට පාලනය කරන්න ගෝඨාභය මහත්තයා හීන දකිනවා. ඒක දක්‍ෂකමක් නොවෙයි, දුර්වලකමක්. සියලු ආයතන උපයෝගී කරගනිමින්, ප‍්‍රජාතන්ත‍්‍රවාදී විදියට කවුරුත් එකතු කරගත්ත ක‍්‍රමයක් ක්‍රියාත්මක කිරීමයි, දක්‍ෂකම. දහනව වැනි සංශෝධනයෙන් ජනාධිපතිවරයාට තිබුණු බලතල ටිකක් අගමැතිවරයාටත්, තව ටිකක් ස්වාධීන කොමිෂන් සභාවලටත්, තව ටිකක් අධිකරණයටත් දුන්නා. දැන් මේ විස්සෙන් කරන්න යන්නේ මොකක් ද? මහින්ද රාජපක්‍ෂ මහත්තයා ළඟ තියෙන පොඩි බලයටත් ගෝඨාභය රාජපක්‍ෂ මහත්තයා කැමැති නැහැ. කලින් නම්, පක්‍ෂ දෙකක දෙන්නෙක් දෙපැත්තේ හිටපු නිසා ගැටලු ඇති වුණු බව කීවා. නමුත්, බලය සම්බන්ධ ප‍්‍රශ්නයේ දී අපේ රටේ ඉතිහාසයේ ලියැවිලා තියෙන්නේ, තාත්තා මරලා පුතා රජ වුණු, අයියා මරලා මල්ලි රජ වුණු, රජතුමා මරලා බිසව රජ වුණු, රජා මරලා දොරටුපාලයා රජ වුණු ඉතිහාසයක්. ඒ නිසා අයියා අක්‍රිය කරලා බලතල ටික මල්ලිට ගන්නයි, මේ සංශෝධනය ගෙනැවිත් තියෙන්නේ. වෙන අයත් එක්ක බලය බෙදා ගන්නේ කොහොමද? මේ හැම දේටම වැඩිය අධිරාජ්‍යවාදී න්‍යාය පත‍්‍රය මේක ඇතුළේ තියෙනවා. ගෝඨාභය රාජපක්‍ෂ මහත්තයා ඡන්ද කාලයේ කියපුවා එකක්වත් කරන්න වෙන්නේ නැහැ. ජන්ද කාලයේ දී දේශප්‍රේමය පිළිබඳව, රට පිළිබඳව, ජාතික දේපළ පිළිබඳව කියපු එකක්වත් කරන්න වෙන්නේ නැහැ. එම්.සී.සී ගිවිසුම අත්සන් කරන්න වෙනවා. අපේ ඉඩම් ටික, වතුර ටික විකුණන්න වෙනවා. අධිරාජ්‍යවාදී න්‍යාය පත‍්‍රය කියන්නේ මේකට. ඒ න්‍යාය පත‍්‍රය ක්‍රියාත්මක කරන්න නම්, ජේආර්ට වාගේ තනි බලයක් තියෙන්න ඕනෑ. බලකෑදරකමටත් වඩා අධිරාජ්‍යවාදී න්‍යාය පත‍්‍රයට අනුව නව ලිබරල්වාදය කරපින්නාගෙන යනකොට සමාජයෙන් එන විරෝධය යට කරන්න තමයි විසිවැනි සංශෝධනය ගෙනාවේ. මැතිවරණ කාලයේ ගෝඨාභය රාජපක්‍ෂ මහත්තයාගේ ප‍්‍රතිරූපය ගොඩනඟපු සමහර භික්‍ෂුන් වහන්සේලා, විද්වතුන් යැයි කියා ගන්නා උදවිය, සිවිල් සමාජය යැයි කියා ගන්නා අය, සමහර ජනමාධ්‍ය අපට පෙන්නුවේ ඇමෙරිකාවේ ඉඳලා ආපු නවීන සමාජයක් ගොඩනඟන, දුරදකින සරල කෙනෙක් හැටියට. හොඳින් සැලැසුම් කරලා වැඩ කරන කෙනෙක් හැටියට. නමුත් දැන් තියෙන්නේ, බාල වර්ගයේ රංගනයක් විතරයි. ජනාධිපතිකම වෙනුවට ග‍්‍රාමසේවක වගේ වෙලා. විස්ස ගේන කොටත් ඒ බැරිකම අපට පේනවා. 20 කෙටුම්පත මුද්‍රණයට යවලා තියෙන්නේ, අගෝස්තු 28 වැනිදා. නිකුත් කළේ සැප්තැම්බර් දෙවැනිදා. සැප්තැම්බර් පළමුවැනිදා නීතිපති උපදෙස් ගන්න යැව්වා. සැප්තැම්බර් දෙවැනිදා හදිසි යෝජනාවක් විදියට ඇමති මණ්ඩලයට ඉදිරිපත් කරලා එවෙලේම සම්මත කරගත්තා. අලි සබ්‍රි මහත්තයා ඇමති මණ්ඩලයට කියවපු එක කාටත් තේරුණාද දන්නෙත් නැහැ. ඒත් අත ඉස්සුවා. හැබැයි, එළියට දැම්මාට පස්සේ ගෝඨාභය රාජපක්‍ෂ මහත්තයලා බලයට පත් කරන්න දරදිය ඇද්ද අයටත් ආත්මය බේරාගන්න විරෝධය පළ කරන්න සිදුවුණා. බෙංගමුවේ නාලක හාමුදුරුවෝ, මැඬිල්ලේ පඤ්ඤාලෝක හාමුදුරුවෝ වාගේම විරවංශලා, ගම්මන්පිලලා විස්සට අත උස්සලා ඇවිත්, එළියෙදි අලුත් එකක් ගේනවා කිව්වා. නාට්‍යයේ ඊළඟ කොටස හැටියට අගමැති මහින්ද කමිටුවක් පත්කළා. ඒ කමිටුවේ ජී.එල් පීරිස්, අලි සබ්‍රි, උදය ගම්මන්පිල, විමල් වීරවංශ වාගේ කැබිනට් ඇමතිවරු පවා හිටියා. රාජ්‍ය සහ නියෝජ්‍ය ඇමතිවරුත් හිටියා. විස්සේ අඩුපාඩු හොයන්න තිබුණේ, කැබිනට් මණ්ඩලයට ඉදිරිපත් කරන්න කලින්. සම්මත කරපු අයම අඩුපාඩු හොයන කමිටුවෙත් වාඩි වුණා. කමිටු වාර්තාව අනුව අලුත් විස්සක් ගේනවා කිව්වා. නමුත්, ඒ එකක්වත් වුණේ නැහැ. අයිතිකාරයොත් නැති වුණා. 20 ඉස්සරහින් ඉන්න අයිතිකාරයා ගෝඨාභය රාජපක්‍ෂ මහත්තයා. පිටිපස්සෙන් ඉන්න ප‍්‍රබලම අයිතිකාරයා එක්සත් ජනපද අධිරාජ්‍යවාදීන්. කාට හැංගුවත්, මේක අපට හංගන්න බැහැ. විසිවැනි සංශෝධනයෙන් ජනතාවට මොකක්වත් හම්බ වෙන්නේ නැහැ. පාර්ලිමේන්තුවට මොකක්වත් හම්බ වෙන්නෙත් නැහැ. පාර්ලිමේන්තුවත්, ඇමති මණ්ඩලයත් රූකඩ කරනවා. අගමැතිටවත් කිසිම දෙයක් ඉතුරු කරන්නේ නැහැ. බැලූබැල්මට විස්ස ගෝඨාභය රාජපක්‍ෂ මහත්තයාට. එයාට විස්සක් මොකටද? එයාගේ හාම්පුතා වන ඇමරිකන් අධිරාජ්‍යවාදීන්ට. ආණ්ඩු පක්‍ෂයේ ඉන්න අයට, ආණ්ඩුව බලයට ගේන්න වැඩකළ අයට මේකට විරෝධය පළ කරන්න බැහැ. ආණ්ඩුවේ ඉඳගෙන තමන්ගේ ආත්මය බේරා ගන්න ජනමාධ්‍යවලට කියන කතන්දර මිසක් විස්සට විරුද්ධව ඇතුළේ කතා කරන්න බැහැ. ඒ අයගේ කෙඳිරිගෑම්වලට ජනතාව නොමඟ යා යුතු නැහැ. විස්ස පාර්ලිමේන්තුවේ නැත් නම්, එළියේ පරද්දන්න ඕනැ. ආණ්ඩුක‍්‍රම ව්‍යවස්ථාවේ සංශෝධනය මෙහෙම නම්, ගේනවා කියන නව ව්‍යවස්ථාව කොහොම වෙයිද? මේ ගොල්ලෝ සංශෝධන ගෙනාවත්, අලුතින් ගෙනාවත් ජනතාවාදී කිසිවක් ගේන්නේ නැහැ. අර්බුදයට ගිය ධනපති ක‍්‍රමයේ පාලකයන්ට ජනතාවාදී ව්‍යවස්ථා හදන්න බැහැ. සියලු ආගම් අදහන ජනතාවගේ, සියලු ජාතිකත්වයන්ගේ වාගේම ස්ත්‍රී, පුරුෂ භේදයක් නොමැතිව සියලු දෙනාගේ අයිතිවාසිකම් තහවුරු වෙන ඇත්ත ව්‍යවස්ථාවක් හදන්න ඕනෑ. ව්‍යවස්ථාවක් හදන්නේ, ඒ මොහොතේ පවතින සමාජ-ආර්ථික ක‍්‍රමය රකින්න. නමුත්, ජනතාවාදී සමාජ-ආර්ථික ක‍්‍රමයක් බිහි කරමින්, එය තහවුරු කරන ඇත්ත ව්‍යවස්ථාවක් වෙනුවෙන් ජනතාව පෙළගැහෙන් ඕනැ. විසිවැනි සංශෝධනය සම්බන්ධයෙන් තිබෙන සංවාදය නව ලිබරල්වාදී සමාජ-ආර්ථික ක‍්‍රමය පරාජය කිරීමේ දිශාවට ගන්න ඕනෑ. ජනතාවට සාධාරණය ඉටු කරන සමාජ-ආර්ථික ක‍්‍රමයක් නිර්මාණය කිරීමයි, අපේ වගකීම. ජනතාවට වග කියන්නේ නැති, මහජන ආයතනවලට වග කියන්නේ නැති, නීතියට වග කියන්නේ නැති තමන්ගේ හාම්පුතාට වග කියන සුපිරි බලයක් ගොඩනඟන්න මේ සංශෝධනය ගේන්නේ. සර්පයා සර්පයාමයි. මේ පවතින ධනේශ්වර ආයතනවලටවත් වග කියන්න මේ අය සූදානම් නැහැ. ඒකාධිපතිවාදයට වඩා ධනේශ්වර ප‍්‍රජාතන්ත‍්‍රවාදය හොඳයි. නමුත් ධනේශ්වර ප‍්‍රජාතන්ත‍්‍රවාදය රාජාණ්ඩුවලට සාපේක්‍ෂව හොඳ වුණාට සූරාකෑම සහ කොල්ලකෑම කරගෙන යන බව අපි තේරුම් ගන්න ඕනෑ. මේ පාලකයෝ පෙන්නුම් කරන්නේ, ධනේශ්වර ප‍්‍රජාතන්ත‍්‍රවාදය පවා අහෝසි කර ම්ලේච්ඡත්වයේ ලක්‍ෂණ කරා ආපසු යන බවයි. තමන්ගේ පාලකයන් තෝරා පත්කර ගන්න මහජනතාවට ලැබුණු අවස්ථාව යොදාගෙන ධනේශ්වර ක‍්‍රමයේ අර්බුදයකදී ලබා දී තිබූ ප‍්‍රජාතන්ත‍්‍රවාදය පවා අකුළා දමමින්, රාජාණ්ඩු ක‍්‍රමයක් නව අර්ථයකින් ස්ථාපනය කරන්න උත්සාහ කරනවා. ගෝඨාභය රාජපක්‍ෂලා කියපු නවීනත්වය මේකද? ගෙනැවිත් තිබෙන විසිවැනි සංශෝධනයේ මූලික කරුණුවලින් මේ බව පැහැදිලියි. 20 සංශෝධනයට අනුව ස්වාධීන කොමිෂන් සභා නාමිකව තිබෙනවා, නමුත් බලරහිත කරලා. 19ට අනුව ජනාධිපතිවරයාට හිතුවක්කාර ලෙස පත් කිරීම් කරන්න බැහැ. කොමිෂන් සභාවලට නිරීක්‍ෂණ ඉදිරිපත් කරන්න විතරයි පුළුවන්. 20 සම්මත වුනොත් කොමිෂන් සභාව මොකක් කීවත් ජනාධිපතිගේ කැමැත්ත අනුව පත් කරනවා. ශ්‍රේෂ්ඨාධිකරණයේ අගවිනිසුරුතුමා ඇතුළු පත් කිරීම් සම්බන්ධව සියලු ආයතනවල බලය ජනාධිපතිවරයා අතේ තියෙන්නේ. එහෙම අධිකරණයකින් ස්වාධීනත්වය බලාපොරොත්තු වෙන්න පුළුවන් ද? ජනාධිපති කැමැති කෙනෙක් පත් කරන නිසා ඒ තනතුරුවලට යන්න කැමැත්තෙන් ඉන්න අය ජනාධිපතිගේ කැමැත්ත දිනාගන්න වැඩ කරනවා. ඒ වාගේම ජනාධිපති ධුරය දරන කාලයේ කරන ලද වරදකට හෝ වගකිම් පැහැර හැරීමකට අදාළ නඩු පවරන්න බැහැ. මේ වගන්තියක් ඇතුළත් කළේ ඇයි? ඔහු බලාපොරොත්තු වෙනවා වැරැදි කරන්න. හාම්පුතුන් වෙනුවෙන් මේ ක‍්‍රමය පවත්වාගෙන යන්න අපරාධ කරන්නත් ජනාධිපතිවරයාට සිදු වෙනවා. ඒ වැරැදිවලට දඬුවම් විඳීමෙන් වැළැකීමට දැන්මම ගාඩ් එකක් දාගන්න උත්සාහ කරනවා. මෙය අපරාධකරුවන්ට ලයිෂන් දීමක්. විශේෂයෙන්ම විගණන කොමිසම තිබුණත්, එය දුර්වල කරනවා. අගමැති කාර්යාලයත්, ජනාධිපති කාර්යාලයත් විගණනය කරන්න බැහැ. මිහින් ලංකා, රක්නා ලංකා, ගුවන්තොටුපළ සහ ගුවන්සේවා සමාගම වැනි පහුගිය කාලයේ වැඩිපුරම හොරකම් වෙච්ච සමාගම් ඇතුළු රාජ්‍ය සමාගම් 150ක් පමණ විගණනයෙන් ඉවත් කරනවා. ඒ වගේම අවුරුද්දකට පස්සේ පාර්ලිමේන්තුව විසුරුවා හැරීමේ බලය ජනාධිපතිවරයාට ගෙන මන්ත්‍රීවරුන්ගේ බෙල්ල හිර කරලා. ජේආර් ජයවර්ධන බලයට ආ ගමන්ම පක්‍ෂයේ සියලු මන්ත්‍රීවරුන්ගෙන් දින රහිත ඉල්ලා අස්වීමේ ලිපි අරගෙන මේ වැඩේ වෙන විදියකට කළා. ඡන්දදායකයා තම නියෝජිතයන් පත්කර යවන්නේ අවුරුදු පහකට. නමුත් ජනතාවගේ පරමාධිපත්‍යයත් ජනාධිපති අතට අරගෙන. අධිකරණයේ ස්වාධීනත්වයට අත තැබීම වාගේම පාර්ලිමේන්තුව රූකඩයක් බවට පත් කිරීමත් මේ මඟින් සිදු කෙරෙනවා. ඡන්දය දීපු හැටනව ලක්‍ෂයක් ජනතාවට වෙන්නේ මොකක්ද? ද්විත්ව පුරවැසිභාවය තියාගෙන අපේ රටේ පාර්ලිමේන්තුවට එන්නේ මොකටද? මෙහේ ප‍්‍රශ්නයක් වුණොත් එහෙට පනින්න. බලය අරගෙන මෙහෙන් හොරකම් කරලා එහෙට ගිහින් දාන්න. ඒ නිසා ද්විත්ව පුරවැසියන් සම්බන්ධ ප‍්‍රශ්නය ඉතා බරපතළයි. මේක පුද්ගලයෙක් දිහා බලලා තීරණය කරන එකක් නොවෙයි. වෙන රටක කෙනකුට සල්ලිදීලා මෙහෙ පුරවැසිභාවය ගන්න පුළුවන්. ඒ අයට පාර්ලිමේන්තුවට ඇවිල්ලා, ඇමතිවරු, අගමැති දක්වා යන්න පුළුවන්. ජනාධිපති වෙන්නත් පුළුවන්. මේ නිසා විසිවැනි සංශෝධනයේ බරපතළ තත්වයන් රැසක් තිබෙනවා. ජනතාව ඒ ගැන ගැඹුරින් තේරුම් ගන්න ඕනෑ. මෛත්‍රීපාල සිරිසේන මහත්තයා ජනාධිපති වුණේ, දහනවය ගේන්න නොවෙයි. විධායක ජනාධිපතික‍්‍රමය අහෝසි කරන්න. විධායක ජනාධිපති ක‍්‍රමය අහෝසි කිරිමේ සටනේ පෙරමුණේම හිටියේ ජනතා විමුක්ති පෙරමුණේ අපි. අදත් ඉන්නවා. හෙටත් ඉන්නවා. විධායක ජනාධිපති ධුරය අහෝසි කරන්න විධිවිධාන සලසා ගන්නා තුරු ජනාධිපතිවරයාගේ බලතල සීමා කරන්න දහනව වැනි සංහෝධනය ගෙනාවා. විධායක ජනාධිපති ක‍්‍රමය අහෝසි කිරීම ඒ වෙලාවේම කර ගන්න බැරි නිසා දහනව වැනි සංශෝධනයට අපි සහයෝගය දැක්වූවා. දහනවය කියන්නේ, සංක‍්‍රමණීය සංශෝධනයක්. ඒකේ අඩුපාඩුකම් අපි හදපුවා නොවෙයි. ජනාධිපති මෛත‍්‍රීපාල, අගමැති රනිල් වාගේම දිනේෂ් ගුණවර්ධනලා එකතු වෙලා 19 සංශෝධනය අංගවිකල එකක් කළා. ඒ නිසා දහනවයේ අඩුපාඩුකම් නිසා විස්ස ගේනවා නොවෙයි. විසිවැනි සංශෝධනය ගේනවා නම්, ගේන්න තිබුණේ, විධායක ජනාධිපති ක‍්‍රමය අහෝසි කිරීමේ යෝජනාවයි. ජනතා විමුක්ති පෙරමුණේ අපි ඒ වෙනුවෙන් කෙටුම්පතක් පාර්ලිමේන්තුවට ඉදිරිපත් කළා. ඒක තමයි, ඇත්ත විස්ස. ඒක පැත්තකට දාලා, දැන් ගේන විස්ස දහනවයේ අඩුපාඩු හදන්න ගේන එකක් කියලා පටළවා ගන්න එපා. දියවන්නාවේ ගේට්ටුවෙන් ඇතුළු වෙන කොට හෘදයසාක්‍ෂිය ගලවපු අය අත් උස්සන්න බලාගෙන ඉන්න විස්ස විනාශකාරී එකක්. හාම්පුතා අණ දුන්නාම අත උස්සන එකක්. ජනතාව වෙනුවෙන් හිතන මතන, ඒ අය වෙනුවෙන් පාර්ලිමේන්තුවේ සටන් කරන නියෝජිතයන් පැත්තක තියලා, අම්බලන්ගොඩ රූකඩ වාගේ කට්ටිය ගෝඨාභය රාජපක්‍ෂ මහත්තයා දාගෙන ඉන්නේ. අපි හරියටම තේරුම් ගන් ඕනෑ මේ තුළ තියෙන්නේ, ගෝඨාභය රාජපක්‍ෂ මහත්තයාලාගේ සරල ආශාවන් විතරක් නොවෙයි, අධිරාජ්‍යවාදී ව්‍යාපෘතියත් ගැටගහලා තියෙන බව. ඒ ව්‍යාපෘතිය කරගෙන යාමට ඕනෑ කරන බලය ගොඩනඟා ගැනීමයි මේ කරන්නේ. විවෘත ආර්ථිකය කියපු, ගෝලීයකරණය කියපු නව ලිබරල්වාදී ක‍්‍රමය ඇතුළේ සියල්ල විකිණීමට තියෙන්නේ. සියල්ල විකුණන කොට තමයි, අධිරාජ්‍යවාදීන්ට අපේ සම්පත් කොල්ලකන්න හැකි වෙන්නේ. මේක පටන් ගත්තේ ජේ.ආර් වුණාට ඔහුට ඒක ඉවර කර ගන්න බැරි වුණා. ගෝඨාභය රාජපක්‍ෂ මහත්තයා ඇවිත් ඉන්නේ, ඒ බැරි වුණු දෙවැනි ඉනිම ගහන්න. අධිරාජ්‍යවාදීන්ට ඕනෑ අපේ රටේ ඉඩම් වෙළෙඳ භාණ්ඩයක් කරගන්න. ඉඩම්වල අයිතිය නිරවුල් කරන්න කියලා එම්.සී.සි. ගිවිසුමේ ඩොලර් මිලියන 480න් සියයට තිහක් වෙන් කරන්නේ ඒ නිසයි. ඒ ඔප්පු හිමි ජනතාවට එන ආර්ථික දුෂ්කරතාවල දී පහසුවෙන් විකුණා දමන්න. අද ලෝකයේ තෙල්වලටත් වඩා බරපතළම ප‍්‍රශ්නය පානීය ජලයයි. අපේ වැව්, ජලාශ, භූගත ජල සම්පත අත්පත් කර ගන්නත් තිබෙන බාධා මැඬගන්න විසිවැනි සංශෝධනය යොදා ගන්නවා. නව ලිබරල්වාදය ඇතුළේ අධිරාජ්‍යවාදීන්ට අපේ රට තුළ සම්පත් කොල්ලකන්න ලොකු ඉඩක් හැදෙනවා. ඒ වාගේම ශ‍්‍රම සූරාකෑමට බාධාවක් වී තිබෙන කම්කරු නීති වෙනස් කරන්නත්, අධ්‍යාපනය වෙළෙඳ භාණ්ඩයක් කරන්නත් තනි බලයකින් මෙහෙයවන යකඩ හස්තයක් ගොඩනඟන්නයි, ගෝඨාභය රාජපක්‍ෂ මහත්තයා මේ සංශෝධනය ගෙනැවිත් තිබෙන්නේ. ව්‍යවස්ථානුකූල ආඥාදායකයෙක් ගොඩනඟන්න යන්නේ අධිරාජ්‍යවාදීන්ගේ අවශ්‍යතාවන් ඉෂ්ට කරන්නයි. මේ ආඥාදායකයා තමන්ට බලය දීපු ජනතාවම තළාපෙළා තමන්ගේ හාම්පුතුන්ගේ අවශ්‍යතා ඉටුකරන්න සූදානමින් ඉන්නේ. ජේ.ආර්. ජයවර්ධන මහත්තයා 1977 බලයට ආවේම නව ලිබරල්වාදීන්ගේ අරමුණු ස්ථාපිත කිරීමට. ලංකාව සිංගප්පූරුවක් කරනවා කීවේ ඒකට. කම්කරු නීති වෙනස් කළේ, අධ්‍යාපන ධවල පත්‍රිකාව ගෙනාවේ, මන්ත්‍රීවරුන්ගේ ඉල්ලා අස්වීම් ලිපි ලබා ගත්තේ මේ ක්‍රියාවලිය ගෙන යන්න. අධ්‍යාපන ධවල පත්‍රිකාවට විරුද්ධව ශිෂ්‍ය ව්‍යාපාරය ගෙන ගිය දැවැන්ත විරෝධය හමුවේ අකුළා ගත්තා. වෘත්තීය සමිති ව්‍යාපාරය මර්දනය කර සේවක සභා හදන්න වරායෙන් පටන් ගත්තා. අසූවේ ජූලි වර්ජනයේ දී ලක්‍ෂයකට වැඩිය වර්ජකයන් එළියට දැම්මා. විවිධාකාරයේ මර්දනයන් වැඩ කරන ජනතාව මත මුදාහැරියා. නිල හමුදාවලට අමතරව ජේ.ආර්.ගේ තග් සංස්ථාවත් පාවිච්චි කළා. තමන්ගේ පක්‍ෂයේ අය පවා මෙල්ල කර ගන්න ප්‍රෝඩාකාරී ජනමත විචාරණය ගෙනාවා. 1983දී අපේ පක්‍ෂය ඇතුළු වාමාංශික පක්‍ෂ තහනම් කළා. නව ලිබරල්වාදයට විරුද්ධව සටන් කරන පක්‍ෂ මර්දනය කරන්න මුලපිරුවේ එහෙම. 1987 ජේ.ආර්. ජයවර්ධන මහත්තයා ඉන්දු-ලංකා ගිවිසුම අත්සන් කළේ කාගෙන් අහලා ද? අගමැති, ඇමති මණ්ඩලයවත් දන්නේ නැහැ. ඒ ගිවිසුම අත්සන් කරලා, ඉන්දියානු හමුදාව අපේ රටට ගෙනාවා. ඉන්දු-ලංකා ගිවිසුමට එරෙහිව දැවැන්ත සිවිල් යුද්ධයක් රට තුළ නිර්මාණය වුණා. අපිත් ඒකේ කොටස්කාරයෝ වෙලා හිටියා. ශ්‍රී ලංකා නිදහස් පක්‍ෂයත් ඒ සටනේ එදා හිටියා. ජේ.ආර්. මේ විදියේ මර්දනයන් දියත් කරලාත්, අපේ රටේ වාමාංශික ව්‍යාපාරයේ තිබුණු චින්තනයේ බරපතළකම නිසා ජේආර්ට මේ වැඩේ ඉවර කරගන්න බැරි වුණා. ජේආර්ගේ බෑනා, රනිල් මහත්තයා ‘රිගේනිං ශ්‍රී ලංකා’ – ‘යළි පුබුදමු ශ්‍රී ලංකා’ මගින් මේ වැඩේම කරන්න උත්සාහ කළා. අපේ රටේ ඉඩම් ටික, වැව් ටික විකුණන්න සැලැසුම් කළා. අපි සටන් කරලා ඒවා පරාද කළා. එදා ඒවාට විරුද්ධයි වාගේ හිටපු ශ්‍රී ලංකා නිදහස් පක්‍ෂයේ වර්තමාන කණ්ඩායමේ මහින්ද රාජපක්‍ෂ ප‍්‍රමුඛ අය ගෝඨාභය රාජපක්‍ෂ මහත්තයාගේ මූලිකත්වයෙන් ඒ වැඩේම කරන්න යනවා. අධිරාජ්‍යවාදීන්ට ජේ.ආර්.ගෙන් රනිල් වික‍්‍රමසිංහගෙන් කර ගන්න බැරි වුණු වැඩේ දැන් තමන්ගේ රටේ පුරවැසියෙක් වෙලා හිටපු ගෝඨාභය රාජපක්‍ෂ ලවා කරගන්න උත්සාහ කරනවා. අධිරාජ්‍යවාදයේ අරමුණු වෙනුවෙන් මේ රටේ සමාජ ව්‍යාපාර, මහජන ව්‍යාපාර යටපත් කරගනිමින් යන බලයක් ගොඩනඟා ගන්න මේ උත්සාහ කරන්නේ. ඒ කාලයේ ජයවර්ධන මහත්තයාට කිව්වේ, යැංකි ඩිකී කියලා. එයා එතරම්ම එක්සත් ජනපදයට කිට්ටුයි. දැනුත් ගෝඨාභය රාජපක්‍ෂ මහත්තයා ඇමෙරිකානු පුරවැසියෙක් වෙලා හිටියා වාගේම දරු පවුලේ අය තාමත් ඇමෙරිකානු පුරවැසියෝ. බැසිල් රාජපක්‍ෂ මහත්තයා ඇමෙරිකාවේ පුරවැසිකම අයින් කරගන්නේ නැහැ කියලා කීවා. මේ රට හදන්න යනවා නම්, රටට ඒ තරම්ම ආදරේ නම් ඇමෙරිකාවේ පුරවැසිකම තියාගෙන ඉන්නේ මොකට ද? එදා යැංකි ඩිකීගේ තැනට අද ගෝඨාභය පත් වෙලා ඉන්නවා. ජේ.ආර්.ට තිබුණේ, නව ලිබරල්වාදයේ ආරම්භක කාලය. ගෝඨාභයට සිදුවෙලා තිබෙන්නේ, ඒකේ අවසාන කාලය නියෝජනය කරන්න. ඒ නිසා ජේ.ආර්. කළ හපන්කම් ටිකවත් ගෝඨාභය මහත්තයාට කරන්න වෙන්නේ නැහැ. අනික් පැත්තෙන් ජේ.ආර්. තමන්ගේ ව්‍යාපෘතිය ඉදිරියට ගෙනයන්න හැකියාව තිබුණු දක්‍ෂයො ටිකක් වටේට තියා ගත්තා. ඇතුලත් මුදලිලා, ගාමිණී දිසානායකලා වගේ දක්‍ෂයෝ අද නැහැ. වටේට ඉන්නේ රජවාසල කවටයෝ වාගේ. ඒ ගොල්ලෝ එක්කලා මේ වැඩේ කරගන්න බැහැ. තනියෙමයි ඒ වැඩේ කරන්න වෙලා තියෙන්නේ. එහෙම කරන්න ගියාම එයත් කවටයා වෙනවා. ඉඩම් නඩු බේරන්නත් ආයතනවලට යන්නේ ඒ නිසා. ජනාධිපතිවරයෙක් ග‍්‍රාමසේවක මහත්තයෙක් කරන වැඩ කරන්න යන්නේ මොකටද? හැමෝම ඉන්නේ මේ කුණු කාණුවෙන් තමන්ට දෝතක් ගන්න. ඒ නිසා ගෝඨාභය රාජපක්‍ෂ මහත්තයා ජේ.ආර්.ට අඳින්න හැදුවාට අඳින්න බැහැ. අඳින්න පුළුවන්, කවටයාට, විකටයාට විතරයි. පහුගිය අවුරුදු දහය දොළහ තුළ මේ රටේ තිබුණු වමට බර චින්තනය විනාශ කළා. අන්ත ජාතිවාදී නරුම චින්තනයක් හදලා තියෙනවා. ඒක ඒ ගොල්ලන්ට තාවකාලිකව වාසියි. ඒක හැමදාම තියාගන්න බැහැ. මිනිස්සුන්ට ඇත්තට මුහුණදෙන්න සිදු වෙනවා. තාවකාලික මායාවලින්, රැවටිලිවලින්, ප‍්‍රතිරූපවලින් රවටන්න බැරි දවසක් එනවාමයි. එදාට ඒ ජනතාව ඔය ප‍්‍රතිරූප බිඳදාගෙන ගෝඨාභය රාජපක්‍ෂ මහත්තයාලට විරුද්ධව රොදබඳිනවා කියන විශ්වාසය අපට තිබෙනවා. අධිරාජ්‍යවාදීන්ගේ ව්‍යාපෘතිය ලංකාව තුළ ක්‍රියාත්මක කිරීමට දුර්වල, බෙලහීන ධනවාදය පවත්වාගෙන යාම සඳහා කරන උත්සාහයක් මේ තියෙන්නේ. අපේ රට ණය කන්දරාවක ගිලිලා. හාල් ගේන්නත් දැන් ණය ගන්නවා. නිෂ්පාදනයක් නැති, ණය මත යැපෙන රටක් හදලා තියෙන්නේ. දැවැන්ත සමාජ-ආර්ථික අර්බුදයක් තියෙනවා. ඒකෙන් ගොඩ එන්න බැහැ. තව තවත් ණය ගැනීමයි, අධිරාජ්‍යවාදීන්ට යටවීමයි හිලව්වට අපේ රටේ වටිනා සම්පත් පාවාදීමයි විතරයි මේ අයට තියෙන උත්තරය. ඊට එරෙහිව අනිවාර්යයෙන්ම ජනතාවගේ විරෝධයක් එල්ල වෙනවා. ඒ ජනතා ප‍්‍රතිචාරය මර්දනය කරලා, අධිරාජ්‍යවාදී අරමුණු ඉටු කරන්න අවශ්‍ය කරන බලය ගොඩනඟන්නයි මේ උත්සාහ කරන්නේ. ඒ නිසා අධිරාජ්‍යවාදීන්ගේ මේ ව්‍යාපෘතිය පරද්දන්න එක්සත් ජාතික පක්‍ෂයටවත්, සජිත් ප්‍රේමදාස මහත්තයාටවත් බැහැ. සමහරු හිතාගෙන ඉන්නවා, ප‍්‍රජාතන්ත‍්‍රවාදය දිනාගන්න ඔක්කොම එකතුවෙලා වැඩ කරන්න ඕනෑ කියලා. එහෙම කාලයක් තිබුණා. ඒ වෙනුවෙන් කට්ටිය එකතුත් වුණා. ඒ එකතු වුණු කට්ටිය තමයි, ගෝඨාභය මහත්තයාට එන්න පාර කැපුවේ. ඒ නිසා මේ සටන කරන්න වෙන්නේ නව ලිබරල්වාදය ගෙනාපු පිරිසගේම තවත් කොටසක් වෙච්ච කිසි කෙනකුට නොවෙයි. මතුපිටින් අල්ලාගෙන ඊළඟ බල ව්‍යාපෘතියට මේ ප‍්‍රශ්නය පාවිච්චි කරන්න උත්සාහ කරන තක්කඩි කණ්ඩායම් එක්ක මේ ප‍්‍රශ්නය විසඳන්න බැහැ. අවංකව මේ රට වෙනස් කරන්න කැමැති, ඒ වෙනුවෙන් අවංකවම සමාජ වෙනසක් කිරීමට අධිෂ්ඨානයෙන් වැඩකරන, මේ රටේ මහජනතාව බලගන්වන්න අවංකව කැපවෙන, මේ රටේ ප‍්‍රජාතන්ත‍්‍රවාදය අවංකව බලගන්වන්න දිගුකාලීනව කැපවෙන්න ලෑස්ති පිරිසක් එකතු කරගන්න ඕනෑ. ගොවි සංවිධාන, වෘත්තීය සමිති, කාන්තා සංවිධාන, ශිෂ්‍ය සංවිධාන වගේ බහුජන සංවිධාන ගොඩක් මේ රටේ තිබෙනවා. ජනාධිපතිකම ගන්නත්, මහ ඡන්දය දිනා ගන්නත් කලින් කියපු කතා සහ දැන් කරන ක‍්‍රියා අතර දෙබිඩි රංගනයක්. එම්.සී.සී. එකට විරුද්ධව කෑගහපු කට්ටිය දැන් නිහඬව ඉන්නේ. ආර්ථිකය ගැන කතා කරපු කට්ටිය දැන් නිහඬව ඉන්නේ. දෙබිඩිකම දැන් තව දුරටත් කරන්න බැහැ. ජනතාවට ඇත්ත පේන්න පටන්ගෙන. විස්ස විසින් කරලා තියෙන්නේ, ඇත්තටම ඒ අය කවුද කියන එක ජනතාවට පේන්නපු එක. ඒ ගොල්ලෝ ගැන විශ්වාසය තියපු හැටනව ලක්‍ෂයක් පිරිසට ඇත්ත තත්වය මෙතරම් ඉක්මනින් පෙන්නපු එක ගැන ගෝඨාභය රාජපක්‍ෂ මහත්තයාට ස්තුතිවන්ත වෙන්න ඕනෑ. මේ රටේ ජනතාවගෙන් හැටනව ලක්‍ෂයට අයිති පිරිසට අපි පැහැදිලි කරන්නේ, වෙනස් වෙන්න කල්පනා කරන්න කියලයි. ඔවුන්ගේ ඡන්දයෙන් ඇවිත්, ගෙනැවිත් තියෙන විසිවැනි සංශෝධනය කියන්නේ, මේ රට අධිරාජ්‍යවාදීන්ගේ වහල් කඳවුරක් බවට පත්කරන්න අවස්ථාව සලසා දෙන එකක්. ඒක බරපතළයි. ඒ නිසා පරද්දන්න ඕනෑ. පරද්දන්න වෙන්නේ, විසිවැනි සංශෝධනය ගැටගහලා තියෙන ඒකාධිපති ව්‍යවස්ථාවත් එක්ක. ඒ ව්‍යවස්ථාව හදලා තියෙන්නේ, පවතින සමාජ-ආර්ථික දේහය මත. ඒ දේහය කියන්නේ, නව ලිබරල්වාදී සමාජ-ආර්ථික දේහයක්. ඒක පරද්දන්න අපි කතා කරමු. ඉගෙන ගනිමු. සංවාද කරමු. බලවේග ඒකරාශී කරමු. විස්ස පරද්දන්න විතරක් නොවෙයි, විසිවැනි සංශෝධනය ගේන්න බලකරන මේ තක්කඩි සමාජ, ආර්ථික, දේශපාලන සංස්කෘතිය පරද්දන්නත් එක්ක. හොරකම එකම දහම කරගත්, බලය ලබාගැනීම එකම දහම කරගත් ක‍්‍රමය වෙනුවට පොදුජනතාවගේ අයිතිවාසිකම් රැකෙන ආර්ථිකයක්, සමාජයක්, සංස්කෘතියක් නිර්මාණය වෙන සමාජ ක‍්‍රමයකට අපි පය තියන්න ඕනෑ. පවතින සමාජ, ආර්ථික අර්බුදයේ ප‍්‍රකාශනය නිවැරදිව තේරුම්ගෙන වඩාත් සාධාරණ, ශිෂ්ටවත් සමාජයක් සඳහා අපි ඉස්සරහට යන්න ඕනෑ. එවැනි සමාජයක් වෙනුවෙන් බලවේග එකතු කරන්න ඕනෑ. ඒ සඳහා වූ සටනේ ජනතා විමුක්ති පෙරමුණ ඉන්නවා. අපට ලැබෙන ඡන්ද සංඛ්‍යාවෙන් අපට ලැබෙන වැඩවල ප‍්‍රමාණය අපි තීරණය කරන්නේ නැහැ. මේ රටේ පීඩාවට පත් වුණු ජනතාවට අපි හැමදාමත් ආදරෙයි. අපේ රටට අපි හැමදාමත් ආදරෙයි. මේ රටත්, ජනතාවත් ඒකාධිපතිත්වයෙන් මුදා ගන්න, වඩා යහපත් සමාජයක් සඳහා පෙළගැහෙන්න කියලා ආරාධනා කරනවා. දැනුම්වත් ජනතාවක් එක් වී ඒකාධිපතිත්වය පරදා ලබාගන්නා ජයග‍්‍රහණය දක්වා නොනැවැතී පෙරට යමු.” විස්සට විරුද්ධ වීම පමණක් නියම ප‍්‍රජාතන්ත‍්‍රවාදය දිනා ගැනීමට ප‍්‍රමාණවත් නැහැජාතික ජන බලවේගයේ පාර්ලිමේන්තු මන්ත්‍රිනී, ආචාර්ය හරිනි අමරසූරිය මෙනවිය මේ දවස්වල ප‍්‍රජාතන්ත‍්‍රවාදය ගැන සාකච්ඡුා, සම්මන්ත‍්‍රණය පාර්ලිමේන්තුව ඇතුළෙත්, පිටත් සංවාදගත වන මොහොතක විසිවැනි ආණ්ඩුක‍්‍රම ව්‍යවස්ථා සංශෝධනයේ අඩංගු තාක්‍ෂණික කරුණුවලට වඩා මතවාදීව මේක තේරුම් ගන්නේ කොහොමද කියන සාකච්ඡාවට වාමාංශික සංවිධාන විදියට අපි මැදිහත් විය යුතු ආකාරය ගැන මතවාදී අදහස් කීපයක් සාකච්ඡා කරන්න මම බලාපොරොත්තු වෙනවා. විසිවැනි සංශෝධනයේ ඇතුළත් වගන්ති පිළිබඳ කරුණු ගැන ඕනෑ තරම් සාකච්ඡා වෙනවා. නමුත්, වාමාංශික ව්‍යාපාරයක් විදියට අපි මේක දිහා බලන්නේ වෙනස් විදියකට. මේ ගැන කතා කරන කොට අපිට ඉතිහාසය ගැනත් බලන්න වෙනවා. 1978 හඳුන්වා දුන් මේ ව්‍යවස්ථාව විසි වතාවක් මේ වෙන කොට සංශෝධනය වෙලා තියෙනවා. මේ තරම් සංශෝධන අඩංගු ව්‍යවස්ථාවක් මොකටද කියන එකත් ප‍්‍රශ්නයක්. අපි කාලයක් තිස්සේ කියන්නේ, සංශෝධන වෙනුවට බරපතළ අර්බුද තිබෙන මේ ව්‍යවස්ථාව වෙනුවට අලුත් ව්‍යවස්ථාවක් අවශ්‍ය බවයි. ආණ්ඩුවත් කියන්නේ, විස්ස තාවකාලිකව ගෙනැවිත් අලුත් ව්‍යවස්ථාවක් ගේන බවයි. එහෙම නම්, තාවකාලික සංශෝධනයක් මොකටද අවශ්‍ය කියලා අහන්න වෙනවා. ජේ.ආර්. ජයවර්ධන ජනාධිපතිතුමා 1978 මේ ව්‍යවස්ථාව අපට ඉදිරිපත් කරන්නේ මොන අරමුණකින්ද? මේ ව්‍යවස්ථාව ගෙන ඒමේ ප‍්‍රධාන අරමුණ අලුත් ආර්ථික මොඩ්ල් එකක් රටට හඳුන්වා දීම සඳහා ඒ මොඩ්ල් එක ක්‍රියාත්මක කිරීමට අවශ්‍ය ව්‍යවස්ථාවක් ගේන එක තමයි ප‍්‍රධාන අරමුණ. 1978 ව්‍යවස්ථාව ගැන සාකච්ඡාව එනකොටම එයට ප‍්‍රතිවිරුද්ධව විශාල මතවාදයක් ගොඩනැඟුණා. විවිධ සමාජ කණ්ඩායම්, දේශපාලන ව්‍යාපාර විරෝධය පළකළා. ව්‍යවස්ථාව ගෙනාවේ ඒ විරෝධතා මර්දනය කරමින්. ඒක බොහෝ දෙනකුට අමතකයි. ඒකාධිපති, මර්දන ස්වරූපයෙන් ගිය ඒකාධිපති මර්දන ක‍්‍රමයත් මේ ව්‍යවස්ථාව ආපු දවසේ ඉඳන් පාවිච්චි කළා. මිනිසුන්ගේ අයිතිවාසිකම් සහ දේශපාලනිකව සංවිධානයවීම ඇතුළුව සක‍්‍රීයවීමට තිබූ අවකාශය මර්දනය කරන්න ව්‍යවස්ථාව පාවිච්චි කළා. ගෙවී ගිය කාලය තුළ අපිට පැහැදිලි වන එක කාරණයක් නම්, කිසිම දේශපාලන නායකයකුට මේ ව්‍යවස්ථාව වෙනස් කරන්න ඇත්ත වුවමනාවක් තිබුණේ නැහැ. යම්තාක් දුරකට ඒ මර්දනකාරී ලක්‍ෂණ අවම කරන්න හැකි වුණේ, ආණ්ඩු බලය දුර්වලවූ මොහොතවල පමණයි. ඒ අනුව 17වැනි සංශෝධනය සහ 19වැනි සංශෝධනය කියන දෙකම ආවේ බලයේ සිටි ආණ්ඩු දුර්වල වූ මොහොතක. ඒ වාගේම සන්ධානගත වූ දේශපාලන තත්වයක් තුළ. ජනතාවාදී පැත්තට හරවා ගත්ත අවස්ථා තියෙන්නේ, මේ දෙක විතරයි. පාර්ලිමේන්තුවේ තුනෙන් දෙකේ බලය තියෙන මොහොතක ව්‍යවස්ථාව සංශෝධනය කිරීමේ තාර්කික පදනම විය යුත්තේ, ප‍්‍රජාතන්ත‍්‍රවාදී ලක්‍ෂණ පුළුල් කරන්න මිසක් හකුළා ගන්න නෙවෙයි. මෙච්චර බලයක් තියෙන රජයක් මේ ව්‍යවස්ථා සංශෝධනය ගෙන එන්නේ ඉතිරිවී තිබෙන ප‍්‍රජාතන්ත‍්‍රවාදී අවකාශයත් ආපසු හරවා 1978ටත් එහා ගිය ඒකාධිපති ස්වරූපයක් දරන්නයි. මේ මොහොතේ අපි ඉන්න සමාජ-ආර්ථික ක‍්‍රමය තුළ නව ලිබරල් ධනවාදී ආර්ථික ක‍්‍රමයේ අර්බුදය තියුණුවී තිබෙන කාලයේ මේ නායකයන්ගෙන් ප‍්‍රජාතන්ත‍්‍රවාදය කිසිසේත්ම බලාපොරොත්තු වෙන්න බැහැ. මේ සිස්ටම් එක පවත්වාගෙන යාමට නම්, අදේශපාලනික, තමන්ගේ අවශ්‍යතාවලට සංවිධානය නොවූ ජනතාවක් ඒ ගොල්ලන්ට අවශ්‍යයි. ප‍්‍රජාතන්ත‍්‍රවාදී අයිතීන් රැකගන්න සංවිධානය වූ ජනතාවක් එක්ක ඒ ගොල්ලන්ගේ ගමන යන්න බැහැ. වාම ව්‍යාපාරයක් හැටියට අපි කොහොමද මේක දිහා බලන්නේ? සමාජවාදය තුළ පවා අපිට ඉබේම ප‍්‍රජාතන්ත‍්‍රවාදය ලැබෙන්නේ නැහැ. ප‍්‍රජාතන්ත‍්‍රවාදය වෙනුවෙන් අපි සංවිධානය විය යුත්තේ කොහොමද කියන එකත් නිර්වචනය කර ගැනීම අවශ්‍යයි. සාර්ථක වාම දේශපාලන ව්‍යාපාරයක මූලිකවම විය යුත්තේ, ජනතාවට තියෙන ප‍්‍රජාතන්ත‍්‍රවාදී අවකාශයන් හැකි තරම් පුළුල් කිරීම. ඒ සඳහා ව්‍යුහයන් ශක්තිමත් කිරීම. තමන් පිළිබඳව තීරණ ගැනීමට ජනතාවට තිබෙන අවස්ථා පුළුල් කිරීම. වාම දේශපාලනය කියන්නේ, ජනතාව මත විශ්වාසය තබා කි‍්‍රයාත්මක වන දේශපාලන ව්‍යාපාරයක්. ජනතාව සූරාකෑම කරන දේශපාලන ව්‍යාපාරයක් කරන්නේ ජනතාව තර්ජනයක් හැටියට දැකීමයි. සූරාකෑම සහ කොල්ලකෑම සිදු කරන්නේ මේ ස්ථාවරයේ ඉඳලයි. ඒ වාගේම ප‍්‍රජාතන්ත‍්‍රවාදය ශක්තිමත් කිරීමෙන් විවිධත්වය ආරක්‍ෂා කර ගන්නත් පුළුවන්. ලිබරල් ප‍්‍රජාතන්ත‍්‍රවාදීන් මෙය අර්ථකථනය කරන්නේ, බහුතර කැමැත්ත කියලයි. ඒ කියන බහුතරය හරිද, වැරැදිද, ඔවුන් සාධාරණය වෙනුවෙන් පෙනී ඉන්නවාද, අසාධාරණය වෙනුවෙන් පෙනී ඉන්නවාද කියන දේවල් අදාළ නැහැ. බහුතරය කැමැති නම්, ඒ බලය තියෙන කෙනා සියලු දෙනාම වෙනුවෙන් තීරණ ගන්නවා. නමුත්, ප‍්‍රජාතන්ත‍්‍රවාදය ගැන ඊට වඩා පුළුල් විදියට බලන්න ඕනෑ. සමාජයක් තුළ කොහොමද විවිධ ජන කොටස් සම්බන්ධ කරගෙන තීරණ ගන්නේ කියලා සංවාද සහ සාකච්ඡා හරහා සම්මුතීන්වලට එන්න පුළුවන් ක‍්‍රමවේදය සොයා ගැනීම ප‍්‍රජාතන්ත‍්‍රවාදය කියලා ගන්න පුළුවන්. ඒ හැර නිකම්ම නිකම් බහුතරයේ කැමැත්ත හැටියට විතරක් නොවෙයි. ජනතාවාදී පැත්තෙන් ප‍්‍රජාතන්ත‍්‍රවාදය පුළුල් කරන්න අවස්ථාව ලැබෙන්නේ මේ විදියටයි. කොල්ලකෑම හා සූරාකෑම පවතින ආර්ථික ක‍්‍රමවේදයක් තුළ අදාළ ක්‍රියාවලිය ඔවුන්ට වැදගත් නැහැ. ඔවුන්ට අවශ්‍ය වෙන්නේ ප‍්‍රතිඵලය පමණයි. කොල්ලකෑම, සූරාකෑම සහ මර්දනය කිරීම ඔවුන්ට අවශ්‍ය වෙන්නේ ඒ නිසයි. ඔවුන්ගේ ඉලක්ක ජය ගන්නයි. ඔවුන්ගේ මේ ක්‍රියාවලියට ප‍්‍රජාතන්ත‍්‍රවාදය බාධාවක් විදියට සලකලා එය මෙල්ල කර ගන්නේ කොහොමද කියලා සියලූ උපක‍්‍රම යොදනවා. උදාහරණයක් විදියට යම් ව්‍යාපෘතියකට පරිසරවේදීන් විරුද්ධ වෙනවා නම්, ඉතාමත්ම ඉක්මනින් ඔවුන් ත‍්‍රස්තවාදීන් හැටියට නම් කරනවා. වෘත්තීය අයිතිවාසිකම් වෙනුවෙන් සංවිධානය වෙලා ක්‍රියා කරනවා නම්, කඩාකප්පල්කාරීන් හැටියට හඳුන්වලා වෘත්තීය සමිති මර්දනය කරනවා. ශිෂ්‍ය ව්‍යාපාරය හැටියට අධ්‍යාපනය වෙනුවෙන් ශිෂ්‍ය අයිතිවාසිකම් වෙනුවෙන් සංවිධානය වෙනවා නම්, බදු මුදල් නාස්ති කරන වැඩක් නැති පිරිසක් හැටියට නම් කර මර්දනය කරනවා. ස්ත්‍රී අයිතිවාසිකම් රැකගන්න සංවිධානය වුණොත්, පවුල් කඩාකප්පල් කරන සංස්කෘතිය විනාශ කරන අය හැටියට ලේබල් ගහනවා. අභියෝග භාර ගන්නවා වෙනුවට විවිධ ලේබල් ගහලා, මර්දනය දියත් කරනවා. ප‍්‍රජාතන්ත‍්‍රවාදය ආරක්‍ෂා කර පුළුල් කරන්න නම්, ජනතාව සංවිධානය වීම ශක්තියක් ලෙස දකින, දේශපාලන සවිඥානික ජනතාව ආශීර්වාදයක් ලෙස දකින දේශපාලන ව්‍යාපාරවලට විතරයි ප‍්‍රජාතන්ත‍්‍රවාදය ඇත්තටම ආරක්‍ෂා කරන්න පුළුවන්. මෙතෙක් කල් අපව පාලනය කළේ ජනතාව මත විශ්වාසය තැබූ පාලකයන් නොවෙයි. තමන්ගේ බල ව්‍යාපෘතිය සඳහා පාවිච්චි කරන්න පුළුවන් ඉත්තන් හැටියට ජනතාව යොදා ගත්තා. බලයට ආ පසු ජනතාව අදාළ වෙන්නේම නැහැ. ඒ ගොල්ලන්ට මෙහෙයවා ගන්න බැරි නම්, කිසිසේත්ම ජනතාව අදාළ වෙන්නේ නැහැ. මිනිස්සුන්ට, පරිසරයට, මේ මුළු ලෝකයට ආදරයක් තියෙන මිනිස්සුන්ට විතරයි ප‍්‍රජාතන්ත‍්‍රවාදය පුළුල් කරන්න පුළුවන්. අවසානයේ දී විවිධත්වය අගය කරන ව්‍යාපාරවලට විතරයි, ප‍්‍රජාතන්ත‍්‍රවාදය පුළුල් කරන්න පුළුවන්. නමුත්, විසිවැනි සංශෝධනය ගැන මේ වෙලාවේ විවිධ කතා අපිට අහන්න ලැබෙනවා. ඒ ගොල්ලන්ට බලය ලැබුණේ, දහනවය අහෝසි කරන්න බව කියනවා. ජනතාවට දුන්නු පොරොන්දු ඉෂ්ට කරන්න දහනවය නිසා බෑ කියලා කියනවා. විධායකය, පාර්ලිමේන්තුවේ තුනෙන් දෙකේ බලය එකම පවුලක් තුළ තිබෙන මොහොතක දහනවයෙන් ඒ ගොල්ලන්ට තියෙන බාධාව මොකක් ද? ඒ ගොල්ලන්ට මේ නිසා කරන්න බැරි දේ මොකක් ද? මේ එන්නේ තමන්ගේ අතට තව දුරටත් බලය එකතු කරගෙන ජනතාව සූරාකෑමට සහ කොල්ලකෑමට කියන එක බවට අපිට කිසිම සැකයක් නැහැ. මෙතැන ප‍්‍රශ්නය තියෙන්නේ, ප‍්‍රජාතන්ත‍්‍රවාදය වෙනුවෙන් පෙනී ඉන්න විවිධ පාර්ශ්වයන් ඇත්තටම ජනතාවගේ පැත්තෙන් හිටගෙන, ජනතාවට ගරු කරමින් අවංකව පෙනී ඉන්නවා ද? එහෙම නැත් නම්, ජනතාව පාවිච්චි කරන්න පුළුවන් මෙවලමක් හැටියට පාවිච්චි කරන්න පෙනී ඉන්න අයද කියලා වෙන්ව හඳුනා ගන් ඕනෑ. සමහර අය කියන්නේ, ජනතාව වෙනුවෙන් පෙනී ඉන්න නියෝජිතයන් හැටියට පත් කරලා, පැත්තකට වෙලා බලා ඉන්න කියලයි. එය නියම ප‍්‍රජාතන්ත‍්‍රවාදය නොවෙයි. අමු අමුවේ ඒකාධිපතිත්වයෙන් පෙනී සිටින කොල්ලකෑම වෙනුවට ඊට වඩා ටිකක් මහත්මා ගතියකින් යන ව්‍යාපාර තමයි මේ. ඔවුන් ජනතාවාදීවත්, ප‍්‍රජාතන්ත‍්‍රවාදීවත් නොවෙයි. විවිධ පාර්ශ්ව ප‍්‍රජාතන්ත‍්‍රවාදය ගැන කතා කරන වෙලාවේ අපි හිට ගන්න ඕනෑ මොන විදියේ ප‍්‍රජාතන්ත‍්‍රවාදී අවකාශයන් ගැන ද කියන එක පැහැදිලි කර ගන්න එක අත්‍යවශ්‍යයි. අපි මැදිහත් විය යුත්තේ, ප‍්‍රජාතන්ත‍්‍රවාදී අයිතිය නියෝජිතයන්ට පැටවීමට පමණක් නොවෙයි. ජනතාව තමන් පිළිබඳව ගන්න තීරණවල දී මීට වඩා සහභාගී වීමේ ව්‍යුහයන් ශක්තිමත් කිරීමට හා දේශපාලනිකව සංවිධානය වීමට අදාළ අවකාශය ජනතාව විසින් පුළුල් කර ගැනීම ගැන කල්පනා කළ යුතුයි. එය හුදෙක්ම ව්‍යවස්ථාව පිළිබඳ කතාවකට ලඝු නොකර දීර්ඝ සහ ගැඹුරෙන් ගත යුතු සංකීර්ණ කි‍්‍රයාවලියක් කියන එක මතක තබා ගත යුතුයි. ඒ අර්ථයෙන් ගත්තාම ඉදිරිපත් කර තිබෙන විසිවැනි සංශෝධනයට එරෙහි වීම අප ගෙන යන එක ක්‍රියාවලියක් පමණයි. අපිව මර්දනය කරන්න, අපිව පාවිච්චි කරන්න ව්‍යවස්ථාව යොදා ගන්නේ මොන විදියටද කියන එක තේරුම් ගන්න අවශ්‍යයි. විස්ස සම්බන්ධයෙන් අපි කතා කළ යුත්තේ ඒ අර්ථයෙන්. මේ නිසා විස්සට විරුද්ධ වීම පමණක් නියම ප‍්‍රජාතන්ත‍්‍රවාදය දිනා ගැනීමට ප‍්‍රමාණවත් නැහැ. ජනතාව සංවිධානය කරමින්, දේශපාලනිකව සවිඥාන කරමින් පැමිණීමට නියමිත මර්දනයට මුහුණ දීමට විස්ස ආවත්, නැතත් දිගටම ක්‍රියා කරන්න සිදු වෙනවා. වාම ව්‍යාපාරයක් හැටියට මේ දෘෂ්ටිකෝණයෙන් මැදිහත් වීම හැර ඊට වඩා කෙටි ගමනක් අපට නැහැ. 20 කාගෙද? කාටද? ප‍්‍රසිද්ධ සම්මන්ත‍්‍රණයකොළඹ මහජන පුස්තකාල ශ‍්‍රවණාගාරයේදී – 24.09.2020 17ට 18ට 19ට අත උස්සලා 20ටත් අත උස්සන මන්ත‍්‍රීවරු කෞතුකාගාරයේ තියන්න ඕනෑ..ජනතා විමුක්ති පෙරමුණේ මධ්‍යම කමිටු සාමාජික, වෛද්‍ය නලින්ද ජයතිස්ස මහතා 19වැනි සංශෝධනය පාර්ලිමේන්තුවට ගෙනාපු වෙලාවේ අයිතිකාරයෝ ගොඩක් හිටියා. එවකට ජනාධිපති මෛත්‍රීපාල සිරිසේන මහත්තයා ඒ වෙනුවෙන් ඔහුගේ දායකත්වය ගැන බොහෝ අවස්ථාවල කියා තිබෙනවා. හැබැයි, විසිවැනි සංශෝධනයට අයිතිකාරයෙක් නැහැ. ඒ නිසා ‘විස්ස කාගේ ද’ කියලා අපේ සම්මන්ත‍්‍රණයට මාතෘකාවක් දාන්න සිද්ධ වුණා. ලක්‍ෂ හැටනවයක් ඡන්ද ගත්ත තුනෙන් දෙකක ඡන්ද ප‍්‍රමාණයක් පාර්ලිමේන්තුවේ තිබෙන ආණ්ඩුවක විස්ස කාගේද කියන්න කවුරුත් ඉදිරිපත් වුණේ නැහැ. කැබිනට් මණ්ඩලයට ඉදිරිපත් කළ කෙටුම්පත සම්මත කළා. නමුත් 20 ගැසට් කළාට පස්සේ ඒකේ තියෙන්නේ මොනවා ද කියලා හොයන්න 20ට අත උස්සපු මහින්ද රාජපක්‍ෂ මහත්තයා ඒකට අත උස්සපු ඇමතිවරුන් පස්දෙනකුගෙන් සමන්විත කමිටුවක් දැම්මා. කැබිනට් මණ්ඩලය රට සම්බන්ධයෙන් තීරණ ගන්නේ කොහොමද කියලා ඔබට හිතන්න පුළුවන්. දවස් කීපයකට පස්සේ ඒ ගැන වාර්තාවක් අගමැතිවරයාට දුන්නා. ඒ අතර ගෙවිඳු කුමාරතුංග ආණ්ඩු පක්‍ෂ මන්ත්‍රීවරයා කිව්වේ, මේ ගැන ජනාධිපතිතුමාත් එක්ක සාකච්ඡා කරලා, අලුත් ගැසට් එකක් ගහන්න පොරොන්දු වූ බවක්. කාගේ කාගේත් මත සලකා බලලා, ප‍්‍රජාතන්ත‍්‍රවාදීව ඇහුම්කන් දීලා විස්ස වෙනස් කරන්න ජනාධිපතිතුමා එකඟවූ බව මාධ්‍ය හමුවේදී කීවා. නමුත් ගැසට් කරපු 20 ඒ විදියටම පාර්ලිමේන්තුවට ගෙනාවා. විස්ස අවජාතක නැහැ. කාගෙද කියලා හොයන්න පුළුවන්. විස්ස ගෝඨාභය රාජපක්‍ෂ ජනාධිපතිවරයාගේ. එයාගේ නඩු නොමිලේ කතා කරපු පිනට අධිකරණ ඇමති ධුරයට පත් වුණු මොහොමඩ් අලි සබ්‍රි ලව්වා ලියවා ගත්ත එකක්. ඕනෑ නම් කාට හරි කියන්න පුළුවන්, ‘ගෝඨාභය – මොහොමඩ් අලි සබ්‍රි සංශෝධනය’ කියලා. ඒ ගොල්ලන්ට ඡන්දය දීපු ජනතාවටත් තේරෙනවා වැඩේ අප්සෙට් කියලා. මේ දේශපාලනය කෙතරම් විහිළුසහගතද කියලා කියනවා නම්, දාහතටත් අත උස්සපු, දහඅටටත් අත උස්සපු, දහනවයටත් අත උස්සපු, විසිහත් දෙනෙක් මේ පාර්ලිමේන්තුවේ ඉන්නවා. විස්සටත් අත උස්සන්න බලාගෙන ඉන්න පිරිසකුත් මේ අය අතර ඉන්නවා. ඒ අය කෞතුකාගාරයේ තියන්න ඕනෑ. විධායක ජනාධිපති ධුරයේ බලය යම් කිසි ප‍්‍රමාණයක් කප්පාදු කරපු දහහත, දහනවය දෙකටත් අත් උස්සලා, ඒ බලය ආයේ එකතු කරන දහඅටට සහ විස්සටත් අත් උස්සනවා. මේකෙන් පේන්නේ විධායක ජනාධිපති ධුරය විසින් පාර්ලිමේන්තු මන්ත්‍රීවරුන් පඹයෝ බවට පත් කළා කියන එක. ජනාධිපතිවරයා හිතන විදියට මන්ත්‍රීවරයා වැඩ කරනවා. හෘදයසාක්‍ෂිය, වියත්කම සහ ජනතා නියෝජනය අදාළම නැහැ. පක්‍ෂයක් හැටියට අපි 1978 සිටම මේකට එරෙහිව අරගල කරමින්, මෙය අහෝසි කරන්න හැම උත්සාහයක්ම ගනිමින් සිටිනවා. පාර්ලිමේන්තුව තුළ, එළියේ සටන් ව්‍යාපාර තුළ සටන ගෙන යනවා. ඒ සටන අපි අත්හැරලා නැහැ. ඒ සටන පාවිච්චි කරලා බලය ගත් අය ඒ සටනත් පාවා දීලා තියෙනවා. හැබැයි, ජනතා විමුක්ති පෙරමුණ මේ සටනේ අඛණ්ඩව ඉන්නවා. විස්සට විරුද්ධවීම කියන්නේ ප‍්‍රජාතන්ත‍්‍රවාදය පිළිබඳ සටනක් විතරක් නොවෙයි. 20 අධිරාජ්‍යවාදී මැදිහත්වීම තීව‍්‍ර කරන්න ගෙනෙන සංශෝධනයක් නිසා අධිරාජ්‍යවාදයට එරෙහි සැබෑ දේශප්‍රේමී ජනතාව, ප‍්‍රජාතන්ත‍්‍රවාදය වෙනුවෙන් පෙළගැසෙන හැම දෙනාටම විස්සත් එක්ක දේශපාලන අරගලයක් තිබෙනවා. ඒ දේශපාලන අරගලයට ජනතා විමුක්ති පෙරමුණ හැටියට නායකත්වය දෙන්න අපි සූදානම්. ජාතික ජන බලවේගයත් ඊට සූදානම්. ජනතාවට මේ ඇත්ත පහදා දීම සහ ඔවුන් පෙළගැස්වීම තුළින් ජනතාවගේ ඇස්වලට වැලි ගහලා බලය ගත්ත අයගේ සැබෑ ස්වරූපය අපි කියලා දෙනවා. ඒ වෙනුවෙන් අපි හැම දෙනාම මේ වගකීම උරමත පටවාගෙන ඉදිරියට යමු කියලා ආරාධනා කරනවා.", "URL": "https://lankatruth.com/si/?p=96755", "Category": "පුවත්", "Parent URL": null}