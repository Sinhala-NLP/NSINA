{"Source": "Lankatruth", "Timestamp": "December 7, 2019", "Headline": "බීඩි කොළ කිලෝ 818ක් සමඟ සැකකරුවන් 9ක් කල්පිටියේදී අත්අඩංගුවට", "News Content": "කල්පිටිය, කප්පල්අඩි වෙරළ තීරයේ නීති විරෝධීව ප්‍රවාහනය කරමින් තිබූ බීඩි කොළ කිලෝග්‍රෑම් 818ක් සහ පුද්ගලයින් 9 දෙනෙකු අත්අඩංගුවට ගැනීමට නාවික හමුදාව ඊයේ(06) සමත්ව තිබේ. කල්පිටිය, කප්පල්අඩි වෙරළ තීරයේ සිදුකළ මෙහෙයුමකදී සැකකටයුතු ලොරි රථ 2ක්, කැබ් රථයක් සහ වෑන් රථයක් පරීක්ෂාවට ලක්කර ඇති අතර එහිදී මෙම බීඩි කොළ තොගය සොයාගෙන ඇත. බීඩි කොළ තොගය සමඟ අත්අඩංගුවට ගත් සැකකරුවන් වයස අවුරුදු 23ත් 60ත් අතර වයස්වල පසුවන්නන් බවත් ඔවුන් පුත්තලම, නාඋල, මාතලේ, කල්පිටිය, තලවිල සහ ගලේවෙල යන ප්‍රදේශයන්හි පදිංචිකරුවන් බවත් මූලික විමර්ශනවලදී හෙලිව ඇත. අත්අඩංගුවට ගත් රථවාහන සහ බීඩිකොළ තොගය කොළඹ රේගු කාර්යාලය වෙත භාරදී ඇති අතර සැකකරුවන් සම්බන්ධව වැඩිදුර විමර්ශන ක්‍රියාත්මක වේ.", "URL": "https://lankatruth.com/si/?p=86871", "Category": "පුවත්", "Parent URL": null}