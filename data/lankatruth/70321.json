{"Source": "Lankatruth", "Timestamp": "March 14, 2019", "Headline": "දෙවන ත්‍රිපුද්ගල විශේෂ මහාධිකරණය අද සිට වැඩ අරඹයි", "News Content": "බරපතල දූෂණ වංචා විභාග කිරීම සඳහා ස්ථාපිත දෙවැනි ත්‍රිපුද්ගල විශේෂ මහාධිකරණය අද(14) සිට ආරම්භ වේ. පසුගිය කාල වකවානුව තුළ සිදුව ඇති බරපතල දූෂණ වංචා සෙවීමට විශේෂ ත්‍රිපුද්ගල මහාධිකරණ තුනක් ස්ථාපිත කිරීමට ගෙන ඇති තීරණයට අනුව මෙම මහාධිකරණ පිහිටුවීම සිදුකරයි. මෙම දෙවන ත්‍රිපුද්ගල විශේෂ මහාධිකරණයේ විනිසුරු මඬුල්ල ලෙස රත්නප්‍රිය ගුරුසිංහ, අමල් රණරාජා සහ ශෂී මහේන්ද්‍රන් යන විනිසුරු මඬුල්ල කටයුතු කිරීමට නියමිතය. දණ්ඩ නීති සංග්‍රහට යටතේ ගැනෙන වැරදි විභාග කිරීමට මෙම මහාධිකරණවලට බලය හිමිවන අතර ඒ අනුව අල්ලස්, සාපරාධී විශ්වාසය කඩ කිරීම, මූල්‍ය අපහරණය, මූල්‍ය විශුද්ධිකරණය, ත්‍රස්තවාදී කටයුතු සඳහා මුදල් යෙදීම, සංවිධානාත්මක අපරාධ සහ මහජන දේපල අවභාවිතයට අදාළ පැමිණිලි විභාගකිරීම මෙහිදී සිදුවේ. විශේෂ මහාධිකරණ පිහිටුවීමේ සංශෝධන පනත් කෙටුම්පත පසුගිය වසරේ මැයි 9 වැනිදා පාර්ලිමේන්තු වැඩි ඡන්දයෙන් සම්මත වූ අතර ඊට අදාලව පළමු විශේෂ ත්‍රිපුද්ගල මහාධිකරණය පසුගිය වසරේ අගෝස්තු මස 21 වැනිදා පිහිටුවීය.", "URL": "https://lankatruth.com/si/?p=70321", "Category": "පුවත්", "Parent URL": null}