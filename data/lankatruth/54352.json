{"Source": "Lankatruth", "Timestamp": "June 14, 2018", "Headline": "ගෝඨාභයට FCIDයට යන්න වෙයි", "News Content": "ලබන 25 වනදාපොලිස් මූල්‍ය අපරාධ විමර්ශන කොට්ඨාසය හමුවේ පෙනී සිට ප්‍රකාශයක් ලබා දීමටත් අධිකරණයෙන් සිතාසි ලද විගස අධිකරණය හමුවේ පෙනී සිටීමටත් හිටපු ආරක්ෂක ලේකම් ගෝඨාභය රාජපක්ෂ සහ නීතිපතිවරයා අතර එකඟතාවක් ඇතිවී තිබෙන බව නියෝජ්‍ය සොලිස්ටර් ජෙනරාල් විරාජ් දයාරත්න මහතා අද (14) අභියාචනාධිකරණයට දැනුම් දී තිබේ. ඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී රජයේ මුදල් රුපියල් මිලියන 90කට ආසන්න මුදලක් සාවද්‍ය පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාසය තමන් අත්අඩංගුවට ගැනීමේ සූදානමක් පවතින බවත් ඊට අදාලව පොලීසිය මගින් ඉදිරිපත් කොට ඇති සහතිකය නීති විරෝධී බවත් මේ හේතුවෙන් තමන් අත්අඩංගුවට ගැනීම වලකාලමින් නියෝගයක් නිකුත් කරන ලෙස ඉල්ලා හිටපු ආරක්ෂක ලේකම්වරයා අභියාචන පෙත්සමක් ගොනුකර තිබිණි. මෙම පෙත්සම් විභාගය අද කැඳවූ අතර පෙත්සම්කාර පාර්ශවය හා නීතිපතිවරයා අතර එකඟතා කිහිපයක් ඇතිකරගෙන ඒවා ලිඛිතව අධිකරණය හමුවේ සටහන් කර ගැනුණි. සිද්ධිය සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ මහතා අත්අඩංගුවට ගැනීම වළක්වාලමින් දැනට පනවා තිබෙන තහනම් නියෝගයක් ඉදිරියටත් බලාත්මක කිරීමට අභියාචනාධිකරණය නියම කළේය. එහිදී හිටපු ආරක්ෂක ලේකම් ගෝඨාභය රාජපක්ෂ මහතාට ජූලි 25 දින පොලිස් මූල්‍ය අපරාධ විමර්ශන ඒකකය හමුවේ පෙනී සිටින ලෙස නියෝග කර ඇත. එසේම පොදුදේපල පණත යටතේ පොලීසිය විසින් කොළඹ මහේස්ත්‍රාත් අධිකරණය හමුවේ ඉදිරිපත් කොට ඇති සහතිකයගෝඨාභය රාජපක්ෂ මහතා සම්බන්ධයෙන් අදාළ කර නොගන්නා ලෙස ද අධිකරණය නියම කර සිටියේය. අභියාචනිධිකරණ සභාපති විනිසුරු ප්‍රීති පද්මන් සුරසේන සහ අර්ජුන ඔබේසේකර යන විනිසුරු මඩුල්ල හමුවේ මෙම පෙත්සම කැඳවිණි.පෙත්සම යලි ජුලි මස 25 වනදා කැඳවීමට ද අභියාචනාධිකරණ විනිසුරුවරුන් තීන්දු කර තිබේ.", "URL": "https://lankatruth.com/si/?p=54352", "Category": "පුවත්", "Parent URL": null}