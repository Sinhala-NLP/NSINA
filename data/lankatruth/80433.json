{"Source": "Lankatruth", "Timestamp": "September 7, 2019", "Headline": "හේමසිරි ප්‍රනාන්දු සහ පූජිත් ජයසුන්දරට ඇප ලබාදීම අසම්මතයි", "News Content": "සහරාන් හෂීම් සහ ජාතික තව්හිද් ජමාත් සංවිධානයේ ක්‍රියාකාරකම් සම්බන්ධව රාජ්‍ය බුද්ධි සේවය විසින් මෑත කාලීනව වාර්තා 347ක් පොලිස්පතිවරයා සහ ආරක්ෂක ලේකම්වරයා ඇතුලු අංශ වෙත යොමුකර ඇතිබව නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් මහතා ඊයේ(06) කොළඹ මහාධිකරණය හමුවේ ප්‍රකාශ කර තිබේ. පාස්කු දින ප්‍රහාරය සම්බන්ධව අත්අඩංගුවට ගෙන මේ වනවිට ඇප මත නිදහස්ව සිටින පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු යන අයගේ ඇප නියෝගය අවලංගු කරන ලෙස ඉල්ලා නීතිපතිවරයා විසින් ගොනුකර ඇති ප්‍රතිශෝධන පෙත්සම ඊයේ දින කොළඹ මහාධිකරණ විනිසුරු විකුම් කළුආරච්චි මහතා ඉදිරියේ විභාගයට ගන්නා ලද අවස්ථාවේ ඒ මහතා මේ බව ප්‍රකාශ කර තිබේ. ජාතික තව්හිද් ජමාත් සංවිධානය සහ සහරාන් හෂීම් සම්බන්ධව රාජ්‍ය බුද්ධිසේවය මගින් යොමුකර ඇති වාර්තා 347න් 131ක් පොලිස්පතිවරයා වෙත ද 97ක් හිටපු ආරක්ෂක ලේකම්වරයා වෙත ද යොමුකර ඇතැයි දිලීප පීරිස් මහතා අධිකරණය හමුවේ අවධාරණය කර තිබේ. එසේම එම වාර්තාවල සඳහන් නම් 6කින් 4 දෙනෙකුම පාස්කු දින ප්‍රහාරයට සම්බන්ධවී බෝම්බ පුපුරුවාගෙන ඇතැයි ද ඒ මහතා සඳහන් කර තිබේ. පාස්කු ඉරුදින ප්‍රහාරයක් එල්ල වීමට නියමිත බවට නිශ්චිත තොරතුරු රාජ්‍ය බුද්ධි සේවයේ ප්‍රධානියා විසින් සපයා දී තිබියදීත් ඒ පිළිබඳව මහජනතාව දැනුවත් කිරීමට පොලිස්පතිවරයා කටයුතු නොකළ බවත් එසේ කටයුතු කර තිබුණේ නම් මහජන ඝාතනයක් වළක්වාගැනීමට හැකියාව තිබුණු බව සඳහන් කළ නියෝජ්‍ය සොලිසිටර් ජනරාල්වරයා වැනි බරපතළ සංවේදී බුද්ධි තොරතුරක් ලැබී තිබියදී කොළඹ දිසාව භාර නියෝජ්‍ය පොලිස්පතිවරයා, පොලිස් විශේෂ බලකාය භාර නියෝජ්‍ය පොලිස්පතිවරයා, මීගමුව ප්‍රදේශය භාරව කටයුතු කළ නියෝජ්‍ය පොලිස්පතිවරයාට නිවාඩු අනුමත කර නිවාඩු ලබාදීමට පොලිස්පතිවරයා කටයුතු කර තිබීම විමතිය දනවන කරුණක් බවද සඳහන් කර ඇත. එසේම අප්‍රේල් මස 16 වැනිදා කාත්තන්කුඩි ප්‍රදේශයේ මෝටර් සයිකලයක් බෝම්බ අටවා පුපුරුවාහැරීමේ සිද්ධිය සම්බන්ධව ද පොලිස්පතිවරයා උනන්දුවක් දක්වා නැතැයි නියෝජ්‍ය සොලිසිටර් ජනරාල්වරයා චෝදනා කර තිබේ. මීට අමතරව පොලිස්පතිවරයාට සහ හිටපු ආරක්ෂක ලේකම්වරයාට ඇප ප්‍රදානය කරමින් කොළඹ මහේස්ත්‍රාත්වරිය විසින් දුන් නියෝගය අසම්මත, අවිධිමත් නියෝගයක් බවට පැමිණිල්ල තුළ බරපතල විවේචනයක් පවතින බව සඳහන් කර ඇත. වගඋත්තරකාර පොලිපති පූජිත ජයසුන්දර මහතා වෙනුවෙන් පෙනීසිටි නීතිඥවරයා සඳහන් කර ඇත්තේ අප්‍රේල් මස 9 වැනිදා රැස්වූ බුද්ධි සමාලෝචන රැස්වීමේදී පාස්කු ප්‍රහාරය සම්බන්ධව ජාතික බුද්ධි සේවාවේ ප්‍රධානී නිලන්ත ජයවර්ධන මහතා ද කිසිවක් ප්‍රකාශ කර නොමැති බවය. එසේම අප්‍රේල් 4 වැනිදා ඉන්දියාවෙන් ලද බුද්ධි තොරතුරට අමතරව කිසිඳු රාජ්‍ය බුද්ධි සේවා තොරතුරක් පොලිස්පතිවරයාට ලැබී නැතැයි ද නීතීඥවරයා සඳහන් කර ඇත. යුද හමුදාව කැඳවීම හෝ හදිසි නීතිය ප්‍රකාශයට පත් කිරීම වැනි කටයුතු ඉටු කිරීමට තම සේවාදායකයාට බලයක් නොමැති බවත් ඒ සඳහා බලය පැවරී තිබෙන්නේ ජනාධිපතිවරයාට පමණක් බව ද ඔහු සඳහන් කර ඇත. මෙම නඩුවේ වැඩිදුර කරුණු සළකා බැලීමට ලබන 19 සහ 20 දිනයන් දක්වා කල් තැබීමට මහාධිකරණය තීන්දු කර ඇත.", "URL": "https://lankatruth.com/si/?p=80433", "Category": "පුවත්", "Parent URL": null}