{"Source": "Lankatruth", "Timestamp": "May 14, 2019", "Headline": "මිනුවන්ගොඩ ගැටුම අතරතුර අත්අඩංගුවට ගත් 9 දෙනෙකු 29 තෙක් රිමාන්ඩ්", "News Content": "මිනුවන්ගොඩ ප්‍රදේශයේ ඊයේ(13) දින ඇතිවූ කළහකාරී තත්වය අතරතුර අත්අඩංගුවට ගත් පුද්ගලයන් 9 දෙනෙකු මෙම මස 29 වැනිදා දක්වා රක්ෂිත බන්ධනාගාර ගත කිරීමට මිනුවන්ගොඩ මහේස්ත්‍රාත් අධිකරණය අද නියම කර තිබේ. මෙම පුද්ගලයන් අත්අඩංගුවට ගෙන ඇත්තේ හදිසි අවස්ථා නීති රෙගුලාසි යටතේ සහ සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුති පනතේ ප්‍රතිපාදන අනුව ය. මෙම නීති ප්‍රතිපාදන යටතේ අත්අඩංගුවට ගත් පුද්ගලයින්ට ඇප ලබාගත හැක්කේ මහාධිකරණයකට ඇප අයදුම්පතක් ඉදිරිපත් කිරීමෙන් පමණක් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසා සිටියේය. මෙම සිද්ධිය සම්බන්ධව අද උදෑසන ද තවත් සැකකරුවන් සිව් දෙනෙකු පොලිස් අත්අඩංගුවට ගෙන තිබේ. මෙවැනි අවස්ථාවල කළහකාරී අයුරින් හැසිරෙන පුද්ගලයන් අත්අඩංගුවට ගැනීමට කටයුතු කරන බවත් ඔවුන්ට උපරිම නීතිය ක්‍රියාත්ම කරන බවත් පොලීසිය පවසයි.", "URL": "https://lankatruth.com/si/?p=73791", "Category": "පුවත්", "Parent URL": null}