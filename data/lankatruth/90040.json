{"Source": "Lankatruth", "Timestamp": "February 20, 2020", "Headline": "යුධ සමයේ මුතූර් හිදී පුද්ගල ඝාතනයකට චෝදනා ලැබූ හමුදා සෙබලෙක් වසර 10කට හිරේ", "News Content": "ගිනි අවියකින් වෙඩි තබා පුද්ගලයකු ඝාතනය කිරිමේ චෝදනාවට වරදකරු වු හමුදා සෙබලෙකුට බරපතල වැඩ සහිතව වසර 10 ක සිරදඩුවමක් හා රුපියල් දසදහසක දඩයක්ද එකී දඩ මුදල නොගෙවන්නේ නම් බරපතල වැඩ ඇතිව තවත් මාස පහක සිර දඩුවම්ද නියම කිරිමට ත්‍රිකුණාමලය මහාධිකරණ විනිසුරු එම්. ඉලංචේලියන් මහතා පසුගිය 18 වනදා නියෝග කර තිබේ. එමෙන්ම මරණකරුගේ ඥාතින්ට රුපියල් ලක්ෂයක වන්දි මුදලක් ගෙවන ලෙසටත් එකී මුදල් නොගෙවන්නේ නම් බරපතල වැඩ ඇතිව තවත් වසරක සිර දඩුවමක්ද නියම කිරිමට මහාධිකරණ විනිසුරුවරයා කටයුතු කර ඇත. මුතුර් භාරති පුරම් ප්‍රදේශයේ 58 හමුදා කදවුරේ සේවය කල ලාන්ස් කෝප්‍රල් මොහිදින් මොහොමදු නිහාබ් නැමැති අයට මෙසේ දඩුවම් නියම කර ඇත. මෙහිදි පැමිණිලි පාර්ශවය වෙනුවෙන් සිවිල් වැසියන් දෙදෙනෙකු හා හමුදා නිලධාරින් තිදෙනෙකු විසින් සාක්ෂි ලබා දෙනු ලැබිය. සිවිල් වැසියන් විසින් අධිකරණය හමුවේ සාක්ෂි ලබා දෙමින් කියා සිටියේ මරා දැමුණු තංගරාසා මනෝහරන් යන අය පා පැදියකින් භාරති පුරම් ප්‍රදේශයේ ගමන් කරමින් සිටියදී චූදිත හමුදා සෙබලා විසින් එකි තැනැත්තාට වෙඩි තබා ඝාතනය කිරිමෙන් පසුව ඔහු අසලට ගොස් පොල් පිත්තකින් ඔහුට පහර දුන් බවයි. 2006 සැප්තැම්බර් 30 වන දින මුතුර් 58 හමුදා කදවුරේ සේවය කරමින් සිටියදි වෙනත් සෙබලෙකුට අයත් ගිනි අවියක් රැගෙන අසල ගරාජයක තිබු යතුරු පැදියකින් ගොස් භාරති පුරම් පුදේශයේ ගමන් කරමින් සිටි කිලිවෙඩ්ඩි හි පදිංචි 41 හැවිරිදි තංගරාසා මනෝහරන් යන අයට වෙඩි තබා මෙම ඝාතනය සිදුකර ඇති හෙයින් වසර තුනක් පුරා එකී නඩු‍ව විභාග කල මහාධිකරණ විනිසුරු එම්. ඉලංචේලියන් මහතා චුදිත සෙබලාට මෙලෙස දඩුවම් නියම කර තිබේ. ත්‍රිකුණාමලය – ලක්මාල් කේ. බදුගේ මව්බිම", "URL": "https://lankatruth.com/si/?p=90040", "Category": "පුවත්", "Parent URL": null}