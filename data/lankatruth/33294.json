{"Source": "Lankatruth", "Timestamp": "April 24, 2017", "Headline": "සකච්ඡා සාර්ථකයි – තෙල් ටැංකි විකිණීම නවතියි – වර්ජනය නිමයි", "News Content": "ත්‍රීකුණාමලය චීන වරාය තෙල් ටැංකි ඉන්දීය තෙල් සමාගමට (IOC) පවරා දීම වහාම නවතන ලෙසත්, හම්බන්තොට වරායේ තෙල් ටැංකි ශ්‍රී ලංකා රජය සතුව දිගටම පවත්වාගෙන යන ලෙසත්, අබලන් තෙල් පිරිපහදුව නවීකරණයට කඩිනමින් මුදල් වෙන් කරන ලෙසත් ඉල්ලමින් ඛනිජ තෙල් වෘත්තීය සමිති එකමතුව ඊයේ (23) මධ්‍යම රාත්‍රියේ සිට ආරම්භ කළ අඛන්ඩ වැඩවර්ජනය මේ වනවිට නතර කිරීමට තීරණය කර තිබේ. ඒ අද පස්වරුවේ අග්‍රාමාත්‍යවරයා, ඛනිජතෙල් ඇමතිවරයා, මලික් සමරවික්‍රම ඇමතිවරයා ඇතුළු කැබිනට් ඇමතිවරු 08දෙනෙකුගේ සහභාගිතිවයෙන් වෘත්තීය සමිති සමග පැවති සාකච්ඡාවේදී පැමිණි ලිඛිත එකඟතාවලින් අනතුරුවය. ඒ අනුව අග්‍රාමාත්‍යවරයාගේ ඉන්දීය සංචාරයේදී කිසිඳු ගිවිසුමකට එළඹෙන්නේ නැති බවටත් චීන වරාය තේල් ටැංකි සම්බන්ධයෙන් යම් තීරණයටක එළඹෙන්නේනම් ඊට පෙර වෘත්තීය සමිති සමත සාකච්ඡා කිරීමටත්, හම්බන්තොය තෙල්ටැංකි සම්බන්ධයෙන් තීරණය ගැනීම සඳහා ඇමති අනුකමිටුවක් පත් කිරීමටත් අබලන් තෙල් පිරිපහදුව නවීකරණයට කඩිනමින් මුදල් වෙන් කිරීම සම්බන්ධයෙන් ඇමති අනුකමිටුවක් පත් කිරීමටත් එම කමිටුවට වෘත්තීය සමිති නියෝජිතයන්වද ඇතුළත් කිරීමටත් උක්ත සාකච්ඡාවේදී තීරණවලට එළඹී ඇත. එම තීරණය ලිඛිතව ලබාගෙන ඇති වෘත්තීයසමිති එකමුතුව තාවකාලිකව සිය වර්ජනය අවසන් කිරීමට තීරණය කර තිබේ. තමන් ගෙන ගිය මෙම සටන් ක්‍රීයාමාර්ග හමුවේ ආණ්ඩුවේ විකිණීමේ ප්‍රතිපත්තිය මදකට පසුපසට ගැනීමට ආණ්ඩුවට සිදු වූ බවත් අද පැමිණි ලිඛිත එකඟතා අනුව කටයුතු නොකරන්නේනම් ඉදිරියේදී දැඩි වෘත්තීය සමිති ක්‍රියාමාර්ග ගැනීමට පසු බට නොවන බවත් ඛනිජ තෙල් වෘත්තීය සමිති එකමතුවේ කැඳවුම්කරු ඩී.ජේ. රාජකරුණා මහතා පවසයි.", "URL": "https://lankatruth.com/si/?p=33294", "Category": "පුවත්", "Parent URL": null}