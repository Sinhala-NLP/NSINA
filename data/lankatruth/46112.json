{"Source": "Lankatruth", "Timestamp": "January 11, 2018", "Headline": "උක් ගොවියෝ සටන ජයගනිති – ඉල්ලීම් 10ම විසඳීමට ඇමති එකඟවෙයි", "News Content": "දින 82ක් පුරා පැවති උක් ගොවි සත්‍යග්‍රහය ඊයේ (10) ජයග්‍රාහී ලෙසඅවසන් කිරීමට එම ගොවීයෝකටයුතු කළහ. පෙරේදා (09) දින කර්මාන්ත අමාත්‍ය රිශාඩ් බදුර්දීන් ඇමතිවරයා සහ උක් ගොවි සංගම් නියෝජිතයින් අතර සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාගේ මූලිකත්වයෙන් සාකච්ඡාවක් පැවැත්විණි. මීට මාස තුනකට පමණ පෙර උක් ගොවීන් විසින් ජනාධිපතිවරයාට, අග්‍රාමාත්‍යවරයාට සහ ඇමතිවරුන් ප්‍රමුඛ බලධාරීන්ට යොමුකළ ඉල්ලිම් 10 සාධාරණ බවපිළිගෙන ඇති ඇමතිවරයා එම ඉල්ලීම් සඳහා විසඳුම් ලබාදීමට එහිදී එකඟවී තිබේ. ඉඩම්වල අයිතිය ගොවියාට ලබාදිය යුතු බවට ඇමතිවරයාද පිළිගෙන ඇති අතර එම අයිතියෙන් යම් ප්‍රමාණයක් ගොවියාට හිමිවන පරිදි කටයුතු කිරීමටත්, පොහොර සහනාධාරය ලබාදීමටත් උක් කර්මාන්ත ශාලාවල සේවය කරන ස්ථීර නොකළ සේවකයන්ගේ සේවය ස්ථීර කිරීමට හා සියළු සේවක රැකියා සුරක්ෂිත කිරීමටත් එහිදී ඇමතිවරයා පොරොන්දු වී ඇත. පරිසර දූෂණයට අදාළව අප්‍රේල් මාසය වනවිට විසඳුම් ලබාදීමටත් ඒ සඳහා නියාමන කමිටුවක් පත් කිරීමටත් මෙම සාකච්ඡාවේදී තීරණය කර ඇති අතර ජනාධිපතිවරයා, කෘෂිකර්ම ඇමතිවරයා අතුළු පිරිසකගෙන් සමන්විත කමිටුවකින් මේ සම්බන්ධයෙන් දීර්ඝ ලෙස සාකච්ඡා කර තවදුරටත් විසඳුම් ලබාදීමටත් මෙහිදී තීරණය කර ඇත. මෙම තීරණ සම්බන්ධයෙන් සමස්ත ලංකා ගොවිජන සම්මේලනයේ ජාතික සංවිධායක නාමල් කරුනාරත්න මහතා ඇතුළු ගොවි නායකයින් ඊයේ (10) උක් ගොවියන් දැනුවත් කිරීමෙන් පසු උක් ගොවියන් සහ සේවකයන් ඊට එකඟතාවය පළ කරමින් සිය සත්‍යග්‍රහය අවසන් කළ අතර උක් කර්මාන්තශාලාවල රතිඤ්ඤා දල්වමින් ප්‍රීතිඝෝෂා නගමින් සතුට පළ කළහ.", "URL": "https://lankatruth.com/si/?p=46112", "Category": "පුවත්", "Parent URL": null}