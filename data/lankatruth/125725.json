{"Source": "Lankatruth", "Timestamp": "November 12, 2021", "Headline": "අවුරුදු 87ක් වූ ශ්‍රී ලාංකික මිත්තණිය උපාධියක් හිමිකර ගනී !", "News Content": "කැනඩාවේ ටොරොන්ටෝහි යෝර්ක් විශ්වවිද්‍යාලයේ දේශපාලන විද්‍යාව පිළිබඳව මාස්ටර් උපාධියක් ලබා ගැනීමට ශ්‍රී ලංකාවේ ඉපදුන වරධා ෂන්මුගනාදන් සමත් වී ඇත. මෙම උපාධියේ විශේෂත්වය වනුයේ ඇය මෙම විද්‍යාලයේ වැඩිමහල්ම ශිෂ්‍යාව වීමයි. කුඩා මුණුබිරී මිනිබිරියන් 07 දෙනෙකුගේ මිත්තණියක් වන මෙම දිරිය මවගේ විශිෂ්ට උත්සාහය තුළ දක්නට ලබනුයේ ඉගෙනගැනීමට වයසක් නොමැති බව යන්න තවදුරටත් ලොවට තහවුරු කරලීම බව බටහිර මාධ්‍ය වාර්තා කර සිටි. වරධා ෂන්මුගනාදන් මහත්මිය ඉන්දියානු විශ්වවිද්‍යාලයකින් BA උපාධියක් ලබා වසර ගණනාවක් ශ්‍රී ලංකාවේ ඉංග්‍රීසි හා ඉතිහාසය ඉගැන්වීමේ ගුරුවරියක් ලෙස සේවය කර ඇත. පසුව උතුරේ ඇතිවූ යුද්ධය හේතුවෙන් අප්‍රිකානු රටවල් වන ඉතියෝපියාවෙත්, සියරා ලියොන් හීත්, නයිජීරියාවෙත් වාසය කර 1990 දී මහා බ්‍රිතාන්‍යයට පැමිණ ඇත. එහිදී ඇය ඉංග්‍රීසි ගුරුවරියක් ලෙස එහි 2004 දක්වා සේවය කර ඇත. පසුව තම ස්වාමි පුරුෂයා සමග එම වසරේදීම කැනඩාවට සංක්‍රමණය වනුයේ තම පවුලේ බහුතරයක් එරට වාසය කිරීම හේතුවෙනි. 2019 දී ඇය යෝර්ක් විශ්වවිද්‍යාලයේ දේශපාලන විද්‍යාව හැදෑරීම සඳහා ඇතුළු වන අතර 2021 දී වසර තුනක් ඇතුලත දී තම මාස්ටර් උපාධිය ලබා ගැනීමට සමත් වූ බව ඇය CNN ලෝක සේවයට සම්මුඛ සාකච්චාවක් ලබාදෙමින් පැවසුවාය. “දේශපාලන විද්‍යාව පිළිබඳව උපාධියක් හිමිකර ගැනීම මගේ සිතේ ඉතා දීර්ඝ කාලයක් පුරා පැවති සිහිනයක්. එය සපුරා ගැනීමට මා අවසානයේ සමත් වුවා” ඇය පවසනුයේ ඉතාමත් ආඩම්බරයෙනි. වරධා ෂන්මුගනාදන්ගේ උපාධිය සඳහා ලියපු නිබන්ධනය තුළ අඩංගු වනුයේ ශ්‍රී ලංකාවේ වසර 26ක් පුරා පැවති යුද්ධයයි. “මාගේ මෙම උත්සාහය තුළ පැවතියේ සාමය පිළිබඳව පැවති අමිල වූ අපේක්ෂාවයි. මාගේ ජීවිතය පුරාවටම මා අපේක්ෂා කළේ මට සේම මාගේ මව්බිමටත් සාමය, යුක්තිය, සමානාත්මතාවය හා ප්‍රජාතන්ත්‍රවාදය දිනාගැනීමයි. මෙම නිබන්ධනය තුළ මාගේ මව්බිමේ ඉතිහාසයේ එක් පිටුවක් පෙරලමින් මා හඬගා අනාගත පරම්පරාවෙන්ද ඉල්ලා සිටිනුයේ සාමය සඳහා කැපවෙන ලෙසයි” ඇය ඉතා අදිටනකින් යුතුව පවසන්නීය. මෙම අසම සම උත්සාහය පිළිබඳව යෝර්ක් විශ්වවිද්‍යාලයේ කුලපති rohonda Lenton මාධ්‍ය අමතා පවසනුයේ “වරධා ෂන්මුගනාදන් සියළුම වයස්වල සිටින කාන්තාවන්ට දැවැන්ත ආදර්ශයක් ලබා දී තිබෙනවා. අපගේ අරමුණ සියළුම පුරවැසියන්ට අධ්‍යාපනය ලබා දෙමින් ඔවුන්ගේ අනාගතය ශක්තිමත් කිරීමයි. ඇයගේ උත්සාහය ලොව සියළු කාන්තාවන්ට ලබා දුන් ශ්‍රේෂ්ට පණිවිඩයක්” ලෙසයි.", "URL": "https://lankatruth.com/si/?p=125725", "Category": "පුවත්", "Parent URL": null}