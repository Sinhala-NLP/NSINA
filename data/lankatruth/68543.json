{"Source": "Lankatruth", "Timestamp": "February 18, 2019", "Headline": "කෝටි 4ක තීරුබදු වංචාවේ සැකකරු රිමාන්ඩ් – 16 වැනිදා තීන්දුව ප්‍රමාද දෝශයක්", "News Content": "ටොන් 12ක බීඩි කොළ කන්ටේනරයක් රුපියල් කෝටි 4ක තීරු බදු වංචා කරමින් රේගුවෙන් නිදහස් කරගැනීමේ සිද්ධියට අදාලව පසුගිය දා ඇප මත නිදහස්වූනූර්දින් රසාලි අහමඩ් නැමැති සැකකරු රක්ෂිත බන්ධනාගාර ගත කර ඇත. පසුගිය වසරේ දෙසැම්බර් මස 3 වැනිදා මෙම බීඩිකොළ තොගය රේගු අත්අඩංගුවට පත්වූ අතර ඉන් රටට අහිමිවීමට ගිය බදු ආදායම රුපියල් කෝටි 4ක් බව රේගුව පවසයි. සිද්ධිය සම්බන්ධව ප්‍රකාශ සටහන් කර ගැනීමට පැමිණෙන ලෙස සිදුකල දැනුම්දීම් සැකකරු මසකට අධික කාලයක් මගහැර සිට ඇති අතර පසුව රේගු නිලධාරීන් විසින් ඔහු අත්අඩංගුවට ගෙන පසුගිය 16 වැනිදා අලුත්කඩේ මහේස්ත්‍රාත් අධිකරණයට ඉදිරිපත් කළ අතර එහිදී සැකකරු ඇප මත මුදාහැරියේය. නමුත් රේගු නිලධාරීන් පැවසූපරිදි රේගු ආඥා පනතට අනුව රුපියල් ලක්ෂ 10ට වැඩි වටිනාකමින් යුත් භාණ්ඩ සම්බන්ධව අත්අඩංගුවට ගන්නා පුද්ගලයින්ට ඇප ලබාදීමේ බලය මහාධිකරණයට පමණක් හිමිවන අතර ඉහත තීන්දුව ඉදිරි විමර්ශන කටයුතුවලට බලපෑම් ඇතිකිරීමට සමත් වන බවය. කෙසේ වෙතත් සිද්ධියට සම්බන්ධ සැකකරු ලබන 25 වැනිදා දක්වා රක්ෂිත බන්ධනාගාර ගත කරන ලෙස කොළඹ අතිරේක මහේස්ත්‍රාත් ලෝචනා අබේවික්‍රම මහත්මිය අද(18) නියම කළාය. එම නියෝගය ලබාදෙමින් මහේස්ත්‍රාත්වරිප පවසා සිටියේ පසුගිය දා ඇප නියම කර තිබුණේ ප්‍රමාද දෝශකින් බවත් එය නිවැරදි කරමින් රේගු ආඥා පනත සැලකිල්ලට ගෙන සැකකරු යළි රක්ෂිත බන්ධනාගාරගත කරන බවත්ය. එසේම මහේස්ත්‍රාත්වරිය සඳහන් කලේ අදාල සැකකරුට ඇප ලබාදීමට මෙම අධිකරණයට බලයක් නොමැතිබවය.", "URL": "https://lankatruth.com/si/?p=68543", "Category": "පුවත්", "Parent URL": null}