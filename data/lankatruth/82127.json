{"Source": "Lankatruth", "Timestamp": "October 2, 2019", "Headline": "අප්‍රේල් 21 ප්‍රහාරය ගැන මෛත්‍රීටත් උසාවි නගින්න වන ලකුණු !", "News Content": "අප්‍රේල් 21 ප්‍රහාරය සම්බන්ධයෙන් ශ්‍රේෂ්ඨාධිකරණය හමුවේ ගොනු කර ඇති පෙත්සම් ලබන වසරේ අප්‍රේල් 21 සහ 22 දිනවල විභාග කිරීමට අද (02) තීරණය කර තිබේ. මූලික තොරතුරු සියල්ල ලැබී තිබියදී අප්‍රේල් 21 ප්‍රහාරය වළක්වා ගැනීමට කටයුතු නොකිරීමෙන් පුරවැසියන්ගේ මූලික අයිතිවාසිකම් කඩ වී ඇති බව සඳහන් කරමින් පෙත්සම් 12ක් ඉදිරිපත් කර ඇති අතර එම පෙත්සම් සියල්ල විභාගයට ගැනීමට ශ්‍රේෂ්ඨාධිකරණය තීන්දු කර ඇත. ශ්‍රී ලංකා නීතිඥ සංගමය, ප්‍රහාරයේ සෘජු වින්දිතයන් තිදෙනෙක්, මාධ්‍යවේදී කසුන් පුස්සෙවෙල, නීතිඥ සහ සිනමාවේදී විසාකේස චන්ද්‍රසේකරම් ඇතුළු පිරිසක් මේ පෙත්සම් ගොනු කර තිබේ. මෙම පෙත්සම්වල ප්‍රධාන විත්තිකරුවෙකු ලෙස ජනාධිපති මෛත්‍රිපාල සිරිසේන මහතාද නම් කර ඇත. සේනාධිනායකයා ලෙස ආරක්ෂක අංශ පවතින්නේ ඔහු භාරයේ ය. ප්‍රහාරය සම්බන්ධයෙන් මුලික තොරතුරු ලැබී තිබියදී ඊට අදාළ පියවර නොගැනීම පිළිබඳ ජනාධිපතිවරයාට චෝදනා එල්ල වී ඇත. ඊට අමතරව අගමැතිවරයා, අනිවාර්ය නිවාඩු යවා ඇති පොලිස්පති පූජිත ජයසුන්දර, හිටපු ආරක්ෂක ලේකම් හේමසිරි ප්‍රනාන්දු, හිටපු හමාදාපති මහේෂ් සේනානායක ඇතුලු පිරිසක්ද මෙහි වගඋත්තකරුවන් බවට පත් කර සිටිති. මෙම ප්‍රහාරය සම්බන්ධයෙන් සොයා බැලීම සඳහා පත් කළ පාර්ලිමේන්තු විශේෂ තේරීම් කාරකසභාව හමුවේ හිටපු පොලිස්පති පුජිත් ජයසුන්දර, ආරක්ෂක අමාත්‍යංශයේ හිටපු ලේකම් හේමසිරි ප්‍රනාන්දු ඇතුළු ආරක්ෂක ප්‍රධානීන් ලබා දුන් සාක්ෂි වලින්ද ජනාධිපතිවරයාට සෘජුව චෝදනා එල්ල කෙරිණි. මෙම නඩුව වේ අගතිවට පත් පාර්ෂවය වෙනුවෙන් පෙනී සිටි නීතීඥ සුනිල් වටගල මහතා සඳහන් කර සිටියේ මෙම ප්‍රහාරය සම්බන්ධයෙන් වගකිවයුතු දේශපාලනඥයින් කවරුන්ද යන්න රට හමුවේ අනාවරණය වනු ඇති බවයි. මූලාශ්‍ර (ශාලික විමලසේන) – colombotrust.com", "URL": "https://lankatruth.com/si/?p=82127", "Category": "පුවත්", "Parent URL": null}