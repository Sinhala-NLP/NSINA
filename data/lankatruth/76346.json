{"Source": "Lankatruth", "Timestamp": "June 25, 2019", "Headline": "ජනපති – අගමැති දෙදෙනාම ජනතාවට දුන් දේශපාලන පොරොන්දු කඩ කළා", "News Content": "ජනාධිපතිවරයාත් අගමැතිවරයාත් තමන්ට දුන් දේශපාලන පොරොන්දු පත්‍රය වෙනුවෙන් එකාවන්ව වැඩ කරනු ඇතැයි යන ජනතා අපේක්ෂාව ජනපතිවරයා සහ අගමැතිවරයා යන දෙදෙනාම භංග කළේ යැයි ආණ්ඩුක්‍රම ව්‍යවස්ථා සභාවේ සාමාජික ජ්‍යෙෂ්ඨ නීතිඥ ජාවෙඩ් යුසුෆ් මහතා අවධාරනය කරයි. 19 වැනි සංශෝධනය යනු රට ඉල්ලා සිටි දේශපාලන පරිවර්තනයේදී එක තැනක සිට තවත් තැනකට යන කාලය දක්වා වූ තාවකාලික ලැගුම්හලක් යැයිද එය පරිපූර්ණ වන්නේ විධායක ජනාධිපති ධුරය අහෝසි කර පාර්ලිමේන්තු ක්‍රමයකට යෑමෙන් යැයිද ඒ මහතා අවධාරණය කරයි. රාජ්‍ය නායකයා පවා විවේචනය කිරීමට තරම් ඉදිරිගාමී ප්‍රජාතන්ත්‍රවාදී පරිසරයක් එමගින් නිර්මාණය වූ නමුත් එහි උපරිම වාසි ගනු ලබමින් සිටින්නේ ප්‍රජාතන්ත්‍රවිරෝධී දුෂ්ට බලවේග විසින් යැයිද නීතිඥ යුසුෆ් මහතා චෝදනා කරයි. මෙම දේශපාලන පරිවර්තනයේ නිම නොකළ වැඩ කොටස පැවැරී ඇත්තේ ඊළඟට පත්වන ආණ්ඩුවට වුවත් එය සිදුවනු ඇත්තේ ඇත්ත වුවමනාව තිබෙන පිරිසක් බලයට පැමිණයහොත් පමණකැයි ඒ මහතා අවධාරණය කරයි. ජනාධිපති හා අගමැති යන ධූර දෙකම එකම පක්ෂයකට ලැබුණොත් මේ ගැටලුව විසඳාගැනීම පහසු කරනු ඇතැයි ඇතැමුන් නගන තර්කයෙහි කිසියම් සත්‍යක් තිබුණත් ජනාධිපති ධුරයට පැමිණෙන පුද්ගලයා සහ අගමැතිවරයා වන පුද්ගලයා යන සාධකයද දේශපාලනයේදී වැදගත් යැයිද ඒ මහතා සඳහන් කරයි. කවර සීමාසහිතකම් පැවැතිය ද 19 වැනි සංශෝධනයේදී ජනාධිපතිවරයා හැටියට මෛත්‍රිපාල සිරිසේන මහතා කළ කැපකිරීම් ප්‍රශංසනීය යැයි කී හෙතෙම 19 වැනි සංශෝධනය යථාර්ථයක් වූයේ ජනාධිපතිවරයා මන්ත්‍රීවරුන් වෙත පුද්ගලිකව කතාබහ කර ඊට ලබාගත් සහාය නිසා යැයිද ඒ මහතා අවධාරණය කරයි.", "URL": "https://lankatruth.com/si/?p=76346", "Category": "පුවත්", "Parent URL": null}