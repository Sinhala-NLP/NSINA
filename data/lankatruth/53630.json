{"Source": "Lankatruth", "Timestamp": "June 5, 2018", "Headline": "විස්ස සම්මත කිරීමෙන් පසු ජනාධිපතිවරයකු සිටින්නේ ද?", "News Content": "විධායක ජනාධිපති ධුරය මෙරටට මහත් ව්‍යසනයන් ඇති කළ ඒකාධිපති වියරුවක් බව රටේ බහුතර ජනතාව පිළිගෙන අවසන් ය. මේ බව ඉතා නිශ්චිතව සහතික කළේ 2015 ජනවාරි 08 වැනිදා පැවැති ජනාධිපතිවරණයේ දී ය. විධායක වියරුව අවසන් කරන බවට පොරොන්දු දුන් පොදු අපේක්‍ෂක මෛත්‍රීට ලැබුණු ඡන්ද ලක්‍ෂ 62 තුළ ඇති මූලික ජනතා අපේක්‍ෂාව එයයි. මෛත්‍රී මේ ජනමතයට පයින් ගැසුවේ චන්ද්‍රිකා සහ මහින්ද සේම නිර්ලජ්ජිත බලතණ්හාවෙන් ය. එය කෙතරම් නිරුවත් තත්ත්වයට පත්ව තිබුණේ ද යත්, පසුගිය පළාත් පාලන මැතිවරණය ආසන්නයේ දී යළි ජනාධිපතිවරණය පැවැත්විය යුතු කාලසීමාව ගැන නීති උපදෙස් පවා ලබා ගත්තේ ය. දැන් රටේ සියලුම ජනතාවගේ සියලුම දැවෙන ප‍්‍රශ්න යට කරමින්, කෘත්‍රීමව ඊළඟ ජනාධිපතිවරණය පිළිබඳ මාතෘකාව ඉහළට ගෙන තිබේ. මෙය හරියටම මුහුදට හත් ගව්වක් නොව හැත්තෑ ගව්වක් තිබිය දී අමුඩ ගසනවා වැනි ය. ඇමෙරිකානු පුරවැසියකු වන යුද්ධයට පමණක් නොව පළාත් පාලන මැතිවරණය නම්, පුංචි ම පුංචි ඡන්දයටත් බයේ රටින් පලා ගිය ගෝඨාභය මුල්කරගෙන විශාල ඝෝෂාවක් ඇති කරමින් සිටී. ගෝඨාභය උඩ දමන්නේ මේ රටේ ජනමතය හදනවා යැයි කියන මධ්‍යම පාන්තික බුද්ධිමතුන් ය. දේශපාලනයේ අඳබාල ලෙස ගෝඨාභයට තඩිබාමින්, මේ වනවිටද මහා ප‍්‍රචාරයක් ලබා දීමට මධ්‍යම පාන්තික බුද්ධිමතුන් පිරිසක් විසින් විශාල වැඩ කොටසක් කරමින් සිටී. මේ පිරිස ගෝඨාභයට තඩිබාන කුහක මොනර රැඟුමින් හෙළි වන්නේ අන්ත පිළිකුල්, කුහක දේශපාලන නිරුවත ය. නිරුවත්, කුහක දේශපාලනය නොවන්නේ නම්, ගෝඨාභයට තඩිබාමින්, ප‍්‍රචාරය ලබා දෙනවා වෙනුවට කළ හැකි විද්‍යාත්මක ප‍්‍රායෝගික දේශපාලනයක් තිබේ. එය නම්, නැවත ජනාධිපතිවරණයක් නොපැවැත්වීම ඇතුළු විධායක බලය කප්පාදු කරන ක්‍රියාවලියක් ය. ජ.වි.පෙ. විසින් ඉදිරිපත් කර තිබෙන විසිවැනි ව්‍යවස්ථා සංශෝධනය එය වේ. මෙය ගෙන එන බව ජ.වි.පෙ. ප‍්‍රකාශ කළේ පසුගිය පෙබරවාරියේ දී පමණ ය. නිරුවත් දේශපාලන කුහකත්වයෙන් තොර වූයේ නම්, කළ යුතු හොඳ ම දේ වී තිබෙන්නේ විස්ස සම්මත කිරීමේ ජනමතය ගොඩනැඟීමට මැදිහත් වීම ය. නමුත්, ජ.වි.පෙ. විසින් මෙයට ගෙන එන නිසා ම ඒ දෙසවත් නොබලා ගෝඨාව උඩ දැමීමේ ප‍්‍රචාරයට විශාල වැඩ කොටසක් කරමින් සිටී ම හැම අතින් ම කනගාටුදායක ය. ඒ නිරුවත්, කුහක දේශපාලනය පසෙක තබා ප‍්‍රගතිශීලී දේශපාලනයක යෙදෙන්නේ නම්, දේශපාලනයේ මූලික සංවාදය කර ගැනීමට දැන් මාතෘකාව දී අවසන් ය. ඒ විසිවැනි ආණ්ඩුක‍්‍රම ව්‍යවස්ථා සංශෝධන කෙටුම් පත පෞද්ගලික මන්ත්‍රී යෝජනාවක් සේ භාර දී තිබීම ය. එහි අඩංගු මූලික කරුණු කිහිපයක් පිළිබඳව ජනතාවගේ අවධානය යොමු කරවීමේ ප‍්‍රවේශයකි මේ. මෙම කෙටුම් පත නම් කර තිබෙන්නේ ‘ශිෂ්ටත්වය වෙනුවෙන් සම්මත කළ යුතු විස්ස’ යනුවෙන් ය. කාටත් පැහැදිලි කරුණු මිස සැඟවුණු දේශපාලනයක් මෙහි නැත. කෙටුම් පතේ සංශෝධන 36ක් තිබෙන අතර, අන්තර්කාලීන විධිවිධානවලට එක් පරිච්ඡේදයක් හා ඒ තුළ අනු ඡේද හතරක් ඇතුළත් ය. මේ අතුරින් අත්‍යවශ්‍ය ම කරුණු කීපයක් තිබෙන්නේ කවරාකාරයෙන් ද? ඒවා වෙනස් කිරීමට යෝජනා කරන්නේ කෙසේ ද යන්න මෙහි දී සාකච්ඡා කෙරේ. විස්ස සම්මත කිරීමෙන් පසු ජනාධිපතිවරයකු සිටින්නේ ද? දැනටමත් මාධ්‍ය මඟින් හෙළි කර තිබෙන ආකාරයට යෝජිත විසිවැනි සංශෝධනය සම්මත කර ගැනීමෙන් පසුව ද ජනාධිපතිවරයෙක් ශ්‍රී ලංකා ජනරජයට සිටින්නේ ය. එසේ නම්, ඇති වන ප‍්‍රශ්නය වන්නේ මෙම ජනාධිපති ධුරයට පුද්ගලයකු තෝරා පත් කර ගන්නේ කෙසේ ද යන්න ය. මේ සම්බන්ධයෙන් කරුණු සඳහන් වන්නේ ආණ්ඩුක‍්‍රම ව්‍යවස්ථාවේ 4 වැනි ව්‍යවස්ථාවේ (ආණ්ඩුක‍්‍රම ව්‍යවස්ථාව සම්බන්ධයෙන් කරුණු පැහැදිලි කිරීමේ දී ‘ඡේදය’ යන්නට යොදන්නේ ‘ව්‍යවස්ථාව’ යන්නයි.) (අ) කොටසෙන් කරුණු දක්වා තිබෙන්නේ මෙසේ ය: “රටේ ආරක්‍ෂාව ඇතුළුව ජනතාවගේ විධායක බලය ජනතාව විසින් තෝරා පත් කර ගනු ලබන ජනරජයේ ජනාධිපතිවරයා විසින් ක්‍රියාත්මක කළ යුත්තේ ය” යනුවෙනි. මෙහි සඳහන් වන “ජනතාව විසින් තෝරා පත් කර ගනු ලබන ජනරජයේ ජනාධිපතිවරයා විසින් කි‍්‍රයාත්මක කළ යුත්තේ ය” යන වගන්තිය ඉවත් කෙරේ. ඉවත් කරන වගන්ති වෙනුවට ඉතා ම වැදගත් සංශෝධනයක් එකතු කිරීමට යෝජනා කර තිබේ. “ආණ්ඩුක‍්‍රම ව්‍යවස්ථාවේ විධිවිධාන සලස්වා ඇති ආකාරයට ජනාධිපතිවරයා සහ කැබිනට් අමාත්‍ය මණ්ඩලය විසින් කි‍්‍රයාත්මක කළ යුත්තේ ය” යන්න එකතු කිරීම ය. ඒ අනුව 4 (ආ) ව්‍යවස්ථාව සම්පූර්ණ වන්නේ “රටේ ආරක්‍ෂාව ඇතුළු ජනතාවගේ විධායක බලය ආණ්ඩුක‍්‍රම ව්‍යවස්ථාවේ විධිවිධාන සලස්වා ඇති ආකාරයට ජනාධිපතිවරයා සහ කැබිනට් අමාත්‍ය මණ්ඩලය විසින් කි‍්‍රයාත්මක කළ යුත්තේ ය” යනුවෙනි. අසීමිත විධායක බලය කැබිනට් මණ්ඩලයට පැවරීමට යෝජනා කර ඇත්තේ මේ ලෙසිනි. ජනාධිපතිවරයකු සම්බන්ධයෙන් පමණක් නොව මහජන නියෝජිතයකු වීම කෙරෙහි ද තිබිය යුතු ප‍්‍රධාන ම සුදුසුකම් 88, 89 සහ 92 ව්‍යවස්ථාවල දක්වා තිබේ. ශ්‍රී ලාංකික පුරවැසියකු වීම, අවුරුදු දහඅට සම්පූර්ණ කර තිබීම, සිහිමඳ ගතියකින් පෙළෙන්නකු නොවී ම, ඡන්දය දීමට සුදුස්සෙකු වීම ආදී වශයෙන් පවතී. මෙම කොන්දේසි සම්පූර්ණ කර තිබෙන පුද්ගලයකු ජනාධිපතිවරයා වශයෙන් පාර්ලිමේන්තු මන්ත්‍රීවරුන් 113 දෙනෙකු විසින් ඡන්දය දී තෝරා ගැනීමට යෝජිත ය. මෙය යෝජිත කෙටුම් පතට එකතු කර තිබෙන්නේ, 4 වැනි ව්‍යවස්ථාවේ 5 වැනි අනු ව්‍යවස්ථාව වශයෙනි. මේ සඳහා එකතු කිරීමට යෝජිත වගන්තිය මතු පරිදි ය: “88 වැනි ව්‍යවස්ථාව යටතේ සුදුසුකම් ලබා ඇති සහ 83 හෝ 92 ව්‍යවස්ථා යටතේ නුසුදුස්සකු වී නොමැති යම් පුරවැසියකු පාර්ලිමේන්තුව විසින් නීතිය මඟින් විධිවිධාන සලස්වනු ලබන කාර්ය පටිපාටිය ප‍්‍රකාරව රහසිගත ඡන්දය මඟින් පාර්ලිමේන්තුවේ පළමු සැසි වාරයේ සිට සති හතරක් ඇතුළත (නොපැමිණ සිටින මන්ත්‍රීවරුන් ඇතුළුව) පාර්ලිමේන්තුවේ මන්ත්‍රීවරුන්ගේ සාමාන්‍ය බහුතර ඡන්දයෙන් තෝරා පත් කර ගනු ලැබිය යුතු ය.” මේ සඳහන් කරන්නේ මන්ත්‍රීවරුන් 225 දෙනාගෙන් 113 දෙනෙකුගේ රහසිගත ඡන්දයෙනි. මෙකී ජනාධිපතිවරයා පඹයකු වන්නේ ද? යනුවෙන් ප‍්‍රශ්නයක් කාට හෝ මතු කළ හැකි ය. එය එසේ නොවේ. පවතින ව්‍යවස්ථාවේ VII වැනි පරිච්ඡේදය වෙන් කර තිබෙන්නේ ‘විධායකය – ජනරජයේ ජනාධිපතිවරයා’ යන සිරස්තලයෙන් ය. ප‍්‍රශ්නයට අදාළව පිළිතුර එහි 30 I ව්‍යවස්ථාවේ සපයා තිබේ. “ශ්‍රී ලංකා ජනරජයේ ජනාධිපතිවරයකු වන්නේ ය. ජනාධිපතිවරයා රජයේ ප‍්‍රධානියා ද, විධායකයේ ප‍්‍රධානියා ද, ආණ්ඩුවේ ප‍්‍රධානියා ද, සන්නද්ධ සේවාවන්හි සේනාධිනායකයා ද වන්නේ ය.” යෝජිත සංශෝධන යෝජනාවෙන් “ආණ්ඩුවේ ප‍්‍රධානියා ද” යන්න ඉවත් කිරීමට ය. එසේ නම්, ජනාධිපතිවරයා ඉතා පැහැදිලිව “රජයේ ප‍්‍රධානියා ද, විධායකයේ ප‍්‍රධානියා ද, සන්නද්ධ සේවාවන් හි සේනාධිනායකයා ද වන්නේ ය” යන්න එසේ ම පවතින්නේ ය. මෙයාකාරයට බලතල තිබෙන ජනාධිපති ධුරය හිස් වන්නේ මිය යාම, ඉල්ලා අස් වීම හෝ ධුරයෙන් ඉවත් කිරීම අවස්ථා තුනක දී පමණ ය. එසේ පුරප්පාඩු සිදු වන අවස්ථාවක සති හතරක් ඇතුළත නැවතත් පාර්ලිමේන්තු මන්ත්‍රීවරුන්ගේ සරල බහුතරයෙන් එනම්, 113 දෙනෙකුගේ අනුමැතියෙන් ජනාධිපතිවරයකු පත් කර ගත යුතු ය. යෝජිත කෙටුම් පත අනුව 30 V වශයෙන් ඉතා වැදගත් ව්‍යවස්ථාවක් එක් කිරීමට නියමිත ය. එය නම්, ජනාධිපතිවරයා කිසිදු දේශපාලන පක්‍ෂයක ධුරයක් දැරීම හෝ අඩු ම තරමින්, පාක්‍ෂිකයකු ද නොවිය යුතු බවයි. “ජනාධිපතිවරයා වශයෙන් තෝරා පත් කර ගනු ලබන තැනැත්තෙකු ජනාධිපතිවරයා වශයෙන් ධුරය දරන තාක් කල් යම් දේශපාලන පක්‍ෂයක ධුර දැරීම හෝ සාමාජිකයකු වීම සිදු නොකළ යුතු ය.” යනුවෙන් ඉතා පැහැදිලිව දක්වා තිබේ. පවතින ව්‍යවස්ථාවේ 31 වැනි ව්‍යවස්ථාව සම්පූර්ණයෙන් වෙන් කර තිබෙන්නේ ජනාධිපතිවරයා තෝරා පත් කර ගැනීම සහ ධුර කාලය සම්බන්ධයෙනි. එම ව්‍යවස්ථාව සම්පූර්ණයෙන් ම ඉවත් කිරීමට නව කෙටුම් පත මඟින් යෝජනා කර තිබේ. මේ අතර 33 වැනි ව්‍යවස්ථාව තුළ තිබෙන්නේ ජනාධිපතිවරයා පාර්ලිමේන්තුව සම්බන්ධයෙන් අනුගමනය කළ හැකි ක්‍රියාමාර්ග සම්බන්ධයෙනි. එහි 33 II (අ) වගන්තිය සම්පූර්ණයෙන් ම ඉවත් කර සහ (ඈ) සංශෝධනය කිරීමට යෝජිත ය. “පාර්ලිමේන්තුවේ එක් එක් සැසිවාරය ආරම්භයේ පාර්ලිමේන්තුවේ දී ආණ්ඩුවේ ප‍්‍රතිපත්ති ප‍්‍රකාශය කිරීමට බලය ඇත්තේ ය.” යනුවෙන් එම (අ) වගන්තියේ තිබේ. යෝජිත කෙටුම් පත අනුව මෙය සම්පූර්ණයෙන් ඉවත් කර පාර්ලිමේන්තුව හෙවත් ව්‍යවස්ථාදායක සභාවේ ස්වාධීනත්වය තහවුරු කර තිබේ. එය තව දුරටත් ඉදිරියට ගෙන යමින්, (ඇ) අනු ව්‍යවස්ථාව සංශෝධනය කිරීමට යෝජිත ය. දැනට පවතින්නේ : “පාර්ලිමේන්තුව කැඳවීම, වාර අවසන් කිරීම සහ විසුරුවා හැරීමට බලය ඇත්තේ”ය යනුවෙනි. පසුගිය අප්‍රේල් මස මුල දී කිසිදු හේතු දැක්වීමකින් පවා තොරව ජනාධිපතිගේ බලය යොදවා හිතුමතේ පාර්ලිමේන්තුව වාර අවසන් කළේ ය. නමුත්, යෝජනා කර තිබෙන්නේ “වාර අවසන් කිරීම” යන බලය ඉවත් කර වඩාත් ස්වාධීන තත්ත්වයක් ව්‍යවස්ථාදායකයට ඇති කිරීම ය. පළාත් සභාවක් සම්බන්ධයෙන් ජනාධිපතිවරයාට පැවරී තිබෙන බලතල කප්පාදු කෙරේ ද? මේ වනවිට සංවාදයට තේමා කරගෙන තිබෙන සහ බිල්ලන් මවනා ප‍්‍රධාන නිමිත්තක් කර තිබෙන්නේ මෙයයි. පළාත් සභාවක් සම්බන්ධයෙන් ජනාධිපතිවරයාගේ බලතල ක්‍රියාත්මක කරන්නේ ඒ ඒ පළාත් සභාවට පත් කර සිටින ආණ්ඩුකාරවරයා මඟින් ය. මේ සම්බන්ධයෙන් වූ විධිවිධාන සලසා තිබෙන්නේ ආණ්ඩුක‍්‍රම ව්‍යවස්ථාවේ ‘154 ආ’ යනුවෙන් හඳුන්වා තිබෙන ව්‍යවස්ථාවේ ය. නිරවුල්ව තේරුම් ගැනීම සඳහා අදාළ වගන්ති උපුටා දැක්වීම ප‍්‍රයෝජනවත් වේ. 154 ආ I යන වගන්තිය මෙසේ ය: “154 අ වැනි ව්‍යවස්ථාවට අනුකූලව පළාත් සභාවක් පිහිටුවනු ලැබ ඇති සෑම පළාතක් සඳහා ම ආණ්ඩුකාරවරයකු සිටිය යුතු ය.” මෙයට ම අදාළ II වැනි වගන්තිය මෙසේ ය: “ජනාධිපතිවරයා විසින් සිය අත්සන යටතේ වූ අධිකාරී පත‍්‍රයක් මඟින් ආණ්ඩුකාරවරයා පත් කරනු ලැබිය යුතු අතර, ජනාධිපතිවරයාගේ ප‍්‍රසාදය ඇති තාක් කල් 4 (ආ) වැනි ව්‍යවස්ථාවට අනුකුලව ඔහු විසින් ධුරය දැරිය යුත්තේ ය.” මෙහි සඳහන් 4 (ආ) ව්‍යවස්ථාවේ සඳහන් වන්නේ මොනවා ද යන්න ඉහත තැනක දක්වා තිබේ. මේ අනුව පැහැදිලි වන්නේ පළාත් සභා සම්බන්ධයෙන් තිබිය යුතු මධ්‍යගත අධිකාරී බලය දැනට තිබෙන තත්ත්වයෙන් අංශු මාත‍්‍රයක් හෝ ඉවත් නොකර ජනාධිපතිවරයාට ඒ ලෙස ම තිබෙන බවයි. නිකම් හිස් බිල්ලන් මැවීම ගැන කිසිදු බියක් ජනතාව ඇති කර ගත යුතු නොවේ. යෝජිත සංශෝධන කෙටුම් පතේ කොතැනක හෝ පළාත් සභා සම්බන්ධයෙන් ජනාධිපතිවරයාට තිබෙන බලතල කිසි ම දෙයක් අංශුමාත‍්‍රයක් හෝ අඩු වන්නේ නැත. ආණ්ඩුක‍්‍රම ව්‍යවස්ථාවේ පළාත් සභා සම්බන්ධයෙන් කරුණු ඇතුළත් වන්නේ XVII අ වැනි පරිච්ඡේයේ ය. ඒ යටතේ 154(අ) වැනි ව්‍යවස්ථාවේ සිට 154(ඩ) වගන්තිය දක්වා විශාල අනු ව්‍යවස්ථා ප‍්‍රමාණයක් පවතී. මේ එකදු අනු ව්‍යවස්ථාවකට හෝ යෝජිත කෙටුම් පත අනුව අතවත් තබා නැත. එසේ නම්, බිල්ලන් මවන්නන්ගේ ව්‍යාපෘතිය සම්පූර්ණයෙන් ම ගඟට ඉනි කැපීමක් වී තිබේ. ජනාධිපතිගේ ඥාති මිත‍්‍රාදීන් තානාපතිවරුන් ලෙස පත් කළ හැකි ද? මේ ප‍්‍රශ්නයට පිළිතුරු ලෙස 33 II ව්‍යවස්ථාවේ අවසානයට ඉතා වැදගත් සංශෝධනයක් එක් කිරීමට යෝජනා කර තිබේ. “එසේ වුව ද, තානාපතිවරුන්, මහ කොමසාරිස්වරුන්, නිල නියෝජිතයන් සහ වෙනත් විදේශ දූත නියෝජිතයන් පත් කිරීමේ දී සහ බලය පැවරීමේ දී ජනාධිපතිවරයා වෙත අග‍්‍රාමත්‍යවරයා විසින් ඉදිරිපත් කරනු ලබන කැබිනට් අමාත්‍ය මණ්ඩලයේ උපදෙස් අනුව ක්‍රියා කරනු ලැබිය යුතු ය.” යනුවෙන් සඳහන් වේ. මෙය එක් කරන්නේ ශ්‍රී ලංකාවට හිමි විය යුතු ජාත්‍යන්තරයේ කීර්ති නාමය රැකෙන හා රාජ්‍ය තාන්ත්‍රික ගරුත්වය ඉහළින් ම ආරක්‍ෂා කරන පුද්ගලයන් පත් කිරීමට ය. පසුගිය කාලයේ තේකොළ මුදලාලිලා, ජාත්‍යන්තර අවි ජාවාරම්කරුවන් සහ මිනීමැරුම් නඩුවලින් වැරැදිකරුවන් වූවන් පවා රාජ්‍ය තාන්ත්‍රික නිලධාරීන් වශයෙන් පත් කර සිටි අන්දම කාටත් අමතක විය නොහැකි ය. විදේශයන් හි තිබෙන තානාපති කාර්යාලවල දී ස්ත‍්‍රී ශරීර මූලික කරගෙන ගුටි ඇනගත් විලිලැජ්ජා නැති වැඩ ගැන කාටත් මතක ය. එම ප්‍රීති සාදවල දී කන් පැලූ අන්දම හිරිකිත ය. මේ වැනි තත්වයන්ගෙන් විදේශ රාජ්‍ය තාන්ත්‍රික සේවය මුදාගැනීම සඳහා මෙම වගන්තිය යෝජනා කර තිබෙන බව පැහැදිලි ය. මෙම වගන්තියේ දක්වා තිබෙන්නේ, ජනාධිපතිවරයා වෙනුවට අගමැතිවරයා විසින් රාජ්‍ය තාන්ත්‍රිකයන් පත් කළ යුතු බව නොවේ. ඉතා නිරවුල්ව එය තේරුම් ගත යුතු ය. කැබිනට් මණ්ඩලයේ උපදෙස් අනුව අගමැතිවරයා විසින් ජනාධිපතිවරයා වෙත ඉදිරිපත් කරන නාමලේඛන අනුව පුද්ගලයන් පත් කිරීමයි. ඒ ඔක්කොමත් හරි. අපරාධකාරයන් ලෙසට අධිකරණයෙන් තහවුරු කර දඬුවම් නියම කළ අයකුට ජනාධිපති සමාව දෙන්න පුළුවන් ද දිගට ම ? අධිකරණයෙන් වැරැදිකරුවන් කර දඬුවම් නියම කර සිටින පුද්ගලයන්ට විශේෂ ජනාධිපති සමාව දුන්න බව විධායක ජනාධිපති ඉතිහාසයේ ‘තාර අකුරුවලින්’ සටහන් වී තිබේ. අධිකරණයට විධායක බලය ඉතා දුෂ්ට ආකාරයෙන් යෙදැ වූ තරම ගෝනවල සුනිල්ලාගෙන්, බැද්දගානේ සංජීවලාගෙන් ආදී වශයෙන් දිග නම් ලැයිස්තුවක් මතක් වීමෙන් පැහැදිලි වේ. ජනාධිපතිට මේ බලතල ලබා දී තිබෙන්නේ ආණ්ඩුක‍්‍රම ව්‍යවස්ථාවේ 34 I ව්‍යවස්ථාවේ ‘අ, ආ, ඇ, ඈ’ අනු වගන්තිවලින්. එම වගන්තිවල සඳහන් වන්නේ මොනවා දැයි දැනගැනීම වැදගත් ය. “34 I ශ්‍රී ලංකා ජනරජයේ කවර හෝ අධිකරණයක දී වරදකරු කරන ලද කවර හෝ වරදකරුවකුට අ. සම්පූර්ණ සමාවක් හෝ නීත්‍යනුකූල කොන්දේසි සහිත සමාවක් දීමට ; ආ. නියම කරන ලද යම් දඬුවමක් කි‍්‍රයාත්මක කිරීම කාලසීමාවක් නොමැතිව හෝ සුදුසු යැයි ජනාධිපතිවරයා කල්පනා කරන කාලසීමාවක් හෝ කල් තැබීමට. ඇ. ඒ වරදකරුට නියම කරන ලද දඬුවමක් වෙනුවට ළිහිල් දඬුවමක් නියම කිරීමට හෝ ඈ. නියම කරන ලද දඬුවමක් මුළුමනින් ම නිෂ්ප‍්‍රභ කිරීමට හෝ ඉන් කොටසක් අඩු කිරීමට ද, එකී වරදකරු කළ වරද හේතුකොටගෙන ඔහුගෙන් ජනරජයට අය විය යුත්තා වූ යම් කිසි දණ්ඩනයක් මුළුමනින් ම නිෂ්ප‍්‍රභ කිරීමට හෝ ඉන් කොටසක් අඩු කිරීමට ද, එකී වරදකරු කිරීම හේතුකොටගෙන ඔහුට අයත් වස්තුවක් රාජ්‍ය සන්තක විය යුත්තේ නම්, එසේ රාජ්‍ය සන්තක විය යුත්තා වූ වස්තුවෙන් කොටසක් පමණක් රජයට ගැනීමට හෝ ඒ වස්තුව රාජ්‍ය සන්තක කිරීම මුළුමනින් ම අත්හිටුවීමට ජනාධිපතිවරයාට බලය ඇත්තේ ය. හොර දෙටුවන්, මූල්‍ය කොල්ලකරුවන්, සහ අපරාධකරුවන් ආරක්‍ෂා කිරීමට විධායක බලය යොදා ගැනීමේ ප‍්‍රතිපාදන වෙනස් කිරීමට යෝජනා කර තිබේ. 34 වැනි ව්‍යවස්ථාවේ I වගන්තියේ “ශ්‍රී ලංකා ජනරජයේ කවර හෝ අධිකරණයක දී වරදකරු කරන ලද කවර හෝ වරදකරුවකුට ජනාධිපතිවරයාගේ නිර්දේශ කැබිනට් අමාත්‍ය මණ්ඩලය විසින් අනුමත කිරීමට යටත්ව” වශයෙන් එකතු කර තිබේ. මෙයින් අදහස් කෙරෙන්නේ යුක්තිය, නීතිය බවට පත් නොවූ අධිකරණ ක්‍රියාවලියේ දී යම් හෝ සාධාරණයක් ඉටු කිරීමේ ඉඩ තබා ගැනීම විය හැකි ය. එසේත් නොමැති නම්, ධනවාදී ආර්ථික ක‍්‍රමයක් තුළ මෙය ඉක්මවා යාමට නොහැකි තරම් නීති සම්පාදකයන් මෙය සීමා කළා විය හැකි ය. විධායක ජනාපතිගේ බලතල අගමැතිට ගෙඩිය පිටින් හිමි වන්නේ ද? මවා තිබෙන තවත් බිල්ලෙක් වන්නේ මෙයයි. නමුත්. ඉහත විවිධ අවස්ථාවල දීම දක්වා ඇති පරිදි කැබිනට් අමාත්‍ය මණ්ඩලයේ සාමුහික විධායක බලය තහවුරු කෙරෙන බව පැහැදිලි ය. මෙය තව දුරටත් තහවුරු කෙරෙන්නේ “අග‍්‍රාමාත්‍යවරයා විසින් ජනාධිපතිවරයාගේ බලතල, කාර්ය සහ කර්තව්‍ය කි‍්‍රයාත්මක කිරීම සහ ඉටු කිරීම” යන්නට අදාළ විධිවිධාන ඇතුළත් 32 වැනි ව්‍යවස්ථාවෙන් ය. එම ව්‍යවස්ථාව වෙන් කර තිබෙන්නේ ජනාධිපතිවරයා රෝගාතුර වීම හෝ රටින් බැහැර වීම වැනි අවස්ථාවන් සම්බන්ධයෙනි. 37 I මෙසේ ය: “රෝගාතුර වීම නිසා හෝ ශ්‍රී ලංකාවෙන් බැහැරව සිටීම නිසා හෝ වෙනත් යම් හේතුවක් නිසා හෝ ස්වකීය ධුරයට අයත් බලතල, කාර්ය හෝ කර්තව්‍ය ක්‍රියාත්මක කිරීමට සහ ඉටු කිරීමට නොහැකි වේ යැයි ජනාධිපතිවරයාගේ මතය වේ නම්, එම කාලසීමාව තුළ ජනාධිපතිවරයාගේ බලතල, කාර්ය සහ කර්තව්‍ය ක්‍රියාත්මක කිරීම සහ ඉටු කිරීම සඳහා ජනාධිපතිවරයා විසින් අග‍්‍රාමත්‍යවරයා පත් කරනු ලැබිය හැක්කේ ය. තව ද, එම කාලසීමාව තුළ අග‍්‍රාමාත්‍ය ධුරයේ වැඩ බැලීම පිණිස ජනාධිපතිවරයා මඟින් අමාත්‍ය මණ්ඩලයේ වෙනත් අමාත්‍යවරයකු පත් කළ හැක්කේ ය. මෙම ව්‍යවස්ථාව සංශෝධනය කර තිබෙන්නේ ජනාධිපති ධුරයේ වැඩ බැලීම සඳහා කතානායකවරයා පත් කිරීමට යෝජනා කිරීමෙනි. ඉහත “අග‍්‍රාමාත්‍යවරයා පත් කළ හැක්කේ ය” යන්න ඉවත් කර “කතානායකවරයා පත් කළ හැක්කේ ය” යන්න එකතු කෙරේ. මෙය තව දුරටත් ඉදිරියට ගෙන ගොස් ඇත. යම්හෙයකින්, ජනාධිපතිවරයාගේ වැඩ බැලීම කතානායකවරයාට කළ නොහැකි වන අවස්ථාවල දී අනුගමනය කළ යුතු ක්‍රියාමාර්ග 37 II වැනි ව්‍යවස්ථාවේ සඳහන් ය. 37 I අනු ව්‍යවස්ථාවේ පරිදි කටයුතු කළ නොහැකි නම්, “අග‍්‍රාමාත්‍යවරයා විමසීමෙන් පසුව” යන්න II වැනි අනු ව්‍යවස්ථාවට එකතු කිරීමට යෝජනා කර තිබේ. අදාළ ඉවත් කිරීම්වලින් පසු සහ යෝජිත සංශෝධන එකතු කිරීමෙන් 37 II වැනි අනු ව්‍යවස්ථාව සම්පූර්ණ කිරීමට යෝජනා කර තිබෙන්නේ පහත පරිදි ය. “ජනාධිපතිවරයාට ස්වකීය ධුරයේ බලතල, කාර්යය සහ කර්තව්‍ය ක්‍රියාත්මක කිරීමට සහ ඉටු කිරීමට තාවකාලිකව නොහැකි වී ඇති බව සහ මේ ව්‍යවස්ථාවේ I වැනි අනු ව්‍යවස්ථාව අනුව පත් කිරීමක් සිදු කිරීමට නොහැකි බව ‘අග‍්‍රාමාත්‍යවරයා විමසීමෙන් පසුව’ අග‍්‍රවිනිශ්චයකාරවරයාගේ මතය වේ නම්, ඔහු ඔහුගේ මතය අග‍්‍රාමාත්‍යවරයා වෙත ලියැවිල්ලකින් දැනුම් දිය යුත්තේ ය. එවිට කතානායකවරයා එම කාලසීමාව තුළ ජනාධිපති ධුරයේ බලතල, කාර්ය හා කර්තව්‍ය ක්‍රියාත්මක කළ යුත්තේ ය; ඉටු කළ යුත්තේ ය.” යනුවෙන් ගොඩනැඟේ. මේ අනුව පැහැදිලි වන්නේ අග‍්‍රාමාත්‍යවරයාට අතිරේක විශාල බලයක් එකතු නොවී කතානායක ද, අගවිනිසුරු ද එක් වන බව ය. ස්වාධීන කොමිෂන් සභාවලට සිදු වන්නේ කුමක් ද? ආණ්ඩුක‍්‍රම ව්‍යවස්ථාවේ 41 (අ) ව්‍යවස්ථාවේ සිට කොමිෂන් සභාවලට අදාළ වගන්ති ඇතුළත් කර තිබේ. මුලින් ම කොමිෂන් සභාවල මූලික ම තත්ත්වය වන ආණ්ඩුක‍්‍රම ව්‍යවස්ථා සභාව පවතී. අගමැතිවරයා, කතානායකවරයා, පාර්ලිමේන්තුවේ විපක්‍ෂනායකවරයා, ජනාධිපතිවරයා පත් කරන මන්ත්‍රීවරයෙක්, අගමැතිවරයා සහ විරුද්ධ පක්‍ෂ නායකවරයා යන දෙදෙනා ම එක්ව නම් කරන පාර්ලිමේන්තු මන්ත්‍රීවරුන් දෙදෙනෙක් සහ එසේ නොවන පස් දෙනෙක් පත් කිරීම, වෙනත් ස්වාධීන කණ්ඩායම් සහ පක්‍ෂ නියෝජනය කිරීමට එක් මන්ත්‍රීවරයෙක් පත් කෙරේ. ආණ්ඩුක‍්‍රම ව්‍යවස්ථාවේ සභාපති වන්නේ කතානායකවරයා ය. ආණ්ඩුක‍්‍රම ව්‍යවස්ථාව මඟින් පත් කරන කොමිෂන් සභා නවයක් තිබේ. මැතිවරණ, රාජ්‍ය සේවා, පොලිස්, විගණන සේවා, මානව හිමිකම්, අල්ලස් හෝ දූෂණ විමර්ශන, මුදල්, සීමා නිර්ණ සහ ජාතික ප‍්‍රසම්පාදන යන කොමිෂන් සභා නවය පවතී. මෙම කොමිෂන් සභාවලට ජනාධිපතිවරයාගේ මැදිහත් වීම තිබෙන්නේ 41 ඇ I වැනි ව්‍යවස්ථාවේ ය. එය මෙසේ ය: “ජනාධිපතිවරයා විසින් සභාවට කරන ලද නිර්දේශයන් මත සභාව විසින් අනුමත කර ඇත් නම් මිස මේ ව්‍යවස්ථාවේ උප ලේඛනයේ නිශ්චිතව සඳහන් ධුරයකට ජනාධිපතිවරයා විසින් කිසිදු තැනැත්තෙකු පත් කරනු නොලැබිය යුත්තේ ය.” මෙය වෙනස් කිරීමට යෝජනා කර තිබෙන්නේ, “ජනාධිපතිවරයා විසින් සභාවට කරන ලද නිර්දේශයන් මත සභාව විසින් අනුමත කර ඇත් නම් මිස” යන්න ඉවත් කර ඒ වෙනුවට “සභාවේ නිර්දේශයක් අනුව මිස” යන්න එකතු කිරීමට යෝජනා කෙරේ. මෙම ඡේදය අවසානයට මතු ඡේදය එකතු කිරීමට යෝජනා කර තිබේ. “එකී පත් වීම් සඳහා සභාවේ නිර්දේශය ලැබීමේ දින සිට දින දහහතරක් ඇතුළත ජනාධිපතිවරයා විසින් එම තැනැත්තන් පත් කරනු ලැබිය යුතු ය. එකී දින දහහතරක කාලසීමාව ඇතුළත අවශ්‍ය පත් කිරීම් සිදු කිරීමට ජනාධිපතිවරයා අපොහොසත් වන අවස්ථාවක දී, එසේ නිර්දේශ කරනු ලබන තැනැත්තන් එම ධුරය සඳහා පත් කර ඇති ලෙස සලකනු ලැබිය යුතු ය.” මෙම වගන්තිය එකතු කර තිබෙන්නේ, ව්‍යවස්ථා සභාවේ ස්වාධීනත්වය ජනාධිපතිවරයාගේ බලයට යට නොකිරීම සඳහා ය. මන්ද, ආණ්ඩුක‍්‍රම ව්‍යවස්ථා සභාව නිර්දේශ කර තිබුණ ද, ජනාධිපතිවරයා එම පත් කිරීම් නොකර සිටි අවස්ථා තිබේ. එවැනි ඒකාධිපති වියරුවක් කොමිෂන් සභා වෙත පතිත නොවීමට මෙම වගන්තියෙන් ආණ්ඩුක‍්‍රම ව්‍යවස්ථා සභාවට ඉඩ තහවුරු කිරීමට යෝජනා කර ඇති බව පැහැදිලි ය. ඉතින්, මේ තරම් ජනාධිපතිවරයා ගැන කතා කළත්, අගමැතිවරයා ගැන කිසි ම සඳහනක් නැද්ද? මෙවැනි ප‍්‍රශ්නයක් පාඨකයා තුළ ඇති වීම අතිශය සාධාරණ ය. මෙම ප‍්‍රශ්නයට යෝජිත ව්‍යවස්ථා කෙටුම් පත විසින් කරන ලද යෝජනාවලින් උත්තර සපයා තිබේ. ආණ්ඩුක‍්‍රම ව්‍යවස්ථාවේ VIII වැනි පරිච්ඡේදය වෙන් කර ඇත්තේ, අමාත්‍ය මණ්ඩලය හරහා විධායක බලය ක්‍රියාත්මක කෙරෙන ආකාරය පැහැදිලි කිරීමට ය. 42 ව්‍යවස්ථාවේ I අනු ව්‍යවස්ථාව මෙසේ ය: ජනරජයේ ආණ්ඩුවේ පාලනය මෙහෙයැවීම සහ ඒ පාලනය පිළිබඳ විධානය භාර අමාත්‍ය මණ්ඩලයක් වන්නේ ය.” II මෙසේ ය: “අමාත්‍ය මණ්ඩලය පාර්ලිමේන්තුවට සාමුහිකව වගකීමට සහ පිළිතුරු දීමට බැඳී සිටින්නේ ය.” III. “ජනාධිපතිවරයා අමාත්‍ය මණ්ඩලයේ සාමාජිකයන් ද, අමාත්‍ය මණ්ඩලයේ ප‍්‍රධානියා ද වන්නේ ය.” යන වගන්තියේ “ජනාධිපතිවරයා” යන්න ඉවත් කර මෙයට “අග‍්‍රාමාත්‍යවරයා” යන්න එක් කිරීමට යෝජනා කර ඇත. මේ අතර 42 IV වැනි අනු ව්‍යවස්ථාවට අලුතින් ඡේදයක් යෝජනා කර තිබේ. “එසේ වුව ද, යම් දේශපාලන පක්‍ෂයක් විසින් පාර්ලිමේන්තුවේ සම්පූර්ණ ආසන සංඛ්‍යාවෙන් සියයට පනහකට වැඩි ප‍්‍රමාණයක් ලබාගෙන ඇති අවස්ථාවක දී සහ නාම යෝජනා භාර දෙනු ලබන අවස්ථාවේ දී එම පක්‍ෂය විසින් ස්වකීය අග‍්‍රාමාත්‍ය ධුර අපේක්‍ෂකයා නම් කර ඇති අවස්ථාවක දී සහ එම අග‍්‍රාමාත්‍ය ධුර අපේක්‍ෂකයා පාර්ලිමේන්තු මන්ත්‍රීවරයකු වන අවස්ථාවක දී, ජනාධිපතිවරයා විසින් එම තැනැත්තා අග‍්‍රාමාත්‍යවරයා වශයෙන් පත් කරනු ලැබිය යුතු ය” යන්න යෝජනා කර ඇත. මෙයට අමතරව 42 ව්‍යවස්ථාවට අනු ව්‍යවස්ථා හතරක් අලුතින් එක් කිරීමට යෝජනා කර තිබේ. එම අනු ව්‍යවස්ථාවලින් අවධාරණය කර ඇත්තේ, අගමැතිවරයා පාර්ලිමේන්තුව තුළ තහවුරු කිරීම ය. යෝජිත එකතු කිරීම්වල සඳහන් වන්නේ අග‍්‍රාමාත්‍යවරයා පත් කිරීම පැමිණ සිටින මන්ත්‍රීවරුන්ගේ බහුතර ඡන්දයෙන් ස්ථිර කළ හැකි බව ය. එසේ බහුතරය පෙන්විය නොහැකි වුවහොත්, එවිට පාර්ලිමේන්තුවේ වෙනත් මන්ත්‍රීවරයකු බහුතර ඡන්දයෙන් පත් කර ගත හැකි ය. එම මන්ත්‍රීවරයා ජනාධිපතිවරයා ඉදිරියේ වහා ම අග‍්‍රාමාත්‍යවරයා ලෙස දිවුරුම් දිය යුතු ය. ඉන් පසුව 43 වැනි ව්‍යවස්ථාවේ සඳහන් වන්නේ ඇමති මණ්ඩලය පත් කිරීම සම්බන්ධයෙනි. එහි I වැනි අනු ව්‍යවස්ථාව මෙසේ ය: “අග‍්‍රාමාත්‍යවරයාගේ අදහස් විමසීම අවශ්‍ය යැයි ජනාධිපතිවරයා සලකන අවස්ථාවන් හි දී අග‍්‍රාමාත්‍යවරයාගේ අදහස් ද විමසා ජනාධිපතිවරයා විසින් අමාත්‍ය මණ්ඩලයේ අමාත්‍යවරුන්ගේ සංඛ්‍යාව ද, අමාත්‍යාංශ සංඛ්‍යාව ද, ඒ අමාත්‍යවරයාට පවරන විෂයය සහ කාර්යය ද නිශ්චය කළ යුත්තේ ය.” මෙම වගන්තිය වෙනස් කිරීමට යෝජනා කර ඇත. “අග‍්‍රාමාත්‍යවරයාගේ අදහස් විමසීම අවශ්‍ය යැයි ජනාධිපතිවරයා සලකන අවස්ථාවන් හි දී අග‍්‍රාමාත්‍යවරයාගේ අදහස් විමසා” යන්න වෙනස් කර “අග‍්‍රාමාත්‍යවරයාගේ උපදෙස් මත” යනුවෙන් එක් කිරීමට යෝජනා කර ඇත. ඒ අනුව අමාත්‍යවරුන් පත් කරන්නේ අගමැතිවරයාගේ උපදෙස් මත ජනාධිපතිවරයා ය. අමාත්‍ය මණ්ඩලයේත්, ව්‍යවස්ථාදායකයේත් ස්වාධීනත්වය විධායක ජනාධිපතිගේ යකඩ සපත්තුවෙන් වෙන් කර ඇත්තේ මෙසේ ය. විසිවැනි ව්‍යවස්ථා සංශෝධන කෙටුම් පතේ මූලික කරුණු කීපයක් මෙලෙස පවතී. ගෝඨාභයට තඩිබෑම නවත්වා මේ ගැන සංවාදය පටන් ගැනීම හොඳයි නේ ද? ලංකා ඉරිදා සංග්‍රහය", "URL": "https://lankatruth.com/si/?p=53630", "Category": "පුවත්", "Parent URL": null}