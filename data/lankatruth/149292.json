{"Source": "Lankatruth", "Timestamp": "July 18, 2023", "Headline": "ලංකාවේ ආර්ථික බංකොලොත් කිරීම පකිස්තානයටත් වඩා දරුණුයි – දිනමිණ පුවතකින් හෙළිවෙයි", "News Content": "ආර්ථිකය බංකොලොත්භාවයට පත් කර තිබෙන දකුණු ආසියානු කලාපයේ පකිස්තානයටත් වඩා ලංකාවේ තත්වය බරපතල බව අද (18) දිනමිණ පුවත්පත පල කර තිබුණු ප්‍රවෘත්තියකින් අනාවරණය වේ. එම ප්‍රවෘත්තිය අනුව පසුගිය මූල්‍ය වර්ශය තුළ පකිස්තානු ආර්ථිකයේ බිඳවැටීම ඇමරිකානු ඩොලර් බිලියන 8.3ක්ය. එහෙත් මෙරට ආර්ථිකය බිඳවැට්ටීම ඩොලර් බිලියන 10කට ආසන්න බව ජාත්‍යන්තර මූල්‍ය අරමුදල විසින් ඉදිරිපත් කර තිබෙන වාර්තාවෙන් අනාවරණය වී තිබේ. 2021 වර්ශයේදී මෙරට දලදේශීය නිෂ්පාදිතය ඇමරිකන් ඩොලර් බිලියන 87 ඉක්මවා තිබී 2022 දී එය ඩොලර් බිලියන 77කට ආසන්න මට්ටමකට බිඳවැටී තිබිණි. වසරක් තුළදී ආර්ථිකය හැකිලීම 7.8%ක මට්ටමක්ය. ඊට අමතරව මෙම වසර තුළදීද 4%කට ආසන්න ආර්ථික සංකෝචනයක් සිදුවන බව ලෝක බැංකුව පවා ශ්‍රී ලංකාවට අනතුරු අඟවා තිබේ. ඒ බව සනාත කෙරෙන මෙම වසරේ මුල් කාර්තුව තුළ ආර්ථිකය සංකෝචනය වීම 11.8%ක් වී ඇති අතර පසුගිය වසරේදී එම කාලසීමාව තුළ සංකෝචනය 0.5%ක් වී තිබිණි.", "URL": "https://lankatruth.com/si/?p=149292", "Category": "ආර්ථික පුවත්", "Parent URL": null}