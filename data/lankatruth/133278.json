{"Source": "Lankatruth", "Timestamp": "April 30, 2022", "Headline": "අද මධ්‍යම රාත්‍රියේ සිට ඉන්ධන බවුසර් වර්ජනයක්", "News Content": "අද (30) මධ්‍යම රාත්‍රියේ සිට ඉන්ධන බෙදා හැරීමේ කටයුතුවලින් ඉවත් වීමට ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය තීරණය කර තිබේ. එම සංගමය සඳහන් කළේ, ඉන්ධන මිල ඉහළ දැමීමට සාපේක්ෂව ප්‍රවාහන මිල ගණන් ඉහළ නොදැමීමට එරෙහිව මෙම පියවර ගෙන ඇති බවය. ඒ සම්බන්ධයෙන් විෂයභාර අමාත්‍ය කංචන විජේසේකර සමග ඊයේ (29) පැවති සාකච්ඡාවද අවසන් වූයේ විසඳුමකින් තොරව බව එම සංගමය පවසයි. කෙසේ වෙතත්, මෙම ක්‍රියාමාර්ගයට ප්‍රතිචාර දක්වමින් විදුලිබල හා බලශක්ති අමාත්‍ය කංචන විජේසේකර ප්‍රකාශ කරන්නේ, ඉන්ධන බෙදා හැරීමේ කටයුතුවලින් ලංකා ඛනිජ තෙල් පෞද්ගලික ටැංකි රථ හිමියන් ඉවත් වන්නේ නම් ඒ සදහා විකල්ප ක්‍රම සූදානම් කර ඇති බවය. ඉන්ධන බෙදා හැරීම පාර්ශව 03ක් මගින් සිදු කරන බවත් රජයට අයත් බවුසර්, ඉන්ධන පිරවුම්හල් හිමියන්ට අයත් බවුසර් සහ පෞද්ගලික අංශයට අයත් බවුසර් මගින් එය සිදු කරන බවත් ඇමතිවරයා පවසයි. ඔහු සඳහන් කරන්නේ, පෞද්ගලික අංශයට අයත් කුලියට ගන්නා බවුසර් සඳහා පසුගිය වසරේ ජූලි මාසයේ සිට අවස්ථා 05කදී මිල ගණන් සංශෝධනය කර ඇති අතර එය අවසානයේදී සිදු කරන ලද සංශෝධනයට අනුව 84%ක වර්ධනයක් බවය.", "URL": "https://lankatruth.com/si/?p=133278", "Category": "පුවත්", "Parent URL": null}