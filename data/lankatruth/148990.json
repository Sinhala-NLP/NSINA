{"Source": "Lankatruth", "Timestamp": "July 11, 2023", "Headline": "කැකිල්ලේ කොමිසමට අභියාචනාධිකරණයෙන් නියෝගයක්", "News Content": "ගෝටාබය රාජපක්ෂ ජනාධිපති විසින් දේශපාලන පලිගැනිම් පිළිබඳව සොයාබැලීම සඳහා උපාලි අබේරත්නගේ ප්‍රධානත්වයෙන් යුතුව පත් කළ ජනාධිපති කොමිසමේ සියලු දෙනා සැප්තැම්බර් 11වෙනි දින අභියාචනාධිකරණය ඉදිරියේ පෙනී සිටින ලෙස එම අධිකරණය නියෝග කර තිබේ. මෙම නියෝග ලබාදී ඇත්තේ, එම කොමිසම විසින් මෙරට නිල අධිකරණ පද්ධතියේ විණිසුරුවරුන් පවා දඩයම් කිරිමට ගෙනගිය ක්‍රියාමාර්ග සම්බන්ධයෙන් අභියාචනාධිකරණයට ඉදිරිපත්කරන ලද පෙත්සම් ඊයේ (10) සලකාබැලීමෙන් පසුවය. ඒ අනුව ශ්‍රේෂ්ඨාධිකරණ විශ්‍රාමික විනිසුරු උපාලි අබේරත්න, විශ්‍රාමික අභියාචනාධකරණ විණිසුරු චන්ද්‍රසිරි ජයතිලක සහ විශ්‍රාමික පොලිස්පති චද්‍රා ප්‍රනාන්දු යන අය අභියාචනාධිකරණය ඉදිරියට කැඳවා ඇත. අභියාචනාධිකරණයේ නිශ්ෂංක බන්දුල කරුණාරත්න, ඩී.එම් සමරකෝන් සහ ලෆාර් තාහීර් යන විනිසුරුවරුන් ඉදිරියේ අදාල පෙත්සම් සළකාබනු ලැබීය. 2015 ජනවාරි 08 සිට 2019 නොවැම්බර් 19වන දින දක්වා රාජ්‍ය නිලධාරීන්ට සිදු වූ දේශපාලන පලිගැනීම් පිළිබඳව සොයා බලා වාර්තා කිරීම සඳහා බව කියමින් මෙම ජනාධිපති කොමිසම පත්කරනු ලැබීය. එහෙත් රාජ්‍ය නිලධාරීන්ට පිටින් නිස්සංක සේනාධිපති වැනි අයද දේශපාලන පලිගැනීම්වලට ලක් වූ බව කියමින් කොමිසමට පැමිණිලි කර තිබිණි. එම පැමිණිලි විභාග කිරීමේදී මෙරට නිල අධිකරණ පද්ධිතියේ විනිසුරුවරුන් පවා කොමිසම ඉදිරියට පැමිණවීමට උපාලි අබේරත්න ප්‍රමුඛ පිරිස නියෝග ලබා දී තිබිණි. මෙවැනි ක්‍රියාකාරකම් හමුවේ මහජනතාව විසින් මෙම කොමිසම කැකිල්ලේ කොමිසම සහ පිස්සුපූසා කොමිසම යනාදී අන්වර්ත නාමවලින් හඳුන්වනු ලැබීය.", "URL": "https://lankatruth.com/si/?p=148990", "Category": "පුවත්", "Parent URL": null}