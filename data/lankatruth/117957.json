{"Source": "Lankatruth", "Timestamp": "June 11, 2021", "Headline": "ඉන්දියාවෙන් බංගලිදේශයෙන් මූල්‍ය අරමුදලෙන් ණය ගැනීමට සූදානම්…", "News Content": "මේ වනවිට රට හමුවේ පවතින බරපතළ විදේශ විනිමය අර්බුදය මඟහරවා ගැනීම සඳහා නුදුරේදීම ඉන්දීය සහ බංග්ලාදේශ මහ බැංකු සමඟ ණය ගිවිසුම්වලට එළඹීමටත් ජාත්‍යන්තර මූල්‍ය අරමුදලෙන් ඩොලර් මිලියන 780ක කොටස ලබා ගැනීමටත් සූදානමින් සිටින බව මහ බැංකුවේ ප්‍රධානීන් හෙළිකරනු ලැබීය. අද (11) පෙරවරුවේ රජයේ ප්‍රවෘත්ති දෙපාර්තමේන්තුවේදීපවත්වන ලද නිල සාකච්ඡාවේදීමෙම තොරතුරු හෙළිකෙරිණ. මහ බැංකු අධිපතිවරයා සහ තවත් ආචාර්යවරයෙකු මෙම නිල සාකච්ඡාවට එක්වීසිටියහ. මේ අනුව ජාත්‍යන්තර මූල්‍ය අරමුදලෙන් ඩොලර් මිලියන 780ක් ලබා ගන්නේ විශේෂ ණයක් හැටියට නොව මෙම වසරේදීශ්‍රී ලංකාවට ලැබිය යුතු මූල්‍ය ප්‍රතිපාදන කොටස වශයෙන් මෙම මුදල ලබා ගැනීමට සූදානම් වන බව අවධාරණය කෙරිණි. එසේ උවත් මෙය වාර්ෂිකව එක් එක් රටවල් වෙනුවෙන් වෙන් කරනු ලබන ණය ප්‍රතිපාදන වේ. එය ආපසු ගෙවිය යුතුය. ඉන්දීය සහ බංග්ලාදේශ මහ බැංකුවලින් ලබා ගැනීමට අපේක්ෂා කරන මුදල කොපමණදැයි මෙහිදීහෙළි නොකෙරිණි. මේ වනවිට ද බංග්ලාදේශයෙන් ඩොලර් මිලියන 200ක ණය මුදලක් ලබා ගෙන ඇත.", "URL": "https://lankatruth.com/si/?p=117957", "Category": "ආර්ථික පුවත්", "Parent URL": null}