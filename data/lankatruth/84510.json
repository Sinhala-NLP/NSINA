{"Source": "Lankatruth", "Timestamp": "November 1, 2019", "Headline": "පොරොන්දුවලට නොරැවටී රට ගොඩනඟන ප්‍රතිපත්ති මාලාව ජයග්‍රහණය කරවන්න", "News Content": "පොරොන්දුවලට නොරැවටී රට ගොඩනඟන ප්‍රතිපත්ති මාලාව ජයග්‍රහණය කරවන්න යැයි ජාතික විද්වත් සංවිධානයේ නියෝජිත, කැලණිය විශ්වවිද්‍යාලයේ මහාචාර්ය චන්දන අබේරත්න මහතා සඳහන් කරයි. ඒ මහතා මේ බව පැවසූවේ ඊයේ (31) හලාවත නගරයේ පැවති ජාතික ජන බලවේගයේ ජනාධිපති අපේක්ෂක අනුර දිසානායක මහතාගේ ඡය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජාතික විද්වත් සංවිධානයේ නියෝජිත, කැලණිය විශ්වවිද්‍යාලයේ මහාචාර්ය චන්දන අබේරත්න මහතා… “පසුගිය ජූලි මාසේ 14 වැනිදා කොළඹ බණ්ඩාරනායක සම්මන්ත්‍රණ ශාලාවේදී සංවිධාන රාශියක් එකතු වී ජාතික ජන බලවේගය පිහිටුවා ගත්තා. මේ රටට අවශ්‍ය කරන නව දේශපාලන බලවේගයක ආරම්භක පියවර තැබුවා. ජාතික විද්වත් සංවිධානය මේ බලවේගයේ එක සංවිධානයක්. අවුරුදු දෙකකටත් අධික කාලයක් ජාතික විද්වත් සංවිධානය මේ රටේ බරපතළ අර්බුද පිළිබඳව සාකච්ඡා කර, විසඳුම් දහයක් සහිත යෝජනාවලියක් සම්පාදනය කළා. ඒ ප්‍රතිපත්ති මාලාව, පසුගිය පෙබරවාරි 19දා සුගතදාස ගෘහස්ථ ක්‍රීඩාංගණයේදී සමාජ ගත කළා. අගෝස්තු 18 වැනිදා ගාලුමුවදොර පිටියේදී ජාතික ජන බලවේගයේ ජනාධිපති අපේක්ෂකයා හැටියට අනුර කුමාර දිසානායක සහෝදරයා ඉදිරිපත් කරනු ලැබුවේ මෙවැනි පුළුල් පසුබිමක් සහිතවයි. මේ රටට පාරිසරික සංරක්ෂණ ක්‍රමවේද නිසි පරිදි අනුගමනය කරමින් වෙරළබඩ තීරය ආරක්ෂා කරන ධීවර කර්මාන්තයක් ස්ථාපනය කිරීම ගැන ප්‍රතිපත්ති මාලාවේ මූලික වශයෙන්ම අවධානය යොමුකර තිබෙනවා. අවුරුදු 70කට වැඩි කාලයක් තිස්සේ රට පාලනය කළ කණ්ඩායම් දෙකම ධීවර කර්මාන්තය ලෝකයේ ඉහළ තාක්ෂණය සමග ඉහළ ආදායමක් ලබාගත හැකි තත්වයක් නිර්මාණය කර නැහැ. මුහුදු තීරයෙන් ඇතුළට යනකොට ගොවි ජනතාව මුහුණ දී සිටින තත්වයත් ඉතාම ඛේදනීයයි. වන සතුන් සමග පොරබදා රැකගෙන වෙළඳපොළට ඉදිරිපත්කරන කෘෂිකාර්මික නිෂ්පාදනවලට සාධාරණ මිලක් ලැබෙන්නේ නැහැ. අපේ ප්‍රතිපත්ති මාලාවේ ධීවර කර්මාන්තයත්, කෘෂිකර්මාන්තයත් මුලික කරගෙන නිෂ්පාදන කර්මාන්ත ඇතිකරන්නේ කොහොමද කියලා කරුණු ඉදිරිපත් කර තිබෙනවා. විශේෂයෙන්ම ධීවර, ගොවි ජනතාවගේ දූ පුතුන් අධ්‍යාපනයෙන් සවිබල ගැන්වීමට අපේ ප්‍රතිපත්ති මාලාවේ මූලිකත්වය දී තිබෙනවා. වාර්ෂික දළ දේශීය නිෂ්පාදිතයෙන් 6%කට සමාන මුදලක් අධ්‍යාපනයට වෙන්කරන්න කියලා දිගුකාලයක සිට විශ්වවිද්‍යාල ආචාර්යවරුන් හැටියට අරගල කරමින් සිටිනවා. මේ රටේ දුවා දරුවන්ගේ අධ්‍යාපනය දියුණු කළ හැක්කේ මේ තුළින් පමණයි. ඒ වගේම ජනතාවගේ නිරෝගිමත් ජීවිතයකට සෞඛ්‍ය ප්‍රතිපත්ති සකස්කර තිබෙනවා. ප්‍රවාහනය, සංස්කෘතිය, ක්‍රීඩා, ක්ෂේත්‍ර ගැනත් අපේ ප්‍රමුඛ අවධානය යොමුකර විසඳුම් ඉදිරිපත් කර තිබෙනවා. නමුත් මේ ජනාධිපතිවරණයේදී වෙනත් අපේක්ෂකයන් අතීතයේදී වගේම පොරොන්දු මලු අරගෙන ඇවිත් තිබෙනවා. ඒ පොරොන්දුවලට නොරැවටී රට ගොඩනඟන ප්‍රතිපත්ති මාලාව ජයග්‍රහණය කරවීමට ඒ මගින් මේ රටේ සාමාන්‍ය ජනතාවගේ ජන ජීවිතය ගොඩනැඟීමට මේ 16 වැනිදා ජනාධිපතිවරණයේදී අනුර කුමාර දිසානායක සහෝදරයාට ඡන්දය ලබාදෙන ලෙස අපි ඉල්ලා සිටිනවා. හිතවතුන්, ඥාතීන් සියලු දෙනාම මේ වෙනුවෙන් පෙළගස්වන ලෙස ආරාධනා කරනවා.”", "URL": "https://lankatruth.com/si/?p=84510", "Category": "පුවත්", "Parent URL": null}