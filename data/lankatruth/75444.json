{"Source": "Lankatruth", "Timestamp": "June 10, 2019", "Headline": "රිෂාඩ්, කබීර්, හකීම් අමාත්‍ය ධුර හෙබවූ අමාත්‍යාංශවල නව ඇමතිවරු දිවුරුම් දෙයි", "News Content": "පසුගිය දා සිය ධුරවලින් ඉවත් වූ මුස්ලිම් අමාත්‍යවරුන්ගේ අමාත්‍යාංශවල වැඩ බැලීම සඳහා නව අමාත්‍යවරු පත්කර තිබේ. ඒ අනුව, නගර සැලසුම් හා ජලසම්පාදන රාජ්‍ය අමාත්‍ය ලකී ජයවර්ධන මහතා ජනාධිපති මෛත්‍රීපාල සිරිසේන මහතා විසින් අද(10) සිට නගර සැලසුම්, ජලසම්පාදන සහ උසස් අධ්‍යාපන වැඩබලන අමාත්‍යවරයා වශයෙන් පත් කර තිබේ. මේ අතර කර්මාන්ත හා වාණිජ කටයුතු නියෝජ්‍ය අමාත්‍ය බුද්ධික පතිරණ මහතා කර්මාන්ත හා වාණිජ කටයුතු, දිගුකාලීනව අවතැන් වූ පුද්ගලයන් නැවත පදිංචි කිරීම, සමූපකාර සංවර්ධන සහ වෘත්තිය පුහුණු හා නිපුණතා සංවර්ධන වැඩබලන අමාත්‍යවරයා ලෙස පත් කර ඇත. ඛනිජ තෙල් සම්පත් සංවර්ධන නියෝජ්‍ය අමාත්‍ය අනෝමා ගමගේ මහත්මිය මහාමාර්ග හා මාර්ග සංවර්ධන සහ ඛනිජ තෙල් සම්පත් සංවර්ධන වැඩබලන අමාත්‍යවරිය ලෙස පත් කරනු ලැබ සිටියි. එම මහත්ම මහත්මීන් අද පෙරවරුවේ ජනාධිපති නිල නිවසේදී ජනාධිපති මෛත්‍රිපාල සිරිසේන මහතා ඉදිරියේ නව ධුරවල දිවුරුම් දී තිබේ. ඉහත අමාත්‍යාංශ රිෂාඩ් බදියුදීන්, කබීර් හෂීම් සහ රවුෆ් හකීම් යන මහත්වරු යටතේ පැවති අතර පසුගිය දා ඔවුන් සිය ධුරවලින් ඉල්ලා අස්විය.", "URL": "https://lankatruth.com/si/?p=75444", "Category": "පුවත්", "Parent URL": null}