{"Source": "Lankatruth", "Timestamp": "January 20, 2021", "Headline": "ඉන්දියාව කොවිඩ් එන්නතින් කොකා පෙන්නලා ද?", "News Content": "ඉන්දීය විදේශ කටයුතු ඇමතිවරයා මෙම මස මුලදී හදිසියේ මෙරට සංචාරයට පැමිණි අවස්ථාවේ කොවිඩ් මර්දන එන්නත ලංකාවට මුලින්ම ලබාදෙන බව ප‍්‍රකාශ කර තිබුණද මේ වනවිට එය නොලැබී යන බවට සැක පහළ වී තිබේ. මේ අතර ඉන්දියාවේ නිෂ්පාදිත එම එන්නත භූතානය, මාලදිවයින, බංගලිදේශය, නේපාලය, මියෙන්මාරය සහ සීෂෙල්ස් යන රටවලට අද (20) සිට ලබාදෙන බවට මාධ්‍ය වාර්තා පළවී තිබිණි. එම රටවල් අතර ශ්‍රී ලංකාව ඇතුළත් කර නැත. මේ බව තහවුරු වන්නේ ජනාධිපතිවරයා විසින් චීනයෙන් මෙම එන්නත ඉල්ලා ඇති බව අනාවරණය වීමත් සමගය. චීනයේ සිටින ශ්‍රී ලංකා තානාපති ආචාර්ය පාලිත කොහොන හරහා එරට ජනාධිපති ෂී ජින් පින්ගෙන් ගෝඨාභය රාජපක්ෂ ජනාධිපතිවරයා මෙම ඉල්ලීම කළ බව මාධ්‍ය වාර්තා කර තිබේ. නමුත් ඉන්දීය විදේශ ඇමතිවරයා හදිසියේ මෙරටට පැමිණි අවස්ථාවේ මෙම එන්නතෙන් මුලින්ම ලංකාවට ලබාදෙන බව රජයේ නිල වෙබ් අඩවියේ වාර්තා කර තිබිණි.”කොවිඞ් 19 වෛරස රෝගයට ප‍්‍රතිකාර පිණිස ඉන්දියාව නිෂ්පාදනය කරන එන්නත සෙසු රටවලට සැපයීමේදී ශ්‍රී ලංකාවට ප‍්‍රමුඛත්වය දීමට සූදානම් බව ඉන්දීය විදේශ සම්බන්ධතා ඇමති ආචාර්ය එස්. ජයිශංකර් මහතා ජනාධිපති ගෝඨාභය රාජපක්ෂ මැතිතුමා සමග පැවසීය.” යනුවෙන් එම නිවේදනයේ දක්වා තිබිණි. මේ වනවිට ඉන්දියාව පුරා එම එන්නත් ව්‍යාපාරය පවත්වාගෙන යන අතර ශ්‍රී ලංකාවේ ජනාධිපතිවරයා අදාළ එන්නත් තොගය චීනයෙන් ඉල්ලා ඇති බව මාධ්‍ය වාර්තා කිරීම විශේෂත්වයකි.", "URL": "https://lankatruth.com/si/?p=108900", "Category": "පුවත්", "Parent URL": null}