{"Source": "Lankatruth", "Timestamp": "June 10, 2022", "Headline": "අදත් ගෑස් නැහැ – ජනතාව පෝලිමේ", "News Content": "ප්‍රමාණවත් ගෑස් තොග නොමැතිවීම හේතුවෙන් අද (10) දිනයේද ගෘහස්ත ගෑස් සිලින්ඩර බෙදාහැරීමක් සිදුනොවන බව ලිට්‍රෝ ගෑස් සමාගම පවසයි. අවසන්වරට මෙරටට පැමිණ තිබුණේ ගෑස් මෙට්‍රික් ටොන් දෙදහසක නෞකාවකි. ඒ අනුව බස්නාහිර පළාතේ විශේෂ බෙදාහැරීමක් අඟහරුවාදා සිදුකිරීමෙන් පසු ගෑස් බෙදාහැරීම් තාවකාලිකව නවතා දැමුණි. මේ අතර ගෑස් රැගත් නෞකාවක් බදාදා දිවයිනට පැමිණ තිබුණද එය නිදහස්කර ගැනීමට ඊයේ පස්වරුව වනතෙක් හැකි වී නොමැත. වැඩිදුරටත් තොරතුරු වාර්තා වන්නේ ගෑස් මෙට්‍රික් ටොන් 3,500ක් රැගත් එම නෞකාව සඳහා තවත් ඩොලර් මිලියන 2.5ක් ගෙවිය යුතුව තිබූ බවටය. කෙසේ වෙතත් ගෑස් පාරිභෝගික ජනතාව මේ වනවිට ගෑස් ලබා ගැනීම සඳහා දිගු පෝලිම්වල රැස්වී සිටිනු දක්නට ලැබේ.", "URL": "https://lankatruth.com/si/?p=135372", "Category": "පුවත්", "Parent URL": null}