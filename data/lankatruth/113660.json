{"Source": "Lankatruth", "Timestamp": "March 24, 2021", "Headline": "රන්ජන්ගේ මන්ත්‍රී ධුරය ගැන පෙත්සම විභාගයට ගන්නවාද නැද්ද ? – තීන්දුව 31", "News Content": "අධිකරණයට අපහාස කිරීමේ චෝදනාවට සිව් වසරක බරපතල වැඩසහිත සිරදඩුවම් නියමව සිටින පාර්ලිමේන්තු මන්ත්‍රී රංජන් රාමනායක, සිය මන්ත්‍රී ධුරය අහෝසි නොකරන්නැයි ඉල්ලා ගොනු කළ රිට් පෙත්සම විභාගයට ගන්නවාද නැද්ද යන්න පිළිබද නියෝගය ලබන 31 වැනිදා ප්‍රකාශයට පත් කරන බව අභියාචනාධිකරණය අද (24) නිවේදනය කර තිබේ. රංජන් රාමනායකගේ පාර්ලිමේන්තු මන්ත්‍රී ධුරය සම්බන්ධයෙන් කිසිදු පියවරක් නොගන්නැයි පාර්ලිමේන්තු මහලේකම්ට කළ නියෝග එදින තෙක් තවදුරටත් දීර්ඝ කිරීමට අභියාචනාධිකරණය අද (24) නියෝග කර ඇත. අභියාචනාධිකරණයේ සභාපති විනිසුරු අර්ජුන ඔබේසේකර සහ මායාදුන්නේ කොරයා යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේ මෙම පෙත්සම දින තුනක් සලකා බැලීය. පෙත්සම්කාර රන්ජන් රාමනායකට සිර දඬුවම් නියම වූ තීන්දුව ප්‍රකාශයට පත් වී අප්‍රේල් මස 08 වන දා වනවිට මාස තුනක කාලයක් සම්පූර්ණ වන හෙයින් ඊට පෙර මෙම තීන්දුව ලබා දෙන ලෙස ඔහු වෙනුවෙන් පෙනී සිටි නීතිඥවරයා අධිකරණයෙන් ඉල්ලා තිබේ.", "URL": "https://lankatruth.com/si/?p=113660", "Category": "පුවත්", "Parent URL": null}