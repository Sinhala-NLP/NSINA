{"Source": "Lankatruth", "Timestamp": "May 30, 2018", "Headline": "ළමා ආරක්ෂක අධිකාරියට ඇමතිනියගේ 66ක් රිංගවීමේ තැතක්", "News Content": "ජාතික ළමා ආරක්ෂක අධිකාරියේ ප්‍රාදේශිය ළමාරක්ෂක නිලධාරී තනතුරට අදාළ සම්මුඛ පරීක්ෂණයෙන් තේරී පත්ව ඇති අයදුම්කරුවන් 116 වෙනුවට ඇමතිනි චන්ද්‍රාණි බණ්ඩාරට හිතවත් 66 දෙනෙකු පත් කිරීමට යන බව ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා හෙළි කරයි. ඒ මහතා මෙම තත්වය අනාවරණය කරමින් මාධ්‍යවලටද පිටපත් සහිතව අග්‍රාමාත්‍යවරයාටද ලිපියක් යොමු කර තිබේ. බිමල් රත්නායක මහතා පවසන්නේ 2017.10.12 දින සිට මසක කාලයක් තිස්සේ සම්මුඛ පරීක්ෂණ පවත්වා ඉන් ඉහළම ලකුණු ලබාගත් 116 දෙනෙකුගේ නම් ජාතික ළමා ආරක්ෂක අධිකාරියේ සභාපතිනිය විසින් නිල වශයෙන් ප්‍රසිද්ධියට පත් කළ බවය. අදාළ අයදුම්කරුවන් තෝරාගත් බවට ලිපි යවා තිබියදී කාන්තා හා ළමා කටයුතු භාර ඇමතිනී චන්ද්‍රානි බණ්ඩාර විසින් ඇගේ ලැයිස්තුවේ 66 දෙනෙකු බඳවා ගෙන ඉතිරි පුරප්පාඩු සඳහා ඉහත කී 116ත් බඳවා ගන්නැයි බලපෑම් කර ඇති බවට වාර්තා වී ඇතැයි බිමල් රත්නායක මහතා සඳහන් කරයි. මෙය සම්පූර්ණයෙන් වැරදි ක්‍රියාවක් බැවින් තනතුරට තෝරාගත් 116 දෙනාට විධිමත් පත්වීම් ලබා දිය යුතු බවට බලපෑම් කරමින් තමා අගමැතිවරයාට ලිපියක් යැවූ බවද බිමල් රත්නායක මහතා සඳහන් කරයි.", "URL": "https://lankatruth.com/si/?p=53207", "Category": "පුවත්", "Parent URL": null}