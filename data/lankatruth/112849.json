{"Source": "Lankatruth", "Timestamp": "March 15, 2021", "Headline": "ශිෂ්‍යත්ව ගැටළුවට විසඳුම් ඉල්ලා දෙමව්පියෝ දරුවන් සමඟ විරෝධතා පා ගමනක…", "News Content": "5 ශ්‍රේණිය ශිෂ්‍යත්ව කඩයිම් ලකුණු ගැටළුවට විසඳුම් ඉල්ලා පාසල් සුරැකීමේ ජනතා ව්‍යාපාරය හා ලංකා ගුරු සේවා සංගමය අසාධාරණයට පත් සිසුන් හා ඔවුන්ගේ දෙමව්පියන් සමඟ අද (15) විහාරමහාදේවි උද්‍යානයේ සිට අගමැති ලේකම් කාර්යාලය දක්වා විරෝධතා පාගමනක් පවත්වන ලදී. මෙම අවස්ථාවට පාසල් සුරැකීමේ ජනතා ව්‍යාපාරයේ ලේකම් නාගස්තැන්නේ අරුණ හිමි, ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහත්මා හා කඩයිම් ලකුණු ගැටළුවෙන් අසාධාරණයට පත් සිසුන් මෙන්ම ඔවුන්ගේ දෙමව්පියන්ද සම්බන්ධ වූහ. විහාරමහා දේවී උද්‍යානයෙන් ආරම්භ වූ විරෝධතා පා ගමන අගමැති ලේකම් කාර්යාලය දක්වා ගමන් කරන ලදී. එහිදී පොලිසිය මැදිහත්වී නියෝජිතයන් කීප දෙනෙකුට අග්‍රාමාත්‍ය කාර්යාලයට යාමට අවස්ථාව සලසා දුන් අතර එහිදී අග්‍රාමාත්‍ය අතිරේක ලේකම් එන්.ඒ වීරසිංහ සමඟ නියෝජිතයන් හට සාකච්ඡාවක් හිමිවිය. අතිරේක ලේකම්වරයා සමඟ මෙම ගැටලුව පුළුල්ව සාකච්ඡා කර ඇති අතර එහිදී අග්‍රාමාත්‍යවරයා සමඟ කඩිනමින් මෙම ගැටළුව සම්බන්ධයෙන් ඉදිරියේදී සාකච්ඡාවක් ලබා දීමට අග්‍රාමාත්‍ය අතිරේක ලේකම් එන්.ඒ වීරසිංහ නියෝජිතයන්ට ලිඛිතව පොරොන්දු වී ඇත. මෙම ගැටලුව පිළිබඳව අසාධාරණයට පත් සිසුන්ගේ දෙමාපියන් විසින් අභියාචනාධිකරණයේ නඩුවක් ගොනුකර ඇත.", "URL": "https://lankatruth.com/si/?p=112849", "Category": "පුවත්", "Parent URL": null}