{"Source": "Lankatruth", "Timestamp": "June 3, 2019", "Headline": "අත්අඩංගුවට නොගන්නැයි මධුමාදව ගොනුකළ පෙත්සම කැඳවීම ලබන 13", "News Content": "පොලීසිය විසින් තමා අත්අඩංගුවට ගැනීමේ සූදානමක් පවතින බවත් එය වලක්වමින් නියෝගයක් නිකුත් කරන ලෙසත් ඉල්ලා පිවිතුරු හෙළ උරුමයේ නියෝජ්‍ය නායක මධුමාදව අරවින්ද විසින් ගොනුකර ඇති මූලික අයිතිවාසිකම් පෙත්සම සළකාබැලීම ලබන 13 වනදා සිදුකෙරෙන බව ශ්‍රේෂ්ඨාධිකරණය අද(03) දැනුම් දුන්නේය. පෙත්සම සිසිර ද ආබෲ, එල්.ටී.බී දෙහිදෙනිය සහ ප්‍රීති පද්මන් සූරසේන යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද කැඳවා තිබූ අවස්ථාවේ අධිකරණය මෙම නියෝගය සිදුකළේය. පසුගිය මැයි 13 වැනිදා මිනුවන්ගොඩ ප්‍රදේශයේ ඇතිවූ කළහකාරී සිද්ධි සම්බන්ධව මධුමාදව අරවින්ද මහතා දෙසට පොලීසියේ අවධානය යොමු වී තිබිණි. ඒ අදාල සිදුවීම වන අවස්ථාවේ මධුමාදව අරවින්ද මහතා එම ප්‍රදේශවල සැරිසරන අයුරු දැක්වේන වීඩියෝ දර්ශන මාධ්‍ය වෙත නිකුත් වීමෙන් අනතුරුවය. පසුව මධුමාදව අරවින්ද මහතා පොලීසිය වෙත කැඳවා තිබුණ ද ඒ මහතා පොලීසිය මගහරිමින් සිටියේය. කෙසේ වෙතත් මේ වනවිට මධුමාදව අරවින්ද මහතාගේ විදෙස් ගමන් තහනම් කර ඇති අතර දුරකථන ඇමතුම් පිළිබඳ වාර්තාවක් ද ලබාගෙන තිබේ. විමර්ශන අතරතුර මධුමාදව අරවින්ද මහතා මෙම පෙත්සම ගොනුකර ඇති අතර ඉන් දැක්වෙනුයේ අසාධාරණ ලෙස තමා අත්අඩංගුවට ගැනීමට පොලීසිය කටයුතු කරමින් ඇති බවත් එය නවතන ලෙසත් ය.", "URL": "https://lankatruth.com/si/?p=75015", "Category": "පුවත්", "Parent URL": null}