{"Source": "Lankatruth", "Timestamp": "July 6, 2019", "Headline": "සීගිරියේ නිදන් හෑරූ දේශපාලන ගෝලයෙකු ඇතුළු 2ක් අත්අඩංගුවට", "News Content": "කාශ්‍යප රජු හෝ මුගලන් රජු විසින් ගොඩ නගන්නට ඇතැයි සැලකෙන දැනට පුරාවිද්‍යා ස්ථානයක් ලෙස නම්කර ඇති සිගිරිය මහ පබ්බත විහාරය පිහිටි රාම කැලේ නිධානයක් ලබා ගැනීමේ අරමුණින් කැනීම් සිදුකල ස්ථානය වටලන අවස්ථාවේදී පලාගිය පුද්ගලයින් සිව්දෙනාගෙන් දෙදෙනකු ඊයේ(05) දින පොලිසිය විසින් අත්අඩංගුවට ගෙන් ඇත. අත්අඩංගුවට පත්ව ඇත්තේ සිගිරිය, කලාපුරයේ පදිංචි දේශපාලන පක්ෂයක ප්‍රබල ආධාරකරුවෙකු හා සිගිරිය එගොඩවැව පදිංචිකරුවෙකි. අදාල ස්ථානය සිගිරිය වනජීවී නිලධාරීන් විසින් ඉකුත්ජුනි මස 23 දී දහවල් වටලන ලද අතර කැනීම් කරමින් පුද්ගලයින් සිව්දෙනෙකු පලාගිය බව වනජීවී නිලධාරීන් කියා සිටිති. පලාගිය සැකකරුවන්ට අයත් ජංගම දුරකතනයක් හා කැනීම් උපකරණ රැසක් කැනීම් ස්ථානයේ දමා ගොස් තිබුණි. වැටලීම සිදුකල වනජීවී නිලධාරීන් විසින් හදුනාගත් සැකකරුවන් පිළිබදව සිගිරිය පොලිසියට ප්‍රකාශ ලබාදීමෙන් පසු සැකකරුවන් පුරාවිද්‍යා පනත යටතේ අත්අඩංගුවට ගැනීමට පොලිසිය පියවර ගෙන් ඇත. සෙසු සැකකරුවන් දෙදෙනා ප්‍රදේශය මඟ හැර ගොස් ඇති බව පොලිසිය කියයි. මහනුවර ප්‍රදේශයේ ව්‍යාපාරිකයෙකු හා දේශපාලකයින් කීපදෙනෙකු නිධන් ගැනීමේ ජාවාරම පිටුපස සිටින බවට විමර්ශන කණඩායම් අනාවරණය කරගෙන ඇත. ඉතාමත් සංවිධානාත්මකව අදාල ස්ථානයේ මේ වනවිට අවස්ථා තුනකදී කැනීම් කර ඇති බවත් දැනට කැනීම් කර ඇති ස්ථානයේ අඩි 15ක් පමණ ගැඹුරට කැනීම් කර තිබු බවද වැටලීම් කළ නිලධාරීන් කියා සිටියහ. ඔත්තුකරුවන් මාර්ගයෙන් ජංගම දුරකථන හරහා තොරතුරු ලබාගනීමින් මෙම නිදන් කැනීම් සිදුකරන බව ද වනජීවී නිලධාරීන් පැවසුහ. සැකකරුවන් අද (6 ) දිනයේ දඹුල්ල මහේස්ත්‍රාත්වරයා හමුවට ඉදිරිපත් කිරීමට නියමිතය. සිගිරිය පොලිසිය පරීක්ෂණ සිදුකරයි..", "URL": "https://lankatruth.com/si/?p=77184", "Category": "පුවත්", "Parent URL": null}