{"Source": "Lankatruth", "Timestamp": "January 7, 2020", "Headline": "සිර දඬුවම් නියම වූ සරණට ඇප", "News Content": "පැවති රාජපක්ෂ පාලන සමයේ සංවර්ධන ලොතරැයි මණ්ඩලයේ සභාපතිවරයා ලෙස කටයුතු කරමින් රජයට මූල්‍යමය පාඩු සිදු කිරිම සම්බන්ධයෙන් ගොනුකර තිබූ නඩුවකට අද (07) වරදකරු වීමෙන් බරපතළ වැඩ සහිත වසර 03ක සිර දඬුවම් සහ රුපියල් ලක්ෂ 03ක දඩයක් නියම වූ හිටපු ඛනිජ තෙල් නියෝජ්‍ය අමාත්‍යවරයෙකු වන සරණ ගුණවර්ධන මහතා අද ඇප මත මුදා හැරීමට කොළඹ මහාධිකරණය විසින් නියෝග කර තිබේ. සිර දඬුවම් සම්බන්ධයෙන් කොළඹ මහාධිකරණයට ඇප අයැදුම්පත්‍රයක් ඉදිරිපත් කිරිමෙන් පසුව රුපියල් ලක්ෂ 300,000ක ශරීර ඇපයක් මත සරණ ගුණවර්ධන මහතාට මහාධිකරණය ඇප ලබාදී ඇත. 2005 වසරේ මැයි මස 05 වනදා සිට 2007 වසරේ අප්‍රේල් මස 30 වනදා දක්වා කාලසීමාව තුළ සංවර්ධන ලොතරැයි මණ්ඩලයේ සභාපතිවරයා ලෙස කටයුතු කළ අවධියේ රුපියල් නවලක්ෂ හැටදාහක් (රු. 960,000) වැයකරමින් වාහන තුනක් බදු පදනම මත ලබා ගෙන රජයට පාඩුවක් සිදු කිරීම සම්බන්ධයෙන් අල්ලස් කොමිසම විසින් සරණ ගුණවර්ධන මහතාට එරෙහිව ගොනුකර තිබූ නඩුවක් දීර්ඝ කාලයක් විභාග කිරීමෙන් පසුව ඔහුට එරෙහිව එල්ල කර තිබෙන චෝදනා සාධාරණ සැකයකින් තොරව ඔප්පු වී තිබෙන බව සඳහන් කරමින් දඬුවම් නියම කර තිබිණි.", "URL": "https://lankatruth.com/si/?p=88415", "Category": "පුවත්", "Parent URL": null}