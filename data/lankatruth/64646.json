{"Source": "Lankatruth", "Timestamp": "December 3, 2018", "Headline": "ජනපති තීන්දුවට එරෙහි පෙත්සම් විභාගයට විනිසුරුවරුන් 7ක්", "News Content": "ජනාධිපතිවරයා විසින් කුමන්ත්‍රණකාරීලෙස පාර්ලිමේන්තුව විසිරුවා හැරීමට ගත් තීරණයට එරෙහිව ගොනුකළ මූලික අයිතිවාසිකම් පෙත්සම හෙට(04) සිට ලබන 6 වැනිදා දක්වා සත් පුද්ගල විනිසුරු මඬුල්ලක් ඉදිරියේ විභාගයට ගැනීමට නියමිතය. පෙත්සම් විභාගයට අදාල සත් පුද්ගල විනිසුරු මඬුල්ල ලෙස අගවිනිසුරු නලින් පෙරේරා මහතාගේ ප‍්‍රධානත්වයෙන් බුවනෙක අළුවිහාරේ , සිසිර ද ආබෲ ,ප‍්‍රසන්න ජයවර්ධන , ප‍්‍රියන්ත ජයවර්ධන , විජිත් මළල්ගොඩ ,මුර්දු ප‍්‍රනාන්දු යන මහත්ම මහත්මීන් කටයුතු කරයි. ජනාධිපතිවරයා විසින් පාර්ලිමේන්තුව විසුරුවා හැරීම අභියෝගයට ලක්කරමින් එක්සත් ජාතික පක්ෂය, දෙමළ ජාතික සන්ධානය, ජනතා විමුක්ති පෙරමුණ, සමස්ත ලංකා මහජන කොංග‍්‍රසය, ශ‍්‍රී ලංකා මුස්ලිම් කොංග‍්‍රසය, හිටපු පාර්ලිමේන්තු මන්ත‍්‍රී මනෝ ගනේෂන්, විකල්ප ප‍්‍රතිපත්ති කේන්ද්‍රය, නීතිඥ අරුණ ලක්සිරි සහ ශ‍්‍රී ලංකා මැතිවරණ කොමිසමේ සාමාජිකයෙකු වන මහාචාර්ය රත්නජීවන් හූල් ඇතුළු පාර්ශව 13 ක් විසින් පෙත්සම් ඉදිරිපත් කර තිබුණි. පෙත්සම මීට පෙර අගවිනිසුරු නලින් පෙරේරා , ප‍්‍රසන්න ජයවර්ධන සහ ප‍්‍රියන්ත ජයවර්ධන යන මහත්වරුන්ගෙන් යුතු ත‍්‍රිපුද්ගල විනිසුරු මඩුල්ලක් හමුවේ කරුණු සලකා බැලූ අතර එම පෙත්සම් විභාගයට අවසර දුන් එම ශ්‍රේෂ්ඨාධිකරණ විනිසුරු මඩුල්ල ජනාධිපතිවරයා විසින් පාර්ලිමේන්තුව විසුරුවා හැරීමේ ගැසට් නිවේදනය දෙසැම්බර් මස 7 වැනිදා දක්වා ක‍්‍රියාත්මක කිරීම වලක්වාලමින් අතුරු තහනම් නියෝගයක් ද ඉකුත් නොවැම්බර් 13 වැනිදා නිකුත් කරනු ලැබීය. ජනාධිපති මෛත‍්‍රීපාල සිරිසේන මහතා විසින් පාර්ලිමේන්තුව විසුරුවා හැරීමට එරෙහිව ගොනු කළ මූලික පෙත්සම් විනිසුරුවරුන් පස් දෙනෙකු හෝ ඊට වැඩි සංඛ්‍යාවකින් යුතු පූර්ණ ශ්‍රේෂ්ඨාධිකරණ විනිසුරු මඩුල්ලක් හමුවේ විභාගයට ගන්නා ලෙස ඉල්ලා මෙම නඩු විභාගයේ අතුරු පෙත්සම් ගොනු කළ ශ‍්‍රී ලංකා පොදුජන පෙරමුණ නායක මහාචාර්ය ජී.එල් .පීරිස් , උදය ගම්මන්පිල , වැල්ලවත්තගේ ජගත් , මහාචාර්ය චන්න ජයසුමන සහ නීතිඥ පේ‍රම්නාත් සී.දොළවත්ත යන පිරිස් විසින් ගොනුකළ මෝසමකට අනුව විනිසුරු මඬුල්ලේ සාමාජික සංඛ්‍යාව 7 දක්වා ඉහළ දැමුණි.", "URL": "https://lankatruth.com/si/?p=64646", "Category": "පුවත්", "Parent URL": null}