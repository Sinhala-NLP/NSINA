{"Source": "Lankatruth", "Timestamp": "August 24, 2023", "Headline": "බාල ඖෂධ: තවත් ප්‍රතිජිවක ඖෂධ ඛාණ්ඩ තුනක් භාවිතයෙන් ඉවතට", "News Content": "ශ්වසන රෝග ඇතුළු බැක්ටීරියා ආසාදන සදහා භාවිතා කරන ‘කෝ ඇමොක්සික් ලෙව්’ නැමති ප්‍රතිජිවක ඖෂධයේ තවත් ඛාණ්ඩ තුනක් භාවිතයෙන් ඉවත් කිරීමට සෞඛ්‍ය අමාත්‍යංශය තීරණය කර තිබේ. ඒ තත්වයෙන් බාල බවට වෛද්‍ය සැපයුම් අංශය නිර්දේශ කිරීම හේතුවෙන් බවත් මීට පෙරද මෙම ඖෂධ භාවිතයෙන් ඉවත් කර ඇති බවත් සෞඛ්‍ය අමාත්‍යංශය පවසයි. ළමා රෝග ආසාදනවලදී බහුල වශයෙන් ලබා දෙන මෙම ප්‍රතිජීවක ඖෂධය දේශීය සමාගමක නිෂ්පාදනයකි. එම ඖෂධය පිළිබද වැඩිදුර පරීක්ෂණ සදහා ලෝක සෞඛ්‍ය සංවිධානයේ පර්යේෂණාගාරයකට යොමු කළ බව ජාතික ඖෂධ නියාමන අධිකාරිය පවසයි. ඒ ආකාරයට පරීක්ෂණ සදහා යොමු කර තිබියදී මෙම සමාගම විසින් නිෂ්පාදනය කර යළි සෞඛ්‍ය අමාත්‍යාංශයට ලබා දුන් ප්‍රතිජීවක ඖෂධ තත්වයෙන් බාල බව සොයා ගැනීමත් සමග පසුගිය 15 වැනිදා සිට එම ඖෂධ භාවිතයෙන් ඉවත් කර ඇති බව පැවසේ.", "URL": "https://lankatruth.com/si/?p=150647", "Category": "පුවත්", "Parent URL": null}