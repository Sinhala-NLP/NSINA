{"Source": "Lankatruth", "Timestamp": "November 20, 2019", "Headline": "නිදහස් සන්ධානයේ සභිකයන් නම් නොකිරීමෙන් ඇල්පිටිය ප්‍රාදේශීය සභාව අවුලක", "News Content": "ඇල්පිටිය ප්‍රාදේශීය සභාවට, එක්සත් ජනතා නිදහස් සන්ධානයෙන් සමානුපාතික ක්‍රමය යටතේ නම්කළ යුතු සභිකයින් තිදෙනා මෙතක් නම්කර නොතිබීම හේතුවෙන් මේ වනවිට සභාවේ ගැටළුකාරී තත්වයක් මතුව තිබේ. පසුගිය ඇල්පිටිය ප්‍රාදේශීය සභා මැතිවරණයෙන් පසු එක්සත් ජනතා නිදහස් සන්ධානයට සමානුපාතික ක්‍රමය යටතේ හිමිව ඇති මන්ත්‍රී ධුර 3 සඳහා සභිකයන් තිදෙනෙකු නම්කර ගාල්ල දිස්ත්‍රික් සහකාර මැතිවරණ කොමසාරිස්වරයා වෙත යවා නොතිබීම හේතුවෙන් මෙම ගැටළුකාරී තත්වය මතුව තිබේ. මේ හේතුවෙන් සභාව රැස්වීමට හෝ සභාවේ සභාපති, උප සභාපති ඇතුළු තනතුරු පත්කරගැනීමට නොහැකි වී ඇත. පසුගිය ඔක්තොම්බර් මස 11 වැනිදා ඇල්පිටිය ප්‍රාදේශීය සභා මැතිවරණය පැවැත්වුණු අතර එහිදී සමානුපාතික ක්‍රමය යටතේ එක්සත් ජාතික පක්ෂයට සභික ධුර 7ක්, එක්සත් ජනතා නිදහස් සන්ධානයට සභික ධුර 3ක් සහ ජනතා විමුක්ති පෙරමුණට සභික ධුර 2ක් බැගින් හිමිවිය.", "URL": "https://lankatruth.com/si/?p=85899", "Category": "පුවත්", "Parent URL": null}