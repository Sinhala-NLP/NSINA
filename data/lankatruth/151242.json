{"Source": "Lankatruth", "Timestamp": "September 12, 2023", "Headline": "නීතීඥ සංගමය කතානායක හමුවෙයි… ඇතැම් පාර්ලිමේන්තු මන්ත්‍රීවරුන්ගෙන් අධිකරණයට බලපෑම් වන බව කියයි", "News Content": "පසුගිය කාලය තුළ ඇතැම් පාර්ලිමේන්තු මන්ත්‍රීවරුන් විසින් පාර්ලිමේන්තුව තුළදී සහ ඉන් පිටතදී අධිකරණය, අධිකරණයේ පවතින නඩු සහ විනිසුරුවරුන් සම්බන්ධයෙන් සිදු කළ ප්‍රකාශ මගින් නීතියේ ආධිපත්‍යයට සහ අධිකරණයේ ස්වාධීනත්වයට බලපෑමක් සිදුවන බවට නීතිඥ සංගමය විසින් හදුනාගෙන ඇති බව නීතිඥ සංගමයේ සභාපති නීතිඥ කෞෂල්‍ය නවරත්න කථානායක මහින්ද යාපා අබේවර්ධන හමුවේ ප්‍රකාශ කර තිබේ. ඒ නීතිඥ සංගමයේ සභාපති නීතිඥ කෞෂල්‍ය නවරත්න ඇතුළු සාමාජික පිරිසක් සහ කථානායක මහින්ද යාපා අබේවර්ධන අතර පාර්ලිමේන්තුවේදී පැවති හමුවකදීය. විශේෂයෙන් දැනට සේවයේ නිරත විනිසුරුවරුන් නම් වශයෙන් සදහන් කරමින් ප්‍රකාශ නිකුත් කිරීමද දක්නට ලැබුණු බැවින් මෙම තත්වය පිළිබදව නීතිඥ සංගමයේ කනගාටුව පළ කරන බවද ඔවුන් එහිදී කියා තිබේ. මේ සම්බන්ධයෙන් අවධානය යොමුකරන ලෙස කථානායකවරයාගෙන් ඉල්ලා සිට ඇති නීතිඥ සංගමයේ සභාපතිවරයා මීට අදාළ ලිඛිත ඉල්ලීමක්ද කථානායකවරයා වෙත භාරදී තිබේ. මෙහිදී අදහස් දක්වමින් කථානායක මහින්ද යාපා අබේවර්ධන සඳහන් කර ඇත්තේ, මෙරට විනිසුරුවරයන් ඇතුළු අධිකරණයේ ගෞරවය ආරක්ෂා කිරීමට තමා නිරතුරුව පෙනී සිටින බවය. එබැවින් මේ සම්බන්ධව ඉදිරියේදී මන්ත්‍රීවරුන්ගේ අවධානයට යොමු කිරීමට අපේක්ෂා කරන බව කථානායකවරයා ප්‍රකාශ කර ඇත.", "URL": "https://lankatruth.com/si/?p=151242", "Category": "පුවත්", "Parent URL": null}