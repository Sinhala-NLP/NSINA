{"Source": "Lankatruth", "Timestamp": "April 13, 2021", "Headline": "ස්වර්ණමහල් මූල්‍ය සමාමේ ව්‍යාපාර කටයුතු මහබැංකුව අත්හිටුවයි", "News Content": "ස්වර්ණමහල් ෆයිනෑන්ෂියල් සර්විසස් ආයතනයේ ව්‍යාපාර කටයුතු ඊයේ (12 වැනිදා) සිට අත්හිටුවීමට ශ්‍රී ලංකා මහ බැංකුව පියවර ගෙන ඇති බව වාර්තා වේ. එසේම එම ආයතනයේ තැන්පත්කරුවන්ට ගෙවීමට ඇති මුදල් රට පුරා පිහිටි මහජන බැංකු මගින් ගෙවීමටද නියමිත බව පැවසේ. මේ වනවිට දැඩි මූල්‍ය අර්බුදයකට ලක්වී තිබෙන ස්වර්ණමහල් ෆයිනෑන්ෂියල් සර්විසස් ආයතනත් එහි මව් සමාගම වන ඊටීඅයි ෆිනෑන්ස් ලිමිටඩ් ආයතන දෙකේ ව්‍යාපාර කටයුතු මීට පෙර 2020 ජුලි 13 වැනිදා සිට බලපැවැත්වෙන පරිදි මහබැංකුව විසින් අත්හිටුවනු ලැබීය. එලෙස අත්හිටුවීමෙන් අනතුරුව එම මූල්‍යසමාගම්වල ප්‍රධානීන්ට දන්වා ඇත්තේ ආයතනයේ ව්‍යාපාර කටයුතු යථා තත්ත්වයට පත් කිරීම සඳහා යෝජනාවලියක් ඉදිරිපත් කරන ලෙසය. පසුගිය කාලය පුරාවටම දිගින් දිගමට එම මූල්‍ය ආයතනයන්හි තැන්පත්කරුවන් සිය මුදල් ලබා දෙන ලෙස ඉල්ලමින් විවිධ ක්‍රියාමාර්ග ගනු ලැබූඅතර දිගින් දිගටම එම මූල්‍ය ආයතන පසුබෑමට ලක්ව තිබේ. කෙසේ වෙතත් තැන්පත්කරුවන්ගේ තැන්පතුවලින් කොටසක් ආපසු ගෙවීම සඳහා 2021 ජනවාරි 13 වැනිදා සිට තෙමසක සීමිත කාලසීමාවකට ආයතනයේ ව්‍යාපාර කටයුතු යළි තාවකාලිකව ආරම්භ කර තැන්පත්කරුවන්ගෙන් 94%කට රුපියල් මිලියන 665.6ක මුදලක් 2021 මාර්තු මස අවසන් වන විට ගෙවා ඇතැයි මහ බැංකුව ප්‍රකාශ කරයි. දැන් නැවතත් ආයතනයේ ව්‍යාපාර කටයුතු අත්හිටුවීමෙන් අනතුරුව මහ බැංකුවේ මුදල් මණ්ඩලය විසින් පත් කළ කළමනාකරණ මණ්ඩලය ආයතනයේ කළමනාකරණ කටයුතු අඛණ්ඩව කරනු ඇති අතර ඉතිරි තැන්පත්කරුවන්ට ගෙවීමට නියමිත වන්දි මුදල් දිවයින පුරා මහජන බැංකු මගින් ගෙවීමට නියමිතය.", "URL": "https://lankatruth.com/si/?p=114785", "Category": "ආර්ථික පුවත්", "Parent URL": null}