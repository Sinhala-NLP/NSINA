{"Source": "Lankatruth", "Timestamp": "January 10, 2018", "Headline": "කෘෂි පීඨ සංකීර්ණය ඉල්ලා සබරේ සිසූහු පාරට බසිති", "News Content": "සබරගමුව විශ්වවිද්‍යාලයට අනුබද්ධව රහංගල ප්‍රදේශයේ 1995 වසරේ ආරම්භ කළ කෘෂි විද්‍යා පීඨය සඳහා ‍පීඨ සංකීර්ණයක් ඉල්ලා එම විශ්වවිද්‍යාලයේ මහා ශිෂ්‍ය සංගමය විසින් අද (10) දින පඹහින්න මංසන්ධියේදී විරෝධතාවයක නිරත වූහ. එම පීඨය 2001 වසරේදී විශ්වවිද්‍යාල මව්පරිශ්‍රයේ නේවාසිකාගාර ගොඩනැගිල්ලක් තාවකාලිකව යොදා ගනිමින් පසුව පවත්වාගෙන යන ලදී. මේ දක්වා එම පීඨය පවත්වාගෙන යන්නේද එම නේවාසික ගොඩනැගිල්ලේය. වසර 17ක් ගෙවී ගියද යෝජිත පීඨ සංකීර්ණය මෙතෙක් ඉදි කර නොමැති බවට සිසූහු චෝදනා කරති. ඔවුන් විශ්වවිද්‍යාලයේ සිට පඹහින්න මංසන්ධිය දක්වා පැමිණි බදුල්ල කොළඹ මාර්ගයේ පඹහින්න මංසන්ධියේ සිට උද්ඝෝෂණයේ නිරතවූහ. දේශන ශාලාවන්හි ප්‍රමාණවත් ඉඩකඩ නොමැතිවීම, කියවීම් ශාලාවන්හි ඉඩකඩ නොමැතිවීම, උග්‍ර සුබසාධන ගැටලුවලට මුහුණදීම ආදී ගැටලු ඇති බව එම සිසූහු වැඩිදුරටත් කියා සිටිති.", "URL": "https://lankatruth.com/si/?p=46080", "Category": "පුවත්", "Parent URL": null}