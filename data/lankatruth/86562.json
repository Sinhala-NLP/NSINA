{"Source": "Lankatruth", "Timestamp": "December 2, 2019", "Headline": "සුපුරුදු මහින්ද වැඩට බහියි – මන්ත්‍රීවරු බිලීබෑමට එජාපයේ දූෂිතයන් ආරක්ෂා කිරීමේ සූදානමක", "News Content": "හිටපු කැබිනට් ඇමැතිවරුන්ගේ ගනුදෙනු ඇතුළත් ලිපිගොනුවක් නව අගමැති මහින්ද රාජපක්ෂ මහතා අතට පත්ව ඇති බවටත් එම ලිපිගොනු සම්බන්ධයෙන් ගනු ලබන ක්‍රියාමාර්ග පිළිබඳව සිතමින් සිටින බවත් වාර්තා කරමින් ප්‍රවෘත්තියක් ඊයේ (11) සිට සමාජ ජාල වෙබ්අඩවිවල හුවමාරුවෙමින් තිබේ. එම ප්‍රවෘත්තිය අනුව ඉකුත් ආණ්ඩුවේ කැබිනට් අමාත්‍යවරුන්ගේ ගනුදෙනු සම්බන්ධ තොරතුරු ඇතුළත් ලිපි ගොනු කට්ටලයක් අග්‍රාමාත්‍ය මහින්ද රාජපක්ෂ මහතාට හමුවී ඇත. මෙම ලිපි ගොනු හමුවී තිබෙන්නේ හිටපු අග්‍රාමාත්‍ය රනිල් වික්‍රමසිංහ මහතා අරලියගහ මන්දිරයෙන් නික්ම ගිය පසු අග්‍රාමාත්‍ය මහින්ද රාජපක්ෂ මහතා ඉකුත්දා අරලියගහ මන්දිරයේ නිල රාජකාරි ආරම්භ කළ අවස්තාවේදීය. එම ලිපි ගොනුවල ඇති කරුණුවල සත්‍යතාව සම්බන්ධයෙන් සැකයක් නැතැයි ද පැවසේ. අග්‍රාමාත්‍ය මහින්ද රාජපක්ෂ මහතාගේ පැමිණීමෙන් පසුව පිරිසුදු කිරීමේ කටයුතුවල නිරත වූ සේවකයන්ට එම ලිපි ගොනු හමු වී ඇත්තේ පිළිවෙළකට ක්‍රමානුකූලව ඇසුරුම් කර තිබියදී බවද කියැවේ. ඇතැම් අමාත්‍යවරුන් කරන ලද ගනුදෙනු, ඇතැම් අය මුල් වූ හෝ සම්බන්ධ වූ හෝ සහ ඇතැම් අය ප්‍රවර්ධනය කරන ලද හෝ ගනුදෙනු සම්බන්ධ තොරතුරු එම ලිපි ගොනුවල තිබී ඇතැයිද කියැවේ. එහි සෑම අමාත්‍යවරයකු සම්බන්ධයෙන්ම ලිපි ගොනු තිබී ඇතැයි ද වාර්තා වේ. උදාහරණයක් ලෙස ටෙන්ඩර් ගිවිසුම් සඳහා සම්බන්ධවූ දේශීය පාර්ශ්ව, ඔවුන්ගේ ලිපින, දුරකතන අංක ආදිය එම ලිපි ගොනුවල තිබී ඇතැයිද කියැවේ. එමෙන්ම ටෙන්ඩර්වල මිල ගණන් පිළිබඳ තොරතුරු ද එහි තිබී ඇත. මෙම ලිපි ගොනු සකස් කර ඇත්තේ හිටපු අග්‍රාමාත්‍ය රනිල් වික්‍රමසිංහ මහතා යැයි ද දැනගන්නට ලැබී තිබේ. මේ සම්බන්ධයෙන් අග්‍රාමාත්‍ය මහින්ද රාජපක්ෂ මහතා කරන්නේ කුමක්දැයි පිළිබඳව ද මේ වනවිට ප්‍රශ්නයක් ඇති වී ඇතැයිද එම මාධ්‍ය වාර්තා සඳහන් කරයි. අග්‍රාමාත්‍ය මහින්ද රාජපක්ෂ මහතා මේ ලිපි ගොනු සම්බන්ධයෙන් අධ්‍යයනයක් කර අදාළ පියවර ගැනීමට පෙර ඒවායේ සත්‍ය අසත්‍යතාව තහවුරු කරගැනීමට කටයුතු කරනු ඇතැයිද එම වාර්තා සඳහන් කරයි. මහින්ද රාජපක්ෂ මහතා පරාජය වූ ජනාධිපතිවරණයෙන් පසු, තමන් දූෂිතයන් ආරක්ෂා කිරීමට කටයුතු කළ ආකාරයත් දූෂිතයන්ගේ ලිපිගොනු තමන් සඟවාගෙන සිටි ආකාරයත් වරෙක් මාධ්‍ය ඉදිරියේ ප්‍රසිද්ධියේ ප්‍රකාශ කරන ලදී. දූෂිතයන් නීතියේ රැහැනට හසුකරදීමට ඇති ඉඩකඩ අහුරා ඔවුන් තම දෑත් ශක්තිමත්කර ගැනීමට යොදාගත් ඉතිහාසයක් ඇති මහින්ද රාජපක්ෂ මහතා මෙවරද එලෙසම හැසිරීමේ ස්වභාවයක් මෙම පුවත් තුළින් ස්මතුවී තිබේ. මහින්ද රාජපක්ෂ අග්‍රමාත්‍ය තුමාට සැබෑවටම මෙවැනි ලිපිගොනු හමුවී ඇත්නම් තමන් කළ යුතුවන්නේ මෙම ලිපිගොනුවල සත්‍ය අසත්‍යතාවය හෝ එහි කරුණු ගැන විපරම් කිරිමට තමාගේ වටිනා කාලය විඩංගු නොකර එම කර්තව්‍ය වංචා හා දූෂණ විමර්ශනය කිරීමේ ආයතන වෙත පවරා අදාල ලිපිගොනු FCIDය, CIDය, එසෙත් නැතිනම් වංචා හෝ දූෂණ චෝදනා විමර්ශනය කිරීමේ කොමිසම වෙත බාරදීමය. එසේ සිදු නොකර කල් මැරීමෙන් සිදුවන්නේ රාජපක්ෂ ආණ්ඩුවේ වංචනිකයන්ට, දූෂිතයන්ට එජාප – ශ්‍රීලනිප ආණ්ඩුවේ රැකවරණය ලැබුණු ආකාරයටම එජාප – ශ්‍රීලනිප ආණ්ඩුවේ වංචනිකයන්ට, දූෂිතයන්ට පොහොට්ටුවේද රැකවරණය ලැබීමම පමණි.", "URL": "https://lankatruth.com/si/?p=86562", "Category": "පුවත්", "Parent URL": null}