{"Source": "Lankatruth", "Timestamp": "December 30, 2017", "Headline": "බැඳුම්කර ගනුදෙනුවේ වාර්තාව ජනාධිපතිට", "News Content": "බැඳුම්කර ගනුදෙනුව සම්බන්ධයෙන් සොයා බැලීමට පත් කරන ලද ජනාධිපති කොමිෂන් සභාවේ අවසන් වාර්තාව අද (30) ජනාධිපති මෛත්‍රීපාල සිරිසේන මහතා වෙත බාර දී තිබේ. මහ බැංකුවේ 2015-2016 අතර කාලයේ සිදුවූ බැඳුම්කර ගනුදෙනුව සම්බන්ධයෙන් සොයා බැලීමට පසුගිය ජනවාරි මස 27 වනදා ජනාධිපතිවරයා විසින් මෙම ජනාධිපති කොමිෂන් සභාවක් පත් කරනු ලැබූ අතර ශ්‍රේෂ්ඨාධිකරණ විනිසුරු කේ ටී චිත්‍රසිරි මහතා එහි සභාපතිවරයා විය. අද දහවල් ජනාධිපති කාර්යාලයේදී අදාළ වාර්තාව කොමිසමේ සභාපතිවරයා විසින් ජනාධිපතිවරයා වෙත බාරදීඇත. මාස 03ක කාලයක් සඳහා එම කොමිසම පත් කළද එහි කටයුතු අවසන් කිරීමට නොහැකිවීම හේතුවෙන් අවස්ථා දෙකදී කොමිසමේ කාලය මාස 03 බැඟින් දීර්ඝ කෙරුණු අතර පසුගිය ඔක්තෝබර් මස 27 වනදා කොමිසමේ කාලය අවසන්වීමට නියමිතව තිබුණි. එහෙත් ජනාධිපතිවරයාගේ නියමය පරිදි ඉදිරි කටයුතු සිදු කිරීම සඳහා ඔක්තෝබර් මස 27 වනදා කොමිසමේ කාලය සති 06කින් දීර්ඝ කරමින් ගැසට් නිවේදනයක් නිකුත් කළේය. කොමිසමේ සාක්ෂි විමසීම් කටයුතු ඔක්තෝබර් 17 වනදා අවසන් කෙරුණු අතර ඉන් අනතුරුව වාර්තාව සකස් කිරීමේ කටයුතු සිදු කරනු ලැබීය. මෙම බැඳුම්කර කොමිසමේ වාර්තාව ජනාධිපතිවරයා විසින් නීතිපති දෙපාර්තමේන්තුව වෙත බාරදීමට නියමිත බව වාර්තා වෙයි.", "URL": "https://lankatruth.com/si/?p=45700", "Category": "පුවත්", "Parent URL": null}