{"Source": "Lankatruth", "Timestamp": "March 3, 2019", "Headline": "මෛත්‍රී – රනිල් එකතුව අපේ රට ඇමරිකානු පිළිකන්නක් බවට පත්කරමින් ඉන්නවා… වහාම මෙය නැවැත්විය යුතුයි…", "News Content": "මෛත්‍රීපාල සිරිසේන ජනාධිපතිවරයාත් රනිල් වික්‍රමසිංහ අගමැතිවරයාත් ශ්‍රී ලංකාව ඇමරිකානු පිළිකන්නක් බවට පත්කරමින් ඇමරිකා එක්සත් ජනපදය සමග හොර රහසේ ආරක්ෂක ගිවිසුම් අත්සන් කරමින් සිටින බවත් වහාම එය නැවැත්වය යුතු බවත් ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා අවධාරණය කරයි. ඒ මහතා පවසන්නේ මෙම ගිවිසුම්වල තිබෙන භයානක තත්වය පෙන්වා දෙන ආරක්ෂක විශේෂඥයන්ව පවා අදාළ සාකච්ඡාවලින් ඉවත් කිරීමට අගමැතිවරයාත් ජනාධිපතිවරයාත් කටයුතු කර ඇති බවයි. මෙම ගිවිසුම් කැබිනට් මණ්ඩලයට ඉදිරිපත් කර ඇත්තේද ආරක්ෂක අමාත්‍යවරයා ලෙස ජනාධිපතිවරයා බවත් මෙම තත්වයට ඔහු සෘජුවම වගකිවයුතු බවත් බිමල් රත්නායක මහතා අවධාරණය කළේ ය. බත්තරමුල්ල පැලවත්ත හි පිහිටි ජනතා විමුක්ති පෙරමුණෙ ප්‍රධාන කාර්යාලයේ පැවති මෙම මාධ්‍ය හමුව සඳහා ජවිපෙ මධ්‍යම කාරක සභික, බස්නාහිර පළාත් සභා මන්ත්‍රී ලක්‍ෂ්මන් නිපුනආරච්චි මහතාද එක්වී සිටි අතර එහිදී වැඩිදුරටත් අදහස් දැක්වූ බිමල් රත්නායක මහතා… “2017 මාර්තු මාසයේ එවකට මහින්ද රාජපක්‍ෂ ආණ්ඩුවේ ආරක්‍ෂක ලේකම් ගෝඨාභය රාජපක්‍ෂ සහ ඇමරිකානු තානාපතිවරයා විසින් ආරක්‍ෂක ගිවිසුමක් අත්සන් කළා, ඇමරිකන් හමුදා කටයුතුවලට ශ්‍රී ලංකා රජය විසින් සේවාවන් ලබාදීම සඳහා. එම ගිවිසුම අත්සන් කරන මොහොතේ ජනතා විමුක්ති පෙරමුණ පාර්ලිමේන්තුවේදීත්, එළියේදීත් මෙම ගිවිසුමට විරෝධය පළ කළා. ඒ වෙලාවෙත් අපි කිව්වා, මෙම ආරක්‍ෂක ගිවිසුම් අත්සන් කරන්නේ ඇමරිකන් පුරවැසියන් දෙදෙනෙක් කියලා. ඒ මොහොතේත් ගෝඨාභය රාජපක්‍ෂ ඇමරිකන් පුරවැසියෙක් නිසා. එම ගිවිසුමට අනුව ආසියානු කලාපයේ ඇමරිකන් හමුදාව විසින් යුද්ධයක් කරනවා නම් ඇමරිකන් හමුදාවට අවශ්‍ය සියලුම සේවා ශ්‍රී ලංකා රජය විසින් ලබාදිය යුතු වෙනවා. මෙම ගිවිසුම අත්සන් කළෙත් හොර රහසේ. එම ගිවිසුම මගින් ශ්‍රී ලංකාව අත්සන් කොට තිබෙන නොබැඳී විදේශ ප‍්‍රතිපත්තියත් උල්ලංඝනය වෙනවා. ඇමරිකාව කියන්නේ ලෝකයේ කොහේ හරි හැම මොහොතකම යුද්ධ කරන රටක්. ඇමරිකානු යුද්ධයෙන් විනාශ කරපු රටවල් පිළිබඳව ඕනෑතරම් උදාහරණ තිබෙනවා. එවැනි තත්වයක් තුළ ඇමරිකාවට යුද සේවාවන් සැපයීම නිසා ශ්‍රී ලංකාව අනෙකුත් රටවල්වල ක්‍රෝධයට පාත‍්‍ර වීම වළක්වන්න පුළුවන්කමක් නැහැ. 2007 අත්සන් කරපු එම ගිවිසුම වසර 10ක් පිරුණු පසු 2017 මාර්තු 06වැනිදා කල් ඉකුත් වුණා. ඒ මොහොතේ ජනතා විමුක්ති පෙරමුණේ අපි විශේෂ ප‍්‍රකාශයක් කරමින් මෙම ආරක්‍ෂක ගිවිසුම දීර්ඝ නොකරන ලෙස ආණ්ඩුවට අවධාරණය කළා. ඒ මොහොතේ අගමැති රනිල් වික‍්‍රමසිංහ පාර්ලිමේන්තුවට පොරොන්දු වුණා, නැවත දීර්ඝ කරනවා නම් ඒ බව පාර්ලිමේන්තුවට දැනුම් දෙනවා කියලා. නමුත් එම ඇමරිකානු ආක්‍ෂක ගිවිසුම නැවත වරක් හොර රහසේම දීර්ඝ කොට තිබෙනවා. මේ සඳහා ආණ්ඩුවේ ප‍්‍රතිචාරය කොයි තරම් වේගවත්ද කියලා ලියුම් ගණුදෙනුවලින් පැහැදිලි වෙනවා. 2017 පෙබරවාරි 23 ඇමරිකානු තානාපති කාර්යාලයෙන් ලංකා ආණ්ඩුවට මෙම ආරක්‍ෂක ගිවිසුම කල් ඉකුත්වන බව දැනුම් දෙනවා. එම ලිපියට එදිනම පිළිතුරු යවමින් විදේශ අමාත්‍යාංශය එම ආරක්‍ෂක ගිවිසුම දීර්ඝ කිරීමට එකඟ වෙනවා. අපේ රටේ ජනාධිපතිවරයා කොයි වෙලාවෙත් කතා කරන්නේ රටේ ස්වෛරීභාව ගැනයි. නමුත් ඔහු විසින්ම තමයි මෙම ආරක්‍ෂක ගිවිසුම දීර්ඝ කිරීම සඳහා 2017 ජූනි 30 කැබිනට් මණ්ඩලයට කැබිනට් පත්‍රිකාවක් ඉදිරිපත් කරන්නේ. ගෝඨාභය අත්සන් කරපු ගිවිසුමත් දීර්ඝ කරන ගිවිසුමත් අතර වෙනස තිබෙන්නේ අලූත් ගිවිසුමේ කාල සීමාවක් නොමැති වීමයි. සදාකාලිකවම ඇමරිකාවට යුද්දවලට සේවා සපයන්න ගිවිසුම් අත්සන් කරන්න මෛතී‍්‍රට හෝ රනිල්ට තිබෙන අයිතිය මොකක්ද? ඔවුන්ට ජනවරම තිබෙන්නේ වසර පහක් පමණයි. 2017 දී මෙම ආක්‍ෂක ගිවිසුම කාලසීමාවක් නොමැතිව දීර්ඝ කිරීම පිළිබඳ සාකච්ඡුා අතරතුරදී ලංකාවේ ආරක්‍ෂක විශේෂඥයෙක් එහි අහිතකර බව පෙන්වා දී තිබෙනවා. නමුත් මෛතී‍්‍රපාල ජනාධිපතිවරයා සිදුකර තිබෙන්නේ එම ආරක්‍ෂක විශේෂඥයා සාකච්ඡුාවලින් ඉවත් කිරීමයි. ඉන් පසුව එම ගිවිසුම අත්සන් කොට තිබෙනවා. අපේ රටේ ජනාධිපතිවරයා සහමුලින්ම ඇමරිකාවට යටත් වෙමින් මෙම ගිවිසුම අත්සන් කළා. අගමැතිවරයා රටට බොරු කිව්වා. මෙම ගිවිසුමට අමතරව තවත් ආක්‍ෂක ගිවිසුමක් ඇමරිකාව සමඟ අත්සන් කිරීමට යන බව අපිට දැනගන්නට ලැබුණා. ඇමරිකාව ලෝකය පුරාම යුද කඳවුරු ස්ථානගත කර තිබෙනවා. ඒ වගේම රටවල් අතර ආරක්‍ෂක ගිවිසුම් විශාල ප‍්‍රමාණයක් අත්සන් කොට තිබෙනවා. ඒ අනුව තමයි ලංකාව සමග මෙම ආරක්‍ෂක ගිවිසුම් අත්සන් කිරීමට කටයුතු කරමින් තිබෙන්නේ. SOFA නමින් ඇමරිකානු හමුදාවේ කීර්තිය ඉහළ නංවන්න ගිවිසුමක් පිළිබඳව අපිට දැනගන්නට ලැබුණා. ඒ සම්බන්ධයෙන් අපි පාර්ලිමේන්තුවේදී ප‍්‍රශ්න කළා. එම ප‍්‍රශ්නයට පිළිතුරු වශෙයන් ආරක්‍ෂක අමාත්‍යාංශය කියා තිබුණේ ඇමරිකානු හමුදාවට සහ ඇමරිකානු යුද දෙපාර්තමේන්තුවට අයත් සිවිල් පුද්ගලයන්ට යුද කටයුතු සඳහා තානාපති වරප‍්‍රසාද සහිතව විවිධ සේවා ලබාදීම සඳහා 1995 සිට ගිවිසුමක් අත්සන් කර තිබෙන බව. ලංකාව අත්සන් කළේ ඇමරිකාව හදලා එවපු ගිවිසුමකටයි. හරියට කණ අත්සන ගැහුවා වගේ. නමුත් ඒ පිළිබඳ රට දැනගෙන හිටියේ නැහැ. චන්ද්‍රිකා බණ්ඩාරනායක ආණ්ඩුව පත්වෙලා මාස දෙකක් යනකොට මෙම ගිවිසුම අත්සන් කොට තිබෙනවා. අපේ රටේ ජනාධිපතිවරුන් රට ආරක්‍ෂා කරන බවට දිවුරුම් දුන්නත් ජාතිමාමකත්වය ගැන පම්පෝරි ගැහුවත් මේ සියලුම ජනාධිපතිවරු ඇමරිකාවට යටත් වෙන ගිවිසුම් අත්සන් කරනවා. චන්ද්‍රිකා බණ්ඩාරනායක, මහින්ද රාජපක්‍ෂ, මෛත්‍රීපාල සිරිසේන මේ සියලු දෙනාම ඒක කළා. 1995 ඉඳලා අවුරුදු 24ක් ඒ ගිවිසුම අනුව මේ ජනාධිපතිවරු කටයුතු කර තිබෙනවා. 2018 අගෝස්තු 28වැනිදා නැවත ඇමරිකානු තානාපති කාර්යාලයෙන් ලිපියක් මගින් ආණ්ඩුවට කියනවා, 95 අත්සන් කරන ලද ආරක්‍ෂක ගිවිසුම බලාත්මක කොට දීර්ඝ කරන්න කියලා. ඒ බව විදේශ අමාත්‍යාංශය විසින් පිළිඅරගෙන තිබෙනවා. 1995දී මෙම ගිවිසුම අත්සන් කරන විට රුසියාව, චීනය, ඉන්දියාව වැනි රටවල දේශපාලනය වෙනස්. නමුත් අද ඇමරිකාව සහ චීනය අතර වෙළඳ යුද්ධයක් තිබෙනවා. 95 ආරක්‍ෂක ගිවිසුමට අනුවත් ආසියාව ප‍්‍රමුඛ යුද ස්ථානයක්. ඇමරිකානු ආරක්‍ෂක දෙපාර්තමේන්තුවේ උපදේශක මණ්ඩලයක් විසින් ඇමරිකානු රජයට යෝජනා කොට තිබෙනවා, ලෝකය පුරා අත්සන් කොට තිබෙන සියලුම යුද ගිවිසුම් නැවත බලාත්මක කොට ඇමරිකාවට වාසි වන පරිදි සකස් කරන්න කියලා. ඒ අනුව තමයි මෙම යෝජනා එන්නේ. එම ගිවිසුමට අනුව ඇමරිකාවේ හමුදා සොල්දාදුවන්ට, ආරක්‍ෂක දෙපාර්තමේන්තුවට අයත් සිවිල් පුද්ගලයින්ට, යුද්ධයට සේවා සපයන සියලුම දෙනාට 1961 වියානා සම්මුතියට අනුව තානාපති පහසුකම් ලබාදෙන්න යෝජනා කරනවා. ඒ වගේම එම සියලුම පුද්ගලයින්ට පාස්පෝට් නොමැතිව, හැඳුනුම්පත පමණක් භාවිතා කොට ලංකාවට එන්න අවස්ථාව ලබාදිය යුතු වෙනවා. ලංකාව ඇමරිකාවේ පිළිකන්නක් බවට පත්කරන යෝජනාවක් මේක. අපේ රටේ රාජ්‍ය නායකයාටවත් හැඳුනුම්පත් පෙන්නලා ඇමරිකාවට යන්න බැහැ. අපේ රටේ යුද හමුදාපතිවරයාටවත් හැඳුනුම්පත පෙන්වලා ඇමරිකාවට යන්න බැරි වුණාට ඇමරිකාවේ අද හමුදාවට බැඳෙන සොල්දාදුවාටත් ඔහුගේ හැඳුනුම්පත් පෙන්වලා ලංකාවට එන්න පුළුවන්. ඒ වගේම ඇමරිකානු සොල්දාදුවන්ට ඔවුන්ගේ නිල ඇඳුමින් ඕනෑම ආයුදයක් සහිතව ලංකාවට එන්න අවස්ථාව තිබෙනවා. ඔවුන් ලංකාව ඇතුළත වරදක් කළොත් බල පවත්වන්නේ ඇමරිකානු නීතියයි. ඇමරිකානු සෙබළුන් යුද දෙපාර්තමේන්තුවේ පුද්ගලයින්, සහ ඇමරිකානු යුද සේවා සපයන ඕනෑම කෙනෙකුන් ලංකාවේදී ලබා ගන්නා සේවාවලට, මිලදී ගන්නා භාණ්ඩවලට බදු නිදහස් කොට තිබෙනවා. ලංකාවේ ආගමන විගමන නීති කිසිවක් බල නොපා ඔවුන්ට ඕනෑම දෙයක් ආනයනය අපනයනය කරන්න පුළුවන්. ඇමරිකානු හමුදාව ලංකාවට ගෙන්වන නැව්, ගුවන් යානා, කිසිවක් ලංකාව තුළ පරීක්‍ෂාවට භාජනය කළ නොහැකියි. මෙවැනි සේවා සපයන ගිවිසුමක් තමයි 95දී අත්සන් කොට තිබෙන්නේ. ඇමරිකාව ලෝකයේ දීන රාජ්‍ය සමග මෙවැනි යුද ගිවිසුම් අත්සන් කරනවා. මේ මෑතකදී මාල දිවයින සමග මෙවැනිම ගිවිසුමක් අත්සන් කළා. ජනතා විමුක්ති පෙරමුණ ලෙස අපි දකින්නේ මෙම ගිවිසුම් දෙකම දීර්ඝ කළ පසුව ලංකාව තුළ ඇමරිකානු යුද කඳවුරක් ස්ථාපිත කළා හා සමාන බවයි. නිල වශයෙන් ඇමරිකානු යුද කඳවුරක් ස්ථාපිත නොකළත් යුද කඳවුරක් පවත්වාගෙන යාමට අවශ්‍ය සියලුම පහසුකම් ලංකා රජය විසින් ලබාදීමට බැඳී තිබෙනවා. ඇමරිකාව සිදුකරන ඕනෑම යුද්ධයකදී ඇමරිකාවේ පැත්ත ගැනීමට මෙම ගිවිසුම්වලින් බැඳී තිබෙනවා. එසේ නොමැතිවුවහොත් ඇමරිකාව කරන්නේ කුමණ හෝ කරුණක් පදනම් කරගෙන තමන්ට එරෙහි වන රටවල්වලට ප‍්‍රහාර දියත් කරන එකයි. ඒනිසා අපි අවධාරණය කරන්නේ මෙවැනි ආරක්‍ෂක ගිවිසුම් අත්සන් කිරීමට ලංකාවේ ආණ්ඩුවලට බලයක් නොමැති බවයි. මෙවැනි ගිවිසුම් අත්සන් කළ පසුව එම ගිවිසුම් අහෝසි කිරීම පහසු කරුණක් නොවෙයි. මෙවැනි ගිවිසුම් මගින් අපේ රට ඇමරිකාවේ යුද කඳවුරක් බවට පත්වීම වැලැක්විය නොහැකියි. මෙවැනි යටත්වීමේ ගිවිසුම් අත්සන් නොකරන ලෙසත් දීර්ඝ නොකරන ලෙසත් අපි ආණ්ඩුවට බල කරනවා. ඒ වගේම ජනතාවට කියනවා, මෙවැනි ක්‍රියාමාර්ගවලට එරෙහිව ආණ්ඩුවට සිය විරෝධය පළ කරන්න පෙළ ගැසෙන්න කියලා.” මාධ්‍යවේදීන් නැගූ ප‍්‍රශ්නවලට පිළිතුරු ලබාදෙමින්… “මෙම කරුණ අදාල වෙන්නේ ආරක්‍ෂක අමාත්‍යාංශයටයි. අපේ රටේ ආරක්‍ෂක අමාත්‍යාංශය බාරව ඉන්නේ ජනාධිපතිවරයායි. ජනාධිපතිවරයා තමයි කැබිනට් පත්‍රිකාවක් කැබිනට් මණ්ඩලයට දාලා මෙම ගිවිසුම අලුත් කරන්නේ. එනිසා ඔහුගේ ස්ථාවරය මොකක්ද කියලා ජනතාවට පැහැදිලියි. ත්‍රිකුණාමලය වරාය ආශ්‍රිතව ඉඩම් විශාල ප‍්‍රමාණයක් විශේෂ උපායමාර්ගික ව්‍යාපෘති සඳහා යැයි කියමින් පසුගිය මහින්ද රාජපක්‍ෂ ආණ්ඩුව කාලයේ වෙන්කරගත්තා. එම ඉඩම් යුද සහ ආර්ථික කටයුතු වෙනුවෙන් යොදා ගැනීමට හැකියාව තිබෙනවා. ඇමරිකාව සමඟ අත්සන් කරන ලද ගිවිසුම් සමඟ එම උපායමාර්ග ව්‍යාපෘති සම්බන්ධයක් තිබෙනවාද නැද්ද කියලා නිශ්චිතවම කියන්න කරුණු නැහැ. ඇමරිකාව ආසියානු කලාපයේ පමණක් ආරක්‍ෂක ගිවිසුම් 38ක් අත්සන් කොට තිබෙනවා. දියාගෝ ගාර්ෂියාව, ඇමරිකාවේ යටත් විජිතයක් ලෙස පවත්වාගෙන යනවා. එහි ජීවත් වූ ජනතාව ඉවත් කරලා ඇමරිකාව එම දිවයින අත්පත් කරගත්තා. බ්‍රිතාන්‍ය අධිකරණය තුළත් තීන්දුවක් දී තිබෙනවා, ජනතාවට දියාගෝ ගාර්ෂියාව ලබාදෙන්න කියලා. නමුත් බ්‍රිතාන්‍ය ආණ්ඩුවත් එම නඩු තීන්දුව නොසලකා කටයුතු කරමින් ඉන්නවා. ඇමරිකාව කියන්නේ යුද උන්මාදයක් තිබෙන රටක්. ඔවුන්ගේ ආර්ථික අර්බුදය නිසා අනෙකුත් රටවල්වලින් සම්පත් සූරාකෑමට ඇමරිකාව යුද්ධය භාවිත කරනවා. ඉන්දියාව සහ චීනය තමයි දැන් ලෝකයේ ආර්ථිකය හසුරුවන රටවල් බවට පත්වෙමින් තිබෙන්නේ. එය ඇමරිකාවට අභියෝගයක්. එනිසා ඇමරිකාව ආසියානු රටවල් සමඟ යුද ගිවිසුම් අත්සන් කරන්න පෙළඹෙන ප‍්‍රවණතාවය වැඩියි. අපේ පක්‍ෂයේ දේශපාලන මණ්ඩල සභික ලාල් කාන්ත සහෝදරයාගේ රිය අනතුර නිසා පක්‍ෂයේ තිබෙන විනයගරුකභාවය සුලුවෙන් හො නැතිවෙන්නේ නැහැ. අපි විනයගරුක පක්‍ෂයක් බව ඔප්පු කොට තිබෙන පක්‍ෂයක්. අපි පක්‍ෂයක් ලෙස කණගාටු වෙනවා, රිය අනතුර නිසා තුවාළ ලබා රෝහල්ගතවී සිටින කාන්තාවන් දෙදෙනා පිළිබඳව. රිය අනතුර සම්බන්ධයෙන් මේ වනවිට අධිකරණ ක්‍රියාමාර්ගයක් සිදුවෙමින් තිබෙනවා. ලාල් කාන්ත සහෝදරයා අධිකරණ තීන්දුවක් මත 14වනදා තෙක් රක්‍ෂිත බන්ධනාගාරගත කොට තිබෙනවා. අපි පක්‍ෂයක් ලෙස අධිකරණ ක්‍රියාමාර්ගයට කිසිදු බලපෑමක් සිදුකර නැහැ. අධිකරණ ක්‍රියාාමාර්ගයේදී චෝදනා කෙරෙන බීමත්ව සිටියා කියන කාරණය සම්බන්ධයෙන් ඇත්ත කරුණු විමසීමට සිදුවන්නේ ලාල් කාන්ත සහෝදරයා ඇපමත නිදහස් වූ පසුවයි. කෙසේ වෙතත් පක්‍ෂයක් ලෙස අප දුම් පානය සහ මත්පැන් පානය බැහැර කරන පක්‍ෂයක්. එය ආගමික කරුණක් නිසා සිදු කරන දෙයක් නොවෙයි. සදාචාර පැත්තෙන්, මූල්‍යම පැත්තෙන්, දේශපාලනමය පැත්තෙන් සලකා බලා ජනතා විමුක්ති පෙරමුණේ පක්‍ෂ සංවිධාන මට්ටමේ සිටින පුද්ගලයින් දුම් පානය හෝ මත්පපැන් පානය කරන්නේ නැහැ. ඒක අප පිළිපදින සම්ප‍්‍රදායක්. මොකද අපි පිළිගන්න දෙයක් තමයි විනයගරුක රටක් හදන්න මුලින්ම පක්‍ෂය තුළ විනය පවත්වාගත යුතුයි කියන කාරණය.”", "URL": "https://lankatruth.com/si/?p=69598", "Category": "පුවත්", "Parent URL": null}