{"Source": "Lankatruth", "Timestamp": "May 14, 2022", "Headline": "ගෝල්ෆේස් භාරව සිටි චම්පිකට මාරුවක්", "News Content": "පොදුජන එක්සත් පෙරමුණේ මැරයන් ගාලු මුවදොරට සාමකාමී උද්ඝෝෂණයට පහර දී ගිනි තැබීමට පෙර දින දක්වා ජනාධිපති ලේකම් කාර්යාලයේ හා ඒ අවට ආරක්ෂාව භාරව සිටි නියෝජ්‍ය පොලිස්පති චම්පික සිරිවර්ධන වහාම ක්‍රියාත්මක වන පරිදි කෑගල්ල දිසාව භාර නියෝජ්‍ය පොලිස්පතිවරයා ලෙස මාරුකර යවා ඇතැයි වාර්තා වේ. ඒ අනුව වසරක කාලයක් තුළ ඔහු මෙලෙස ස්ථාන හතකට මාරු කර යැවිණි. ඉකුත් මස 23 වැනිදා සිට ඉකුත් 08 වැනිදා දක්වාම ගාලුමුවදොර ජනාධිපති කාර්යාලයේ ආරක්ෂාව සඳහා පැය 24 පුරාම ඔහු යොදවා තිබූ අතර මෙම කාලය තුළ ඔහුට කිසිදු විවේකයක් ලබා දී නැතැයිද වාර්තා වේ. මේ හේතුවෙන් ඒ මහතා ඉකුත් 08 වැනිදා රාත්‍රියේ අසනීප වී රෝහල් ගත කර ඉකුත් 13 වෙනිදා සුව ලබා නැවත සේවයට වාර්තා කිරීමට යෑමේදී ඔහුට නව ස්ථාන මාරුව ලාබී තිබිණි. හයදහසකට ආසන්න පිරිසක් 09 වැනිදා අරලියගහ මන්දිරයට හා ගාලු මුවදොරට පැමිණෙන බව බුද්ධ තොරතුරු වාර්තා කර තිබූ අතර ඒ බව ඒ මහතා උසස් නිලධාරීන්ටද දැනුවත් කර තිබූ බවද කියයි. කෙසේ වෙතත් අරගල භූමියට මැරයන් කඩා වැදුණු දවසේ ඔහු අසනීප වී රෝහල් ගත කර සිටියද ඉහළ බලධාරීන්ගේ වුවමනා මත ඔහු ජනාධිපති ලේකම් කාර්යාලයේ ආරක්ෂාවෙන් ඉත් කර තිබේ. ඒ අනුව වසරක කාලයක් තුළදී පොලිස් මූලස්ථානය, දේශපාලන පලිගැනීම් කොමිසම, ළමා හා කාන්තා කාර්යාංශය, විශේෂ ආරක්ෂක දිසාව, බදුල්ල දිසාව, ජනාධිපති ලේකම් කාර්යාලය සහ ඒ අවට භූමිය ආරක්ෂාව බාරවද නියෝජ්‍ය පොලිස්පතිවරයා ලෙස කටයුතු කළ චම්පික සිරිවර්ධන සිකුරාදා සිට කෑගල්ල දිසාව භාර නියෝජ්‍ය පොලිස්පතිවරයා ලෙස මාරුකර යවා තිබේ. මව්බිම", "URL": "https://lankatruth.com/si/?p=134296", "Category": "පුවත්", "Parent URL": null}