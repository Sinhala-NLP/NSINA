{"Source": "Lankatruth", "Timestamp": "September 16, 2022", "Headline": "ඉදිරි මාසයේ ආහාර අර්බුදය තවත් උග්‍රවෙයිද?", "News Content": "එවන් පසුබිමක 2022 ඔක්තෝබර් සිට 2023 පෙබරවාරි මස දක්වා කාලය තුළ මෙරට ආහාර අර්බුදය තවත් නරක අතට හැරෙනු ඇතැයි එක්සත් ජාතීන් අනතුරු අඟවා තිබේ. අහාර හා කෘෂිකර්ම සංවිධානය මෙන්ම, ලෝක ආහාර වැඩසටහන අනතුරු අඟවා සිටියේ කෘෂිකාර්මික නිෂ්පාදනය දුර්වල වීම, මිල ඉහළ යාම සහ පවතින ආර්ථික අර්බුදය මධ්‍යයයේ ශ්‍රී ලංකාවේ ආහාර අනාරක්ෂිත භාවය නරක අතට හැරෙනු ඇති බවටයි. ජනගහනයෙන් සියයට 30කට ආසන්න ප්‍රමාණයක් උග්‍ර ආහාර අනාරක්ෂිත භාවයෙන් පෙළෙන අතර, හදිසි ආධාර ලබා නොදුනහොත් තත්ත්වය තවත් පිරිහීමට ඉඩ ඇතැයි එක්සත් ජාතීන් අවධාරණය කළේය. ඇස්තමේන්තු කර ඇති පරිදි ශ්‍රී ලංකාවේ මිලියන 6.3 ක ජනතාවක් මධ්‍යස්ථ හා උග්‍ර ආහාර අනාරක්ෂිතතාවයට මුහුණ දී සිටියි. ආහාර හා කෘෂිකර්ම සංවිධානය සහ ලෝක ආහාර වැඩසටහනේ (FAO/WFP) භෝග සහ ආහාර සුරක්ෂිතතා තක්සේරු මෙහෙයුමේ (CFSAM) ඒකාබද්ධ වාර්තාවට අනුව, අඛණ්ඩව කන්න දෙකක පැවති දුර්වල අස්වැන්න හමුවේ නිෂ්පාදනය සියයට 50 කට ආසන්න අගයකින් පහත වැටී ඇත. පවතින සමාජ ආධාර යාන්ත්‍රණයන් ඇතුළුව ක්ෂණික ආහාර ආධාර සහ ජීවනෝපාය වැඩසටහන් – විශේෂයෙන්ම මධ්‍යස්ථ සහ දැඩි ආහාර අනාරක්ෂිත නිවෙස්වලට පෝෂ්‍යදායී ආහාර ප්‍රවේශ කිරීමට ඉතා වැදගත් බව වාර්තාව සඳහන් කරයි. වාර්තාවට අනුව ,විශේෂයෙන්ම 2022 ඔක්තෝබර් සිට 2023 පෙබරවාරි මස දක්වා කාලය තුළ විශේෂයෙන්ම වී ඇතුලු ප්‍රධාන ආහාරවල දුර්වල අස්වැන්න සහ පවතින ආර්ථික අර්බුදය හේතුවෙන් ආහාර සුරක්ෂිතතාවය තවදුරටත් පිරිහී යනු ඇතැයි අපේක්ෂා කෙරේ. “ආහාර සුරක්ෂිතතාවය තවදුරටත් පිරිහීම වැළක්වීම සඳහා සහ කෘෂිකාර්මික නිෂ්පාදන යථා තත්ත්වයට පත් කිරීමට සහාය වීම සඳහා, කුඩා පරිමාණ ගොවීන් ඉලක්ක කර ගනිමින් ජීවනෝපාය ආධාර සැපයීමට ප්‍රමුඛතාව දිය යුතුයි,” යනුවෙන් ආහාර හා කෘෂිකර්ම සංවිධානයේ ශ්‍රී ලංකාවේ නියෝජිත සහ අධ්‍යක්ෂ විමලේන්ද්‍ර ශරන් පැවසීය. ජනගහනයෙන් සියයට 30ක් පමණ කෘෂිකර්මාන්තය මත යැපෙන බැවින් ගොවීන්ගේ නිෂ්පාදන ධාරිතාව වැඩි දියුණු කිරීම තුළින් කෘෂිකාර්මික අංශයේ ඔරොත්තු දීමේ හැකියාව ඉහළ නංවනු ඇතැයිද ඔහු සඳහන් කළේය. “මෙම ආර්ථික අර්බුදයට මාස කිහිපයක් වෙනවා, පවුල්වලට විකල්ප නැතිවෙමින් තියෙනවා – ඔවුන් වෙහෙසට පත්වයි ඉන්නේ. පවුල්වලින් සියයට 60කට වඩා අඩුවෙන් ආහාර ගන්නා අතර, අඩු මිලට අඩු පෝෂ්‍යදායී ආහාර අනුභව කරනවා.” “ලෝක ආහාර වැඩසටහනේ හි ප්‍රමුඛතාවය වන්නේ අවදානමට ලක්ව ඇති ප්‍රජාවන්ට ඔවුන්ගේ පෝෂණය තවදුරටත් පිරිහීම වැළැක්වීම සඳහා ක්ෂණික ආහාර සහ පෝෂණ ආධාර සැපයීමයි,” ලෝක ආහාර වැඩසටහනේ නියෝජිත සහ ශ්‍රී ලංකාවේ නේවාසික අධ්‍යක්ෂ අබ්දුර් රහීම් සිද්ධික් පැවසීය. ශ්‍රී ලංකාවේ උග්‍ර සාර්ව ආර්ථික අර්බුදයක් හේතුවෙන් ආහාර, කෘෂිකාර්මික යෙදවුම්, ඉන්ධන සහ ඖෂධ ඇතුළු අත්‍යාවශ්‍ය නිෂ්පාදනවල උග්‍ර හිඟය සහ මිල ඉහළ යාම හමුවේ කෘෂිකාර්මික නිෂ්පාදනයට විශාල බාධා එල්ලවී ඇති අතර ආර්ථික ක්‍රියාකාරකම් දැඩි ලෙස අඩපන කර ඇතැයි එක්සත් ජාතීන් අනාවරණය කළේය. ප්‍රධාන ආහාරය වන සහල් නිෂ්පාදනය 2022 දී මෙට්‍රික් ටොන් මිලියන 3 ක් වනු ඇතැයි පුරෝකථනය කර ඇති අතර එය 2017 නියඟයෙන් බලපෑමට ලක් වූ අස්වැන්නෙන් පසු අඩුම අස්වැන්න වන අතර; බොහෝ දුරට පොහොර යෙදීම අඩු කිරීම අඩු අස්වැන්නක් සඳහා හේතුවී ඇති බව වාර්තාව මඟින් පෙන්වා දී ඇත. බොහෝ විට සත්ව ආහාර ලෙස භාවිතා කරන බඩ ඉරිඟු නිෂ්පාදනය පසුගිය පස් අවුරුදු සාමාන්‍යයට වඩා සියයට 40 පමණකින් අඩු වී තිබේ. එය කුකුළු හා පශු සම්පත් නිෂ්පාදනය කෙරෙහි ඍණාත්මක බලපෑම් ඇති කරයි. එසේම, එළවළු, පලතුරු සහ තේ, රබර්, පොල් සහ කුළුබඩු වැනි අපනයන-අභිමුඛ භෝග නිෂ්පාදනය සාමාන්‍යයට වඩා බෙහෙවින් අඩු බැවින් කුටුම්භ ආදායමේ සහ අපනයන ආදායමේ සැළකිය යුතු අඩුවීමක් ඇති කරන බව එක්සත් ජාතීන් පෙන්වා දුන්නේය. බොහෝ ආහාර ද්‍රව්‍යවල මිල ගණන් 2021 අවසාන කාර්තුවේ සිට අඛණ්ඩව ඉහළ යමින් පවතින අතර 2022 අගෝස්තු මාසයේදී නව වාර්තාගත මට්ටමක් කරා ළඟා වූ අතර, ආහාර උද්ධමනය ආසන්න වශයෙන් 94% ක් විය. 2022 වසරේ මුළු ධාන්‍ය ආනයන අවශ්‍යතාවය මෙට්‍රික් ටොන් මිලියන 2.2ක් ලෙස ගණන් බලා ඇත. 2022 පළමු මාස 06 තුළ ධාන්‍ය වර්ග මෙට්‍රික් ටොන් 930,000කට වැඩි ප්‍රමාණයක් ආනයනය කර තිබේ. ආනයනික අවශ්‍යතාවය අනුව තවත් ධාන්‍ය මෙට්‍රික් ටොන් මිලියන 1.27ක් ආනයනය කිරීමට ඉතිරිව තිබේ. පවතින සාර්ව ආර්ථික අභියෝග හමුවේ, ඉතිරි ආනයන අවශ්‍යතා සපුරාලීමට නොහැකි වීමේ ඉහළ අවදානමක් පවතින බවද ආහාර හා කෘෂිකර්ම සංවිධානය සහ ලෝක ආහාර වැඩසටහන අනාවරණය කළේය. ආහාර හා කෘෂිකර්ම සංවිධානය සහ ලෝක ආහාර වැඩසටහනේ (FAO/WFP) භෝග සහ ආහාර සුරක්ෂිතතා තක්සේරු මෙහෙයුමේ (CFSAM) ඒකාබද්ධ වාර්තාවට අනුව එහි ප්‍රධාන නිර්දේශ වන්නේ ගැබිනි සහ මව්කිරි දෙන කාන්තාවන්, කාන්තා මූලික පවුල් සහ ආබාධ සහිත පුද්ගලයින් ඇතුළු අවදානමට ලක්විය හැකි සහ ආන්තික ප්‍රජාවන්ට ක්ෂණික ආහාර හෝ මුදල් ආධාර සැපයිය යුතු බවටයි. කුඩා පරිමාන ගොවීන් කෙරෙහි අවධානය යොමු කරමින් පොහොර ඇතුළු කෘෂි යෙදවුම් කඩිනමින් ලබාදීමට ද වාර්තාව නිර්දේශ කරයි. ආහාර භෝග ඵලදායී ලෙස වගා කිරීම, අස්වනු නෙලීම, ප්‍රවාහනය සහ සැකසීම සහතික කිරීම සඳහා ප්‍රමාණවත් ඉන්ධන ප්‍රමාණයක් සපයන අතරම, ඔවුන්ගේ පෝෂණ තත්ත්වය ඉහළ නැංවීම සඳහා ගෙවතු සහ ගෙවතු වගාව ස්ථාපිත කිරීමට සහාය වීමේ අවශ්‍යතාවය ද වාර්තාව පෙන්වා දෙයි. ආහාර හිඟයේ බලපෑම් අවම කිරීම සඳහා පශු සම්පත් හිමිකරුවන්ට, විශේෂයෙන් කිරි හා කුකුළු මස් සඳහා සහන මිලට ඉහළ පෝෂක සහිත සත්ව ආහාර, එන්නත් සහ පශු සෞඛ්‍ය කට්ටල ලබා දීමට වාර්තාව යෝජනා කර තිබේ. අරමුදල් අවහිරතා හේතුවෙන් බාධාවලට මුහුණ දුන් පාසල් ආහාරපාන වැනි ජාතික පෝෂණ වැඩසටහන් නැවත ආරම්භ කිරීම සහ අඛණ්ඩව පවත්වාගෙන යාම සඳහා සහය දැක්වීම ද ප්‍රමුඛතාවයක් ලෙස අවධාරණය කෙරිණි. ශ්‍රී ලංකාවේ ආහාර හා පෝෂණ සුරක්ෂිතාව තහවුර කිරීමට ජාතික සැලැස්මක් ඔස්සේ කටයුතු කළයුතු බව ජනාධිපති රනිල් වික්‍රමසිංහ මේ අතර අවධාරණය කළේය. ජනාධිපතිවරයා මේ බව සඳහන් කළේ ආහාර සුරක්ෂිතතාව සහ පෝෂණය සහතික කිරීම සඳහා ග්‍රාමීය ආර්ථික පුනර්ජීවන කේන්ද්‍ර සවිබල ගැන්වීමේ බහු ආංශික ඒකාබද්ධ යාන්ත්‍රණය ස්ථාපනය කිරීමේ සමාරම්භක වැඩසටහන අමතමිනි. වැඩසටහන සැප්තැම්බර් (13) පස්වරුවේ ජනාධිපති කාර්යාලයේ දී පැවැත්විණි. කෘෂිකර්මාන්තය නවීකරණය තුළින් නිෂ්පාදනය සහ තරගකාරිත්වය ඉහළ නංවා ගනිමින් විදේශ විනිමය ඉපැයිය හැකි ක්ෂේත්‍රයක් බවට කෘෂිකර්මාන්තය පත්කර ගත යුතු බව ජනාධිපතිවරයා පෙන්වා දුන්නේය. ගෝලීය ආහාර අර්බුදය හමුවේ ශ්‍රී ලංකාව මුහුණ දී ඇති ආහාර ගැටලුව විසඳාගැනීමට සැලසුම්සහගතව හා සාමුහිකව කටයුතු කිරීමේ අවශ්‍යතාවය අවධාරණය කළ ජනාධිපති රනිල් වික්‍රමසිංහ ආහාර සුරක්ෂිතතාව හා පෝෂණය සහතික කිරීමේ රජයේ නව වැඩසටහන සමඟ සියලුදෙනා අත්වැල් බැඳගත යුතු බව ද සඳහන් කළේය. “හැම කෙනාටම ජීවත්වෙන්න අවශ්‍ය ආහාර අප ලබා දිය යුතුයි. අපේ ආර්ථිකය 7%ක සෘණ මට්ටමක තිබෙන්නේ. ආර්ථිකය හැකිළුණු විට ජනතාවගේ ආදායම අඩු වෙනවා. ජනතාවගේ ආදායම අඩු වුණහම ඒ අයට ජීවත් වෙන්න මාර්ගයක් නැති වෙනවා,” තවදුරටත් අදහස් දැක්වමින් ජනාධිපතිවරයා පැවසීය. ජනාධිපතිවරයා පෙන්වා දුන්නේ, “අද රටේ කොටසක් ඉන්නවා ආහාර නැතිව. මධ්‍යම පාන්තිකයින්ගේ ආදායම නැති වෙලා. කාගෙන්වත් ඉල්ලන්න කැමති නැහැ, ඔවුන් ලැජ්ජයි, මේ ප්‍රශ්නයට අපිට ලබන වසරේදීත් මුහුණ දෙන්න වෙනවා. එම තත්ත්වය තවත් උග්‍ර වෙලා තිබෙන්නේ අද ලෝකයේ තිබෙන ආහාර අර්බුදය නිසා.” රනිල් වික්‍රමසිංහ ජනාධිපතිවරයා සඳහන් කළේ, යුක්‍රේනයේ යුද්ධය නිසා අපට අවශ්‍ය තිරිඟු ලැබෙන්නේ නැහැ. සමහර විට ඕස්ට්‍රේලියාවේ මෙවර අස්වැන්න හොද වෙන්න පුලුවන්. නමුත් එය ප්‍රමාණවත් නැහැ. අනිත් පැත්තෙන් පකිස්ථානයේ ජල ගැලීම් නිසා වගාව නැති වෙලා, දැන් පකිස්ථානය පරිප්පු මිලදී ගන්න තත්ත්වට පත් වෙලා. ගෝලිය ආහාර වෙළෙඳපොළේ ආහාර හිඟයක් ඇති වෙලා විශේෂයෙන් මිල වැඩි වෙනවා. එය ලංකාව වගේ කුඩා රටවල්වලට බලපානවා. දැන් ඉන්දියාව ආහාර අපනයනය කරන එක නවත්තලා තිබෙන්නේ.” ජනාධිපතිවරයා පෙන්වා දුන්නේ “දැන් මහ කන්නය පටන් ගෙන තිබෙනවා. අපි පොහොර ලබා ගැනීමට දැනට ඩොලර් මිලියන 200ක් විතර සොයාගෙන තිබෙනවා. ඒ සඳහා තව ඩොලර් මිලියන 20ක් විතර අපිට සොයන්න වෙනවා.” යනුවෙනි. “දැන් අපි කටයුතු කරමින් සිටින්නේ ඉන්ධන ලබා ගැනීමට. සමහර තැන්වල බීජ හිඟයක් තිබෙනවා. තායිලන්තය වැනි රටවලින් අවශ්‍ය බීජ ලබා ගැනීමට අමාත්‍යාංශ මට්ටමින් සාකච්ඡා කරගෙන යනවා. අපි මේ කටයුතු ක්‍රියාත්මක කරන්න ඕන. නිකන් වගා ව්‍යාපාරයක් ආරම්භ කරලා වැඩක් නැහැ.” ජනාධිපති රනිල් වික්‍රමසිංහ අවධාරණය කළේය. ඔහු පෙන්වා දුන්නේ “ඊළගට යන්නේ කෘෂිකර්ම නවීකරණ වැඩසටහනට. කෘෂි නිෂ්පාදන වැඩි කරන්න, තරගකාරිත්වය වැඩි කරන්න කටයුතු කරනවා. 2023 අවසන් වෙනකොට අපි නවීකරණ වැඩසටනට යා යුතුයි. අපි කෘෂිකර්මාන්තයෙන් විදේශ විනිමය උපයා ගත යුතුයි. තේ, පොල්, රබර් පමණක් නෙවෙයි. 2050 වන විට අපේ ජනගහණය මිලියන 25යි. වැඩිහිටි ප්‍රමාණය වැඩියි.” ආහාර සුරක්ෂිතතාව සහ පෝෂණය සහතික කිරීම සඳහා ග්‍රාමීය ආර්ථික පුනර්ජීවන කේන්ද්‍ර සවිබල ගැන්වීමේ ආංශික ඒකාබද්ධ යාන්ත්‍රණයක්, ජනාධිපති රනිල් වික්‍රමසිංහ ( සැප්තැම්බර් 13 වැනිදා ) පිහිටුවන ලදි. මතුවිය හැකි ඕනෑම අර්බුදකාරී අවස්ථාවක වුවද, ජනතාවට සෞඛ්‍ය සම්පන්න ආහාර ලබා ගැනීමට හැකි සමාජ ආර්ථික පරිසරයක් තහවුරු කිරීම මෙමඟින් අපේක්ෂා කරන අතර “කිසිදු පුරවැසියෙක් ආහාර නොමැතිකම නිසා කුසගින්නේ නොතැබිය යුතුය” සහ “කිසිදු දරුවෙක් මන්ද පෝෂණ තත්ත්වයට ගොදුරු නොවිය යුතුය” යන්න මෙම යාන්ත්‍රණය පිහිටුවීමෙහිලා ජනාධිපතිවරයාගේ අපේක්ෂාව වී තිබෙන බවට රජය පවසයි. කිසිදු පුරවැසියෙක් ආහාර නොමැතිකම නිසා කුසගින්නේ නොතැබිය යුතුයිආහාර සුරක්ෂිතතාවට කමිටු 07 ක්මන්දපෝෂණය තුරන් කිරීමට ප්‍රමුඛත්වයගොවි ජනතාවට සාධාරණ මිලට පොහොරමහ කන්නය සාර්ථක කර ගැනීමට කෘෂි යෙදවුම් අඛණ්ඩව2025 වන විට ආහාර අවශ්‍යතාව දේශීයව සපුරා ගැනීමට සැලසුම්අදාළ යාන්ත්‍රණය කමිටු හතක් හරහා ක්‍රියාවට නංවා තිබෙන අතර ජනාධිපතිවරයාගේ සභාපතිත්වය යටතේ ජාතික ආහාර සුරක්ෂිත හා පෝෂණ සභාව ක්‍රියාත්මක වන බවට ජනපති කාර්යාලය පැවසීය. ආහාර සුරක්ෂිතාව හා පෝෂණය පිළිබඳ ජාතික ඒකාබද්ධ යාන්ත්‍රණය ජනාධිපති ලේකම්වරයාගේ සභාපතිත්වයෙන් ක්‍රියාත්මක අතර ආහාර සුරක්ෂිතතාව හා තාක්ෂණික උපදේශක කමිටුව අග්‍රාමාත්‍ය ලේකම්වරයාගේ සභාපතිත්වයෙන් ක්‍රියාත්මකවේ. ආහාර සුරක්ෂිතතාව හා පළාත් ඒකාබද්ධ යාන්ත්‍රණය පළාත් ආණ්ඩුකාරවරුන්ගේ සභාපත්තිවයෙන් ක්‍රියාත්මක වන අතර දිස්ත්‍රික් ලේකම්වරුන්ගේ සභාපතිත්වයෙන් ආහාර සුරක්ෂිතතාව හා පෝෂණය පිළිබඳ දිස්ත්‍රික් ඒකාබද්ධ යාන්ත්‍රණය ක්‍රියාත්මක වේ. ආහාර සුරක්ෂිතතාව හා පෝෂණය පිළිබඳ ප්‍රාදේශිය ඒකාබද්ධ යාන්ත්‍රණය ප්‍රාදේශීය ලේකම්වරුන්ගේ සභාපතිත්වයෙන් ක්‍රියාත්මක කිරීමට නියමිතය. ග්‍රාම නිලධාරි වසම් 14,022ක් තුළ ග්‍රාම නිලධාරි, සංවර්ධන නිලධාරි, කෘෂිකර්ම පරීක්ෂණ හා නිෂ්පාදන සහකාර නිලධාරි, සමෘද්ධි නියාමක, පවුල් සෞඛ්‍ය සේවිකා, ළඟම පාසලේ විදුහල්පති සහ පළාත් පාලන ආයතනයේ නියෝජිතයින් දෙදෙනෙකුගෙන් සමන්විත ආර්ථික පුනර්ජීවන හා ආහාර සුරක්ෂිතතා කමිටු පිහිටුවා එමඟින් ග්‍රාම නිලධාරී වසම් මට්ටමින් ආර්ථික පුනර්ජීවයක් ඇති කොට දරිද්‍රතාව පිටුදැකීම, මන්දපෝෂණයෙන් දරුවන් මුදා ගැනීම, ප්‍රදේශයේ ආහාර සුරක්ෂිතතාව මෙන්ම ජීවන තත්ත්වය ඉහළ නංවා ගැනීමට මෙම යාන්ත්‍රණයෙන් කටයුතු කරන බව ජනාධිපති මාධ්‍ය අංශය සඳහන් කළේය. ජනාධිපති රනිල් වික්‍රමසිංහගේ උපදෙස් මත, ජාතික ආහාර සුරක්ෂිතතාව පිළිබඳ ජනාධිපති උපදේශක ආචාර්ය සුරේන් බටගොඩගේ මගපෙන්වීමෙන් ක්‍රියාත්මක මෙම වැඩසටහනට අග්‍රාමාත්‍යවරයා සහ ජනාධිපති ලේකම්වරයාගේ සිට ග්‍රාම නිලධාරී මට්ටම දක්වා සමස්ත රාජ්‍ය යාන්ත්‍රණයත්, පෞද්ගලික අංශය, රාජ්‍ය නොවන සංවිධාන, වෘත්තිකයන්, ආගමික නායකයන් සම්බන්ධ කර ගෙන තිබෙන බවට ජනපති කාර්යාලය පවසයි. රටට අවශ්‍ය සමස්ත සහල් අවශතාවය මෙට්‍රික් ටොන් දසලක්ෂ 3.6ක් නිෂ්පාදනය කිරීම, වාර්ෂික ලොකු ලූනු අවශ්‍යතාවයෙන් 50%ක් රට තුළම නිපදවීමටත්, අර්තාපල් අවශ්‍යතාවයෙන් 35% ක් දේශීයව නිෂ්පාදනය කිරීමටත් මෙමඟින් සැලසුම් කර ඇත. වාර්ෂික සෝයා අවශ්‍යතාව වන මෙට්‍රික් ටොන් 250,000න් 20%ක් 2025 වසර වන විට මෙරටදී නිෂ්පාදනය කිරීමට සැලසුම් කිරීම, වියලි මිරිස් අවශ්‍යතාවයෙන් 20%ක් 2025 වන විට දේශීයව නිෂ්පාදනය කිරීම, 2025 වන විට කුරක්කන්, මුං ඇට, කව්පි, තල හා රටකජු සම්පූර්ණ අවශ්‍යතාවය දේශීයව නිෂ්පාදනය කිරීමටත් මෙමඟින් අපේක්ෂා කෙරේ. බිත්තර හා කුකුළු මස් වැනි පශු සම්පත් සංවර්ධනයට වාර්ෂික අවශ්‍ය වන බඩ ඉරිඟු මෙට්‍රික් ටොන් 650,000න් 80%ක් මේ වසර තුළ නිෂ්පාදනය කිරීමට සැලසුම් කර ඇත. 2025 වන විට ශ්‍රී ලංකාවට අවශ්‍ය වන සමස්ත බඩ ඉරිඟු ප්‍රමාණය දේශීයව වගා කිරීමට බලාපොරොත්තු වේ. මහ කන්නයේ වි සහ බඩ ඉරිඟු නිෂ්පාදනය කිරිම සඳහා අවශ්‍ය යූරියා මෙට්‍රික් ටොන් 230,000ක්, TSP මෙට්‍රික් ටොන් ලක්ෂයක් සහ MOP මෙට්‍රික් ටොන් 182,000ක් ලෝක බැංකුව, ආසියානු සංවර්ධන බැංකුව හා ඉන්දියානු ණය ක්‍රමය යටතේ ආනයනය කිරීමටත් අනෙකුත් ආහාර භෝග නිෂ්පාදනයට අවශ්‍ය පොහොර පෞද්ගලික අංශයේ දායකත්වයෙන් ආනයනය කිරීමටත් මේ වන විට කඩිනම් පියවර ගෙන තිබෙන බවට ජනපති කාර්යාලය පැවසීය. “කෘෂි රසායනික හා කාබනික පොහොර හිඟයකින් තොරව වෙළඳපොළෙන් මිලදී ගැනීමට පහසුකම් සපයා දීමට නියමිත අතර යූරියා කිලෝ ග්‍රෑම් 50ක මිටියක් දැනට පවතින වෙළඳපොළ මිලට වඩා අඩු සාධාරණ මිලකට ලබාදීමට සැලසුම් කර ඇත.” 2022 මහ කන්නය සාර්ථක කර ගැනිමට අවශ්‍ය රසායනික පොහොර, කාබනික පොහොර, කෘෂි රසායනික ද්‍රව්‍ය හා බීජ නිසි කලට වෙළඳපොළ හරහා ගොවීන්ට සැපයීමේ යාන්ත්‍රණය මේ වන විටත් රජය ආරම්භ කර තිබෙන බවට එම කාර්යාලය පවසයි. කෘෂිකාර්මික හා පශු සම්පත් අංශයේ නිෂ්පාදන 2018 වර්ෂයේ නිෂ්පාදන මට්ටමට ගෙන ඒමට සැලසුම් කර ඇති අතර ඊට අවශ්‍ය බීජ, රසායනික ද්‍රව්‍ය, රසායනික පොහොර සත්ව ආහාර හා ඉන්ධන ඇතුළු කෘෂිකාර්මික යෙදවුම් ප්‍රමාණවත් පරිදි ලබා දෙන බව ජනාධිපති මාධ්‍ය අංශය සඳහන් කළේය. BBC NEWS සිංහල", "URL": "https://lankatruth.com/si/?p=139313", "Category": "ආර්ථික පුවත්", "Parent URL": null}