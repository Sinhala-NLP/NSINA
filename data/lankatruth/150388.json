{"Source": "Lankatruth", "Timestamp": "August 17, 2023", "Headline": "ගොවියෝ වතුර ඉල්ලද්දි රටම බය කළ ඇමති කංචන විදුලිය ගැන අද කියන කතාව", "News Content": "මේ වනවිට සමනල වැව විදුලි බලාගාරයේ විදුලි උත්පාදන කටයුතු නතර වුවද විදුලි කප්පාදුවක් සිදු නොවන බව විදුලිබල හා බලශක්ති ඇමති කංචන විජේසේකර පවසයි. අනෙකුත් විදුලිබලාගාරවලින් හා හදිසි විදුලිය මිලදී ගැනීම් මගින් විදුලි අවශ්‍යතාව සම්පූර්ණ කළ හැකි බවද ඔහු සඳහන් කරයි. එමෙන්ම දකුණු පළාත විදුලි සම්ප්‍රේෂණ ජාලය, මෙරට විදුලිබල පද්ධතියට එකතු කිරීමේ කටයුතු එලඹෙන ඉරිදා වනවිට අවසන් කළ හැකි බැවින් අමතරව ලබාගත යුතු විදුලිය සීමා වන බවද ඇමති කංචන විජේසේකර පවසයි. එබැවින් සමනල වැව විදුලි බලාගාරයෙන් විදුලිය ලබා නොගත්තද අනෙකුත් බලාගාරවලින් හා හදිසි මිලදී ගැනීම් තුළින් විදුලි අවශ්‍යතාව ආවරණය කළ හැකි බවත් එමගින් විදුලි කප්පාදුවකින් තොරව කටයුතු කළ හැකි බවත් ඔහු පවසයි. විදුලි ඉල්ලුම අඩුවී ඇති බවට මාධ්‍ය වාර්තා කළ ද, මේ වන විට දෛනික විදුලි ඉල්ලුම වැඩි වී ඇති බවත්, ඒ අනුව පෙර පැවති දෛනික විදුලි ඉල්ලුම මෙගා වොට් පැය 45, මෙගා වොට් පැය 50කට ආසන්න අගයක් දක්වා වැඩි වී ඇති බවත් ඔහු ප්‍රකාශ කරයි. සමනල වැව ජලාශයෙන් අතිරේක ජලය මුදාහැරීම ඊයේ (16) සිට නතර කර ඇත. සමනල ජලාශයෙන් ජලය ගොවිතැන් සඳහා නිකුත් කිරීම හරහා රටේම විදුලි කප්පාදුවකට යාමට සිදුවන බවට බොරු මතයක් පතුරවමින් සිටින බවත් එලෙස විදුලි කප්පාදුවකට යාමට සිදු නොවන බවත් පසුගිය 09 වනදා පාර්ලිමේන්තුවේදී ජාතික ජන බලවේගයේ නායක අනුර දිසානායක තොරතුරු සහ දත්ත මත පිහිටා පෙන්වා දුන්නේය.", "URL": "https://lankatruth.com/si/?p=150388", "Category": "පුවත්", "Parent URL": null}