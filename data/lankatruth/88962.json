{"Source": "Lankatruth", "Timestamp": "January 24, 2020", "Headline": "ඇවන්ගාඩ් අල්ලස් නඩුවත් කල් යයි", "News Content": "විශ්‍රාමික යුධ හමුදා මේජර් ජෙනරාල් පාලිත ප්‍රනාන්දු සහ ඇවන්ගාඩ් සමාගමේ සභාපති නිශ්ශංක යාපා සේනාධිපතිට එරෙහිව රුපියල් ලක්ෂ 355ක අල්ලසක් දීම හා ලබා ගැනීම සම්බන්ධයෙන් අල්ලස් කොමිසම විසින් ගොනු කර ඇති නඩුව ලබන මස 06වනදා තෙක් කල් තැබීමට කොළඹ මහාධිකරණය විනිසුරු චම්පා ජානකී රාජරත්න මහත්මිය නියෝග කර තිබේ. මෙම නඩුව ගොනු කිරීම සඳහා අල්ලස් කොමිසමේ කොමසාරිස්වරුන් විසින් ලිඛිත අනුමැතියක් ලබා දී නොමැති නිසා මෙම නඩුව පවත්වාගෙන යාමට හැකියාවක් නොමැති බවට විත්තියේ නීතිඥවරු විසින් මීට පෙර විරෝධතාවක් මතුකර තිබූ අතර මෙම මූලික විරෝධතාව අදාල ලිඛිත දේශනාද පැමිණිල්ල විසින් අධිකරණයට අද (24) බාර දී තිබිණි. ඒ අනුව විත්තියේ ලිඛිත දේශන පෙබරවාරි මස 06 වනදා ඉදිරිපත් කිරීමට පියවර ගන්නා ලෙස එහිදී මහාධිකරණ විනිසුරුවරිය විසින් විත්ති පාර්ශවයට නියෝග කර ඇත. මේ අතර මෙම නඩුවේ විත්තිකරු ලෙස නම් කර සිටින විශ්‍රාමික යුධ හමුදා මේජර් ජෙනරාල් පාලිත ප්‍රනාන්දු මහතා ශ්‍රී ලංකා මලල ක්‍රීඩා සංගමයේ සභාපති ලෙස කටයුතු කරන අතර ආසියානු මලල ක්‍රීඩා සංගමයේ කටයුතුවලට සහභාගි වීමට අවශ්‍යව තිබෙන හෙයින් ඔහුට විදේශ ගත වීමට අවසර ලබාදෙන ලෙස ඔහුගේ නීතිඥවරයා අධිකරණයෙන් ඉල්ලා තිබේ. එම ඉල්ලීම පිළිගත් මහාධිකරණ විනිසුරුවරිය මේ මස 28 වනදා සිට පෙබරවාරි මස 04 වන දා දක්වා කාලසීමාව තුළ විත්තිකාර පාලිත ප්‍රනාන්දු මහතාට විදේශගතවීම සඳහා අවසර ලබා දී ඇත.", "URL": "https://lankatruth.com/si/?p=88962", "Category": "පුවත්", "Parent URL": null}