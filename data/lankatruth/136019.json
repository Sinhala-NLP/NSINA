{"Source": "Lankatruth", "Timestamp": "June 28, 2022", "Headline": "ඩොලර් ණය ගෙවීමේදී සිදු කරන කොල්ලයන් හෙළිවේ", "News Content": "ජාත්‍යන්තර ස්වෛරීත්ව බැඳුම්කර ණය ආපසු අය කර ගැනීම සඳහා ඇමරිකාවේ හැමිල්ටන් රිසර්ව් බැංකුව ශ්‍රී ලංකාවට එරෙහිව පවරා තිබෙන නඩුව ආශ්‍රයෙන් විදේශ ණය අපාසු ගෙවීමේදී සිදු කරන මූල්‍ය අපරාධ පිළිබඳ තොරතුරු අනාවරණය වෙමින් පවතී.  “මගේ රට බංකොළොත් කළේ කවුද?” යන තේමාවෙන් ජාතික ජන බලවේගය ඊයේ (27) මහනුවරදී පවත්වන ලද සම්මන්ත්‍රණයේ දේශනයක් කරමින් මහාචාර්ය අනිල් ජයන්ත මේ පිළිබඳව දැඩි සැකයට භාජනය වී තිබෙන තොරතුරු අනාවරණය කළේය. හැමිල්ටන් බැංකුව ශ්‍රී ලංකාවට එරෙහිව නඩු පවරා තිබෙන්නේ ජූලි මාසයේ 25 වෙනි දින කල් පිරීමට නියමිත ඩොලර් මිලියන 250ක ණය ආපසු අය කර ගැනීම සඳහා ය.  මෙයට පෙර පසුගිය ජනවාරි 18 වෙනි දින ඩොලර් මිලියන 500ක ස්වෛරීත්ව ණය ආපසු ගෙවීම ආණ්ඩුව විසින් සිදු කළ අතර එම ණය මුදල් ද හැමිල්ටන් රිසර්ව් බැංකුවට ගෙවා ඇති බවට තොරතුරු හෙළිකරනු ලැබීය. එම බැංකුවේ ප්‍රධානීන් සහ එවකට සිටි ශ්‍රී ලංකා මහ බැංකුවේ අධිපති අජිත් නිවාඩ් කබ්‍රාල් අතර පැවති සම්බන්ධතා පිළිබඳව ද මහාචාර්ය අනිල් ජයන්ත එම සම්මන්ත්‍රණයේදී හෙළි කරනු ලැබීය. ලබන මස කල් පිරෙන ඩොලර් මිලියන 1,000ක ස්වෛරීත්ව බැඳුම්කරවලින් ඩොලර් මිලියන 250ක් අයත් වන්නේ හැමිල්ටන් රිසර්ව් බැංකුවට වන අතර එම බැංකුව කලු සල්ලි සුදු කිරීමේ ජාත්‍යන්තර ජාවාරමේ කුප්‍රකට නාමයක් දිනා සිටින බවද මහාචාර්යවරයා හෙළි කළේය.", "URL": "https://lankatruth.com/si/?p=136019", "Category": "පුවත්", "Parent URL": null}