{"Source": "Lankatruth", "Timestamp": "November 11, 2017", "Headline": "අයවැයෙන් කෘෂිකර්මාන්තයට කුඩම්මාගේ සැලකිළි", "News Content": "ලබන වර්ෂය සඳහා ඉදිරිපත්කර තිබෙන අයවැය අනුව කෘෂිකර්ම හා ධීවර යන අංශ දෙකේම සංවර්ධන කටයුතු වෙනුවෙන් ආයෝජනය කිරීමට වෙන් කර ඇත්තේ රුපියල් මිලියන් 7850ක් වැනි සොච්චම් මුදලක් බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කරයි. එන්ටර්ප්‍රයිස් ශ්‍රී ලංකා යනුවෙන් නම්කර තිබුණද මෙරට ජාතික නිෂ්පාදිතය වර්ධනය කිරීමට අදාළ ආයෝජන දිරිගැන්වීම පසෙක තබා සේවා ආර්ථිකය වෙනුවෙන් විශාල මුදලක් විවිධ අංශවලට ආයෝජනය කිරීමට සැලසුම් කර තිබෙන අතර කෘෂිකර්ම සහ ධීවර අංශ සම්බන්ධයෙන් මෙසේ අවම මුදල් ප්‍රමාණයක් වෙන් කර තිබේ. මේ අතර ගොවීන් සඳහා යෝජනා කර තිබෙන දායකත්ව රක්ෂණ අරමුදල වෙනුවට රජය මැදිහත්වීමෙන් ගොවීන්ගේ ආදායම් රක්ෂණය කරන වැඩපිළිවෙලක් අවශ්‍ය බවත් තවදුරටත් නාමල් කරුණාරත්න මහතා ප්‍රකාශ කළේ ය. එමෙන්ම උක්ත රක්ෂණ ක්‍රමය මගින් ගොවිතැන් සිදුකර හානි වූ අයට පමණක් රක්ෂණය මගින් ගෙවීමටත් වගාකිරීම සඳහා ජලය මුදා නොහැරීම නිසා වගාකරගැනීමට නොහැකිවන ගොවීන්ට රක්ෂනය මගින් ගෙවීමක් සිදු නොවන බවත් අනාවරණය කරන නාමල් කරුණාරත්න මහතා පවසන්නේ වගාකිරීමට ප්‍රමාණවත් තරම් ජලය ඇති නමුත් යම් හෙයකින් එම ජලය ප්‍රමානවත් නොවන්නේ යැයි වාරිමාර්ග දෙපාර්තමේන්තුව තක්සේරු කළහොත් වගාකිරීමට ජලය නොදී සිටීමේ අනතුරුක් ඇති බවයි. මන්ද එසේ ජලය මුදාහැර ජලය ප්‍රමාණවත් නොවුනහොත් රක්ෂණය මගින් ගෙවීමට සිදුවන්නේ යැයි තක්සේරු කර එසේ ප්‍රමානවත් තරම් ජලය ඇතත් පවතින සැකය මත ජලය මුදා නොහැරීමට ඉඩ ඇති බවත් ඒ අනුව මෙතෙක් වගා කළ කුඹුරු පවා ඉදිරියේදී පුරන්වීමට ඉඩ ඇති බවත් නාමල් කරුණාරත්න මහතා අනතුරු අඟවයි. මෙය නීල හරිත අයවැයක් යනුවෙන් නම් කළද සැබවින්ම එවැනි ආයෝජනයන් කිරීමේ කිසිඳු සැලසුමක් නැති බවටද ඔහු වැඩිදුරටත් චෝදනා කළේ ය. කිරි, උක්, වී, එළවලු, බරඉරිඟු, සෝයා, අර්තාපල්, ගොවියා ඇතුළු මේ රටේ ජනතාවට ආහාර වේල සපයන ගොවියා ප්‍රශ්න ගණනාවක අර්බුද ගණනාවක වෙලි සිටියත් ඊට එරෙහිව සහන ඉල්ලා අරගලයක නිරතව සිටියත් යහපාලන ආණ්ඩුවේ 2018 අයවැයෙන් ඊට කිසිඳු ප්‍රතිචාරයක් දක්වා නැති බවත් නාමල් කරුණාරත්න මහතා අවධාරණය කරයි. විශේෂයෙන් උක් ගොවියා මේ වනවිට සත්‍යග්‍රහයක නිතරව සිටින බවත් අදට දින 23ක් මෙම සත්‍යග්‍රහය ක්‍රියාත්මක නමුත් ඊට මෙවර අයවැයෙන් කිසිඳු ප්‍රතිචාරයක් දක්වා නැති බවත් නාමල් කරුණාරත්න මහතා සඳහන් කරයි. එමෙන්ම දේශීය කිරි ගොවියා ආරක්ෂා කිරීම උදෙසා ආනයකින කිරිපිටවල බදු වැඩිකිරීම ඇතුළු ක්‍රියාමාර්ග රැසක් ගන්නා බවත් දේශීය කිරි ගොවියාට ලිපට වැටීමට ඉඩ නොදෙන බවත් ජනාධිපතිවරයා පසුගිය දා ප්‍රකාශ කළ නමුත් මෙවර අයවැයෙන් ඊට කිසිදු ප්‍රතිචාරයක් දක්වා නැති බවත් ඒ අනුව ජනපති, අගමැති ඇතුළු වත්මන් ආණ්ඩුව සිදු කරන ප්‍රකාශ සම්බන්ධයෙන් විශ්වාසයක් තැබීමට නොහැකි බවත් නාමල් කරුණාරත්න මහතා අවධාරණය කරයි.", "URL": "https://lankatruth.com/si/?p=43661", "Category": "පුවත්", "Parent URL": null}