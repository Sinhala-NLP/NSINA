{"Source": "Lankatruth", "Timestamp": "February 11, 2019", "Headline": "ගෝඨාට අධිකරණයෙන් දැඩිව අවවාද", "News Content": "පසුගිය රාජපක්ෂ පාලන සමයේ, මැදමූලන වීරකැටිය ප්‍රදේශයේ ඩී.ඒ රාජපක්ෂ අනුස්මරණ කෞතුකාගාරය ඉදි කිරීමේදී රුපියල් මිලියන මිලියන 33.9ක රජයේ මුදලක් සාවද්‍ය ලෙස පරිහරණය කිරීම සම්බන්ධයෙන් නීතිපතිවරයා විසින් හිටපු ආරක්ෂක ලේකම් ගෝඨාභය රාජපක්ෂ ඇතුළු විත්තිකරුවන් 07 දෙනෙකුට එරෙහිව කොළඹ විශේෂ ත්‍රිපුද්ගල මහාධිකරණය හමුවේ පොදු දේපල පනත යටතේගොනු කර ඇති නඩුව අද (11) කැඳවූ අවස්ථාවේ එහි පළමු විත්තිකරු වන හිටපු ආරක්ෂක ලේකම් ගෝඨාභය රාජපක් මහතා ප්‍රමාදවී අධිකරණයට පැමිණීම හේතුවෙන් විනිසුරු මඩුල්ල විසින් ඔහුට තරයේ අවවාද කර තිබේ. එම නඩුව අද කැඳවූ අවස්ථාවේ පළමුවන විත්තිකරු ලෙස නම් කර සිටින හිටපු ආරක්ෂක ලේකම් ගෝඨාභය රාජපක්ෂ මහතා සහ නඩුවේ 06 වන විත්තිකරු ලෙස නම් කර සිටින මහින්ද සාලිය නැමැත්තා අධිකරණයේ පෙනී නොසිටි අතර නඩුව ආරම්භ වී සුළු වේලාවකින් පළමු විත්තිකරුවා අධිකරණයට පැමිණ තිබේ. 06වන විත්ති කරුවා රෝහල් ගත කර ඇති බව ඔහුගේ නීතීඥයින් අධිකරණයට දන්වා ඇත. විශේෂ මහාධිකරණයේ සම්පත් අබේකෝන් (සභාපති), සම්පත් විජේරත්න සහ චම්පා ජානකී රාජරත්න යන ත්‍රිපුද්ගල මහාධිකරණ විනිසුරු මඩුල්ල හමුවේ මෙම නඩුව විභාගයට ගැනේ. මෙම නඩුවේ සෙසු විත්තිකරුවන් ලෙස ඉඩම් ගොඩකිරීමේ හා සංවර්ධනය කිරීමේ සංස්ථාවේ හිටපු සභාපති ප්‍රසාද් හර්ෂණ ද සිල්වා සහ එම ආයතනයේ අධ්‍යක්ෂ මණ්ඩලයේ සාමාජිකයින් වශයෙන් කටයුතු කළ භද්‍රාවතී කමලදාස, සුධම්මික ආටිගල, සමන් කුමාර ගලප්පත්ති, ඩී මෙන්ඩිස් සාලිය සහ මල්ලිකා කුමාරි සේනාධිර යන අය නම් කර තිබේ.", "URL": "https://lankatruth.com/si/?p=67926", "Category": "පුවත්", "Parent URL": null}