{"Source": "Lankatruth", "Timestamp": "February 11, 2021", "Headline": "සරසවිවලට වැඩිපුර සිසුන් 540ක් බඳවා ගන්නවා – ජී.එල්, අනුරට පිළිතුරුදෙයි", "News Content": "උසස් පෙළ පැරැණි සහ නව නිර්දේශ හේතුවෙන් පැන නැගී ඇති ගැටලුවට විසඳුමක් ලෙස විශ්වවිද්‍යාලවලට ඇතුළත් කර ගැනෙන සිසුන් ගණන තවත් 540 කින් වැඩි කිරීමට පියවර ගෙන ඇතැයි අධ්‍යාපන ඇමැති මහාචාර්ය ජී.එල්. පීරිස්, ජනතා විමුක්ති පෙරමුණේ නායක අනුර දිසානායක පසුගියදා නැගූ 27/2 ප්‍රශ්නයකට පිළිතුරු දෙමින් ඊයේ (10) පාර්ලිමේන්තුවේදී පැවසීය. ඒ අනුව වෛද්‍ය පීඨවලට සිසුන් 110ක්ද දන්ත වෛද්‍ය විද්‍යා පීඨයට (ජයවර්ධනපුර විශ්වවිද්‍යාලයේ) සිසුන් 30ක්ද ඉංජිනේරු පීඨවලට සිසුන් 100ක්ද විද්‍යාපීඨවලට සිසුන් 150ක් සහ කළමනාකාර පීඨවලට 150ක්ද ලෙස වැඩිපුර බඳවා ගැනීමට පියවර ගෙන ඇතැයි අධ්‍යාපන ඇමතිවරයා සඳහන් කළේය. පසුගිය වසරේ විශ්වවිද්‍යාලවලට බඳවා ගත්තේ සිසුන් 30,000ක් පමණක් වුවත් මෙවර එම සංඛ්‍යාව 41,000 දක්වා වැඩි කර තිබෙන බවත් මෙම පියවර ක්‍රියාත්මක කිරීමට විශ්වවිද්‍යාල පද්ධතිය භාණ්‍ඩාගාරයෙන් අනුමැතිය ලබාගෙන තිබෙන බවත් අධ්‍යයන කාර්ය මණ්‍ඩලයේ අළුත් තනතුරු 500ක් ඇති කිරීමට මුදල් ප්‍රතිපාදන ලබාගෙන තිබෙන බවත් ඔහු එහිදී සඳහන් කළේය. එහිදී වැඩිදුරටත් අදහස් දැක්වූ අධ්‍යාපන ඇමති ජී.එල් පීරිස්, අනුර කුමාර දිසානායක මහතා ජනවාරි 08 වැනිදා මට යොමු කළා ප්‍රශ්නයක්. එයට පිළිතුරු දීමට අදහස් කරනවා. මන්ත්‍රීතුමා අහපු කාරණය අපිට දායාද වූ ඉතිහාසයට අදාළ කාරණයක්. 2011 අ.පොස. උසස් පෙළ විභාගය පැවැත්තුවා. එහිදී පෙනී සිටි සිසුන් කණ්ඩායම් දෙකක් පැරණි නිර්දේශය හා නව නිර්දේශය. ඊට පස්සේ මේ සම්බන්ධයෙන් නඩු තීන්දුවක් තිබ්බා. එය 2012 අග්‍රවිනිශ්චයකාරතුමිය හා තවත් විනිශ්චයකාරවරු දෙදෙනෙකුගෙන් සමන්විත විනිශ්චයකාර මඩුල්ලක් තීරණයක් ප්‍රකාශයට පත් කර තිබෙනවා. ඒකේ පැහැදිලිව සඳහන් කළා කණ්ඩායම් දෙක දෙකක් විදියට සලකන්න කියලා. තවත් විශේෂ කාරණය තමයි ඒ නඩු තීන්දුව ක්‍රියාත්මක කිරීම සම්බන්ධව යම් නිර්දේශ ශ්‍රේෂ්‍ඨාධිකරණය නිකුත් කළා. 2019 අගෝස්තු මාසේ මේ විභාගය ආයෙත් පැවැත්තුවා, ඒ විදියටම. ඒකෙන් අර්බුද රැසක් මතුවුණා. පැමිණිලි කරුවන් 43 දෙනෙක් පෙත්සම් 06 ක් ශ්‍රේෂ්‍ඨාධිකරණයට ඉදිරිපත් කළා. ඒ පිළිබඳ නඩු තීන්දුවක් දුන්නා 2020.12.23 වැනිදා. එහි කිව්වා මේ නඩු තවදුරටත් අහන්න දෙන්නෑ කියලා. මෙතන තියන ප්‍රශ්නය තමයි මේක මෙතැනින් ඉවර නැහැ. අද උදේ අධ්‍යාපන ඇමැති විදියට මට අපේ ලේකම්තුමාට හා විශ්වවිද්‍යාල ප්‍රතිපාදන කොමිෂන් සභාවේ සභාපතිතුමා නොතීසි එවලා තියෙනවා උසාවිය හමුවේ උත්තර බඳින්න කියලා. අප දේවල් කළ යුත්තේ නීතියේ රාමුව තුළයි. නමුත් අපි එයට මුවාවී ප්‍රශ්නය මග හරින්නේ නැහැ. එනමුත් නඩු තීන්දුවලින් විතරක් මේ ප්‍රශ්නෙ විසඳන්න බැහැ. මම පෞද්ගලිකව විශාල උත්සාහයක් දරලා තියෙනවා මේ ප්‍රශ්නය නිරාකරණය කරලා පුළුවන් ප්‍රමාණයක් සිසුන්ට සහන ලබාදෙන්න.", "URL": "https://lankatruth.com/si/?p=110407", "Category": "පුවත්", "Parent URL": null}