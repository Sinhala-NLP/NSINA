{"Source": "Lankatruth", "Timestamp": "January 25, 2018", "Headline": "තැපැල් ඡන්දය අද සහ හෙට – තවත් අමතර දින දෙකකුත් දෙයි", "News Content": "මේ වනවිට කැඳවා ඇති 2018 පළාත් පාලන මැතිවරණයේ තැපැල් ඡන්ද විමසීම පසුගිය 22වන දින ආරම්භ වූ අතර අද (25) සහ හෙට (26) දෙදින තුළද පැවැත්වීමට නියමිතය. යම් හෙයකින් මෙම දිනයන් හිදී තැපැල් ඡන්දය විමසීමට නොහැකිවන තැපැල් ඡන්ද සුදුසුකම් ලැබූවන්ට සිය තැපැල් ඡන්දය ප්‍රකාශක කිරීමට ලබන පෙබරවාරි 01 සහ 02 දෙදිනද පහසුකම් සලසා ඇති බව මැතිවරණ කොමිසන් සභාවේ සභාපති මහින්ද දේශප්‍රිය මහත සඳහන් කරයි. එහිදී කාර්යාල වේලාව තුළ අදාළ දිස්ත්‍රික් මැතිවරණ කාර්යාලවලදීද කොළඹ දිස්ත්‍රික්කය සඳහා මැතිවරණ මහලේකම් කාර්යාලයේදීද පහසුකම් සලසා ඇත. මෙම තැපැල් ඡන්ද සලකුණු කිරීමේ කටයුතු නිරීක්ෂණ සඳහා තේරීම්භාර නිලධාරීන් විසින් යොදවන නිල නිරීක්ෂකයන්ට අමතරව තරග කරන දේශපාලන පක්ෂ/ස්වාධීන කණ්ඩායම් නියෝජිතයන් සහ ඒ සඳහා අවසරලත් නිරීක්ෂණ සංවිධානවල නිරීක්ෂකයන්, ස්වකීය නියෝජිතයන් ලෙස සහභාගි කරවිය හැක. මෙම දිනය කිසිඳු ලෙසකින් තවදුරටත් දීර්ඝ කරනු නොලබන බවත් තැපැල් ඡන්ද සලකුණු කිරීම සඳහා ජාතික හැඳුනුම්පත් හෝ වලංගු හැඳුනුම්පත් වශයෙන් මැතිරවණ කොමිසන් සභාව විසින් ප්‍රකාශයට පත්කර ඇති හැඳුනුම්පත් රැගෙන යා යුතු බව සභාපතිවරයා වැඩිදුරටත් සඳහන් කරයි.", "URL": "https://lankatruth.com/si/?p=46720", "Category": "පුවත්", "Parent URL": null}