{"Source": "Lankatruth", "Timestamp": "June 2, 2017", "Headline": "වසරකට පසු අනුර සේනානායකට ඇප", "News Content": "ප්‍රසිද්ධ රගර් ක්‍රීඩක වසීම් තාජුඩීන් ඝාතනයට අනුබල දීම සහ එම ඝාතනයේ පරීක්ෂණ වෙනතක යොමුකිරීම යන චෝදනා සම්බන්ධයෙන් අත්අඩංගුවට ගන වසරකට පමණ කාලයක් රක්ෂිත බන්ධනාගාර භාරයේ සිටි හිටපු නියෝජ්‍ය පොලිස්පති අනුර සේනානායක මහතාට ඇප ලබාදීමට කොළඹ ප්‍රධාන මහාධිකරණ විනිසුරු මනිලාල් වෛද්‍යතිලක මහතා අද (02) නියෝග කර තිබේ. ඒ අනුව ඔහු රුපියල් ලක්ෂ 10ක මුදල් ඇපයක් හා රුපියල් ලක්ෂ 50 බැගින් වූ ශරීර ඇප තුනක් මත ඔහු මුදා හැර ඇත. එක් ශරීර ඇපයක් සඳහා ළඟම ඥාතියකු ඉදිරිපත් විය යුතු බවට ඇප කොන්දේසිවල ඇතුළත් කර ඇති අතර සෑම ඉරුදිනකම අපරාධ පරීක්ෂණ දෙපාර්තමේන්තුව හමුවේ පෙනී සිටීමටද ඔහුට නියෝග කර තිබේ. ඊට අමතරව අනුර සේනානායක මහතාට විදෙස් ගමන් තහනම් කර ඇති අතර ගුවන් ගමන් බලපත්‍රය අධිකරණය භාරයේ තැබීමටත් නියෝග කර ඇත. සාක්කිකරුවන්ට බලපෑම් කිරීමද තහනම් කර ඇති අතර දැඩි කොන්දේසි මත ඔහුට ඇප ලබාදීමට නීතිපතිවරයාගේ විරුද්ධත්වයක් නැති බව ප්‍රකාශ කර තිබේ.", "URL": "https://lankatruth.com/si/?p=35323", "Category": "පුවත්", "Parent URL": null}