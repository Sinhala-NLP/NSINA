{"Source": "Lankatruth", "Timestamp": "June 12, 2018", "Headline": "සියවසේ හමුව සිදුවේ", "News Content": "‘සියවසේ හමුව’ ලෙසින් ලෝකයා හැඳින්වූ ඇමරිකා – උතුරු කොරියා හමුව අද(12) සිංගප්පූරු වේලාවෙන් උදෑසන 9.00ට (ශ්‍රී ලංකා වේලාවෙන් උදෑසන 6.30ට) සිංගප්පූරුවේ සෙන්ටෝසා දූපතේ කැපෙල්ලා හෝටලයේ දී සිදුවිය. ඇමරිකා එක්සත් ජනපද ජනාධිපතිවරයෙකු සිය ධූර කාලය තුළ උතුරු කොරියානු රාජ්‍ය නායකයා හමුවූ පළමු අවස්ථාව ලෙස මෙය ඉතිහාස ගතවේ. මීට පෙර ඇමරිකා ජනාධිපතිවරුන් වන ජිම් කාටර් සහ බිල් ක්ලින්ටන් සිය ධූරයෙන් ඉවත්වීමෙන් පසු කාලයක උතුරු කොරියානු නායකයින් මුණ ගැසී ඇති අතර ඒවා නිල රාජ්‍ය නායක හමු නොවේ. රාජ්‍ය නායකයින් දෙපල එකිනෙකා හමුවීමෙන් අනතුරුව සුබ පැතුම් එක් කර ගනිමින් ඡායාරූප සඳහා පෙනී සිටියහ. අනතුරුව මාධ්‍යවේදීන් නැගූ ප්‍රශ්න කිහිපයකට පිළිතුරු සැපයීමෙන් පසු පෞද්ගලික සාකච්ඡා සඳහා පිටව ගොස් තිබේ. පැයක් පමණ පැවැත්වූ පෞද්ගලික සාකච්ඡාවෙන් අනතුරුව දෙරට අතර රාජ්‍ය තාන්ත්‍රික සාකච්ඡා ආරම්භ කළ බව විදෙස් මාධ්‍ය වාර්තා කරයි. මෙම හමුව ඉතාම සුවිශේෂී මෙන්ම උතුරු කොරියානු නායකයා හමුවීම ගෞරවයක් බවත් සුවිශේෂී සබඳතා ඇතිකරගනු ලබන බවත් ඇමරිකානු ජනාධිපති ඩොනල්ඩ් ට්‍රම්ප් පවසා ඇත. එමෙන්ම මෙම හමුව සඳහා සහභාගීවීම පහසු කටයුත්තක් නොවූ බව උතුරු කොරියානු නායක කිම් ජොන් උන් පවසයි. “පැරණි පූර්ව විනිශ්්‍ය කිරීම් පැරණි පුරුදු අපට මෙහි පැමිණීම බාධාවක් වුණා” යැයි කිම් ජොන් උන් පැවසීය. දෙදෙනා අතර සාකච්ඡා ඉතා සුහදශීලී වූ බවත් දෙරටේ නියෝජිතයන් රාජකාරි දිවා භෝජනයකට සහභාගීවිමට නියමිතව ඇති බවත් විදෙස් මාධ්‍ය වාර්තා දක්වයි.", "URL": "https://lankatruth.com/si/?p=54181", "Category": "විදෙස් පුවත්", "Parent URL": null}