{"Source": "Lankatruth", "Timestamp": "October 19, 2017", "Headline": "මධ්‍යම අධිවේගයෙන් පීඩාවට පත් ජනතාව අද (19) කොළඹට", "News Content": "මධ්‍යම අධිවේගී මාර්ගයේ ඉදිකිරීම් නිසා පීඩාවට පත් ජනතා එකමුතුව විසින් අද (19) උසස් අධ්‍යාපන හා මහාමාර්ග අමාත්‍යාංශය ඉදිරිපිට විරෝධතාවයක් පැවැත්වීමට කටයුතු සූදානම් කර ඇති බව වාර්තාවේ. මධ්‍යම අධිවේගී මාර්ගය ඉදිකිරීමේ කටයුතු නිසා ජනතාව ආර්ථික හා පාරිසරික ගැටළු රාශියකට මුහුණ දෙන බවත් මෙම මාර්ග ව්‍යාපෘතිය සඳහා නිවාස, ඉඩම් ඇතුළු දේපළ අහිමිවන ජනතාවට අවුරුදු 20ක් ඉදිරියට වන්දි ගෙවන බවට මුලින් පොරොන්දු වුවද දැන් වනවිට සිය දේපළවල පවතින වටිනාකමටත් අඩුවෙන් වන්දි තක්සේරු කරු ඇති බව එම සංවිධානයේ නියෝජිතයෝ පවසති. එමෙන්ම මෙම මාර්ග ව්‍යාපෘතිය ඉදිකිරීම නිසා ජනතාවට පාරිසරික ගැටළු රැසකට මුහුණ දීමට සිදුව ඇති බවත් පාරිසරික ගැටළු අවම කරමින් වගුරු බිම් සහ කුඹුරු මතින් දිවෙන කොටස් කණු මත ඉදිකිරීමට කළින් සැලසුම් කර තිබුණද මේ වනවිට ඒ ගැන කිසිඳ තැකීමක් සිදු නොකර අවට පස් කඳු කපා එම වරුබිම් සහ කුඹුරු ගොඩකරමින් සිටින බවූහු ඔවූහු චෝදනා කරති. මෙලෙස වගුරු බිම් ගොඩ කිරීම තුළින් ඉදිරියේදී ගංවතුර ඇතිවීමේ අවධානමක් තුමවන බවත් එමෙන්ම මෙලස ගොඩකිරීම් සඳහා පස් කඳු කැපීමෙන් අවට වනාන්තර විනාශ වන බවත් එමෙන්ම දිය උල්පත් සිඳීයාමේ අවධානමක් මතුවන බවත් ඔවූහු චෝදනා කරති. ඒ අනුව මෙම ව්‍යාපෘතියට අදාළව තමන්ට මුල් එකඟතාවය අනුව වන්දි ගෙවන ලෙසත් පාරිසරික විනාශය නතර කරන ලෙසත් ඉල්ලමින් මෙලෙස ගම්පහ, කෑගල්ල, කුරුණෑගල මහනුවර සහ මාතලේ ආදී දිස්ත්‍රික්කවල පීඩාවට පත් ජනතාව අද මෙලස උසස් අධ්‍යාපන හා මහාමාර්ග අමාත්‍යාංශය ඉදිරිපිට විරෝධතාවයක් පැවැත්වීමට කටයුතු සංවිධානය කර ඇත.", "URL": "https://lankatruth.com/si/?p=42752", "Category": "පුවත්", "Parent URL": null}