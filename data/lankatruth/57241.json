{"Source": "Lankatruth", "Timestamp": "August 6, 2018", "Headline": "අනුරාධපුර නගර සභාවේ මූල්‍ය වංචා ගැන CIDයෙන් පරීක්ෂණ", "News Content": "අනුරාධපුර මහ නගර සභාවේ සිදුවී ඇති රුපියල් තුන් කෝටි අසූ හත් ලක්ෂයක (රු. 38,700,000) මූල්‍ය වංචාව සම්බන්ධයෙන් එම නගර සභාවේ සේවය කළ ප‍්‍රධාන ලිපිකරුවන් සිව් දෙනෙකු සහ ආදායම් පාලකවරයකු ඇතුළු තවත් සේවකයින් පිරිසක් අත්අඩංගුවට ගැනීම සඳහා අපරාධ පරීක්ෂණ දෙපාර්තමේන්තුව විමර්ශන ආරම්භ කර ඇතැයි වාර්තා වේ. මෙම මහා පරිමාණ මූල්‍ය වංචාව 2013 වසරේ සිට 2018 වසර දක්වා කාලය තුළ සිදු කර ඇති බවට මෙතෙක් සිදු කළ මූලික විමර්ශනවලදී හෙළිකර ගෙන තිබුණද වංචා කර ඇති එම මුදල රුපියල් කෝටි හතකට ආසන්න බවට විමර්ශන කණ්ඩායම් සැක පළ කරයි. මෙම මූල්‍ය වංචාව සම්බන්ධයෙන් අපරාධ පරීක්ෂණ දෙපාර්තමේන්තුව මගින් සැකපිට අත්අඩංගුවට ගෙන අධිකරණයට ඉදිරිපත් කළ අනුරාධපුර මහ නගර සභාවේ වැටුප් විෂය බාර නිලධාරීවරයා මේ මස 10 වැනි දා දක්වා රක්ෂිත බන්ධනාගාර භාරයට පත් කරනු ලැබ සිටියි.", "URL": "https://lankatruth.com/si/?p=57241", "Category": "පුවත්", "Parent URL": null}