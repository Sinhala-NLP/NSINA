{"Source": "Lankatruth", "Timestamp": "January 21, 2021", "Headline": "ආඩම් බර කුළුණේ ණය බර කෝටි 1880 යි, ආදායම බිංදුවයි", "News Content": "2019 වසරේ සැප්තැම්බර් මස 16 වන දින විවෘත කරනු ලැබූ‘නෙළුම් කුළුණ’ මේ වනවිට ආදායමක් නොලබන, වාර්ෂිකව රුපියල් කෝටි 56ක ණය පොළියක් පමණක් ගෙවමින් තිබෙන සුදු අලියකු බවට පත්ව ඇතැයි වාර්තා වේ. මෙම කුළුණ ඉදිකිරීම පසුගිය මහින්ද රාජපක්ෂ මුල් පාලන සමයේදී චීන එක්සිම් බැංකුවෙන් රුපියල් කෝටි 1880ක ණය මුදලක් ලබාගෙන 2012 වසරේදී ඉදිකිරීම් ආරම්භ කරනු ලැබූඅතර එහි ඉදිකිරීම් කටයුතු 2016 වර්ෂයේ අවසන් කිරීමට නියමිතව තිබුණද 2019 වර්ෂය දක්වා ඉදිකිරීම් පැවතිණි. අකුණු සන්නායක කණුව ද සහිතව මෙම ‘නෙළුම් කුළුණේ’ සම්පූර්ණ උස මීටර 356ක් ලෙස ගණන් බලා තිබේ. මෙය ශ්‍රී ලංකාවේ මෙන්ම දකුණු ආසියාවේ ද මේ වනවිට ඇති උසම කුළුණ ලෙස සැලකේ. ප්‍රධාන වශයෙන් රූපවාහිනී සහ ගුවන් විදුලි සම්ප්‍රේෂණ ස්ථානයක් ලෙස මෙම කුළුණ භාවිත කිරීමට ඉදිකර ඇති අතර ඊට අමතරව උත්සව ශාලා, භෝජනාගාර, කෞතුකාගාරයක් හා නැරඹුම් මැදිරියකින් ද මෙය සමන්විත වේ. නෙළුම් කුළුණ ඉදිකිරීමට ලබා ගත් රුපියල් කෝටි 1880ක ණය මුදල විවෘත කිරීමෙන් පසුව එමඟින් ලබා ගන්නා ආදායමින් වසර 40කදීගෙවා නිම කිරීමට සැළසුම් කර ඇත. මේ වන විටද එය කිසිදු ආදායමක් නොලබන අති විශාල ණය කන්දක් රටට උරුම කෙරූ තවත් එක් ව්‍යාපෘතියක් බවට පත්ව තිබේ. මෙම කුළුණ විවෘත කිරීමෙදී එවකට ජනාධිපතිවරයා වූමෛත්‍රීපාල සිරිසේන මහතා ප්‍රසිද්ධියේ ප්‍රකාශකර සිටියේ නෙළුම් කුළුණ ඉදිකිරීමේදීරුපියල් කෝටි 200ක පමණ වංචාවක් සිදු කර ඇති බවයි. -මූලාශ්‍රය මව්බිම –", "URL": "https://lankatruth.com/si/?p=108992", "Category": "පුවත්", "Parent URL": null}