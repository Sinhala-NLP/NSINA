{"Source": "Lankatruth", "Timestamp": "October 3, 2017", "Headline": "කෙසෙල්කැන වැට පනියි – විනිසුරු මාරු කරන්නැයි බැසිල් ඉල්ලයි", "News Content": "තමාට එරෙහිව ඇති පසුගිය ජනාධිපතිවරණ සමයේදී දිවි නැඟුම අරමුදලෙන් මුදල් වැය කොට විශ්‍රාමික ජනාධිපති මහින්ද රාජපක්ෂ මහතාගේ රුව සහිත ලිත් ලක්ෂ 50ක් මුද්‍රණය කිරීම සම්බන්ධ නඩුව සිල් රෙදි සිල්රෙදි නඩුව සම්බන්ධයෙන් තීන්දුව ලබාදුන් කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාක කිරීමට තමන් විරුද්ධ බවත් එය වෙනත් විනිසුරුවරයෙකු වෙත යොමු කිරීමේ නියෝගයක් නිකුත් කරන ලෙසත් ඉල්ලමින් බැසිල් රාජපක්ෂ මහතා විසින් අභියාචනාධිකරණය වෙත පෙත්සමක් ඉදිරිපත් කර තිබේ. එම පෙත්සම අභියාචනාධිකරණයේ සභාපති විනිසුරු එල්.ටී.බී. දෙහිදෙණිය මහතා සහ ශිරාන් ගුණරත්න යන විනිසුරු මඩුල්ල හමුවේ අද (03) විභාගයට ගෙන ඇති අතර මේ සම්බන්ධයෙන් ලබන 26 වනදා අධිකරණයට කරුණු දක්වන ලෙස අභියාචනාධිකරණය නීතිපතිවරයා වෙත නොතීසි නිකුත් කර කර ඇත. පෙත්සම්කාර බැසිල් රාජපක්ෂ මහතා පවසා ඇත්තේ පසුගිය ජනාධිපතිවරණ සමයේදී දිවි නැඟුම අරමුදලෙන් මුදල් වැය කොට විශ්‍රාමික ජනාධිපති මහින්ද රාජපක්ෂ මහතාගේ රුව සහිත ලිත් ලක්ෂ 50ක් මුද්‍රණය කිරීම සම්බන්ධයෙන් තමාට එරෙහිව නීතිපතිවරයා විසින් කොළඹ මහාධිකරණය හමුවේ නඩුවක් පවරා ඇති බවයි. එම නඩුව මේ වනවිට කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාග වෙමින් පවතින බවද බැසිල් රාජපක්ෂ මහතා කියා සිටියි. කෙසේ වෙතත් ගිහාන් කුලතුංග මහතා විසින් ඉකුත් දා සිල්රෙදි නඩුව සම්බන්ධයෙන් තීන්දුව ලබා දීමේදී පසුගිය රජය සමයේ රාජ්‍ය නිලධාරීන්, බලපෑම්වලට යටත්ව කටයුතු කර ඇති බවට අධිකරණය හමුවේ ප්‍රකාශ කර ඇති බව බැසිල් රාජපක්ෂ මහතා සිය පෙත්සමෙන් පෙන්වා දී ඇත. එවැනි ප්‍රකාශයක් සිදුකළ විනිසුරුවරයෙකුගෙන් යුක්තියක් අපේක්ෂා කළ නොහැකි බැවින් තමන්ට එරෙහිව එම විනිසුරුවරයා හමුවේ ඇති නඩුව වෙනත් විනිසුරවරයෙකු වෙත මාරු කිරීමේ නියෝගයක් නිකුත් කරන මෙන් බැසිල් රාජපක්ෂ මහතා අභියාචනාධිකරණයෙන් ඉල්ලා තිබේ. කෙසේ නමුත් අධිකරණයේ මතුවූ කරුණු මත සහ තමන්ගේ නිර්දෝශී භාවය ඔප්පු කිරීමට ප්‍රමාණවත් සාක්ෂි නොමැති කමින් ඉතාමත් සාධාරණ ලෙස කොළඹ මහාධිකරණ විනිසුරු ගිහාන් කුලතුංග මහතා ලබා දුන් නඩු තීන්දුවෙන් පසු බැසිල් රාජපක්ෂ මහතා බියට පත්ව ඇති බවත් තමා සිදු කර ඇති අයතා ක්‍රියාවලියෙන් මැතිවරණ දූෂණයක්ද සිදුව ඇති බව බැලූ බැල්මට වුවද පෙනී යන බැවින් තමන්ට එම වරදට කිසිඳු සමාවක් නොලැබෙනු ඇතැයි බැසිල් රාජපක්ෂ මහතා ස්වයංවම තීරණය කර ඇති බව මෙවැනි පෙත්සමක් ඉදිරිපත් කිරීමෙන් මනාව පැහැදිලි වන බවත් ජන වහරට අනුව හොරාට පෙර කෙසෙල්කැන වැට පැන්නා වැනි බවත් නීති විශාරදයෝ මෙම පෙත්සම සම්බන්ධයෙන් අදහස් දක්වමින් පවසති.", "URL": "https://lankatruth.com/si/?p=41898", "Category": "පුවත්", "Parent URL": null}