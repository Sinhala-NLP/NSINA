{"Source": "Lankatruth", "Timestamp": "February 23, 2021", "Headline": "පාර්ලිමේන්තුවේ කටයුතු සීමා කෙරේ", "News Content": "පෙබරවාරි මස දෙවන සතියේ පාර්ලිමේන්තු රැස්වීම් කාල සීමාව අඩුකිරීමට පාර්ලිමේන්තු කටයුතු පිළිබඳ කාරක සභාව තීරණය කර ඇත. එහිදීතීරණය වී ඇත්තේ අද (23) පාර්ලිමේන්තු කටයුතු පස්වරු 1.00ට හා හෙට (24) දිනයේ පාර්ලිමේන්තු කටයුතු පෙරවරු 11.30ට අවසන් කිරීමටය. අද පෙරවරු 10.00ට රැස්වී වාචික ප්‍රශ්න ඇසීමෙන් පසු පසුගිය පෙබරවාරි 10 වැනිදා විවාදයට ගෙන කල් තැබුණු මැණික් හා ස්වර්ණාභරණ පනතට අදාළ නියෝග පිළිබඳ විවාදය පෙරවරු 11.30 සිට පස්වරු 1.00 දක්වා පැවත්වීමට නියමිතය. පසුගිය 18 වැනිදා රැස්වූ පාර්ලිමේන්තු කටයුතු පිළිබඳ කාරක සභාවේදී මෙම තීරණ ගෙන ඇත්තේ අද දිවයිනට පැමිණීමට නියමිත පාකිස්තාන අගමැති ඉම්රාන් ඛාන්ගේ සංචාරයට සම්බන්ධවීමට පාර්ලිමේන්තු මැති ඇමැතිවරුන් රැසක් කාලය වෙන්කර ගෙන ඇති නිසා බව පැවසේ.", "URL": "https://lankatruth.com/si/?p=111196", "Category": "පුවත්", "Parent URL": null}