{"Source": "Lankatruth", "Timestamp": "November 4, 2022", "Headline": "බන්දුල ගුණවර්ධනගේ වැඩේ නීතිපති භාරගෙන ?", "News Content": "මෙරට ජනතාවගේ 90%කගේ මාසික ආදායම රුපියල් 79,000ක් බව නීතිපති නියෝජනය කරමින් නියෝජ්‍ය සොලිස්ටර් ජෙනරාල්වරයෙකු ශ්‍රේෂ්ඨාධිකරණය ඉදිරියේ කරුණු දක්වා තිබීම රුපියල් 2,500ක වියදමින් පවුලක් මාසයකට ජීවත්විය හැකි බව පසුගිය කාලයේ බන්දුල ගුණවර්ධන ඇමති ප්‍රකාශ කිරීම හා සමාන බව ආර්ථික විශ්ලේෂකයෝ පෙන්වා දෙති. දේශීය ආදායම් බදු සංශෝධන පනත් කෙටුම්පතට විරුද්ධව ගොනු කර තිබේන පෙත්සම් පසුගිය 03වනදා ශ්‍රේෂ්ඨාධිකරණය ඉදිරියේ විභාගයට ගනු ලැබීය. එම අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිස්ටර් ජෙනරාල් නිර්මලන් විග්නේෂ්වරන් කරුණු දක්වමින් ජනතාවගේ ආදායම ගැන අදහස් දක්වමින් මෙරට ජනතාවගේ 90%කගේ මාසික ආදායම රුපියල් 79,000ක් බව සඳහන් කර ඇත. දේශීය ආදායම් සංශෝධන පනතට විරුද්ධව මහාධිකරණ විනිසුරුවරුන්ගේ සංගමය, ශ්‍රී ලංකා අධිකරණ නිලධාරීන්ගේ සංගමය සහ සිවිල් පුරවැසියන් පෙත්සම් ගොනු කර තිබිණි. එහිදී වගඋත්තරකරුවන් වෙනුවෙන් නීතිපති නියෝජනය කරමින් නියෝජ්‍ය සොලිස්ටර් ජෙනරාල් නිර්මලන් විග්නේෂ්වරන් පෙනී සිට තිබේ. ඔක්තෝබර් 21 වෙනි දින පාර්ලිමේන්තු න්‍යාය පුස්ථකයට ඇතුළත් කර තිබෙන බදු සංශෝධන ක්‍රියාත්මක කළහොත් මේ වනවිටත් පීඩාවට පත්ව සිටින ජනතාව මත දරාගත නොහැකි බදු බරක් පැටවෙන බවත් අදාල කෙටුම්පත සංශෝධනය කර ගැනීමට පාර්ලිමේන්තුවේ 2/3ක බහුත්රයක් සහ ජනමත විචාරණයකින් සම්මත විය යුතු බවට තීන්දු කරන ලෙස පෙත්සම්කාර පාර්ශවය ඉල්ලා ඇත.", "URL": "https://lankatruth.com/si/?p=141619", "Category": "පුවත්", "Parent URL": null}