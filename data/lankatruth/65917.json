{"Source": "Lankatruth", "Timestamp": "December 31, 2018", "Headline": "නාවික හමුදාවට නව හමුදාපතිවරයෙක්", "News Content": "ශ්‍රී ලංකා නාවික හමුදාවේ 23වන නාවික හමුදාපතිවරයා ලෙස රියර් අද්මිරාල් කේ.කේ.ටී.පී.එච් ද සිල්වා මහතා පත් කර තිබේ. ඒ මහතා අද (31) උදෑසන ජනාධිපති නිල නිවසේ දී ජනාධිපති මෛත්‍රීපාල සිරිසේන මහතා අතින් සිය පත්වීම් ලිපිය ලබාගෙන ඇත. රියර් අද්මිරාල් කේ.කේ.ටී.පී.එච් ද සිල්වා මහතා වයිස් අද්මිරාල් ධුරයට උසස් කිරීමෙන් අනතුරුව නව තනතුරට පත් කර තිබෙන අතර ඔහු 2019 ජනවාරි පළමු වැනිදා සිට නව නාවික හමුදාපතිවරයා ලෙස කටයුතු කිරීමට නියමිතය. මේ අතර නාවික හමුදාපති ධුරයෙන් හෙට (01) විශ්‍රාම ලබන වත්මන් නාවික හමුදාපති වයිස් අද්මිරාල් සිරිමෙවන් රණසිංහ මහතා වෙත ද ජනාධිපතිවරයා මේ අවස්ථාවේ දී සුබපැතුම් එක්කර තිබේ. සිරිමෙවන් රණසිංහ මහතා නාවික හමුදාපති ධුරයෙන් විශ්‍රාම ලබන්නේ අද්මිරාල් ධුරයට උසස්වීමක්ද සමඟින්ය. ජනාධිපති ලේකම් උදය ආර්. සෙනෙවිරත්න මහතා සහ ආරක්ෂක ලේකම් හේමසිරි ප්‍රනාන්දු මහතා ද මෙම අවස්ථාවට එක්ව සිටියහ.", "URL": "https://lankatruth.com/si/?p=65917", "Category": "පුවත්", "Parent URL": null}