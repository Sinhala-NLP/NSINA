{"Source": "Lankatruth", "Timestamp": "June 4, 2019", "Headline": "මහින්දානන්දට වෛද්‍ය ප්‍රතිකාර සඳහා රට යාමට අවසර දෙයි", "News Content": "ශ්‍රී ලංකා නිදහස් කම්කරු කොංග්‍රසයට අයත් රුපියල් ලක්ෂ 39ක මුදලක් සාවද්‍ය පරිහරණය කිරීම සම්බන්ධයෙන්චෝදනා ලැබ, විදෙස් ගමන් තහනමට ලක්ව සිටි, පොහොට්ටු පක්ෂය නියෝජනය කරන පාර්ලිමේන්තු මන්ත්‍රී මහින්දානන්ද අලුත්ගමගේ මහාගේ එම විදෙස් ගමන් තහනම කොළඹ මහාධිකරණය මගින් අද (04) ඉවත් කර තිබේ. සිද්ධියට අදාල නඩුව අද කැඳවන ලද අවස්ථාවේ විත්තිකාර මහින්දානන්ද අලුත්ගමගේ මහතා වෙනුවෙන් පෙනී සිටි නීතීඥවරයා අධිකරණයෙන් ඉල්ලා සිටියේ තම සේවාදායකයාට වෛද්‍ය ප්‍රතිකාර ලබාගැනීම වෙනුවෙන් සිංගප්පූරුවට යාමේ අවශ්‍යතාවක් ඇති බවත් ඒ සඳහා ලබන 13 වැනිදා සිට 18 වැනිදා දක්වා කාලයක් ඔහුට එරෙහිව ඇති විදෙස් ගමන් තහනම ඉවත් කරන ලෙසත් ය. එම අවස්ථාවේ විනිසුරු ආධිත්‍ය පටබැදි මහතා විවෘත අධිකරණයේ ප්‍රකාශ කර ඇත්තේ විදේශ ගත වීමට ඇති අයිතිය මූලික අයිතිවාසිකමක් වශයෙන් ඉන්දීය ශ්‍රේෂ්ඨාධිකරණය මගින් පිළිගෙන ඇති බවත් ඒ අනුව මහින්දානන්ද අලුත්ගමගේ මහතාට එරෙහිව විදෙස් ගමන් තහනමක් පවත්වාගෙන යා යුතු නැති බවත්ය. ඒ අනුව මහින්දානන්ද අලුගමගේ මන්ත්‍රීවරයාට පැවති විදෙස් ගමන් තහනම ඉවත් කිරීමට අධිකරණය අවසර ලබාදුන් අතර විදෙස් ගත වීමේදී අධිකරණය දැනුවත් කරන ලෙස ද මන්ත්‍රීවරයාට නියම කළේය. විත්තිකාර මහින්දානන්ද අලුත්ගමගේ මහතා වෙනුවෙන් පෙනී සිටි නීතිඥවරයා ඉල්ලීමක් කරමින් එම නඩුවේ සාක්ෂි දුන් කහවගේ ඩග්ලස් නැමති සාක්ෂිකරුගෙන් නැවතත් හරස් ප්‍රශ්න ඇසීමට අවසර දෙන මෙන් ඉල්ලීමක් කළේය. එම ඉල්ලීම පිළිබඳ නියෝගය ජූලි මස 25 දා ප්‍රකාශයට පත් කරන බව විනිසුරු පටබැඳි මහතා ප්‍රකාශ කළේය.", "URL": "https://lankatruth.com/si/?p=75075", "Category": "පුවත්", "Parent URL": null}