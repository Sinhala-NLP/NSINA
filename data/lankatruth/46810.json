{"Source": "Lankatruth", "Timestamp": "January 27, 2018", "Headline": "තාජුඩීන් ඝාතනය ගැන CIDය නාවික හමුදාවේ ඇතුළු 6කගෙන් ප්‍රශ්න කරලා", "News Content": "ප්‍රසිද්ධ රගර් ක්‍රීඩක මොහොමඩ් වසීම් තාජුඩීන් ඝාතන සිද්ධියට අදාළව හිටපු ජනාධිපති මහින්ද රාජපක්ෂ මහතාගේ පවුලේ සාමාජිකයන් සමග සමීප සම්බන්ධතා පැවැත්වූ අය ඇතුළු ඔහුගේ ආරක්ෂක කටයුටතුවල නිරත වී සිටි පොලිස් හා නාවික නිලධාරීන් 09 දෙනෙකු කැඳවා ප්‍රශ්න කළ බව අපරාධ පරීක්ෂණ දෙපාර්තුමේන්තුව කොළඹ අතිරේක මහේස්ත්‍රාත් දර්ශිකා විමලසේන මහත්මිය හමුවේ ඊයේ (26) දැනුම් දී තිබේ. ඒ අනුව මෙලෙස දීර්ඝව ප්‍රශ්න කිරීම් සිදු කර ඇත්තේ නයිනාමදුගේ සරත් කීර්ති කුමාර, නම්මුණී කංකානම් මහදුරගේ ඉන්දික තුෂාර, රණතුංග ආරච්චිගේ සංජය නවරත්ට, මාකොටුවන විතානගේ යසාරා අබේනායක, පපුල්ගිරිරාගලාගේ දුමින්ද ඉන්ද්‍රලාල් නවරත්න, වීරසූරීය මුදලිගේ චමින්ද ප්‍රියදර්ශන, කුඹුරුවල කංකානම්ගේ දොන් ජයන්ත කුමාර, ගුණවර්ධන ආරච්චිලාගේ ප්‍රෙඩී ටයිටස් අබේසිංහ සහ පහළ ගෙදර අජිත් කුමාර කපිල යන අයගෙන් බව අපරාධ පරීක්ෂණ දෙපාර්තුමේන්තුව වැඩිදුරටත් අධිකරණය හමුවේ සඳහන් කර ඇත. එසේම, මෙම ප්‍රකාශවලට අනුව නාවික හමුදා නිලධාරීන් සහ සෙසු නැවියන් ඉකුත් 2012/05/01 සිට 2012/05/30 දක්වා සිදුකළ රාජකාරීවලට අදාළ සටහන් තම දෙපාර්තුමේන්තුව වෙත ලබාදෙන ලෙස නාවික හමුදාපති සහ ජනාධිපති ලේකම් (අභ්‍යන්තර පාලක) වෙත ඉල්ලීම් කරඇති බවද අපරාධ පරීක්ෂණ දෙපාර්තුමේන්තුව අධිකරණයට දැනුම් දී තිබේ. මෙම සිද්ධියට අදාළ නඩුව ඊයේ (26) අධිකරණය හමුවේ යළි කැඳවූ අවස්ථාවේ දී මෙම කරුණු ඉදිරිපත් වූ අතර, ඝාතනය සම්බන්ධයෙන් සාක්ෂි වසන් කර කුමන්ත්‍රණය කළැයි වසරකට අධික කාලයක් රක්ෂිත බන්ධනාගාර ගතව සිටි ඉකුත් මැයි මස 05 වැනිදා ඇපමත මුදාහැරුණු බස්නාහිර පළාත් හිටපු ජේෂ්ඨ නියොජ්‍ය පොලිස්පති ටී.එම්. අනුර සේනානායක, නාරාහෙන්පිට පොලිස් අපරාධ අංශයේ හිටපු පොලිස් පරීක්ෂක අංගොඩගේ සුමිත් චම්පික පෙරේරා සහ හිටපු අධිකරණ වෛද්‍ය නිලධාරී ආනන්ද සමරසේකර (ආනන්ද සමරසේකර මහතා මුදලට වෛද්‍ය උපාධිය විකුණන මාලඹේ සයිටම් ආයතනයේ උප කුලපතිවරයෙකු ලෙසද කටයුතු කරයි.) මහත්වරු ඇප මත සිටින අතර ඔවුන් අධිකරණය හමුවේ පෙනී සිටි ඇත. ඉකුත් 2017 වසරේ නොවැම්බර් මස 10 වැනිදා අධිකරණයෙන් ලබා ගත් නියෝග ප්‍රකාරව අපරාධ පරීක්ෂණ දෙපාර්තුමේන්තුවේ ඩිජිටල් වෝහාරික විද්‍යාගාරයේ ප්‍ර.පො.ප. සේනාරත්න, උ.පො.ප. ජයසිංහ යන නිලධාරීන් වෙත මරණාකරු වූ තාජුඩීන් මියයෑමට ආසන්න මොහොතේ දී පාවිච්චි කරන ලද ජංගම දුරකතනයේ පටිගත වී ඇති ඇමතුම් සම්බන්ධයෙන් විමර්ශන වාර්ථාවක් කැඳවා ඇති බවත් එය මෙතෙක් ලැබී නොමැති බවත් අපරාධ පරීක්ෂණ දෙපාර්තුමේන්තුව අධිකරණයට සිය බී වාර්තාව මගින් දැනුම් දී තිබේ. එසේම, ඝාතනයට ලක් වූ මොහොමඩ් වසීම් තජුඩීන් යන අය සේවය කළ සයිප්‍රස් වැකේෂැන් පුද්ගලික සමාගමේ ඔහු විසින් භාවිතා කරන ලද ලැප් ටොප් පරිඝණකය සහ ඩෙස්ක්ටොප් පරිඝණකයේ ඇතුළත් දත්ත පරීක්ෂණය සඳහා මොරටුව විශ්වවිද්‍යාලය වෙත යවා ඇති බවත් එම වාර්තා මෙතෙක් ලැබී නොමැති බවත් අපරාධ පරීක්ෂණ දෙපාර්තුමේන්තුව වැඩිදුරටත් අධිකරණයට දැනුම් දී ඇත. එමෙන්ම, මරණකරු මිය යාමට ප්‍රථම ඔහුගේ කාර් රථය පිටුපස ලිහුබැඳ ගිය වාහනයේ ගමන් කළ අයෙකුගේ ඡායාරූප සම්බන්ධයෙන් මේ වනවිටත් වැඩිදුර විමර්ශන සිදු කරමින් පවතින බවද අපරාධ පරීක්ෂණ දෙපාර්තුමේන්තුව සිය බී වාර්තාව මගින් අධිකරණය දැනුවත් කර තිබේ. මෙම සිද්ධියට අදාළ තුන්වන සැකකරු වූ හිටපු ප්‍රධාන අධිකරණ වෛද්‍ය නිලධාරී අනාන්ද සමරසේකර මහතාගෙන් වැඩිදුරටත් ප්‍රකාශ කිහිපයක් සටහන් කරගත යුතුව ඇති බවින් ඉදිරි සති දෙක ඇතුළත තම දෙපාර්තුමේන්තුව වෙත පැමිණ එම ප්‍රකාශය ලබා දෙන ලෙසට නියෝගයක් නිකුත් කරන්නැයිද මෙහිදී අපරාධ පරීක්ෂණ දෙපාර්තුමේන්තුව අධිකරණයෙන් ඉල්ලා තිබේ. ඒ අනුව අපරාධ පරීක්ෂණ දෙපාර්තුමේන්තුව වෙත ගොස් අදාල ප්‍රකාශය ලබා දෙන ලෙසට මහේස්ත්‍රාත්වරිය තුන්වැනි සැකකරු වන මුදලට වෛද්‍ය උපාධිය විකුණන මාලඹේ සයිටම් ආයතනයේ උප කුලපතිවන ආනන්ද සමරසේකර මහතාට නියෝග කර ඇත. ඉදිරිපත් වූ කරුණු සැලකිල්ලට ගත් අධිකරණය සිද්ධියට අදාළ පරීක්ෂණ කඩිනමින් අවසන් කරන ලෙසට අපරාධ පරීක්ෂණ දෙපාර්තුමේන්තුවට නියෝග කරමින් ලබන අප්‍රේල් මස 03 වැනිදා තෙක් නඩුව කල් තබා තිබේ.", "URL": "https://lankatruth.com/si/?p=46810", "Category": "පුවත්", "Parent URL": null}