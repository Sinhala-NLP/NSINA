{"Source": "Lankatruth", "Timestamp": "May 15, 2019", "Headline": "දේශපාලන කුමන්ත්‍රණ හේතුවෙන් අත්හිටුවා තිබූ IMF ණය වාරිකය මුදාහැරීමට පියවර", "News Content": "ජාත්‍යන්තර මූල්‍ය අරමුදල විසින් ශ‍්‍රී ලංකාවට ලබා දෙන 05 වන ණය වාරිකය නිදහස් කිරීමට එම අරමුදලේ විධායක මණ්ඩලය අනුමැතිය ලබා දී තිබේ. ඒ අනුව ශ‍්‍රී ලංකාවට අමෙරිකානු ඩොලර් මිලියන 164ක ණය වාරික මුදලක් හිමිවනු ඇති. 2016 වසරේ ජූනි මාසයේදී වසර 03ක ව්‍යාපෘතියක් යටතේ ජාත්‍යන්තර මූල්‍ය අරමුදල විසින් අමෙරිකානු ඩොලර් බිලියන 1.5ක මුදලක් ලබා දීමට එකඟතාව පළ කර තිබිණ. එම ව්‍යාපෘතියේ අවසන් වාරිකය ඉකුත් වසරේ නොවැම්බර් මාසයේදී ලබා දීමට නියමිතව තිබුණ ද, එවකට ශ්‍රී ලංකාවේ පැවැති දේශපාලන අර්බුදය හේතුවෙන් එය තාවකාලිකව අත්හිටුවී ය. මෙම ණය ව්‍යාපෘතිය තවත් වසරකින් දීර්ඝ කිරීමට ද ඊයේ රැස්වූ ජාත්‍යන්තර මූල්‍ය අරමුදලේ විධායක මණ්ඩලය එකඟතාව පළ කර තිබේ.", "URL": "https://lankatruth.com/si/?p=73818", "Category": "පුවත්", "Parent URL": null}