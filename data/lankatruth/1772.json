{"Source": "Lankatruth", "Timestamp": "March 15, 2012", "Headline": "හයිකෝප් නඩුවෙන් ෆොන්සේකා නිදොස් කොට නිදහස්", "News Content": "හයිකෝප් නඩුවෙන් හිටපු යුද හමුදාපති සරත් ෆොන්සේකා මහතා නිදොස් කොට නිදහස් කිරීමට කොළඹ මහාධිකරණය අද නියෝග කර තිබේ.  අද සුනිල් රාජපක්ෂ මහාධිකරණ විනිසුරුවරයා නඩුවේ තීන්දුව ලබාදෙමින් ප්‍රකාශ කර සිටියේ මහාධිකරණය හමුවේ ගොනු කර ඇති චෝදනා යුද අධිකරණය විසින් ගොනුකර තිබුණු චෝදනා වලට සමාන බවයි. අදාළ නඩුවේදී මූලික විරෝධතා මතු කළ සරත් ෆොන්සේකා මහතා වෙනුවෙන් පෙනී සිටි නීතිඥයින් යුද අධිකරණය පිළිගත් අධිකරණයක් බවට ශ්‍රේෂ්ඨාධිකරණය විසින් තීන්දුවක් ලබා දී ඇති බව පෙන්වා දී තිබේ. එබැවින් යුද අධිකරණය මගින් චෝදනා විභාග කොට දඬුවම් පමුණුවා තිබියදී එකම චෝදනාවලට දෙවරක් දඬුවම් පැමිණවීමට නීතියේ ඉඩකඩ නොමැති බවට විත්තියේ නීතිඥයින් අධිකරණය හමුවේ තර්ක කර ඇත. විත්තියේ නීතිඥයින්ගේ මතයට එකඟවෙමින් එකම චෝදනාවකට දෙවතාවක් වැරදිකරු කළහොත් එමගින් විත්තිකරුට අගතියක් වන බව පෙන්වාදුන් මහාධිකණ විනිසුරු සුනිල් රාජපක්ෂ මහතා සරත් ෆොන්සේකා මහතා නි‍දොස් කොට නිදහස් කරන බවට තීන්දුව ප්‍රකාශයට පත් කළේය. කෙසේ වුවද පොන්සේකාගේ බෑනා වන දනූන තිලකරත්නට එරෙහි නඩුව මැයි 3 වැනි දාට කල් තැබූ අතර යුද අධිකරණය මගින් ලබා දුන් තීන්දුව තවමත් එලෙසම බලපැවැවේ.", "URL": "https://lankatruth.com/si/?p=1772", "Category": "පුවත්", "Parent URL": null}