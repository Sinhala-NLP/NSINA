{"Source": "Lankatruth", "Timestamp": "September 25, 2017", "Headline": "අනුරට මඩ ගහන බැසිල්ගේ ප්‍රවෘත්තියට ඇල්ලේ හිමිගෙන් හොඳ පිළිතුරක්", "News Content": "ජවිපෙ නායක අනුර දිසානායක මහතා යැයි හැඟවෙන පරිදි සඳහන් පක්ෂ නායකයෙකු සහ පූජ්‍ය ඇල්ලේ ගුණවංශ හිමියන් අතර පැවති සාකච්ඡාවක් පිළිබඳව පසුගිය ඉරිදා පුවත්පත් දෙකක පල කරන ලද සාවද්‍ය පුවතක් සම්බන්ධයෙන් කරුණු පැහැදිලි කරමින් පූජ්‍ය ඇල්ලේ ගුණවංශ හිමියෝ නිවේදනයක් නිකුත් කර තිබේ. එම ප්‍රවෘතියේ සඳහන් කරුනු සත්‍යයෙන් තොර බවත් මෙවැනි පුවත් පලකරමින් පාඨකයා නොමග නොයවන ලෙසත් පූජ්‍ය ඇල්ලේ ගුණවංශ හිමියෝඑම නිවේදනයෙන්අවධාරණය කර සිටිති. එම නිවේදනයේ වැඩිදුරටත් සඳහන් වන්නේ “පසුගිය දිනවල විවිධ දේශපාලන පක්ෂවල දේශපාලනඥයන් හා බහුජන සංවිධානවල විශේෂයෙන්ම දේශප්‍රේමී සංවිධානවල ගිහි-පැවිදි නියෝජිතයන් මා හමුවීමට පැමිණි බව රහසක් නොවේ. මේ අතර ජනතා විමුක්ති පෙරමුණේ නායක අනුර කුමාර දිසානායක මහතාද මා හමුවූ අතර එම හමුව සුවිශේෂ සිද්ධියක් නොවේ. දීර්ඝකාලයක් මුළුල්ලේ අප අතර පවතින දැඩි හිතමිත්‍ර භාවය මත බොහෝ අවස්ථාවල ඔහු හා මා හමුවූ බැවිනි. පසුගිය දිනක මා හා ඔහු හමුවීම පිළිබඳව වැරදි අසත්‍ය තොරතුරු පදනම් විරහිතව ඇතැම් මාධ්‍යවල පළකර තිබුණි. ඔහු හා මා අතර පැවති සාකච්ඡාවේදී වත්මන් රජය පිළිබඳව හෝ යෝජිත ආණ්ඩුක්‍රම ව්‍යවස්ථාව පිළිබඳව හෝ සාකච්ඡා නොකෙරුණු අතර සුපුරුදු පරිදි රට පිළිබඳව හා රටේ සම්පත් පිළිබඳව හා ජනතාව පිළිබඳව සාකච්ඡා කළෙමි. ඔහු මා හට යෝජිත ව්‍යවස්ථාව පිලිබඳව කිසිඳු යෝජනාවක් නොකළ බව ප්‍රකාශ කරන අතර මෙවැනි අසත්‍ය වාර්තාවලින් පාඨකයින් නොමග නොයන ලෙසද දේශප්‍රේමීත්වයෙන් ඉල්ලා සිටිමි” යනුවෙනි.", "URL": "https://lankatruth.com/si/?p=41494", "Category": "පුවත්", "Parent URL": null}