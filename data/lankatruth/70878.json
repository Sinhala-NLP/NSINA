{"Source": "Lankatruth", "Timestamp": "March 22, 2019", "Headline": "ජාතික පාසල් සඳහා නුසුදුසු විදුහල්පතිවරුන් පත් කිරීමේ ආණ්ඩුවේ කුමන්ත්‍රණයක්", "News Content": "ජාතික පාසල් 354 න් 303 කම පවතින විදුහල්පති පුරප්පාඩු සඳහා නුසුදුස්සන් පත් කිරීමට ආණ්ඩුව රාජ්‍ය සේවා කොමිසන් සභාවට බලපෑම් එල්ල කරමින් සිටින බව ලංකා ගුරු සේවා සංගමයේ ප‍්‍රධාන ලේකම් මහින්ද ජයසිංහ මහතා චෝදනා කරයි. ඒ මහතා මේ බව සඳහන් කර සිටියේ ඊයේ(21) මරදාන සමාජ හා සමයික කේන්ද්‍රයේ පැවති මාධ්‍ය හමුවක් අමතමිනි. එසේම මෙම ගැටලුව සම්බන්ධයෙන් සාකච්ඡා කිරීම සඳහා අග‍්‍රාමාත්‍ය රනිල් වික‍්‍රමසිංහ මහතා විසින් දෙවන වතාවටත් රාජ්‍ය සේවා කොමිසන් සභා නිලධාරීන් කැඳවීමට පියවර ගෙන ඇතැයිද මහින්ද ජයසිංහ මහතා සඳහන් කළේය. විදුහල්පති පුරප්පාඩු සඳහා අධ්‍යාපන අමාත්‍යාංශය මගින් රාජ්‍ය සේවා කොමිසන් සභාවේ අධ්‍යාපන සේවා කමිටුව සඳහා විදුහල්පතිවරුන් නම් කර යවා ඇත්තේ සේවා පලපරුද්ද, දක්ෂතාවය ආදිය සැලකිල්ලට ගන්නවා වෙනුවට තොරතුරු සන්නිවේදන තාක්ෂණය, ඉංග‍්‍රීසි ආදි විෂයන් සඳහා ලබාගෙන ඇති උපාධි සැලකිල්ලට ගනිමින් බවද ජයසිංහ මහතා පැවැසීය. මේ හේතුවෙන් ඇතැම් ජාතික පාසල් සඳහා පළවෙනි ශ්‍රේණියේ නිලධාරින් වෙනුවට තුන්වෙනි ශ්‍රේණියේ නිලධාරීන් පවා නිර්දේශ වී ඇතැයිද ඔහු කීය. තම හිතවතුන් ඉහළට ගෙන ඒමේ අරමුණින් එම ක‍්‍රියාමාර්ගය ගෙන ඇතැයිද මහින්ද ජයසිංහ වැඩිදුරටත් චෝදකා කර සිටියේය. රාජ්‍ය සේවා කොමිසන් සභාවේ අධ්‍යාපන සේවා කමිටුව මෙම ලැයිස්තු ප‍්‍රතික්ෂේප කර ඇති නිසා අග‍්‍රාමාත්‍යවරයා විසින් පසුගිය 18 වනදා එම නිලධාරීන් කැඳවා ඇති බවත් එහි සභාපතිවරයා නොමැති වීම හේතුවෙන් යළිත් හෙට (22) දිනයේද ඔවුන් කැඳවා ඇතියි ද රාජ්‍ය සේවා කොමිසන් සභාවේ අධ්‍යාපන සේවා කමිටුව සිදුකරන බලපෑම් නතර කරන ලෙසට ලංකා ගුරු සේවා සංගමය ජනාධිපතිවරයාගෙන් ඉල්ලීමක් කරන බවත් හෙතෙම පැවසීය. තම පෞද්ගලික වාසි අපේක්ෂාවෙන් තොරව විදුහල්පති පුරප්පාඩු තනතුරු සඳහා විධිමත් ක‍්‍රමවේදයකට අනුව සුදුස්සන් පත් කරන ලෙසද මහින්ද ජයසිංහ මහතා මාධ්‍ය හමුව අමතා වැඩිදුරටත් බලධාරීන්ගෙන් ඉල්ලා සිටියේය.", "URL": "https://lankatruth.com/si/?p=70878", "Category": "පුවත්", "Parent URL": null}