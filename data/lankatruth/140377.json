{"Source": "Lankatruth", "Timestamp": "October 10, 2022", "Headline": "අනීතිකව අත්අඩංගුවට ගෙන සිටි තිස්සමහාරාමයේ 38ටම ඇප", "News Content": "පසුගිය මැයි 09 වෙනිදා අරලියගහ මන්දිරයේ සිට පැමිණි මැරයන් විසින් ගෝටාගෝගමට සහ මයිනාගෝගමට එල්ල කළ ප්‍රහාරයෙන් පසු රට පුරා විවිධාකාරයේ කලබලකාරී තත්වයන් ඇති වූ අතර ඊට සමගාමීව තිස්සමහාරාමයේ ප්‍රාදේශීය සභාවේ සභාපතිගේ කැබ් රථයට ගිනි තැබු බවට අභූත චෝදනා නගමින් අනීතිකව අත්අඩංගුවට ගෙන සිට 38 දෙනාටම මේ වනවිට ඇප ලබා දී තිබේ. එම සිදුවීමට අදාළව 73 දෙනෙකු සැකකරුවන් ලෙස නම් කර තිබී ඇති අතර ඉන් 38 දෙනෙකු 2022 මැයි 13වනදා අත්අඩංගුවට ගන්නා ලදී. ඉන් පස් දෙනෙකුට මීට පෙර ඇප ලැබුණු අතර අද වනවිට මාස 05කට ආසන්න කාලයක් රක්ෂිත බන්ධනාගාර ගත කර සිටි අනෙක් 33 දෙනාට අද (10) ඇප ලබාදීමට තිස්සමහාරාම මහේස්ත්‍රාත් අධිකරණටය කටයුතු කර ඇත. ඒ අනුව ඔවුන්ට, එක් අයෙකුට ලක්ෂ 05 බැගින් වූ ශරීර ඇප දෙක බැගින් නියම කර ඇත. මහේස්ත්‍රාත්වරයා තීන්දු කර ඇත්තේ මෙම පැමිණිල්ලට අදාලය විමර්ශනවල ප්‍රගතියක් නැති නිසාත්, විමර්ශන අවසන් කිරීමට පොලීසිය උනන්දු නොවිමත් හේතුවෙන් මෙම පිරිස තවදුරටත් රක්ෂිත බන්ධනාගාර ගතව තබා ගත නොහැකි බව පවසමිණි. මෙම නඩුව සඳහා අනීතිකව අත්අඩංගුවේ පසු වූ ජනතාව වෙනුවෙන් ජනාධිපති නීතීඥ උපාලි මොහොට්ටිගේ මූලිකත්වයෙන්, නීතීඥ සුනිල් වටගල, නීතීඥ තුසිත අලුත්පටබැඳි ඇතුළු නීතීඥ පිරිසක් එක් වී සිටි අතර ජනතා විමුක්ති පෙරමුණේ හිටපු පාර්ලිමේන්තු මන්ත්‍රී නිහාල් ගලප්පත්ති, තිස්සමහාරාම ප්‍රාදේශීය සභාවේ හිටපු සභාපති, එච්.එල් ජයසිරි සහ අත්අඩංගුවේ පසු වූ 33 දෙනාගේ ඥාතීන්ද එම අවස්ථාවට එක්වී සිටියහ.", "URL": "https://lankatruth.com/si/?p=140377", "Category": "පුවත්", "Parent URL": null}