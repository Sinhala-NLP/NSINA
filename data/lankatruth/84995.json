{"Source": "Lankatruth", "Timestamp": "November 7, 2019", "Headline": "දිවි නැගුම මුදල් සාවද්‍ය පරිහරණය කළ බැසිල්ගේ තවත් නඩුවක් ලබන මාර්තු දක්වා කල් තබයි", "News Content": "දිවිනැගුම අරමුදලට අයත් රුපියල් මිලියන 2,994ක් පසුගිය ජනාධිපතිවරණ සමයේ සාවද්‍ය පරිහරණය කර ඇති බවට හිටපු ආර්ථික සංවර්ධන අමාත්‍ය බැසිල් රාජපක්ෂ ඇතුළුසිව් දෙනෙකුට එරෙහිව පවතින නඩුව ලබන වසරේ මාර්තු 23 වැනිදා දක්වා කල් තැබීමට කොළඹ මහාධිකරණය අද(07) නියෝග කර ඇත. මෙම නඩුව කොළඹ වාණිජ මහාධිකරණ විනිසුරු ආර්. ගුරුසිංහ මහතා ඉදිරියේ කැඳවා තිබිණි. සිද්ධියට අදාල නඩුවේ සාක්ෂි සටහන් කර ගැනීමෙන් අනතුරුව ලබන මාර්තු 23 වැනිදා දක්වා නඩුව කල් තැබීමට අධිකරණය නියෝග කළේය. 2015 ජනාධිපතිවරණ සමයේ දී සමෘද්ධි ලාභීන්ට නිවාස ආධාර ලබා දීම සඳහා ගොඩනැගුණු දිවි නැගුම අරමුදලින් රුපියල් මිලියන 2994ක මුදලක් හිටපු ජනාධිපති මහින්ද රාජපක්ෂ මහතාගේ ජනාධිපතිවරණ ප්‍රචාරක කටයුතු වෙනුවෙන් වැය කිරීම හරහා රජයේ මුදල් සාවද්‍ය පරිහරණය කළ බවට පොදුදේපල පණත යටතේ නීතිපතිවරයා විසින් හිටපු ආර්ථික සංවර්ධන අමාත්‍ය බැසිල් රාජපක්ෂ ආර්ථික සංවර්ධන අමාත්‍යංශයේ හිටපු ලේකම් වෛද්‍ය නිහාල් ජයතිලක, දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක සහ එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයට එරෙහිව මෙම නඩුව පවරා තිබේ.", "URL": "https://lankatruth.com/si/?p=84995", "Category": "පුවත්", "Parent URL": null}