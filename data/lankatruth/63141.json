{"Source": "Lankatruth", "Timestamp": "November 12, 2018", "Headline": "වයස අඩුකරන ලෙස ඉල්ලා නෙදර්ලන්ත කලාකරුවෙකු අධිකරණයට", "News Content": "එමිල් රැට්ල්බෑන්ඩ් නැමති 69 හැවිරිදි නෙදර්ලන්ත ජාතික කලාකරුවෙකු සිය වයස අඩුකරන ලෙස ඉල්ලා අධිකරණයේ නඩුවක් ගොනුකර තිබේ. “අපි ජීවත් වෙන්නේ අපේ නම අපේ ස්ත්‍රී පුරුෂ භාවය පවා වෙනස් කරගන්න පුළුවන් කාලයක. ඉතින් මගේ වයස මට තීරණය කරගන්න බැරි ඇයි?” ඔහු ප්‍රශ්න කරයි. රැට්ල්බෑන්ඩ්හට අවශ්‍යව ඇත්තේ 1949 මාර්තු 11 ලෙස පවතින ඔහුගේ උපන් දිනය 1969 මාර්තු 11 ලෙස වෙනස්කර ගැනීමටය. ඔහුගේ වයස හේතුවෙන් බොහෝ අපහසුතාවයන්ට පත්වන බවත් ඒ හේතුවෙන් තමන්ගේ වයස මෙසේ වෙනස් කිරීමට අදාල අධිකරණ තීන්දුව ලබාදෙන ලෙසත් රැට්ල්බෑන්ඩ් කියා සිටියි. කෙසේ වෙතත් නෙදර්ලන්ත බලධාරීන් කියා සිටින්නේ මෙම නඩුව ජය ගැනීම සැක සහිත බවයි. ඉල්ලීමට අදාල තීන්දුව ලබාදීමට නීතිමය ප්‍රතිපාදන නොමැති බවත් ඔහුගේ වයස අවුරුදු 20කින් අඩුකළහොත් තවත් ගැටළු රැසක් පැන නගින බවත් ඔවුහු පෙන්වා දෙති. “මගේ වයස 69ක් නම් මගේ ජීවිතය සීමා වෙනවා. ඒත් මගේ වයස 49ක් වුණොත් මට අලුත් ගෙයක් මිල දී ගන්න පුළුවන්, වෙනස් කාර් එකක් පදවන්න පුළුවන්, ඒ වගේ ම මට තව රැකියා අවස්ථා හිමි වෙනවා” ඔහු පවසයි. එසේම ඔහුගේ සෞඛ්‍ය තත්වය 45 හැවිරිදි වියේ ලෙසම පවතින බවත් වයස අඩු කිරීමට අදාල නියෝගය ලබා දෙන්නේ නම් සිය විශ්‍රාම වැටුප ආදිය ප්‍රතික්ෂේප කරන බවද රැට්ල්බෑන්ඩ් කියා සිටියි. එමිල් රැට්ල්බෑන්ඩ් මාධ්‍යවේදියෙකු ලෙස සේවය කර ඇති අතර මේ වන විට ධනාත්මක චින්තන උපදේශකවරයෙකු ලෙස ක්‍රියා කරයි", "URL": "https://lankatruth.com/si/?p=63141", "Category": "විදෙස් පුවත්", "Parent URL": null}