{"Source": "Lankatruth", "Timestamp": "January 14, 2020", "Headline": "ගෝඨාගේ කොමිසමෙන් පසු MCC ගිවිසුම ගැන යළි සාකච්ඡා කාරනවා…", "News Content": "‘මිලේනියම් චැලෙන්ජ් කෝපරේෂන්’ ගිවිසුම අධ්‍යනය සඳහා ජනාධිපති ගෝඨාභය රාජපක්ෂ මහතා පත් කර තිබෙන කොමිසන් සභාවේ කටයුතු අවසන් වූ පසු එම ගිවිසුම සම්බන්ධයෙන් යළි සාකච්ඡා කරන බව ඇමෙරිකා එක්සත් ජනපද රාජ්‍ය දෙපාර්තමේන්තුවේ රාජ්‍ය තාන්ත්‍රික නිලධාරිනි ඇලිස් ජී. වෙල්ස් මහත්මිය අද (14) ප්‍රකාශ කර තිබේ. ශ්‍රී ලංකාවේ දෙදින නිල සංචාරයක නිරත වූ ඇලිස් ජී. වෙල්ස් මහත්මිය ජනාධිපති ගෝඨාභය රාජපක්ෂ මහතා, අග්‍රාමාත්‍ය මහින්ද රාජපක්ෂ මහතා හමුවී පැවති ද්විපාර්ශ්වීය සාකච්ඡා පවත්වා ඇත. හම්බන්තොට වරාය ගිවිසුම අසාර්ථක සහ ශ්‍රී ලංකා ජනතාවට අසාධාරණයක් කරන ලද ගිවිසුමක් යැයිද ඇලිස් ජී. වෙල්ස් මහත්මිය ප්‍රකාශ කර තිබේ. ඇමෙරිකානු ජනාධිපති ඩොනල්ඞ් ට්‍රම්ප් මහතාගේ ලිපියක්ද ජනාධිපති ගෝඨාභය රාජපක්ෂ මහතාට දුන් බවත් පුළුල් ඉන්දු ශාන්තිකර කලාපයක් සම්බන්ධයෙන්ද ජනාධිපති ගෝඨාභය රාජපක්ෂ මහතා සමඟ සාකච්ඡා පැවැත්වූ බවත් ඇය මාධ්‍ය වෙත ප්‍රකාහ කර ඇත. ආරක්ෂාව, වෙළෙඳාම හා ආයෝජන ආදී කරුණු රැසක් සම්බන්ධයෙන්ද ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ සහ විදේශ සබඳතා අමාත්‍ය දිනේෂ් ගුණවර්ධන මහත්වරුන් සමඟ සාකච්ඡා පැවැත්වූ බවද ඇය ප්‍රකාශ කර තිබේ. ශ්‍රී ලංකා සංචාරයේදී විපක්ෂය, දෙමළ ජාතික සන්ධානය සහ සිවිල් සමාජයේ පාර්ශව සමඟ ද සාකච්ඡා පැවැත්වූ බවද ඇලිස් ජී. වෙල්ස් මහත්මිය ප්‍රකාශ කර ඇත. ඇලිස් ජී. වෙල්ස් මහත්මිය ඇමෙරිකා එක්සත් ජනපද රාජ්‍ය දෙපාර්තමේන්තුවේ ප්‍රධාන නියෝජ්‍ය සහකාර ලේකම් ධුරය හොබවයි. එමෙන්ම ඇය ඇමෙරිකා එක්සත් ජනපද රාජ්‍ය දෙපාර්තමේන්තුවේ දකුණු හා මධ්‍යම ආසියානු කටයුතු පිළිබඳ කාර්යාංශයේ ප්‍රධානියා වශයෙන්ද කටයුතු කරයි. මෙම අවස්ථාවට ඇමෙරිකා එක්සත් ජනපද ජනාධිපති ඩොනල්ඞ් ට්‍රම්ප්ගේ නියෝජ්‍ය සහායිකා සහ ඇමෙරිකා එක්සත් ජනපද ජාතික ආරක්ෂක කවුන්සිලයේ දකුණු හා මධ්‍යම ආසියානු කලාපය පිළිබඳ අධ්‍යක්ෂ ලීසා කර්ටිස් මහත්මියද එක් වී තිබේ.", "URL": "https://lankatruth.com/si/?p=88708", "Category": "පුවත්", "Parent URL": null}