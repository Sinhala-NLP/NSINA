{"Source": "Lankatruth", "Timestamp": "February 22, 2021", "Headline": "“ලෙනින්ගේ දේහය රතු චතුරශ්‍රයේ පැවතිය යුතුයි” පුටින් පවසයි !", "News Content": "“කිසිම අයෙකු ලෙනින්ට අත නොතැබිය යුතුයි. අවම වශයෙන් විශාල පිරිසකගේ ජීවිතය හා ඔවුන්ගේ දෛවය සෝවියට් දේශය හා සමාජවාදය විසින් ඔවුන්ට දිනා දුන් ජයග්‍රහණ සමග ඉතා තදින් බැඳී තිබෙන තුරා ඔහුගේ දේශපාලනය සමග එකඟ නොවුනත් ලෙනින්ගේ දේහය රතු චතුරශ්‍රයේ පැවතිය යුතු බව මගේ විශ්වාසයයි” රුසියානු ජනාධිපතිවරයා එසේ අවධාරණය කර සිටියේ විදේශීය මාධ්‍ය සමග කරන ලද සම්මුඛ සාකච්ඡාවකදීය. 1924 ජනවාරි 21 වැනිදා ලෙනින් මියගිය පසු ඔහුගේ දේහය රතු චතුරශ්‍රයේ තැබීමට එවකට ක්‍රේම්ලීන් පාලකයෝ තීරණය කරන ලදී. දේහය අදාළ තැනින් ඉවත්කර මිහිදන් කිරීම පිළිබඳව 1990 දී සෝවියට් කඳවුර බිඳ වැටුන දා සිට රුසියාවේ ප්‍රධාන මාතෘකාවක් බවට පත් වී තිබිණි. විශේෂයෙන්ම 1991දී බටහිර රටවල් හා ඇමරිකාව සතුටු කිරීමට එවකට රුසියානු ජනාධිපති වූ බොරිස් යෙල්සින් විසින් දේහය ඉවත් කිරීමට උත්සහ කලද ඇතිවූ ජනතා විරෝධය හමුවේ එය වැළකී ගියේය. තමන්ට ලෙනින් සමග ඉතා ළඟ සම්බන්ධතාවයක් ඇති බවත් තමන්ගේ සීයා Spiridon Poutine ලෙනින්ගේ හා ස්ටාලින්ගේ කෝකියා ලෙස සේවය කර ඇති බව රුසියානු ජනාධිපතිවරයා එහිදී පළමුවරට මාධ්‍යවලට හෙළිකර සිටියේය. සෝවියට් දේශය බිඳ දැමීම 20 වැනි සියවසේදී සිදුවූ දරුණුතම ඛේදවාචකයක් බව පැවසූ පුටින් ලෙනින්ද එහි වගඋත්තරකරුවෙකු ලෙස නම් කළේය. “ලෙනින් විප්ලවවාදියෙකු හා ජාත්‍යන්තරවාදියෙකු විනා කිසිසේත් රාජ්‍ය නායකයෙකු වුවේ නෑ” ජනාධිපතිවරයා පවසයි. “සාර් පාලනය වැඩවසම් වුවත් එහි ඉතා හොඳින් මධ්‍යගතකරණය කරන ලද ඒකීය රාජ්‍යයක්. නමුත් ලෙනින් විප්ලවයෙන් පසුව නිර්මාණය කරනු ලැබුවේ කොන්ෆෙඩරල් රාජ්‍යයක් (ජාතීන් කීපයක එකතුවක්). ඕනෑම ජාතියකට ජනමත විමසුමක් මගින් ඉවත්විය හැකි බව එහි ව්‍යවස්ථාවේ සඳහන් වෙනවා. බලය බෙදා හැරීමේදී සමහර ජාතීන්ගේ සම්ප්‍රදායන් හා එහි භුගෝලාත්මක සාධක සමග නොගැලපීම නිසා ඇතිවුණු ප්‍රශ්ණ 2000කට අධිකයි. ඒවා අදත් විසඳාගැනීමට අපහසුයි”. හෙතෙම වැඩිදුරත් පැවසුවේය. රුසියාවේ හා යුගොස්ලාවියාවේ සමාජවාදී රාජ්‍යයන්ගේ ව්‍යවස්ථාවන් සැකසීමේදී ඇතුළු කරන ලද ජනමත විචාරණයක් මගින් වෙන්වීමේ අයිතිය නමැති වගන්තිය එවකට 1991 දී එ.ජා සංවිධානයේ අරක්ගෙන සිටි බටහිර නීති විශාරදයින් ජාත්‍යන්තර නීති සංකල්පයක් ලෙස යොදාගනිමින් පැරණි සමාජවාදී කඳවුර බිඳ දැමීම සඳහා ඉතා සියුම් ලෙස උපයෝගී කරගන්නා ලදී. කෙසේවෙතත් ලෙනින් විසින් සෝවියට් සමූහ ආණ්ඩුවේ ව්‍යවස්ථාවට ෆෙඩරල් හෝ පුටින් සඳහන් කරනු ලබන කොන්ෆෙඩරල් තත්වයක් ලබා දෙනුයේ අනාගත මධ්‍යගත රාජ්‍යයක් බිහිකිරීම සඳහා අවශ්‍ය සංක්‍රමනිය කාලයක් සඳහා තාවකාලික විසඳුමක් ලෙසිනි. සෝවියට් ක්‍රමවේදය සාර්ගේ යුගයේ මෙන් අත්තනෝමතික හා බලහත්කාරී මධ්‍යගතකාරණයක් මත බිහිවූවක් නොව එය සියළු ජාතීන්ගේ කැමැත්තෙන් හා අනුමැතිව ඇතිව බිහිවූ ප්‍රජාතන්ත්‍රවාදීව මධ්‍යගතකරණය කරන ලද රාජ්‍යයකි. සාර් විසින් විවිධ ජාතීන් යටත් කර නිර්මාණය කර ගත් මහා රුසියානු අධිරාජ්‍යය වරෙක ලෙනින් විසින් හඳුන්වා දුන්නේ ජාතීන්ගේ සිරගෙය ලෙසයි. කාලයත් සමග සිදුවිය යුතුව තිබුනේ ව්‍යවස්ථාවෙන් මෙම වගන්තිය ඉවත්කිරීමයි. ඇමරිකාව හා ස්විස්ටර්ලන්තය විසින්ද එම රාජ්‍යයන් බිහිකිරීමේදී මෙලෙසම කොන්ෆෙඩරල් හා ෆෙඩරල් ක්‍රමවේද භාවිතා කලද කාලයත් සමග ඔවුන් පාලනය කිරීමේ පහසුව සඳහා මධ්‍යගත රාජ්‍යයන් හා සමාන පාලන තන්ත්‍ර දක්වා පරිවර්තනය කරගනු ලැබුවේ තම ව්‍යවස්ථාවන් එසේ සංශෝධනයට ලක් කරමිනි. නමුත් ලෙනින්ගේ මරණයෙන් පසුව මෙම සංශෝධන සිදු නොවීම නිසා 1991 දී සෝවියට් කඳවුර බිඳ දැමීම සඳහා ඉහත වෙන්වීමේ වගන්තිය ඉතා සාහසික ලෙස එජා සංවිධානයේද සහය ලබාගනිමින් යොදාගැනීමට බටහිර සමත් විනි. ව්‍යවස්ථාවන් තුළ එවැනි වගන්තියක් නොමැතිවීම නිසා ස්‌පාඤ්ඤයේ කැතලූණ බෙදුම්වාදීන් හා ඉරාකයේ කුර්දි ජනතාව විසින් ජනමත විචාරණ පවත්වා තමන් වෙනම රාජ්‍යයන් ලෙස පිළිගන්නා ලෙස කරන ලද ඉල්ලීම එ.ජා සංවිධානය විසින් පසුගියදා ප්‍රතික්‍ෂේප කරන ලදී. කැනඩාවේ හා එංගලන්ත ව්‍යවස්ථාවේ මෙම වගන්තිය ඇති නිසා ස්කොට්ලන්තයට හා ක්විබෙක් ප්‍රාන්තයට මෙම ජනමත විචාරණ මගින් වෙන්වීමේ අයිතිය ප්‍රතික්ෂේප කිරීමට එම රටවල රජයන්ට නුපුළුවන වීම නිසා එම රටවල බෙදුම්වාදීන් සිදුකරන ජනමත විචාරණ වාරණය කිරීමටද කිසිදු හැකියාවක් නොමැත.", "URL": "https://lankatruth.com/si/?p=111102", "Category": "විදෙස් පුවත්", "Parent URL": null}