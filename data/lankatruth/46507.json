{"Source": "Lankatruth", "Timestamp": "January 20, 2018", "Headline": "රන්ජන්ගෙන් රනිල්ට ටොක්කක්", "News Content": "එක්සත් ජාතික පක්ෂයේ කෘත්‍යාධිකාරී මණ්ඩලයේදී නියෝජ්‍ය අමාත්‍ය රන්ජන් රාමනායක මහතා අග‍්‍රාමාත්‍ය රනිල් වික‍්‍රමසිංහ මහතාගෙන් බැඳුම්කර සිද්ධිය සම්බන්දයෙන් උපහාසයෙන් යුතුව ප‍්‍රශ්න කර ඇතැයි වාර්තාවේ. අග්‍රාමාත්‍ය වික‍්‍රමසිංහ මහතා පසුගියදා ජනාධිපතිවරයාගේ ප‍්‍රකාශයක් සම්බන්ධයෙන් එජාප මැති ඇමතිවරුන් සියලු දෙනා දැනුවත් කර ඇති අතර මින් ඉදිරියේදී ජනාධිපතිවරයා විවේචනය කිරීමෙන් වැළකී සිටින්නැයි ඉල්ලා ඇත. එසේම තමන් ආරක්ෂා කිරීමට කිසිවෙකුත් ඉදිරිපත් නොවන ලෙසත්, තමාගේද අරමුණ හොරුන්ට දඬුවම්දීම බවත් අගමැතිවරයා පවසා ඇති අතර අවසානයේදී නියෝජ්‍ය අමාත්‍ය රන්ජන් රාමනායක මහතා අගමැතිවරයාගෙන් විමසා ඇත්තේ “සර්, ඇත්තටම බැඳුම්කරයෙන් වංචාවක් වෙලාම නැද්ද” යන්නයි. එය උපහාසයෙන් අසන ලද පැනයක් බව දැනගත් අගමැතිවරයා කේන්තියෙන් පවසා ඇත්තේ වාර්තාව ආවම බලාගන්න යනුවෙන් යැයි වැඩිදුරටත් වාර්තාවේ. රංජන් රාමනායක මන්ත්‍රීවරයා පසුගිය දනවල පැවති ජනහමුවලදීද “අපි අමාරුවේ වැටිල හිටපු වෙලාවේ ඇවිල්ල අපිට පිහිට වුනේ මෛත්‍රීපාල සිරිසේන ජනාධිපති තුමා. අපේ පක්ෂයෙත් ඉන්නවා කෙළෙහි ගුණ දන්නෙනැති පිරිසක්. ඒ පිරිසට මම කියනවා කන්න දීපු අත හපා කන්න එපා කියලා” යැයි කියමින් ජනාධිපතිවරයා ආරක්ෂා කළ යුතු බවට දැඩි ප්‍රකාශයක්ද කර තිබිණි.", "URL": "https://lankatruth.com/si/?p=46507", "Category": "පුවත්", "Parent URL": null}