{"Source": "Lankatruth", "Timestamp": "January 13, 2020", "Headline": "රනිල්ට ඇති බැඳුම්කර චෝදානා නව රාජපක්ෂ ආණ්ඩුවෙන් තනුක කරයි", "News Content": "පසුගිය ආණ්ඩු සමයේ සිදු වූ ආන්දෝලනාත්මක බැදුම්කර ගනුදෙනුවේ, මහ මොළකරු අර්ජුන් මහේන්ද්‍රන් නොව, හිටපු අග‍්‍රාමාත්‍ය රනිල් වික‍්‍රමසිංහ මහතා බව එවකට විපක්ෂයේ සිටි, මේ වනවිට ආණ්ඩු බලය හොබවන පාර්ශ්වයේ මන්ත‍්‍රීවරුන් විසින් ඉදිරිපත් කර තිබූ අතර වත්මන් අමාත්‍ය බන්දුල ගුණවර්ධන මහතාද එම අදහසේ සිටි අයෙකි. එහෙත් ලංකාදීප පුවත්පතේ මාධ්‍යවේදියෙකු බන්දුල ගුණවර්ධන අමාත්‍යවරයාගෙන් මේ සම්බන්ධයෙන් ප‍්‍රශ්න කරන අවස්ථාවකදී අමාත්‍යවරයා පවසන්නේ බැඳුම්කර වංචාවේ ප්‍රධාන චූදිතයා හිටපු අග්‍රමාත්‍ය රනිල් වික්‍රමසිංහ මහතා නොව මහ බැංකුවේ එවකට සිටි අධිපති අර්ජුන් මහේන්ද්‍රන් මහතා බවය. මාධ්‍යවේදීයා අමාත්‍යවරයාට යොමු කළ ප‍්‍රශ්නයත්, අමාත්‍යවරයා දී ඇති පිළිතුරත් පහතින් පළ වේ. ප‍්‍රශ්නය : මහ බැංකු බැදුම්කර ගනුදෙනුවේ ප‍්‍රධාන චූදිතයා රනිල් වික‍්‍රමසිංහ මහතා යැයි විපක්ෂයේ සිටිය දී හඩ තැලූ බොහෝ දෙනෙක් අද ආණ්ඩුවේ සිටිද්දී ඒ ගැන කතාකරන්නේ නැහැ. ඔබත් මේ සිදුවීම ගැන කතා කළ ප‍්‍රධාන කතිකයෙක්. ආණ්ඩුව බැදුම්කර ගනුදෙනුව ගැන මොකද්ද කරමින් ඉන්නේ ? පිළිතුර : ඇත්තම සිද්ධිය තමයි, ජනාධිපති කොමිසමේ හෙළිදරව් වී තිබෙන කරුණු හා අනෙකුත් නීතිමය කරුණු අනුව ක්‍රියාත්මක වීම සදහා විදේශ ඇමතිවරයා මෙහි චූදිතයෙකු හැටියට සැලකෙන අර්ජුන් මහේන්ද්‍රන් මහතා සිංගප්පූරුවෙන් ගෙන්වා ගැනීමට කටයුතු කර තිබෙනවා. මොකද මහේන්ද්‍රන්ගෙන් කරුනු විමසා බොහෝ දේ හෙළිදරව් කර ගත යුතු වෙනවා. දැනට ප‍්‍රධාන චූදිතයා මහ බැංකුවේ හිටපු අධිපති අර්ජුන් මහේන්ද්‍රන්. ඔහු ලබාදෙන සාක්ෂි මත තමයි හිටපු අගමැතිතුමා ඇතුළු අනෙකුත් පාර්ශ්ව ගැන ගතයුතු පියවර තීරණය කරන්නේ.", "URL": "https://lankatruth.com/si/?p=88663", "Category": "පුවත්", "Parent URL": null}