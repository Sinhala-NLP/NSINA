{"Source": "Lankatruth", "Timestamp": "September 15, 2020", "Headline": "බන්දුලගේ දකුණු අතට විරුද්ධව ජවිපෙන් අල්ලස් කොමිසමට යාමේ සූදානමක්", "News Content": "අමාත්‍ය බන්දුල ගුණවර්ධන මහතාගේ දකුණු අත ලෙස කටයුතුකරන හෝමාගම ප්‍රාදේශීය සභාවේ සභාපති සම්පත් චමින්ද ජයසිංහ මහතාට එරෙහිව ඇති බරපතල චෝදනා සම්බන්ධයෙන් ඉදිරියේදී අල්ලස් හෝ දූෂණ චෝදනා විමර්ශනය කිරීමේ කොමිෂන් සභාවට පැමිණිලි ඉදිරිපත් කරන බව හෝමාගම ප්‍රාදේශීය සභාවේ ජනතා විමුක්ති පෙරමුණේ මන්ත්‍රී කණ්ඩායම සහ හෝමාගම බදුගෙවන්නන්ගේ සංගමය එක්ව අද (15) පැවැත්වූ මාධ්‍ය හමුවකදී අනාවරණය කළේ ය. ජනතාවත් මහත් පීඩාවට ලක් කළ කෝරෝනා වසංගත සමයේ එම කොරෝනා වසංගත ව්‍යාප්තිය උච්චතම අවස්ථාවේදී ප්‍රාදේශීය සභාවේ අරමුදලින් බල ප්‍රදේශයේ ජනතාවට දීමට තිබූ ආධාරමුදල සිය පෞද්ගලික මූල්‍ය ලාභයක් ලෙස ලබාගනිමින් සිදු කර ඇති වංචාවටත්, හෝමාගම ප්‍රාදේශීය සභාවට සභාපතිවරයා ලෙස පත්වී මේ දක්වා ඔහු උපයා තිබෙන දේපළවලට අදාළවත්, නිශ්චිත වශයෙන්ම ඉදිරියේදී අල්ලස් හෝ දූෂණ චෝදනා විමර්ශනය කිරීමේ කොමිෂන් සභාව වෙත පැමිණිලි කරන බව මෙහිදී නීතීඥ සුනිල් වටගල මහතා පැවසී ය. මෙහිදී විශේෂයෙන්ම අවධාරණය කර සිටියේ හෝමාගම ප්‍රාදේශීය සභාවේ සභාපති සම්පත් චමින්ද ජයසිංහ මහතා, ප්‍රාදේශීය සභා බල ප්‍රදේශයේ අඩු ආදායම් ලාභීන් අතර බෙදාදීම සඳහා සෙවිලි තහඩු 1040ක් මිලදී ගෙන රුපියල් තුන්ලක්ෂ අනූපන්දහස් දෙසීයක (රු. 395,200) මුදලක් වංචාවක් සිදුකිරීම සම්බන්ධයෙන් එම සභාපතිටවරයාගේ ධුරය අත්හිටුවීමේ නියෝගයක් නිකුත් කරන ලෙස ඉල්ලා හෝමාගම බදු ගෙවන්නන්ගේ සංගමයේ සභාපති ගමගේ විජේරත්න මහතා සහ ජනතා විමුක්ති පෙරමුණේ මන්ත්‍රී අනුර පනාගොඩ මහතා ඇතුළු මන්ත්‍රීවරු 05 දෙනා විසින් ගොනු කරන ලද පෙත්සම විභාග කිරීම සඳහා ඔක්තෝබර් මස 06 වන දා අධිකරණය හමුවේ පෙනී සිටින ලෙස දන්වා සභාපතිවරයා ඇතුළු එහි වගඋත්තරකරුවන්ට කොළඹ මහාධිකරණය විසින් නොතීසි නිකුත් කර ඇති බවත් ඔවුන් එහිදී වගඋත්තර බැඳීමට සිදුවන බවත් මෙම මාධ්‍ය හමුවේදී අවධාරණය කෙරිණි. එම නඩුවේ වගතඋත්තරකරුවන් වන්නේ බස්නාහිර පළාත් ආණ්ඩුකාර රොෂාන් ගුණතිලක මහතා, හෝමාගම ප්‍රාදේශීය සභාව, එම ප්‍රාදේශීය සභාවේ සභාපති සම්පත් චමින්ද ජයසිංහ මහතා, එම ප්‍රාදේශිය සභාවේ ලේකම්වරයා, බස්නාහිර පළාතේ පළාත් පාලන කොමසාරිස්වරයා සහ කොළඹ දිස්ත්‍රික්කය භාර පළාත් පාලන සහකාර කොමසාරිස් යන පිරිස ය. මෙම මාධ්‍ය හමුව සඳහා හෝමාගම ප්‍රාදේශීය සභාවේ ජවිපෙ මන්ත්‍රී කණ්ඩායම් නායක අනුර පනාගොඩ මහතා, හෝමාගම බදු ගෙවන්නන්ගේ සංගමයේ සභාපති ගමගේ විජේරත්න මහතා සහ ප්‍රාදේශීය සභාවේ ජවිපෙ මන්ත්‍රී කණ්ඩායම එක්වි සිටියහ.", "URL": "https://lankatruth.com/si/?p=96433", "Category": "පුවත්", "Parent URL": null}