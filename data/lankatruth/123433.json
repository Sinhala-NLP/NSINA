{"Source": "Lankatruth", "Timestamp": "September 21, 2021", "Headline": "යුගදනවි ඇමරිකාවට විකිණීමට ආණ්ඩුවේ හවුල් පක්ෂ 10ක විරෝධය", "News Content": "කෙරවලපිටිය යුගදනවි විදුලි බලාගාරයේ කොටස්වලින් 40%ක් ඇමෙරිකානු සමාගමකට පැවරීම සඳහා ගෙන ඇති තීරණයට විරුද්ධවීමට ආණ්ඩුවේ හවුල්කාර පක්ෂ දහයක් තීරණය කර ඇත. මෙම පක්ෂ නායකයන් බොරැල්ලෙ පිහිටි කොමියුනිස්ට් පක්ෂ කාර්යාලයේ ඊයේ (20) පස්වරුවේ රැස්වී තිබිණි. පාර්ලිමේන්තු මන්ත්‍රී අතුරලියේ රතන හිමි, ශ්‍රී ලංකා නිදහස් පක්ෂයේ ප්‍රධාන ලේකම්, රාජ්‍ය අමාත්‍ය දයාසිරි ජයසේකර, ජාතික නිදහස් පෙරමුණේ නායක ඇමැති විමල් වීරවංස, ප්‍රජාතන්ත්‍රවාදී වාමාංශික පෙරමුණේ නායක ඇමති වාසුදේව නානායක්කාර, පාර්ලිමේන්තු මන්ත්‍රී මහාචාර්ය තිස්ස විතාරණ, රාජ්‍ය ඇති ජයන්ත සමරවීර, වීරසුමන වීරසිංහ, කොමියුනිස්ට් පක්ෂයේ ප්‍රධාන ලේකම් විශේෂඥ වෛද්‍ය ජී. වීරසිංහ, හිටපු ප්‍රධාන ලේකම් ඩිව්. ගුණසේකර යන අය එම සාකච්ඡාවට සහභාගී වී සිට ඇත. යුගදනවි බලාගාරයේ කොටස් වලින් 40%ක් ඇමෙරිකානු සමාගමකට දීමට ගෙන ඇති තීරණය සම්බන්ධයෙන්, ජනාධිපති ගෝඨාභය රාජපක්ෂ දිවයිනට පැමිණි පසු සාකච්ඡා කිරීමටත්, හිටපු ජනාධිපති මෛත්‍රිපාල සිරිසේන සමග අද (21) දිනයේ සාකච්ඡා කිරීමටත් එම පක්ෂ නායකයින් තීරණය කර තිබේ. කෙසේ වෙතත් පසුගිය 19 වනදා පැවතී මාධ්‍ය හමුවකදී ජනතා විමුක්ති පෙරමුණේ නායක අනුර දිසානායක සඳහන් කර සිටියේ කෙරවලපිටිය යුගදනවි විදුලි බලාගාරයේ කොටස්වලින් 40%ක් ඇමෙරිකානු සමාගමකට පැවරීමේ ගිවිසුම පසුගිය 17වැනිදා මධ්‍යම රාත්‍රී 12.06ට අත්සන් තබා ඇති බවයි. ඒ සඳහා ඇමරිකානු සමාගමෙන් සහභාගී වූ විදේශිකයා පාන්දර 02ට පමණ තිබූ ගුවන් යානයෙන් ඇමරිකාවට ආපසු පිටත්ව ගොස් ඇති බවත් මෙරට ජනාධිපති ගෝඨාභය රාජපක්‍ෂ ජනාධිපතිවරයා ඇමරිකාවට ගියේ ඉන් පසුව බවත්ය.", "URL": "https://lankatruth.com/si/?p=123433", "Category": "පුවත්", "Parent URL": null}