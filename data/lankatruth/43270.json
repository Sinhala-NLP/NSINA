{"Source": "Lankatruth", "Timestamp": "November 1, 2017", "Headline": "බදුල්ල දිස්ත්‍රික්කයේ 69%කට අධික භූමියක් නායයාමේ අවදානමේ…", "News Content": "බදුල්ල දිස්ත්‍රික්කයට අයත් බොහෝ ප්‍රදේශවල පසුගිය දින කිහිපයේ ඇති වූ ධාරානිපාත වර්ෂාව හේතුවෙන් රාවනා, දුන්හිඳ, දියලුම ඇතුළු දිස්ත්‍රික්කයේ සියලු දියඇලිවල ජල මට්ටම ශීඝ්‍රයෙන් ඉහළ ගොස් ඇත. මේ හේතුවෙන් බදුලු ඔයේ ජල මට්ටමද ඉහළ ගොස් ඇති අතර මේ තත්වය නිසා දියඇලි පාමුල හා ජලාශවල දිය නෑමෙන් වළකින ලෙස බදුල්ල දිස්ත්‍රික් ලේකම් නිමල් අබේසිරි මහතා ජනතාවගෙන් ඉල්ලා සිටියි. තවද රාත්‍රී කාලයේ කුඩා දිය කදුරුවලට බැස ඒ හරහා ගමන් කිරීමෙන් වළකින ලෙසද දිස්ත්‍රික් ලේකම්වරයා ඉල්ලා සිටියි. මේ අතර පවතින තත්වය මත බදුල්ල – බණ්ඩාරවෙල, බදුල්ල – වැලිමඩ, ඇල්ල – වැල්ලවාය, හපුතලේ – බෙරගල, බදුල්ල – මහියංගණය යන මාර්ගවල පස්කඳු, ගල් හා ගස් කඩා වැටීමේ අවදානමක් පවතින බැවින් ඒ පිළිබඳව විමසිල්ලනේ රිය පදවන ලෙස පොලිසිය රියදුරන්ගෙන් ඉල්ලා සිටියි. උද්ගතව ඇති තත්වය මත බදුල්ල දිස්ත්‍රික්කයේ සමස්ත භූමි ප්‍රමාණයෙන් 69%කට වැඩි ප්‍රමාණයක නායයෑමේ අවදානමක් මතුව ඇති බව ජාතික ගොඩනැගිලි පර්යේෂණ ආයතනය අනතුරු අඟවා ඇත. මේ නිසා නාය යෑමේ අවදානමක් ඇති බවට හඳුනාගත් ස්ථානවල ජීවත්වන පිරිස් මිලිමීටර් 100ට වැඩි වර්ෂාපතනයක් ලැබෙන විට හා භූමියේ සැලකිය යුතු වෙනස්කමක් දුටු විට වහාම එම ස්ථානවලින් ඉවත් විය යුතු බව බදුල්ල දිස්ත්‍රික් ආපදා කළමනාකරණ ඒකකය දැනුම් දෙයි.", "URL": "https://lankatruth.com/si/?p=43270", "Category": "පුවත්", "Parent URL": null}