{"Source": "Lankatruth", "Timestamp": "September 9, 2019", "Headline": "හිටපු ජනාධිපති කාර්ය මණ්ඩල ප්‍රධානී සහ දැව සංස්ථා සභාපතිට එරෙහි අල්ලස් නඩුවේ සාක්ෂි කැඳවීම හෙට", "News Content": "කන්තලේ සීනි සමාගමට අයත් යන්ත්‍රොපකරණ හා ගොඩනැගිලි විකිණීමේ ක්‍රියාවලිය ඉටුකරදීම සඳහා රුපියල් මිලියන 540ක මුදලක් අල්ලස් වශයෙන් ඉල්ලා එය මිලියන 100 දක්වා අඩුකොට ඉන් මිලියන 20ක් ලබා ගැනීමේදී අත්අඩංගුවට පත් ජනාධිපති හිටපු කාර්ය මණ්ඩල ප්‍රධානී ආචාර්ය අයි.එස්.කේ. මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අයට එරෙහිව පවතින නඩුව සාක්ෂි විභාගය හෙට සිට ආරම්භ කිරීමට කොළඹ ත්‍රිපුද්ගල මහාධිකරණය අද(09) නියෝග කර තිබේ. සිද්ධියට අදාල නඩුව සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන ත්‍රිපුද්ගල විනිසුරු මඬුල්ල හමුවේ කැඳවා තිබූ අතර එහිදී පැමිණිලිකාර ඉන්දීය ව්‍යාපාරික කේ. නාගරාජා මහතා ද සාක්ෂි ලබාදීමට අධිකරණය හමුවේ පෙනී සිට ඇත. එහිදී අධිකරණය නියෝග කර ඇත්තේ පැමිණිලිකරු සතුව පවතින දුරකථන සංවාද ඇතුළත් ජංගම දුරකථන හෙට දිනයේ අධිකරණය වෙත ඉදිරිපත් කරන ලෙස ය. විත්තියේ නීතීඥවරුන් අධිකරණය හමුවේ ප්‍රකාශ කර ඇත්තේ චෝදනා පත්‍රය සම්බන්ධව කරුණු අධ්‍යනය කිරීම සඳහා අවස්ථාව ලබාදෙන ලෙසය. එම ඉල්ලීම අනුව නඩුවේ සාක්ෂි විභාගය හෙට දක්වා කල් තැබීමට අධිකරණය නියෝග කළේය. 2018 වසරේ මැයි මස 9 වැනිදා හෝ ඊට ආසන්න දිනයක කන්තලේ සීනි සමාගමට අයත් අබලි ද්‍රව්‍ය විකිණීමට අදාල කටයුතු ඉටුකර දීම වෙනුවෙන් පැමිණිලිකාර ඉන්දීය ව්‍යාපාරිකයාගෙන් මිලියන 540ක මුදලක් අල්ලස් වශයෙන් ඉල්ලා එය මිලියන 100 දක්වා අඩුකොට ඉන් මිලියන 20ක් ලබා ගැනීමේදී අල්ලස් කොමිසමේ නිලධාරීන් විසින් අත්අඩංගුවට ගත්තේ ය. සිද්ධියට අදාලව චෝදනා 24ක් යටතේ විත්තිකරුවන්ට එරෙහිව අල්ලස් කොමිසව විසින් අධි චෝදනා ගොනුකර ඇති අතර එහි සාක්ෂිකරුවන් ලෙස පුද්ගලයින් 46 දෙනෙකු නම්කර ඇත.", "URL": "https://lankatruth.com/si/?p=80546", "Category": "පුවත්", "Parent URL": null}