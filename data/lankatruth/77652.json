{"Source": "Lankatruth", "Timestamp": "July 14, 2019", "Headline": "පසුගිය වසරේ බාර් ලයිසන් නිකුත් කිරීම සියයට 64ක වර්ධනයක්", "News Content": "පසුගිය වසරේ නව මත්පැන් බලපත්‍ර නිකුත් කිරීමේ සැළකිය යුතු වර්ධනයක් පෙන්නුම් කරන බව පසුගිය සතියේ පාර්ලිමේන්තුවට ඉදිරිපත් කළ සුරාබදු දෙපාර්තමේන්තුවේ 2018 කාර්ය සාධන වාර්තාවේ දැක්වේ. 2006 වසරට පසු පෙන්නුම් කර ඇති දැවැන්තම මත්පැන් බලපත්‍ර නිකුත් කිරීම පසුගිය වසරේ පෙන්වා ඇති අතර ඒ අනුව 2018 වසරේ නව මත්පැන් බලපත්‍ර 74ක් නිකුත් කර තිබේ. එහ 2017 වසරට සාපේක්ෂව සැළකීමේදී සියයට 64ක වර්ධනයකි. 2014 වසරේ නව මත්පැන් බලපත්‍ර 82ක් නිකුත් කර ඇති අතර 2015 වසරේ 52ක් ද 2016 වසරේ 38ක් ද 2017 වසරේ 10ක් ද ලෙස නිකුත් කර තිබේ. මේ අතර 2017 වසර තුළ සියයට 6.87 දක්වා පහත බැස තිබූ සුරාබදු ආදායම පසුගිය වසරේදී නැවත ප්‍රකෘතිමත්වී ඇති අතර එය රුපියල් බිලියන එක්ලක්ෂ දහතුන්දහස් නවසිය තිස් හයක්(1,13,936) ලෙස වාර්තාවේ දැක්වේ. එසේම නීති විරෝධී මත්පැන් හල් වැටලීම් 49,312ක් සිදුකර ඇති අතර එමඟින් දඩ ලෙස ලබාගෙන ඇති මුදල රුපියල් මිලියන 253.6කට අධිකය. මෙම බලපත්‍රවලින් වැඩි සංඛ්‍යාවක් සංචාරක කර්මාන්තය අරමුණු කරගෙන ලංකා සංචාරක මණ්ඩලයේ අනුමැතිය සහිත ආපනශාලා, හෝටල්, ආගන්තුක නිවාස ආදියට ලබාදී ඇතැයි වාර්තා වේ.", "URL": "https://lankatruth.com/si/?p=77652", "Category": "පුවත්", "Parent URL": null}