{"Source": "Lankatruth", "Timestamp": "February 2, 2020", "Headline": "අපි දවසටම කන්නේ එක වේලයි… ලොකු දුව රෑට නැගිටලා බිත්තියේ පස් කනවා…", "News Content": "පදියතලාව ප්‍රාදේශීය ලේකම් කොට්ඨාසයේ මොරදෙණිය ග්‍රාම නිලධාරී වසමේ, ඉතා දිළිඳු පවුලක දරුවකු අධික කුසගින්න හේතුවෙන් තම නිවසේ බිත්තිවල ඇති මැටි ආහාරයට ගන්නා පුවතක් කොලොන්නයාය ගම්මානයෙන් වාර්තා වේ. පවුලේ කිසිවෙකුටත් ස්ථීර ආදායම් මාර්ගයක් නොමැතිකමින් දැඩි අසරණභාවයට පත්ව සිටින ඔවුන් ඇතැම් දිනවල කුසගින්නට ආහාර නොමැතිව නිරාහාරව සිටින බවත් තම වැඩිමහල් දියණිය බිත්තිවල පස් ආහාරයට ගන්නා බවත් එම දියණිගේ මව වන 32ක හැවිරිදි බී.එම් රම්‍යලතා මහත්මිය සඳහන් කරයි. අපි ගොඩක් දුප්පත්. මහත්තයටවත් මටවත් ස්ථීර අදායම් මාර්ගයක් නැහැ. අපි ජීවත් වෙන්නේ බොහොම අමාරුවෙන්. දරුවෝ දෙන්නෙක් ඉන්නවා. දුවයි පුතයි. අපි එදා වේල පිරිමහගන්නේ බොහොම අමාරුවෙන්. උදේට කෑවොත් දවල්ටත් නැහැ රෑටත් නැහැ. රූට කෑම ඉල්ලපුවහම දෙන්න දෙයක් නැති නිසා මම වේලාසනින් දරුවන්ව නිදි කරවනවා. ලොකු දරුවා ගැහැණු දරුවෙක්. එයා ගෙදර තියෙන බිත්තිවල පස් කනවා. සමහරදාට නින්දෙන් නැගිටල බිත්ති සූරගෙන කනවා. ගෙයි මේ හැම තැනම තියෙන්නේ සූර සූර පස් කාපු තැන්. මොවුන් 77/3 කොලානයාය, සේරන්කඩ යන ලිපිනයේ කටුමැටි සහිත සෙවිලි තහඩුවලින් සැදූ කඩා නිවසක පදිංචිව සිටින අතර 12 හැවිරිදි තම දියණිය පාසල් නොයන බවත්, 6 වැනි වසර දක්වා පාසල් අධ්‍යාපනය හැදෑරූ බවත් ඉන් පසුව ඇගේ පාසල් ගමන නතර වූ බවත් එම දියණියගේ පියා වන 46 හැවිරිදි එන්.ඩබ්ලිව් ධර්මදාස මහතා සඳහන් කරයි. අපි ඉන්න හිටින්න හරි හමන් තැනක් නැහැ. මට ඔනේ මේ ගේ කෑල්ල හදා ගන්න. අපිට කවුරු හරි උදව් කරන්න කියලයි අපි ඉල්ලන්නේ. මට ස්ථීර රස්සාවක් නැහැ. දරුවෝ දෙන්නයි නොනයි එක්ක අපි ජීවත්වෙන්නේ හරිම අමාරුවෙන්. මම කුලී වැඩ කරන්නේ. කුලී වැඩ හැමදාම නැහැ. අපිට කන්න නැතත් කමන් නැහැ. මේ ගෙයි බිත්ති පෙරළෙන්න ළඟයි. ගෙයක් හදාගන්න උදව් වෙනවනම් ලොකු දෙයක්. ඒ වගේම අපේ දරුවෝ වෙනුවෙන් පිං පඩි කාඩ් එකක් හදලා දෙන්න කියලත් ඉල්ලනවා. යැයි එම පියා වැඩිදුරටත් පවසයි.", "URL": "https://lankatruth.com/si/?p=89304", "Category": "පුවත්", "Parent URL": null}