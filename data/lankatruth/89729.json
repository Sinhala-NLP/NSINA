{"Source": "Lankatruth", "Timestamp": "February 13, 2020", "Headline": "මොරගහකන්ද – කළු ගඟ ජලාශ ව්‍යාපෘතියෙන් ඉඩම් අහිමිවූ ජනතාව වෙනුවෙන් සංදේශයක්", "News Content": "මොරගහකන්ද – කළු ගඟ ජලාශ ව්‍යාපෘතිය යටතේ නැවත පදිංචි කරන ලද පවුල් 3000ක් සදහා දෙකන්නයේ වගා කිරීමට වාරි ජලය ලබාදීම කඩිනම් කිරිම, අතිරේක බෝග හා එළවළු වගාවන්හි ජලය ලබාගැනීමට පොරොන්දුවූ ඉන්ධන සහනාධාරය ලබාදීම, පානිය ජල ව්‍යාපෘතිය කඩිනම් කිරීඅම ඇතුළු ඉල්ලිම් කීපයක් ඇතුළත් සන්දේශයක් ගොවි සංවිධාන නායකයින් විසින් මොරගහකන්ද ජලාශ ව්‍යාපෘති අධ්‍යක්ෂකවරයාට බාරදීම අද (13) සිදුකෙරිණි. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා එහි ලේකම් ටී.බී සරත් මහතා ඇතුළු ගොවි නායකයින් විසින් ව්‍යාපෘති අධ්‍යක්ෂක ඩි.බි විජයරතන මහතාට එම් සංදේශය බාරදුන් අතර එහි පිටපත් මිට ප්‍රථම ජනාධිපතිවරයාට හා විෂයභාර අමාත්‍යවරයාටද යොමුකර ඇති බව මෙහිදී නාමල් කරුණාරත්න මහතා පැවසිය. එම් සංදේශය මගින් පෙන්වා දී ඇති ඉල්ලීම පිලිබදව මිට පෙර රජයේ විෂයභාර ඇමැතිවරුනට හා රාජ්‍ය අමාත්‍යවරුන් සමග අවස්ථා කීපයකදී සකචචා කර ඇති නමුත් එම ගැටළුවලට තවමත් විසදුම් ලබාදීමට ආණ්ඩු අපොහොසත්වීමෙන් නැවත පදිංචි කරන ලද ජනතාව දැඩි පිඩාවට පත්ව සොටින බවද නාමල් කරුණාරත්න මහතා පැවසිය. අනාගත සංවර්ධනය උදෙසා ග්‍රාමසේවා වසම් 16ක ජනතාව තම තම පාරම්පරික ගම්බිම් ගේ දොර අත්හැර වසර හතක කාලයක් තිස්සේ ජිවත්විමට කිසිදු පහසුකමක් නොමැතිව තම ජන ජීවිතය සම්පුරණයෙන් අවුල් ජාලාවක් බවට පත්කර ඇති බව කියා සිටි නාමල් මහතා දෙකන්නයේ වී වගා කරමින් ජීවත්වූ ජනතාවට අද ආණ්ඩුවෙන් ලබාදෙන වියලි ආහාර සලාකය දෙස බලා සිටීමට සිදුවීම මොනතරම් ඛේදනීය තත්වයක් දැයි ප්‍රශ්න කර සිටියේය. මෙහිදී මොරගහක්නද ව්‍යාපෘති අධ්‍යක්ෂකවරයා කියා සිටියේ ඉදිරි සංවර්ධන කාර්යන් සදහා මුදල් ප්‍රතිපාදන ලබාදෙන ලෙස ඉහළ කළමනාකාරිත්වයට දැනුම් දී ඇති බවයි. ලබන මැයි මස වනවිට ව්‍යාපෘතියේ වම් ඉවුරේ ජනතාවට වගාව සදහා ජලය ලබාදිය හැකි බව කියා සිටි ඒ මහතා දකුණු ඉවුරේ සංවර්ධන කටයුතු සිදුකළ සමාගම් එම ඉදිකිරීම්වලින් මේ වනවිට ඉවත්ව ඇති බවත් ඔවුන්ට කරන ලද කාර්යයන් සදහා රුපියල් මිලියන 1100ක් ගෙවීමට ඇති බවත් එම මුදලද ඉල්ලා ඇති බවත් එම මුදල් ලැබීමෙන් පසු එහි සංවර්ධන කටයුතු ආරම්භ කළ හැකි බවත් ව්‍යාපෘති අධ්‍යක්ෂක ඩි.බි විජයරතන මහතා පැවසිය. මෙම අවස්ථාවට මොරගහකන්ද හා ලග්ගල ජන අයිතීන් සුරැකීමේ ජනතා නායකයින් හා සාමාජිකයින් විශාල පිරිසක් එක්ව සිටියහ. එමෙන්ම සමස්ත ලංකා ගොවිජන සම්මේලනයේ ලේකම් ටි.බී සරත්, කමිටු සාමාජික සුනිල් රණවීර, කේ.ඩි ජයතිලක යන මහත්වරුන්ද මොරගහකන්ද ව්‍යාපෘති නියෝජ්‍ය අධ්‍යක්ෂක මහින්ද රණවීර, කොට්ඨාශ කළමනාකරු සාන්ත වෙලගෙදර යන මහත්වරුන්ද මෙම අවස්ථාවට එක්ව සිටියහ. දඹුල්ල – අශෝක එරමිනිගම්මන", "URL": "https://lankatruth.com/si/?p=89729", "Category": "පුවත්", "Parent URL": null}