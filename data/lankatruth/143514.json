{"Source": "Lankatruth", "Timestamp": "January 5, 2023", "Headline": "IMF මුදල් තවත් ප්‍රමාද වන බවට අමුණුගමත් කියයි", "News Content": "ජාත්‍යන්තර මූල්‍ය අරමුදලේ ඇතැම් කොන්දේසි ඉටු කිරීම සම්බන්ධයෙන් පවතින අර්බුදකාරී තත්වය මත එම මුදල් නිකුත් කිරීමේ ප්‍රමාදයක් සිදුව ඇති බව ආයෝජන ප්‍රවර්ධන රාජ්‍ය ඇමති දිළුම් අමුණුගම පවසයි. අද (05) මහනුවර පැවති උත්සවයකින් අනතුරුව මාධ්‍ය හමුවේ අදහස් පළ කරමින් ඔහු කියා සිටියේ, ජාත්‍යන්තර මූල්‍ය අරමුදල විසින් පනවනු ලැබ ඇති සෑම කොන්දේසියක්ම රජයක් වශයෙන් පිළිගත නොහැකි බව ය. “ජාත්‍යන්තර මූල්‍ය අරමුදලේ සහයෝගය ලබා ගැනීමට නම් රජය විසින් ඉටු කළ යුතු කොන්දේසි රැසක් තිබෙනවා. රාජ්‍ය සේවය අඩු කිරීම, පාඩු ලබන රාජ්‍ය ආයතන පෞද්ගලීකරණය කිරීම, රාජ්‍ය ආරක්ෂක අංශ සංයුතිය අඩු කිරීම, සියලු රාජ්‍ය වියදම් හා අයවැය පරතරය බදු මුදල් මගින් පියවා ගැනීම හා තවත් කොන්දේසි එතන තියෙනවා. ඒ නිසා තමයි බදු වැඩි කරන්න වෙන්නේ, විදුලි බිල වැඩි කරන්න වෙන්නේ, ඉන්ධන මිල සංශෝධනය කරන්න වෙන්නේ. ජාත්‍යන්තර මූල්‍ය අරමුදලේ සියලුම කොන්දේසිවලට රජයක් වශයෙන් අපිට එකඟ වෙන්න බැහැ. ආරක්ෂක අංශ අඩු කිරීම අපිට කරන්න බැහැ. මේක 30 අවුරුදු යුද්ධයකට මුහුණ දුන් රටක්, අයි.එස්.එස්. ත්‍රස්තවාදී ප්‍රහාරයකට මුහුණ දුන් රටක් කොහොමද ආරක්ෂක අංශ අඩු කරන්නේ. මේ අය කියන සියලු රාජ්‍ය ආයතන පෞද්ගලිකරණය කරන්න බැහැ. අපිට දැනටත් උදාහරණ තියෙනවා ඇතැම් ආයතන භාගෙට පෞද්ගලීකරණය කරලා ඒ අය හැසිරෙන විධිය පිළිබඳව. මේ සම්බන්ධයෙන් තවමත් සාකච්ඡා මට්ටමින් තමයි තියෙන්නේ. ඒ නිසයි මේ මුදල් ලැබීම තවමත් ප්‍රමාද වෙන්නේ. සාකච්ඡා සාර්ථක වූවත් මේ මුදල් කොටස් වශයෙන් තමයි ලැබෙන්නේ. ඒකම බලං ඉඳලා අපිට කවදාවත් ගොඩ යන්න බැහැ. එදා අපිට ඡන්දය දුන් 69 ලක්ෂය අද අපි සමග නැහැ කියලා අපි හොඳින්ම දන්නවා. මේ දැඩි ආර්ථික පීඩනයක් සමග ජනතාව රජය සමග වෛරයකින් පසුවන බව අපි දන්නවා. මම කියන්නේ මේ අවස්ථාවේ මැතිවරණයකට එනවනම් අපි එක්සත් ජාතික පක්ෂය සමග එක්ව එක සලකුණක් යටතේ තරග කළ යුතුයි කියලයි. අපේ ඡන්දයෙන් ජනාධිපති රනිල් වික්‍රමසිංහ පත් වුණා නම් ඒ පක්ෂ සමග එක්ව මැතිවරණයකට තරග කිරීමේ කිසිම ගැටලුවක් නැහැ. ගෝඨාභය රාජපක්ෂ මහතා ඇතැම් අයගේ කුමන්ත්‍රණවලට අහුවුණා. හැබැයි ඒ අයට මම එකක් කියනවා. ගෝඨාභය රාජපක්ෂ මහතා එක්ක වගේ රනිල් වික්‍රමසිංහ මහතා එක්ක කුමන්ත්‍රණය කරන්න හිතන්නවත් එපා කියලා. රනිල් වික්‍රමසිංහ කියන්නේ ඒවට අහුවෙන කෙනෙක් නෙවෙයි.” යැයි ඔහු එහිදී ප්‍රකාශ කර තිබේ.", "URL": "https://lankatruth.com/si/?p=143514", "Category": "ආර්ථික පුවත්", "Parent URL": null}