{"Source": "Lankatruth", "Timestamp": "November 15, 2018", "Headline": "නව ලොවක් සොයා ගැනෙයි", "News Content": "සෞරග්‍රහ මණ්ඩලයෙන් පිටත සූර්යයාට වඩාත් ආසන්න තාරකාවක් වටා භ්‍රමණය වන ග්‍රහ ලෝකයක් සොයා ගැනීමට විද්‍යාඥයින් පිරිසක් සමත්ව ඇත. සූර්යයාට වඩාත් ආසන්නයේ පවතින බර්නාඩ් තාරකාව වටා භ්‍රමණය වන මෙම ග්‍රහලෝකය “සුපර් අර්ත්” ලෙස හඳුන්වන බව එය සොයාගත් “ගිලෙම් ඇන්ග්ලාඩා එස්කූඩ්” ඇතුළු විද්‍යාඥ කණ්ඩායම පවසයි. බර්නාඩ් තාරකාව පෘථිවියට ආලෝක වර්ෂ 6ක් එපිටින් පිහිටා ඇති අතර එය වටා කක්ෂගතව ඇති “සුපර් අර්ත්” පෘථිවිය මෙන් තුන්ගුණයකට අධික(3.2) ස්කන්ධයකින් යුක්ත වනු ඇතැයි විද්‍යාඥයෝ මත පළකරති. එසේම එය කඳුවලින් ගහන විශාල වායුගෝලයකට හිමිකම් කියනු ඇති බවත් පෘථිවියේ මෙන්ම ද්‍රව ජලය, කාබන් ඩයොග්සයිඩ්, හයිඩ්‍රජන් ආදී වායු අඩංගුව ඇති බවත් විද්‍යාඥයෝ පවසති. නව ග්‍රහලෝකයේ මතුපිට උෂ්ණත්වය සෙල්සියස් අංශක 150ක් පමණ විය හැකි වුවද එහි පවතින විශාල වායුගෝලය හේතුවෙන් ජීවය පැවතීමට සුදුසු පරිසරයක් නිර්මාණය වී ඇතැයි විද්‍යාඥයන්ගේ මතයයි. බර්නාඩ් තාරකාවේ දීප්තිය සූර්යාගේ මෙන් 3%ක් පමණ වේ. එය වටා භ්‍රමණයවීමට නව ග්‍රහලෝකයට දින 233ක් පමණ ගතවන බවට විද්‍යාඥයෝ ගණනය කර තිබේ. මෙම ග්‍රහ ලෝකය හඳුනාගෙන ඇත්තේ, කිරණමය ප්‍රවේග තාක්ෂණය උපයෝගී කර ගනිමිනි. ග්‍රහ ලෝකයක් සොයා ගැනීම සඳහා එම තාක්ෂණය භාවිත කළ පළමු අවස්ථාව මෙය ලෙස සැලකේ. විශ්වයේ නව ග්‍රහලෝක සහ ජීවයන් සොයා යෑම අනාගත පරම්පරාවල මූලික ඉලක්කයන් වනු ඇති අතර මෙම නව සොයාගැනීම් ඒ පිළිබඳ ඉඟි පළකර තිබේ. මේ සම්බන්ධයෙන් තවදුරටත් පරීක්ෂණ සහ නිරීක්ෂණ සිදු කළ යුතු බව තාරකා විද්‍යාඥයෝ පවසති.", "URL": "https://lankatruth.com/si/?p=63408", "Category": "විදෙස් පුවත්", "Parent URL": null}