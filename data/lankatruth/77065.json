{"Source": "Lankatruth", "Timestamp": "July 4, 2019", "Headline": "අලි රොෂාන් ඇතුළු 8කට අධි චෝදනා ගොනුකරයි", "News Content": "නීතිවිරෝධී ලෙස අලි ඇතුන් අල්ලා විවිධ ප්‍රභූ පුද්ගලයන්ට විකිණිම සම්බන්ධයෙන් චෝදනා ලැබ සිටින සමරප්පුලිගේ නිරාජ් රොෂාන් හෙවත් “අලි රොෂාන්” ඇතුළු විත්තිකරුවන් 08 දෙනෙකුට එරෙහිව අධිචෝදනා පත්‍ර භාරදීම සඳහා මේ මස 25 වැනිදා අධිකරණය හමුවේ පෙනී සිටින ලෙස දන්වා කොළඹ ත්‍රිපුද්ගල විශේෂ මහාධිකරණය සිතාසි නිකුත් කර තිබේ. 2009 වසරේ නොවැම්බර් මස 24 වැනිදා සිට 2015 වසරේ අගෝස්තු මස 31 දක්වා කාලය තුළ අලි ඇතුන් 5 දෙනෙකු පමණ නීති විරෝධී ලෙස රඳවා තබාගැනීම සහ ජාවාරම් කිරීම සම්බන්ධව වන සත්ව හා වෘක්ෂලතා ආඥා පනත යටතේ සහ දණ්ඩ නීතී සංග‍්‍රහය යටතේ නීතීපතිවරයා විසින් විත්තිකරුවන්ට එරෙහිව චෝදනා 36ක් යටතේ මෙම නඩුව ගොනුකර ඇත. නීතිපතිවරයාගේ සම්බන්ධීකරණ නිලධාරිණී රජයේ නීතීඥ නිෂාරා ජයරත්න මෙනවිය සඳහන් කර ඇත්තේ මහජන නොසන්සුන්තාවයට සහ ජාතික වැදගත්කමක් සහිත මෙම නඩුව ජූරි සභාවක් නොමැති ත්‍රිපුද්ගල විනිසුරු මඬුල්ලක් හමුවේ විභාග කිරීම සුදුසු බව නීතිපතිවරයා විසින් සිදුකල ඉල්ලීමක් හේතුවෙන් අගවිනිසුරුවරයා විසින් ත්‍රිපුද්ගල විනිසුරු මඬුල්ලක් හමුවේ මෙම නඩුව විභාග කිරීමට තීරණය කර ඇති බවය. විකුම් කළුආරච්චි, ධම්මික ගනේපොල සහ ආදිත්‍ය පටබැඳි යන ත්‍රිපුද්ගල මහාධිකරණ විනිසුරුවරුන් ගෙන් සමන්විත විනිසුරු මඩුල්ලක් විසින් එම සිතාසි නිකුත් කිරීමක් සිදුකර ඇත.", "URL": "https://lankatruth.com/si/?p=77065", "Category": "පුවත්", "Parent URL": null}