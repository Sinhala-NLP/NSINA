{"Source": "Lankatruth", "Timestamp": "February 23, 2012", "Headline": "වන අලියාගෙන් ජීවිත බේරාදෙන ලෙස ලුණුගම්වෙහෙර උද්ඝෝෂණ", "News Content": "ලුණුගම්වෙහෙර, වැලිගත්ත, කුඩා ගම්මාන දහය සහ ඒ අවට ගම්මානවල ප්‍රදේශවාසීන් ඊයේ (22) දා උදෑසන අටේ සිට හම්බන්තොට තිස්‌සමහාරාම ප්‍රධාන මාර්ගය අවහිර කොට විශාල උද්ඝෝෂණ ව්‍යාපාරයක නිරත වූහ. පැය හතරකට ආසන්න කාලයක්‌ විරෝධතාවයේ නිරත පිරිස්‌ වන අලි තර්ජනයෙන් තමන් මුදාගන්නා ලෙසත් ඒ වෙනුවෙන් ඉක්‌මන් ස්‌ථිර විසඳුමක්‌ ලබාදෙන ලෙසත් වගකිවයුත්තන්ට බලකර සිටියහ. වනජීවී නිලධාරීන් තම වගකීම හරිආකාරව ඉෂ්ඨ නොකරන බවද ඔවුහු චෝදනා කරති. වැලිගත්ත හන්දියේ සිට බූන්දල හන්දිය දක්‌වා කිලෝමීටරයක පමණ ප්‍රදේශයක්‌ පුරා මඟ අවහිර කරමින් ටයර් පුළුස්‌සා පිරිස උද්ඝෝෂණයේ නිරත වූ අතර ප්‍රධාන මාර්ගයේ සිය ගණනක්‌ වන වාහන ගමන් කිරීමට ද අවස්‌ථාව උදා නොවීය. මෙම උද්ඝෝෂණය ආරම්භවීමට ප්‍රධානතම හේතුව වී තිබුනේ ඊයේ පෙරවරුවේ සිදුවූ වන අලි පහරදීමකි. මෙසේ වන අලි පහරදීමට ලක්ව ඇත්තේ මෙවර හෙද විද්‍යාලයට ඇතුළුවීමට සුදුසුකම් සපුරා සිටි ලුණුගම්වෙහෙර, වැලිගත්ත, කුඩා ගම්මාන දහය ප්‍රදේශයේ නිවසක පදිංචිව සිටි විසිඑක්‌ හැවිරිදි තරුණියකට හා ඇයගේ පියාටය. වල් අලියකු පහරදීමෙන් එම තරුණිය එම ස්‌ථානයේදීම මියගොස්‌ තිබේ. පියා බරපතළ තුවාල සහිතව හම්බන්තොට මහ රෝහලට ඇතුළත් තර ඇත. මෙම සිද්ධිය ඊයේ (22) පෙරවරු 6.00 ට පමණ සිදුවී ඇත. වල් අලියකු පහරදීමට ලක්‌ව මෙසේ මියගොස්‌ ඇත්තේ එම්. ජී. ගීතිකා මිහිරාණී නමැති විසිඑක්‌ හැවිරිදි තරුණියයි. ඇයගේ පියා වන හැට දෙහැවිරිදි එම්. ජී. සෝමසිරි මහතා බරපතළ තුවාල ලබා සිටී.", "URL": "https://lankatruth.com/si/?p=1506", "Category": "පුවත්", "Parent URL": null}