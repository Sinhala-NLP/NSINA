{"Source": "Lankatruth", "Timestamp": "December 3, 2018", "Headline": "තිලංග සුමතිපාලගේ නාමයෝජනා පත්‍රය ඉවත්කරන්නැයි ගොනුකළ පෙත්සම කල්යයි", "News Content": "ශ්‍රී ලංකා ක්‍රිකට් ආයතනයේ නිලවරණය සඳහා එහි හිටපු සභාපති තිලංග සුමතිපාල මහතා විසින් ඉදිරිපත් කර ඇති නාමයෝජනා පත්‍රය ප්‍රතික්ෂේප කරන ලෙස ඉල්ලා ක්‍රිකට් ආයතනයේ හිටපු ලේකම් නිශාන්ත රණතුංග මහතා විසින් ඉදිරිපත්කර ඇති අභියාචන පෙත්සම සළකාබැලීම ලබන ජනවාරි මස 22 දක්වා කල් තැබීමට අභියාචනාධිකරණය අද(03) නියෝග කර තිබේ. අදාල පෙත්සම අභියාචනාධිකරණ සභාපති විනිසුරු ප්‍රීති පද්මන් සූරසේන හා අර්ජුන ඔබේසේකර යන විනිසුරු මඬුල්ල හමුවේ කැඳවා තිබූ අතර නිශාන්ත රණතුංග මහතා සිය පෙත්සමින් පෙන්වා දෙන්නේ ශ්‍රී ලංකා ක්‍රිකට් ආයතනයේ හිටපු සභාපතිවරයා ලෙස කටයුතු කළ තිලංග සුමතිපාල මහතාට එම ධුරය සඳහා නාමයෝජනා බාරදීම සඳහා සුදුසුකම් නොමැති බවයි. ඒ අනුව ඔහු විසින් ඉදිරිපත් කර ඇති නාමයෝජනා පත්‍රය ක්‍රිකට් නිලවරණ කමිටුව විසින් භාරගෙන තිබීම නීති විරෝධී කටයුත්තක් බව පෙත්සම්කාර ක්‍රිකට් ආයතනයේ හිටපු ලේකම් නිෂාන්ත රණතුංග මහතා පෙන්වා දෙයි.", "URL": "https://lankatruth.com/si/?p=64652", "Category": "පුවත්", "Parent URL": null}