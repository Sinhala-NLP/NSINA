{"Source": "Lankatruth", "Timestamp": "February 28, 2019", "Headline": "කෙරවලපිටිය ටෙන්ඩරය විමර්ශන කමිටුවේ පාඨලී සිටීම ස්වාධීන නැහැ – සාගලත් එපා", "News Content": "ඉදිකිරීමට යෝජිත කෙරවලපිටිය ස්වභාවික විදුලි බලාගාර ටෙන්ඩරය පිළිබඳ සොයා බැලීමට පත්කළ ජනාධිපති කොමිසමේ සාමාජිකයෙකු ලෙස නම්කර ඇති අමාත්‍ය පාඨලී චම්පික රණවක මහතා එම කොමිසමේ සාමාජිකත්වයෙන් ඉවත් කරන ලෙස ඉල්ලා පාරිභෝගික අයිතීන් සුරැකීමේ ජාතික ව්‍යාපාරය ජනාධිපති මෛත්‍රිපාල සිරිසේන මහතාගෙන් ඉල්ලා ඇත. එම ව්‍යාපාරය පෙන්වා දෙන්නේ පාඨලී චම්පික රණවක මහතා අදාල කොමිසමේ සාමාජිකත්වය දැරීම මගින් එහි ස්වාධීනත්වය බාධා එල්ලවන බවයි. අදාල ඉදිකිරීම් සම්බන්ධව ටෙන්ඩරය ලබාදී ඇති ලක්දනවි සමාගමට අනුබද්ධ ආයතනයක් වන LTL සමාගම විසින් අමාත්‍යවරයාට අයත් පෞද්ගලික නිවස මීට මාස කිහිපයකට පෙර සම්පූර්ණයෙන්ම අලුත්වැඩියාකර ලබාදී ඇති බවත් කෙරවලපිටිය බලාගාරයේ දැනට ඉදිකර ඇති කොටසේ අමාත්‍යවරයාට භාවනා කිරීම සඳහා වෙනම කුටියක් ඉදිකර දී ඇති බවත් එම ව්‍යාපාරය පෙන්වා දෙයි. ඒ අනුව අමාත්‍යවරයා සහ ටෙන්ඩර් ලබාදී ඇති සමාගම අතර පවතින සම්බන්ධතා, ජනාධිපති කොමිසමේ ස්වාධීන විමර්ශනයකට බාධා ඇති කරන බව පාරිභෝගික අයිතීන් සුරැකීමේ ජාතික ව්‍යාපාරය පෙන්වා දෙයි. එසේම කෙරවලපිටිය ගල් අඟුරු බලාගාරය සම්බන්ධ දූෂණ චෝදනා ද අමාත්‍යවරයාට එරෙහිව එල්ලවී ඇත. ඒ අනුව අමාත්‍ය පාඨලී චම්පික රණවක මහතා අදාල ජනාධිපති කොමිසමෙන් ඉවත් කරන ලෙසත් ඒ වෙනුවට අමාත්‍ය සාගල රත්නායක හැර වෙනත් අයෙකු පත්කරන ලෙසත් පාරිභෝගික අයිතීන් සුරැකීමේ ජාතික ව්‍යාපාරය ජනාධිපතිවරයාට ලිකිතව දන්වා ඇත.", "URL": "https://lankatruth.com/si/?p=69259", "Category": "පුවත්", "Parent URL": null}