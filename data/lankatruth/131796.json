{"Source": "Lankatruth", "Timestamp": "April 10, 2022", "Headline": "ජනාධිපති හා ස්වාධීන වූ මන්ත්‍රී නියෝජිතයන් අතර හදිසි හමුවක්", "News Content": "ආණ්ඩු පක්ෂයෙන් ස්වාධීන වූ හිටපු ඇමතිවරු නියෝජනය කරන පක්ෂ 11ට සහ පොහොට්ටු පක්ෂයේ සිට ස්වාධීන වූ මන්ත්‍රීවරු 10ට අදාලව එහි නියෝජිත පිරිසකට ජනාධිපතිවරයා විසින් සාකච්ඡාවක් ලබා දී ඇතැයි වාර්තා වේ. අද (10) පැවති මාධ්‍ය හමුවකදී ශ්‍රී ලංකා නිදහස් පක්ෂ සභාපති, හිටපු ජනාධිපති මෛත්‍රීපාල සිරිසේන මේ සම්බන්ධයෙන් අදහස් දක්වමින් සඳහන් කර සිටියේ අද රාත්‍රී 07ට මෙම සාකච්ඡාව සිදු කරන බවත් ඒ සඳහා අදාල නියෝජිතයින් සහභාගී වන බවත්ය. අන්තර්කාලීන ආණ්ඩුවක් පිහිටුවීම ගැනත් 19වන සංශෝධනය යළි බලාත්මක කරන ආකාරය ගැනත් ජාතික විධායක සභාව පිහිටුවීම ගැනත් සාකච්ඡා කරන බවද ඔහු එහිදී අවධාරණය කළේය.", "URL": "https://lankatruth.com/si/?p=131796", "Category": "පුවත්", "Parent URL": null}