{"Source": "Lankatruth", "Timestamp": "August 13, 2022", "Headline": "දේශබන්දුගේ දුරකථන ඇමතුමක් ගැන තව දුරටත් පරීක්ෂණ", "News Content": "ජනාධිපති මන්දිරයෙන් සොයාගත් මුදල්වලට අදාළ සිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කොටුව පොලිස් ස්ථානාධිපතිවරයාට දුරකථන ඇමතුමක් ලබා දී ඇති බවට දුරකථන විශ්ලේෂණ මගින් අනාවරණය වී ඇතැයිද ඒ පිළිබඳව තවදුරටත් පරීක්ෂණ පවත්වන්නේ යැයිද පොලිස් විශේෂ විමර්ශන ඒකකයේ අධ්‍යක්ෂ ජ්‍යෙෂ්ඨ පොලිස් අධිකාරී ඩී.එස් වික්‍රමසිංහ ඊයේ (12) අධිකරණය හමුවේ දැනුම් දී ඇත. මෙම කරුණු ඉදිරිපත් කර ඇත්තේ, අරගලකරුවන් ජනාධිපති මන්දිරයෙන් සොයාගෙන කොටුව පොලිසිය වෙත භාර දුන් රුපියල් එක්කෝටි හැත්තෑ ලක්ෂයකට අධික මුදල් අධිකරණයට ඉදිරිපත් කිරීමට ප්‍රමාද වීම පිළිබඳව සිදුකරන ලද විමර්ශනයන් සම්බන්ධයෙන් වූ වාර්තාව පොලිස් විශේෂ විමර්ශන ඒකකය ඊයේ කොටුව මහේස්ත්‍රාත් තිළිණ ගමගේ හමුවේ ඉදිරිපත් කළ අවස්ථාවේ දී ය. මෙම සිද්ධියට අදාළව අධිකරණයෙන් ලබාගත් නියෝගයක් මත දුරකථන ඇමතුම් විස්තර වාර්තා ලබාගෙන විමර්ශන සිදුකළ බවත් එහිදී මෙම කරුණු හෙළි වූ බවත් ජ්‍යෙෂ්ඨ පොලිස් අධිකාරී ඩී.එස් වික්‍රමසිංහ අධිකරණයට දැනුම් දී ඇත. මේ සිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් පොලීසියට ප්‍රකාශයක් ලබාදී ඇති අතර එම ප්‍රකාශය මගින් තමා කොටුව පොලිසියේ ස්ථානාධිපතිවරයාට දුරකතනයෙන් කතා කළ බවට පිළිගෙන ඇති බවත් එහෙත් අදාල මුදල් සම්බන්ධයෙන් ගත යුතු පියවර පිළිබඳව කොටුව ස්ථානාධිපතිවරයාට උපදෙස් දීමක් සිදු නොකළ බවත් සඳහන් කර ඇතැයි පොලිස් විශේෂ විමර්ශන ඒකකය අධිකරණයට ප්‍රකාශ කර තිබේ. මෙම සිද්ධිය සම්බන්ධයෙන් තවදුරටත් විමර්ශන කටයුතු සිදු කරන අතර එහි ප්‍රගතිය වාර්තා කිරීම සඳහා ඉදිරි දිනයක් ලබා දෙන ලෙස පොලීසිය අධිකරණයෙන් ඉල්ලා ඇත. ඉදිරිපත් වී ඇති කරුණු සැලකිල්ලට ගත් මහෙස්ත්‍රාත්වරයා සිද්ධිය සම්බන්ධයෙන් විමර්ශන සිදුකර ලබන 26 වැනිදාට අධිකරණයට දැනුම් දෙන ලෙසට නියෝග කරමින් නඩුව එදින දක්වා කල් තබා ඇත.", "URL": "https://lankatruth.com/si/?p=138063", "Category": "පුවත්", "Parent URL": null}