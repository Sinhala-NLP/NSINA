{"Source": "Lankatruth", "Timestamp": "February 26, 2019", "Headline": "විධායක ක්‍රමය අහෝසි කිරීම පිළිබඳව මෛත්‍රී, රනිල්, මහින්ද දැන් ඉන්නේ එකම ස්ථාවරයක", "News Content": "මේ වනවිට විධායක ජනාධිපති ධුරය අහෝසි කිරීම සම්බන්ධයෙන් ජනාධිපති මෛත්‍රීපාල සිරිසේන මහතාත්, අග්‍රාමාත්‍ය රනිල් වික්‍රමසිංහ මහතාත්, විපක්ෂ නායක මහින්ද රාජපක්ෂ මහතාත් එකම තීරණයකට පැමිණ ඇති බව විදුලි බල අමාත්‍ය රවී කරුණානායක මහතා සඳහන් කරයි. ඒ මහතා මෙම අදහස් පළකළේ‍, පසුගියදා මහනුවර ශ්‍රී දළදා මාළිගාව වන්දනාමාන කිරීම සහ මහානායක ස්වාමීන්වහන්සේලා බැහැදැකීමෙන් අනතුරුව මාධ්‍ය විසින් නැගූ ප්‍රශ්නවලට පිළිතුරු සපයමිනි. “විධායක ක්‍රමය වෙනස් කිරීම පිළිබද කතිකාව ඇතිකළේ මාස ගණනකට පෙර. මෙම විධායක ක්‍රමය මුලින්ම ගෙනඒමට පුරෝගාමීන් වූයේ, ලලිත් ඇතුලත්මුදලි, ගාමිණී දිසානායක, ජේ.ආර්. ජයවර්ධන යන අයයි. මේ අය මේ ක්‍රමය හොදයි කියලා නීතිගත කළා. නමුත් වැඩිකල් යන්න කලින් මේකේ නොගැලපෙන බව තේරුණා. ජනාධිපතිතුමා, අගමැතිතුමා මේ මැතිවරණයට ඉදිරිපත් වුණේ මේ විධායක ක්‍රමය අහෝසි කරන පොරොන්දුව පිට. ඇත්තටම මට සතුටුයි, අපේ ජනාධිපතිතුමත්, අගමැතිතුමත්, හිටපු ජනාධිපති මහින්ද රාජපක්ෂ මැතිතුමත් මේ විධායකය වෙනස් කිරීම පිළිබදව අද එකම ස්ථාවරයකට පැමිණ තිබීම පිළිබදව. දැන් අපි මේ ක්‍රමය වෙනස් කළ යුතුයි. මට පේන්නේ ප්‍රජාතන්ත්‍රවාදය ස්ථාපිත කරන්න හොදම මාර්ගය තමයි මේ විධායක ක්‍රමය අහෝසි කිරීම. මෙ සම්බන්ධව අදහස් දක්වන මහානායක ස්වාමීන්වහන්සේලා දෙනමත් පවසන්නේ, රටට ගැලපෙන ආකාරයට යම් වෙනසක් සිදුවෙනවානම් එය වියයුතුයි කියලා” යැයි විදුලිබල,බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා සඳහන් කරයි.", "URL": "https://lankatruth.com/si/?p=69137", "Category": "පුවත්", "Parent URL": null}