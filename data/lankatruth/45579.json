{"Source": "Lankatruth", "Timestamp": "December 25, 2017", "Headline": "පරිසරයට ආදරය කරන සියලුම දෙනාගේ සහයෝගය අවශ්‍යයි…", "News Content": "ලංකාවේ දේශපාලන සංස්කෘතිය වෙනස් කිරීම සඳහා බණ්ඩාරවෙල මහ නගර සභාවට හා ප්‍රාදේශය සභාවලට ඉදිරිපත් කර සිටින ස්වාධීන කණ්ඩායම් දෙක සඳහා සමස්ත ජනතාවගේම සහයෝගය අවශ්‍ය බව උමාඔය බහු විනාශකාරී ව්‍යාපෘතියට එරෙහි ජනතා එකමුතුව සඳහන් කරයි. උමාඔය ව්‍යාපෘතිය නිසා කුමන හෝ බලෑමක් එල්ලවී තිබෙන පවුල් ප්‍රමාණය විසිදහස ඉක්මවා ගොස් තිබෙන බවත් විනාශයට පත් වගා භූමි ප්‍රමාණය අක්කර දසදහස ඉක්මවා ගොස් තිබෙන බවත් එම සංවිධානයේ කැඳවුම්කරු ඌව පළාත් සභා මන්ත්‍රී සමන්ත විද්‍යාරත්න මහතා සඳහන් කරයි. ස්වාධීන කණ්ඩායම් දෙකේ ජයග්‍රහණය සඳහා පරිසරයට අහිතකර ආකාරයේ කිසිදු ප්‍රචාරක කටයුත්තක් සිදු නොකරණ බවද පවසා සිටියේය. මීට අමතරව ජයග්‍රහණය ලැබූ පසු මුලින්ම උමාඔය ව්‍යාපෘතිය නිසා ජල ගැටලුවලට මුහුණදී සිටින ජනතාවගේ ජල ගැටලුවලට විසඳුම් ලබාදෙන බවත් මීට අමතරව නිවාසවලින් ඉවත් කළ ජනතාව වෙනුවෙන් සාධාරණයක් ඉටුකරන බවද සඳහන් කළේය. මැතිවරණයට ඉදිරිපත්වී සිටින ස්වාධීන කණ්ඩායම් දෙක කිසිදු දේශපාලන පක්ෂයකට සම්බන්ධ වී කටයුතු නොකරන බවත් ඔවුන් පරිසර සංවිධානයක් ලෙස කටයුතු කරන බවද පවසා සිටියේය. එහෙත් ජනතා විමුක්ති පෙරමුණ මෙම කණ්ඩායම් දෙකේ ජයග්‍රහණය වෙනුවෙන් සහයෝගය දක්වන බවත් සෑමවිටම ජනතාව වෙනුවෙන් කැපකිරීම් කරන එම පක්ෂය බණ්ඩාරවෙල මහ නගර සභාවට හා ප්‍රාදේශීය සභාවට නියෝජිතයන් ඉදිරිපත් නොකර මොවුන්ට සහයෝගය දැක්වීමත් විශාල කැපකිරීමක් බවද හෙතෙම සඳහන් කළේය. ස්වාධීණ කණ්ඩායම් දෙකේ ප්‍රතිපත්ති හා වැඩ කොටස් කුඩා පොතක් වශයෙන් සකස් කර ජනතාවට ලබාදෙන බවත් මීට අමතරව ඉදිරි මැතිවරණවලදී මෙම ක්‍රමය රට පුරා ව්‍යාප්ත කරන බවත් සමන්ත විද්‍යාරත්න මහතා පවසා සිටියේය. පරිසර කණ්ඩායම් සිදුකරන මෙම ක්‍රියාව සඳහා පරිසරයට ආදරය කරන සියලුම දෙනාගේ සහයෝගය අවශ්‍ය බවද කියා සිටියේය.", "URL": "https://lankatruth.com/si/?p=45579", "Category": "පුවත්", "Parent URL": null}