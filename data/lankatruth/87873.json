{"Source": "Lankatruth", "Timestamp": "December 23, 2019", "Headline": "පාර්ලිමේන්තු මන්ත්‍රී පාඨලී චම්පික සම්බන්ධ රිය අනතුරු සිද්ධියට පොලිස්පතිගෙන් ප්‍රකාශයක්", "News Content": "පාර්ලිමේන්තු මන්ත්‍රී පාඨලී චම්පික රණවක මහතා විසින් සිදුකළ බව පැවසෙන රිය අනතුරු සිද්ධිය සම්බන්ධව, රක්ෂිත බන්ධනාගාර ගතකර සිටින පොලිස්පති පූජිත් ජයසුන්දර මහතාගෙන් ප්‍රකාශයක් ලබාගැනීමට කොළඹ මහේස්ත්‍රාත් අධිකරණය විසින් කොළඹ අපරාධ කොට්ඨාසයට අවසර ලබාදී තිබේ. ඒ අනුව ලබන 26 වැනිදා සහ 30 වැනිදා අතර කාලය තුළ බන්ධනාගාරය තුළදී මෙම ප්‍රකාශ ලබාගැනීමට සුදුසු පහසුකම් සලසා දෙන ලෙස කොළඹ අතිරේක මහේස්ත්‍රාත් ලෝචනී අබේවික්‍රම මහත්මිය විසින් බන්ධනාගාර අධිකාරීවරයා වෙත නියෝග කර තිබේ. රිය අනතුරු සිද්ධිය සම්බන්ධ විමර්ශනවලදී පොලිස්පති පූජිත ජයසුන්දර මහතාගේ නම ද අනාවරණය වී ඇති බවත් ලබන 26 – 30 අතර කාලය තුළ ඒ මහතාගෙන් ප්‍රකාශයක් ලබාගැනීමට අවසර ලබාදෙන ලෙසත් කොළඹ අපරාධ කොට්ඨාසය සිදුකළ ඉල්ලීමක් පිළිගනිමින් මහේස්ත්‍රාත්වරිය මෙම නියෝගය ලබාදී ඇත.", "URL": "https://lankatruth.com/si/?p=87873", "Category": "පුවත්", "Parent URL": null}