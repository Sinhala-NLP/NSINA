{"Source": "Lankatruth", "Timestamp": "September 7, 2020", "Headline": "ස්වාධීන කොමිෂන් සභා කන්නද? – අධිකරණ ඇමති ප්‍රශ්නකරයි", "News Content": "ස්වාධීන කොමිෂන් සභා කන්නදැයි වත්මන් ආණ්ඩුවේ අධිකරණ ඇමති අලි සබ්‍රි මහතා කළුතර වෙට්ටමකඩ ප්‍රදේශයේ ඊයේ (06) පස්වරුවේ පැවති වැඩසටහනකට එක්වෙමින් ප්‍රශ්න කර තිබේ. “අපි මේ ඇවිල්ලා ඉන්නේ වැඩ කරන්න මිසක් සංශෝධන කර කර අලුතින් පොත් ලියන්න නෙවෙයි. දහනම වැනි සංශෝධනය උස්සගෙන ආවා දැන් ඒක ඉවත් කරනවා. ඇයි ඉවත් කරන්නේ? වැඩ කරන ජනාධිපතිතුමාට වැඩ කරන්න පුළුවන් පරිසරයක් නිර්මාණය කරලා දෙන්න. පොලිස් කොමිසමට බලය දුන්නා දහනව වැනි සංශෝධනයෙන් අලුත් කොමිසම් ගෙනාවා. මොනවාද ඒකෙන් බලාපොරොත්තු වුණේ. අපරාධ අඩුවෙන්න ඕනේ එහෙම නේද? අපරාධ අඩු වුණාද ? වැඩි වුණාද ? 2015දී කුඩු පරික්ෂා කිරීම සඳහා ආවා 6700ක්, 2016 දී 7900 ක් වුණා. 2018 දී 11,000ක් වුණා, 2018 වසරේදී 12,000 ක් වුණා, ගිය අවුරුද්දේ 16,000ක් වුණා. මේ වසරේ මේ වෙද්දි 14,000ක් වෙලා එහෙනම් කොමිසන් තියලා වැඩක් තියෙනවද? කොමිසන් ද ඕනේ අපරාධ නතර කරන්න ද ඕනේ? ඒ හින්ද තමයි අපි කල්පනා කරලා තියෙන්නේ කොමිෂන් ඇති රිපෝට් හදලා හදලා යවලා වැඩක් නැහැ. මේ කොමිෂන් කන්නද?” 69 ලක්ෂයක් මිනිස්සු ඡන්දය ලබා දී තිබියදීත් පොලිස්පතිවරයා වෙනස්කරගැනීමට නොහැකි වී තිබීමෙන්ම මෙම කොමිසන් ඵල රහිත බව සනාත වන්නේයැයිද එහිදී අධිකරණ අමාත්‍යවරයා සඳහන් කරයි. පළමු කාරණය මේ වනවිට අනිවාර්ය නිවාඩු යාවා සිටින පොලිස්පතිවරයාගේ ධුර කාලය අවසන්ව ඇති අතර ඔහුව විශ්‍රාම යවා නව පොලිස්පතිවරයෙකු පත් කර ගත හැකිය. දෙවැනි කාරණය වන්නේ 19වන ආණ්ඩුක්‍රම ව්‍යවස්ථාවට පෙර පැවති ආකාරයටම 19වන සංශෝධනයෙන් පසුවද පොලිස්පතිවරයා ඉවත් කිරීමට පාර්ලිමේන්තුවේ යෝජනා සම්මතයකින් හැකියාව තිබේ. මූලාශ්‍ර newsfirst", "URL": "https://lankatruth.com/si/?p=96222", "Category": "පුවත්", "Parent URL": null}