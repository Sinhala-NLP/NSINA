{"Source": "Lankatruth", "Timestamp": "December 19, 2022", "Headline": "වායුගෝලයේ අවදානම යළි මතුවෙයි – කොළඹට විශේෂයි", "News Content": "ජාතික ගොඩනැගිලි පර්යේෂණ සංවිධානය විසින් ප්‍රකාශයට පත් කරන ලද දත්තවලට අනුව කොළඹ සහ ගම්පහ දිස්ත්‍රික්කවල වාතයේ ගුණාත්මක භාවය අද (19) යළිත් පහත වැටී තිබේ. ඒ අනුව අද වනවිට කොළඹ සහ ගම්පහ වායු තත්ව දර්ශකය (AQI) 150 ඉක්මවා ඇත. මෙම ප්‍රදේශවල පදිංචිකරුවන්ට සෞඛ්‍ය බලපෑම් ඇතිවිය හැකි අතර ළමුන්ට සහ වැඩිහිටියන්ට දරුණු සෞඛ්‍ය බලපෑම් ඇතිවිය හැකි බවද ජාතික ගොඩනැගිලි පර්යේෂණ සංවිධානය අවධාරණය කරයි. කෙසේ වෙතත් සති අන්තයේ අඩු මට්ටමක පැවති යාපනය, පුත්තලම, බදුල්ල සහ පොළොන්නරුව දිස්ත්‍රික්කවල වාතයේ ගුණාත්මක බව අද වනවිට වර්ධනය වී ඇති බවද ජාතික ගොඩනැගිලි පර්යේෂණ සංවිධානය පවසයි. ඉන්දියාවේ සිට හමන සුළං සමඟ ගමන් කරන දූෂිත වාතය හේතුවෙන් ශ්‍රී ලංකාවේ වාතයේ ගුණාත්මක භාවය පහත වැටී ඇති බව තහවුරු කරගෙන ඇති අතර පසුගිය දින කිහිපය තුළ මෙරට වැසි සමඟ පැවති කාලගුණ රටාව හේතුවෙන් විශේෂයෙන් වාතයේ ගුණාත්මක භාවය අවම වී තිබිණි.", "URL": "https://lankatruth.com/si/?p=142992", "Category": "පරිසර", "Parent URL": null}