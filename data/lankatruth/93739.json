{"Source": "Lankatruth", "Timestamp": "June 1, 2020", "Headline": "විද්‍යාපීඨවල පීඨාධිපති තනතුරු සම්පූර්ණ නොකිරීමට අධ්‍යාපන ඇමති වගකිවයුතුයි", "News Content": "අධ්‍යාපන විද්‍යාපීඨ 18ක් හා ගුරු විද්‍යාල 07ක් සඳහා පීඨාධිපතිවරුන් උප පීඨාධිපතිවරුන් හා විදුහල්පතිවරුන් පත්කිරීම සදහා 2019 වර්ෂය අග භාගයේ රාජ්‍ය සේවා කොමිෂන් සභාවේ අධ්‍යාපන සේවා කමිටුවේ නියමය පරිදි අයදුම්පත් කැඳවා තෝරා ගන්නා ලද නිලධාරීන්ට පත්විම් පිරිනැමීමට අධ්‍යාපන ලේකම්වරයා මෙතෙක් කටයුතු නොකිරීම සම්බන්ධව ලංකා ගුරු සේවා සංගමය දැඩි විරෝධය පළ කර සිටී. පටු දේශපාලන වාසි පසෙකලා පද්ධතියේ වටිනාකම් ආරක්ෂා කරගනිමින් මෙම පත්වීම් පිරිනැමීමට වහා කටයුතු කරන ලෙස එම සංගමය බලකර සිටී. රාජ්‍ය සේවා කොමිෂන් සභාවේ අධ්‍යාපන සේවා කමිටුව ගුරු අධ්‍යාපනඥ සේවයේ 1 ශ්‍රේණියේ නිලධාරීන්ගෙන් 2019.09.02 දිනට කැඳවනු ලැබූ මෙම තනතුරු සඳහා වන අයදුම්පත්, අධ්‍යාපන අමාත්‍යාංශය 2020 ජනවාරි මස සම්මුඛ පරීක්ෂණ පවත්වා තෝරාගනු ලැබූවන්ට පත්වීම් පිරිනැමීම සඳහා රාජ්‍ය සේවා කොමිෂන් සභාව අවස්ථා කීපයකදී අධ්‍යාපන ලේකම් වෙත දන්වා ඇති නමුත් එම පත්වීම් ලබාදීමට කටයුතු නොකිරීම බරපතළ ගැටලුවක් බවද එම සංගමය සඳහන් කර ඇත. මේ පිළිබඳව ලංකා ගුරු සේවා සංගමයේ ලේකම් මහින්ද ජයසිංහ මහතාගේ අත්සනින් අධ්‍යාපන අමාත්‍ය ඩලස් අලහප්පෙරුම මහතා වෙත ලිපියක් යොමු කර තිබේ. දශක කීපයක් මෙරට ගුරු අධ්‍යාපනයේ ඉහළ කාර්යභාරයක් ඉටු කළ මෙම ගුරු විද්‍යාල හා අධ්‍යාපන විද්‍යා පීඨවලට ගුරු අධ්‍යාපනඥ සේවය තුළින් විධිමත් පත්වීම් සිදු නොකොට විවිධ දේශපාලන හිතවතුන්ට වැඩ බැලීමේ පදනමින් පත්වීම් සිදු කිරීම තුලින් පරිපාලන ගැටලූ රැසක් නිර්මාණය වී ඇති බවද ඒ අතර සුදුසුකම් සහිත බොහෝ නිලධාරීන් පීඩාවට හා කළකිරීමට පත්වීමේ ප‍්‍රතිඵලයක් ලෙස ගුරු අධ්‍යාපන ක්ෂේත‍්‍රයේ සැලකියයුතු පිරිහීමකට ලක්වීම පිළිබඳව අවස්ථා ගණනාවක් තම සංගමය පෙන්වාදීමට කටයුතු කර තිබෙන බවද එම සංගමය පවසා සිටී. එහෙයින් රාජ්‍ය සේවා කොමිෂන් සභාව නැවතත් මෙම පත්වීම් ජුනි 01 වැනි දින ලබා දෙන ලෙස අධ්‍යාපන ලේකම්වරයා වෙත දන්වා ඇති නමුත් ඔහු විසින් ඒ සඳහා කිසිදු පියවරක් මෙතෙක් ගෙන නොතිබීමත් සම්බන්ධව මෙහිදී විෂය භාර අමාත්‍යවරයා ලෙස ඇමතිවරයා සෘජුවම වගකිව යුතු බව අවධාරණය කරන අතර අදාළ දින මෙම පත්වීම් ලබාදීම සඳහා කටයුතු කරන ලෙස ලංකා ගුරු සේවා සංගමය මෙම ලිපිය මගින් කියා සිටී.", "URL": "https://lankatruth.com/si/?p=93739", "Category": "පුවත්", "Parent URL": null}