{"Source": "Lankatruth", "Timestamp": "July 13, 2017", "Headline": "පොල් නැවට ආපසු යන්න වෙයි – ශාක නිරෝධායන ආයතනය සෘජු තීරණයක", "News Content": "මෙරට නීතී රීති උල්ලංඝණය කරමින් පොල් ආනයනය කිරීම සඳහා කැබිනට් මණ්ලය ගෙන තිබූ තීරණයකට අනුව කොළඹ වරායට පොල් නැවක් පැමිණ ඇති බවට පසුගියදා සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අනාවරණය කර සිටියේ ය. ඒ මහතා එහිදී සඳහන් කර සිටියේ ශාක නිරෝධායන පනත අනුව මෙරටට පොල් ආනයනය කළ නොහැකි බවත් එසේ ආනයනය කරයිනම් එය නීතිවිරෝධී බවත් ය. කෙසේ නමුත් බීජ පොල් ලෙස හෝ පරීක්ෂණ කටයුතු සඳහා පොල් ගෙඩි කිහිපයක් පමණක් ගෙන ඒමට හැකියාව ඇතත් එයද ශාක නිරෝධායන ආයතනයේ පූර්ණ අධීක්ෂණය සහ අවසරය සහිතව කළ යුතු බවත් නාමල් කරුණාරත්න මහතා අනාවරණය කරයි. එහෙත් උක්ත පොල් නැව ගෙන්වා ඇත්තේ මෙරට පරිභෝජනය සඳහා ඉන් ප්‍රමාණයක් මුදා හැර අනෙක් පොල්වලින් අතුරු නිශ්පාදන සිදුකර නැවත අපනයනය කිරීම සඳහාය. ශාක නිරෝධායන ආයතනයේ අවසරය නොමැතිව මෙම පොල් තොගය මෙරටට ගොඩබෑමට නොහැකි බැවින් ඒ සඳහා අවසර ලබාගැනීමට එම ආයතනයට දැඩි දේශපාලන බලපෑම් එල්ලවෙමින් පැවැති බවද නාමල් කරුණාරත්න මහතා අවධාරණය කළේ ය. කෙසේවෙතත් නාමල් කරුණාරත්න මහතාගේ හෙළිදරව්ව මත රටේ පොල් කර්මාන්තකරුවා තුළ ඇතිව තිබෙන කැලඹීමද පදනම්කරගෙන එම පොල් නැව මෙරටට ගොඩබෑමට අවසර නොදීසිටීමේ සෘජු තීරණයකට ශාක නිරෝධායන ආයතනය එළඹ ඇති බව වාර්තා වේ. ශාක සහ ශාක ආශ්‍රිත කොටස් ආනයනයකිරීමේදී විවිධ දිලීර, වෛරස් සහ විසබීජවර්ග රටතුළට පැමිණිය හැකි බවත් පොල් ආනයනයේදීද එසේ සිදුවන බවත් එය මෙරට පොල් කර්මාන්තයට දැඩිව බලපාන බවත් නාමල් කරුණාරත්න මහතා අවධාරණය කරයි. ලෝකයේ පොල් ගෙඩියක් තුළ වැඩිම කිරි ප්‍රතිශතයක් අඩංගු ශ්‍රී ලංකාවේ පොල්වල බවත් ලංකාවේ පොල්වලට ලෝකයේ වැඩි ඉල්ලුමක් ඇති බවත් පෙලන්වාදෙන නාමල් කරුණාරත්න මහතා අවධාරණය කරන්නේ මෙරට පොල් කර්මාන්තය දියුණු කිරීම සඳහා ආණ්ඩුව මීට වඩා කටයුතු කළ යුතු බවයි.", "URL": "https://lankatruth.com/si/?p=37429", "Category": "පුවත්", "Parent URL": null}