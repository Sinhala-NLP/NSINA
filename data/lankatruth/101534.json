{"Source": "Lankatruth", "Timestamp": "November 26, 2020", "Headline": "මිනිස්සු බඩගින්නට පාරට බහිනකොට නීතිවලින් නවත්තන්න බෑ…", "News Content": "කොරෝනා තත්වය හමුවේ ජනතාවට එල්ල වී තිබෙන පීඩාවන්වලට ආණ්ඩුව විසඳුම් ලබා නොදෙන්නේ නම් බඩගින්න නිසා මිනිසුන් උද්ඝෝෂණවලට පෙළඹීම නීතිවලින් හා අධිකරණයෙන් වැළැක්විය නොහැකි බව ජාතික විද්වත් සංවිධානයේ මාධ්‍ය ප්‍රකාශක නීතිඥ හර්ෂණ නානායක්කාර මහතා අවධාරණය කළේය. ඒ මහතා මෙම අදහස් දැක්වූයේ අද (26) කොළඹදී පැවති ජාතික විද්වත් සංවිධානයේ මාධ්‍ය හමුවකදීය. මෙම අවස්ථාවට ජාතික විද්වත් සංවිධානයේ ලේකම්, සෞඛ්‍ය අමාත්‍යංශයේ හිටපු ප්‍රධාන වසංගත රෝග පිළිබඳ විද්‍යාඥ, විශේෂඥ වෛද්‍ය නිහාල් අබේසිංහ, රාගම වෛද්‍ය පීඨයේ මහාචාර්ය, විශේෂඥ වෛද්‍ය ක්‍රිෂාන්ත අබේසේන සහ නීතිඥ උපුල් කුමරප්පෙරුම යන මහත්වරුද අදහස් දැක්වීය. එහිදී වැඩිදුරටත් අදහස් දැක්වූ නීතිඥ හර්ෂණ නානායක්කාර මහතා එළවලු ගොවීන්ගේ අස්වනු මිල පහත බැසීම නිසා සියදිවි නසාගැනීමේ තත්වයක් උදා වී තිබියදී පාරිභෝගිකයන්ට දරාගත නොහැකි තරමට මිල ඉහළ යාමෙන් සියදිවි නසාගැනීමේ තත්වයකට පත්වී ඇති බව හෙළිකළේය. මෙසේ තිබියදී කොරෝනා වසංගත තත්වය තුළහෝ ආණ්ඩුව මැදිහත් වී ගසාකන අතරමැදියන් පාලනය කර ජනතාවට සාධාරණ මිලකට අත්‍යවශ්‍ය භාණ්ඩ ලබා දීමට ආණ්ඩුව මැදිහත් නොවීම පිළිබඳ දැඩි විවේචනයක් එල්ල කළේය.", "URL": "https://lankatruth.com/si/?p=101534", "Category": "පුවත්", "Parent URL": null}