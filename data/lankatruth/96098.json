{"Source": "Lankatruth", "Timestamp": "September 4, 2020", "Headline": "තෙල් නැවේ ගින්න මැඩපැවැත්වීමට නාවික හමුදා දැඩි ප්‍රයත්නයක…", "News Content": "පැනමා රාජ්‍යයට අයත් නිව් ඩයමන්ඩ් නැමති බොර තෙල් නෞකාවේ හටගෙන ඇති ගින්න මැඩපවැත්වීමේ සත්කාරක රට ලෙස මේ වනවිට ශ්‍රී ලංකා නාවික හමුදාව, ශ්‍රී ලංකා ගුවන් හමුදාව, ශ්‍රී ලංකා වරාය අධිකාරිය දැඩි වෙහෙසකර කර්තව්‍යයක නිරතව සිටින බවත් ඒ සඳහා ඉන්දියානු නාවික හමුදාව හා ඉන්දීය වෙරළ ආරක්ෂක බලකායද එක්ව ඒකාබද්ධ මෙහෙයුමක් ආරම්භකර ඇති බවත් නාවික හමුදාව සඳහන් කරයි. නෞකාවේ සැළැස්ම අධ්‍යනය කර මෙම ගිනි නිවීමේ කටයුතු එම නෞකාවේම ග්‍රීක ජාතික කපිතාන්වරයාගේ උපදෙස් මත මුහුදු ගිනි නිවාරණය පිළිබඳ විශේෂඥ දැනුමක් ඇති නාවික හමුදා කණ්ඩායම් මඟින් සිදුකරනු ලබන බවද පෙන්වා දෙයි. අනතුරට ලක්වන අවස්ථාව වනවිට නෞකාව අම්පාර, සංගමන්කන්ද තුඩුවේ සිට නාවික සැතපුම් 38ක් දුරින් වූ නැගෙනහිර මුහුදේ ස්ථාන ගතව තිබූ බවත් මේ වනවිට එය ලංකාවේ මුහුදු තීරයේ සිට නාවික සැතපුම් 22කින් ස්ථාන ගතව තිබෙන බවත් නාවික හමුදාව සඳහන් කරයි. මෙම නෞකාවේ ගින්න හටගත්තේ, කුවේට් හී මිනා අල් අහමදී වරායෙන් පිටත්වී නැගෙනහිර ඉන්දියාවේ ඔඩිෂා ප්‍රාන්තයේ පැරඩිප් වරාය වෙත ගමන්කරමින් සිටින අතරතුරදි ය. ඊයේ (03) උදෑසන 7.45ට පමණ එංජින් කාමරයේ බොයිලේරුවක ඇතිවූ පිපිරීමකින් ගින්න හටගෙන තිබූ අතර එම පිපිරීමෙන් එහි කාර්ය මණ්ඩලයේ සිටි පිලිපීන ජාතික නාවිකයෙකු අතුරුදහන්වී තිබේ. ඔහු මියගොස් ඇතැයි අනුමාන කර ඇත. යම් හෙයකින් නෞකාවේ ඇතිවන පිපිරීමකින් තෙල් විසිරීමක් සිදුවුවහොත් කල්කුඩා, පාසිකුඩා හා ආරුගම්බේ ප්‍රදේශයට හානි වියහැකි බවත් තෙල් ඉහළ පැත්තට ගියොත් වාකරේ ප්‍රදේශයට හා ත්‍රීකුණාමලයේ පිජන් දූපත්වලට හානියක් විය හැකි බවත් ඊට අමතරව තෙල් පහළට පැමිණියහොත් අනිවාර්යයෙන්ම කිරින්ද ප්‍රදේශය දක්වා ම පැතිර යා හැකි බවත් සමුද්‍රිය පරිසර ආරක්ෂණ අධිකාරියේ සාමාන්‍යාධිකාරී ආචාර්ය ටර්නි ප්‍රදීප් කුමාර මහතා අවධාරණය කරයි. මෙතෙක් එවැනි දෙයක් වාර්තා නොවන නමුත් රටක් ලෙස එවැනි දෙයක් වුවහොත් මුණදීමට කළ හැකි සියලු දේ අනුගමනය කරමින් සිටින බවද ඒ මහතා පවසයි.", "URL": "https://lankatruth.com/si/?p=96098", "Category": "පුවත්", "Parent URL": null}