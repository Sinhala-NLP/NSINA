{"Source": "Lankatruth", "Timestamp": "April 5, 2021", "Headline": "මොහාන් පීරිස් ඉවත් කිරීම නීතියට පටහැනියි – අධිකරණ ඇමති", "News Content": "හිටපු අගවිනිසුරු මොහොන් පීරිස්ව හිටපු ජනාධිපති මෛත්‍රීපාල සිරිසේන විසින් එම තනතුරින් ඉවත් කර ඇත්තේ ආණ්ඩුක්‍රම ව්‍යාවස්ථාවට සහ පාර්ලිමේන්තුවේ ස්ථාවර නියෝගවලට සම්පූර්ණයෙන්ම පටහැනිව යැයි අධිකරණ ඇමැති ජනාධිපති නීතිඥ මොහොමඩ් අලි සබ්‍රි මවුලානා පවසයි. අගවිනිසුරු ඉවත් කිරීම ජනාධිපතිවරයකු හිතෙන හිතෙන විධියට කළ නොහැකි බවත් එය කළ යුත්තේ පාර්ලිමේන්තුවේ ක්‍රියාවකින් පමණක් බවත් ඇමැතිවරයා කියා සිටී. සිදුවූ එම වරද වහා නිවැරදි කළ යුතු බව කී අධිකරණ ඇමති මොහොමඩ් අලි සබ්‍රි, අගමැතිවරයා සමග සාකච්ඡාකර ඒ සම්බන්ධයෙන් පියවර ගන්නා බවද පවසයි. හිටපු ජනාධිපති මහින්ද රාජපක්ෂ විසින් 2013 වර්ෂයේ ජනවාරි 15 වැනි දා මොහාන් පීරිස් අගවිනිසුරු ධූරයට පත් කරනු ලැබූ බවත් හිටපු ජනාධිපති මෛත්‍රීපාල සිරිසේන 2015 වර්ෂයේදී මොහොන් පීරිස් එම පත්වීම අවලංගු හා බලශූන්‍ය කළ බවත් ඇමැතිවරයා සඳහන් කරයි. එමෙන්ම හිටපු ජානාධිපති මෛත්‍රීපාල සිරිසේන සඳහන් කරන්නේ හිටපු අගවිනිසුරු මොහොන් පීරිස් එම ධුරයේ සිටියදීම තමන්ව මුනගැසී, තමන්ට අවශ්‍ය ඕනෑම ආකාරයක නඩු තීන්දු ලබාදීමට සූදානම් බවත් එම නිසා මොහාන් පීරිස්ව දිගටම අගවිනිසුරු ධුරයේ තබා ගන්නා ලෙසත් ඉල්ලා සිටි බවය.", "URL": "https://lankatruth.com/si/?p=114409", "Category": "පුවත්", "Parent URL": null}