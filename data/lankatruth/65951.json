{"Source": "Lankatruth", "Timestamp": "January 1, 2019", "Headline": "එමිල් රංජන් යළි රක්ෂිත බන්ධනාගාරයට", "News Content": "2012 වසරේ වැලිකඩ බන්ධනාගාරය තුළදී සිරකරුවන් 27දෙනෙකු ඝාතනය කිරීමේ සිද්ධියේ සැකකරුවකු වන හිටපු බන්ධනාගාර කොමසාරිස් එමිල් රන්ජන් ළමාහේවා ලබන 08 වනදා දක්වා තවදුරටත් රක්ෂිත බන්ධනාගාර බාරයේ තැබීමට කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද (01) නියෝග කර තිබේ. මෙම සිද්ධිය සම්බන්ධයෙන් තවදුරටත් පරීක්ෂණ සිදුකරමින් පවතින බව අපරාධ පරීක්ෂණ දෙපාර්තමේන්තුව අධිකරණයට දන්වා ඇත. මෙම පරීක්ෂණවලට අදාළ රජයේ රස පරීක්ෂකවරයාගේ වාර්තාව මෙතෙක් ලැබී නොමැති බවද පරාධ පරීක්ෂණ දෙපාර්තමේන්තුව අධිකරණයට දන්වා තිබේ. ඉදිරිපත් වූ කරුණු සලකා බැලූ මහේස්ත්‍රාත්වරයා සැකකරු ලබන 08 වනදා දක්වා රක්ෂිත බාරයේ තැබීමටත් එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන ලෙසත් නියෝග කර ඇත. මෙම සිද්ධියේ තවත් සැකකරුවෙකු ලෙස නම් කර සිටි පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියොමාල් රංගජීව මේ වනවිට අධිකරණය මගින් ඇප මත මුදා හැර තිබේ.", "URL": "https://lankatruth.com/si/?p=65951", "Category": "පුවත්", "Parent URL": null}