{"Source": "Lankatruth", "Timestamp": "December 11, 2020", "Headline": "පොල්ලෙබැද්ද වන විනාශයට එරෙහිව ආදීවාසීන් ඇතුළු ජනතාව වීදි බසිති…", "News Content": "අම්පාර දිස්ත්‍රික්කයේ මහඔය පොල්ලෙබැද්ද ගම්මානය කේන්ද්‍ර කරගනිමින් වනාන්තර අක්කර 5,426ක් මේ වෙනවිට සමාගම් ගණනාවකට වර්තමාන ආණ්ඩුව විසින් ලබා දී ඇති අතර ඉන් ජන ජීවිත පවා අඩාල වී ඇතැයි එම ජනතාව පවසති. විශේෂයෙන් එම වනාන්තර කේන්ද්‍රකරගනිමින් තම ජීවිකාව ගෙනයන ආදිවාසී ජනතාවද මින් දැඩි පීඩනයකට ලක්වී තිබේ. තම ජීවිතවලට පවා තර්ජන එල්ලවී ඇතැයී ඔවූහු පවසති. මෙම ඉඩම් මීට කලකට ඉහතදී මේ ප්‍රදේශයේ අහිංසක ගොවි ජනතාව හේන් ගොවිතැන් සඳහා භාවිතා කළ වනාන්තර ඉඩම් වන අතර ජනතාව භුක්ති විඳිමින් සිටි මෙම ඉඩම් රඹකැන්ඔය ජලාශය රක්ෂිතයට අයත් යැයි පවසමින් වන සංරක්ෂණ දෙපාර්තමේන්තුව විසින් මායින් දමා ජනතාව ඉවත් කර වන සංරක්ෂණ දෙපාර්තමේන්තුවට පවරා ගෙන තිබිණි. මේ වනවිට එම භූමිවල ඇති මහ වනය ඩෝසර් කරමින් පවතී. මෙම මහා විනාශය වලක්වා ගැනීම උදෙසා බින්තැන්න පත්තු සුරැකීමේ පෙරමුණ මේ වෙනවිටත් සුවිශාල කාර්යභාරයක් ඉටුකරමින් සිටින අතර ඔවුන් ඊයේ (10) පත්‍රිකා බෙදා හැරීමක් මහඔය දී සිදුකරන ලදී. මෙම අවස්ථාවට එම ප්‍රදේශයේ මහ සංඝරත්නය ප්‍රමුඛව බින්තැන්න පත්තු සුරැකීමේ පෙරමුණේ ප්‍රධාන අනුශාසක සමස්ත ලංකා ගොවිජන සම්මේලනයේ කාරක සභික හිටපු පාර්ලිමේන්තු මන්ත්‍රී වසන්ත පියතිස්, පොල්ලේබැද්ද ආදිවාසී නායක අප්පුහාමි, ගල්වලයාය පාසලේ විදුහල්පති බන්දුවර්ධන, පරිසරවේදී සජීව චාමිකර, ජීවයේ අයිතිය සංවිධානය වෙනුවෙන් ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න යන මහත්වරු ඇතුළු පිරිසක් එක්වී සිටියහ.", "URL": "https://lankatruth.com/si/?p=103075", "Category": "පරිසර", "Parent URL": null}