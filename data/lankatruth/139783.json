{"Source": "Lankatruth", "Timestamp": "September 26, 2022", "Headline": "ජගත් සහාය ගන්න නම් ස්ථාවර රජයක් අවශ්‍යයි – මල්වතු මහනාහිමි", "News Content": "ජාත්‍යන්තර සහාය ලබා ගැනීම සඳහා පළමුව ස්ථාවර රජයක් ස්ථාපිත කළ යුතුව ඇතැයිද ඒ සඳහා ජාත්‍යන්තරයේ විශ්වාසය තහවුරු කළ යුතුව ඇතැයිද මල්වතු පාර්ශ්වයේ මහා නායක තිබ්බටුවාවේ ශ්‍රී සිද්ධාර්ථ සුමංගල මහනාහිමියෝ පවසති. උන්වහන්සේ මේ බව ප්‍රකාශ කළේ, කෘෂිකර්ම ඇමැති මහින්ද අමරවීර ඊයේ (25) නාහිමි බැහැ දැකීමට ගිය අවස්ථාවේදීය. තවදුරටත් අදහස් දක්වමින් මහ නාහිමියෝ පැවසූවේ, “වර්තමාන රජය පවත්වා ගෙන යාමේ ගැටලු උද්ගතව පවතින ආකාරයක් අපට දක්නට ලැබෙනවා. නමුත් මේ ආණ්ඩුවට තව කෙටි කාලයක් තිබෙන බැවින් ආණ්ඩුව විසුරුවා හැරීමට කටයුතු කරන එකක් නැහැ කියායි අප හිතන්නේ. අද රටේ ජනතාවට විශාල වශයෙන් ගැටලු තියෙනවා. ආර්ථික ගැටලු රැසක් උද්ගතව පවතිනවා. ගොවි ජනතාවට තමන්ගේ වී ටික විකුණා ගන්න බැරුව අපහසුතාවට පත්වෙලා. රජයේ වී ගබඩා වසා දමා තිබෙන බව මාධ්‍ය තුළින් අප දැක්කා. මේ ප්‍රශ්න විසඳන ක්‍රම සොයා බැලිය යුතුයි. අවම වශයෙන් ගොවි ජනතාව මුහුණ පා සිටින ප්‍රශ්න කඩිනමින් විසඳීමට පියවර ගත යුතුයි. තරුණ ගැටලුවලට විශේෂයෙන් අවධානය යොමු කළ යුතුයි.” යනුවෙනි.", "URL": "https://lankatruth.com/si/?p=139783", "Category": "පුවත්", "Parent URL": null}