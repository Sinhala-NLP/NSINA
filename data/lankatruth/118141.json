{"Source": "Lankatruth", "Timestamp": "June 18, 2021", "Headline": "වරායේ ජෙනරාලුත් ෆේල් වෙයි", "News Content": "ශ්‍රීලංකා වරාය අධිකාරීයේ මේ දක්වා සභාපතිවරයා ලෙස කටයුතු කළ විශ්‍රාමික මේජර් ජෙනරාල් දයා රත්නායක මහතා එම තනතුරෙන් ඉවත් කර ඇති බව වාර්තා වේ. ඒ වෙනුවට සභාපති ලෙස පත්කර ඇත්තේ නිහාල් කැප්පෙටිපොළ මහතායි. නිහාල් කැප්පෙටිපොළ මහතා අගමැති මහින්ද රාජපක්ෂ මහතාගේ ජනාධිපති පාලන සමයේ 2013 -2014 කාලය තුළ වරාය අධිකාරියේ කළමනාකාර අධ්‍යක්ෂ ධුරය දැරූ පුද්ගලයා බව පැවසේ. එසේම ඔහු මහින්ද රාජපක්ෂ අගමැතිවරයාගේ සමීප හිතවතෙකු ලෙස ද ප්‍රකට පුද්ගලයෙකි. රාජ්‍ය අංශයේ සංස්ථා, මණ්ඩල සභාපති තනතුරු සඳහා ජනාධිපතිවරයා විසින් ප්‍රධානීන් පත්කරනු ලැබූ අතර විද්‍යාත්මක ක්‍රමවේදයක් තුළ ඒ ඒ විෂය සම්බන්ධයෙන් අවබෝධයක් ඇති ප්‍රවීනයින් තෝරා පත් කරනු ලැබූ බවට එකල පැවසිණි.  විශ්‍රාමික යුද හමුදාපතිවරයකු වන දයා රත්නායක මහතා ප්‍රකටව සිටියේ ජනාධිපති ගෝඨාභය රාජපක්ෂ මහතාගේ සමීපතමයෙකු ලෙසයි. පසුගිය කාලය පුරා වරාය ඇමති රෝහිත අබේගුණවර්ධන මහතා සහ දයා රත්නායක මහතා අතර ගැටුමක් තිබූ බවත්, අවස්ථා ගණනාවකදී මේ ගැටුම් විසඳීමට ජනාධිපතිවරයාද මැදිහත් වී ඇති බවත් වරාය වෘත්තීය සමිති ආරංචි මාර්ග පවසයි.  පසුගියදා කොළඹ වරාය ආසන්නයේදීගිනි ගැනීමට ලක්වූඑක්ස්ප්‍රස් පර්ල් නෞකාවේ ගින්න පාලනය කිරීම සම්බන්ධයෙන්ද මෙම පාර්ශවයන් අතර මතගැටුම් පැවති බවට පැවසේ. මේ වනවිට නෞකාවේ සිදුවීම සම්බන්ධයෙන් ආණ්ඩුවට බරපතළ විවේචනයක් බොහෝ පාර්ශවයන්ගෙන් එල්ල වී ඇති අතර ආණ්ඩුවේ අසාර්ථකභාවය ප්‍රකට කෙරූ නෞකාවේ සිදුවීමේ වගකීම ඔහුට පවරමින් වරාය සභාපති ධූරයෙන් විශ්‍රාමික හමුදාපතිවරයා ඉවත් කරනු ලැබුවේ දැයි බරපතළ සැකයක් පවතින බව දේශපාලන නිරීක්ෂකයෝ සැකකරති.", "URL": "https://lankatruth.com/si/?p=118141", "Category": "පුවත්", "Parent URL": null}