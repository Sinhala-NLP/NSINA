{"Source": "Lankatruth", "Timestamp": "February 18, 2021", "Headline": "කොරෝනා වයිරසයට එරෙහිව ප්‍රංශයෙන් ස්ප්‍රේ එකක් !", "News Content": "කොරෝනා වෛරසයට එරෙහිව වැක්සීනයක් සෙවීමට ප්‍රංශ විශේෂඥන් ගත් උත්සාහය අත්හැර දැමීමෙන් පසුව ඉහල යන වසංගතය පාලනය කිරීම සඳහා හවස පහෙන් පසු ඇදිරි නීතිය රට පුරා ක්‍රියාත්මක කරන ලදී. ඉන්පසුව රෝගයෙන් ඇතිවන හුස්ම හිරවීම හා වෙනත් ජීවිත අනතුරු ඇතිවිය හැකියාව පාලනය කිරීම සඳහා විටමින් D ලබා දීම සිදුකල අතර සමහරුන් විසින් පමණට වඩා එම විටමිනය පානය කිරීමෙන් වෙනත් සෞඛ්‍යය ප්‍රශ්නද එහිදී පැන නැගුණි. කෙසේවෙතත් ප්‍රංශ විශේෂඥන් පිරිසක් විසින් පසුගිය 15 වැනිදා කොරෝනා රෝගය මැඩපැවැත්වීම සඳහා යයි කියමින් නාසයට විදිය හැකි ද්‍රවණයක් හඳුන්වා දී ඇත. ප්‍රංශ PHARMA and BEAUTY යන සමාගම විසින් සොයාගත් මෙම “ඖෂධය” 99%කින් නාසය තුල කඳවුරු බඳින Covid-19 වෛරසය තත්පර 3කින් විනාශ කරනු ලබන බව සිදුකරන ලද පරීක්ෂණ තුනකින් සනාථ කරගත් බව එම සමාගමේ ප්‍රකාශකයෙකු පවසයි. රෝගය වැළදීමෙන් පසුව හෝ රෝගියෙකු ඇසුරු කිරීම නිසා තමන්ට රෝගය වැළඳීමට ඇති හැකියාව මැඩපැවැත්වීම සඳහා දිනකට හය සැරයක් සෑම නාස් සිදුරකටම දෙවරක් ඉසින ලෙස අදාළ සමාගම උපදෙස් ලබා දී ඇත. මෙම ඉසින ද්‍රවණය තුල ක්ෂුද්‍ර ජීවින් විනාශ කිරීමට මීට පෙරත් භාවිතා කරනු ලැබූ අයනීකරණය(40%) හා ජීවානුහරණය(60%) කරන ලද ජලය අඩංගු වේ. මෙම ජලය පිළිස්සුම් වලදී හා මුහුණේ ඇතිවන රෝගවලදීද උපයෝගී කරගනු ලබන සාමාන්‍ය ප්‍රතිකාරකයක් වේ. අයනීකරණය කරන ලද මෙම ජලයට නාසයේ බිත්තිවල ඇති වයිරස්, බැක්ටීරියා හා අනෙකුත් අපද්‍රව්‍ය ඉවත්කර පිරිසිදු කිරීමට හැකියාව පවතී. මෙම ප්‍රතිකාරය කොරෝනා රෝගයට ප්‍රතිකාරකයක් නොවන අතර එමගින් සිදුවන්නේ රෝගය ශරීරය තුල පැතිරීම පළමු පැයේදීම නතර කිරීම පමණක් බව එම ප්‍රකාශකයා වැඩිදුරටත් පවසා සිටි. 2005 දී මෙම ද්‍රවණය එඩ්ස් රෝගයට හේතුකාරක වන වයිරසය මර්ධනය කිරීම සදහා මෙක්සිකෝව මගින්ද, 2013 දී ජපානය විසින් H5N1 හා H9N2 වෛරස මර්ධනය සඳහාද නිර්දේශ කර ඇත. 2020දී ජපානයේ එම පරීක්ෂණ කණ්ඩායම විසින් නැවතත් තහවුරු කර ඇත්තේ මෙම ක්‍රමවේදය කොරෝනා වෛරසයට එරෙහිවද යොදාගත හැකි බවයි. අදාල ප්‍රතිකාරය මාස්ක් පැළඳීම, විෂබීජ නාශක මගින් අත්සේදීම, මීටරයක් ඇතින් සිටීම වැනි ප්‍රතිකර්මයක් විනා එමගින් කොරෝනා පැතිරීම වැළැක්විය හැකි ඖෂධයක් නොවන බව ප්‍රංශ සෞඛ්‍යය දෙපාර්තමේන්තුව (ANSM) පවසන අතර ප්‍රතිකාරය වෙළඳපලට යැවීමට පෙර අදාළ සමාගමෙන් වැඩි තොරතුරු ඉල්ලා සිටි. එසේම ප්‍රංශයේ වසංගත රෝග පිලිබඳ වෛද්‍යවරුන්ගේ වෘත්තීය සමිති සංවිධානය පවසන්නේද ඒ හා සමානම අදහසක් වන අතර බහුජාතික ඖෂධ සමාගම් කොරෝනා නිසා අසරණව ඉන්න ජනතාවට තමන් ප්‍රතිකාරයක් සොයාගත් බව පවසමින් ඔවුන් තුල ඇති කරනු ලබන මෙවැනි අනවශ්‍ය බලාපොරොත්තු නිසා ඔවුන් තව තවත් කබලෙන් ලිපට ඇද දැමීම සම්බන්ධයෙන් තම සංගමය කණගාටුවන බවයි. කෙසේ නමුත් අදාල සමාගම පවසන්නේ තමන් විසින් සොයාගත් “ප්‍රතිකාරය” මාර්තු මාසයේ 1වැනිදා සිට වෙළඳපලට යැවීමට තීරණය කර ඇති බවයි.", "URL": "https://lankatruth.com/si/?p=110852", "Category": "විදෙස් පුවත්", "Parent URL": null}