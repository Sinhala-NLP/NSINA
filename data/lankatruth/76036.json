{"Source": "Lankatruth", "Timestamp": "June 19, 2019", "Headline": "සිවිල් ආරක්ෂක නිලධාරියෙකුට පහරදුන් පොහොට්ටු මන්ත්‍රී අත්අඩංගුවට", "News Content": "පුත්තලම ප්‍රාදේශීය ලේකම් කාර්යාලය තුළදී සිවිල් ආරක්ෂක නිලධාරියෙකුට පහර දුන් බවට ලැබී ඇති පැමිණිල්ලකට අනුව පුත්තලම ප්‍රාදේශීය සභාවේ පොහොට්ටු පක්ෂයේ මන්ත්‍රීවරයෙකු අත්අඩංගුවට ගෙන තිබේ. පහරකෑමට ලක්වූ කරුවලගස්වැව – පහරිය ජනපදයේ පදිංචි ගීකියනගේ කිත්සිරි ද සිල්වා නැමති සිවිල් ආරක්ෂක භටයා ප්‍රතිකාර ලබාගැනීම සඳහා පුත්තලම මූලික රෝහලට ඇතුළත් කර තිබේ. පහරකෑමට ලක්වනවිට ඔහු පුත්තලම ප්‍රාදේශීය ලේකම් කාර්යාලයේ දොරටුව අසල ආරක්ෂක රාජකාරිවල නිරතව සිට ඇත. එම අවස්ථාවේ ප්‍රාදේශීය ලේකම් කාර්යාලයට පැමිණි පොහොට්ටු පක්ෂයේ මන්ත්‍රීවරයා පරීක්ෂාකිරීමට යාමේදී ඇතිවූ බහින්බස්වීමක් දුරදිගයාමෙන් මෙම පහරදීම සිදුව ඇතැයි මූලික විමර්ශනවලදී හෙලිව තිබේ. පුත්තලම පොලීසිය විසින් සැකකාර මන්ත්‍රීවරයා අත්අඩංගුවට ගෙන ඇති අතර ඔහු පුත්තලම දිසා අධිකරණයට ඉදිරිපත් කිරීමට නියමිතව ඇත. සිද්ධිය සම්බන්ධව වැඩිදුර පරීක්ෂණ ක්‍රියාත්මකය.", "URL": "https://lankatruth.com/si/?p=76036", "Category": "පුවත්", "Parent URL": null}