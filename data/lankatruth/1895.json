{"Source": "Lankatruth", "Timestamp": "March 26, 2012", "Headline": "ඇඹිලිපිටිය රෝහලේ ශල්‍යාගාරය වසාදමයි", "News Content": "ඇඹිලිපිටිය රෝහලේ ශල්‍යාගාරය අබලන් වීම හේතුවෙන් අද (26) සිට වසා දමා ඇතැයි රෝහල් ආරංචි මාර්ග අනාවරණය කරයි. එහි සිටි රෝගීන් රත්නපුර රෝහලට මාරුකරයවා ඇත. වෛද්‍යවරුන් පවසන්නේ එහි කිසිදු දොරක් වැසිය නොහැකි තරමට වේයන් කා දමා ඇති බවයි. වහලේ පුස් ශල්‍යාගාරයට වැටෙන බවත් කුහුඹුන් වැනි කෘමීන් එහි බහුල බවත් ශල්‍යාගාරයට සෞඛ්‍යාරක්ෂිත කරාමයක් නොමැති බවත් ඔවුහු කියති. උදර කුහරය විවරකර සිදුකරන සියළුම වර්ගයේ සැත්කම්, සිසේරියන් සැත්කම්, හර්නියා සැත්කම් මෙන්ම පිළිකා ඉවත්කිරීමේ සැත්කම් ද මෙතෙක් මේ රෝහලේ සිදුකැරුණි. අද සිට එහි කළ හැක්කේ අක්ෂි සැත්කම් පමණි. එයද භයානක බව වෛද්‍ය මතයවී තිබේ. රෝහලේ වෛද්‍ය අධිකාරී අනෝජ රොඩ්‍රිගු මහතා පවසන්නේ අලුත්වැඩියා කටයුතු ඇති බැවින් හදිසි නොවන සැත්කම් නවතා දැමූ බවයි.", "URL": "https://lankatruth.com/si/?p=1895", "Category": "පුවත්", "Parent URL": null}