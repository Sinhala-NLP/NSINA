{"Source": "Lankatruth", "Timestamp": "September 7, 2020", "Headline": "හිටපු ප්‍රාදේශීය සභා මන්ත්‍රී ගිනිඅවි, අත්බෝම්බ ඇතුළු ආයුධ රැසක් සමග අත්අඩංගුවට", "News Content": "බද්දේගම ප්‍රාදේශිය සභාවේ හිටපු මන්ත්‍රීවරයෙකුවන ගැමුණු ඒකනායක නැමැත්තා T-56 ගිනිඅවියක්, අත්බෝම්බයක්, මැගසින් එකක් සහ දේශීයව නිෂ්පාදනය කළ ගිනිඅවියක් ඇතුළු තවත් ආයුධ රැසක් සමග අත්අඩංගුවට ගෙන තිබේ. මොහු කළක් බද්දේගම ප්‍රාදේශිය සභාවේ එක්සත් ජාතික පක්ෂයේ මන්ත්‍රීවරයා ලෙස කටයුතු කර ඇති අතර පසුව ස්ත්‍රී දූෂණ චෝදනාවක් සම්බන්ධයෙන් රක්ෂිත බන්ධනාගාර ගතව සිට ඇත. ඉන් ඇප පිට සිටියදී මොහු එක්සත් ජනතා නිදහස් සන්ධානය සමග එක්ක ක්‍රියාකාරී දේශපාලනයේ නිරතව සිට ඇත. පසුගිය 2011 වසරේදී සහ 2018 වසරේදී එක්සත් ජනතා නිදහස් සන්ධානය සහ පොහොට්ටු පක්ෂය නියෝජනය කරමින් බද්දේගම ප්‍රාදේශීය සභාවට අපේක්ෂකයෙකු ලෙසද ඔහු ඉදිරිපත්වී තිබේ. එම ආයුධ සොයාගෙන ඇත්තේ පොලිස් විශේෂ කාර්ය බලකායට ලැබුණු තොරතුරක් මත අද (07) සිදුකළ සෝදිසියක දී හිටපු ප්‍රාදේශීය සභා මන්ත්‍රීවරයාගේ නිවස තුළ තිබියදී ය. එලෙස අත්අඩංගුවට ගත් පුද්ගලයා 2005 වසරේදී බද්දේගම ප්‍රාදේශිය සභාවේ මන්ත්‍රීවරයෙකු ලෙස කටයුතු කර තිබේ.", "URL": "https://lankatruth.com/si/?p=96202", "Category": "පුවත්", "Parent URL": null}