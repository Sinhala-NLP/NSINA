{"Source": "Lankatruth", "Timestamp": "July 19, 2019", "Headline": "කසළ කන්ටේනර් 130ක් කටුනායක නිදහස් වෙළඳ කලාපයෙන් මතු වෙයි", "News Content": "පසුගිය රාජපක්ෂ පාලන සමයේ 2013-07-30 දිනැතිව 2013-07-11 දින නිකුත් කරන ලද අංක 1818-30 දරන ගැසට් නිවේදනය හරහා රේගු ආඥා පනත, විනිමය පාලන පනත, ආනයන අපනයන පාලන පනත ආදියෙහි පාලනයෙන් තොරව භාණ්ඩ ආනයන හා අපනයන කිරීමට අවශ්‍ය නීතිමය පසුබිම සළසා දීම තුළින් මෙරටට ගෙන්වන ලද කසළ බහාලුම් 130ක් කටුනායක නිදහස් වෙළඳ කලාපයේ කම්හල් භූමියක තිබිය දී මධ්‍යම පරිසර අධිකාරිය විසින් සොයා ගෙන ඇත. කටුනායක නිදහස් වෙළඳ කලාපය, හම්බන්තොට වරාය හා ගුවන්තොටුපළ පිහටුවන “Hub” තුලට නිදහසේ භාණ්ඩ අපනයනය කිරීමට උක්ත ගැසට් නිවේදය මගින් ඉඩකඩ විවරවූ අතර කටුනායක නිදහස් වෙළඳ කලාපයේ කම්හල් භූමියක තිබී මෙම එක්සත් රාජධානියේ සිට 2017 හා 2018 වසරවල දී ගෙන්වා ඇති මෙම කන්ටේනර් 130 සොයාගෙන තිබේ. මීට ඉහත දී වියට්නාමයෙන් ගම්මිරිස් ගෙන්වා ඒවා ලංකාවේ ගම්මිරිස් ලෙස ප‍්‍රති අපනයනය කල ජාවාරම්කරුවන් අපගේ ගම්මිරිස් වෙළඳපල විනාශකරන ලද්දේ ද මෙම ගැසට් පත‍්‍රයේ ප‍්‍රතිපාදන උපයෝගී කරගනිමිනි. මෙලෙස ගෙන්වන ලද අපද්‍රව්‍යවල ඉවතලන මෙට්ට කැබලි, කුෂන් කැබලි වාහන කාෆට් කැබලි ආදිය තිබූ බව ද මධ්‍යම පරිසර අධිකාරිය අනාවරණය කරයි. මධ්‍යම පරිසර අධිකාරියේ නිලධාරින් විසින් මෙම කසළ තොගය පරික්ෂා කර ඒ පිළිබඳව අදාළ පරික්ෂණ පැවැත්වීමෙන් පසු එකී ඒවා මෙරටට එවනු ලැබූ සමාගම වෙත ආපසු යවන ලෙස ආයෝජන කලාපයේ සමාගමට නියෝග කර ඇති අතර එම සමාගමට විරුද්ධව නීතිමය පියවර ගැනීමට කටයුතු කරන බව ද මධ්‍යම පරිසර අධිකාරියේ අධ්‍යක්ෂ ජනරාල් හේමන්ත ජයසිංහ මහතා සඳහන් කරයි. ශ්‍රී ලංකාවේ ඝණ අපද්‍රව්‍ය කළමණාකරණ ප‍්‍රතිපත්තිය අනුව මෙන්ම ජාත්‍යන්තර බාසල් සම්මුතිය අනුවද කිසිදු අපද්‍රව්‍යක් මෙරටට ගෙන්වීමට නොහැකි බව කී ජයසිංහ මහතා මෙසේ තවත් සමාගම් විසින් අපද්‍රව්‍ය ගෙන්වා ඇත්ද යන්න පිළිබඳව දිවයින පුරා පුළුල් පරික්ෂණ ආරම්භ කරන බව ද සඳහන් කරයි. කෙසේ නමුත් සමස්ත ලංකා රේගු සේවාසංගමය අනාවරණය කරන්නේ දැනට මහත් ආන්දෝලනයට ලක්වී ඇති කුණු කන්ටේනර් ගෙනඒම සඳහා මග පෑදූ 2013-07-30 දිනැති අංක 1818-30 දරණ ගැසට් පත‍්‍රය අහෝසි කර ඊට සම්බන්ධ ජාවාරම්කරුවන් රටහමුවේ අනාවරණයකර ඔවුන්ට දඬුවම් ලබාදියයුතු බවයි. හිටපු ජනාධිපති මහින්ද රාජපක්ෂ මහතා මුදල් අමාත්‍යවරයා වශයෙන් 2013-07-11 දින නිකුත් කරන ලද අංක 1818-30 දරණ ගැසට් නිවේදනය මගින් රේගු ආඥා පනත, විනිමය පාලන පනත, ආනයන අපනයන පාලන පනත ආදියෙහි පාලනයෙන් තොරව භාණ්ඩ ආනයන හා අපනයන කිරීමට අවශ්‍ය නීතිමය පසුබිම ලබාදී ඇති බවද සමස්ත ලංකා රේගු සේවාසංගමය අනාවරණය පෙන්වා දෙයි.", "URL": "https://lankatruth.com/si/?p=77903", "Category": "පුවත්", "Parent URL": null}