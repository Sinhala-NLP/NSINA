{"Source": "Lankatruth", "Timestamp": "June 14, 2018", "Headline": "වැලිඔය බාල වයස්කාර දරුවෙකු අපයෝජන සිද්ධියේ සැකකාර කොස්තාපල් යලි රිමාන්ඩ්", "News Content": "වැලිඔය පොලිස් භාරයේ සිටි 15 හැවිරිදි බාල වයස්කාර පිරිම් දරුවෙකු වැලිඔය පොලිස් ස්ථානයතුලදීම බරපතල ලෙස අපයෝජනය කළ බවට සැකපිට අත් අඩංගුවට ගෙන අධිකරණය රිමාන්ඩ් බාරයට පත් කර සිටින කොස්තාපල් (58918) අජිත් නැමැත්තා මේ මස 20 වැනි දින දක්වා තවදුරටත් රක්ෂිත බණ්ධනාගාර ගත කරන ලෙස කැබිතිගොල්ලෑව වැඩ බලන මහේස්ත‍්‍රාත් රෝහණ ගුවර්ධණ මහතා, අදාල පැමිණිල්ල ඊයේ(13) පදවිය සංචාරක මහේස්ත්‍රාත් අධිකරණය හමුවේ කැඳවූ අවස්ථාවේ නියෝග කර ඇත. අදාල සිද්ධිය සිදුවූ දින කොස්තාපල් වරයා වැලිඔය පොලීසියේ දුරකතන ක්‍රියාකරු ලෙස සේවය කර තිබේ. අදාල කොස්තාපල්වරයා ‍20 වන දින හදුනා ගැනීමේ පෙරෙට්ටුවකට ඉදිරිපත් කරන ලෙසත් අපයෝජනයට ලක්වූ බව කියන දරුවාද එදිනට අධිකරණයට රැගෙන එන ලෙසත් මහේස්ත්‍රාත්වරිය අදාල අංශ වෙත නියෝග කර ඇත. පරිවාස බලධාරීන්ට සහ අනුරාධපුර කොට්ඨාශ ළමා හා කාන්තා කාර්යංශයේ ස්ථානාධිපතිනියට සිද්ධිය පිළිබඳව මුල් ප‍්‍රකාශය ලබා දෙමින් දරුවා පවසා ඇත්තේ තහඩු සොරකම් කිරීමේ චෝදනාවකට තමන් වැලිඔය පොලිසිය මගින් පසුගිය මැයි මස 8 දා අත් අඩංගුවට ගත් බවයි . එම චෝදනාව මත 9 වැනිදා අධිකරණයට ඉදිරිපත් කිරීමට තමා වැලිඔය පොලීසිය තුළ රඳවා ගත් බවත් 8 වනදා රාත්‍රියේ පොලිස් ස්ථානය තුළදී තමා බරපතල අපයෝජනයට ලක්වූ බවත් දරුවාගේ ප්‍රකාශයේ සඳහන්ව ඇත. එලෙස තමන්ව අපයෝජනය කලේ වැලිඔය පොලිස් ස්ථානයේ එදින රාත‍්‍රියේ නිළ ඇදුමින් රාජකාරියේ යෙදී සිටි නිතර නිතර පොලිසියේ දුරකථණයට පිලිතුරු දෙමින් සිටි පොලිස් නිලධාරියා බවද දරුවා තවදුරටත් ප‍්‍රකාශ කර තිබේ. එසේම මෙම සිද්ධිය කිසිවෙකුට පැවසුවහොත් වෙඩිතබා මරා දමන බවට තමා බියට පත් කළ බව දරුවා පවසයි. පැමිණිල්ල වෙනුවෙන් මුලතිව් සහකාර පොලිස් අධිකාරි මයුර පෙරේරා සහ වැලිඔය පොලිසියේ ස්ථානාධිපති පොලිස් පරීක්ෂක වෑත්තෑව යන මහත්වරුන් පෙනී සිටි අතර අපයෝජනය ලක්ව ඇති දරුවාගේ අයිතිවාසිකම් වෙනෙුවන් කැබිතිගොල්ලෑව මහේස්ත‍්‍රාත් අධිකරණයේ ස්ථාන බාර පරිවාස නිලධාරි සුසන්ත ඒකනායක මහතාගේ උපදෙස් මත පරිවාස නිලධාරි ධනුෂ්ක තිලකරත්න මහතා පෙනී සිටියේය.", "URL": "https://lankatruth.com/si/?p=54302", "Category": "පුවත්", "Parent URL": null}