{"Source": "Lankatruth", "Timestamp": "July 2, 2020", "Headline": "කොරෝනා ආසාදිතයෙකු හමුවීමෙන් ජින්තුපිටිය වත්ත ලොක්ඩවුන්…", "News Content": "උතුරු කොළඹට සහ මැද කොළඹට මායිමව පිහිටි ජින්තුපිටිය වත්ත ප්‍රදේශයෙන් කොරෝනා ආසාදිතයෙකු හමුවී ඇති අතර එම ප්‍රදේශයට ජනතාව ඇතුළු වීම සහ පිටවීම සම්පූර්ණයෙන්ම අත්හිටුවා ඇත. මේ වනවිට එම අවට ප්‍රදේශයට පොලිස් සහ හමුදා ආරක්ෂාවද යොදා තිබේ. පසුගිය මැයි අටවෙනිදා ඉන්දියාවේ සිට මෙරටට පැමිණ ඇති පිරිසක් නිරෝධායන මධ්‍යස්ථානයකට යොමු කර නිරෝදායනය සිදු කරමින් සිටියදී සිදු කළ PCR පරීක්ෂණවලදී තහවුරු වී ඇත්තේ එහි එක් පුද්ගලයෙකුට කොරෝනා වෛරසය ආසාදනය වී ඇති බවය. ඒ අනුව එම පිරිස දින 14ක් නිරෝදායනයට යොමු කර ඇත. ඉන් පසු එම නිරෝදායන ක්‍රියාවලිය නිම කර ඔවුන් සිය නිවෙස්කරා යොමු කර තිබේ. එහිදී නිවෙස්තුළද දින 14ක් නිරෝදායන ක්‍රියාවලියට භාජනය කර ඇත. එසේ නිවෙස් තුළ නිරෝදායනයේ යෙදෙමින් සිටියදී අද (02) සිදු කර ඇති PCR පරීක්ෂණයකින් පසු එම පුද්ගලයාටද කොරෝනා වෛරසය වැලඳී ඇති බව තහවුරු වී තිබේ. ඒ අනුව ඔහු අංගොඩ IDH රෝහල වෙත යොමු කර එම වත්ත ප්‍රදේශය ලොක්ඩවුන් කිරීමට කටයුතු කර ඇත. එලෙස තහවුරු කරගත් පුද්ගලයාගේ පවුලේ අය සමග සමීප සම්බන්ධතා පැවැතුවූ ප්‍රදේශවාසීන් පිරිසක් නිරෝධායනය සඳහා යොමු කර ඇති බවද වාර්තා වේ. එම පුද්ගලයින් සම්බන්ධයෙන් ලැබෙන සෞඛ්‍ය පරීක්ෂණ වාර්තා අනුව ඉදිරි ක්‍රියාමාර්ග සෞඛ්‍ය අංශ විසින් තීරණය කරනු ඇත. කොරෝනා වැලඳී ඇති බවට තහවුරු වූ පුද්ගලයා මුහුදු ආරක්ෂකයෙකු ලෙස සේවය කරන්නෙකි.", "URL": "https://lankatruth.com/si/?p=94447", "Category": "පුවත්", "Parent URL": null}