{"Source": "Lankatruth", "Timestamp": "November 16, 2019", "Headline": "ඡන්ද ප්‍රතිඵල නිකුත් කිරීමට කාලගුණය හරස් වෙයි – සමාජජාලාවල ප්‍රතිඵල බොරු", "News Content": "අද (16) පැවති ජනාධිපතිවරණයේ නිල ඡන්ද ප්‍රතිඵල අද මධ්‍යම රාත්‍රීයට පෙර නිකුත් කරන බව මැතිවරණ කොමිෂන් සභාව පැවසූ නමුත් පවතින අයහපත් කාලගුණ තත්වය හේතුවෙන් මද වේලාවක් ප්‍රමාද වන බව මැතිවරණ කොමිෂන් සභාවේ සභාපති මහින්ද දේශප්‍රිය මහතා විශේෂ නිවේදනයක් නිකුත් කරමින් සඳහන් කරයි. රාත්‍රී 9.40 පමණ වනවිට සියලුම තැපැල් ඡන්ද ගණන් කිරීම් ආරම්භ කර අවසන් කළ බවද ඒ මහතා පවසයි. තැපැල් ඡන්ද ගණන් කිරීම අවසන් මට්ටමේ පවතින අතර, සමාජ ඡාලාවල ප්‍රකාශයට පත්ව ඇති දිස්ත්‍රික් ප්‍රතිඵල කිසිසේත් සත්‍ය නොවන බවද ඒ මහතා පවසයි. මේ අතර, අද සවස කෑගල්ල, බදුල්ල හා රත්නපුර දිස්ත්‍රික්කවල ඇති වු වර්ෂාව සමඟ සුළු ගංවතුර තත්ත්වයක් ඇති ව තිබෙන බැවින් ඡන්ද පෙට්ටි ගෙන ඒමට සුළු ප්‍රමාදයක් සිදුවූ බවත් එම දිස්ත්‍රික්කවල ඡන්දය ගණන් කිරීම ආරම්භ වූයේ රාත්‍රී 10ට පමණ බැවින් එම දිස්ත්‍රික්කවල ඡන්ද ප්‍රතිඵල නිකුත් කිරීම සුළු ප්‍රමාදයක් විය හැකි බවද මැතිවරණ කොමිෂන් සභාවේ සභාපති මහින්ද දේශප්‍රිය මහතා සඳහන් කරයි. මේ අතර ඡන්ද පෙට්ටි ප්‍රවාහනය කළ වාහනයක් හදිසි අනතුරකට පත්ව ඇති බවත් එයින් නිලධාරීන්ට හෝ ඡන්ද පෙට්ටියට කිසිදු හානියක් සිදුව නොමැති බවත් මහින්ද දේශප්‍රිය මහතා කියා සිටියි. නිල ඡන්ද ප්‍රතිඵල නිකුත් කරන තෙක් ඉවසීමෙන් බලාසිටින ලෙසත් ඒ මහතා ජනතාවගෙන් වැඩිදුරටත් ඉල්ලා සිටියි.", "URL": "https://lankatruth.com/si/?p=85765", "Category": "පුවත්", "Parent URL": null}