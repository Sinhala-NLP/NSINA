{"Source": "Lankatruth", "Timestamp": "January 5, 2018", "Headline": "රන්වලට පහරදීම ගැන පොලිසියෙන් පහර කෑ තරුණයාගේ පියා කතා කරයි VIDEO", "News Content": "හෙයියන්තුඩුව ප්‍රදේශයේ තරුණයෙකු සපුගස්කන්ද පොලීසියට රැගෙනගොස් ඉතා අමාණුෂික ලෙස පහරදීම සම්බන්ධයෙන් පොලසියෙන් ප්‍රශ්න කළ ජනතා විමුක්ති පෙරමුණේ පළාත් සභා මන්ත්‍රී අශෝක රන්වල මහතාට පොලීසියේ අපරාධ අංශයේ ස්ථානාධිපතිවරයා විසින් පහරදීම සම්බන්ධයෙන් එම තරුණයාගේ පියා විසින් මාධ්‍ය වෙත ප්‍රකාශයක් ලබාදී තිබේ. සිද්ධිය ඉතාමක් සැකවින් ඉදිරිපත් කරන එම පියා පවසන්නේ, තම දරුවා නිරුපද්‍රිතව සිය නිවසේ රැඳී සිටියදී හදිසියේම සපුගස්කන්ද පොලිස් නිලධාරීන් පැමිණ ඔහුට මාංඡු දමා පොලිසියට රැගෙන ගිය බවයි. ඉන් පසු තමන්ද පොලිසියට ගිය නමුත් එම අවස්ථාවේ දරුවාව බැලීමට අවස්ථාව නොදුන් බවත් පසුදින අළුයම පොලීසියට යන විට දරුවාට ඉතාමත් අමානුෂික ලෙස පහරදී ඇති ආකාරය තමන් දුටු බවත් ඔහු පවසයි. මේ සම්බන්ධයෙන් ජවිපෙ පළාත් සභා මන්ත්‍රී ආචාර්ය අශෝක රන්වල මහතා දැනුවත් කළ බවත් ඒ මහතා පොලිසියට ගොස් තම දරුවාගේ තත්වය නිරීක්ෂණය කිරීමෙන් පසු ඔහු ඉතාමත් අසාධ්‍ය තත්වයෙන් සිටින බැවින් හැකි ඉක්මනින් ඔහුව රෝහල් ගත කිරීමට කටයුතු කරන ලෙසත් පොලීසියෙන් ඉල්ලා ඇත. ඔහුව අධිකරණයට ඉදිරිපත් කර රෝහල්ගතකරන බව එම අවස්ථාවේ පොලිස් ස්ථානාධිපතිවරයාගේ ප්‍රතිචාරය වී ඇතත් එම තරුණයා අධිකරණයට ඉදිරිපත් කර රෝහල් ගත නොකර රක්ෂිත බන්ධනාගාර ගත කර තිබේ. පසුව මේ බව දැනගත් ආචාර්ය අශෝක රන්වල මහතා පොලීසියට ගොස් මෙම තරුණයාව රෝහල් ගත නොකළේ මන්දැයි ප්‍රශ්න කර ඇත. එහිදී කෝපයට පත් පොලිස් ස්ථානාධිපතිවරයා ඇතුළු පොලිස් නිලධාරීන් කිහිපදෙනෙකු එක්ව අශෝක රන්වල මහතාටද ඉතාමත් අමාණුෂික ලෙස පහර දී ඇත. පසුව ප්‍රදේශය භාර උසස් පොලිස් නිලධාරීන්ගේ මැදිහත්වීමෙන් අශෝක රන්වල මහතාව අධිකරණ වෛද්‍ය නිලධාරීවරයා වෙත ඉදිරිපත්කර රෝහල් ගතකර තිබේ. මේ වනවිට ඔහු රක්ෂිත බන්ධනාගාර භාරයේ රෝහල්ගතව ප්‍රතිකාර ලබමින් සිටින අතර අදාළ තරුණයා රක්ෂිත බන්ධනාගාර ගත කර ඇත. අශෝක රන්වල මහතා පොලිසිය තුළදී කිසි ලෙසකින්වත් කලහකාරී ලෙස හෝ පොලිස් රාජකාරියට බාධාවන අයුරින් කටයුතු නොකළ බවත් දරුවා ඉන්නා අසාධ්‍ය තත්වය සළකා බලා ඔහුව රෝහල් ගත කර තම දරුවා පිළිබඳව ගන්නා ඕනෑම නීති ක්‍රියාමාර්ගයක් ගන්නා ලෙස ඔහු පොලීසියෙන් ඉල්ලා සිටි බවත් එම පියා අවධාරණය කරයි.", "URL": "https://lankatruth.com/si/?p=45863", "Category": "පුවත්", "Parent URL": null}