{"Source": "Lankatruth", "Timestamp": "November 18, 2018", "Headline": "ජනාධිපතිවරයාගේ සර්වපාක්ෂික හමුවට අපි යන්නේ නැහැ – අනුර දිසානායක", "News Content": "(දෙවන සංස්කරණය) ජනාධිපති මෛත්‍රීපාල සිරිසේන මහතා විසින් අද (18) පස්වරුවේ කැඳවා ඇති සර්වපාක්ෂික සමුළුවට ජනතා විමුක්ති පෙරමුණ සහභාගී නොවන බව ජවිපෙ නායක අනුර දිසානායක මහතා සඳහන් කරයි. ඒ මහතා මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ මේ වනවිට පැවැත්වෙමින් තිබෙන විශේෂ මාධ්‍ය හමුව අමතමිනි. 01. පසුගිය ඔක්තෝබර් 26වැනි දින ඔබ විසින් පාර්ලිමේන්තුවේ බහුතර බලයක් නොමැති මන්ත‍්‍රීවරයෙකු කුමන්ත‍්‍රණකාරී ලෙස අග‍්‍රාමාත්‍ය ධුරයට පත්කරනු ලැබීම හා අවස්ථා ගණනවකදී විගඩම්කාරී ලෙස කැබිනට් අමාත්‍යවරු, රාජ්‍ය අමාත්‍යවරු සහ නියෝජ්‍ය අමාත්‍යවරු පත්කිරීම. 02. පාර්ලිමේන්තුවේ බහුතරය නොමැති බව හෙළිදරව් වීම වැළැක්වීමේ අරමුණින් පාර්ලිමේන්තුවේ සැසිවාරය අවසන් කිරීම. 03. ජනතා පරමාධිපත්‍යය ඔළුවෙන් සිටුවීමේ නින්දිත ක‍්‍රියාවලියක් වන පාර්ලිමේන්තුවේ මන්ත‍්‍රීවරුන් මිලදී ගැනීමේ ක‍්‍රියාවලියකට මැදිහත්වීම. 04. එම වෙන්දේසි ක‍්‍රියාවලිය අසාර්ථක වීමෙන් පසු පාර්ලිමේන්තුව විසුරුවා හැරීමට කටයුතු කිරීම. 05. කුමන්ත‍්‍රණකාරී ලෙස පිහිටුවන ලද අග‍්‍රාමාත්‍යවරයාට හා ආණ්ඩුවට එරෙහිව පාර්ලිමේන්තුවේදී අවස්ථා දෙකකදී විධිමත් ලෙස විශ්වාසභංග යෝජනා සම්මත වී තිබියදී ඊට අනුව ඉදිරි ක‍්‍රියාමාර්ග ගන්නවා වෙනුවට ඔබගේ කුමන්ත‍්‍රණකාරී දේශපාලන වුවමනාව වෙනුවෙන් කල්මැරීම. යන පස්වැදෑරුම් ක‍්‍රියාවලියේ ජනාධිපතිවරයාගේ ප‍්‍රමුඛ දායකත්වය කිසිසේත් සැඟවිය නොහැකි ලෙස ජනතාව හමුවේ නිරාවරණය වී අවසන් බව දන්වමින් ජනාධිපතිවරයා වෙත ලිපියක්ද යොමුකර ඇතැයි මෙහිදී අනුර දිසානායක මහතා සඳහන් කර සිටියේය. එම මාධ්‍ය හමුව සඳහා ජවිපෙ මධ්‍යමකාරක සභික, පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතාද එක්වී සිටියහ. සම්පූර්ණ මාධ්‍ය සාකච්ඡාව… “ජනාධිපතිවරයා විසින් අද සවස 5.00ට විශේෂ සාකච්ඡුාවක් පවත්වන බව අපිට දැනුම් දී තිබෙනවා. පක්‍ෂයක් ලෙස එයට සහභාගි නොවීමට අප තීරණය කොට තිබෙනවා. ඊට හේතු සඳහන් කොට ජනාධිපතිවරයාට ලිපියක් යොමු කළා. මෙම අස්ථාවරත්වයට මුළුමනින්ම වගකිව යුත්තේ ජනාධිපතිවරයායි. අස්ථාවරත්වය පිළිබඳව අප සමඟ සාකච්ඡා කොට ඵලක් නැහැ. මුළුමනින්ම එය සමනය කළ හැක්කේ ජනාධිපතිවරයාට පමණයි. ඔහු සාකච්ඡා කළ යුත්තේ ඔහුගේ හෘද සාක්‍ෂිය සමගයි. මෙම අස්ථාවරත්වය ඇතිවීමට ප‍්‍රධාන කරුණු 5ක් බලපාලා තිබෙනවා. පසුගිය 26වැනිදා පාර්ලිමේන්තුවේ බහුතර බලයක් නොමැති මන්ත්‍රීවරයෙකු අගමැතිවරයා ලෙස පත්කිරීමත්, වට ගණනාවකින් කැබිනට් ඇමතිවරු, රාජ්‍ය ඇමතිවරු, නියෝජ්‍ය ඇමතිවරු පත්කිරීම අර්බුදයේ ආරම්භයයි. අනතුරුව බහුතරය හදා ගැනීමට මන්ත්‍රීවරු මිලදී ගැනීමට පාර්ලිමේන්තු සැසි වාරය අවසන් කළා. ඊළඟට මන්ත්‍රීවරු මිලදී ගැනීමට මෙහෙයුමක් දියත් කළා. එයද අසාර්ථක වූ පසුව පාර්ලිමේන්තුව විසුරුවා හැරියා. පසුව අවස්ථා දෙකකදී පාර්ලිමේන්තුවේ නිසි පරිදි විශ්වාසභංගයක් සම්මත වී තිබියදී ව්‍යවස්ථානුකූලව කටයුතු නොකිරීම. මේ සියල්ලටම වගකිව යුත්තේ ජනාධිපතිවරයායි. සම්මත වූ විශ්වාසභංග යෝජනාව විධිමත් නැති බවත්, ස්ථාවර නියෝගවල හිල් සෙවීමට තරම් ජනාධිපතිවරයා බංකොළොත් වී තිබෙනවා. අප විසින්ම ඉදිරිපත් කළ විශ්වාසභංගය නිසි පරිදි ඉදිරිපත් කළ බවට සාක්‍ෂි අප සතුව තිබෙනවා. ජනාධිපතිවරයා මනස විකාර වූ පරිදි ඔහේ කියෙව්වාට ජවිපෙ අපි පාර්ලිමේන්තුවේ නිසි ක‍්‍රියා පටිපාටිය අනුගමනය කොට තිබෙනවා. පාර්ලිමේන්තුව මෙහෙයවෙන්නේ පාර්ලිමේන්තුව විසින්ම සම්මත කරගත් ස්ථාවර නියෝගත් මීට පෙර කතානායකවරුන් අනුගමනය කරන ලද සම්ප‍්‍රදායනුත් අනුවයි. එතැනින් ඔබ්බට ගොස් කතානායකවරයාගේ අභිමතය පරිදි බ්‍රිතාන්‍ය පාර්ලිමේන්තුවේ සම්ප‍්‍රදායන් අනුගමනය කරනවා. ස්ථාවර නියෝග 27.3 අනුව සඳහන් වෙන්නේ නීතිවිරෝධී යැයි කතානායකවරයා තීන්දුකරන යම් යෝජනාවක් හැර මහ ලේකම්වරයාට ලැබී ඇති දැනුම්දීම් පිළිබඳව හෝ සියලු යෝජනා පාර්ලිමේන්තුවේ න්‍යාය පුස්තකයට ලැබිය යුත්තේය. දැනුම් දෙන ලද දින සිට දින පහක් ඇතුළත සිදුකළ යුතුය. ඒ වගේම ස්ථාවර නියෝග 135 යටතේ විශේෂ කටයුත්තක් සම්පූර්ණ කිරීම සඳහා ඕනෑම ස්ථාවර නියෝගයක් අත්හිටුවිය හැකි බවත් සඳහන් වෙනවා. පසුගිය කාලයේ පාර්ලිමේන්තුවේ ස්ථාවර නියෝග අත්හිටුවා කටයුතු කළ අවස්ථා ඕනෑ තරම් තියෙනවා. අප විසින් 27.3 ස්ථාවර නියෝගය අත්හිටුවීමෙන් අනතුරුව තමයි විශ්වාසභංගය ගෙනාවේ. දෙමළ ජාතික සන්ධානයේ මන්ත්‍රී සුමන්දිරන් මහතා යෝජනාව ගෙනා අතර විජිත හේරත් මන්ත්‍රීතුමා විසින් ස්ථිර කළා. කථානායකතුමා එය සභාවට දැනුම් දුන්නා. සභාවේදී එය සම්මත වුණා. 14වැනිදාත් 16වැනිදාත් පාර්ලිමේන්තුවේ කටයුතු සිදුවුණේ ඒ අත්හිටුවීම මතයි. ඒ නිසා විශ්වාසභංගය ඉදිරිපත් කිරීම පාර්ලිමේන්තුවේ ස්ථාවර නියෝගවලට එකඟයි. යෝජනාව ඉදිරිපත් කළ පසුව විවාදයක් පැවැත්විය යුතුව තිබුණා. අපි ඒ සඳහා සූදානමින් හිටියා. නමුත් විවාදයට බාධා කළේ ඔවුන් විසින්මයි. විවාදයට ඉඩ ලබා නොදුන් නිසා කතානායකතුමා එය ඡන්දයකට යොමු කළා. ඔවුන් ගෙනඑන ඊළඟ තර්කය තමයි හඬ අනුව ඡන්දයකට ඉදිරිපත්වීම වැරදි බවයි. ස්ථාවර නියෝග 47.1 අනුව කතානායකවරයාට කටහඬවල් අනුව ඡන්දය ලබාගෙන ප‍්‍රතිඵල ප‍්‍රකාශයට පත්කරනු ලැබිය හැකියි. 18වැනි සංශෝධනය ගෙන ආ 2010 සැප්තැම්බර් 08වැනිදා එවකට කතානායක චමල් රාජපක්‍ෂ විසින් 18වැනි ආණ්ඩුක‍්‍රම ව්‍යවස්ථා සංශෝධන කෙටුම්පත සඳහා ඡන්දය අවසාන වන තෙක් කාලය ලබාගැනීම සඳහා ඡන්දය විමසුවේ කට හඬවල් අනුවය. ඒ විතරක් නෙවෙයි, කරු ජයසූරිය විපක්‍ෂ මන්ත‍්‍රීවරයා තොරතුරු දැනගැනීමේ පනත ඉදිරිපත් කරන වෙලාවේදී හඬ අනුව ඡන්දය ගත්තා. හඬ අනුව පනත ඉදිරිපත් කිරීමට විරුද්ධ මන්ත්‍රීවරුන් ජයගත් බව කතානායක චමල් රාජපක්‍ෂ ප‍්‍රකාශයට පත්කළා. එම නිසා අප විසින් ඉදිරිපත් කළ විශ්වාසභංගය සඳහා ඡන්දය විමසුවේ ස්ථාවර නියෝගවලට අනුවයි. එනිසා විශ්වාසභංගය පාර්ලිමේන්තුවේ සම්මතයි. පාර්ලිමේන්තුවේ මෙය සම්මත වූ පසුව ආණ්ඩුක‍්‍රම ව්‍යවස්ථාවේ 48.2 වගන්තිය අනුව අමාත්‍ය මණ්ඩලය විසිරෙන්නේය. එනිසා ව්‍යවස්ථාව ක්‍රියාත්මක කරන්න දිව්රුම් දුන් ජනාධිපතිවරයා ඒ අනුව කටයුතු කළ යුතුය. ඔහුට කිසිදු අයිතියක් නැහැ, පාර්ලිමේන්තුවේ කටයුතු වගවිභාග කිරීමට. කතානායකවරයා ආණ්ඩුක‍්‍රම ව්‍යවස්ථාවට අනුව 15වැනිදා ප‍්‍රකාශයට පත්කළා තවදුරටත් ආණ්ඩුවක් හෝ කැබිනට් මණ්ඩලයක් නොමැති බව. දැන් මෛත්‍රීපාල සිරිසේන කළ යුත්තේ අග‍්‍රාමාත්‍යවරයෙක්, අමාත්‍ය මණ්ඩලයක් පත් කිරීමයි. එය ක්‍රියාත්මක නොකර කල් මැරීමේ විගඩම වහා නතර කරන ලෙසට අපි ජනාධිපතිවරයාට ලිඛිතව දැනුම් දුන්නා. මෙම කුමන්ත‍්‍රණකාරී ලෙස ආණ්ඩුවක් අටවා ගැනීම රාජපක්‍ෂ කණ්ඩායමේ ප‍්‍රධාන අරමුණ වූයේ ඔවුන්ට එරෙහිව තිබෙන නඩු යටපත් කර ගැනීමයි. ඇවන්ගාඩ් ගනුදෙනුව නිසා රජයට රුපියල් බිලියන 11.4ක් (බැඳුම්කරයේ පාඩුවට සමානයි) පාඩු කළේ යැයි ගෝඨාභය රාජපක්‍ෂ මහතා ඇතුළු 08දෙනෙකුට එරෙහි නඩුව 2019 පෙබරවාරි 26වැනිදා කැඳවීමට නියමිතයි. ඩී.ඒ. රාජපක්‍ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33.9ක් සාවද්‍ය පරිහරණය නිසා ගෝඨාභය රාජපක්‍ෂ ඇතුළු විත්තිකරුවන් 07දෙනෙකුට එරෙහි නඩුව විශේෂ මහාධිකරණය හමුවේ දෙසැම්බර් 04වැනිදා සිට දිනපතා විභාගයට ගැනීමට නියමිතයි. ශ්‍රී ලංකා නිදහස් කම්කරු කොංග‍්‍රසය නැමති වෘත්තීය සමිතියට අයත් රුපියල් ලක්‍ෂ ගණනක් මුදල් සාවද්‍ය පරිහරණය කිරීමට එරෙහිව මහින්දානන්ද අලුත්ගමගේට පවරා ඇති නඩුව 2019 ජනවාරි මස 23වැනිදා කැඳවීමට නියමිතයි. රාජපක්‍ෂ පාලන සමයේ මන්ත්‍රීවරයෙකු වන නාමල් රාජපක්‍ෂ ඇතුළු සැකකරුවන් සිව් දෙනෙකුට එරෙහි එන්.ආර්. කන්සල්ටන් සමාගම යටතේ රුපියල් මිලියන 15ක මුදල් අයථා ලෙස උපයා ගැනීමට එරෙහි නඩුව 2019 මාර්තු මස 07වැනිදා කැඳවීමට නියමිතයි. ඒ වගේම අයථා ලෙස උපයා ගත් රුපියල් මිලියන 30ක මුදලක් ගවර්ස් කෝපරේට් සමාගමට ආයෝජනය කිරීම සම්බන්ධව නාමල් රාජපක්‍ෂ ඇතුළු විත්තකරුවන් 06කට එරෙහි නඩුව නොවැම්බර් මස 30වැනිදා කැඳවීමට නියමිතයි. අවිධිමත් රාජ්‍යතාන්ත්‍රික විදෙස් ගමන් බලපත‍්‍රයක් ලබා ගැනීමට එරෙහි වීරවංශ මහතාගේ බිරිඳට එරෙහිව ගොණුකර ඇති නඩුව දෙසැම්බර් මස 11වැනිදා යළි කැඳවීමට නියමිතයි. දිවිනැගුම අරමුදලේ රුපියල් මිලියන 2992ක මුදලක් අයථා ලෙස පරිහරණය කිරීමට එරෙහිව බැසිල් රාජපක්‍ෂ මහතා ඇතුලු විත්තිකරුවන් 04කට එරෙහි නඩුව නොවැම්බර් මස 26වැනිදා කැඳවීමට නියමිතයි. 2014 වර්ෂයට අදාලව වත්කම් බැරකම් ප‍්‍රකාශය සම්බන්ධයෙන් ජොන්ස්ටන් ප‍්‍රනාන්දුට එරෙහි නඩුව දෙසැම්බර් 04වැනිදා කැඳවීමට නියමිතයි. පුටුවලින් ගහගන්න එක පුදුමයක් නෙවෙයි. මහජනයාට බාධා කරමින් උද්ඝෝෂන සංවිධානය කළ වීරවංශ ඇතුළු 06කට එරෙහි නඩුව පෙබරවාරි 11වැනිදා විභාගයට ගැනීමට නියමිතයි. රගර් ක්‍රීඩක වසීම් තාජුඩීන් ඝාතන නඩුව නොවැම්බර් 29වැනිදා කැඳවීමට නියමිතයි. නාමල්, ගෝඨාභය, බැසිල්, ගාමිණී සෙනරත්, වීරවංශ, ජොන්ස්ටන්, මහින්දානන්ද අලුත්ගමගේ, ශිරන්ති රාජපක්‍ෂ, කලබල වෙන එක පුදුමයක්ද? මේ නිසා තමයි ඔවුන් බලහත්කාරී පාලනයක් ගොඩනගාගෙන බලහත්කාරී ලෙස රැඳී සිටින්නේ. මේ රටේ ජනතාව හොඳින් තේරුම් ගත යුත්තේ එම මන්ත්‍රී කණ්ඩායම පාතාල මැර කණ්ඩායමක් ලෙස හැසිරෙමින් කටයුතු කරමින් තිබෙන්නේ තමන්ට එරෙහිව එල්ල වී තිබෙන නඩුවලින් බේරෙන්නයි. මෛත්‍රීපාල සිරිසේන දැනුවත්ව හෝ නොදැනුවත්ව දායකත්වය ලබාදෙමින් තිබෙන්නේ ඝාතකයින්, වංචනිකයින් ආරක්‍ෂා කිරීමටයි. ඔවුන් ආරක්‍ෂා කිරීමේ ප‍්‍රමුඛතමයාගේ චරිතය රඟපාන්නේ ඔහුයි. ඒ නිසා අපි මෛත්‍රීපාල සිරිසේනට කියන්නේ ආණ්ඩුක‍්‍රම ව්‍යවස්ථාව කියවන ලෙසයි.” මාධ්‍යවේදීන් නැගූ ප‍්‍රශ්නවලට පිළිතුරු ලබා දෙමින්… “මේ අර්බුදය වෙනුවෙන් ඔළුගෙඩි මාරුවෙන් කවුරු පාර්ලිමේන්තුව හැදුවත් එය ජනවරම ඔළුවෙන් හිටවීමක් ලෙසයි අපි දකින්නේ. එනිසා විධිමත් පාර්ලිමේන්තු මැතිවරණයකට යා යුතුයි. පාර්ලිමේන්තු මැතිවරණයකට යා යුතු වන්නේ කුමන්ත‍්‍රණකාරී අනීතික ව්‍යවස්ථා විරෝධී පාලනයක් සහිතව නොවේ. පාර්ලිමේන්තුවේදී ඡන්දයකට ඉඩ නොදෙන අය ගමේ පුරවැසියන්ට සාධාරණ ඡන්දයක් ලබාදෙයිද? කතානායකවරයාට පුටුවෙන් පහර දෙන, බයිබලයෙන් පහර දෙන අය, අතට හසුවන ඕනෑම දෙයකින් පහරදීමට සූදානම් අය මන්ත‍්‍රීවරුන්ට පොලිස් නිලධාරීන් මිරිස් කුඩු සහිත දියරවලින් පහරදෙන අය රූපවාහිනී ආයතනවල සජීවි විකාශය කරමින් තිබියදී පාර්ලිමේන්තුවේදී ඔවුන් හැසිරෙන්නේ මෙහෙම නම් පාර්ලිමේන්තු ඡන්දයකට ගමේ කොහොම හැසිරෙයිද? පළමු කොටම දේශපාලන කුමන්ත‍්‍රණය පරාජය කළ යුතුයි. ඒ සඳහා පාර්ලිමේන්තුවට යෝජනාවක් ගේන්න ජනතා විමුක්ති පෙරමුණ සූදානම්. එස්බීගේ ප‍්‍රකාශවලට පිළිතුරු දීම අපේ කාලයත් මාධ්‍යවල කාලයත් අපතේ හැරීමක්. ඔහුගේ මුඛය පරෙස්සම් කර ගැනීමට නොහැකි වීම නිසා හිර කූඩුවේ හිටපු කෙනෙක්. ඔහු මහින්ද රාජපක්ෂ, චන්ද්‍රිකා, රනිල්, මෛත‍්‍රී පිළිබඳව විරුද්ධවත් පක්ෂවත් කළ ප‍්‍රකාශ අරගෙන බැලුවොත් එස්බී කවුද කියලා හැමෝටම අවබෝද කරගන්න පුළුවන්. ස්ථාවර නියෝග අත්හිටුවීමේ නියෝග ස්ථාවර නියෝගවලම තිබෙනවා. එම ස්ථාවර නියෝග සම්මත කර ගැනිමට පාර්ලිමේන්තුවේ සියලු මන්ත‍්‍රීවරු ඡන්දය ලබාදී තිබෙනවා. රනිල් අගමැතිද භූතයෙක් අගමැතිද යන්න තීරණය කිරීම ජනාධිපති හෝ අදාල පාර්ශව තීරණය කළ යුතුයි. දැන් අගමැතිවරයෙක් හෝ කැබිනට් මණ්ඩලයක් නැහැ. එය පත්කළ යුත්තේ ජනාධිපතිවරයා. විශ්වාසභංගය විවාදයට ගැනීමට ඉඩ ලබානොදුන්නේ මහින්දගේ මන්ත‍්‍රී කණ්ඩායමයි. එය මුළු රටම දැක්කා. 16 වෙනිදා කතානායක පුටුව වටකරගෙන කඩාකප්පල්කාරී කළේ අරුන්දික ප‍්‍රනාන්දු ඇතුළු මන්ත‍්‍රී කණ්ඩායම. එතන වැඩි පිරිසක් නඩුවලට සම්බන්ධ අය. පාර්ලිමේන්තුව කඩාකප්පල් කරලා විවාද කළේ නැහැ කියලා චෝදනා කරනවා. ඡන්දයකට ඉඩ දුන්නොත් ඔවුන්ට තිබෙන සැබෑ ප‍්‍රමාණය රටම දැනගන්නවා. එයට ඔවුන් කැමති නැහැ. අද ඔවුන්ගේ පැත්තේ ඉන්න මන්ත‍්‍රීවරුන් වත් ඔවුන්ට පක්ෂව ඡන්දය දෙන්නේ නැහැ. පහුගිය දවස් කිහිපයේ ඔවුන්ගේ කණ්ඩායමේ මන්ත‍්‍රීවරු කිහිප දෙනෙක් පාර්ලිමේන්තු ආවෙත් නැහැ. පාර්ලිමේන්තුවේ නිසි බලධාරියා කතානායකවරයා. ඔහු තීන්දුවක් ලබාදී තිබෙනවා විශ්වාශභංගය නිසි පරිදි සම්මත වුණා කියලා. පාර්ලිමේන්තුවේ තීන්දු තීරණ පිළිබඳ නිසි බලධාරියා කතානායකවරයා. ඒ අනුව ජනාධිපතිවරයා ඉදිරි කටයුතු කළ යුතුයි. කතානායකවරයා පක්ෂග‍්‍රාහී කියලා චෝදනා කරනවානම් ඔහුට එරෙහිව විශ්වාසභංගයක් ගේන්න. තැන තැන කෙඳිරිගාලා පළක් නැහැ. ස්ථාවර නියෝගවල ව්‍යවස්ථාවේ ප‍්‍රතිපාදන තිබෙනවා. ඊළඟ පත්වෙන ආණ්ඩුවේ ක‍්‍රියාකාරිත්වය මත ඊට එරෙහිව විශ්වාශභංගයක් ගෙනඒමට අවශ්‍ය නම් ඒක කරනවා. මේ පාර්ලිමේන්තුවේ 100ට අඩු මන්ත‍්‍රීන් සහිත ආණ්ඩුවක් තබාගෙන ඉදිරියට යන්න බැහැ. මූල්‍ය පනත් සම්මත කරගන්න බැහැ. වෙනත් නීති කිසිවක් සම්මත කරගන්න බැහැ. ඔවුන්ට අවශ්‍ය නඩු යටපත් කර ගැනීම පමණයි. මහජනතාව දැනුවත් කිරීමට මාධ්‍ය නාලිකාවලටත් අයිතියක් තිබෙනවා. පසුගිය කාලේ අපි මාධ්‍ය දෙස බලා සිටියා. ඒ දෙස බලාසිටීමේදී අපට නිගමනය වුනා කවදාවත් මාධ්‍ය නාලිකාවලින් ජනතාව නම් දැනුවත් වෙන්නේ නැහැ කියලා. දේශපාලන ව්‍යාපාරයක් ලෙස ජනතාව දැනුවත් කිරීමට අප කාර්යභාරයක් කරනවා වගේම මාධ්‍යවේදීන්ටත් කාර්යභාරයක් තිබෙනවා. අප සියලු දෙනා එකතු වුනොත් ජනතාව දැනුවත් කරන්න පුළුවන්.”", "URL": "https://lankatruth.com/si/?p=63590", "Category": "පුවත්", "Parent URL": null}