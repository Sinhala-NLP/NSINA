{"Source": "Lankatruth", "Timestamp": "September 6, 2023", "Headline": "“මේ ආණ්ඩුවලින් තවදුරටත් අපිට යුක්තිය බලාපොරොත්තු විය හැකිද?” – මහාචාර්ය ක්‍රිෂාන්ත අබේසේන", "News Content": "පවතින ආණ්ඩුවෙන් පාස්කු ප්‍රහාරයේ වින්දිතයන්ට තව දුරටත් යුක්තිය බලාපොරොත්තු විය නොහැකි බැවින් ජාතික ජන බලවේගයේ පාලනයක් ඉක්මනින්ම පිහිටුවා එම ප්‍රහාරයේ වගකියයුත්තන්ට දඬුවම් ලබාදීම සහ වින්දිතයන්ට යුක්තිය ඉටු කිරීම මූලික වශයෙන්ම සිදු කරන බව අවධාරණය කෙරේ.අද අලුයම චැනල් 4 නාළිකාව මගින් පාස්කු ප්‍රහාරය සම්බන්ධයෙන් විකාශනය කළ වීඩියෝව ජාතික ජන බලවේගයේ ස්ථාවරය පැහැදිලි කිරීමට පැවැත්වූ මාධ්‍ය හමුවේදී එම පක්ෂ ජාතික විධායක සභික මහාචාර්ය ක්‍රිෂාන්ත අබේසේන මේ බව අවධාරණය කරනු ලැබීය. මහාචාර්යවරයා එහිදී වැඩි දුරටත් පළකළ අදහස් පහත දැක්වේ. “පාස්කු ප්‍රහාරයත් එක්කම කාදිනල් තුමන් විශාල වගකීමක් ඉටු කළා. ආගම් ලෙස කැරලි කෝලාහල ඇතිවීම වැළැක්වීම වෙනුවෙන් එතුමන් කළ කටයුත්ත ඉතාම සුවිශේෂියි. ඒ වගේම පාස්කු ප්‍රහාරයේ වගකිවයුත්තන්ට දඬුවම් පැමිණවීමට පොරොන්දු වූ ගෝඨාභය රාජපක්ෂ ඇතුළු පිරිස බලයට පත්කිරීමටත් උන්වහන්සේ විශාල කාර්යභාරයක් කළා. නමුත් මේ තත්වය කතෝලික සභාව දේශපාලන පක්ෂයට සහයෝගය දුන් බවට යම් යම් අය ප්‍රචාරය කරනවා. පාස්කු ප්‍රහාරය පිළිබඳව ප්‍රධාන චූදිතයන් තිදෙනෙක් ගැන කාදිනල්තුමා ප්‍රකාශ කර තිබෙනවා. ස්ලාම් අන්තවාදය, ප්‍රහාරය එල්ල කරන අවස්ථාවේ එය වළක්වා නොගත් ආණ්ඩුව සහ දේශපාලන බලය ලබාගැනීමට කුමන්ත්‍රණයක් දියත් කළ අය යන පාර්ශ්ව තුන පිළිබඳව කරුණු දක්වා තිබෙනවා. ‘චැනල් ෆෝ’ නාලිකාවෙන් නැවත හෙළිකර තිබෙන්නේ බලයේ සිටි රාජපක්ෂවරුන් බලය ලබාගැනීම වෙනුවෙන් කළ කටයුත්තක් බවයි. දැන් යුක්තිය ඉටුකර ගැනීමේ ක්‍රියාවලියට පදනම් කර ගත හැකි කරුණු රැසක් හෙළිකර තිබෙනවා.දැනට පවතින සාක්ෂි අනුව අපරාධ නඩුවලට නොයන්නේ ඇයි කියන ප්‍රශ්නයක් තිබෙනවා. අපේ අධිකරණ පද්ධතිය විශේෂයෙන්ම නීතිපති දෙපාර්තමේන්තුව දේශපාලනීකරණය වීම මේ ප්‍රශ්නයට මූලික හේතුවයි. නීතිපති දෙපාර්තමේන්තුව වගකියන්නේ කාටද? මෙපමණ සාක්ෂි හෙළිවී තිබියදීත් නිසි ක්‍රියාමාර්ග නොගැනීම තුළ සමහර සාක්ෂි සැඟවීමට සංවිධානාත්මක ක්‍රියාමාර්ග දියත් කෙරෙන බවත්, අපිට වාර්තා වෙනවා. මේ ආණ්ඩුවලින් තවදුරටත් අපිට යුක්තිය බලාපොරොත්තු විය හැකිද? මේ දෙගොල්ලම එක්වී ආණ්ඩුව පවත්වාගෙන යනවා. ඒ නිසා අපිට මේ දේශපාලන සංස්කෘතිය වෙනස් කර නීතියේ ආධිපත්‍යය තහවුරු කිරීමක් කළ යුතු වෙනවා. ජාතික ජන බලවේගයේ පාලනයක් යටතේ මේ සියලුම සාක්ෂි එකතු කර, දේශපාලනඥයන් හෝ රාජ්‍ය නිලධාරීන් වශයෙන් කිසිදු භේදයක් නැතිව වින්දිතයන්ට යුක්තිය ඉටුකිරීමේ ක්‍රියාමාර්ග හැකි ඉක්මනින් දියත් කරන බව අවධාරණය කරනවා.”", "URL": "https://lankatruth.com/si/?p=151065", "Category": "පුවත්", "Parent URL": null}