{"Source": "Lankatruth", "Timestamp": "October 9, 2023", "Headline": "ඊශ්‍රාලයට එල්ල වූ දරුණු ප්‍රහාරය ලෝකයේ බල ආධිපත්‍යය අවසන් කරයි?", "News Content": "පසුගිය 07 වෙනි දින හමාස් සංවිධානය ඇතුළු පලස්තීන සටන්කාමීන් විසින් ඊශ්‍රාලයට එල්ල කළ දරුණු ප්‍රහාරය ඇමරිකාව ප්‍රමුඛ ලෝක බල ආධිපත්‍යය අවසන් කිරීමේ ආරම්භය විය හැකි බවට දේශපාලන විශ්ලේෂකයන් අනාවැකි පළ කරමින් සිටී. මෙම අනාවැකි සඳහා මූලික පදනම වී තිබෙන්නේ ඇමරිකාව ඊශ්‍රාලය ප්‍රමුඛ බල අධිකාරිය සතුව පවතින ප්‍රහාරක ශක්තිය ඉක්මවා ගිය වක්‍ර ප්‍රතිඵල ගෙනදීමට සමත් වීමයි. විශේෂයෙන්ම ඊශ්‍රාලයේ අස්ථාවර ආණ්ඩුවක් පැවතීම මෙන්ම ඇමරිකාව තුළ ද ඩොනල්ඩ් ට්‍රම්ප්ගේ පරාජයෙන් පසුව ඔහුගේ ආධාරකරුවන් වියරුවෙන් එල්ල කරන ලද ප්‍රහාර වැනි දේශපාලන තත්වයන් මගින් මෙම කඳවුරේ අභ්‍යන්තර ගරා වැටීම වේගවත් කර ඇති බව පෙන්වා දෙති.  ඊට අමතරව ඊශ්‍රායල් හමාස් ගැටුම ආරම්භ වීමත් සමගම ලෝක වෙළඳපොලේ බොරතෙල් බැරලයක මිල ඩොලර් 97 ඉක්මවා යාමෙන් ලෝකයේ නව උද්ධමනයක මුල පිරේ. එමෙන්ම රත්රන් මිල ද මෙම ප්‍රහාරයත් සමග වේගයෙන් ඉහළ යමින් පවතී. ඊයේ (08 වෙනි දින) රත්රන් අවුන්සයක මිල එක් දිනක් තුළදී ඩොලර් 16කින් ඉහළ ගොස් මේ වනවිට ඩොලර් 1850 ඉක්මවා තිබේ. මේ වැනි වක්‍ර ප්‍රතිඵල ඇමරිකාව ප්‍රමුඛ බටහිර ආර්ථික බලය දුර්වල කිරීමට ඉවහල් වනු ඇති බව පෙන්වා දී තිබේ.  ඊට අමතරව යුක්‍රේන රුසියා යුද්ධය එළඹෙන සීතල සමයේදී පසුගිය වසරට වඩා දරුණු විය හැකි බවත් එම යුද්ධය ආරම්භයේ යුක්‍රේනයට පක්ෂපාතීත්වය දැක්වූ හංගේරියාව සහ පෝලන්තය මේ වනවිට එයට විරුද්ධව සිටින අතර ජර්මනිය තුළමෙම යුද්ධයට විරුද්ධව 70,000ක පමණ සහභාගීත්වයෙන් ඊයේ විරෝධතා දියත් කර තිබිණි. මෙවැනි සමස්ත තත්වයන් ඇමරිකාව ප්‍රමුඛ බටහිර බල ආධිපත්‍ය බිඳ වැටීමේ ආරම්භ විය හැකි බව පුරෝකතනය කරමින් පවතී.", "URL": "https://lankatruth.com/si/?p=153036", "Category": "ප්‍රමුඛ පුවත්", "Parent URL": null}