{"Source": "Lankatruth", "Timestamp": "January 7, 2019", "Headline": "ජනපතිගේ මානසික තත්වය පරීක්ෂා කරන්න ඉල්ලූ පෙත්සම නිෂ්ප්‍රභ කරයි", "News Content": "ජනාධිපති මෛත්‍රීපාල සිරිසේන මහතාගේ මානසික තත්ත්වය පිළිබඳව වාර්තාවක් ඉල්ලා ගොනු කර තිබූ පෙත්සම විභාගයට නොගෙනම ඉවත දැමීමට අභියාචනාධිකරණය අද (07) තීරණය කර තිබේ. මානසික රෝගී ආඥා පනත යටතේ යම් මානසික ආබාධයකින් පෙළෙන පුද්ගලයෙකු පිළිබඳව තොරතුරු තිබේ නම් එය මුලින්ම පොලිසිය වෙත පැමිණිලි කළ යුතු බව පෙන්වා දුන් සොලිස්ටර් ජෙනරාල්වරයා ඉන් අනතුරුව පොලිසිය පියවරක් නොගන්නේ නම් පමණක් අධිකරණය හමුවට ආ හැකි බව පෙන්වා දී ඇත. එහෙත් මෙම සිද්ධිය සම්බන්ධයෙන් පොලිසිය වෙත කිසිදු පැමිණිල්ලක් ඉදිරිපත් කර නොමැති පෙත්සම්කාරිය ජනාධිපතිවරයාට අපකීර්තියක් උදාකිරීමේ අරමුණින් මෙම ව්‍යාජ පෙත්සම අභියාචන අධිකරණය වෙත ඉදිරිපත් කර ඇති බවද අභියාචනාධිකරණයේ මතය වී තිබේ. කිසිදු පදනමක් නොමැතිව මෙම පෙත්සම අධිකරණය හමුවේ ගොනු කිරීම නිසා රාජ්‍ය නායකයාට මෙන්ම රටටද විශාල අගතියක් සිදුවී ඇති බව පෙන්වා දුන් විනිසුරුවරුන් පෙත්සම්කාරිය අනුගමනය කර තිබෙන අධිකරණ ක්‍රියාදාමය තුළ කිසිදු නීතිමය පදනමක් නොමැති බවත් පෙත්සම ගොනු කළ පෙත්සම්කාරිය විසින් රුපියල් ලක්ෂයක නඩු ගාස්තුවක් රජය වෙත ගෙවිය යුතු බවටත් නියෝග කරමින් පෙත්සම නිෂ්ප්‍රභ කර ඇත. ජනාධිපති මෛත්‍රිපාල සිරිසේන මහතාගේ මානසික තත්ත්වය පිළිබඳව පරික්ෂා කිරීමේ නඩු කටයුත්තක් අරඹන්නයි පොලිස්පතිවරයාට නියෝගයක් නිකුත් කරන්නැයිද මෙම පෙත්සම මගින් පෙත්සම්කාරිය කොළඹ -12 ප්‍රදේශයේ පදිංචි තක්ෂිලා ලක්මාලි ජයවර්ධන නැමැත්තිය විසින් ඉල්ලා තිබිණි.", "URL": "https://lankatruth.com/si/?p=66227", "Category": "පුවත්", "Parent URL": null}