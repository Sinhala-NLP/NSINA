{"Source": "Lankatruth", "Timestamp": "November 1, 2022", "Headline": "ජොන්ස්ටන් ඇතුළු තිදෙනාට එරෙහි පැමිණිල්ලේ ලිඛිත දේශනවලට අධිකරණය දින දෙයි", "News Content": "හිටපු වෙළෙඳ අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකුට එරෙහිව ගොනු කර ඇති නඩු 03ක මූලික විරෝධතාවලට අදාළ ලිඛිත දේශන දෙසැම්බර් 09දා අධිකරණයට ගොනු කරන ලෙස කොළඹ මහාධිකරණය අද (01) අල්ලස් කොමිසමට නියෝග කර තිබේ. පොහොට්ටු පක්ෂ පාර්ලිමේන්තු මන්ත්‍රී ජොන්ස්ටන් ප්‍රනාන්දු වෙළෙඳ ඇමතිවරයා ලෙස කටයුතු කළ සමයේ සතොස ආයතනයේ සේවකයින් දේශපාලන කටයුතුවලට යෙදවීම මගින් රජයට පාඩු සිදු කළ බවට චෝදනා කරමින් අල්ලස් විසින් කොමිසම සැකකරුවන්ට එරෙහිව මෙම නඩු ගොනු කරනු ලැබ ඇත. කොළඹ මහාධිකරණය හමුවේ අද නඩුව කැඳවූ අවස්ථාවේදී හිටපු ඇමති ජොන්ස්ටන් ප්‍රනාන්දු, සතොස ආයතනයේ හිටපු සභාපති එරාජ් ප්‍රනාන්දු සහ එහි හිටපු අධ්‍යක්ෂ මොහොමඩ් සාකීර් අධිකරණය හමුවේ පෙනී සිට තිබේ. එහිදී විත්තිකරුවන් වෙනුවෙන් පෙනී සිටි ජනාධිපති නීතිඥ කාලිංග ඉන්දතිස්ස විසින් මෙම නඩු නිෂ්ප්‍රභ කර තම සේවාදායකයින් නිදහස් කරන ලෙස ඉල්ලා මූලික විරෝධතාවලට අදාළ ලිඛිත දේශන අධිකරණයට භාර දෙනු ලැබ ඇත. ඒවා භාර ගැනීමෙන් පසු අධිකරණය අල්ලස් කොමිසමට නියෝග කර ඇත්තේ එම පැමිණිල්ලේ ලිඛිත දේශන දෙසැම්බර් 09දා අධිකරණයට ඉදිරිපත් කරන ලෙස ය.", "URL": "https://lankatruth.com/si/?p=141528", "Category": "පුවත්", "Parent URL": null}