{"Source": "Lankatruth", "Timestamp": "March 27, 2017", "Headline": "ඇලෝසියස්ගේ මත්පැන් නිශ්පාදනයට මත්තල වී කුණුකොල්ලයට විකුණලා…", "News Content": "මහ බැංකුවේ බැඳුම්කර වංචාවට සම්බන්ධය අර්ජුන් ඇලෝසියස්ගේ පර්පෙචුවල් ට්‍රෙෂරීස් සමාගම විසින් කල්කුඩා හි ආරම්භ කිරීමට යන මෙන්ඩිස් සමාගමට අනුබද්ධ මත්පැන් නිෂ්පාදනාගාරයට මත්තල වී ගබඩාවෙන් වී මෙට්‍රික් ටොන් 4,000ක් වී කිලෝවක් රුපියල් 28ක මුදලකට ලබාදී ඇති බවට සමස්ත ලංකා ගොවිජන සම්මේලනයේ ජාතික සංවිධායක ජවිපෙ වයඹ පළාත් සභා මන්ත්‍රි නාමල් කරුණාරත්න චෝදනා කරයි. නාමල් කරුණාරත්න මහතා පවසන්නේ ලංකාවේ වැඩිම වී අස්වැන්නක් ලැබිය හැකි නැඟෙනහිර අම්පාර දිස්ත්‍රික්කයත් දෙවනුව ඇති පොළොන්නරුව දිස්ත්‍රික්කයත් මධ්‍යගතව මෙම මත්පැන් නිෂ්පාදනාගාරය ඉදිකරන ලද්දේ වී භාවිත කරමින් වඩා පහසුවෙන් එම මද්‍යසාර නිෂ්පාදනයට ඉඩකඩ ගනිමින් බවට සැකයක් මතුව ඇති බවයි. අදාළ නිෂ්පාදනාගාරයට කැබිනට් මණ්ඩලය අවසරදී නොමැති බවත් ඇමැති මලික් සමරවික්‍රම හෝ ආයෝජන මණ්ඩලයවත් නැඟෙනහිර පළාත් සභාවේ මහ ඇමැතිවරයාවත් මේ පිළිබඳ දැනුවත්භාවයකින් තොරව මෙම මත්පැන් නිශ්පාදනයාගාර ඉදිකර ඇති බව ඔවුන්ගේ ප්‍රකාශවලින් තහවුරු වන බවද ඒ මහතා පවසයි. මහ බැංකු විගණන වාර්තාවෙනුත් කෝප් කමිටු වාර්තාව මඟින් මෙන්ම ජනාධිපති කොමිසම මඟින්ද මහ බැංකු බැඳුම්කර වංචාව පිළිබඳ සියලු තොරතුරු හෙළිව තිබියදී මෙවැනි ව්‍යාපාරයක් ආරම්භ කරන්නට අර්ජුන් පවුලට ශක්තියක් ලැබුණේ කෙසේදැයි යන්න ඔහු ප්‍රශ්න කරයි. රුපියල් 28 කට වී කිලෝවක් එම ව්‍යාපාරවලට ලබා දුන් පසු පාරිභෝගිකයාගේ සහල්වලට සිදුවන්නේ කුමක්ද යන්න ගැටලුකාරී තත්ත්වයක් බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා වැඩිදුරටත් පවසයි. මව්බිම", "URL": "https://lankatruth.com/si/?p=31819", "Category": "පුවත්", "Parent URL": null}