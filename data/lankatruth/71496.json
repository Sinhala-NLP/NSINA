{"Source": "Lankatruth", "Timestamp": "April 3, 2019", "Headline": "හම්බන්තොට තෙල් පිරිපහදුවේ ආයෝජකයා බදු වංචාකරුවෙක් – නලින්ද ජයතිස්ස හෙළිකරයි", "News Content": "හම්බන්තොට මිරිජ්ජවිල තෙල් පිරිපහදු ව්‍යාපෘතියේ ආයෝජකයෙකු වන එස්. ජගත්‍රාක්ෂකන් නැමති ඉන්දියානු ඇමතිවරයා ඉන්දිය රජයට බදු වංචා කිරීම් සහ වත්කම් බැරකම් හෙළි නොකිරීම සම්බන්ධයෙන් චෝදනා ලැබූවෙකු බව ජනතා විමුක්ති පෙරමුණේ පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා හෙළිදරව් කළේ ය. ඒ මහතා මේ බව අනාවරණය කරනු ලැබූවේ ආයෝජන ප්‍රවර්ධන හා ජාත්‍යන්තර වෙළෙඳාම පිළිබඳ අමාත්‍යංශයේ වැය ශීර්ෂය පිළිබඳව ඊයේ (02) පාර්ලිමේන්තුවේ පැවති විවාදයට එක්වෙමිණි. එස්. ජගත්‍රාක්ෂකන් නැමති ඉන්දියානු ඇමතිවරයා ඉන්දියානු ඉතිහාසයේ බරපතලම වංචාව ලෙස සැලකෙන 2004 – 2010 කාලයේ සිදු වූ ඉන්දියානු රුපියල් කෝටි ලක්ෂ 10.5ක් වන ගල් අඟරු නිදි විකිණීමේ වංචාවට සම්බන්ධ පුද්ගලයෙකු බවද වෛද්‍ය නලින්ද ජයතිස්ස මහතා හෙළිදරව් කළේය. ඊට අමතරව ඔහු ඉන්දිය රජයට සිදු කළ තවත් මූල්‍ය වංචා රැසක චූදිතයෙකු බවද ඒ මහතා අනාවරණය කළේ ය. එස්. ජගත්‍රාක්ෂකන් නැමති ඉන්දියානු ඇමතිවරයාද මෙම ආයෝජන සමාගමේ අධ්‍යක්ෂවරයෙකු බව මෙහිදී මලික් සමරවික්‍රම අමාත්‍යවරයා පිළිගත්තේ ය.", "URL": "https://lankatruth.com/si/?p=71496", "Category": "පුවත්", "Parent URL": null}