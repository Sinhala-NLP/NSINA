{"Source": "Lankatruth", "Timestamp": "June 21, 2021", "Headline": "කියුබාවේ එන්නත 62%ක කාර්යක්‍ෂමතාවයක් පෙන්වයි !", "News Content": "කොරෝනා වයිරසයට එරෙහිව එන්නතක් නිර්මාණය කල එකම දකුණු ඇමරිකාවේ රට වන සමාජවාදී කියුබාව තමන්ගේ එන්නත 62% ක සාර්ථකත්වයක් පෙන්නුම් කරන බව ඊයේ (20) ජාත්‍යන්තර මාධ්‍ය අමතමින් ප්‍රකාශ කර සිටියේය. කියුබානු පරීක්ෂණ කණ්ඩායමේ අධ්‍යක්ෂක Vicente Verez, එහිදී පවසා සිටියේ එන්නතක් සමාජ ගත කිරීම සඳහා ලෝක සෞඛ්‍ය සංවිධානය විසින් ඉල්ලා සිටින 50% සීමාව තමන් පසුකර ඇති බවත් මෙය දෙවන මාත්‍රාව පමණක් වන අතර තව සති කීපයකින් තුන්වැනි මාත්‍රාව ලබාදීමෙන් පසුව එහි ප්‍රථිපලය මත අවසාන නිගමනයකට පැමිණිය හැකි බවත්ය. මාස 13ක සිට කියුබාවේ වැක්සීන සෙවීම සමබන්ධයෙන් පිහිටුවා ඇති රාජ්‍ය පරීක්ෂණ කණ්ඩායම වන l’Institut Finlay ඒකකය එන්නත් වර්ග 5ක් සම්බන්ධයෙන් පරීක්ෂණ පවත්වමින් සිටි. එයින් එන්නත් වර්ග දෙකක් වන Soberana 02 et Abdala යන වැක්සීනය වයිරසයට එරෙහිව සටන් කිරීමේ හැකියාව සෙවීමේ තුන්වන හා අවසන් අදියරේ පවතින බව සැලවේ. “අපගේ අවසන් වාර්තාව කියුබානු ස්වාධීන පරීක්ෂණ කණ්ඩායමක් මගින් සහතික කල පසු අවසන් නිගමනය සඳහා රජයේ සෞඛ්‍ය දෙපාර්තමේන්තුවේ අනුමැතිය සඳහා යවනු ලබනවා. මේ වනවිට කැරබියන් කලාපය තුල පැතිර යන කොරෝනා වයිරසයේ නව ප්‍රබේදයන්ට මුහුණ දීම සඳහා මෙහි තෙවන මාත්‍රාව මගින් සාර්ථක ප්‍රථිපල ලබා ගැනීමට හැකි වෙතැයි අප බලාපොරොත්තු වෙනවා” l’Institut Finlay ප්‍රකාශකයෙකු වන Yuri Valdez වැඩිදුරටත් පැවසුවේය. මේ වනවිට කියුබාවේ රෝගීන් 166,368ක් හඳුනාගෙන ඇති අතර රෝගීන් 1148 දෙනෙකු මියගොස් ඇත. මිලියන 11.2 ජනගහනයක් වෙසෙන කියුබාවේ 76% දෙනා අගෝස්තු මාසය අවසාන වීමට පෙර එන්නත් කිරීමට අපේක්ෂා කර ඇත. මේ වනවිට මිලියන 4ක ජනතාවකට අවම වශයෙන් එක් මාත්‍රාවක් හෝ ලබාදීමට කියුබානු රජය සමත්වී ඇත. 1962 සිට බලපැවැත්වෙන ඇමරිකානු ආර්ථික සම්බාධක හේතුවෙන් කියුබානු රජය තම ඖෂධ දේශීයව නිපදවා ගනු ලබයි. මේ දක්වා රට තුල භාවිතා කරනු ලබන වැක්සීන වර්ග 13කින් 8කම නිපදවා ගනු ලබනුයේ දේශීයව කියුබානු රසායනාගාරයන් මගිනි. “අප දන්නවා රජයක් ලෙස මෙම ව්‍යපෘති සඳහා වියදම් කිරීමට අපට අසීමිත මුදල් කන්දරාවක් නොමැති බව. එනමුත් අපගේ පරීක්ෂණ කණ්ඩායම් වල ප්‍රථිපලයන් ජාත්‍යන්තර ඖෂධ සමාගම් වල නිෂ්පාදන සමග කරට කර තරඟ කිරීමේ හැකියාව පවතිනවා” කියුබානු ජනාධිපති Miguel Diaz-Canel තම පරීක්ෂණ කණ්ඩායමට සුබ පතමින් එසේ පවසා සිටියේය. මේ අතර ආර්ජන්ටිනාව, ජැමෙයිකාව, වෙනිසුලාව හා මෙක්සිකෝව කියුබානු එන්නත මිලදී ගැනීමට කැමැත්ත පළකර ඇති අතර ඉරානය Soberana 02 නිෂ්පාදනය කර ලොව පුරා බෙදාහැරීමට කියුබානු රජය සමග එකඟතාවයකට පැමිණ ඇත.", "URL": "https://lankatruth.com/si/?p=118235", "Category": "කොවිඩ් -19 (කොරෝනා ) පුවත්", "Parent URL": null}