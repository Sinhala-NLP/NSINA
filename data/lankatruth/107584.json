{"Source": "Lankatruth", "Timestamp": "January 8, 2021", "Headline": "මේසපන්දු ක්‍රීඩාව නැවත ආරම්භ කිරීමේ වැදගත්කම හිටපු ජාතික ශූරයෙකු පෙන්වා දෙයි", "News Content": "කොවිඩ් – 19 වසංගත මධ්‍යයේ වුවද ක්‍රීඩා කටයුතු නැවත ආරම්භ කිරීමේ හැකියාව සම්බන්ධයෙන් විමසා බැලීමේදී මේසපන්දු ක්‍රීඩාවට ප‍්‍රධානම තැන හිමි විය යුතු බව මේසපන්දු ජාතික කණ්ඩායමේ හිටපු නායකයෙකු මෙන්ම වත්මන් ප‍්‍රවීණයන්ගේ මේසපන්දු ජාතික ශූරයෙකු වන ලලිත් ප්‍රියන්ත පෙන්වා දෙයි. එසේ නොමැතිව මේසපන්දු ක්‍රීඩාව නැවතත් ආරම්භ කිරීම සම්බන්ධයෙන් බලධාරීන්ගේ නිසි අවධානය යොමු නොවුණහොත් ශ්‍රී ලංකා මේසපන්දු ක්‍රීඩාව ශෝචනීය තත්වයකට ඇදවැටීම නොවැළැක්විය හැකි කරුණක් වනු ඇති බවද පසුගියදා කොළඹදී පැවැති මාධ්‍ය හමුවක් අමතමින් ජාතික මේසපන්දු කණ්ඩායමේ පුහුණුකරුවෙකු, ජාතික තේරීම් කමිටු සාමාජිකයෙකු, ජාතික මේසපන්දු සම්මේලනයේ හිටපු සභාපතිවරයෙකුද වන ලලිත් ප්‍රියන්ත සඳහන් කළේය. එහිදී තවදුරටත් මේ සම්බන්ධයෙන් අදහස් පළකළ ලලිත් ප්‍රියන්ත මෙසේද පැවැසීය. “කොවිඩ් වයිරස වසංගත තත්වයත් සමගින් පසුගිය මාස 10ක කාලය තුළ කිසිදු මේසපන්දු තරගාවලියක් පැවැත්වීමේ හැකියාව අපිට ලැබුණේ නැහැ. ඒ අනුව මේසපන්දු ක්‍රීඩාවේ යෙදෙන ක්‍රීඩක ක්‍රීඩිකාවන්, පුහුණුකරුවන් පමණක් නොව ක්‍රීඩක ක්‍රීඩිකාවන්ගේ දෙමාපියන් පවා මේ වනවිට විශාල ව්‍යාකූල තත්වයට පත්ව තිබෙන බව නොරහසක්. ඊට හේතු වී ඇත්තේ අනෙකුත් සමහරක් ක්‍රීඩා කොවිඩ් අවදානම මධ්‍යයේ වුවද පැවැත්වුවත් මේසපන්දු ක්‍රීඩාව නැවත ආරම්භ කිරීම කෙරෙහි ප‍්‍රමාණවත් අවධානයක් යොමුව නොතිබීම නිසයි. කෙසේ වෙතත් ශ්‍රී ලංකාවට වඩා කොවිඩ් වයිරසයෙන් බැටකන රටවල පවා මේසපන්දු ක්‍රීඩාව මේ වනවිටත් ආරම්භ කර තිබෙනවා. ඊට හේතුව වී තිබෙන්නේ කොවිඩ් අවදානම කෙරෙහි ප‍්‍රධානතම බලපැම එල්ල කරන පුද්ගල දුරස්ථභාවය රැකගෙන සිදුකළ හැකි හොඳම ක්‍රීඩාවක් ලෙස මේසපන්දු ක්‍රීඩාව හඳුන්වාදීමේ හැකියාව පැවතීමයි. ඒ අනුව යුගල තරග නොපවත්වා මීටරයක පරතරය තබා ගනිමින් කේවල තරග පමණක් පවත්වමින් මෙම ක්‍රීඩාවේ නිරතවීමේ හැකියාව තියෙනවා. එපමණක් නොව පසුගිය කාලය තුළ ක්‍රීඩක ක්‍රීඩාකාවන් දිගු කලක් තම නිවෙස් තුළටම කොටුවී තිබීම මගින් ක්‍රීඩාවට ඔවුන් කෙරෙහි පවතින ඇල්මත්, හැකියාවත් යම්තාක් දුරකට හීන වී ඇති බවත් දක්නට ලැබෙන කරුණක්. එය ශ්‍රී ලංකාවේ අනාගත මේසපන්දු ක්‍රීඩාවට විශාල අයහපත් බලපෑමක් සිදුකරනු ඇති බවත් කනගාටුවෙන් වුවත් පැවැසිය යුතුම කරුණක්.”", "URL": "https://lankatruth.com/si/?p=107584", "Category": "ක්‍රීඩා පුවත්", "Parent URL": null}