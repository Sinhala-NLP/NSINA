{"Source": "Lankatruth", "Timestamp": "August 17, 2018", "Headline": "වාද්දුව සාදයේදී සිව්දෙනෙකු මියයාමේ සිද්ධියට අදාල සැකකරුවෝ යලි රිමාන්ඩ්", "News Content": "වාද්දුව ප්‍රදේශයේ පැවැත්වූ සාදයක් අතරතුර පුද්ගලයන් සිව් දෙනෙකු මිය යාමේ සිද්ධියට අදාලව රක්ෂිත බන්ධනාගාර ගතව සිටි සැකකරුවන් දෙදෙනා තව දුරටත් බන්ධනාගාර ගත කරන ලෙස පානදුර මහේස්ත්‍රාත් අධිකරණය අද(17) නියෝග කර තිබේ. මෙසේ රක්ෂිත බන්ධනාගාර ගත කෙරුනේ සාදය සැළසුම් කළ සමාගමේ ලියාපදිංචි හිමිකාරියගේ ස්වාමිපුරුෂයා සහ එම සමාගමේ ප්‍රචාරක නිලධාරියා ය. පසුගිය 9 වැනිදා අත් අඩංගුවට ගැනීමෙන් පසු අද දින දක්වා සැකකරුවන් රක්ෂිත බන්ධනාගාර ගත කෙරුන අතර සිද්ධියට අදාල නඩුව අද කැඳවූඅවස්ථාවේ ලබන 27 වනදා දක්වා නැවත රක්ෂිත බන්ධනාගාර ගත කරන ලෙස අධිකරණය නියෝග කළේය. මනුෂ්‍ය ජීවිතයට හෝ අන් තැනැත්තන්ගේ පෞද්ගලික ආරක්ෂාවට තර්ජනයක් වන පරිදි නොසැළකිලිමත් කි‍්‍රයාවක් වශයෙන් ප‍්‍රසංගය සංවිධානය කර එකී පුද්ගලයන් අසනීපව රෝහල් ගත කිරීමෙන් පසු පුද්ගලයන් සිව් දෙනෙකු මිය යාම සම්බන්ධව ලංකා දණ්ඩ නීති සංග්‍රහයේ 327 වගන්තිය යටතේ හා 2006 අංක 26 දරණ දුම්කොළ මධ්‍යසාර පනතේ 36 හා 37 වගන්ති උල්ලංඝණය කිරීමේ චෝදනා යටතේ සැකකරුවන් අත්අඩංගුවට ගෙන ඇත.", "URL": "https://lankatruth.com/si/?p=57849", "Category": "පුවත්", "Parent URL": null}