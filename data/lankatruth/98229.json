{"Source": "Lankatruth", "Timestamp": "October 21, 2020", "Headline": "අධිචෝදනා භාර දෙයි – චම්පිකට ඇප", "News Content": "රාජගිරිය ප්‍රදේශයේදී 2016 වසරේ සිදු වූ රිය අනතුරක් සම්බන්ධයෙන් චෝදනා එල්ල වී සිටින හිටපු අමාත්‍ය පාඨලී චම්පික රණවක මහතා ඇතුළු විත්තිකරුවන් තිදෙනෙකුට එරෙහිව නීතිපතිවරයා විසින් ගොනුකර තිබෙන නඩුවට අදාළව පාඨලී චම්පික රණවක මහතාට අද (21) කොළඹ මහාධිකරණ විනිසුරු ධම්මික ගනේපොල මහතා ඉදිරියෙ අධිචෝදනා පත්‍ර භාර දී ඇත. ඉන් අනතුරුව විත්තිකරු රුපියල් 10,000ක මුදල් ඇප සහ රුපියල් ලක්ෂය බැගින් වූ ශරීර ඇප දෙකක් මත මුදා හැරීමට නියෝග කර ඇත. නඩුවේ සාක්ෂි විභාගය 2021 වසරේ මාර්තු මස 04වනදා සිදුකිරීමට නියෝග ලබා දී ඇති අතර එදින සාක්ෂිකරුවන් පස්දෙනෙකුට අධිකරණ හමුවේ පෙනී සිටින ලෙස දන්වා සිතාසි නිකුත්කර තිබේ. 2016 වසරේ පෙබරවාරි මස 28 වන දින රාත්‍රීයේ රාජගිරිය ජානාධිපති විද්‍යාලය ආසන්නයේදී, මෙරට පොදු මහාමාර්ගවල ධාවනයට අවසර නැති යතුරු පැදියක් පාඨලී චම්පික මහතා පදවාගෙන පැමිණි රථයේ ගැටීමෙන් මෙම රිය අනතුර සිදුව තිබූ අතර යතුරුපැදිය පදවාගෙන පැමිණි සන්දීප් සම්පත් නැමති තරුණ ඉන් අභාදිත තත්වයට පත්විය.", "URL": "https://lankatruth.com/si/?p=98229", "Category": "පුවත්", "Parent URL": null}