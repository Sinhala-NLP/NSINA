{"Source": "Lankatruth", "Timestamp": "June 18, 2018", "Headline": "යාපනයේ පොලිස් වෙඩි තැබීමෙන් තරුණයෙකු මරුට – 05ක් අත්අඩංගුවට", "News Content": "යාපනය මල්ලාකම් මන්සන්ධියේ දී ඊයේ (17) රාත්‍රියේදී සිදු වූ වෙඩි තැබීමේ සිද්ධියෙන් එක් තරුණයෙකු ජීවිතක්ෂයට පත්ව ඇති අතර ගැටුම් ඇති කරගත් දෙපිරිසෙන් පුද්ගලයින් 05 දෙනෙකු චුන්නාගම් පොලීසිය විසින් අද (18) උදෑසන අත්අඩංගුවට ගෙන තිබේ. මල්ලාකම් කතෝලික දේවස්ථානය ඉදිරිපිට තරුණයින් දෙපිරිසක් අතර ගැටුමක් ඇති වී තිබෙන අතර එම අවස්ථාවේ ඒ අසලින් චුන්නාගම් පොලිස් වසමේ සිට පොලිස් නිලධාරීන් දෙදෙනෙකු තෙලිප්පලෙයි රෝහල දක්වා ත්‍රී රෝද රථයකින්ග මන් කර ඇත. එම අවස්ථාවේදී එම ගැටුම මැඩලීමට අදාළ පොලිස් නිලධාරීන් දෙදෙනා උත්සහ කර ඇති අතර එහිදී එක් පුද්ගලයකු විසින් පොලිස් නිලධාරීයකුට පහර දී පොලිස් නිලධාරියා සතුව තිබූ පිස්තෝලය උදුරා ගැනීමට උත්සහ දරා තිබේ. එහිදී පොලිස් නිලධාරීවරයා විසින් පහරදීමට පැමිණි පුද්ගලයාට වෙඩි තැබීම නිසා 25 හැවිරිදි සුදර්ශන් කුලමන්කාල් නැමැත්තා මිය ගොස් ඇත. වෙඩි තැබීමෙන් පසුව මල්ලාකම් ප්‍රදේශවාසීන් විසින් අදාළ වෙඩි තැබීමට විරෝධය පා යාපනය කන්කසන්තුරෙයි මාර්ගය මල්ලාකම් ප්‍රදේශයෙන් ඊයේ රාත්‍රියේ වසා දමමින් විරෝධය පල කළ අතර යාපනය රෝහල ඉදිරිපිටද විශාල පිරිසක් රැස්ව විරෝධය දැක්වීම නිසා උණුසුම් වී ඇත. ඒ හේතුවෙන් රාත්‍රියේම මල්ලාකම් මන්සන්ධියට මෙන්ම රෝහල් ඉදිරිපිටද පොලිස් විශේෂ කාර්ය බළකාය කැඳවා තත්වය පාලනය කිරීමට පියවර ගෙන ඇති අතර අදාළ වෙඩි තැබීම සම්බන්ධයෙන් පොලිස් පරික්ෂණ කිහිපයක් ආරම්භ කර ඇති බව පොලිසිය කියයි. අත්අඩංගුවට ගත් පුද්ගලයින් අද දින මල්ලාකම් අධිකරණයට ඉදිරිපත් කිරීමට පියවර ගෙන ඇති බව චුන්නාකම් පොලීසිය සඳහන් කරයි.", "URL": "https://lankatruth.com/si/?p=54592", "Category": "පුවත්", "Parent URL": null}