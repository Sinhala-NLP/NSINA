{"Source": "Lankatruth", "Timestamp": "November 28, 2019", "Headline": "නියෝජ්‍ය ඇමතිවරු තිදෙනා පැය කිහිපයකින් රාජ්‍ය ඇමතිවරු බවට පත්වේ", "News Content": "ඊයේ(27) නියෝජ්‍ය අමාත්‍යවරුන් ලෙස දිවුරුම් දුන් කාංචන විජේසේකර, නිමල් ලන්සා සහ ඉන්දික අනුරුද්ධ යන මන්ත්‍රීවරුන්, ඊට පැය කිහිපයකට පසු රාජ්‍ය අමාත්‍ය ධුරවල නැවත දිවුරුම්දී ඇතැයි වාර්තා වේ. ඒ අනුව ධීවර සහ ජලජ සම්පත් නියෝජ්‍ය අමාත්‍යවරයා ලෙස උදෑසන දිවුරුම් දුන් කාංචන විජේසේකර මහතා පසුව පස්වරුවේ තේ කර්මාන්ත සංවර්ධන රාජ්‍ය අමාත්‍යවරයා ලෙස දිවුරුම් දී ඇති අතර ප‍්‍රජා සවිබල ගැන්වීම් හා වතු යටිතල පහසුකම් සංවර්ධන නියෝජ්‍ය අමාත්‍යවරයා ලෙස දිවුරුම් දී සිටි නිමල් ලන්සා මහතා, ප‍්‍රජා සවිබල ගැන්වීම් රාජ්‍ය අමාත්‍යවරයා ලෙස නැවත දිවුරුම් දී තිබේ. රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන නියෝජ්‍ය අමාත්‍යවරයා ලෙස දිවුරුම් දුන් ඉන්දික අනුරුද්ධ මහතා නිවාස රාජ්‍ය අමාත්‍යවරයා ලෙස නැවත දිවුරුම් දී ඇත. මෙම දිවුරුම්දීමත් සමඟ නව රජයේ රාජ්‍ය අමාත්‍යවරුන් ගණන 38 දක්වා ඉහළ ගොස් තිබේ. එසේම නියෝජ්‍ය අමාත්‍යවරුන් කිසිවෙකුත් මේ වනවිට පත්කර නොමැත.", "URL": "https://lankatruth.com/si/?p=86324", "Category": "පුවත්", "Parent URL": null}