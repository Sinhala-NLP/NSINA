{"Source": "Lankatruth", "Timestamp": "June 20, 2017", "Headline": "කියුබාවට සම්බාධක දැමීමේ ඇමෙරිකා සූදානමට රුසියානු විරෝධය!", "News Content": "කියුබාවට එරෙහිව නැවත වටයකින් සම්බාධක පැනවීමේ ඇමෙරිකානු සූදානම පිළිබඳව රුසියාව මාධ්‍ය නිවේදනයක් නිකුත් කරමින් අවධාරණය කර ඇත්තේ ඩොනල්ඩ් ට්‍රම්ප් පාලනය නැවතත් ‘සීතල යුද සමයේ‘ ක්‍රියාවලියකට සූදානම් වෙමින් පවතින බවයි. මෙම මාධ්‍ය නිවේදනය රුසියානු විදේශ ඇමතිවරයා විසින් නිකුත් කර ඇති අතර ට්‍රම්ප් පාලනය විසින් වෙනස් කිරීමට සැලසුම් කර ඇති කියුබාව සම්බන්ධ තීන්දු තීරණ දශක කිහිපයක් පුරාවට කියුබාව සම්බන්ධයෙන් අනුගමනය කළ ඇමෙරිකානු උද්ධච්ඡ පිළිවෙතෙහි දිගුවක්ම පමණක් බවත් එය අර්ථ විරහිත ක්‍රියාවක් බවයි. රුසියානු විදේශ ඇමතිවරයා වැඩිදුරටත් අවධාරණය කර ඇත්තේ කියුබාවට අදාළ ප්‍රශ්නය පිළිබඳව සාකච්ඡා කිරීමට කටයුතු කරන බවත් ඇමෙරිකාව විසින් කියුබාව සම්බන්ධයෙන් අනුගමනය කළ ප්‍රතිපත්ති හා ක්‍රියාමාර්ගවල යම් පැහැදිලි වෙනසක් දක්නට ලැබුණු බැරැක් ඔබාමා පාලනය විසින් සිදුකළ වෙනස්කම් ආපසු හැරවීමටත් ඒ තුළින් කියුබාව වෙත නැවතත් වටයකින් පැනවීමට යන සම්බාධක, තහනම් කිරීම්, අවහිර කිරීම් යනාදිය තමන් දැඩිලෙස හෙළා දකින බවයි. එක්සත් ජාතීන්ගේ සංවිධානයද මෙන්ම ලෝකයේ බොහෝ රටවල් කියුබාවට එරෙහිව දශක ගණනාවක් පුරා ඇමෙරිකාව පනවා ඇති සම්බාධකවලට එරෙහිව දැවැන්ත විරෝධයක් එල්ල කරමින් තිබියදී ට්‍රම්ප් පාලනයද තම සුපුරුදු කියුබානු විරෝධී ක්‍රියාමාර්ග අනුගමනය කරමින් සිටී.", "URL": "https://lankatruth.com/si/?p=36193", "Category": "විදෙස් පුවත්", "Parent URL": null}