{"Source": "Lankatruth", "Timestamp": "August 25, 2018", "Headline": "විදෙස් ආධාර එපා – ස්වාධීනව නැගීසිටිය හැකියි", "News Content": "එක්සත් අරාබි එමීර් රාජ්‍ය ඉන්දියාවේ කේරළ ප්‍රාන්තයේ පුනරුත්තාපන සහ වෙනත් අවශ්‍යතා වෙනුවෙන් ප්‍රධානය කළ ඇමරිකානු ඩොලර් මිලියන 100ක ප්‍රධානය ප්‍රතික්ෂේප කර තිබේ. ඉන්දියාවේ කේරල ප්‍රාන්තයට පසුගිය දිනවල පැවති අයහපත් කාලගුණික තත්වය හේතුවෙන් 400 දෙනෙකුට පමණ ජීවිත අහිමි වූ අතර සිදුව ඇති දේපල හානි ප්‍රමාණය අති විශාලය. නැවත කේරළ ප්‍රාන්තය යථා තත්වයට පත්කිරීම සඳහා කේරළ ප්‍රාන්ත මහ ඇමතිවරයා විසින් ඉල්ලා ඇති මුදල් ආධාර ප්‍රමාණය ලබාදීමට ඉන්දීය මධ්‍යම රජය අපොහොසත්ව ඇති අතර මේ හේතුවෙන් එක්සත් ආරාබි එමීර් රාජ්‍යය පරිත්‍යාගයක් ලෙස මෙම මුදල ප්‍රධානය කර ඇත. කෙසේ වෙතත් ඉන්දීය විදේශ කටයුතු අමාත්‍යවරයා එම ආධාර ප්‍රතික්ෂේප කරමින් පවසා ඇත්තේ ඉන්දීය රජය අනුගමනය කරන ප්‍රතිපත්තිවලට අනුව සියළු කටයුතු දේශීයව සපුරා ගැනීමට උත්සාහ කරන බවය. එසේම ඉන්දියාව විදේශ මුදල් ලබාදිය හැක්කේ ඉන්දීය සම්භවයක් සහිත පුද්ගලයෙකුට හෝ පදනම් තුළින් පමණක් බවද විදේශ කටයුතු අමාත්‍යංශය නිවේදනය කර ඇත. “ගංවතුර නිසා ඇති වූ ඛේදජනක තත්ත්වයෙන් නැවත යථා තත්ත්වයට පත්වීමටත් ජන ජීවිතය නගා සිටුවීමටත් විදේශ රජයන් ඇතුළු රටවල් කිහිපයක් අපට උපකාර කරන්න කැමැති බව සඳහන් කළා. ඒ සම්බන්ධයෙන් අපි විශේෂයෙන් කෘතඥ වෙනවා. එය අපේ ඇගයීමට ලක්වනවා” යැයි ඉන්දීය විදේශ කටයුතු අමාත්‍යංශය සඳහන් කරයි. කෙසේ වෙතත් ඉන්දියාව ආපදාවන් හමුවේ විදේශ මුදල් ප්‍රතික්ෂේප කර ස්වාධීනව නැගී සිටීමේ ඉතිහාසයකට උරුමකම් කියයි. 2004 වසරේ සුනාමි ව්‍යසන අවස්ථාවේදී ද රටවල් කිහිපයක් ඉන්දියාවට ආධාර කිරීමට සිය කැමැත්ත ප්‍රකාශ කර සිටියද ඉන්දීය මධ්‍යම රජය එය ප්‍රතික්ෂේප කර තිබුණි. මෙසේ විදෙස් ආධාර ප්‍රතික්ෂේප කිරීමෙන් ඉන්දියාව බලාපොරොත්තු වන්නේ ඕනෑම හදිසි තත්වයක් පාලනය කිරීමට තමන්ට ඇති හැකියාව ලෝකයාට පෙන්වීම යැයි විචාරකයෝ පවසති.", "URL": "https://lankatruth.com/si/?p=58285", "Category": "විදෙස් පුවත්", "Parent URL": null}