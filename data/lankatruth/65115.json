{"Source": "Lankatruth", "Timestamp": "December 12, 2018", "Headline": "මත් කුඩු කිලෝ ග්‍රෑම් 231ක් සමග අත්අඩංගුවට ගත් දෙදෙනා යළි රක්ෂිත බන්ධනාගාරයට", "News Content": "ඉකුත්දා බේරුවල ප්‍රදේශයේදී හෙරොයින් මත් කුඩු කිලෝ ග්‍රෑම් 231ක් අත්අඩංගුවට ගැනීමේ සිද්ධියට අදාළව අත්අඩංගුවට ගෙන සිටින බේරුවල පදිංචි දිනයාදුරදිලිප් සුසන්ත සහ එම්. රික්සි මොහොමඩ් යන සැකකරුවන් දෙදෙනා ලබන 20 වනදා දක්වා රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. රැඳවුම් නියෝග මත පොලිස් මත්ද්‍රව්‍ය නාශක කාර්යාංශය රඳවාගෙන සිටි මෙම සැකකරුවන් දෙදෙනා අද (12) පොලිස් මත්ද්‍රව්‍ය නාශක කාර්යාංශය විසින් කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියට පමුණුවනු ලැබීය. එහිදී පොලිස් මත්ද්‍රව්‍ය නාශක කාර්යාංශය සඳහන් කර සිටියේ මෙම සැකකරුවන් දෙදෙනා මේ සම්බන්ධයෙන් තවදුරටත් පරීක්ෂණ සිදුකරන අතර ඔවුන් රක්ෂිත බන්ධනාගාර භාරයට පත්කරන ලෙසයි. එම ඉල්ලීම පිළිගත් කොළඹ ප්‍රධාන මහේස්ත්‍රාත්වරිය සැකකරුවන් ලබන 20 දක්වා රක්ෂිත බන්ධනාගාර භාරයේ තැබීමට නියෝග කර ඇත. එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන්ද මහේස්ත්‍රාත්වරිය මත්ද්‍රව්‍ය නාශක කාර්යාංශයට නියම කර තිබේ.", "URL": "https://lankatruth.com/si/?p=65115", "Category": "පුවත්", "Parent URL": null}