{"Source": "Lankatruth", "Timestamp": "March 25, 2021", "Headline": "ඉන්දියාව කොවිඩ් එන්නත් අපනයනය තාවකාලිකව නවතයි", "News Content": "කොවිඩ් ආසාදනය වළක්වන ඔක්ස්ෆර්ඩ්-ඇස්ට්‍රාසෙනෙකා එන්නතට ලොව පුරා පවතින ඉහළ ඉල්ලුම හේතුවෙන් එම එන්නත් අපනයනය තාවකාලිකව නැවතීමට ඉන්දීයාව තීරණය කර ඇති බව වාර්තා වේ. මේ වනවිට පවතින ඉල්ලුම සැපිරීමට ප්‍රමාණවත් ධාරිතාවකින් එන්නත් නිෂ්පාදනය කිරීමට නොහැකි වීමත් විශේෂයෙන්ම ඉන්දියාව තුළ නැවතත් කොවිඩ් ආසාදිතයින් වාර්තා වීම වේගයෙන් ඉහළ යාමත් මෙම තීරණයට බලපා ඇතැයි පැවසේ. සෞඛ්‍ය අංශ නිර්දේශ මත අවුරුදු 45 ට වැඩි ඉන්දියානුවන් සැමට එන්නත් ලබා දීමට ඉන්දීය රජය තීරණය කර තිබෙන අතර වෙන රටවලට ප්‍රථම සිය රටට ප්‍රමුඛතාව ලබා දෙන බව සමාගම ප්‍රකාශ කර තිබේ. කොවිඩ් – 19 වෛරසයට එරෙහිව ශ්‍රී ලංකාව තුළ පළමුව එන්නත් කිරීම ආරම්භ කරනු ලැබූවේ ඔක්ස්ෆර්ඩ්-ඇස්ට්‍රාසෙනෙකා එන්නත වේ. මේ වනවිට එම එන්නතේ පළමු මාත්‍රා මිලියනයකට ආසන්න ප්‍රමාණයක් මෙරට පුරවැසියන්ට ලබා දීමට කටයුතු කර ඇති බව සෞඛ්‍ය බලධාරීන් පවසයි. ඉන්දියාවේ මෙම තීරණයත් සමග ඉදිරියේදීඑම එන්නතේ දෙවැනි මාත්‍රාව නියමිත කාලය තුළදී මෙරට පුරවැසියන්ට ලබා දීම සම්බන්ධයෙන් ගැටලුකාරී තත්වයක් මතුවේ. ඔක්ස්ෆර්ඩ්-ඇස්ට්‍රාසෙනෙකා එන්නත ඇතුළුව ඉන්දියාවේ නිෂ්පාදිත කොවිඩ් වැක්සීන් එන්නත් මාත්‍රා මිලියන 60 කට අධික ප්‍රමාණයක් මේ වනවිට රටවල් 76 කට අපනයනය කර ඇති අතර ඉන් බහුතරය ඔක්ස්ෆර්ඩ්-ඇස්ට්‍රාසෙනෙකා එන්නත බව පැවසේ.", "URL": "https://lankatruth.com/si/?p=113718", "Category": "පුවත්", "Parent URL": null}