{"Source": "Lankatruth", "Timestamp": "September 12, 2021", "Headline": "සෞඛ්‍ය අංශ යට කරන හැටි සිළුමිණ හෙළිකරයි", "News Content": "පවතින කොරෝනා වසංගතය හමුවේ සෞඛ්‍ය විශේෂඥයන් සහ වෛරස් විද්‍යාඥයන් ඇතුළු අදාළ විද්‍යාත්මක මග පෙන්වා දෙන්නන් යට කර දමන ආකාරය සිළුමිණ පුවත්පත හෙළිකර තිබේ.  සැප්තැම්බර් 12 වෙනිදා එම පුවත්පතේ රාජකීය හෑල්ල නම් සතිපතා විශේෂාංගයේ මෙම තොරතුරු පළකර තිබේ. ජනාධිපතිවරයා කළ ප්‍රකාශයක් උපුටා දක්වමින් “සංචාරකයොත් සල්ලි දීලා වියදම් කර ගෙන එන්නේ ලොකු හෝටල්වලට විනෝද වෙන්න. ඒ වුණාට මෙහේ විනෝද වෙන්න ඉඩක් නෑ. හෝටල්වල ස්විමින් පූල්වලට බහින්න දෙන්නේ නෑ. සමහර තැන්වල බාර් වහලා දාලා. ඒ වගේ පහසුකම් සාමාන්‍යකරණය කළේ නැත්නම් සංචාරක කර්මාන්තයෙන් අපට මුදල් බලාපොරොත්තු වන්න බෑ” යනුවෙන් ප්‍රසන්න රණතුංග ඇමතිවරයා ජනාධිපතිට කරුණු දැක්වූබව වාර්තාකර තිබේ.  එයට ප්‍රතිචාර වශයෙන් “ඒවා ගැන නම් ප්‍රශ්නයක් නෑ. මං හිතන්නේ ඒවා කළ යුතුයි. අපි අපේ සෞඛ්‍ය අධ්‍යක්ෂතුමාගෙන් අහමු. අසේල කියන්න බලන්න මොනවාද ඒවාට තියෙන ප්‍රශ්න කියලා.” යනුවෙන් විමසූ බව දැක්වේ. එයට සෞඛ්‍ය අධ්‍යක්ෂ ජනරාල්වරයා “එහෙම ප්‍රශ්නයක් නැහැ සර්. මම ඒ අදාළ අංශවලට උපදෙස් දෙන්නම්. ඒ පහසුකම් ඇති කරන්න කියලා.” යනුවෙන් ප්‍රකාශ කර බව පළකර තිබේ.  සෞඛ්‍ය අංශ විශේෂඥයින්ගේ සාමුහික තීරණ වෙනුවට ආණ්ඩුව විසින් පත්කර ගෙන තිබෙන නිලධාරීන් දේශපාලඥයින්ට අවශ්‍ය ආකාරයට කටයුතු කරන බව මේ මගින් සනාථ කර තිබේ.", "URL": "https://lankatruth.com/si/?p=122990", "Category": "පුවත්", "Parent URL": null}