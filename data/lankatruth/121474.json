{"Source": "Lankatruth", "Timestamp": "August 17, 2021", "Headline": "ශ්‍රේෂ්ඨාධිකරණයෙන් උණ ගැනෙන තීන්දුවක්…", "News Content": "මැතිවරණවලදී දේශපාලන පක්ෂවලින් තෝරා ගන්නා අපේක්ෂකයන්ට නාම යෝජනා බාර දීමේදී අපරාධ නඩු ඇත්නම් ප්‍රසිද්ධියට පත් කළ යුතු බව ඉන්දීය ශ්‍රේෂ්ඨාධිකරණය ඓතිහාසික තීන්දුවක් ලබා දී ඇත.  මෙම ශ්‍රේෂ්ඨාධිකරණ තීන්දුව ලංකාවට මෙන්ම ලෝකයට පූර්වාදර්ශ නඩු තීන්දුවක් වශයෙන් ඉතාහිසයට එක්වේ. මෙම නඩු තීන්දුව සම්බන්ධයෙන් ලංකාදීප පුවත්පත ඊයේ (16) කතුවැකිය ලිවීමට යොදා ගෙන තිබිණි. එයින් උපුටා ගත් විශේෂ කොටසක් පහත දැක්වේ.  “ඉන්දිය ශ්‍රේෂ්ඨාධිකරණය මගින් එරට දේශපාලනයට පමණක් නොව මෙරට දේශපාලනයට ද එක සේ වැදගත් ඓතිහාසික නඩු තීන්දුවක් පසුගිය දා ලබා දී තිබිණි. ඉන්දීය දේශපාලන අපේක්ෂකයන්ට එරෙහිව පවතින අපරාධ නඩු ප්‍රසිද්ධියට පත් නොකිරීම සම්බන්ධයෙන් එරට පාලක පක්ෂය වන භාරතීය ජනතා පක්ෂය සහ ප්‍රධාන විපක්ෂ දේශපාලන කණ්ඩායම වන කොන්ග්‍රස් පක්ෂය ඇතුළු දේශපාලන පක්ෂ 09කට එම නඩු තීන්දුවෙන් දඩ නියම කර තිබේ.” එම කතුවැකියේ තවදුරටත් සඳහන් කර තිබෙන්නේ “ඉන්දීය මැතිවරණ නීතිවලට අනුව සෑම පක්ෂයක්ම තම පක්ෂයේ අපේක්ෂකයන් සම්බන්ධයෙන් අපරාධ නඩු පවතින්නේ නම් ඊට අදාළ සියළු විස්තර පක්ෂ නිල වෙබ් අඩවිය ඔස්සේ ප්‍රසිද්ධියට පත් කළ යුතු බවත් එය නාම යෝජනා ලබා දී සතියක් දෙකක් ප්‍රමාද වී නොව, පැය 48ක් ගතවීමට පෙර කළ යුතු බවත් ශ්‍රේෂ්ඨාධිකරණ නියෝගයේ සඳහන් කර ඇත. මීට අමතරව ශ්‍රේෂ්ඨාධිකරණය පෙන්වා දී ඇත්තේ මන්ත්‍රීවරුන් සහ හිටපු මන්ත්‍රීවරුන් සම්බන්ධයෙන් අපරාධ නඩු පවතින්නේ නම්, අදාළ මහාධිකරණයේ නියෝගයකින් තොරව එම අපරාධ නඩු අහෝසි කිරීමට කිසිදු අවසරයක් නොමැති බව ය.” යනුවෙන් දැක්වේ. මේ වන විට මෙරට මහාධිකරණවල විභාග වෙමින් පවතින අල්ලස් කොමිසම විසින් පවරන නඩු ඇතුළු මූල්‍ය අපරාධ සහ වෙනත් අපරාධ නඩු විශාල ප්‍රමාණයක් දේශපාලන බලය යොදා ගනිමින් ඉල්ලා අස්කර ගනිමින් තිබෙන පසුබිමක ඉන්දීය ශ්‍රේෂ්ඨාධිකරණය ලබා දී තිබෙන මෙම තීන්දුව අතිශය තීරණාත්මක වී තිබේ.", "URL": "https://lankatruth.com/si/?p=121474", "Category": "පුවත්", "Parent URL": null}