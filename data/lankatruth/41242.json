{"Source": "Lankatruth", "Timestamp": "September 20, 2017", "Headline": "චීනය පෞරාණික විහාරයක් ආරක්ෂිතව තල්ලුකරයි!", "News Content": "චීනයේ ෂැංහයි නුවර පිහිටි වසර 135ක් පැරණි බෞද්ධ විහාරස්ථානයක් වන ‘ජෙඩ් බුද්ධා‘ විහාරස්ථානය ආරක්ෂක හේතූන් මත මීටර් 30ක් පසුපසට කිරීමට එරට ඉංජිනේරුවන්ට හැකිව තිබේ. ටොන් 2000ක් බරැති, ජේඩ් බුද්ධා’ විහාරස්ථානයට දිනකට සැදැහැවත්හු ලක්ෂයක් පමණ පැමිණෙන බවත් ඔවුන් සාමාන්‍ය සිරිතක් ලෙස ඉතා විශාල හඳුන්කුරු ප්‍රමාණයක් දැල්වීම නිසා ගින් ඇවිළීමේ අවදානමක් මෙන්ම විහාරය ඉදිරිපිට පිහිටා තිබෙන ඉඩ ප්‍රමාණය කුඩා වීමත් මෙම වෙනස්කම සිදු කිරීමට බලපා ඇත. බැතිමතුන්ට වැඩි ඉඩ පහසුවක් ලබා දීම වෙනුවෙන් ඉතා ආරක්ෂිතව සිදු කර ඇති මෙම ක්‍රියාව සඳහා ඉංජිනේරුවන් පළමුව අත්තිවාරම සවිමත් කිරීම සඳහා සිමෙන්ති පොම්ප කර අනතුරුව කොන්ක්‍රීට් පීලි එකිනෙක යා කොට හයිඩ්‍රොලික් තාක්ෂණය යොදා ගනිමින් විහාර ගෙය මුක්කු ගසා ඔසවා පසුපසට කිරීම ආරම්භ කර ඇත. මේ ආකාරයට දිනකට අඟල් 20ක් විහාර ගෙය පසුපසට කරමින් නියමිත ස්ථානයට ළඟා වීමට දින 15ක් ගතව ඇති අතර ඉන් විහාර ගෙයට කිසිදු හානියක් සිදුව නැතැයි වාර්තා වේ.", "URL": "https://lankatruth.com/si/?p=41242", "Category": "විදෙස් පුවත්", "Parent URL": null}