{"Source": "Lankatruth", "Timestamp": "October 8, 2018", "Headline": "ආර්ථිකය අවදානමේ බව මූල්‍ය අරමුදල යළි කියයි", "News Content": "ලබන වසර (2019) වෙනුවෙන් අයවැය සකස් කිරීමේ අවසන් කටයුතුවලට පෙර ජාත්‍යන්තර මූල්‍ය අරමුදලේ ඉහළම නිලධාරීන් පැමිණ මෙරට ආර්ථිකය සැලැකිය යුතු මට්ටමක අවදානම් තත්ත්වයේ පවතින බවට අනතුරු ඇඟවීම නිල වශයෙන් සිදු කර තිබේ. පසුගිය සැප්තැම්බර් 13 සිට 27 දක්වා දෙසතියක කාලයක් පුරා විශේෂ නියෝජිත එමානුවෙල් ගොරොති ඇතුළු පිරිසක් අධීක්ෂණ චාරිකාවක නිරත වූහ. එය නිමා කරමින් නිකුත් කරන ලද නිල නිවේදනයේ කරුණු රැසක් දක්වා ඇති අතර පවතින අවදානම ගැන එහි අනතුරු අඟවා ඇත. මූල්‍ය අරමුදලේ නියෝජිතයන්ගේ ක්ෂේත‍්‍ර චාරිකාව ගැන වාර්තාව මෙම මස අවසානයේ පැවැත්වෙන ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික හමුවේ දී වැඩි දුරටත් සමාලෝචනය කරන බව දක්වා තිබේ. නියෝජිත වාර්තාවේ ඉතා පැහැදිලිව දක්වා ඇත්තේ “ශ‍්‍රී ලංකා ආර්ථිකය තවමත් සැලැකිය යුතු මට්ටමේ අවදානම් තත්ත්වයක පැවතීම හේතුවෙන්, දේශීය හා විදේශීය කම්පනයන්ට මුහුණ දීමට ඇති හැකියාව ශක්තිමත් කිරීම සඳහා ප‍්‍රතිසංස්කරණ කඩිනම් කිරීම අවශ්‍ය වේ” යනුවෙනි. මූල්‍ය අරමුදල ලංකාව වෙනුවෙන් අනුමත කර තිබෙන ඩොලර් මිලියන 1,500ක ණය මුදලේ පස්වන වාරිකය මුදා හැරීම ගැන අවසන් තීරණයද ඔක්තෝබර් අවසානයේ ගැනීමට නියමිතය. ඉන්ද්‍රසිරි ජයසුන්දර – ලංකා ඉරිදා සංග්‍රහය", "URL": "https://lankatruth.com/si/?p=60682", "Category": "ආර්ථික පුවත්", "Parent URL": null}