{"Source": "Lankatruth", "Timestamp": "February 22, 2021", "Headline": "නකල්ස් වනාන්තර කලාපයේ ‘වල් දර්ශක’ ගැන නිසි අධ්‍යයනයක් කළ යුතුයි", "News Content": "නකල්ස් වන්න්තර කලාපය තුළ පිහිටි ‘වල් දර්ශක’ සම්බන්ධයෙන් නිසි අධ්‍යයනයක් සිදුකළ යුතු බව දුම්බර මිතුරෝ පරිසර සංවිධනය පවසයි. නකල්ස් කලාපය ආශ්‍රිතව පවතින වල් ගම්මිරිස්, වල් ඉඟුරු, වල් කහ වැනි ශාක රැසක් මේ වනවිටත් පවතින බව දුම්බර මිතුරෝ පරිසර සංවිධානය කියා සිටියි. එහි සභාපති ආනන්ද කනහැර ආරච්චි ඊයේ (21) නාඋලදී කියා සිටියේ, ප්‍රභේද රැසක මවු ශාක විශාල වශයෙන් නකල්ස් කලාපයේ පවතින බවයි. උදාහරණයක් ලෙස වල් ගම්මිරිස් ශාකය ආශ්‍රයෙන් වැඩිදියුණු කළ ප්‍රභේද රැසක් බිහි කර ඇති අතර තවත් පැළෑටි රැසක් මේ වනවිට විවිධ තර්ජනයන්ට ලක්ව ඇති බවද හෙතෙම පවසා සිටියේය. විවිධ වර්ගවල වල් දර්ශක සම්බන්ධයෙන් ප්‍රජාව දැනුවත් නොවී තිබීම මෙවැනි පැළෑටි වර්ග විනාශයට බලපා ඇති බවත්, නකල්ස් වන රක්ෂිතයේ හා ආශ්‍රිත ප්‍රදේශවල පවතින හඳුනා නොගත් පැළෑටි වර්ග රැසක් තවමත් පවතින බවත් පැවසූ ආනන්ද කනහැර ආරච්චි, මේ පැලෑටි සම්බන්ධයෙන් වඩාත් පුළුල් හා විධිමත් පර්යේෂණ සිදුකිරීම කාලීන අවශ්‍යතාවක් බවද අවධාරණය කළේය.", "URL": "https://lankatruth.com/si/?p=111090", "Category": "පරිසර", "Parent URL": null}