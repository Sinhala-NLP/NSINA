{"Source": "Lankatruth", "Timestamp": "October 29, 2021", "Headline": "සහල් මිල රු. 05ත් 30ත් අතර මිලකින් යළිත් ඉහළට…", "News Content": "සහල් මිල නැවතත් රුපියල් 10ත් 30ත් අතර ගණනකින් ඉහළ දැමීමට පොළොන්නරුවේ ප්‍රධාන පෙළේ සහල් නිෂ්පාදන සමාගම් පියවර ගෙන තිබේ. කීරි සම්බා සහල් කිලෝවක් තවත් රුපියල් 30 කින්ද, සම්බා සහ නාඩු සහල් කිලෝවක් තවත් රුපියල් 10කින්ද, ඉහළ දැමූ බව ප්‍රධාන පෙළේ සහල් නිෂ්පාදන සමාගම් තීරණය කර ඇත. ඒ අනුව ආසන්තම මිල ඉහළ දැමීමත් සමඟ කීරි සම්බා සහල් කිලෝවක නව සිල්ලර මිල රුපියල් 225ක්ද සම්බා සහල් කිලෝවක නව මිල රුපියල් 165ක්ද නාඩු සහල් කිලෝවක නව මිල රුපියල් 140ක්ද වේ. මෙම මිල ඉහළ දැමීමත් සමඟ මාසයක් තුළ කීරි සම්බා සහල් කිලෝවක මිල රුපියල් 60කින්ද සම්බා සහ නාඩු සහල් කිලෝවක මිල රුපියල් 25කින්ද ඉහළ දැමීමට ප්‍රධාන පෙළේ සහල් ව්‍යාපාරිකයෝ කටයුතු කර තිබේ. සුදු සහ රතු කැකුළු සහල් කිලෝවක්ද රුපියල් 05කින් ඉහළ දැමීමත් සමඟ සුදු කැකුළු කිලෝවක නව මිල රුපියල් 125ක්ද, රතු කැකුළු සහල් කිලෝවක් රුපියල් 110ක්ද, බවට පත්ව ඇති බව වෙළෙන්දෝ පවසති. රජය සහල් පාලන මිල පසුගිය සැප්තැම්බර් මස 27 වැනිදා රාත්‍රී ඉවත්කිරීමෙන් පසුව පොළොන්නරුව මහා පරිමාණ සහල් නිෂ්පාදකයෝ මාධ්‍ය හමුවක් කැඳවමින් නාඩු කිලෝවක් රුපියල් 115කට, සම්බා කිලෝවක් රුපියල් 140කට සහ කිරී සම්බා කිලෝවක් රුපියල් 165කට අළෙවි කරන බව සැප්තැම්බර් 28 වැනිදා පැවසූහ. ඉන් පසුව මේ මස 18 වැනිදා කීරි සම්බා සහල් කිලෝවක මිල රුපියල් 30කින්ද, සම්බා සහ නාඩු සහල් කිලෝවක මිල රුපියල් 15කින්ද, ඉහළ දැමීමට ප්‍රධාන පෙළේ සහල් නිෂ්පාදන සමාගම් කටයුතු කළ අතර ඒ අනුව කීරි සම්බා කිලෝවක මිල රුපියල් 195කින්ද, සම්බා කිලෝවක මිල රුපියල් 155කින්ද, නාඩු සහල් කිලෝවක් රුපියල් 130කින්ද ඉහළ දමන ලදී. සිල්ලර වෙළෙදුන් පවසන්නේ මහා පරිමාණ සහල් ව්‍යාපාරිකයන් සහල් මිල වැඩි කරමින් වෙළෙඳපොලට නිකුත් කරන බවත් වෙළෙදුන්ට රුපියල් 5ක ලාභයක් පමණක් ලබාදෙන බවත්ය.", "URL": "https://lankatruth.com/si/?p=125239", "Category": "ආර්ථික පුවත්", "Parent URL": null}