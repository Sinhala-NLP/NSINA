{"Source": "Lankatruth", "Timestamp": "April 29, 2012", "Headline": "ජවිපෙ, ඉතාලියේ වාමාංශික සංවිධාන අතර සාකච්ඡා !", "News Content": "ජනතා විමුක්ති පෙරමුණේ දේශපාලන මණ්ඩල සභික අනුර කුමාර දිසානායක මහතා, ඉතාලියේ වාමාංශික සංවිධාන සහ මානව හිමිකම් සංවිධාන කිහිපයක් සමග සාකච්ඡා පවත්වා ඇතැයි ජවිපෙ මාධ්‍ය ඒකකය වාර්තාකරයි. ශ‍්‍රි ලංකාවේ මාධ්‍ය නිදහස ඇතුළු ප‍්‍රජාතන්ත‍්‍රවාදි අයිතිවාසිකම් අභියෝගයට ලක්වී ඇති අකාරය පිළිබඳව විශේෂයෙන් මෙහිදී සාකච්ඡා වී ඇති අතර ලෝක ආර්ථික අර්බුදය හා වමේ ව්‍යාපාරයන්ට එල්ලවන අභියෝග ගැනද සාකච්ඡාවී ඇතැයි වාර්තාවේ. මෙම සාකච්ඡා අවසානයේ ජනතා විමුක්ති පෙරමුණත් එම සංවිධානත් අතර සබඳතා ශක්තිමත්ව ඉදිරියට පවත්වාගෙන යාමේ අවශ්‍යතාවයද සාකච්ඡාවට ලක්ව ඇත. එම පක්ෂය විසින් සිදුකරනු ලබන අ‍ප්‍රේල් විරුවන් සැමරීමට සමගාමීව ඉතාලියේ පක්ෂ කමිටුව විසින් සංවිධානය කර තිබූ අප්‍රේල් විරු සැමරුම්වලට සහ ජනතා රැලි කිහිපයක් ඇමතීම සදහා අනුර කුමාර දිසානායක මහතා ඉතාලියේ සංචාරයක යෙදීසිටි අතර තුරදී මෙම සාකච්ඡා පවත්වා ඇත. Rete dei Comunisti සංවිධානය සහ ඉතාලියේ මානව හිමිකම් පිළිබඳ නීතිඥවරුන්ගේ සංවිධානයක් වන Progetto Diritti සංවිධානයේ නියෝජිතයන් සමඟ පැවැත්වු සාකච්ඡාවල ඡායාරූප මෙහි දැක්වේ.", "URL": "https://lankatruth.com/si/?p=2187", "Category": "පුවත්", "Parent URL": null}