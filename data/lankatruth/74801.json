{"Source": "Lankatruth", "Timestamp": "May 29, 2019", "Headline": "මඩාටුගම මුස්ලිම් ජනතාව විදෙස් ආධාර මත ඉදිකළ පල්ලියක් කඩා දමයි", "News Content": "කැකිරාව මඩාටුගම ප්‍රදේශයේ පිහිටා තිබූ තව්හීද් ජමාත් සංවිධානයට සම්බන්ධ පිරිසක් වැඳුම් පිදුම් කළ බව කියන මුස්ලිම් දේවස්ථානයක් කඩා දැමීමට මඩාටුගම මුස්ලිම් ජනතාව හා ප්‍රධාන පල්ලියේ සාමාජිකයෝ අද (29) දින ක්‍රියා කළහ. එහි ප්‍රධාන සභාපති එම්. එච්. එම්. අක්බර් ඛාන් මහතා කියා සිටියේ තම ගම්මානයේ පදිංචි පුද්ගලයෙකු විසින් ප්‍රදේශයේ දරුවන්ගේ පුස්තකාලයක් සඳහා ඉඩම් කැබැල්ලක් වෙන් කර විදේශීය රටක සංවිධානයක මුදල්වලින් මෙම ස්ථානයේ අදාල මධ්‍යස්ථානය ඉදි කළ බව ය. ඒ අනුව වර්තමානයේ රටේ උද්ගතව පවතින තත්වය නිසා තවත් යාඥා මධ්‍යස්ථානයක් අවශ්‍ය නොවන බැවින් තම පල්ලියේ කාරක සභාව එක්ව මෙම පල්ලිය කඩා ඉවත් කිරීමට තීරණය කළ බවද හෙතෙම සඳහන් කළේය. පසුව මඩාටුගම මුස්ලිම් ජාතිකයන් විසින් කුළුගෙඩි මගින් අදාල දේවස්ථානය කඩා ඉවත් කිරීමට කටයුතු කළේය. මඩාටුගම ජුම්මා පල්ලියේ සාමාජිකයන් කියා සිටියේ මෙම ප්‍රදේශයේ සිංහල ජනතාව සමග කාලයක් තිස්සේ ඉතාමත් සුහදශීලිව හා සමීපව ඇසුරු කළ බවත් පසුගිය දිනවල උද්ගතවූ තත්වය සිය ජීවන රටාවට විශාල බාධාවක් එල්ලකර ඇති බවත් ය. ඒ නිසා තම ගම්මානයේ සියලු දෙනාගේම කැමැත්ත පරිදි මෙම විදේශ රටවල ආධාර මත ඉදිකළ යාඥා මධ්‍යස්ථානය කඩා දැමීමට තීරණය කළ බවත් ප්‍රදේශයේ ඔඅනම් මුස්ලිම් ජනතාවට ප්‍රධාන පල්ලියේ ආගමික වතාවත් කිරීමට බාධාවක් නොමැති බවත් ප්‍රදේශවාසීන් කියා සිටියේය.", "URL": "https://lankatruth.com/si/?p=74801", "Category": "පුවත්", "Parent URL": null}