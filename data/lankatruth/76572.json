{"Source": "Lankatruth", "Timestamp": "June 28, 2019", "Headline": "මරණ දඬුවම ක්‍රියාත්මක නොකරන්නැයි එක්සත් ජාතීන්ගේ මහලේකම් ජනාධිපති අමතයි", "News Content": "සිරකරුවන්ට මරණ දඬුවම ක්‍රියාත්මක කිරීම සම්බන්ධව ජනාධිපතිවරයා ගත් තීරණය ක්‍රියාත්මක නොකරනවානම් වඩා යහපත් යැයි එක්සත් ජාතීන්ගේ සංවිධානයේ මහලේකම් ඇන්ටෝනියෝ ගුටේරස් මහතා පවසා ඇතැයි වාර්තා වේ. පසුගිය 26වන දා මෙරට ජනාධිපති මෛත්‍රිපාල සිරිසේන මහතා දුරකථනයෙන් අමතා මහලේකම්වරයා මේ බව සඳහන් කර තිබේ. ලබන සතිය තුළ සිව් දෙනෙකුට මරණ දඬුවම ක්‍රියාත්මක කිරීමට තමා ලියවිල්ලකට අත්සන් තබා ඇතැයි ජනාධිපතිවරයා සිදුකළ ප්‍රකාශයත් සමඟ ජාත්‍යන්තර ප්‍රජාව එම තීන්දුව සම්බන්ධව කණගාටුව ප්‍රකාශ කර තිබේ. ජාත්‍යන්තර ක්ෂමා සංවිධානය, මහාබ්‍රිතාන්‍ය මේ වන විට නිවේදන නිකුත් කරමින් පවසා ඇත්තේ ශ්‍රී ලංකාව මෙම තීන්දුව ක්‍රියාත්මක කරන්නේ නම් ඉදිරියේ දී සහයෝගයෙන් කටයුතු කිරීම දුෂ්කර වනු ඇති බවය.", "URL": "https://lankatruth.com/si/?p=76572", "Category": "පුවත්", "Parent URL": null}