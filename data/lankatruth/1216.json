{"Source": "Lankatruth", "Timestamp": "February 3, 2012", "Headline": "ක්ෂණික වැඩවර්ජනවලට කම්කරුවන් ඇද දැමුවේ ආණ්ඩුවයි – සුමතිපාල මානවඩු", "News Content": "මෙවැනි ක්ෂණික වැඩ වර්ජනවලට වෘත්තීය සමිති ඇද දැමුවේ ආණ්ඩුව බැවින් වැඩ වර්ජන ක‍්‍රියාමාර්ග වලින් අපහසුතාවයට පත්වෙන සියළුම දෙනා සිය විරෝධය වර්ජකයින්ට නොව වෘත්තිය සමිති අයිතීන් උදුරාගනු ලබන ආණ්ඩුවට එල්ල කළ යුතු බවද පෙන්වා දෙන්නෙමු. මෙම තත්වය නිසා තම වෘත්තිය අයිතිය වෙනුවෙන් කරනු ලබන අරගල කලින් දැනුම් දීමකින් පසුව කරන්නේද නැද්ද යන්න සිතා බැලීමට වෘත්තිය සමිතිවලට සිදු වී ඇත. යනුවෙන් සදහන් කරමින් සමස්ත ලංකා දුම්රිය සේවකයින්ගේ පොදු සේවක සංගමයේ ප‍්‍රධාන ලේකම් සුමතිපාල මානවඩු මහතා විසින්, පසුගිය දින සිදුකල වැඩවර්ජනය සම්බන්ධයෙන් කරුනු පැහැදිලි කරමින් මාධ්‍ය වෙත ජනමාධ්‍ය නිවේදනයක් එවා ඇත. එය සම්පූර්ණයෙන් පහත පළවේ. රැවටිල්ල හැමදාමත් වලංගු නොවේ – වර්ජන එපා නම්, දැන්වත් දුම්රිය සේවක ප‍්‍රශ්ණ වලට විසදුම් ලබාදිය යුතුයි. දුම්රිය දෙපාර්තමේන්තුවේ ශ්‍රේණිගත වෘත්තිය සමිති එකතුව විසින් පසුගිය 03 වන දින දියත් කළ ක්ෂණික වැඩ වර්ජනය හමුවේ ආණ්ඩුවේ කැබිනට් මණ්ඩලයත්, ආණ්ඩුවේ ජනතා විරෝධි හැම ක‍්‍රියාවක්ම සාධාරණය කරන සහ සාධාරණ අයිතින් වෙනුවෙන් කරන අරගල ද්‍රෝහි ක‍්‍රියාවන් ලෙස විග‍්‍රහ කරන සමහර මාධ්‍ය ආයතනත් කලබලයට පත් වී ඇත. ඊට අමතරව සිය සහෝදර සේවකයින්ගේ අයිතීන් උදෙසා පෙනී සිටිනවා වෙනුවට සාමාජික මුදලින් නඩත්තු වන ආණ්ඩුවට සම්බන්ද වෘත්තිය සමිතිද ආණ්ඩුවේ ගැලවුම්කාරයින් බවට පත්වෙමින් කලබලයට පත් වී ඇත. මෙම වෘත්තිය අරගලයත් සමගම ඉහත සදහන් පුද්ගලයින් ප‍්‍රකාශ කරනු ලැබුවේ පූර්ව දැනුම්දීමකින් තොරව වැඩ වර්ජන ක‍්‍රියාත්මක කොට ජනතාව සහ ආණ්ඩුව අපහසුතාවයට පත්කොට ඇති බවය. පසුගිය කාලය තුල පූර්ව දැනුම් දීමකින් පසුව ක‍්‍රියාත්මක කිරීමට සුදානම් වු වැඩවර්ජන කිහිපයක්ම එනම් දුම්රිය, වරාය, ජල සම්පාදන සහ විශ්ව විද්‍යාල ආචාර්යවරුන්ගේ වෘත්තීය සමිති ක‍්‍රියාමාර්ගය ඇතුළු වෘත්තීය සමිති ක‍්‍රියාමාර්ග ගණනාවක් අධිකරණ නියෝග හරහා තහනම් කිරීමට ආණ්ඩුව කටයුතු කළ ආකාරයත්, විවිධ බියවැද්දීම් හමුවේ වෘත්තිය ක‍්‍රියාමාර්ග අඩපණ කිරීමට කටයුතු කළ ආකාරයත් ආණ්ඩුවේ ගැලව්ම්කාරයින් බවට පත්වෙමින් ප‍්‍රකාශ කරන පුද්ගලයින්ට අමතක වී ඇති බව පෙන්වා දෙන්නෙමු. ඒ අනුව මෙවැනි ක්ෂණික වැඩ වර්ජනවලට වෘත්තීය සමිති ඇද දැමුවේ ආණ්ඩුව බැවින් වැඩ වර්ජන ක‍්‍රියාමාර්ග වලින් අපහසුතාවයට පත්වෙන සියළුම දෙනා සිය විරෝධය වර්ජකයින්ට නොව වෘත්තිය සමිති අයිතීන් උදුරාගනු ලබන ආණ්ඩුවට එල්ල කළ යුතු බවද පෙන්වා දෙන්නෙමු. මෙම තත්වය නිසා තම වෘත්තිය අයිතිය වෙනුවෙන් කරනු ලබන අරගල කලින් දැනුම් දීමකින් පසුව කරන්නේද නැද්ද යන්න සිතා බැලීමට වෘත්තිය සමිතිවලට සිදු වී ඇත. එබැවින් තව දුරටත් දුම්රිය සේවකයින් රැවටීමට ලක් කරන්නේ නම් මේ ආකාරයේ වැඩ වර්ජන වලට තව තවත් මුහුණදීමට ආණ්ඩුවට සිදුවන ඇත. එ නිසා විමසුම් ඇසින් ආණ්ඩුව දෙස කවුරුන් හෝ බලන්නේ නම් ඔවුන් කළ යුත්තේ වෘත්තිය අරගලවලින් පසුව ආණ්ඩු ගැතිභාවයන් ප‍්‍රකාශ කරමින් රාජ්‍ය සේවකයාට චෝදනා කිරීම නොව, විසදුම් නොදී වසර ගනන් එක තැන පල් කරන සේවක ප‍්‍රශ්ණ වලට ඉක්මනින් විසදුම් ලබාදෙන ලෙස ආණ්ඩුවට බල කිරීමය. මේ සදහා උදාහරණ කිහිපයක් පෙන්වා දෙන්නේ නම් වසර 08 ක් ගත වුවද දුම්රිය ලිපිකරුවන්ගේ වැටුප් ප‍්‍රශ්ණයට මෙතෙක් විසදුම් ලබාදී නොමැත. දුම්රිය තක්‍ෂණ ශිල්පී සහායකයින් රැවටීමට ලක්කරමින් අවිධිමත් අකාරයෙන් ලබාදුන් වැටුප් වර්ධක තුනේ ගෙවන ලද සමස්ත මුදල විශ‍්‍රාම යනවිට අයකර ගැනිමට කටයුතු කිරීමත් පෙන්වා දෙන්නෙමු. තම අයිතීන් වෙනුවෙන් ප‍්‍රජාතන්ත‍්‍රවාදි ආකාරයෙන් අරගල කිරීමට ඇති අයිතිය අහෝසි කොට, වෙනත් විකල්ප ක‍්‍රියාමාර්ග වෙත අවතීර්ණ වු පසු එය මර්ධනය කිරීමට කටයුතු කරන්නේ නම් පුල්ගලික අංශ විශ‍්‍රාම වැටුප් කොල්ලයේදිත්, කූඩ ප‍්‍රශ්ණයේදීත්, ආණ්ඩුව පත් වූ අසරණභාවයට වඩා අසිරූතාවයකට මුහුණදීමට ආණ්ඩුවට සිදුවනු ඇත. වෘත්තීය සමිති සටන් යනු පංචශිලයේ පිහිටුවීම වැනි ක‍්‍රියාවක් නොවන බවද පෙන්වා දෙන අතර සිය අයිතීන් දිනාගැනීමේදී අසිරුතාවයන්ට මුහුණ දීමට සිදුවීම නොවැළැක්විය හැකිය. වසරේ 365ස් දවසේම ජනතාව අසීරුතාවයට පත්කරන ආණ්ඩුව වෘත්තීය සමිති ක‍්‍රියාමාර්ගයක් හමුවේ ජනතාවාදී වන්නේ කන්න ඕනෑ වූ විට කබරගොයාත් තලගොයා කරගැනීමේ උවමනාවෙන් බව පෙන්වා දෙමු. එබැවින් දුම්රිය ලිපිකරුවන්ගේ, තාක්‍ෂණ ශිලපීන්ගේ, තාක්‍ෂණ ශිල්පී සහායකයින් ඇතුළු ප‍්‍රාථමික ශ්‍රේණියේ සේවක ප‍්‍රශ්ණවලට විසදුම් ලබානොදෙන්නේ නම් මෙම සේවකයින් ඉදිරියේදි වැඩවර්ජනවලට අවතීර්ණවීම නොවැළැක්විය හැකි බව පෙන්වා දෙන්නෙමු.", "URL": "https://lankatruth.com/si/?p=1216", "Category": "පුවත්", "Parent URL": null}