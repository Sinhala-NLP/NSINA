{"Source": "Lankatruth", "Timestamp": "January 21, 2022", "Headline": "මාලඹේ SLIIT රජයට පවරාගැනීම ප්‍රමාද කරන්නේ ඇයි…? විශ්වවිද්‍යාල ආදි විද්‍යාර්ථීයෝ ප්‍රශ්න කරති", "News Content": "මාලඹේ තොරතුරු තාක්ෂණ (ඇපරල්) සීමිත සමාගම (SLIIT) රජයට පවරාගැනීම ප්‍රමාද කරමින් තිබෙන බව විශ්වවිද්‍යාල ආදි විද්‍යාර්ථී ක්‍රියාකාරී මධ්‍යස්ථානය අද (21) මාධ්‍ය සාකච්ඡාවක් කැඳවමින් අනාවරණය කළේය. එහිදී විශ්වවිද්‍යාල ආදි විද්‍යාර්ථී ක්‍රියාකාරී මධ්‍යස්ථානයේ සභාපති දසුන් උදාර විජේසේකර සහ එම සංවිධානයේ ජාතික මෙහෙයුම් මණ්ඩල සාමාජික ඉංජිනේරු රවිඳු ලංකාප්‍රිය අදහස් දැක්වූහ. 1981 දී අංක 66 දරන මහපොළ උසස් අධ්‍යාපන ශිෂ්‍යත්ව භාර අරමුදල පිහිටුවන්නේම අව වරප්‍රසාදිත යෞවනයන්ට උසස් අධ්‍යාපන අවස්ථා පුලුල් කිරීම සඳහාය. ඒ අනුව මෙහි භාරකාර මණ්ඩලය රජයේ නියෝජිතයන්ගෙන් සමන්විත වන අතරම අරමුදල සම්බන්ධ තීන්දු තීරණ ගැනීමේ අයිතිය මණ්ඩලය සතු බලතලයක් බව සඳහන් කෙරුණි. 1998 දී අභ්‍යන්තර හා අන්තර්ජාතික වාණිජ සහ අහාර අමාත්‍යංශය හා උසස් අධ්‍යාපන අමාත්‍යංශය ඒකාබද්ධව නිකුත් කළ කැබිනට් පත්‍රිකාවක් හරහා 1999 දී මාලබේ SLIIT ආයතනය පිහිටුවන ලදී. යෝජිත් කැබිනට් පත්‍රිකාව අනුව මහපොළ ශිෂ්‍යත්ව භාර අරමුදලින් මූලික ආයෝජනයක් ලෙස රුපියල් මිලියන 373.5ක් යොදවා ලාංකීය තොරතුරු තාක්ෂණ අධ්‍යාපනය නගා සිටුවීම වෙනුවෙන් මෙම ආයතනය පිහිටුවන්නට යෙදුණි. යෝජනාව අනුව ඉහත කී ආයතනය මොරටුව විශ්වවිද්‍යාලයේ අධිකාරිය යටතේත් ඉහත කී අමාත්‍යංශවල ලේකම්වරුන්, විශ්වවිද්‍යාල ප්‍රතිපාදන කොමිෂන් සභාවේ නියෝජිතයින්ගෙන් සහ මහපොළ භාර අරමුදලෙන් සැදුම්ලත් ස්වාධීන මණ්ඩලයක් හරහා පාලනය විය යුතු බවද සඳහන් කෙරුණි. මෙලෙස ආරම්භ වූ මාලබේ ශ්‍රී ලංකා තොරතුරු තාක්ෂණ ආයතනය සම්බන්ධයෙන් අවස්ථා ගනණාවකදී ගිවිසුම් කිහිපයක් ඇති වූ අතර 2002 /03 වකවානුවේදී ආයතනයේ ලාභයෙන් 20%ක් හෝ මුදලින් රුපියල් මිලියන 08කට නොඅඩු මුද්ලක් මහපොළ භාර අරමුදලට මාරු කළ යුතු බවට තීරණය විය. පසුව 2014/15 වකවානුව වනවිට අධ්‍යක්ෂක මණ්ඩලයේ සිටි රජයේ නියෝජිතයන් ක්‍රම කරමයෙන් ඉවත් කිරීමට කටයුතු සිදු වූ අතර අවසානයේදී අධ්‍යක්ෂක මණ්ඩලයෙන් රජයේ පාර්ෂවය මුලුමනින්ම අනීතික ලෙස ඉවත් කෙරුණි. ඉන් පසු 2015 දී SLIIT ආයතනයේ වත්කම් පැවරීම සම්බන්ධ ගිවිසුමක් මෙම වංචාකාරී අධ්‍යක්ෂක මණ්ඩලය හරහා ඉදිරිපත් විය. ඊට අනුව SLIIT ආයතනය සෑදීම සඳහා සිදුකළ මූලික ආයෝජනය වන රුපියල් මිලියන 373.5ක ණයක් ලෙස සලකා පොලියක්ද සමග රුපියල් මිලියන 408.5ක් මහපොළ භාර අරමුදලට ගෙවූ පසු එහි රජය සතු සියලු වත්කම් අහෝසි වන බවට වන එඟතාවයක් විය. එහෙත් මෙම ආයතනය ආරම්භ කිරීමේදීම සිදු වූ මූලික එකඟතාවය වූයේ කාලයත් සමග වත්කම් හා සම්පත් සියල්ලම මොරටුව විශ්වවිද්‍යාලය සතු විය යුතු බවයි. කෙසේ වුවද මෙම ප්‍රොඩාකාරී ගිවිසුම මහපොළ භාරකාර මණ්ඩලයේ කිසිදු අනුමැතියකින් තොරව සම්මත කරගත් දූෂිත අධ්‍යක්ෂක මණ්ඩලය මෙය තම බූදලයක් බවට පත් කර ගැනුණි. ඉන්පසු 2017දී මෛත්‍රීපාල ජනාධිපතිවරයා අමාත්‍ය මණ්ඩල යෝජනාවක් හරහා SLIIT ආයතනය තවදුරටත් රජයේ යටතෙ නොවන බව ගැසට් කරන ලදී. ඒ හරහා මෙය පූර්ණ ලෙසම පෞද්ගලික අංශයට පවරා දුණි. එහෙත් එකල සිදු කළ COPE කමිටුවේ විමර්ශන හරහා හා 2019 දී සිදු කළ විගනකාධිපති වාර්ථාව හරහාද මෙම වංචාව හෙලිදරවු විය. එහිදී විගනකාධිපතිවරයාත් පසුව උසස් අධ්‍යාපන හා නොවෝත්පාදන අමාත්‍යංශයයත් මෙම ආයතනය වහාම රජයට පවරාගත යුතු බව නිර්දේශ කරන ලදී. එහෙත් එය ඉටු නොවුනි. මේ වනවිට වත්මන් COPE කමිටුවද වාර්ථාවක් නිකුත් කර ඇති අතර එහිද නිගමනය වී ඇත්තේ මාලබේ තොරතුරු තාක්ෂණ ආයතනය රජයේ වත්කමක් වන බවයි. එහෙත් වගකිවයුතු පාර්ෂවයන් තවමත් නිහඬය. ජනාධිපතිවරයා ඇතුළු වත්මන් ආණ්ඩුවද මේ පිලිබඳ නිහඬව සිටින්නේ හිටපු ජනපති මෛත්‍රීපාල මහතා ඔවුන්ගේ හවුකරුවෙකු නිසා විය හැක. කෙසේ වෙතත් විශ්වවිද්‍යාල ආදිවිද්‍යාර්තී ක්‍රියාකාරී මාධ්‍යස්ථානය ලෙස කියා සිටින්නෙ මාලබේ SLIIT ආයතනය ජනතාවගේ දේපලක් වන නිසා හැකි ඉක්මනින් මෙය රජයට පවරා ගන්නා ලෙසත් වංචාකාරී ලෙස මෙම දේපොළ අවභාවිතා කළ වුන්ට නීතිමය ක්‍රියාමාර්ග ගන්නා ලෙසත්ය. යැයි එහිදී ඔවුන් සඳහන් කෙරිණි. මෙම මාධ්‍ය හමුවට විශ්වවිද්‍යාල ආදි විද්‍යාර්ථී ක්‍රියාකාරී මධ්‍යස්ථානය වෙනුවෙන් එහි ජාතික මෙහෙයුම් මණ්ඩල සාමාජිකයින් ලෙස කොළඹ විශ්වවිද්‍යාලයේ ආදි විද්‍යාර්ථීන් වෙනුවෙන් ගැමුණු විජයකීරිති, නැගෙනහිර විශ්වවිද්‍යාලයේ ආදි විද්‍යාර්ථීන් වෙනුවෙන් ඔවිනි අමායා, මොරටුව විශ්වවිද්‍යාලයේ ආදි විද්‍යාර්ථීන් වෙනුවෙන් දසුන් චතුරංග යන අයද සහභාගී වූහ.", "URL": "https://lankatruth.com/si/?p=127920", "Category": "පුවත්", "Parent URL": null}