{"Source": "Lankatruth", "Timestamp": "October 10, 2018", "Headline": "දළ පූට්ටුවාගේ ඇත්දළ හා ශරීර කොටස්වල DNA සැසඳෙයි", "News Content": "වෙඩි තබා ඝාතනය කෙරුණු ගල්ගමුව දළ පුට්ටුවාගේ ඇත්දළ යුගළයේ හා ශරීර කොටස් එකිනෙක සැසදෙන බව අපරාධ පරික්ෂණ දෙපාර්තමේන්තුව මහව මහෙස්ත්‍රාත් ශෂික මල්ලවාරච්චි මහතා වෙත අද (10) දැනුම් දී තිබේ. වෙඩි තබා ඝාතනය කෙරුණු දළ පුට්ටුවාගේ ඇත්දළ හා ශරීර යුගළයේ කොටස් සම්බන්ධයෙන් සිදු කළ ඩීඑන්ඒ පරීක්ෂණයේ දී එම කොටස්වල ඩීඑන්ඒ එක හා සැසදුණ බව අපරාධ පරීක්ෂණ දෙපාර්තමේන්තුව අධිකරණයට කරුණු දක්වමින් කියා ඇත. මේ අතර මෙම ඇත්දළ යොදාගෙන සැකසු බවට සැකකරන විවිධි මාල, මුදු සම්බන්ධයෙන් මෙතෙක් ඩීඑන්ඒ වාර්තා ලැබී නොමැති බව අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත. දළ පූට්ටුවා කුරිරු ලෙස ඝාතනය කර ඇත්දළ යුගලය කපා ගැනීමේ සිද්ධියට දේශපාලනඥයින් සමග සම්බන්ධතා ඇති ප්‍රදේශයේ ප්‍රබල හිමිනමක්ද සම්බන්ධ බවට දළ පූට්ටුවාගේ ඝාතනය සිදුවූ දිනවල මාධ්‍යවාර්තා පල විය. මෙම නඩුව යළි දෙසැම්බර් මස 05 වැනි දා කැදවීමට නියමිතය.", "URL": "https://lankatruth.com/si/?p=60817", "Category": "පුවත්", "Parent URL": null}