{"Source": "Lankatruth", "Timestamp": "October 3, 2019", "Headline": "ජාතික රූපවාහිනිය පාලනයට මැතිවරණ කොමිසමෙන් නිළධාරියෙකු පත් කරණ ලකුණු!", "News Content": "දිගින් දිගටම මැතිවරණ නීතිය උල්ලංඝණය කරමින් පක්ෂක්ග්‍රාහීව සිදු කරනු ලබන ප්‍රචාරක කටයුතු හේතුවෙන් ජාතික රූපවාහිනිය පාලනය කිරීමට මැතිවරණ කොමිසමේ විශේෂ නිළධාරියෙකු ජාතික රූපවාහිනිය වෙත පත් කිරීම කෙරෙහි මැතිවරණ කොමිසම අවධානය යොමුව ඇති බව වාර්තා වේ. මෙම තත්වය උද්ගතව ඇත්තේ අද (03) පැවති එක්සත් ජාතික පක්ෂ සමුළුවක් මුදල් ගෙවා ප්‍රචාරය කරන බව අඟවා ජාතික රූපවාහිනිය විසින් සජීව ලෙස විකාශය කර තිබේ. මේ සම්බන්ධයෙන් ජාතික රූපවාහිනියේ වෘත්තීය සමිති එකමුතුව විසින් මැතිවරණ කොමිසම වෙත පැමිණිලි කිරීමෙන් පසු නියෝජ්‍ය මැතිවරණ කොමසාරිස් වරයෙකු ඇතුළු නිලධාරීන් සිව් දෙනෙකු පැමිණ මෙම සමුළුව විකාශය කිරීම සම්බන්ධයෙන් ප්‍රශ්න කර තිබේ. මැතිවරණයක් ප්‍රකාශයට පත් කර ඇති අවස්ථාවකදී මෙලෙස ප්‍රචාරය කිරීම සිදු කිරීම මැතිවරණ නීතිය උල්ලංඝණය කිරිමක් වන බව ජාතික රූපවාහිනියේ පාලනාධිකාරියට මැතිවරණ කොමිසමේ නිළධාරින් විසින් තේරුම් කරදී ඇත. එහිදී මෙය මුදල් ගෙවා ප්‍රචාරය කරණ බව සඳහන් කර ඇත. පැවති මහින්ද රාජපක්ෂ පාලන සමයේදීද රාජපක්ෂවරුන් වෙනුවෙන් දේශපාලන ව්‍යාපෘති සහ මැතිවරණ ප්‍රචාරක කටයුතු සිදු කරනු ලැබුවේද මේ අයුරිණි. මෙය මුදල් ගෙවා ප්‍රචාරය කරනනේනම් මුදල් ගෙවනලද රිස්ට් පත් ලබාදෙන ලෙස මැතිවරණ කොමිසමේ නිළධාරීන් විසින් ජාතික රූපවාහිනී පාලනාධිකාරියට දැනුම් දී ඇත. එවිට මුදල් නොගෙවූ බවත් විකාශයෙන් පසුව මුදල් ගෙවීමට පොරොන්දු වූ බවත් සඳහන් කර තිබේ. එවිට එවන් පොරොන්දුවක් සිදුවූවේනම් ඊට අදාළ ගිවිසුම ඉල්ලා ඇත. ඒ අනුව එවැනි ගිවිසුමක්ද නොවීම හේතුවෙන් මෙට පක්ෂක්ග්‍රාහීව එක්සත් ජාතික පක්ෂයට හිතවාදී ලෙස ප්‍රචාරය කරන බව අනාවරණය කරගෙන ඇති මැතිවරණ කොමිසමේ නිළධාරීන් විසින් මෙම සමුළුව විකාශය කිරීම අත්හිටුවා ඇත. ඒ අනුව පෙරවරු 10.25ට ආරමභ වූ එම විකාශය 11.52ට නතර කර තිබේ. ජාතික රූපවාහිනියට දිනකට රුපියල් ලක්ෂ 05කට අධික ආදායමක් ගෙනදෙන “නුගසේවන” සහ “සංහිඳ” යන වැඩසටහන් විකාශය අත්හිටුවා මෙම සමුළුව විකාශය කරීම සිදුකර ඇති අතර පාඩුලබමින් පවත්වාගෙන යන ජාතික රූපවාහිනිය මෙවැනි කටයුතුවලින් තව තවත් බංකොලොත් තත්වයට පත්වන බවද සේවකයෝ අනතුරු අඟවති. මැතිවරණය ප්‍රකාශයට පත් කළ සැනින් වෘත්තීය සමිති එකමුතුව විසින් ජාකින රූපවාහිනියේ සභාපතිවරියට සහ අධ්‍යක්ෂ ජනරාජල්වරයාට පිටපත් සහිතව රූපවාහිනි සංස්ථාවේ අවකාශය හා තරංග භාවිතයේදී දේශපාලන පක්ෂවලට විශේෂ සැලකිල්ලක් නොදක්වන් ලෙසත් සියළුම අපේක්ෂකයින් සඳහා සමාන අවස්ථා ලබා දෙන ලෙසත් ඉල්ලිමින් මැතිවරණ කොමිසමේ සභාපතිවරයාට ලිපියක්ද ඉදිරිපත් කර තිබී ඇත. මැතිවරණ කොමිසමේ නිළධාරීන් දන්වා ඇත්තේ මැතිවරණ සමයක කිසිම රාජ්‍ය හෝ පුද්ගලික රූපවාහනි සහ ගුවන්විදුලි නාලිකාවකට එක් පක්ෂයකට පක්ෂක්ග්‍රාහීව ප්‍රචාරයන් සිදු කිරීම සිදු කළ නොහැකි බවයි. මෙම නාලිකා භාවිතා කරන සංඛ්‍යාත රාජ්‍ය දේපළක් බැවින් එය ජනතාව සතුවන බවත් එවැනි කටයුත්තක් රාජ්‍ය දේපළ අවභාවිතා කිරීමක් වන බවත්ය. මීට දින 10කට පෙර ජාතික රූපවාහිනී අභ්‍යන්තරයේ නීතිවිරෝධී පත්වීම් ලබාදී ඇති අතර ඒ සම්බන්ධයෙන්ද පැමිනිලි කිරීමෙන් පසු මැතිවරණ කොමිසමෙන් මැදිහත්වී නතර කර ඇත. අද දින පැමිණි මැතිවරණ කොමිසමේ නිළධාරීන් සඳහන් කර ඇත්තේ ජාතික රූපවාහිනිය දිගන් දිගටම මැතිවරණ නීතිය උල්ලංඝණය කරමින් මෙලෙස කටයුතු කරණ ස්වභාවක් පෙන්නුම් කරන බැවින් ජාතික රූපවාහිනිය පාලනය කිරීම සඳහා මැතිවරණ කොමිසමේ නිළධාරියෙකු පත්කිරීම කෙරෙහි අවධානය යොමු කරන බවය.", "URL": "https://lankatruth.com/si/?p=82170", "Category": "පුවත්", "Parent URL": null}