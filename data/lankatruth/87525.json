{"Source": "Lankatruth", "Timestamp": "December 19, 2019", "Headline": "වෛද්‍යවරුන් සහ හෙදියන් හිඟකමට විසඳුම් ඉල්ලා මස්කෙලිය ප්‍රාදේශීය රෝහල ඉදිරිපිට සත්‍යග්‍රහයක්", "News Content": "මස්කෙලිය ප්‍රාදේශීය රෝහලට ප්‍රමාණවත් වෛද්‍යවරුන් සහ හෙදියන් ලබාදෙන ලෙස ඉල්ලා ප්‍රදේශවාසීන් පිරිසක් අද(19) පෙරවරුවේ සත්‍යග්‍රහයක් ආරම්භ කර තිබේ. විරෝධතාකරුවන් පවසා සිටින්නේ නල්ලතන්නිය, මස්කෙළිය, සාමිමලේ යන ප්‍රදේශ ආවරණය වන පරිදි මධ්‍යම පළාත් සෞඛ්‍ය අමාත්‍යාංශය යටතේ ස්ථාපනය කර තිබෙන මෙම රෝහලේ ප්‍රමාණවත් වෛද්‍යවරුන් සහ හෙදියන් පිරිසක් නොමැති බවය. වතු කම්කරුවන් ඇතුළු බොහෝ පිරිසක් දිනපතා මෙම රෝහලෙන් ප්‍රතිකාර ලබාගැනීමට පැමිණෙන අතර එහි සේවයේ යොදවා ඇත්තේ දිස්ත්‍රික් වෛද්‍යවරයා සහ තවත් වෛද්‍යවරුන් දෙදෙනෙකු පමණි. ඔවුන් ද නිවාඩු ලබාගන්නා දිනයන්හි රෝගීන් දැඩි අපහසුතාවයට පත්වන බව ද විරෝධතාකරුවෝ සඳහන් කරති. එසේම ශ්‍රී පාද වන්දනා සමය ආරම්භ වීමත් සමඟ හදිසි රෝගාබාධයන්ට ලක්වන වන්දනාකරුවන් ද යොමුකිරීමට ඇත්තේ මෙම රෝහල වෙතය. වෛද්‍යවරුන්ට අමතරව රෝහල් කාර්ය මණ්ඩලයේ ද විශාල අඩුපාඩු පවතී. මස්කෙලිය රෝහලේ නේවාසිකව ප්‍රතිකාර ලබාගැනීමට සහ බාහිර රෝගී අංශයෙන් ප්‍රතිකාර ලබාගැනීමට ප්‍රමාණවත් ඉඩ පහසුකම් තිබුණ ද වෛද්‍යවරුන් නොමැතිකමින් රෝගීන් පීඩාවට පත්ව ඇත. මේ සම්බන්ධව අවස්ථා කිහිපයකදීම මධ්‍යම පළාත් සෞඛ්‍ය අධ්‍යක්ෂකවරයා සහ නුවරඑළිය දිස්ත්‍රික් භාර නියෝජ්‍ය සෞඛ්‍ය අධ්‍යක්ෂකවරයා දැනුවත් කර සිටිය ද මෙතෙක් ඒ සඳහා පිළිතුරක් ලැබී නැතැයි ප්‍රදේශවාසීන් චෝදනා කරයි.", "URL": "https://lankatruth.com/si/?p=87525", "Category": "පුවත්", "Parent URL": null}