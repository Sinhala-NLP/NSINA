{"Source": "Lankatruth", "Timestamp": "August 13, 2022", "Headline": "ලංකාවට ඒම ඉන්ධන ප්‍රවාහන නැව් සමාගම් ප්‍රතික්ෂේප කරයි", "News Content": "මෙරටට ඉන්ධන ප්‍රවාහනය කරන ප්‍රමුඛ පෙළේ නැව් ගමාගම් මෙරටට ඉන්ධන ප්‍රවාහනය කිරීම සඳහා සිය නැව් ලබා දීම ප්‍රතික්ෂේප කර ඇතැයි අනාවරණය වේ. මේ බව අනාවරණය කරමින් විදුලිබල හා බලශක්ති අමාත්‍යාංශය මගින් සකස් කළ වාර්තාවක් ඇමති කංචන විජේසේකර කැබිනට් මණ්ඩලයට ලබා දි ඇතැයි මාධ්‍ය වාර්තා සඳහන් කරයි. එම වාර්තාව අනුව ඉන්ධන සැපයුම්කරුවන් 07 දෙනකුට ඇමරිකානු ඩොලර් කෝටි 70ක පමණ මුදලක් හිඟ ණය වශයෙන් ගෙවීමට ඇතැයිද අනාවරණය කර තිබේ. මෙම හිඟ ණය ගෙවීමට නොහැකිවීම නිසා ඇතැම් සැපයුම්කරුවන් ඉන්ධන සැපයීම් කොන්ත්‍රාත් අවලංගු කර ඇති බවද ඇමති කංචන විජේසේකර කැබිනට් මණ්ඩලයට දැනුම් දී ඇත. එමෙන්ම මුදල් ගෙවීමට නොහැකිව, ඉන්ධන නැව් දිගු කාලයක් මුහුදේ රඳවා තබා ගැනීමට සිදු වීම නිසා, නැව් සමාගම් නැව් දීමට අකමැත්ත පළ කරන බවද පෙන්වා දී ඇත. මේ තත්වය හමුවේ, අලුත් සැපයුම්කරුවන්ගෙන් ඉන්ධන ලබා ගැනීමට සිදු වී ඇතැයිද විදුලිබල හා බලශක්ති ඇමැති කංචන විජේසේකර කැබිනට් මණ්ඩලයට දැනුම් දී තිබේ.", "URL": "https://lankatruth.com/si/?p=138056", "Category": "ආර්ථික පුවත්", "Parent URL": null}