{"Source": "Lankatruth", "Timestamp": "October 13, 2020", "Headline": "වඳ සැත්කම් සිදු කළා යැයි අභූත චෝදනා එල්ල කිරීමත් නීතීවිරෝධියි – සාෆිගේ පෙත්සම ලබන වසරේ මාර්තුවට කල් යයි", "News Content": "වඳ සැත්කම් සිදු කළ යැයි අභූත චෝදනා එල්ල කිරීමත් නීතීවිරෝධී යැයි සඳහන් කරමින් කුරුණෑගල ශික්ෂණ රෝහලේ සේවයේ නියුතුව සිටි වෛද්‍ය සේගු ෂියාබ්දීන් මොහොමඩ් සාෆි මහතා ගොනු කළ මූලික අයිතිවාසිකම් පෙත්සම සම්බන්ධයෙන් කරුණු තහවුරු කිරීම ලබන වර්ෂයේ (2021) මාර්තු 01 වැනිදා තෙක් කල් තැබීමට ශ්‍රේෂ්ඨාධිකරණය අද (13) නියෝග කර තිබේ. කිසිදු හේතුවක් නොදක්වා පොලීසිය විසින් තමන්ව අත්අඩංගුවට ගෙන නීතිවිරෝධී ලෙස රඳවා තබා ගැනීමෙන් තම මූලික අයිතිවාසිකම් කඩවී ඇතැයිද ඔහු එම පෙත්සම මගින් කියා ඇත. ශ්‍රේෂ්ඨාධිකරණය මෙම නඩුව මෙසේ කල් දමා ඇත්තේ පෙත්සමට අදාළ වගඋත්තරකරුවන්ගේ පතිඋත්තර පෙත්සම් ගොනුවෙහි නොමැති වීම හේතුවෙනි. මෙම පෙත්සම අගවිනිසුරු ජයන්ත ජයසූරිය, එල්.ටී.බී.දෙහිදෙණිය සහ ප්‍රීති පද්මන් සූරසේන යන මහත්වරුන්ගෙන් යුත් ත්‍රිපුද්ගල විනිසුරු මඩුල්ලක් හමුවේ කැඳවිණි. මෙම පෙත්සමේ වගඋත්තරකරුවන් වශයෙන් කුරුණෑගල පොලීසියේ අපරාධ අංශයේ ස්ථානාධිපති පොලිස් පරීක්ෂක පුෂ්ප ලාල් මහතා, කුරුණෑගල පොලිස් ස්ථානාධිපති, කුරුණෑගල නියෝජ්‍ය පොලිස්පති කිත්සිරි ජයලත් මහතා, අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ජ්‍යෙෂ්ඨ පොලිස් අධිකාරි ෂානි අබේසේකර මහතා, ආරක්ෂක ලේකම් සහ නීතීපති නම් කරනු ලැබ සිටිති.", "URL": "https://lankatruth.com/si/?p=97713", "Category": "පුවත්", "Parent URL": null}