{"Source": "Lankatruth", "Timestamp": "May 2, 2018", "Headline": "වැඩකරන ජනතාවගේ වැටුප බිඳවැටෙයි", "News Content": "රාජ්‍ය හා පෞද්ගලික යන දෙයංශයේම සේවකයන්ගේ ජීවිත පවත්වාගෙන යා නොහැකි තත්වයකට ඔවුන්ගේ මාසික වැටුප බිඳවැටී ඇති බව නවතම මහ බැංකු වාර්තාවෙන් අනාවරණය වේ. එම වාර්තාවෙන් හෙළි වන්නේ මෙම සේවකයන්ගේ නාමික වැටුප 2016 සහ 2017 යන වසරවලදී එලෙසම පැවතියද මූර්ත වැටුප හෙවත් ලබාගත හැකි භාණ්ඩ හා සේවා ප්‍රමාණය බිඳවැටී තිබේ. මූර්ත වැටුප් දර්ශකය 2016දී ඒකක 140.9ක් වී තිබී 2017දී එය 130.9 දක්වා රාජ්‍ය සේවකයන්ගේ බිඳවැටී ඇත. පෞද්ගලික අංශයේ සේවකයන් සම්බන්ධයෙන් 2016 වර්ෂයේදී 103.5ක් වූ ඒකක ප්‍රමාණය 2017 වසරේදී 97.4 දක්වා පහත වැටී ඇත. පෞද්ගලික අංශයේ සේවකයන් සම්බන්ධයෙන් මෙම තත්වය උදාවී ඇත්තේ ඔවුන්ගේ නාමික වැටුප 2016දී ඒකක 4127.9ක සිට 2017දී ඒකක 4128.6 දක්වා සුළු වශයෙන් ඉහළ ගොස් තිබියදී මූර්ත වැටුප බිඳවැටීම විශේෂිත වේ. වර්තමාන හවුල් ආණ්ඩුව බලයට පත්වූ 2015 වසරේ රාජ්‍ය සේවක වැටුප රුපියල් 10,000කින් ඉහළ දැමූ අතර ඒ අනුව පෞද්ගලික අංශයේ වැටුප්ද ඉහළ දමන ලෙස ඉල්ලීම් කර තිබිණි. කෙසේ වෙතත් රාජ්‍ය අංශයේ සේවක වැටුප නාමික වශයෙන් රුපියල් 10,000කින් ඉහළ දැමීම මේ වනවිට සම්පූර්ණයෙන්ම අහෝසි වී රාජ්‍ය සේවක ජීවන තත්වය තිබූ තත්වයෙනුත් පහතට ඇදවැටී ඇති බව මෙයින් සනාත වේ.", "URL": "https://lankatruth.com/si/?p=51513", "Category": "ආර්ථික පුවත්", "Parent URL": null}