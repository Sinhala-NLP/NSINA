{"Source": "Lankatruth", "Timestamp": "August 17, 2018", "Headline": "වෙල්ලස්ස අරගලයට වසර 200යි – කැප්පෙටිපොල මහ අධිකාරම් සමරයි", "News Content": "වෙල්ලස්ස අරගලයට වසර 200ක් සැපිරීම නිමිත්තෙන්, වෙල්ලස්ස සටනේ නායක කැප්පෙටිපොල මහ අධිකාරම් ඝාතනය කොට වසර 200ක් පිරෙන මෙහොතේ ඌව වෙල්ලස්ස අධිරාජ්‍ය විරෝධී අරගය සැමරීමට මේ වනවිට කටයුතු සූදානම් කරමින් පවතින බව ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා සඳහන් කරයි. ඒ වෙනුවෙන් 2018 නොවැම්බර් 26 වනදා අභිමානවත් සැමරුම් උළෙලක් සංවිධානය කරන බව සමන්ත විද්‍යාරත්න මහතා අවධාරණය කළේ ය. ඌව වෙල්ලස්සේ ජන ජීවිත විනාශකරමින්, පරිසර පද්ධතිය විනාශ කරමින් අක්කර 62500ක ආරම්භ කිරීමට නියමිත මෙම උක් වගාවට එරෙහිව මහා සංඝ ආඥාවක් ලබා ගැනීමටත් මහා සංඝරත්නය මූලික කරගෙන පෙත්මක් අත්සන් කිරීමටත් දැවැන්ත විරෝධතා රැලියක් පැවැත්වීමටත් සූදානම් කර ඇති බවත් ඊට පෙර ජනාධිපතිවරයාගෙන් සාකච්ඡාවක් ඉල්ලා ඇති නමුත් එය කඩිනමින් ලබා නොදෙන්නේනම් වහාම ක්‍රියාත්මක වන පරිදි උක්ත ක්‍රියාමාර්ගවලට අවතීරණ වන බවත් මෙහිදී සමන්ත විද්‍යාරත්න මහතා අවධාරණය කළේය. පසුගිය 15වනදා බිබිල බෝධිරුක්ඛාරාමයේදී පැවති මෙම මාධ්‍ය හමුව සඳහා මොණරාගල දිස්ත්‍රික් ශාසනාරක්ෂක බලමණ්ඩලයේ නියෝජ්‍ය ලේකඛාධිකාරී, බිබිල ශාසනාරක්ෂක බලමණ්ඩලයේ ලේකඛාධිකාරී, ඌව වෙල්ලස්ස ජනඅයිතීන් සුරැකීමේ පෙරමුණේ ගරු අනුශාසක දොඩංගොල්ලේ සෝරත හිමි, ඌව වෙල්ලස්ස ජන අයිතීන් සුරැකීමේ පෙරමුණේ සභාපති, නීතීඥ සරත් කුමාර මහතා ඇතුළු විධායක සභිකයෝ එක්වී සිටියහ.", "URL": "https://lankatruth.com/si/?p=57859", "Category": "පුවත්", "Parent URL": null}