{"Source": "Lankatruth", "Timestamp": "February 27, 2020", "Headline": "රාජිතගේ සුදුවෑන් නඩුව අප්‍රේල් තෙක් කල්යයි", "News Content": "සුදුවෑන් මගින් පැහැරගන්න පුද්ගලයන් කිඹුලන් ගහන ප්‍රදේශයකට ගෙනගොස් දමන බවට පසුගිය ජනාධිපතිවරණයේදී මාධ්‍ය හමුවක් පවත්වමින් ප්‍රකාශ කිරීමේ සිද්ධියට අදාළ හිටපු අමාත්‍ය රාජිත සේනාරත්න මහතා ඇතුළු සිව් දෙනා සම්බන්ධ නඩුව ලබන අප්‍රේල් 03 වැනිදා තෙක් කල් තැබීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද (27) නියෝග කර තිබේ. මෙම සිද්ධියට අදාළ පළමු සහ දෙවැනි සැකකරුවන් වන සරත් කුමාර සහ අතුල සංජිව මදනායක යන දෙදෙනා අද අධිකරණයට ඉදිරිපත් නොවූ අතර ඔවුන් දෙදෙනා ඉදිරි නඩු දිනයේ දී අධිකරණයට ඉදිරිපත් කරන ලෙස මහේස්ත්‍රාත්වරිය නියෝග කර ඇත. සැකකරුවන් දෙදෙනා ගම්පහ මහේස්ත්‍රාත් අධිකරණය මගින් පවතින නඩුවකට අදාළව මහර බන්ධනාගාරගතව සිටින බවට තොරතුරු අනාවරණය වන බව අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.", "URL": "https://lankatruth.com/si/?p=90275", "Category": "පුවත්", "Parent URL": null}