{"Source": "Lankatruth", "Timestamp": "November 3, 2011", "Headline": "දුමින්ද රටින් පිට කිරීමට හේතුව හිරුණිකාලූ", "News Content": "භාරත ලක්ෂ්මන් ප්‍රේමචන්ද්‍ර මහතා ඇතුළු සිව් දෙනකු ඝාතනය කිරීම පිළීබද අධිකරණ නඩු විභාගයට දිනක් තිබියදී ජනාධිපති මහින්ද රාජපක්ෂ ජ්‍යෙෂ්ඨ ඇමැතිවරුන් පස් දෙනකු සමග මන්ත්‍රී ආර්. දුමින්ද සිල්වා බැලීමට ශ්‍රී ජයවර්ධනපුර රෝහලට යාම සහ එම ඝාතන සම්බන්ධ ප්‍රධාන සැකකරුවෙකු වන දුමින්ද සිල්වා පිළිබද මූලික මහේස්ත්‍රාත් පරීක්ෂණ පවා නොපැවැත්වීමත් ඔහුව හොර රහසේම රටින් පිටමං කිරීමත් ආණ්ඩු පක්ෂ දේශපාලනය තුළ දැඩි කතාබහට ලක් වී තිබේ.       භාරත ලක්ෂ්මන් ඝාතනයේ ප්‍රධාන සැකකරු වන දුමින්ද සිල්වා සම්බන්ධයෙන් මූලික මහේස්ත්‍රාත් විමර්ශන පවා නොකර රාජපක්ෂවරුන් ඔහුව ආරක්ෂා කිරීම පිළිබද භාරත ලක්ෂ්මන් මහතාගේ දියණිය හිරුණිකා ප්‍රේමචන්ද්‍ර මෙනෙවිය පසුගිය 01වැනිදා බලවත් අප්‍රසාදය පළ කළාය. ආණ්ඩු පක්ෂයේ ඇතැම් මැති-ඇමැතිවරුන්ගේ මතය වී තිඛෙන්නේ, දුමින්ද සිල්වා රටින් පිටමං කිරීමේ රහස් සැලැස්ම හිරුණිකා මෙනෙවිය කල්වේලා ඇතිව දැනගෙන මෙම ප්‍රකාශය කරන්නට ඇති බවයි. මෙවැනි අපරාධයකදී මහේස්ත්‍රාත්වරයකු අදාළ චූදිතයන් සිටින ස්ථානයට ගොස් මූලික විමර්ශන කළ යුතු බව හිරුණිකා අවධාරණය කළාය. එවැන්නක් මෙම සිදුවීමට අදාළව සිදු කර නැත. මෙම නීතිමය අවශ්‍යතාව සම්බන්ධයෙන් ‘ලංකා ටෘෘත්’ මුල්වරට හෙළි කර තිබිණි. දුමින්ද සිල්වා පිළිබද නාටකයේ දෙවැනි අදියර දැන් ආරම්භ කර ඇති බවද එය කොතැනින් අවසන් වේදැයි කිසිවකුට කිව නොහැකි බව ආණ්ඩු පක්ෂ ආරංචි මාර්ග හෙළි කරයි. ඉතාම රහසිගත සූක්ෂ්ම සැලසුමකට අනුව හොර රහසේ දුමින්ද සිල්වා විදේශගත කිරීමේ මෙහෙයුම දෙවැනි වන්නේ ජෙනරාල් සරත් ෆොන්සේකා අත්අඩංගුවට ගත් මෙහෙයුමට පමණකි. හිරුණිකා මෙම ප්‍රකාශය කළ 01 වැනි දින රාත්‍රියේ වෙනම ජෙට් යානයක් කටුනායක ගුවන්තොටුපොළට ගෙන්වා ඇති බවද ශ්‍රී ජයවර්ධනපුර රෝහගේ සිට ගිලන් රථ තුනක් පිරිවරා දුමින්ද සිල්වා ගෙන ගොස් ඇත්තේ ගුවනනින් සැපයූ ආරක්ෂාවද සහිතවය. මෙම රැගෙන යාම පිළිබදව දුමින්ද සිල්වාට ප්‍රතිකාර කළ වෛද්‍යවරුන් දැඩි විරෝධය පළ කර ඇත. අදාළ සිදුවීමෙන් පසු දුමින්ද සිල්වා බැලීමට ශ්‍රී ජයවර්ධනපුර රෝහලට මුලින්ම ආරක්ෂක ලේකම් ගෝඨාභය රාජපක්ෂ ඇතුළු ඇමැතිවරුන්ද, ජනාධිපති ආර්යා ශිරන්ති රාජපක්ෂද ගොස් තිබූ අතර, මන්ත්‍රීවරයාව රටින් පිට කිරීමට පෙර ජනාධිපති මහින්ද රාජපක්ෂ මහතාද එහි ගියේය.", "URL": "https://lankatruth.com/si/?p=171", "Category": "පුවත්", "Parent URL": null}