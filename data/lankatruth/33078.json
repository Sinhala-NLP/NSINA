{"Source": "Lankatruth", "Timestamp": "April 21, 2017", "Headline": "ජනතාව මත බලහත්කාරය යොදවන ජනපතිගේ කුණු ගැසට් පත්‍රයට ජවිපෙ විරෝධය", "News Content": "මීතොටමුල්ල කසළ කන්ද නායයාමත් සමග කොළඹට ආසන්න ප්‍රදේශවල පිහිටා ඇති කසළ එක්රැස් කරීමේ ස්ථානවලට කොළඹ මහ නගර සභාවේ කසළ බැහැර කිරීමට ආණ්ඩුව කටයුතු කළ අතර ඒ අවට ජනතාව ආණ්ඩුවේ එම තීරණයට එරෙහිව විරෝධතා දක්වන්නට වූහ. එම ජනතා විරෝධතා මර්ධනය කිරීමේ පියවරක් ලෙස සියලු පළාත් පාලන ආයතනවල අපද්‍රව්‍ය බැහැර කිරීමේ සේවාවන් අත්‍යවශ්‍ය සේවා බවට පත් කිරීමින් ජනාධිපතිවරයා නිකුත් කළ ගැසට් නිවේදය මගින් එම ජනතාව මත බලහත්කාරය යොදවමින් සිටින බව සඳහන් කරමින් සහ ආණ්ඩුවේ එම තීරණයට විරෝධය දක්වමින් ජනතා විමුක්ති පෙරමුණ මාධ්‍ය වෙත නිවේදනයක් නිකුත්කර තිබේ. ජනතාවට හානි නොවන ලෙස කසළ බැහැර කිරීමට විද්‍යාත්මක ක්‍රමවේදයක් වහාම සකස් කරන ලෙස ජනතාවගෙන් සාධාරන විරෝධයක් මතුව ඇති අතර එම විරෝධයන් බලහත්කාරය යොදා මර්ධනය කිරීමට පියවර නොගන්නා ලෙසද දැනට පනවා ඇති මර්ධනකාරී නියෝග අහෝසි කරන ලෙසද ආණ්ඩුවටත් ජනාධිපතිවරයාටත් බල කර සිටින බවද එම නිවේදනයේ සඳහන් වේ. කුණුකන්ද දිනෙන් දින විශාලවෙමින් පවතිද්දී ඉන් පීඩාවට පත් මීතොටමුල්ලේ ජනතාව කාලයක පටන් කුණු කන්ද ඉවත් කරන ලෙස ඉල්ලා විරෝධතාවල නිරතවූහ. එම ජනතාවට පොලීසිය යොදවා ආණ්ඩුව පරදුන් අතර ජනතා ඉල්ලීම් නොසලකා හැරියේ ය. එහි ප්‍රතිඵලයක් ලෙස පසුගිය 14වනදා මීතොටමුල්ල කුණු කන්ද කඩා වැටීමෙන් විශාල පිරිසක් අවතැන් භාවයට පත්වූ අතර තවත් ජීවිත ප්‍රමාණයක් පොලෝ තලයේ වැලලී ගියේ ය. මෙම ජීවමාන සාක්ෂිය තම ඇස් ඉදිරියේ ඇති ජනතාව කුණු කඳු ගොඩගැසීමට විරෝධය දැක්වීම අරුමයක් නොවන අතර ඒ සඳහා විද්‍යාත්මක විසඳුම් සෙවීම පසෙකලා මෙසේ ගැසට් නිවේදන නිකුත් කිරීම දැඩිසේ හෙළා දකින බවද ජනතා විමුක්ති පෙරමුණ සිය මාධ්‍ය නිවේදනයෙන් සඳහන් කර සිටියි.", "URL": "https://lankatruth.com/si/?p=33078", "Category": "පුවත්", "Parent URL": null}