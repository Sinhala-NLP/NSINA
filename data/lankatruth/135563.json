{"Source": "Lankatruth", "Timestamp": "June 15, 2022", "Headline": "මම කීවේ ඔබ මට කී දේ… හර්ෂ නෂීඩ්ට ප්‍රතිචාර දක්වයි…", "News Content": "තමන් සම්බ්න්ධ කරමින් සිදු කළ ලංකාවට ඩොලර් සෙවීමේ කොන්ත්‍රාත්තුව පිළිබඳ ශ්‍රී ලංකා පාර්ලිමේන්තු මන්ත්‍රී ශර්ෂ ද සිල්වාගේ කතා සම්පූර්ණ අසත්‍යයක් බවට මාලදිවයින් හිටපු ජනාධිපති වත්මන් කතානායක මොහොමඩ් නෂීඩ් සිදු කර ඇති ප්‍රකාශයට මන්ත්‍රී ශර්ෂ ද සිල්වාද ප්‍රතිචාර දක්වා තිබේ. මන්ත්‍රී හර්ෂ ද සිල්වාද ට්විටර් පණිවිඩයක් නිකුත් කරමින් සඳහන් කර ඇත්තේ තමන් ප්‍රකාශ කළේ අසත්‍යයක් නොව සත්‍යයක් බවත් තමන් ප්‍රකාශ කළේ මාලදිවයින් කතානායක මොහොමඩ් නෂීඩ් තමන්ට කියූ කතාව බවත්ය. සිය මිත්‍ර මොහොමඩ් නෂීඩ් සහ තමන් අතර පැවති සංවාදයේ දී හෙළි වූ කරුණු සම්බන්ධව තමා කළ ප්‍රකාශයේම තමන් පිහිටා සිටින බවද හර්ෂ ද සිල්වා මන්ත්‍රීවරයා සිය ට්විටර් පණිවිඩය මගින් දන්වා ඇත. හර්ෂ ද සිල්වා මන්ත්‍රීවරයා කියා සිටියේ මොහොමඩ් නෂීඩ් සමග කළ සාකච්ඡාව අතර තුර ශ්‍රී ලංකාවේ ආර්ථික අර්බුදයේදී ශ්‍රී ලංකාවට උපකාර කිරීම සඳහා විදේශ රටවල් කිහිපයකින් කළ ඉල්ලීම් ප්‍රතික්ෂේප කළේ යැයි මොහොමඩ් නෂීඩ් විසින් තමන්ට හෙළි කළ බවය. පවතින තත්වය යටතේ සෞදි අරාබිය, එක්සත් අරාබි එමීර් රාජ්‍යය, ජපානය වැනි රටවල් ශ්‍රී ලංකාවට ආධාර ලබාදීම ප්‍රතික්ෂේප කර ඇති බව ඔහු පැවසුවේ යැයි හර්ෂ ද සිල්වා වැඩිදුරටත් සඳහන් කර ඇත. එමෙන්ම ශ්‍රී ලංකාවට උපකාර කිරීමට රටවල් ඉදිරිපත්ව ඇති බවට නසීඩ් කළ ප්‍රකාශය ගැන තමන් සතුටුවන බවද හර්ෂ ද සිල්වා වැඩිදුරටත් සඳහන් කර තිබේ.", "URL": "https://lankatruth.com/si/?p=135563", "Category": "පුවත්", "Parent URL": null}