{"Source": "Lankatruth", "Timestamp": "November 7, 2019", "Headline": "පවතින ක්‍රමය වෙනස් විය යුතුයි කියන අදහසම අප ලැබූ විශාල ජයග්‍රහණයක්", "News Content": "“පවතින ක්‍රමය වෙනස් විය යුතුයි කියන අදහසම අප ලැබූ විශාල ජයග්‍රහණයක්” යැයි ශ්‍රී ලංකා විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය, ආචාර්ය හරිනි අමරසූරිය මෙනවිය අවධාරණය කරයි. එතුමිය මේ බව පැවසූවේ පසුගිය 04 වනදා ගාල්ල නගරයේ පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජ්‍යෙෂ්ඨ කථිකාචාර්ය, ආචාර්ය හරිනි අමරසූරිය මෙනවිය… “මම ඉපදුණේ ගාල්ලේ. අධ්‍යාපනය හදාරන්න කොළඹට යන්න සිදුවුණා. ඒ අවධියේ නිතරම ගමට එන්න සිදුවුණා. මම එදා හිතුවේ නැහැ මේ වගේ දේශපාලන වේදිකාවකට නගින්න සිදුවෙයි කියලා. නමුත් පසුගිය කාලය තුළ මේ රටේ අර්බුදය දැකලා, සිදුවන විනාශය දැකලා, දිසාව දැකලා අපි නිහඬව ඉන්න බැහැ කියන හැඟීම නිසා තමයි අද මේ වේදිකාවට නඟින්න සිදුවෙලා තියෙන්නේ. පසුගිය දශක හත පුරාවට රට යන දිශාව ගැන අපි සෑමකෙනෙක්ම ඉන්නේ කලකිරීමෙන්. සිදුවී ඇති විනාශය, සිදුවී ඇති අර්බුදකාරී තත්වය අපි හඳුනාගත්තා නම්, ඒකට විසඳුමක් දෙන්නත් එය වෙනස් කරන්නත් අපිත් මැදිහත් විය යුතුයි කියල අදහස් කළ නිසාම අපි තීරණය කළ නිසාම අපි හැමෝම ජාතික ජන බලවේගය සමග එකට හිටගෙන ජනතාව දැනුවත් කරන්න. මෙතන ඉන්න සහෝදරවරු වගේම මමත් මේ දිනවල ජාතික ජන බලවේගයේ ප්‍රතිපත්ති පිළිබඳ දැනුවත් කරමින් රට වටේම යනවා. ජනතාව සමග කතා කරනවා. අපි කුඩා කුඩා ජනතා හමු තිබ්බා. මම දැක්ක දේ තමයි අපි කියන දේ ඇහුම්කන් දෙන්න එන පිරිස එන්න එන්නම වැඩිවෙමින් තිබෙනවා. අපි කියන දේ සමග එකඟවෙනවා. වෙනසක් වෙන්න ඕනැ කියන මතයේ ඉන්නවා. අපි හැමෝම ඒ අත්දැකීම ලැබුවා. විය යුතු වෙනස මොකක්ද කියන එක ගැන තමයි තවමත් අවිනිශ්චිතභාවයක් තියෙන්නේ. වෙනසක් කරන්න පුළුවන්ද? කළ යුතු වෙනස මොකක්ද? කොහොමද කරන්නේ ? කාටද ඡන්දෙ දෙන්නේ? මේකට හේතුව 2015 ලබපු අමිහිරි අත්දැකීම. එදා අපි වෙනසක් හිතුවා. වෙනසක් වෙනුවෙන් අපි මැදිහත් වුණා. නමුත් අපි බලාපොරොත්තු වූ වෙනස ඒ නායකයන්ගෙන් ඉටු වුණේ නැහැ. ඒ නිසාම අපි කියපු වෙනස වෙනුවෙන් ආ ගමන තවම ඉවරවෙලා නැහැ. දැන් තමයි අපි ඒ වෙනස සඳහා අවතීර්ණ වෙලා තිබෙන්නේ. මම ආමන්ත්‍රණය කළ බොහෝ ජන හමුවල වැඩිපුර හිටියේ කාන්තාවන්. අපි හැම තැනකම දැකපු දෙයක්, අහපු දෙයක් තමයි පවතින ක්‍රමය වෙනසක් විය යුතුයි කියන දේ. ඒ අදහසම, ඒ සිතුවිල්ලම අපි ලබපු විශාල ජයග්‍රහණයක් කියලා මම සිතනවා. කාන්තාවන් මේ වැඬේට බැස්ස එකම මෙම වෙනස කරන්න පුළුවන් කියන විශ්වාසය අපිට ඇති වෙනවා. ඒ ගැන කිසිම සැකයක් නැහැ. කාන්තාවන් මේ සඳහා පියවර ගැනීමම, ආපස්සට නොහැරී ඉදිරියටම යන බව මට විශ්වාසයි. කාන්තාවන් වන අපට දැඩි අධිෂ්ඨානයකින් මේ වෙනස සඳහා මැදිහත් වෙන්න පුළුවන් වෙලාවක් මෙය.”", "URL": "https://lankatruth.com/si/?p=85006", "Category": "පුවත්", "Parent URL": null}