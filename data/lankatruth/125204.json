{"Source": "Lankatruth", "Timestamp": "October 29, 2021", "Headline": "අත හැරුණු ජයග්‍රහණය", "News Content": "මැච් එක පැරදුනා. කොටින්ම කිව්වොත් කාසියේ වාසියේ ඉදන්ම අපි මේ මැච් එක පැරදිලා තිබුනේ. මොකද මේ පාර වර්ල්ඩ් කප් එකේ මේ වෙනකල් කාසියේ වාසිය දිනා ගැනීම තරමක තීරණාත්මක සාධකයක් වෙලා තියෙන බවක් පේනවා. කොහොම වුනත් අපි මේ තරගයේ වුන හොද ගැන කතා කරොත්, චරිත් අසලංක කාලයක් තිස්සේ තිබුන නොම්බර තුන පුරප්පාඩුවට ගැලපෙනම චරිතයක් බව චරිත් මනාව පෙන්නුවා. එයා බැට් කරන්න ඇවිත් ගේම් එක රීඩ් කරන විදිහ නම් අතිවිශිෂ්ඨයි. කාලෙකට පස්සේ තමයි මේ වගේ ගේම් එක රීඩ් කරලා ගේම් එකක් ගහන ප්ලෙයර් කෙනෙක් දැක්කේ. ඒ වගේම භානුක රාජපක්ෂ ! කන්සිස්ටන් ලකුණු ගහන්න පුළුවන් ගේම් එකක් ඇදගෙන ගිහින් ඉවර කරන්න පුළුවන් පිතිකරුවෙක් කියලා එයා පෙන්නුවා. භානුක කියන ප්ලෙයර් ගෙන් බලාපොරොත්තු වුනෙත් මේක ! භානුක කියන්නේ තනියම ගේමක් වෙනස් කරන්න පුළුවන් කෙනෙක් ! ඉතිං ඒ ස්කිල් එකට පුළුවන් දේ කොච්චරද කියලා ඔප්පු කරලා මැදපෙල පිතිකරුවෙක් විදිහට මේ ගහපු ලකුණු ටික ටීම් එකේ ඉදිරියට ගොඩාක් වටිනවා. කුසල් පිතිකරුවෙක් විදිහට තරමක් සාර්ථක වුනත් රිෂී හිතනවා කුසල්ට ඒ මූමන්ට් එක අරගෙන දුන්නේ චරිත් අසලංක ගහපු ඒ නොක් එක නිසා. කොහොම වුනත් පිතිකරුවෙක් විදිහට පවර්ප්ලේ එකේ කුසල්ගෙන් බලාපොරොත්තු වුන දේ හරියට වුනේ නැහැ කියලා හිතනවා. නමුත් ඒක ලොකුවට දැනුනේ නැහැ. අසලංක ඇවිත් එයා ටීම් එකට ඕනි දේ පවර්ප්ලේ එකේ අරන් දුන්න නිසා. හැබැයි කුසල් අවුට් වුනේ ඉතාම හොද පන්දුවකට. ඒ වගේම පැතුම් නිස්සංක පිතිකරුවෙක් ලෙස මේ තරගයේ අසාර්ථක වුනා. හැබැයි ඒ වෙලාවේ පැතුම්ට සිද්ධ වුනා පවර්ප්ලේ එකේ ටීම් එකට ඕනි ලකුණු ගාන ගන්න වේගයෙන් ලකුණු රැස් කරන්න. සාමාන්‍යයෙන් පැතුම් කුසල් වගේ දෙන්නෙක් ඕපන් එද්දි කුසල් වගේ ප්‍රහාරාත්මක පිතිකරුවෙක් තමයි ඉදිරිපත් වෙන්න ඕනි පවර්ප්ලේ එකේ හොදට කරන්න. ඒත් කුසල් මුලදි ලකුණු ගද්දි තේරුන දෙයක් තමයි එහෙන් මෙහෙන් ලකුණු ආවට කුසල්ට හොද විශ්වාසයකින් නෙමෙයි ඉනිමේ මුලදී ලකුණු ආවේ. ඒක නිසා පැතුම් හිතන්න ඇති කුසල්ට එයා ගහන විදිහට ගහන්න දීලා පවර්ප්ලේ එකේ වගකීම ඔහු භාර ගන්න. මොකද කුසල් පසුගිය තරගවලත් නෙදර්ලන්ත තරගය හැර ලොකුවට සාර්ථක වුනේ නැති නිසා කුසල් ඒ පීඩනයත් එක්ක තමයි ක්‍රීඩා කරේ. ඉතිං පැතුම් ඒ වෙලාවේ කරන්න හදපු දේ හරි. හැබැයි ඕස්ට්‍රේලියානු පන්දු යවන්නන් ඉතාම හොදින් අපේ ක්‍රීඩකයින්ව අධ්‍යනය කරලා තිබුනා. පැතුම් ඒ දැවි ගිය අවස්ථාව ඔහු මීට පෙරත් එවන් විදිහට කඩුල්ල ලබා දීලා තියෙනවා. කොහොම හරි චරිත් පෙන්නුවා එයාට සිටුවේෂන් එක අනුව කොහොමද ක්‍රීඩා කරන්න පුළුවන් කියලා. ඒ වගේම පවර් එක යූස් කරලා ලකුණු ගන්නත් එයාට පුළුවන් කියලා මේ තරග දෙකේම පෙන්නුවා. ඔහු දැවී ගියාට පස්සේ ඊලග පන්දුවාරයේ කුසල් දැවී යනවා. ඊට පස්සේ පිටියේ ඉන්නේ භානුක සහ අවිශ්ක ! එක ලඟ කඩුලු දෙකක් දැවි ගිහින් තියෙද්දි අවිශ්ක පෙර අසලංකගේ කඩුල්ල දවා ගත්ත ඇඩම් සම්පාට විශාල පහරකට යන්න ගිහින් දැවී යනවා. සම්පා එයාගේ පලවෙනි පන්දුවාරයේ ඉදලම ඉතාම හොද සංයමයෙන් පන්දු යැව්වා. ඉතිං ඒ වෙලාවේ අවිශ්කගේ වගකීම වෙන්න තිබුනේ සම්පාගේ පන්දුවාරය අවසන් කරලා ලකුණු ගන්න පුළුවන් අයගෙන් ලකුණු ගන්න භානුක එක්ක පොඩි පාට්නර්ශිප් එකක් බිල්ඩ් කර ගන්න එක ! හැබැයි අවිශ්ක ලොකු පහරකට උත්සහ කරා. අනවශ්‍ය පීඩනයක් අවිශ්ක ගත්තා කියලා හිතනවා. ඔවුන්ට තිබුනේ සම්පා සහ ස්ටාර්ස්ගෙන් පරිස්සම් වෙන එක. මොකද ඒ දෙන්න හොඳටම පන්දු යැව්වා. භානුක එහා පැත්තෙන් ස්ටාර්ක්ට ඒ දේ කරා. පිට පිට යෝකර්ස් දාද්දී භානුක ඒවාගෙන් ගැලවිලා හිටියා. හැබැයි අවිශ්ක අසාර්ථක වුනා. ඊට පස්සේ වනිදු කඩුල්ලට එවන්නේ භානුකට ෆ්‍රී හෑන්ඩ් ගහන්න දීලා වනිදුට කියලා ස්ට්‍රයික් එක රොටේට් කර ගන්න. හැබැයි වනිදුත් අසාර්ථක වුනා. ලකුණු 78ට විකට් 02ක් ගිහින් හිටපු ටීම් එක එක පාරටම ලකුණු 94කට විකට්ස් පහක් අහිමි වුනා. කොහොම හරි ඒ වෙලාවේ දසුන් ඇවිත් ඒ ගහපු විදිහ ගැන විවේචනය කරන්න කාටවත් බැහැ. ඔව් ඒ ඉනිමේ ඩොට් බෝල් වැඩියි. නමුත් ඒ වෙලාවේ ඕසි ටිම් එක මොරාල් වෙලා හිටියේ. ඒ වගේම එයාලා හොදටම පන්දු යැව්වා. ඕවරේකට පන්දු තුන හතරක් යෝකර් පන්දු යොමු කරා. ස්ලෝ බෝල් බවුන්සර් පන්දු හොදින් භාවිතා කරා. දසුන්ට පුළුවන් වුනා නම් රන් අ බෝල් හරි ගහන්න ටීම් එකේ ලකුණු තත්වය මීට වඩා වෙනස් වෙන්න තිබුනා. කොහොම හරි දසුන් කඩුල්ල ආරක්ෂා කරගෙන භානුකට ගහන්න අවස්ථාව හදලා දුන්නා. දසුන් බලන්න ඇති කඩුල්ල තියාගෙන ඉදලා අන්තිම ඕවර්ස් තුනේ ඉක්මනින් ලකුණු ගන්න. මොකද දසුන්ට ඕනි වෙලාවක හයක් හතරක් ගහන්න බැරි පිතිකරුවෙක් නෙමෙයි. ඔහු 18 වෙනි පන්දුවාරයේ උත්සහ කරෙත් ඒකට. හැබැයි ඔහු අසාර්ථක වුනා. චාමික ඇවිත් භානුකට ඕනි සපෝර්ට් එක දුන්නා. හැබැයි ඒ වෙලාවේ චාමිකටත් කරන්න තිබුනා නම් ලොකු පහරවල්වලට අන්තිම මොහොතේ හරි ගිහින් ටීම් එකේ ලකුණු ටික වැඩි කරන්න ඒක මාර වටිනවා. හැබැයි ඕසී බෝලිං ඇටෑක් එකත් එක්ක ඒක ලේසි වුනේ නැහැ. ඕසි ටීම් එක හොදට ඇනලයිස් කරලා ඇවිත් බෝල් කරා. විශේෂයෙන්ම අපි ඒක හොදටම දැක්කා ස්ටාර්ක්ගේ පන්දුවාර හතර ඔවුන් යොදා ගත්ත විදිහෙන්. පන්දු සංකලනයක් ඔවුන් හැම විටම භාවිතා කරා. හිමින් පන්දු වගේම වැඩි වශයෙන් යෝකර් පන්දු භාවිතා කරා. අපේ අයගෙන් වුනේ නැති දේත් ඕකමයි. ලහිරු කුමාර වගේම චමීරටත් සාර්ථක වෙන්න බැරි වුනා. කලින් කියපු ඕසි ටීම් එක කරපු දේවල් අපේ අය කරේ නැහැ. මොකද වේග පන්දු යවන්නන්ට හොදින් ක්‍රීඩා කරන ඕස්ට්‍රේලියාව වගේ ටීම් එකකට පේස් එක දෙන්න දෙන්න එයාලා හොදින් ලකුණු ගන්නවා. ඉතිං වේරියේෂන් කරන්න ඕනි. යෝකර් පන්දු වැඩියෙන් දාන්න ඕනි. ලයින් ඇන්ඩ් ලෙන්ත් බෝල් කරන්න ඕනි. ඉතිං ඒවා හරි අඩුවෙන් තමයි අපේ දැක්කේ. වනිදු වගේම තීක්ෂණත් හොදින් පන්දු යැව්වා. මහේෂ්ගෙන් කඩුලු ආවේ නැතත් එයා වනිදුට හොද සපෝර්ට් එකක් දුන්නා. මේ තරඟයේ නායකයා විදිහට දසුන් පන්දු යවන්නන් භාවිතා කරපු විදිහ ගැන නම් සතුටු වෙන්න බැහැ. දසුන්ට තමන් ගැන විශ්වාසයක් තියලා පන්දුවාර දෙක තුනක් පාවිච්චි කරන්න බැලුවා නම් මීට වඩා තරගයක් දෙන්න තිබුනා. කොහොම වුනත් දසුන් මේ තරගාවලියේ හොදටම කරපු ලහිරු ගැන විශ්වාස තියන්න ඇති. ඒත් තරගයේ යන ස්වභාවය එක්ක ස්මාර්ට් වෙලා වෙනස් තීරණ හොද තීරණ ගන්න එයා මීට වඩා උත්සහ කරන්න ඕනි. කොහොම වුනත් ඒ වෙලාවේ තිබුන පීඩනය එක්ක ඒ වෙලාවේ ටීම් එකේ අය එකතු වෙලා ගන්න ඇත්තේ ඒ වෙලාවේ හැමෝම හොදයි කියන හොදම තීරණය වෙන්න ඕනි. ඉතිං බලන් ඉන්න අපිට තරගයක් පැරදුනාම අරහෙම කරා නම් හොදයි මෙහෙම කරා නම් හොදයි කියන්න හරි ලේසියි. හැබැයි ඒ වෙලාවේ ඒ ගත්ත තීරණ සාර්ථක වුනා නම් කවුරුත් ඒ ගැන වචනයක් කියන්නේ නැහැ. කොහොම වුනත් වැරදි වැඩියෙන් වුනා. ඉතිං ඒ දේවල් හදාගෙන මීලඟ තරගයට යන එක තමයි වටින්නේ. කුසල් පෙරේරා කඩුලු රකින්නෙක් විදිහට සමාව දෙන්න බැරි වැරැද්දක් ඊයේ කරා. ලකුණු 18දී වෝනර්ව දවා ගන්න තිබුන පහසු උඩ පන්දුව අත හැරියා. අන්තිමට වෝනර් ගියේ ලකුණු 65ක් ගහලා මැච් එකත් සාක්කුවේ දාගෙන. ඕස්ට්‍රේලියා ප්ලෑන් එක හොදට තිබ්බා. අපිට හැමදාම හිසරදයක් වුන මැක්ස්වෙල් නොම්බර පහ නැතුව මේ තරගයේ නොම්බර තුනට එව්වා. ඔහු අසාර්ථක වුනත් ඕසි කරපු දේ ඉතාම හොද තීරණයක්…! ඉතිං මේ තරගයේ අතිරේක දඟ පන්දු යවන්නෙක්ගේ උණක් ආයෙමත් ටීම් එකට මතු වුනා. මීලඟ තරගය අපිට තියෙන්නේ දකුණු අප්‍රිකාව එක්ක සාජා ක්‍රීඩාංගණයේ ! සාමාන්‍යයෙන් ඒක දඟ පන්දු යවන්නන්ට වගේම වේග පන්දු යවන්නන්ටත් හොද තණතීරුවක්. පෙර තරගයේ දඟ පන්දු යවන්නන්ට කිසිම වාසියක් ගෙන දුන්නේ නැතත් සමස්තයක් විදිහට පන්දු යවන්නන් රජ කරන තැනක් තමයි වර්තමානයේ සාජා කියන්නේ ! ඉතිං නොම්බර හතර පිතිකරුවෙක් ලෙස අවිශ්ක අසාර්ථක නිසා අමතර දඟ පන්දු යවන්නෙකුගේ අවස්ථාවත් දනංජයද සිල්වාගෙන් ලැබෙන නිසා එදා දවසේ තණතීරුව අනුව අවිශ්කද නැත්තම් දනා ක්‍රීඩා කරනවාද කියලා අපේ කළමණාකාරිත්වයට තීරණය කරන්න පුළුවන් ! එතනින් එහාට ගියාම තියෙන්නේ ඉතිං අපේ පන්දු යවන්නන්ගෙන් හොද දේවල් බලාපොරොත්තු වෙන එක විතරයි. කොහොම වුනත් මේ ටීම් එක වර්ල්ඩ් කප් එකට යද්දි හිතුවේ සුදුසුකම් ලැබීමේ තරග ටිකත් පරාජය වෙලා ආපසු ඒවි කියලා. ඒත් අන්තිමට මේ අය අපිට අවසන් පූර්ව තරගයකත් බලාපොරොත්තු දුන්නා. ඉතිං පිට පිට මැච් අටකට පස්සේ අපි මැච් එකක් පැරදුනා. ඉතිං මේක හොද අවස්ථාවක් අපේ අයට වෙච්චි වැරදි හදාගෙන ආයෙමත් වර්ල්ඩ් කප් රේල් පීල්ලේ හරි ට්‍රැක් එකට වැටෙන්න. ඉස්සරහට හම්ඹෙන තරග ලේසි නැහැ. හැබැයි කාසිය වාසිය මේ වෙද්දි මේ තරගාවලියේ ප්‍රභල සාධකයක් වෙලා. ඉතිං ඒ වාසියත් අරගෙන වාසනාව සහ දක්ෂතාවය කියන දෙකම හරියට යොදා ගෙන මේ තරඟාවලියේ පුළුවන් උපරිම කරන්න අපි අපේ කොල්ලන්ට ශක්තියක් වෙමු. ලොන්තයෝ ලොන්තයෝ කියලා කෑ ගහන තවත් පිරිසක් ඉන්නවා. හැබැයි පෞද්ගලිකව මට මාර සතුටුයි එයාලා කියන මේ ලොන්තයෝ ටික අද රටක් වෙනුවෙන් දිනන්න ඕනි ඇම්මෙන් ක්‍රීඩා කරනවා. දිනන්න ඕනි පැටන් එක මේ වෙද්දි මේ අය හොයාගෙන ඉන්නවා. කාලයක් එක දිගට පැරදිලා හිටපු මේ අය දැන් පිට පිට තරග දිනලා අපි ආයෙමත් තරඟ දිනන්න ඕනි කියන ඇම්ම මේ අයගේ ඇග පුරා උඩු දුවලා තියෙනවා. ඉතිං මේ කන්ඩායම හරියට මැනේජ් කරොත් තව අවුරුද්දක් දෙකක් ගිහින් හරි ලෝකයේ හොදම කන්ඩායමක් වෙයි කියන විශ්වාසය තාම තියෙනවා. මාස්ටර් මහේල මේ අය එක්ක තාම ඉන්නවා. පකිස්තානය ශූරයින්ගෙත් ශූරයින් කරපු මිකී ආතර් මේ අය එක්ක ඉන්නවා. ෆාස්ට් බෝලිං යුනිට් එකේ පැහැදිලි වෙනසක් පෙන්නපු කෝච් චමින්ද වාස් මේ අය එක්ක ඉන්නවා. මුරලි පවා තක්සේරු කරපු හොදම දඟ පන්දු පුහුණුකරුවෙක් වෙන පියල් සර්ලා මෙයාලා එක්ක ඉන්නවා. ඉතිං මේ අයගේ ස්කිල් එකත් එක්ක මොලෙන් ගහන්න ඕනි මේ ක්‍රිකට් එකේ සිදුවුන පොඩි පොඩි වැරදි අඩු කරලා ඉදිරි තරග ටික හොදින් ක්‍රීඩා කරන්න ශක්තිය ධෛරය ලැබෙන්න කියලා ප්‍රාර්ථනා කරන ගමන් මේ අයගේ වැරදි තාර්කිකව කියලා මේ අයගේ හොද දේවල් අගය කරලා මේ අයට මඩ ගහන් නැතුව ශ්‍රි ලංකා ක්‍රිකට් ප්‍රේක්ෂකයන් විදිහට මේ අයට ශක්තියක් වෙන්න පුළුවන් නම් ඒක තමයි මේ වෙලාවේ ශ්‍රි ලංකා ප්‍රේක්ෂකයෙක් විදිහට අපෙන් වෙන්න ඕනි හොදම දේ කියලා හිතනවා. ©️ Rishie Bro", "URL": "https://lankatruth.com/si/?p=125204", "Category": "ක්‍රීඩා පුවත්", "Parent URL": null}