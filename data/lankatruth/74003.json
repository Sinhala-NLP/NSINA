{"Source": "Lankatruth", "Timestamp": "May 16, 2019", "Headline": "ව්‍යාජ ‌තොරතුරු ලබාදී ‌බෝම්බ බියක් ඇතිකළ සිසුවා 21 ‌තෙක් රිමාන්ඩ්", "News Content": "නිර්ණාමික දුරකථන ඇමතුමක් මගින් ශ්‍රී ජයවර්ධනපුර විශ්වවිද්‍යාලය තුළ බෝම්බ පිපිරීම් සිදුවන බවට බියක් ඇතිකළ සිසුවා මෙම මස 21 වැනිදා දක්වා රක්ෂිත බන්ධනාගාර ගතකරන ලෙස අතිරේක මහේස්ත්‍රාත් හරිස් පැල්පොල මහතා නියෝග කළේය. ශ්‍රී ජයවර්ධනපුර විශ්වවිද්‍යාලයේ උපකුලපතිවරයාගේ ජංගම දුරකථනයට නිර්ණාමික ඇමතුමක් ලබාදෙමින් අදාල සිසුවා පවසා ඇත්තේ විශ්වවිද්‍යාලය තුළ බෝම්බ පිපිරීම් මාලාවක් සිදුවීමට නියමිත බවය. ඒ අනුව උපකුලපතිවරයා විශ්වවිද්‍යාලයේ ප්‍රධාන ආරක්ෂක නිලධාරියාට දැනුම්දීමෙන් පසු මිරිහාන පොලීසියට දැනුම්දී පොලිස් හා හමුදා ආරක්ෂාව ලබාදීමට කටයුතු කර ඇත. එසේම මිරිහාන පොලිස් නිලධාරීන්, යුධ හමුදා නිලධාරීන්, පොලිස් විශේෂ කාර්ය බලකා නිලධාරීන් සහ බෝම්බ නිෂ්ක්‍රීය අංශය පැමිණ විශේෂ සෝදිසි මෙහෙයුමක් ද දියත් කර ඇත. කෙසේ වෙතත් ව්‍යාජ තොරතුර ලබාදුන් සිසුවා දුරකථන මාර්ග හරහා සිදුකළ පරීක්ෂණවලින් පසු අත්අඩංගුවට ගෙන අද(16) නුගේගොඩ අධිකරණය වෙත ඉදිරිපත් කිරීමෙන් පසු 21 වැනිදා දක්වා රක්ෂිත බන්ධනාගාර ගත කළේය.", "URL": "https://lankatruth.com/si/?p=74003", "Category": "පුවත්", "Parent URL": null}