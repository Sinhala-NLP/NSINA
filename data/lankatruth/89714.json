{"Source": "Lankatruth", "Timestamp": "February 12, 2020", "Headline": "පලස්තීන සහයෝගීතා පාර්ලිමේන්තු මන්ත්‍රීවරුන්ගේ සමුළුවට රටවල් 70ක් එක්වෙයි", "News Content": "පලස්තීන සහයෝගීතාවය වෙනුවෙන් පාර්ලිමේන්තු මන්ත්‍රීවරු යන තේමාව යටතේ පසුගියදා මැලේසියාවේ ක්වාලාලාම්පූර් නුවර පැවතුණු පලස්තීන සහයෝගීතා පාර්ලිමේන්තු මන්ත්‍රීවරුන්ගේ තෙවෙනි සමුළුව සඳහා රටවල් 70කින් පාර්ලිමේන්තු මන්ත්‍රීවරු 300කට අධික ප්‍රමාණයක් සහභාගී වී තිබූ අතර ශ්‍රී ලංකා පලස්තීන සහයෝගීතා ව්‍යාපාරය වෙනුවෙන් ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා සහභාගී වී තිබේ. මැලේසියානු පාර්ලිමේන්තුවේ කතානායක සහ එම පාර්ලිමේන්තුව මගින් සත්කාරකත්වය දැරූ මෙම සමුළුවේ ප්‍රධාන ආරාධිතයා වශයෙන් මැලේසියානු අගමැති මහතීර් මොහොමඩ් මහතා සම්බන්ධ වී තිබිණි. මීට පෙර මෙහි දෙවන සමුළුව තුර්කියේදී පැවති අතර ඒ සඳහා ජනතා විමුක්ති පෙරමුණ නියෝජනය කරමින් එහි මධ්‍යම කාරක සභික වසන්ත සමරසිංහ මහතා සම්බන්ධ වී තිබිණි. මෙම සමුළුවට ලෝකයේ මුස්ලිම් ජනතාව බහුතරයක් ජීවත්වෙන රටවල් මෙන්ම මුස්ලිම් ජනතාව බහුතරයක් ජීවත් නොවන රටවල්වල ආණ්ඩු විශාල ප්‍රමාණයක් සහභාගී වී තිබිණි. ඒ රටවල් අතරින් විශාල වශයෙන් ඇමරිකා එක්සත් ජනපදය විසින් යෝජනා කර තිබෙන සියවසේ ගිවිසුම නමින් හඳුන්වන ගිවිසුම සහමුලින්ම ප්‍රතික්ෂේප කර ඇත. එමෙන්ම ලෝකයේ රටවල් විශාල ප්‍රමාණයක් ඇමරිකාවේ පලස්තීන පිළිවෙත සම්බන්ධයෙන් ඇමරිකා එක්සත් ජනපදයට විවේචනය එල්ල කර තිබේ. එම අවස්ථාවේ ජනතා විමුක්ති පෙරමුණ ලෙසත් ශ්‍රී ලංකා පලස්ථීන සහයෝගීතා ව්‍යාපාරය ලෙසත් බිමල් රත්නායක මහතා විසින් සමුළුව අමතමින් අදහස් දක්වා ඇත. විශේෂයෙන්ම ස්වාධීන නිදහස් පලස්තීනයක් වෙනුවෙන් ශ්‍රී ලංකා විදේශ ප්‍රතිපත්තිය දිගටම ප්‍රගතිශීලි සහ සාධාරණ ස්ථාවරයක පවතින බවත් වරින් වර එක්සත් ජනපද බලපෑම් මත ඒවා වෙනස් කිරීමට උත්සාහ කළත් ජනතා විමුක්ති පෙරමුණෙත් ශ්‍රී ලංකා පලස්තීන සහයෝගීතා ව්‍යාපාරයේත් මැදිහත්වීම මත එය පලස්තීනයට හිතවත් ආකාරයකින් පවත්වාගෙන යාමටත් උත්සාහ කරන බවත් දිගින් දිගටම ඒ සඳහා අරගලයක් නිරතවන බවත් එහිදී බිමල් රත්නායක මහතා සමුළුව වෙත අවධාරණය කර තිබේ.. එම සමුළුව අතරතුර බිමල් රත්නායක මහතා විසින් ජනතා විමුක්ති පෙරමුණ නියෝජනය කරමින් මැලේසියානු සමාජවාදී පක්ෂයේ ප්‍රධාන ලේකම්වරයා ඇතුළු එහි මධ්‍යම කාරක සභාව සමඟ ක්වාලාම්පූර් නුවර ඔවුන්ගේ පක්ෂ ප්‍රධාන කාර්යාලයේ විශේෂ සාකච්ඡාවක්ද පවත්වා ඇත.", "URL": "https://lankatruth.com/si/?p=89714", "Category": "පුවත්", "Parent URL": null}