{"Source": "Lankatruth", "Timestamp": "March 15, 2021", "Headline": "රිටිගල රාවණා පැණි බීපු ITN ආයතනයේ 09 දෙනෙකුට කොරෝනා", "News Content": "ස්වාධීන රූපවාහිනීමාධ්‍ය ආයතනයේ සේවය කරනු ලබන පුද්ගලයින් 09 දෙනෙකුට කොවිඩ් – 19 වෛරසය ආසාදනය වී ඇති බව වාර්තා වේ. රිටිගල වෙදමහතා නමින් හඳුන්වාගනු ලබන පුද්ගලයකු වසර 9000ක් පැරණි බෙහෙත් වට්ටෝරුවකින් සොයා ගනු ලැබු බව පවසන කොරෝනා පැණියට ස්වාධීන රූපවාහිනිය විසින් සජීවි ප්‍රචාරයන් සහිතව පුළුල් ප්‍රචාරයක් ලබා දෙනු ලැබීය. එසේම එම පැණිය ස්වාධීන රූපවාහිනයේ සේවකයින්හටද කොවිඩ් – 19 වෛරසයෙන් ආරක්ෂා වීමට ලබා දීමට එහි පාලනාධිකාරිය කටයුතු කර තිබිණි. එසේ පැණි ලබාගත් අයත් මෙම කොවිඩ් ආසාදිතයින් 09 දෙනා අතර සිටින බව වාර්තාවේ. මේ වනවිට කොවිඩ් – 19 වෛරසය ආසාදනය වූ සේවකයින් අතරින් පිරිසක් තවමත් ආයතනයේ විවේක කාමරවල රැඳී සිටින බවත් තවත් පිරිසක් එම ආයතනයේම නිරෝධායනය වෙමින් සිටින බවද පැවසේ. මෙම ආසාදිතයින් 09 දෙනා අතර රියදුරන් 04 දෙනෙකු හා ප්‍රවර්ධන අංශ සාමාජිකයින් සිටින බව වාර්තා වේ.", "URL": "https://lankatruth.com/si/?p=112805", "Category": "කොවිඩ් -19 (කොරෝනා ) පුවත්", "Parent URL": null}