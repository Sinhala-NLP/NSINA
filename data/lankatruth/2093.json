{"Source": "Lankatruth", "Timestamp": "April 19, 2012", "Headline": "ෆොන්සේකා මහතාට යුද අධිකරණය දුන් දඩුවම් කාලය අවසන්", "News Content": "යුද අධිකරණය මගින් හිටපු හමුදාපති සරත් ෆොන්සේකා මහතාට ලබා දී තිබෙන සිර දඩුවම් කාළය අප්‍රේල් අවසානයේදී නිමවන බව අනාවරණය වේ. යුදහමුදා සේවයේ යෙදී සිටියදී දේශපාලනය කිරීම ඇතුළු චෝදනා කිහිපයක් පිළිබදව යුද අධිකරණය ඉදිරියේ විභාග කරනු ලැබීය. නමුත් හමුදා සේවයෙන් විශ්‍රාමගිය පසු දේශපාලනය කළ බවද එම තත්වය යටතේ යුද අධිකරණයට ඒ පිළිබදව විභාග කළ නොහැකියැයි සරත් ‍ෆොන්සේකා මහතා වෙනුවෙන් පෙනීසිටි නීතීඥයන්ගේ තර්කය විය. එමෙන්ම යුධ හමුදා අධිකරණයේ විනිසුරු මඩුල්ලද ෆොන්සේකා මහතා විසින් අභියෝගයට ලක් කළේය. කෙසේ වෙතත් එම යුද අධිකරණය අදාල චොදනා විභාග කර බලා වසර දෙකහමාරක සිර දඬුවමක් නියම කළ අතර ශ්‍රේෂ්ඨාධිකරණය ඉදිරියේ එම තීන්දුව අභියෝගයට ලක්කළේය. එය විමසා බැලීමේදී යුධ හමුදා අධිකරණය පිළිගත් අධිකරණ පද්දතියට අයත් නොවන්නේයැයි ‍ෆොන්සේකා මහතා වෙනුවෙන් පෙනීසිටි නීතීඥයන් තර්ක කළේය. එහෙත් යුද හමුදා අධිකරණය පිළිගත් අධිකරණය බව ශ්‍රේෂ්ඨාධිකරණය විසින් පිළිගෙන එහි තීන්දුව අනුමත කෙරිණ. එවකට ශ්‍රේෂ්ඨාධිකරණයේ අග්‍රවිනිශ්චයකරුවී සිටි අශෝකද සිල්වා මහතා පසුව ජනාධිපති උපදේශකයෙකු බවට පත්කෙරින. යුද අධිකරණය නියම කළ සිර දඩුවම් අවසන් වුවද සුදු කොඩි නඩුවෙන් ලබා දුන් වසර තුනහමාරක සිර දඬුවම් කාලය තවදුරටත් ගත කිරීමට සිදුවනු ඇතැයි ද අනාවරණය වේ.", "URL": "https://lankatruth.com/si/?p=2093", "Category": "පුවත්", "Parent URL": null}