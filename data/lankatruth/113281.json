{"Source": "Lankatruth", "Timestamp": "March 20, 2021", "Headline": "ශ්‍රී ලංකා ලෙජන්ඩ්ස් “රෝඩ් සේෆ්ටි වර්ල්ඩ් සිරීස්” අවසන් තරඟයට", "News Content": "“රෝඩ් සේෆ්ටි වර්ල්ඩ් සිරීස්”තරගාවලියේ අවසන් මහා තරගයට සුදුසුකම් ලබාගැනීමට ශ්‍රී ලංකා ලෙජන්ඩ්ස් පිල සමත්විය. රායිපූර්හිදී අද (19 වැනිදා) පැවැති දෙවැනි අවසන් පූර්ව තරගයේදී දකුණු අප්‍රිකා ලෙජන්ඩ්ස් පිලට එරෙහිව කඩුලු 8 ක ජයක් ලබාගැනීමට ලංකා ලෙජන්ඩ්ස් පිලට හැකිවිය. ජයග්‍රහණ සඳහා ලකුණු 126 ක ඉලක්කයක් හඹාගිය ශ්‍රී ලංකා ලෙජන්ඩ්ස් පිල ඕවර 17.2 කදී කඩුලු 2 ක් පමණක් දැවී ඉලක්කය සපුරා ගැනීමට සමත්විය. පළමුව පන්දුවට පහර දුන් දකුණු අප්‍රිකානු ලෙජන්ඩ්ස් කණ්ඩායම පන්දුවාර 20 අවසානයේ සියලුදෙනාම දැවීලබා ගැනීමට හැකිවූයේ ලකුණු 125ක් පමණි. ආරම්භක පිතිකරු මෝර්න් වෑන් වික් පන්දු 47 කදී හතරේ පහර 8 ක් සමගින් ලකුණු 53 ක් රැස්කළ අතර ඇල්විරෝ පීටර්සන් පන්දු 27 කදී හතරේ පහර 5 ක් සමගින් ලකුණු 27 ක් රැස්කරමින් දකුණු අප්‍රිකානු ලකුණු පුවරුව ඉහළ දැමීමට සමත්විය. පන්දු යැවීමේදීශ්‍රීලංකා ලෙජන්ඩ්ස් වෙනුවෙන් සිය ඕවර 4 ලකුණු 25 කට සීමාකළ නුවන් කුලසේකර කඩුලු 5 ක් දවාගනිමින් පන්දුවෙන් දස්කම් දැක්වූ අතර සනත් ජයසූරිය, ෆර්වීස් මහරූෆ් සහ කොෟෂල්‍ය වීරරත්න කඩුල්ල බැගින් දවාගැනීමට සමත්වූහ. පිළිතුරු ඉනිම ආරම්භ කළශ්‍රීලංකා ලෙජන්ඩ්ස් කණ්ඩායමේ ලකුණු 18 බැගින් ලබාසිටි තිලකරත්න ඩිල්ෂාන් සහ සනත් ජයසූරිය දවාගැනීමට මකායි න්ටිනි සහ ඇල්විරෝ පීටර්සන් සමත්වුහ. චින්තක ජයසිංහ පන්දු 28 කදී හයේ පහරක් සහ හතරේ පහර 8 ක් සමගින් ලකුණු 47 ක් සහ උපුල් තරංග පන්දු 44 කදි හතරේ පහර 5 සමගින් ලකුණු 39 ක් රැස්කරමින් ශ්‍රී ලංකා ලෙජන්ඩ්ස් පිල ජයග්‍රහණය කරා රැගෙන ගියහ. තෙවැනි කඩුල්ල සඳහා පන්දු 48 කදී ලකුණු 70 ක නොබිඳුණු සම්බන්ධතාවයක් ගොඩනැගීමට චින්තක ජයසිංහ සහ උපුල් තරංග සමත්වූහ.", "URL": "https://lankatruth.com/si/?p=113281", "Category": "ක්‍රීඩා පුවත්", "Parent URL": null}