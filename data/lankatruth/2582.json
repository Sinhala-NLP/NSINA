{"Source": "Lankatruth", "Timestamp": "June 5, 2012", "Headline": "ශ්‍රීලංගම දුවවන්න භාණ්ඩාගාරෙන් තව තල්ලු ඉල්ලයි", "News Content": "ශ්‍රීලංගම සේවකයන්ගේ වැටුප් සහ අනෙකුත් අත්‍යවශ්‍ය වියදම් සඳහා රුපියල් කෝටි 175 පමණ අමතර මුදලක් ප්‍රවාහන අමාත්‍යාංශය විසින් මහා භාණ්ඩාගාරයෙන් ඉල්ලා ඇතැයි වාර්තා වේ. ශ්‍රීලංගමයේ දැනට සේවකයින් 34,262 ක් සේවය කරන අතර, ඔවුන්ගේ මාසික වැටුප් සඳහා පමණක් රුපියල් මිලියන 752ක් පමණ වැය වන බව ප්‍රකාශ වේ. ශ්‍රීලංගම සේවකයන්ට වැඩිකළ වැටුප් සඳහා ගෙවීම් සඳහා 2012 මාර්තු 01 වැනිදා සිට 2012 දෙසැම්බර් 31 දක්වා කාලයට රුපියල් කෝටි 165ක මුදලක් අවශ්‍ය වන බව සහ මෙම කාල සීමාව සඳහා පාසැල් වාර ප්‍රවේශපත්‍ර වෙනුවෙන් රුපියල් කෝටි 40 මුදලක්ද අවශ්‍ය බව අමාත්‍යාංශය විසින් දන්වා තිබේ. මේ සඳහා මසකට රුපියල් කෝටි 15 බැගින් ලංගමයට ලබාදීමට මහා භාණ්ඩාගාරය දැනටමත් එකඟවී ඇති බව ප්‍රවාහන අමාත්‍යාංශ ආරංචි මාර්ග සඳහන් කරයි. මේ පිළිබඳව සමස්ත ලංකා ප්‍රවාහන සේවක සංගමයේ ප්‍රධාන ලේකම් සේපාල ලියනගේ මහතා අදහස් දක්වමින් ප්‍රකාශ කර සිටියේ ශ්‍රී ලංගමය නඩත්තු කිරීම සඳහා මසකට අවශ්‍ය මුදල රුපියල් මිලියන 589ක් බවත් මහා භාණ්ඩාගාරයෙන් මසකට ලබාදෙන්නේ රුපියල් මිලියන 222.5ක් පමණක් බවත්ය. අවශ්‍ය මුදල් ප්‍රමාණය නිසි කලට ලබා නොදීම හේතුවෙන් සේවකයින් බරපතළ අසීරුතාවයට පත්වන පත්වන බව කියා සිටි ඔහු බොහෝ ඩිපෝ සේවකයින්ට මාසික වැටුප එකවර ලබාදීමට බලධාරීන් අසමත් බව පෙන්වා දුන්නේය.", "URL": "https://lankatruth.com/si/?p=2582", "Category": "පුවත්", "Parent URL": null}