{"Source": "Lankatruth", "Timestamp": "January 15, 2020", "Headline": "ජනතා විමුක්ති පෙරමුණේ තෛපොංගල් දින පණිවිඩය", "News Content": "“2020 වසරේ තෛපොංගල් දිනය සමරන දෙමළ ජනතාවට ජනතා විමුක්ති පෙරමුණේ සුබ පැතුම් එක් කරන අතරම වඩා යහපත් හෙටක් වෙනුවෙන් වන බලාපොරොත්තු ජය ගැනීම සඳහා එකමුතුව සටන් වැදීමට ආරාධනා කර සිටිමු.” යැයි සඳහන් කරමින් ජනතා විමුක්ති පෙරමුණේ තෛපොංගල් දින පණිවිඩයේ සඳහන් වේ. ජනතා විමුක්ති පෙරමුණේ නායක අනුර දිසානායක මහතාගේ අත්සනින් නිකුත් කර ඇති එම නිවේදය සම්පූර්ණයෙන් පහතින් පලවේ. දෙමළ සූර්ය දින දර්ශනයට අනුව අලුත් අවුරුද්ද ආරම්භ වන තෛපොංගල් දිනය අදට යෙදී තිබේ. තමන්ගේ ජීවිතයට, වැඩබිමට නව උදාවක් පැතීමටත් නව ආරම්භයක් ලබාගැනීමටත් ලොව පුරා හින්දු භක්තික දෙමළ ජනතාව සමග එක්ව ලාංකේය දෙමළ ජනතාව විසින් තෛපොංගල් දිනය සමරනු ලබයි. අලුත් අවුරුද්දක ආරම්භය සංස්කෘතික ජීවිතයට සම්බන්ධ වන්නේ අලුත් බලාපොරොත්තුවක ආරම්භයක් වශයෙනි. එසේම එය එතෙක් පැවති හුරුපුරුදු, ආකල්ප තවත් යහපත් කර ගැනීම පිළිබඳවත් ජය ගැනීමට නොහැකි වූ අභියෝග ජය ගැනීම පිළිබඳවත් බලාපොරොත්තු අලුත් වන මොහොතකි. එහෙත් ශ්‍රී ලාංකේය පොදු ජනතාවට මෙන්ම හින්දු භක්තික දෙමළ ජනතාවටද අලුත් අවුරුද්ද උදාවන්නේ පෙර වසරවලින් ගෙනා පැරණි ප්‍රශ්නවලට අමතරව අලුත් ප්‍රශ්නද සමගය. එබැවින් එසේ වීම පිළිබඳව ගැඹුරින් කල්පනා කිරීමට මෙම තෛපොංගල් දිනය නිමිත්තක් කර ගත යුතු අතර නව වසර ජයග්‍රාහී වසරක් කර ගැනීම සඳහා කැපවීමෙන් හා ධෛර්යෙන් යුතුව ඊට බාධා කරන අභියෝග ජයගැනීමට අරගල කළ යුතු වේ. නව වසර ඇරඹී ඇත්තේ ‘නව’ පාලනයක් සමඟ වුවද එම ‘නව’ පාලනයද ගමන් කරමින් සිටින්නේ පැරණි මාර්ගයේමය. එය තැනීමට දායක වූවන්ගේ පවා බලාපොරොත්තු සුන්කෙරෙමින් තිබේ. මේ තත්වය තුළ හින්දු භක්තික දෙමළ ජනතාවටත් සෙසු සිංහල, දෙමළ, මුස්ලිම්, බර්ගර්, මැලේ ජනතාවටත් තමන් මෙතෙක් ආ මඟ පිළිබඳව අලුතින් හිතන්නටත් නව ජීවිතයක් ඇරඹීමටත් කාලය පැමිණ ඇත. තෛපොංගල් දිනය විසින් අපට ලබාදෙන පණිවිඩය එය යැයි අපි සිතමු. මේ අනුව උදා වූ අලුත් අවුරුද්ද තුළදී ශ්‍රී ලාංකේය ජාතියක් ලෙස අලුතින් සිතා අලුත් මඟක යාම ඉතාම වැදගත් බව විශ්වාස කරන ජනතා විමුක්ති පෙරමුණ ජනතාවට ඊට මඟ පෙන්වීමටත් ධෛර්ය ලබා දීමටත් නිරන්තරයෙන් සූදානම්ව සිටියි. 2020 වසරේ තෛපොංගල් දිනය සමරන දෙමළ ජනතාවට ජනතා විමුක්ති පෙරමුණේ සුබ පැතුම් එක් කරන අතරම වඩා යහපත් හෙටක් වෙනුවෙන් වන බලාපොරොත්තු ජය ගැනීම සඳහා එකමුතුව සටන් වැදීමට ආරාධනා කර සිටිමු. අනුර දිසානායක නායක ජනතා විමුක්ති පෙරමුණ 2020.01.15", "URL": "https://lankatruth.com/si/?p=88726", "Category": "පුවත්", "Parent URL": null}