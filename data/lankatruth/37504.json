{"Source": "Lankatruth", "Timestamp": "July 14, 2017", "Headline": "හිටපු නාවික හමුදා මාධ්‍ය ප්‍රකාශක රක්ෂිත බන්ධනාගාරයට", "News Content": "සිසුන් අතුළු තරුණයින් අතුරුදන් කිරීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබූ හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී. දසනායක ජූලි 19 තෙක් රක්ෂිත බන්ධනාගාර ගත කරන ලෙස කොටුව ප්‍රධාන මහේස්ත්‍රාත් ලංකා ජයරත්න මහත්මිය අද (14) නියෝග කර තිබේ. 2008 වසරේදී කොළඹ හා අවට ප‍්‍රදේශවලින් පැහැරගත් පාසල් යන වසයේ පසුවූ ළමයින් 05 දෙනකු ඇතුළු තරුණයන් 11 දෙනකු අතුරුදන් කිරීමේ සිද්ධියට චූදිතයෙකු වන හිටපු නාවික හමුදා මාධ්‍ය ප්‍රකාශකවරයා පසුගියදා අත්අඩංගුවට ගනු ලැබුවේ වැලිසර නාවික හමුදා රෝහලේ ප‍්‍රතිකාර ලබමින් සිටියදීය. ගිලන් රියකින් අධිකරණයට රැගෙන ආ සැකකරු පරීක්ෂා කිරීමට මහේස්ත්‍රාත්වරිය ගිලන් රිය අසලට ගොස් ඇති අතර ඒ අනුව ඔහු රක්ෂිත බන්ධනාගාර ගත කරන ලෙස නියෝග කර ඇත. කෙසේ නමුත් ඔහුට අවශ්‍ය ප්‍රතිකාර දීම හෝ බන්ධනාගාරයේ රඳවා ගැනීම සම්බන්ධයෙන් තීරණයක් ගැනීම බන්ධනාගාර නිලධාරීන්ට බාර කර තිබේ.", "URL": "https://lankatruth.com/si/?p=37504", "Category": "පුවත්", "Parent URL": null}