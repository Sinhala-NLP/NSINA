{"Source": "Lankatruth", "Timestamp": "November 7, 2019", "Headline": "අපේ පරමාර්ථය සියලු දෙනාට මිනිසුන් ලෙස ජීවත් විය හැකි සමාජයක් බිහිකිරීමයි", "News Content": "“අපේ පරමාර්ථය සියලු දෙනාට මිනිසුන් ලෙස ජීවත් විය හැකි සමාජයක් බිහිකිරීමයි” යැයි නීතීඥ හර්ෂණ නානායක්කාර මහතා අවධාරණය කරයි. එතුමා මේ බව පැවසූවේ පසුගිය 04 වනදා ගාල්ල නගරයේ පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ නීතීඥ හර්ෂණ නානායක්කාර මහතා… මේ වෙලාවේ ප්‍රධාන අපේක්ෂකයන් දෙදෙනා දෙන්න බැරි පොරොන්දු මලු අරගෙන ගමින් ගමට යනවා. රෑට කකුල් දෙක ගාවට එනවා. දූවිල්ලක් වගේ පයට පෑගෙනවා. පෝෂණ මල්ලක් දෙනවා. යුනිෆෝම් දෙනවා. සපත්තු දෙනවා. අපට කොයි වගේ රටක් ද ඕනැ. හිඟන්නෝ වගේ යුනිෆෝම් යාර දෙකටයි, සපත්තු දෙකටයි අතපාන්න ඕනිද? ඒවා අපිටම ගන්න පුළුවන් විදිහේ ආර්ථිකයක් සකස් කර ගන්න ආණ්ඩුවක්ද අපිට ඕනැ. අපිට හිඟන්නෝ බවට පත්කරන්න තවදුරටත් ඉඩ දෙන්න ඕන නැහැ. අපේ සල්ලිවලින් සැපසම්පත් විඳිමින්, ඒ ගොල්ලන් ඉන්නවා. අපි ප්‍රශ්නවලින් දහදුක් විඳිමින් තවදුරටත් සිටිය යුතුද? ජාතික ජන බලවේගයේ අපේ අපේක්ෂකයා ඉදිරිපත් කරන වැඩපිළිවෙළින් කරන්න යන්නේ ඔබව ගෞරවනීය මිනිස්සු කොට්ඨාසයක් බවට පත්කිරීමයි. තමන්ට අයිතියක් ලෙස ලැබෙන්න තිබෙන දේට මන්ත්‍රීවරු ඉදිරියේ, ඇමතිවරු ඉදිරියේ දණින් වැටෙන්නේ නැතිව මිනිසුන් ලෙස ජීවත්වෙන්න පුළුවන් සමාජයක් බිහිකිරීමයි අපේ පරමාර්ථය. අපේ දුප්පත්කම, නැතිබැරිකම අහඹුවක් නොවෙයි. මේ කරුමය නොවෙයි. මේක නිර්මාණය කරන ලද්දක්. මේ දුප්පත්කම නිර්මාණය කළේ ඇයි? මේක නැතිකරන්නේ කොහොමද? අපේ රටේ ප්‍රධාන ආදායම් මාර්ගය මොකක්ද? අපේ රටට ජීවත් වෙන්න සල්ලි අවශ්‍යයි. ඒ නිසා ඩොලර් මේ රටට ඕනැ. පෙට්‍රල් ගෙන්න ගන්න ඕනැ. බෙහෙත් ගෙන්න ගන්න ඕනැ. කෑම බඩු ගෙන්න ගන්න ඕනැ. ඒව ගන්න ඩොලර් ඕනැ. කොහොමද අපි ඒව හොයන්නේ. තේ කර්මාන්තයේ නියැලෙන කාන්තාව තේ වත්තේ වැඩ කරලා, දුක් විඳලා, සොච්චම් වැටුපක් අරගන්නවා. තේ පිටරට යවලා වැඩි ලාභය ඒගොල්ලන් අරගන්නවා. ගෘහ සේවය අපේ රටට ඩොලර් ගෙන එන මාර්ගයක්. අපට බිලියන 8ක ඩොලර් එනවා එයින්. ඇඟලුම් කර්මාන්තය තවත් ආදායම් මාර්ගයක්. මේ අපේ දුප්පත් ජනතාවගේ දාහඩිය මහන්සිය, සූරාකාලා. අපේ රටේ ආර්ථිකය රඳාපවතින්නේ ගැහැනුන්ගේ අත් මත. අපි ගැහැනුන්ගේ දහඩිය මහන්සිය විකුණලා ජීවත්වෙන ජාතියක්. මේකද අපේ 2500ක ප්‍රෞඪ ඉතිහාසය. පාලකයන් විසින් දුප්පත්කම නිර්මාණය කළා. ඔවුන්ට අවශ්‍ය ශ්‍රම හමුදාව ඔබලා අතරින් හදාගත්තා. දුප්පත්කම ඒගොල්ලන්ගේ වාසියට කළමනාකරණය කරගෙන තිබෙන්නේ. අපේ ප්‍රතිපත්තිය අනුව සිංහල, දෙමළ, ඉංග්‍රීසි භාෂා 3ම දරුවන්ට ඉගෙන ගැනීමට අවස්ථාව සලසනවා. අපේ ජාතික ජන බලවේගයේ අනුර කුමාර දිසානායකට පමණයි මෙවර ජනාධිපති අපේක්ෂකයන්ගෙන් රටේ දුප්පත්කම තුරන් කිරීමේ සැබෑ වුවමනාවක් තිබෙන්නේ. අපි දුප්පත්කම විකුණන ඡන්ද ව්‍යාපාරයක් නොවෙයි. අපි ආවේ ඔබලාට අවශ්‍ය ගෞරවනීය ජීවිතය අපේ පාලනයක් යටතේ ලබාදෙන්නේ කොහොමද කියලා පැහැදිලි කර දෙන්නටයි. මේ වන විට ඇතැම් අපේක්ෂකයින්ගේ වේදිකාවල සමහර ආචාර්ය, මහාචාර්යවරු ඉතාම කැත විධියට ඔවුන්ගේ වේදිකාවල අනුර සහෝදරයා ගැන කථාකරනවා. මහාචාර්ය සරත් විජේසූරිය මහත්තයා කියනවා අනුරට දෙන හැම ඡන්දයක්ම ගෝඨාභයට දෙන ඡන්දයක්ලු. අර යල්පැන ගිය වාමාංශික ආචාර්ය වික්‍රමබාහු ඉතාම නරක විධියට අනුර සහෝදරයාට අපහාස කරලා කියනවා එයාට ඡන්දය දෙන්න එපා කියලා. ඔබලා දැකලා තියෙනවාද පසුගිය අවුරුදු 05 තුළ ජාතික වැදගත්කම තිබෙන ප්‍රශ්නයකදී සජිත් ප්‍රේමදාස එක ස්ථාවරයක් ගන්නවා. කටුනායක වෙඩි තියද්දී, රතුපස්වල වෙඩි තියද්දී බැඳුම්කර සිද්ධිය ගැන පාර්ලිමේන්තුවෙන් හෝ පිටතදී වචනයක් හරි ඔහු කථා කරලා තිබෙනවාද? රාජපක්ෂලගේ හොරකම් ගැන එක වචනයක් කියලා තිබෙනවාද? නැහැ. මොකද ඒ ගොල්ලෝ යාළුවෝ නිසා. මම ඊයේ පෙරේදා එ.ජා.ප. සංවිධායකයෙක්ගෙන් ඇහැව්වා සජිත් කියන කථා කවුද විශ්වාස කරන්නේ කියලා. බොරුනේ කියන්නේ කියලා. “මාව පුතෙක් වගේ හදාගන්න. මා ඔබලාගෙ පයට දූවිල්ලක් වගේ පෑගෙන්නම්.” මේවා කියන ගමන් එයා යන්නේ හෙලිකොප්ටර් එකෙන්. ඊට පස්සේ අර සංවිධායකයා මට කියනවා ඔයාලා ඔහෝම ප්‍රශ්න කළාට ගම්වල ඉන්න අයට මොළේ නැහැ. එයාලට ඇඟේ මයිල් කෙලින් වෙන්න දුන්නා නම් ඡන්ද ටික හරි. මේ ඔහු කථා කළේ ඔබලා වගේ ගම්වල අහිංසක මිනිසුන්ගේ බුද්ධිමට්ටමට ගැන. ඒ ගොල්ලෝ ඔබලා ගැන හිතන් ඉන්නේ ඒ තරම් පහත් විධියට. එහෙම හිතලා ඔබලාගෙන් ඡන්ද ගන්න මොනවා හරි බොරුවක් කියලා රවටනවා. සරත් විජේසූරිය කියනවා ගෝඨාභය ආවොත් සුදුවෑන් එනවා, උස්සන් යනවා මහා විනාශයක් වෙන්නේ කියලා. මම මෙච්චරයි කියන්නේ යකාට බයයි කියලා වැසිකිළි වළකට පනින මිනිස්සු නොවෙයි ජාතික ජන බලවේගයේ ඉන්නේ. අනුරගේ කථාවක් ඔය මිනිස්සුන්ට අහන්න සලස්වන්න. පිරිත් කියන කොට යක්කු, මලපෙරේතයෝ, කුම්භාණ්ඩයෝ කලබල වෙනවා වගේ තමයි ඔවුන් කලබල වෙන්නේ, අපේ ප්‍රතිවාදියෝ භූමිතෙල් ගෑවුණු ගැරඬියෝ වගේ දඟලන එක තමයි අපේ ජයග්‍රහණය. ගෝඨාභය හරියටම පරාජය කරන්න පුළුවන් අපේක්ෂකයා තමයි අපේ අනුර කුමාර සහෝදරයා. ඔබ බයගුල්ලන් අත්හැරලා එතනට ඇවිල්ලා ඡන්දය දෙන්න කියා මම ඔබෙන් ඉල්ලනවා.", "URL": "https://lankatruth.com/si/?p=85008", "Category": "පුවත්", "Parent URL": null}