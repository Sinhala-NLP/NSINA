{"Source": "Lankatruth", "Timestamp": "August 16, 2018", "Headline": "අලි මිනිස් ගැටුම නිරාකරණයට ඉදිරපත් කළ යෝජනාවලිය වහා ක්‍රියාත්මක කරනු!", "News Content": "වයඹ වනජීවී කලාපයට අයත් කහල්ල – පල්ලෙකැලේ රක්ෂිත අභය භූමියේ වෙසෙන අලි ඇතුන් හා අවට ගම්මානවල ජනතාව අතර මතුව ඇති අලි මිනිස් ගැටුමට විසඳුම් ලෙස, සමස්ථ ලංකා ගොවිජන සම්මේලනය විසින් ඉදිරිපත් කරන ලද විසඳුම් යෝජනාවලිය කඩිනමින් ක්‍රියාත්මක කරන ලෙස රජයට දැනුම්දීම සඳහා අද (16) දඹුල්ලේ දී සමස්ත ලංකා ගොවිජන සම්මේලනය මාධ්‍ය හමුවක් සංවිධානය කර තිබුණි. සමස්ත ලංකා ගොවිජන සම්මේලනය විසින් ඉදිරිපත් කර ඇති අලි මිනිස් ගැටුම නිරාකරණය සම්බන්ධ යෝජනාවලියට විශයභාර අමාත්‍යවරයා අනුමැතිය ලබාදී තිබුන ද මේ දක්වා කිසිවක් ක්‍රියාත්මක වී නැති බව මාධ්‍ය හමුව අමතමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පැවසීය. මාධ්‍ය හමුව සඳහා සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, ඉරුදෙනිය ඒකාබද්ධ ගොවි පදනමේ ලේකම් සුනිල රණවීර, දඹුල්ල ඒකාබද්ධ ගොවි පදනමේ සභාපති සුනිල් රණවීය යන මහත්වරු ඇතුළු ගොවි නියෝජිතයින් රැසක් එක්ව සිටිය හ.", "URL": "https://lankatruth.com/si/?p=57800", "Category": "පුවත්", "Parent URL": null}