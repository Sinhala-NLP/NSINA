{"Source": "Lankatruth", "Timestamp": "December 15, 2011", "Headline": "ක්‍රීඩාව දේශපාලනීකරණය කරලා – අර්ජුන", "News Content": "ක්‍රීඩාව දේශපාලනීකරණය වීම ඉතිහාසයේ අන් කවරදාකටත් වඩා වර්තමානයේ වැඩි වී ඇති බව පාර්ලිමේන්තු මන්ත්‍රී අර්ජුණ රණතුංග මහතා පවසයි. ඊයේ (14) දිනයේ පාර්ලිමේන්තුවේ පැවති ක්‍රීඩා අමාත්‍යංශ වැය ශීර්ෂය පිළිබඳව විවාදයට එක්වෙමින් හෙතෙම එබව පැහැදිලි කළේය. ඉතිහාසය තුළ දේශපාලනඥයන් ක්‍රීඩාව සඳහා අතපෙවීම් සිදුකිරීම සාමාන්‍ය දෙයක්ව පැවතිය ද වර්තමානයේදී එය ඉතා බරපතල අන්දමින් සිදු කරන බව ප්‍රකාශ කළ රණතුංග මහතා, විශේෂයෙන් ජාතික ක්‍රිකට් කණ්ඩායමේ ක්‍රීඩකයෙකුව සිටිමින් සනත් ජයසූරිය මහතා මැතිවරණයට තරග කිරීම සහ ප්‍රසිද්ධියේ ක්‍රීඩක ක්‍රීඩිකාවන් මැතිවරණ ප්‍රචාරක කටයුතු සඳහා යොදා ගැනීම දක්වා ක්‍රීඩාව දේශපාලනීකරණය වීම ව්‍යාප්ත වී ඇති බව සදහන් කළේය. එසේ ම දේශපාලනඥයන්ගේ හිතවතුන් හා ඥාතීන් ක්‍රීඩා සංගම්වල පරිපාලනය කටයුතු සඳහා යොදවා ගැනීම, ක්‍රීඩක ක්‍රීඩිකාවන් තරග සඳහා තෝරාගැනීමේදී බලපෑම් කිරීම ආදිය සම්බන්ධයෙන් ද රණතුංග මහතා සිය කතාවේදී අදහස් දැක්වීය. කෙසේවෙතත් මේ අවස්ථාවේ මාතර දිස්ත‍්‍රික් පාර්ලිමේන්තු මන්ත‍්‍රී සනත් ජයසූරිය හා කී‍්‍රඩා අමාත්‍ය මහින්දානන්ද අළුත්ගමගේ මහතා පවසා ඇත්තේ කී‍්‍රඩකයන්ගේ අසමගිය නිසා කී‍්‍රඩාව පරිහානියට පත්ව ඇති බවත් එයට දේශපාලනය හෝ පරිපාලනය වගකිවයුතු නැති බවත්ය.", "URL": "https://lankatruth.com/si/?p=522", "Category": "පුවත්", "Parent URL": null}