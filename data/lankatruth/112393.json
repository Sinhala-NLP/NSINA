{"Source": "Lankatruth", "Timestamp": "March 11, 2021", "Headline": "“මේ ආණ්ඩුවත් පොරොන්දු කඩ කළා…” ක්ෂුද්‍ර මුල්‍ය ණය උගුලේ හිරවූ කාන්තාවෝ සත්‍යග්‍රහයක…", "News Content": "ක්ෂුද්‍ර මුල්‍ය සමාගම්වල ණය උගුලෙන් මෙරට කාන්තාවන්ගෙන් 24 ලක්ෂයකට අධික පිරිසක් පීඩාවට පත්ව ජීවන අරගලයෙන් පලා යමින් සිටින බවත්, ගැති බවින් තොර සමාජයක් උදෙසා කාන්තාවන් සතු මූල්‍ය ක්‍රමයක් ස්ථාපිත කිරීම ඇතුළු ඉල්ලීම් පහක් ඉටුවන තුරු අඛණ්ඩ සත්‍යග්‍රහයක් අරඹන බව ක්ෂුද්‍ර මූල්‍ය ණය නිසා විපතට පත් ගැමි ගොවි කාන්තාවන්ගේ සංවිධානය පවසයි. එහි පොළොන්නරුව දිස්ත්‍රික් සභාපතිනි ප්‍රියන්තිකා කුමාරි මහත්මිය ඇතුළු ගැමි ගොවි කාන්තාවන් 06 දෙනෙකු පසුගිය 08 සවස හිඟුරක්ගොඩ පැරණි රජවරුන්ගේ ස්මාරක අභියසදී අඛණ්ඩ සත්‍යග්‍රහයක් අරඹමින් මේ බව සඳහන් කළාය. හිඟුරක්ගොඩ නගරයේ දුම්රිය හරස් මාර්ගයේ සිට මහසෙන් පුරාණ රජවරුන්ගේ ස්මාරක පිහිටි භූමිය දක්වා විවිධ සටන් පාඨ කියමින් හා විරෝධතා පුවරු ප්‍රදර්ශනය කරමින් පෙළපාළියකින් පැමිණි ගැමි කාන්තාවෝ මෙසේ අඛණ්ඩ සත්‍යග්‍රහයකට වාඩි වූහ. එම අවස්ථාවේ මාධ්‍ය වෙත අදහස් දක්වමින් එම සංවිධානයේ පොළොන්නරුව දිස්ත්‍රික් සභාපතිවරිය මෙසේද පැවසුවාය. “මේ වනවිට ක්ෂුද්‍ර මූල්‍ය ණය නිසා මේ රටේ කාන්තාවන් බහුතරයක් දැඩි පීඩාවට පත්වෙලා තියෙනවා. ජීවිත අවුල්සහගත වෙලා. කුඩා දරුවන්ද සමග සිය දිවිනසා ගන්නා තත්වයකට පත්වෙලා තියෙනවා. මුළු රටේම ක්ෂුද්‍ර මූල්‍ය ණයලාභීන් ලක්ෂ 27ක් පමණ ඉන්නවා. ඉන් විසිහතර ලක්ෂ තිස්අටදාහක් (2,438,000) කාන්තාවන්. කාන්තාවන් ණය උගුලකට හිර කරලා ඔවුන් දැඩි පීඩාවකට ලක්කරලා තියෙනවා. අපි රජයේ මැති ඇමතිවරු මුණ ගැහෙන්න ගියා වැඩක් වුණේ නැහැ. අපි අවස්ථා ගණනාවක් ජනාධිපතිවරයා හෝ අගමැතිවරයා මුණ ගැහෙන්න අවස්ථාව ඉල්ලා හිටියා. නමුත් ලබාදුන්නේ නැහැ. බොරුවට කාන්තා දින සැමරුවාට වැඩක් නැහැ. මේ රටේ කාන්තාවන් ණයකරුවන් වෙලා ජීවිතවලින් වන්දි ගෙවන තත්වයට පත්වෙලා. අපි අපේ සත්‍යග්‍රහය ආාරම්භ කරන්නේ අපේ මූලික ඉල්ලීම් 05ක් මුල් කරගෙන. මේ ඉල්ලීම් 05ට විසඳුම් ලබා දෙනතුරු අපි මෙතන වාඩිවෙලා ඉන්නවා. එහෙම බැරි වුණොත් අපි මාරාන්තික උපවාසයකට යනවා. අපේ මූලික ඉල්ලිම් තමයි සියලු ක්ෂුද්‍ර මූල්‍ය ණය කපාහැරීමට කටයුතු කිරීම, දෙවැන්න කොල්ලකාරී ක්ෂුදූ මූල්‍ය ණය විගණනය කරන තුරු නීති ක්‍රියාමාර්ග ගැනීම නැවැත්වීම. ඊළඟ එක තමයි ණය නිසා මහ බැංකුවේ අසාදු ලේඝනගතව පීඩා විඳන්නන් එම අසාදු ලේඛනයෙන් නිදහස් කිරීම, ඊළඟ එක තමයි ක්ෂුද්‍ර මූල්‍ය ණය හිමියන් සඳහා දැන් ආරම්භ කර තිබෙන නීතිමය ක්‍රියාමාර්ග, නඩු පැවරීම් වහාම නවතා දමන්න කියන එක. අනික් කාරණය තමයි ගැති බවින් තොර සමාජ ක්‍රමයක් සඳහා කාන්තාවන් සතු මූල්‍ය ක්‍රමයක් ස්ථාපිත කරන්න කියන එක. මේ සඳහා විසඳුම් නොලැබුණොත් අපි මාරාන්තික උපවාසයකට යනවා.” මෙම කාන්තාවන්ට මෙලෙස සත්‍යග්‍රහ ක්‍රියාමාර්ගයවලට යාමට සිදුව ඇත්තේ, තමන් බලයට පැමිණි වහාම ක්ෂුද්‍ර මුල්‍ය ණය අහෝසි කිර දමන බවට පැවති ජනාධිපතිවරණයේදීත්, පාර්ලිමේන්තු මැතිවරණයේදීත් ගෝටාබය රාජපක්ෂ සහ මහින්ද රාජපක්ෂ ඇතුළු පිරිස ලබා දුන් ප්‍රධානම පොරොන්දුවක් වූ නමුත් ඔවුන් බලයට පැමිණ වසරකට වැඩි කාලයක් ගතව ඇතත් මෙතෙක් එම පොරොන්දුව ඉටු නොකිරීම හේතුවෙනි.", "URL": "https://lankatruth.com/si/?p=112393", "Category": "පුවත්", "Parent URL": null}