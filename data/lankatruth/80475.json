{"Source": "Lankatruth", "Timestamp": "September 8, 2019", "Headline": "රනිල් – සජිත් සාකච්ඡා අවලංගුයි", "News Content": "ජනාධිපතිවරණ අපේක්ෂකයා සම්බන්ධව එක්සත් ජාතික පක්ෂ නායක රනිල් වික්‍රමසිංහ මහතා සහ නියෝජ්‍ය නායක සජිත් ප්‍රේමදාස මහතා අතර අද(08) පැවැත්වීමට නියමිතව තිබූ සාකච්ඡාව කල් දමා තිබේ. සජිත් ප්‍රේමදාස මහතාගේ වෙනත් කටයුත්තක් හේතුවෙන් සාකච්ඡාවට නොපැමිණෙන බව දන්වා තිබීම හේතුවෙන් මෙම සාකච්ඡාව ලබන අගහරුවාදා දිනට කල් තබා ඇතැයි වාර්තා වේ. ජනාධිපතිවරණ අපේක්ෂකයා සම්බන්ධව එක්සත් ජාතික පක්ෂය තුළ දැඩි මතභේදාත්මක වාතාවරණයක් ගොඩනැගී ඇති අතර සජිත් ප්‍රේමදාස මහතා එක්සත් ජාතික පක්ෂ ජනාධිපතරවරණ අපේක්ෂකයාවීමේ අරමුණින් දිස්ත්‍රික්ක ගණනායක රැස්වීම් සංවිධායනය කර තිබේ. එක්සත් ජාතික පක්ෂ පසුපෙළ මන්ත්‍රීවරුන් වැඩි බහුතරයකගේ ද සහය ඒ මහතාට හිමිව තිබේ. මේ අතර රනිල් වික්‍රමසිංහ මහතා පසුගිය දා ප්‍රකාශ කර ඇත්තේ පක්ෂ කෘත්‍යාධිකාරී මණ්ඩලයේ බහුතර එකඟතාව තමා අපේක්ෂකත්වයට පත් කිරීම බවත් හම්බන්තොටින් සිය රැස්වීම් ආරම්භ කරන බවත් ය. මෙම අර්බුධයත් සමඟ එජාපය තුළ දැඩි බෙදීමක් හටගෙන ඇති අතර අද තීරණාත්මක සාකච්ඡායක් පැවැත්වීමට නියමිතව තිබිණි. කෙසේ වෙතත් සජිත් ප්‍රේමදාස මහතා අද දිනයේ සාකච්ඡා සඳහා සහභාගී නොවන බැවින් එය පසුවට කල්තබා තිබේ.", "URL": "https://lankatruth.com/si/?p=80475", "Category": "පුවත්", "Parent URL": null}