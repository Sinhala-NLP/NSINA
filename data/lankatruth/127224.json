{"Source": "Lankatruth", "Timestamp": "December 19, 2021", "Headline": "යූරියා කිලෝව 300යි", "News Content": "මේ වනවිට රට තුළ ඇති වී තිබෙන යූරියාවල හිගය සහ අධික ඉල්ලුම හේතුවෙන් යූරියා කිලෝ එකක් රුපියල් 300ක පමණ මිලකට ඉහළ ගොස් ඇතැයි ගොවියෝ පවසති. යූරියා එම මිලට හෝ ලබා ගැනීමට වෙළඳසැල් තුළ යූරියා නැති බවත් ඉදිරියේදී කිලෝ 50ක මිටියක් රුපියල් 15,000කට අධික මිලක් වනු ඇති බවත් ගොවි ජනතාව පවසති. පොහොර ලේකම් කාර්යාලය පවසන්නේ ඉදිරියේදී යූරියා 50ක මිටියක් රුපියල් 13,000ක් පමණ වනු ඇති බවය. ලෝක වෙළෙඳපොළේ යූරියා මිල සහ ආනයනය වියදම් ඉහළ යෑමත් නිසා මෙම තත්වය ඇති වී ඇති බවත් එම මිල ගොවීන්ට දරාගත නොහැකි වනු ඇති බවත් පොහොර ලේකම් කාර්යාලය සඳහන් කරයි. රසායනික පොහොර ආනයනය කිරීම සඳහා ආයතන 20ක් පමණ ඇනවුම් ලබාදී ඇති බව එම ආයතනවලින් කීපයක් පමණක් යූරියා ඇනවුම් කර ඇති බවත් පොහොර ලේකම් කාර්යාලය වැඩිදුරටත් සඳහන් කරයි.", "URL": "https://lankatruth.com/si/?p=127224", "Category": "ආර්ථික පුවත්", "Parent URL": null}