{"Source": "Lankatruth", "Timestamp": "March 12, 2021", "Headline": "දවස් 69 යි- අලි මරණ 61යි", "News Content": "මේ වසරේ ගතවූ දින 69 තුළ වන අලි මරණ 61ක් වාර්තා වී ඇත. ශ්‍රී ලංකා ජෛව විවිධත්ව පර්යේෂණ සහ සංවර්ධන කවයේ කැඳවුම්කරු සුපුන් ලහිරු ප්‍රකාශ කරන්නේ මේ වනවිට සිදුවී ඇති වන අලි මරණ ප්‍රමාණය සැසඳීමේදි වසර අවසාන වනවිට වන අලි මරණ 400ක් ඉක්මවනු ඇති බවයි. 2016 සිට 2020 දක්වා කාලය තුළ ශ්‍රී ලංකාවේ වන අලි මරණ 1578ක් සිදුවී ඇති අතර කොරෝනා වෛරස ව්‍යාප්තියත් සමඟ වන අලි මියයැම්වල යම් අඩුවීමක් පසුගිය වසරේදි දක්නට ලැබුණි. සංචරණ සිමා පැනවිම තුළින් මිනිස් ක්‍රියාකාරකම් අඩුවිම පසුගිය වසරේ වන අලි මරණ ප්‍රමාණය අඩුවිමට හේතුවූ බව. ශ්‍රී ලංකා ජෛව විවිධත්ව පර්යේෂණ සහ සංවර්ධන කවයේ කැඳවුම්කරු පවසයි. නමුත් 2021 වසර අරම්භ වනවිට වනගත ප්‍රදේශවල මිනිස් ක්‍රියාකාරකම් වැඩිවීම හේතුවෙන් දිනකට එක් අලියෙකු බැගින් මියගොස් ඇතැයි. ශ්‍රී ලංකා ජෛව විවිධත්ව පර්යේෂණ සහ සංවර්ධන කවයේ කැඳවුම්කරු වැඩිදුරටත් සඳහන් කරයි. මේ අතර වන සංරක්ෂණ දේපාර්තමේන්තුවේ විගණන වාර්තාවකට අනුව 2015-2017 කාලයේදි සාපරාදි චේතනාවෙන් සිදුවූ වන අලි මරණ 384න් 89%ක් සඳහා මේ වන තුරු කිසිදු ක්‍රියාමාර්ගයක් ගෙන නොමැති බව වාර්තා වේ. ආශ්‍රිත පුවත් :- කලාවැවේ ‘රේවත“ විදුලි වැටකට බිලි – දින 68කට අලි ඇතුන් 61ක්, පුද්ගලයින් 24ක් මරුට", "URL": "https://lankatruth.com/si/?p=112518", "Category": "පරිසර", "Parent URL": null}