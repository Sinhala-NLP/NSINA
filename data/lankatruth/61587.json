{"Source": "Lankatruth", "Timestamp": "October 22, 2018", "Headline": "රජයේ වාහනයක අමතර කොටස් සොරාගත් මහින්දගේ මන්ත්‍රී අත්අඩංගුවට", "News Content": "දකුණු පළාත් අධ්‍යාපන දෙපාර්තමේන්තුවට අයත් වෑන් රථයක රුපියල් එක්ලක්ෂ හතලිස් හත්දහස් නවසිය අසූ හතරක් (රු. 147,984) වටිනා ස්ටාටර් මෝටරයක් සොරකම් කිරීම සම්බන්ධයෙන් පොලීසියට අවශ්‍යව සිටි මහින්ද පිලට බලය හිමි අක්මීමණ ප්‍රාදේශීය සභාවේ උප සභාපති ආණ්ඩුවත්ත කංකානම්ගේ සුගත් නැමැත්තා අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 29වනදා තෙක් රක්ෂිත බන්ධනාගාර ගත කිරිමට ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා ඊයේ (21) නියෝග කර තිබේ. මොහු දකුණු පළාත් අධ්‍යාපන දෙපාර්තමේන්තුවේ රියදුරෙකු ලෙසද කටයුතු කර ඇත. එම වෑන් රථයේ කාර්මික දෝෂයක් නිසා අලුත්වැඩියාව සඳහා ගාල් කර තිබී ඇති අතර එය අලුත්වැඩියාව සඳහා ටෙන්ඩර් පත් මගින් තෝරාගත් කාර්මික ආයතනයේ ශිල්පීන් පැමිණ මෙම වෑන් රථය පන ගැන්වීමට යාමේදි මෙහි ස්ටාටර් මෝටරය නොමැති බව තහවුරු වී තිබේ. මේ සම්බන්ධයෙන් ස්ථානය භාර ආරක්ෂක නිලධාරීන්ගෙන් ප්‍රශ්න කිරීමේදී ඔවුන් ප්‍රකාශ කර ඇත්තේ අදාළ මන්ත්‍රීවරයා තවත් අයෙකු සමග යතුරුපැදියකින් පැමිණ මෙහි මෝටරය ගලවාගෙන ගිය බවය. දකුණු පළාත් අධ්‍යාපන දෙපාර්තමේන්තුවේ පරිපාලන නිලධාරීවරයා විසින් මේ සම්බන්ධයෙන් ගාල්ල පොලිසියට පැමිණිලි කිරීමෙන් අනතුරුව විමර්ශන ආරම්භ කර ඇත. කෙසේ වෙතත් එම විමර්ශන අතරතුර කිසියම් පුද්ගලයෙකු විසින් මෙම ස්ටාටර් මෝටරය නැවත එම ස්ථානයට ගෙනවිත් දමා තිබේ. පොලිසිය මේ සම්බන්ධයෙන් අධිකරණයට කරුණු වාර්තා කර අදාළ සැකකාර උප සභාපතිවරයා මෙසේ අත්අඩංගුවට ගෙන ඇත.", "URL": "https://lankatruth.com/si/?p=61587", "Category": "පුවත්", "Parent URL": null}