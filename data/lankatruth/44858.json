{"Source": "Lankatruth", "Timestamp": "December 6, 2017", "Headline": "ගෝඨා ඉල්ලූ වාරණය දිගුවෙයි", "News Content": "තමන් අත්අඩංගුවට ගැනීමේ සූදානමක් ඇති බැවින් එය වළක්වාලන අතුරු තහනම් නියෝගයක් නිකුත් කරන ලෙස ඉල්ලා, හිටපු ආරක්ෂක ලේකම් ගෝඨාභය රාජපක්ෂ මහතා විසින් අභියාචනාධිකරණයේ ගොනු කළ රීට් පෙත්සම සලකා බලමින් නිකුත් කර තිබූ අතුරු තහනම් නියෝගය යළි දීර්ඝ කර තිබේ. සභාපති එල්.ටී.පී. දෙහිදෙණිය හා ශිරාන් ගුණරත්න යන විනිසුරු මඩුල්ල විසින් මෙම අතුරුතහනම් නියෝගය නිකුත් කර තිබේ. මැදමුලන ඩී.ඒ. රාජපක්ෂ අනුස්මරණ කෞතුකාගාරය ඉදි කිරීමේදී රජයේ මුදල් අවභාවිත කර ඇති බවට නීතිපති දෙපාර්තමේන්තුව පොලිස් මුල්‍ය අපරාධ විමර්ශන කොට්ඨාශයට ලබා දී ඇති තීරණය අනුව හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව පොදු දේපළපනත යටතේ නීති පියවර ගැනීම වළක්වාලමින් පසුගිය 29වනදා සිට අද (06) දක්වා අතුරු තහනම් නියෝගයක් නිකුත් කර තිබූ අතර අද දින එම අතුරු තහනම දෙසැම්බර් 15 තෙක් දීර්ඝ කර ඇත. තමාට එරෙහිව පොදු දේපළ පනත යටතේ පරීක්ෂණ පැවැත්වීමෙන් හා ඉදිරි ක්‍රියාමාර්ග ගැනීම වළක්වාලමින් පොලිස් මූල්‍ය අපරාධ විමර්ශන කොට්ඨාසයට නියෝගයක් නිකුත් කරන්නැයි මෙම පෙත්සමේ වැඩිදුරටත් සඳහන්ව තිබිණි.", "URL": "https://lankatruth.com/si/?p=44858", "Category": "පුවත්", "Parent URL": null}