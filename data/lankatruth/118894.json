{"Source": "Lankatruth", "Timestamp": "July 2, 2021", "Headline": "එන්නත්කරණයට හමුදාව අනවශ්‍ය මැදිහත්වීම් කරනවා… GMOA චෝදනා කරයි…", "News Content": "රට පුරා සිදුවන එන්නත්කරණ ක්‍රියාවලියට ශ්‍රී ලංකා යුද හමුදාව අනවශ්‍ය දෙස මැදිහත් වෙමින් සිටින බව රජයේ වෛද්‍ය නිලධාරීන්ගේ සංගමය චෝදනා කරයි. විශේෂයෙන් නැගෙනහිර පළාතේ එන්නත් කරන ක්‍රියාවලියේදී සෞඛ්‍ය අංශ සමග කිසිදු සම්බන්ධීකරණයකින් තොරව හමුදාව කටයුතු කරන බවට එම සංගමය පවසයි. පසුගියදා දෙහිඅත්තකණ්ඩිය ප්‍රදේශයේ ඇඟළුම් කර්මාන්ත ශාලාවක හමුදාව විසින් මෙසේ එන්නත් කරණය සිදු කර ඇත්තේ ප්‍රදේශයේ සෞඛ්‍ය වෛද්‍ය නිලධාරීද නොදැනුවත්ව ය. හමුදා විසින් එන්නත් කරන ලද ඇඟලුම් සේවිකාවන්ගෙන් 10%ට පමණ යම් යම් අතුරු ආබාධ ඇති වී ඇතැයි රජයේ වෛද්‍ය නිලධාරීන්ගේ සංගමයේ ලේකම් වෛද්‍ය සෙනාල් ප්‍රනාන්දු the island පුවත්පතට ප්‍රකාශ කර තිබුණි. ඔහු වැඩිදුරටත් කියා සිටියේ ඉහළ බලධාරීන්ගේ උපදෙස් මත සෞඛ්‍ය අමාත්‍යාංශ ලේකම් විසින් හමුදාව වෙත දිගටම එන්නත් නිකුත් කරන බවයි. මේ වනවිට සෞඛ්‍ය අමාත්‍යංශයේ ලේකම්වරයා ලෙස කටයුතු කරන්නේ කලින් හමුදා වෛද්‍ය අංශයේ අධ්‍යක්ෂව සිටි මේජර් ජනරාල් සංජීව මුණසිංහ ය. මේ පිළිබඳව හමුදා මාධ්‍ය ප්‍රකාශක බ්‍රිගේඩියර් නිලන්ත ප්‍රේමරත්නගෙන් විමසූ විට ඔහු කියා ඇත්තේ එන්නත්කරණය සම්බන්ධයෙන් හමුදාවට යම් චෝදනාවක් එල්ල වූ පළමු අවස්ථාව මෙය බවයි. නැගෙනහිර පළාතේ එන්නත්කරණය හරියාකාරව සිදු නොවූ බවත් එනිසා හමුදාවට මැදිහත් වීමට සිදු වූ බවත් ඔහු පවසයි. කෙසේ වෙතත් මේ සම්බන්ධයෙන් ශ්‍රී ලංකා යුද හමුදාව අද (02) දින විශේෂ ප්‍රකාශයක් කිරීමට නියමිතය.", "URL": "https://lankatruth.com/si/?p=118894", "Category": "කොවිඩ් -19 (කොරෝනා ) පුවත්", "Parent URL": null}