{"Source": "Lankatruth", "Timestamp": "July 7, 2023", "Headline": "ධවල මන්දිරයෙන් හමු වූ සුදු පැහැති කුඩු වර්ගය ගැන හෙළිවෙයි", "News Content": "මේ වනවිට ලොව පුරා මහත් ආන්දෝලනයකට ලක්ව ඇති පුවතක් වන පසුගියදා ධවල මන්දිරයෙන් හමු වූ සුදු පැහැති කුඩු වර්ගය මත් ද්‍රව්‍යයක් වන කොකේන් බවට හඳුනාගෙන තිබේ. මේ වනවිට එය ධවල මන්දිරයට ඇතුළු වූ ආකාරය පිළිබඳ පූර්ණ විමර්ශනයක් රහස් පරීක්ෂක කණ්ඩායම් විසින් මෙහෙයවන බව ධවල මන්දිර මාධ්‍ය ලේකම් ජීන් පියරේ ප්‍රකාශ කරයි. මෙය සොයා ගැනීමෙන් පසු ඇමරිකාවේ නිල නිවස වන ධවල මන්දිරයේ සියලුම කාර්ය මණ්ඩලය තාවකාලිකව ඉවත් කිරීමටද කටයුතු කර තිබිණි. ධවල මන්දිර කාර්ය මණ්ඩලයට බටහිර අංශයේ සමහර කොටස්වල මිතුරන්ට සහ පවුලේ අයට සංචාරය කිරීමට අවසර ඇති බවත් බලයලත් කාර්ය මණ්ඩලයක් නොමැති අමුත්තන්ගේ ජංගම දුරකථන සහ අනෙකුත් පුද්ගලික බඩු බාහිරාදිය කුටිවල ගබඩා කළ යුතුව තිබේ. මෙම මත්ද්‍රව්‍ය සොයාගෙන ඇත්තේ එවැනි ගබඩා කුටියකින් යැයිද විදේස් මාධ්‍ය වාර්තාකරයි. කොකේන් සොයාගත් ප්‍රදේශයේ බොහෝ පිරිසක් සැරිසරණ ප්‍රදේශයක් බවත් රහස් විමර්ශකයින් මේ පිළිබඳව තියුණු විමර්ශනයක් සිදුකනු ඇති බවත් ධවල මන්දිර මාධ්‍ය ලේකම් ජීන් පියරේ පවසයි. මෙම මත්ද්‍රව්‍ය තොගය හමුවීමත් සමග පසුගිය ඉරිදා දින ධවල මන්දිරයේ සිලු කාර්යාල ඉතා කෙටි කාලයක් සඳහා වසා දැමුණු අතර මේ වනවිට එය කාර්යාල කටයුතු සඳහා නැවත විවෘත කර ඇත.", "URL": "https://lankatruth.com/si/?p=148796", "Category": "පුවත්", "Parent URL": null}