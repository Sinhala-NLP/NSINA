{"Source": "Lankatruth", "Timestamp": "September 14, 2017", "Headline": "ලලිත්ගේ, අනූෂගේ ඇප ඉල්ලුම ඉක්මන් වෙයි – 20 විභාගයට", "News Content": "සිල් රෙදි නඩුව සම්බන්ධයෙන් සිර දඬුවම් ලැබ සිටින හිටපු ජනාධිපති ලේකම් ලලිත් වීරතුංග හා විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන මහත්වරු අද (14) කොළඹ මහාධිකරණය හමුවේ ඇප අයදුම් කරමින් අභියාචනයක් ඉදිරිපත් කර තිබේ. ඒ අනුව මේ සම්බන්ධයෙන් නීතිපතිවරයාට හා පොලිස් මූල්‍ය අපරාධ කොට්ඨාසයේ අධ්‍යක්ෂවරයාට ලබන 20 වැනිදා අධිකරණය හමුවේ පෙනී සිටින ලෙස කොළඹ මහාධිකරණ විනිසුරු ගිහාන් කුලතුංග මහතා නියෝග කර ඇත. මොවුන් දෙදෙනාට දඬුවම් නියම කළ වහාම විශ්‍රාමික ජනාධිපති මහින්ද රාජපක්ෂ මහතා ඇතුළු මහින්ද පිලේ පිරිසක් අග්‍රාමාත්‍ය රනිල් වික්‍රමසිංහ මහතා හමු වූ අතර ඉන් පසු මාධ්‍ය අමතමින් මහින්ද රාජපක්ෂ මහතා සඳහන් කර සිටියේ මෙම නඩු තීන්දුව සම්බන්ධයෙන් අභියාචනාධිකරණයේ අභියාචානයක් ගොනු කරන බවය. ඒ අනුව පසුගිදා ඔවුන් එම අභායාචනය ගොනු කළ අතර ඉන් පසු අද දින කොළඹ මහාධිකරණයෙන් මෙසේ ඇප ඉල්ලා ඇත. මහින්ද – රනිල් හමුව ගැන අදහස් දක්වමින්, රනිල් වික්‍රමසිංහ මහතා මෙම නඩු තීන්දුව ගැන පුදුමයට පත්වූ බව මහින්ද රාජපක්ෂ මහතා මාධ්‍යයට ප්‍රකාශ කළ අතර ඒ සම්බන්ධයෙන් රනිල් වික්‍රමසිංහ මහතා කිසිවක් ප්‍රකාශ කර නැත. කෙසේ නමුත් අදාළ ප්‍රකාශය තුළින් මහින්ද රාජපක්ෂ මහතා සමාජයට ඉඟි කර ඇත්තේ අදාළ නඩු තීන්දුව පිළිබඳව රනිල් වික්‍රමසිංහ මහතාද අකමැත්තකින් පසු වන බවය. ඒ අනුව බොහෝ දුරට මෙම දෙදෙනාට ඇප හිමිවෙනු ඇති බව සමාජ ජාල වෙබ් අඩවි තුළත් සාමාන්‍යසමාජයේත් කතා බහක් ඇති වෙමින් තිබේ.", "URL": "https://lankatruth.com/si/?p=40881", "Category": "පුවත්", "Parent URL": null}