{"Source": "Lankatruth", "Timestamp": "September 4, 2018", "Headline": "යහපත්, අවංක හා විනිවිදභාවයෙන් යුතු දේශපාලකයන් අවශ්‍යනම් එවැනි අය ලබාගැනීමේ වගකීම ඇත්තේ ජනතාවටයි", "News Content": "යහපත්, අවංක හා විනිවිදභාවයෙන් යුතු දේශපාලකයන් අවශ්‍යනම් එවැනි අය ලබාගැනීමේ වගකීම ඇත්තේද ජනතාව අත යැයි හිටපු ක්‍රිකට් නායක කුමාර් සංගක්කාර මහතා බීබීසී සංදේශය සමග සම්මුඛ සාකච්ඡාවකට එක්වෙමින් ප්‍රකාශ කරයි. “ජනතාව කියනවනම් වෙනසක් අවශ්‍යයි කියලා අන්තිමට ජන්ද බලය තියෙන්නේ ජනතාවගේ අතේ, ජනතාවට පුළුවන් ජන්ද බලය පාවිච්චිකරලා ඔවුන්ගේ කටහඬ පාවිච්චිකරලා හොඳ අය ඉල්ලන්න. දේශපාලනයට කැත නම දීලා, එන්නේ නැහැ කිය කියා හිටියොත්, අපි හොඳ මිනිස්සු ඉල්ලලා, ඒකට එන්න එපාය. හොඳ නැහැ කියා කියා හිටියොත් කවදාවත් ඒ අවශ්‍ය කට්ටිය බැඳෙන්නේ නැතිවෙයි” යැයිද ඔහු එහිදී සඳහන් කර තිබේ. ඔහු පෙන්වා දෙන්නේ වසර 05කට වරක් සිදුවන ආණ්ඩු මාරුවීමේදී රටේ සැලැස්ම හා දැක්ම වෙනස්වීම රටට හොඳ දෙයක් නොවන බවයි. යම් ආණ්ඩුවක් තේරී පත්වූ විට, සැලසුම යහපත් වුවක් නම් ඊට තවත් යහපත් දේ එක් කරමින් ඒ ගමනට සම්බන්ධ වීමේ වගකීම විපක්ෂයට හෝ අන් සියලු දෙනාට ඇති බවද ඔහු කියා සිටියි. “පත්වෙන රජයත් සමග සැලැස්ම වෙනස් වෙනවානම් ඒ සැලැස්මේ යම්කිසි අඩුපාඩුවක් තියෙනවා. විවේචනය කරන්න පුළුවන්. කරුණු සහිතව විරුද්ධ වෙන්න පුළුවන්. නමුත් කාලෙන් කාලෙට අවුරුදු පහෙන් පහට දැන් දැක්ම සැලසුම වෙනස් වෙනවානම් මන් හිතන්නේ ඒක රටට හොඳ දෙයක් නෙවෙයි.” දේශපාලනය හා දේශපාලකයන් විවේචනය කරමින් ඒ කේෂ්ත්‍රයට යහපත් පුද්ගලයින් ඇතුළත් නොවිය යුතු බව පැවසීම හේතුවෙන් එවැනි යහපත් පුද්ගලයන් කිසි දිනක දේශපාලන ක්ෂේත්‍රයට සම්බන්ධ නොවනු ඇති බවත් යහපත්, අවංක හා විනිවිදභාවයෙන් යුතු දේශපාලකයන් අවශ්‍යනම් එවැනි අය ලබාගැනීමේ වගකීම ඇත්තේද ජනතාව අත බවත් කුමාර් සංගක්කාර මහතා පෙන්වා දෙයි. කිසිවකු බලයට පැමිණියද රට ගොඩගත නොහැකි යැයි ජනතාව අතර ඇති මතය පිළිබඳ කළ ව්මසීමට පිළිතුරු දුන් කුමාර් සංගක්කාර කියා සිටියේ “කාලිනවූ, දිගු දේශපාලන දැක්මක් තියෙන, හරිහමන් අවබෝධයක් තියෙන කෙනෙක්ට හෝ කණ්ඩායමට ඒදේ වෙනස්කරලා ශ්‍රී ලංකාව අලුත් අතකට ගෙනියන්න පුළුවන් කියන එක මට විශ්වාසයක් තියෙනවා. ඒක මට තියෙන දැනුම ගැඹුරු මදි කරන්නේ කොහොමද කියන එක. නමුත් ශ්‍රී ලාංකිකයන් මෙරට, පිටරට ඉන්නවා ඕනෑ තරම් සුදුසකම් තියෙන ඒ දැක්ම තියෙන” යනුවෙනි. “අවුරදු 20ක් බලනවනම් මට අවශ්‍ය වන්නේ, අපි තාමත් මේ ශ්‍රී ලංකාවේ මේ රට දාල යන්නේ නැතුව, මන් විතරක් නෙවෙයි මගේ දරුවන් ලොකුවුනාට පස්සේත් ඉතාමත් ආසාවෙන් සන්තෝෂයෙන්, සුරක්ෂිත භාවයකින් ඉන්න පුළුවන් නම් එවැනි රටක් තමයි අපි බලාපොරොත්තුවන්නේ” වසර 20 දී ශ්‍රී ලංකාව රටක් ලෙස කුමන තත්වයක දකින්න කැමතිදැයි නැගු ප්‍රශ්නයට පිළිතුරු දෙමින් ඔහු පැවසීය. දේශපාලනයට නොඑන්නේ ඇයි? පක්සිතානයේ හිටපු ක්‍රිකට් නායකයකු වන ඉම්රාන් ඛාන් එරට අගමැතිවරයා ලෙස පත්වීමත් සමග ශ්‍රී ලංකාවේ කුමාර් සංගක්කාර ඉදිරිපත්විය යුතු බවට විශේෂයෙන්ම සමාජ මාධ්‍ය තුළ ගෙනගිය ප්‍රචාරය ගැන අදහස් දක්වමින් සංගක්කාර පැවසුවේ ඉම්රාන් ඛාන් හා තමා අතර ලොකු වෙනසක් ඇති බව ය. “ඔහු අවුරදු 25ක් තිස්සේ ඉතා දැඩි ප්‍රයන්තයක් දරලා, අමාරු කටුක දේශපාලන ගමනකින් තමයි මෙතනට ආවේ. අවුරදු විසිගණනක් ඇවිල්ල තමයි ඔහු මෙතනට ඇවිල්ල තියෙන්නේ. එවැනි දේශපාලකයන් තමයි විශේෂයෙන් අපි බලන්න ඕනේ. මම නම් ක්‍රිකට් ගහපු කෙනෙක් විතරයි. ඒ නිසා මගේ එහෙම කිසිම බලාපොරොත්තුවන් නැහැ. දැන් හෝ අනාගතයේදී හෝ.” යැයි ඔහු අවධාරණය කළේය. “ශ්‍රී ලාංකිකයන් විදිහට හිතමු” මේ වසර මුලදී මහනුවර ප්‍රදේශයේ හටගත් ජාතිවාදී කෝලාහලය පිළිබඳ අදහස් දක්වමින් සංගක්කාර පැවසුවේ ශ්‍රී ලාංකික යන අනන්‍යතාව ඇතිකරගනිමෙන් මෙවන් අවාසනාවන්ත ගැටුම් යළි ඇතිනොවීමට වගබලා ගත හැකි බවය. “ශ්‍රී ලාංකීය කියන එකමුතුව ඇතිකරගන්න බැරිනම්, ශ්‍රී ලාංකික කියන අනන්‍යතාවය අපිට හදාගන්න බැරිනම් ඒක ලොකු ප්‍රශ්නයක්. බෞද්ධයකුවෙවා, ක්‍රිස්තියානි ආගමේ වේවා, මුස්ලිම් ආගමේ වේවා, හින්දු ආගමේ වේවා, ඕනෑම කෙනෙක්ට මේ රටේ ඉඩක් තියෙන්න ඕනේ. සියළුම නීතිමය සුරක්ෂිතභාවය ඔවුන්ට තියෙන්න ඕනේ. ඔවුන්ටත් ඔවුන්ගේ දරුවන්ටත් වර්තමානය වගේම අනාගතයත් සුරක්ෂිත වෙන්න ඕනේ” කාන්තා හිංසනයට එරෙහිව,කාන්තා සම අයිතිවාසිකම් වෙනුවෙන් කුමාර් සංගක්කාර ගෙන යන හඬ ගැන විමසීමේදී ඔහු පැවසුවේ “ගෑණුද පිරිමිද කියල භේදයක් නැහැ සියලු දේ සමව ලැබෙන්න ඕනේ” යනුවෙනි. “ගැහැණු ළමයෙක් එක්ක කතාකරන්නේ නැතුව, හම්බවෙන්නේ නැතුව තමයි ගොඩක් පිරිමි ළමයි හැදී වැඩෙන්නේ. ඒ වෙනස්කම් ගැන හැසිරෙන ආකාරය ගැන නොදැනුවත් තමයි ඉස්කෝලවල හැදෙන්නේ, ඒක හොඳ නැති දෙයක්” මේ වෙනස පාසලේ සිට කළ යුතු දෙයක් යැයි ඔහු පෙන්වා දුන්නේය. “ශ්‍රී ලංකාව ගත්තහම අපේ ඉතිහාසය ගැන අපි ආඩම්බර වෙනවා, ඒ ප්‍රෞඩ ඉතිහාසයක් තියෙන රටක මෙවැනි කාන්තා හිංසනයන් ළමා අපචාර සිදුවෙනවානම් යම් වෙනසක් අපි ඇතිකරගන්න ඕනේ” මූලාශ්‍ර බීබීසී", "URL": "https://lankatruth.com/si/?p=58760", "Category": "පුවත්", "Parent URL": null}