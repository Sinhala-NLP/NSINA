{"Source": "Lankatruth", "Timestamp": "June 3, 2020", "Headline": "වෙරළේ වැලි පිරවීමේ ව්‍යාපෘතියෙන් විශාල මුල්‍යමය අපරාධයක් සිදුවෙලා…", "News Content": "රුපියල් මිලියන 890ක් වැයකරමින් ගල්කිස්ස ඇතුළු වෙරළ තීරයන්හි සිදු කළ ව්‍යාපෘතියෙන් විශාල මුල්‍යමය අපරාධයක් සිදුව ඇතියි හිටපු පාර්ලිමේන්තු මන්ත්‍රී නාමල් රාජපක්ෂ මහතා ඊයේ (02) හම්බන්තොට මුල්ගිරිගල ප්‍රදේශයේදී මාධ්‍ය වෙත අදහස් දක්වමින් පවසා තිබේ. එමෙන්ම මෙම ව්‍යාපෘතිය සම්බන්ධයෙන් වහාම පරීක්ෂණයක් පවත්වන ලෙසද හිටපු පාර්ලිමේන්තු මන්ත්‍රීවරයා එම මාධ්‍ය හමුවේදී ජනාධිපති ගෝඨාභය රාජපක්ෂ මහතාගෙන් ඉල්ලා ඇත. වෙරළ තීරය ආරක්ෂා කිරීම සහ වෙරළ ඛාදනය වැළැක්වීමට පියවර ගතයුතු නමුත් මෙම ව්‍යාපෘතිය හරහා විශාල මුල්‍යමය අපරාධයක් සිදුව ඇති බවත් මේ තුළ සාමාන්‍ය ක්‍රමවේදයෙන් ඔබ්බට ගිය සිදුවීමක් සිදුව ඇති බවට සාධාරණ සැකයක් තිබෙන බැවින් පරීක්ෂණ පවත්වා සිදුවූයේ කුමක්ද යන්න සොයා බැලිය යුතු බවත් ඔහු පෙන්වා දෙයි. මෙම ව්‍යාපෘතිය සම්බන්ධයෙන් කැබිනට් පත්‍රිකා ඉදිරිපත් කළේ කවුද? කොන්ත්‍රාත්කරුවන් තෝරාගත්තේ කවුද? තාක්ෂණ වාර්තාව දුන්නෙ කවුද? පරිසර තක්සේරු වාර්තාවක් තිබේද? වෙරළ සංරක්ෂණයෙන් මෙයට අවසර දෙනකොට නිරීක්ෂණයක් කළාද? නිරීක්ෂණයක් නොකළා නම් ඇයි නොකළේ? යන කරුණු සම්බන්ධයෙන් සොයා බලා යම් අක්‍රමිකතාවයක් සිදුව ඇත්නම් ඔවුන්ට එරෙහිව නීතිමය ක්‍රියාමාර්ග ගතයුතු බව ද නාමල් රාජපක්ෂ මහතා පවසයි.", "URL": "https://lankatruth.com/si/?p=93789", "Category": "පුවත්", "Parent URL": null}