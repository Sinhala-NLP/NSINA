{"Source": "Lankatruth", "Timestamp": "October 25, 2022", "Headline": "වසරේ අවසන් සූර්යග්‍රහණය ලංකාවට දර්ශනය වෙයි", "News Content": "ශ්‍රී ලාංකිකයින්ට අද (25) පස්වරුවේ අර්ධ සූර්යග්‍රහණයක් දැකගැනීමේ අවස්ථාවක් හිමිවන බව කොළඹ විශ්වවිද්‍යාලයේ තාරකා හා අභ්‍යවකාශ විද්‍යා ඒකකයේ අධ්‍යක්ෂ මහාචාර්ය චන්දන ජයරත්න මහතා පවසයි. කොළඹ නගරයේ අවට ප්‍රදේශයට සහ උතුරුකරය දක්වා ප්‍රදේශවලට මෙම අර්ධ සූර්යග්‍රහණය වඩාත් හොඳින් දර්ශනය වන අතර මෙම වසරේ සිදුවන අවසන් සූර්යග්‍රහණය මෙය වන අතර යුරෝපය, උතුරු අප්‍රිකාව, මැද පෙරදිග සහ ආසියාවේ බටහිර ප්‍රදේශ බොහෝමයකට දිස්වන බවද වාර්තා වේ. මහාචාර්ය චන්දන ජයරත්න වැඩි දුරටත් සඳහන් කරන්නේ “යාපනය නගරයට එය පස්වරු 5.27ට දිස්වනවා . විනාඩි 22ක කාලයක් මෙම සූර්යග්‍රහණය යාපනය ප්‍රදේශයට දිස්වනවා. ග්‍රහණයේ උපරිම අවස්ථාව 5.46. ඒ අවස්ථාවේදී සූර්ය තැටියෙන් සියයට 8.8ක් සූර්යාගෙන් වැහිලා කළු ඡායාවක් වගේ දිස්වනවා. නමුත් කොළඹ නගරයේ අපිට එය දිස්වන්නේ විනාඩි 9ක් වගේ සුළු කාලයක්. එහි චාපයත් 1.6ක් වගේ පොඩි ප්‍රමාණයක් තමයි චන්ද්‍රයාගෙන් සූර්ය තැටිය වැහෙන්නේ උපරිම අවස්ථාවේදී . තත්පර 30ක් හෝ ඊට අඩු කාලයක් පියවි ඇසින් සූර්ය පෙරහනක් නැතුව බැලුවට වරදක් නෑ. මොකද මෙහි සූර්යාගේ වර්ණය ඉතාම අඩු මට්ටමක තියෙන නිසා.”", "URL": "https://lankatruth.com/si/?p=141029", "Category": "පුවත්", "Parent URL": null}