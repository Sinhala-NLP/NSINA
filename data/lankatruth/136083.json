{"Source": "Lankatruth", "Timestamp": "June 29, 2022", "Headline": "නාගරික මන්ත්‍රීවරුන්ට වෙනම තෙල් එජාප+පොහොට්ටු යෝජනාව ජවිපෙ විරෝධයෙන් නතර වුණා – හේමන්ත වීරකෝන්…", "News Content": "කොළඹ මහ නගර සභාවේ මන්ත්‍රිවරුන්ට මාසයකට ඉන්ධන ලීටර් 40 බැගින් නගර සභාවේ ඉන්ධනහලෙන් ලබාගැනීමට අවස්ථාව ලබා දෙන්නැයි ඉල්ලා එක්සත් ජාතික පක්ෂය සහ ශ්‍රී ලංකා පොදුජන පෙරමුණේ මන්ත්‍රිවරු එක්ව ඉදිරිපත් කළ යෝජනාවට ජනතා විමුක්ති පෙරමුණේ මන්ත්‍රිවරු එල්ල කළ විරෝධය හමුවේ එම යෝජනාව පරාජයට පත් වූ බව ජවිපෙ නාගරික මන්ත්‍රී හේමන්ත වීරකෝන් සඳහන් කරයි. කොළඹ මහ නගර සභාවට අයත් බොරැල්ල ඉන්ධනහලෙන් අත්පිට මුදලට මන්ත්‍රිවරුන්ට පමණක් ඉන්ධන ලබාදෙන්නැයි එජාප මන්ත්‍රිවරු යෝජනාවක් ඉදිරිපත් කර ඇත. ඉන්ධන පෝලිම්වල සිටීම මන්ත්‍රිවරුන්ගේ ආරක්ෂාවට තර්ජනයක් විය හැකි බැවින් මෙම යෝජනාවට අනුමැතිය ලබා දෙන ලෙස එජාප මන්ත්‍රිවරු ඉල්ලා තිබේ. මෙම යෝජනාවට එක්සත් ජාතික පක්ෂය, ශ්‍රී ලංකා පොදුජන පෙරමුණ නියෝජනය කරන මන්ත්‍රිවරුන් පක්ෂ වී ඇති අතර ජනතා විමුක්ති පෙරමුණ නියෝජනය කරන මන්ත්‍රිවරු විරුද්ධ වී ඇත. මෙහිදී අදහස් දක්වා ඇති ජවිපෙ නාගරික මන්ත්‍රි හේමන්ත වීරකෝන් කියා සඳහන් කර තිබෙන්නේ, ඉන්ධන ලබා ගැනීමට අවස්ථාවක් ලබා දෙන්නේ නම් නගර සභාවේ 8,500කට ආසන්න සේවක පිරිසටද එම අවස්ථාව ලබාදියයුතු බවයි. මහජනතාව පීඩාවට පත්ව ඇති මොහොතක මන්ත්‍රිවරුන්ට පමණක් ඉන්ධන ලබාගැනීමට අවස්ථාව ලබාදීම අනුමත කළ නොහැකි බවද ඔහු සඳහන් කර තිබේ. මෙහිදී අදහස් දැක්වා ඇති නගරාධිපතිනි රෝසි සේනානායක සඳහන් කර ඇත්තේ, මෙම යෝජනාවට විරෝධයක් පළවන බැවින් මෙම අවස්ථාවේදී සම්මත නොකර මුදල් කමිටුවට ඉදිරිපත් කරන බවය.", "URL": "https://lankatruth.com/si/?p=136083", "Category": "පුවත්", "Parent URL": null}