{"Source": "Lankatruth", "Timestamp": "June 13, 2017", "Headline": "බැඳුම්කර වෙන්දේසිය ආරම්භයේදීම කෝටි 40ක පාඩුවක් සිදු වෙලා", "News Content": "අර්ජුන් මහේන්ද්‍රන් මහතා මහ බැංකුවේ අධිපතිව සිටි සමයේ සිදු කළ ප්‍රශ්නගත බැඳුම්කර වෙන්දේසිය මගින් රුපියල් බිලියන 10.058ක් ගැනීමට රජය කටයුතු කළත් රජයට ලැබුණේ රුපියල් බිලියන 9.658ක් නිසා මෙම වෙන්දේසිය ආරම්භයේදීම රජයට රුපියල් කෝටි 40ක පාඩුවක් සිදුව ඇතැයි බැඳුම්කර නිකුත් කිරීම පිළිබඳව සොයා බැලීම සඳහා පත් කොට ඇති ජනාධිපති පරීක්‍ෂණ කොමිසම හමුවේ සාක්කි දෙමින් රජයේ විගණකාධිපති ගාමිණි විජේසිංහ මහතා ඊයේ (12) හෙළි කර තිබේ. 2015 පෙබරවාරී 27 වැනිදා වනවිට රජයට අවශ්‍යව තිබු මුදල් ප‍්‍රමාණයට වඩා 905%ක් වැඩියෙන් බැඳුම්කර වෙළඳ පොළට ඉදිරිපත් කොට ඇතැයිද ඒ මහතා එහිදී අවධාරණය කර ඇත. මීට පෙර වසර හයක කාලයකදී බැඳුම්කර වෙන්දේසි 248ක් පවත්වා ඇතැයිද ඉන් සමහර අවස්ථා වලදීත් රජයට අවශ්‍ය මුදල් ප‍්‍රමාණයට වඩා වැඩියෙන් මුදල් ප‍්‍රමාණයන් ඉදිරිපත් කොට ඇතත් ඒවා 400%ක ප‍්‍රමාණයට වඩා ඉහළට ගොස් නැතැයි වාර්තා අනුසාරයෙන් පෙන්වා දී ඇත. සේවක අර්ථ සාදක අරමුදලේ (EPF) මුදල් මඟින් 2015 පෙබරවාරී 27 වැනිදා වනවිට රජයට අවශ්‍යව තිබු සම්පුර්ණම මුදල් ප‍්‍රමාණය සොයා ගැනීමට හැකියාව තිබු බව පෙන්වා දී ඇති විගණකාධිපතිවරයා සේවක අර්ථ සාදක අරමුදලේ මුදල් වෙනත් ඒවායේ ආයෝජනය කිරීමට යෑමෙන් එහි තිබු මුදලුත් නැති වී ඇතැයිද අනාවරණය කර තිබේ.", "URL": "https://lankatruth.com/si/?p=35838", "Category": "පුවත්", "Parent URL": null}