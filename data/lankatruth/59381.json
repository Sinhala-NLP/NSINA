{"Source": "Lankatruth", "Timestamp": "September 14, 2018", "Headline": "බදු ගෙවීම පැහැරහැරි ලංවිම අධිකරණය හමුවට", "News Content": "ලංකා විදුලි බල මණ්ඩලය බදු වශයෙන් ගෙවියයුතු රුපියල් කෝටි 19කට අධික මුදල ගෙවීම පැහැරහැරීම හේතුවෙන් මහජන උපයෝගීතා කොමිසම විසින් ගොනුකළ පෙත්සම අද(14) කොළඹ දිසා විනිසුරු ජයකී ද අල්විස් මහත්මිය ඉදිරියේ කැඳවූඅතර ලබන 17 වැනිදා අධිකරණය හමුවේ පෙනී සිටීමට ලංකා විදුලිබල මණ්ඩලයට නියෝග කළාය. විදුලිබලය උත්පාදනය, සම්පේ‍්‍රෂණය හා බෙදාහැරීම සම්බන්ධයෙන් ලංකා විදුලිබල මණ්ඩලය වාර්ෂිකව මහජන උපයෝගීතා කොමිසමට බදු මුදල් ගෙවිය යුතු වුවත් මණ්ඩලය 2018 වර්ෂය සඳහා තමන්ට ගෙවිය යුතු රුපියල් 19,20,69,600/-ක බදු මුදල් නොගෙවා ඇති හෙයින් මණ්ඩලයේ දේපළ තහනම් කර අදාළ බදු මුදල් අයකර දෙන්නැයි පෙත්සම්කාර මහජන උපයෝගීතා කොමිසම වෙනුවෙන් පෙනී සිටි ජනාධිපති නීතීඥ චන්දන ලියනපටබැඳි මහතා අධිකරණයෙන් ඉල්ලීමක් කළේය. ඊට ප්‍රතිචාර දක්වමින් දිසා විනිසුරුවරිය ලංකා විදුලිබල මණ්ඩලය ලබන 17 වනදා අධිකරණයට කැඳවීමට නියම කර තිබේ.", "URL": "https://lankatruth.com/si/?p=59381", "Category": "පුවත්", "Parent URL": null}