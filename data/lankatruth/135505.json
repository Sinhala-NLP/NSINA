{"Source": "Lankatruth", "Timestamp": "June 13, 2022", "Headline": "මිනිසුන්ට තණකොළ කවන ගෝටා-රනිල්", "News Content": "ගෙවීයන සතියේ වැදගත් දේශපාලන සිදුවීම් ප‍්‍රධාන වශයෙන්ම දෙකක් තිබුණා. එකක් විදුලි බල මණ්ඩලයේ සභාපති කෝප් කමිටුව හමුවේ කී කතාව. අනික බැසිල් මන්ත්‍රීකමෙන් ඉල්ලා අස්වී ධම්මික පෙරේරා පත්කිරීමේ නාටකය. ප‍්‍රවෘත්ති බලන කෙනෙකුට නම්, සතියේ කොච්චර දේශපාලන සිදුවීම් තිබුණාද කියලා හිතෙන්න පුළුවන්. ඒත් ඇත්ත අර්ථයෙන් ගත්තාම එහෙම නැහැ. බාල ටෙලි නාටකය කියන වැල්වසංගතේ වගේම තමයි. ”පොලිටිකල් ටෙලි වැල්” ඔහේ ඇදි ඇදී යනවා විතරයි. ඒ තුළ වැදගත් දේවල් තියෙන්නේ ඉතාම අතළොස්සයි. විදුලි බල මණ්ඩලයේ සභාපති එම්.එම්.සී ෆර්ඩිනැන්ඩූ කෝප් කමිටුවේදී කීවේ අදානිට සුළං විදුලි බල ව්‍යාපෘතිය පවරා දෙන්න කියලා, ඉන්දීය අගමැති මෝදි ගෝටාට තග දාලාලු. ඒ අනුවලු ගිය සතියේ ගිවිසුම අත්සන් කළේ. ඊට පස්සේ සභාපති කියලා තිබුණේ කෝප් කමිටුව හමුවේ තමා කළ කතාව ආතතියෙන් කළ එකක්. එහෙම දෙයක් වෙලා නැහැ කියලා. විදුලිය සභාපති වීරයෙක් කියලා උස්ස ගත්තු අයගේ හීන පැය 24ක් යන්නත් කලින් සුන්වෙලා ගියා. ඊළඟට බැසිල් මන්ත්‍රීකමෙන් ඉල්ලා අස්වීම. ඒක ගැන කියන්න පවත්වපු මාධ්‍ය හමුවේදී කියපු කතා ටිකෙන් පිරිසක් චූන්වෙලා හිටියා. ”මූ යන්නේ පොහොට්ටුවත් නැත්තටම නැති කරලා” කියලයි පිරිසක් කල්පනා කළේ. ලාබ පහසු තැන්වලින් දේශපාලනය අල්ලා ගන්නවා. හරි නම් කල්පනා කරන්න ඕනෑ ”බැසිල් නොකීවේ මොනවාද” කියලයි. මොකද බැසිල් ඊළඟට කරන්න යන දේවල් තියෙන්නේ එතන. අනික බැසිල් ඔය වගේ චූන් වෙන කතාවකට වැඩිය හුඟාක්ම බරපතළ කතාවක් කියලා තිබුණානේ. ඒ දිවයින පත්තරේට. රජය ඩොලර් කළුකඩේ එක්ක ගනුදෙනු කරනවා කියලා. එතනිනුත් නොනැවතී උතුරුකොරියාවෙන් යුද්දෙ කාලේ ආයුධ ගන්න කළුකඩෙන් ඩොලර් ගත්ත බවත් කියලා තිබුණා. ඒ තරම් බරපතළ කතාවක් කරළත් හීනෙන් ගිය අධෝවාතයක් තරම්වත් ගණන් නොගත් බැසිල්ගේ මේ කතාව මොකක්ද? සතියේ සටහනට නිමිත්ත වෙන්නේ ඔය එකකවත් නොවෙයි. මහ පොළොවේ ඉන්න ජනතාව උහුලන ගින්න ගැන. බඩ ගින්න ගැන. ගෝටා-රනිල් බාන එකතුවෙලා කරන වැඩවලින් ඉතාම පැහැදිලි වෙන්නේ එක දෙයයි. මේ බාන ජනතාවට තණකොළ කන්න කියන දවස වැඩි ඈතක නොවන බවයි. නහුතෙට නඟින හාල් මිල හමුවේ ගිය සතියේ තවත් ගැසට් එකක් ගැහුවා. ගෝටා ආවට පස්සේ හාල් සම්බන්ධයෙන් ගහපු 12වෙනි ගැසට් එක මේක. අපිට සරලවම කියන්න පුළුවන් හාල්වලට ගැසට් දුසිමයි කියලා. 12ස්වෙනි සහල් ගැසට් එකෙන් සුදු සහ රතු කැකුළු හාල්වල උපරිම සිල්ලර මිල රුපියල් 210/-යි කියලා ගැහුවා. දැන් හාල්වලටම ගෝටා ගැසට් දුසිමක් ගහලා තිබුනත් ඒවා ගැන කතාකරලා වැඩක් නෑ. මීට ඉස්සෙල්ලා 11වෙනි ගැසට් එක මැයි මාසයේ මුලදී ගැහුවේ. එතකොට වෙළඳපොළේ රුපියල් 180ත් රුපියල් 190ත් අතර තිබුණු නාඩු සහල්වල උපරිම සිල්ලර මිල රුපියල් 220ක් කියලා ගැසට් ගැහුවා. පාලන මිලක් දාන්න ඕනෑ ඉහළ තිබෙන මිල පහළට ගේන්න. හැබැයි ගෝටාගේ ආණ්ඩුව කරන්නේ පහළ තිබෙන මිල ගණන් උස්සලා දෙන්න ගැසට් ගහන එක. අපි ගැසට්වලම එල්ලිලා ඉන්නේ නැතිව මේ ගැන අමතර කරුණු ටිකක් ගැන බලමු. ගෝටා, බත්බුලත් කන මිනිස්සු එක්ක සෙල්ලම් කරන්න පටන් ගන්න හැටි මතක් කරගන්න. නාරාහේන්පිට කඩයකට පැන හාල් බිස්නස් කරන්න පටන් ගත්තා. මිල පහළ දාන්න ”කාරුණික ඉල්ලීම්” කළා. ඊට පස්සේ පාරිභෝගික සේවා අධිකාරියට මිලිටරි යුනිෆෝම් දාගත්තු තමන්ගේ ගෝලයෙක් දැම්මා. හාල් මාෆියාවේ තෝරු මොරු මෙල්ල කරනවා වගේ මාධ්‍ය සංදර්ශන පෙන්නුවා. පොළොන්නරුවට ගිහිං වටලලා අත්අඩංගුවට ගන්න බව කියූ ලොරි, පෝලිමේ කොළඹ ගේන හැටි පෙන්නුවා. අන්තිමට ඩඩ්ලි සිරිසේන මාධ්‍ය හමුවක් තියලා තමන්ගේ හාල්මිල තීරණය රටට කිව්වා. ගෝටාගේ සංදර්ශන සියල්ල නගුට දෙපරැන්දේ ගහගෙන යන සුනඛයෙකුගේ වගේ වුණා. එතන ඉඳලා මුළු රටේම අස්සක් මුල්ලක් නෑර ජාවාරම්කාරයෝ රජ කරන්න පටන් ගත්තා. මිල පාලන ගැසට්, පාරිභෝගික සේවා අධිකාරිය වගේ ආයතන නිකම්ම නිකං අකුරු වචන වුණා. හිස් බෝඩ් ලෑලි වුණා. රටපුරාම හාල්වලට විතරක් නොවෙයි අනික් හැමදේටමත් ජාවාරම් රජකරන්න ලයිසන් දුන්නා. හාල් ගැන තියෙන ජාවාරම කොරතම් බලගතුයිද කියලා ඉලක්කම් ටිකකින් පැහැදිලි කරන්නම්. මේ අවුරුද්දේ මාර්තු මාසයේදී රට හාල් ගෙනත් නැවෙන් ගොඩබාලා තියෙන්නේ කිලෝ එකක් රුපියල් 105ට අඩුවෙන්. ගිය අවුරුද්දේ මාර්තු මාසයේදී ඒ මිල රුපියල් 177යි. ඒ කියෙන්නේ ලෝක වෙළඳපොළේ හාල් මිල විශාල වශයෙන් අඩුවෙලා. අපේ රටේ ඒ වෙනකොට මිල රුපියල් 180ත් පැනලා. ජාවාරමේ තරම පැහැදිලියි නේද? සතොස මගින් සහන මිලට දෙනවා කියූ නාඩගමක් පෙන්නලා බත්පතට වැලි ගැහුවා. ඒ විතරක් නොවෙයි මහ බැංකු වාර්තාව ඉතාම පැහැදිලිව අපේ රටේ හාල් මාෆියාව ගැන කියලා තියෙනවා. ඒ 2020 වාර්තාවෙන් මෙන්න මෙහෙම. ”2022 වසරේ වී නිෂ්පාදනය සහල් මෙට්‍රික් ටොං මිලියන 3.3කට සමාන වන අතර, එය දළ වශයෙන් මාස 17ක දේශීය සහල් ඉල්ලුම සපුරාලීමට ප‍්‍රමාණවත් වනු ඇතැයි ඇස්තමේන්තු කර ඇත.” යනුවෙන්. තවත් වැදගත් සටහනක් තියෙනවා. “මහා පරිමාන සහල් මෝල් හිමියන් කිහිපදෙනෙකු සතුව විශාල වෙළඳපොළ බලයක් පැවතීම හේතුවෙන් සහල් සිල්ලර මිල ගණන් රජය විසින් පනවන උපරිම සිල්ලර මිලට වඩා ඉහළ මට්ටමක පැවතිණ. 2019 වසරේ කිලෝ ග‍්‍රෑමයකට රුපියල් 102.29ක් වූ සම්බා සහල්වල සාමාන්‍ය මිල 2020 දී කිලෝ ග‍්‍රෑමයකට රුපියල් 104.37ක් විය. මේ අතර 2019 වසරේ කිලෝ ග‍්‍රෑමයකට රුපියල් 93.48ක් වූ නාඩු සහල්වල සිල්ලර මිලෙහි සාමාන්‍යය 2020 වසරේදී කිලෝ ග‍්‍රෑමයකට රුපියල් 100.01 දක්වා ඉහළ ගියේය.” ගෝටා බලය ගන්නා විට රුපියල් 102.29ක් වී තිබුණු සම්බා කිලෝවක දැන් මිල රුපියල් 300ත් පැනලාය. නාඩු කිලෝවක් එදා රුපියල් 93.48 ඉඳලා දැන් රුපියල් 270ත් පැනලාය. ගෝටා රනිල් බාන එකතු වී ගැසට් ගහන්නේ මේ වගේ පසුබිමකදියි. මිනිස්සු ලක්ෂ 69ක් ඡන්දය දුන්නෙ මහා පරිමාණ මෝල් හිමියාට නොවෙයි. ගෝටාටයි, උන්ගේ ආණ්ඩුවටයි. දැන් මෝල් හිමියෝ පෙන්නලා උන්ගෙ අමුඩෙ අස්සේ ගෝටා රනිල් බාන හැංගෙන්න හදනවා. මුන් මේ හදන්නේ මිනිසුන්ට තණකොළ කවන්න නොවෙයි නම් වෙන අහවල් දේකටද? ධම්මික පෙරේරා ගෙනත් වැඩේ ගොඩදායි කියලා හිතනවා වෙනුවට මේ බාන පන්නා දැමීම නුවණට හුරු නැද්ද? නන්දිමිත‍්‍රගේ සතියේ සටහන", "URL": "https://lankatruth.com/si/?p=135505", "Category": "පුවත්", "Parent URL": null}