{"Source": "Lankatruth", "Timestamp": "May 9, 2023", "Headline": "උද්ධමනය අඩුවී ඇති බවට ගෙන යන ප්‍රචාර දැඩිව ප්‍රශ්න කෙරේ", "News Content": "මෙරට වෙළඳපොලේ භාණ්ඩ හා සේවා මිල අධි උද්ධමනකාරී තත්වයක සිට වේගයෙන් පහත වැටෙමින් තිබෙන බව නිල සංඛ්‍යා ලේඛණවලින් ප්‍රකාශ කළ ද, එය ඒ ආකාරයෙන්ම සිදුවන්නේ දැයි ප්‍රශ්න කරන කතිකාවක් නිර්මාණය වී තිබේ.  විශේෂයෙන් ම මුද්‍රිත මාධ්‍යයෙන් මේ සාකච්ඡාව විශාල පුළුල් ලෙස කෙරෙමින් පවතින අතර පසුගිය ඉරිදා (07) වෙනිදා ලංකාදීප පුවත්පතේ මාධ්‍යවේදී උපුල් වික්‍රමසිංහ ද මේ සම්බන්ධයෙන් ප්‍රශ්න කර තිබිණි. “2026 ණය බෝම්බය පුපුරවමුද, නිෂ්ක්‍රිය කරමුද?“ යන සිරස්තලයෙන් පළකර තිබූ ලිපියේද උද්ධමනය අඩුවීම පිළිබඳ ප්‍රශ්නය මතු කර තිබිණි.  “ඇඟෙට දැනෙන ලෙස භාණ්ඩ හා සේවා මිල ගණන් මෙතෙක් පහළ ගොස් නැතත් සංඛ්‍යා දත්ත වඩා වඩාත් යහපත් අයුරින් වෙනස්වී ඇති බවක් බැලූ බැල්මට පෙනේ.“ යනුවෙන් කරුණු දක්වා ඇත. . ඔහු එම ලිපියෙන් වැඩි දුරටත් අනතුරු අඟවන්නේ ජාත්‍යන්තර මූල්‍ය අරමුදල ඇතුළු විදේශ ආයතනවලින් ලබා ගන්නා විශාල ණය ප්‍රමාණය 2026දී පුපුරා යාමට ඉඩ ඇති අතර 2022 වසරෙන් පාඩම් ඉගෙන ගෙන එවැනි තත්වයක් වලක්වා ගැනීම ක්‍රියා කළ යුතු බව අවධාරණය කර තිබේ. මේ වනවිට ආණ්ඩුව ගණන් බලා ඇති පරිදි මූල්‍ය අරමුදලින් ඩොලර් බිලියන 3ක් සහ ලෝක බැංකුවත් ආසියානු සංවර්ධන බැංකුවත් ඩොරල් බිලියන 7ක් ලබා ගැනීමෙන් පමණක් වුවද මෙරට විදේශ ණය නැවතත් උගුලක් කරා මෙහෙයවන ආකාරය එම ලිපියෙන් පෙන්වා දී තිබේ.", "URL": "https://lankatruth.com/si/?p=146886", "Category": "ආර්ථික පුවත්", "Parent URL": null}