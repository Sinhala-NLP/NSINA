{"Source": "Lankatruth", "Timestamp": "January 16, 2021", "Headline": "මුරලි ගෙනාපු තමිල්නාඩු කොල්ලා අද ලෝක හිසරදයක් වෙන්න පටන් අරන්…", "News Content": "ඉන්දියාවේ සලේම් දිස්ත්‍රික්කයේ චින්නප්පම්පට්ටි ප්‍රදේශයේ 1991 වසරේ මැයි මස 27 දින දෛනික වැටුපකට වැඩ කා මවෙකු සහ සාරි වැඩපලක පියෙකුට දරුවෙකු බිහි වන්නේ ය.කුඩා කල සිට ක්‍රිකට් ක්‍රීඩාවට රුචියෙකු වූවත් ඔහු ජීවත් වූ පරිසර රටාව සමග ලොකු මහත්තුරුන්ගේ ක්‍රිකට් ක්‍රීඩාව ඔහුට ලගාකර ගැනීමට අපහසු හීනයක් විය.. කෙසේ වුවත් වසර ගනනක දැඩි මහන්සිය අධිෂ්ඨානය උත්සහය යන සාධකවල ප්‍රතිඵලයක් ලෙස තමිල්නාඩු ක්‍රීඩා සමාජයේ දොරටු විවර කර ගත් මේ කොලු ගැටයා තමාගේ දුගී භාවයට උත්තර හෙවීමට පටන් ගන්නවා. කුඩා කල සිට ක්‍රිකට් ක්‍රීඩාවට තිබූ ඇම්ම නිසාවෙන්ම පැල්පත් නිවාසයක වෙසෙන මෙම යෞවනයා පමා වී හෝ හීන මැවූ සුන්දර හිනයේ හරි අඩක් එසේ ලගා කර ගන්නට සමත් වෙනවා. ටී නටරාජන් නොහොත් තංගරාසු නටරාජන් දුගී බවට සිය හැකියාව වහල් කර ගැනීමට නොහැකි බවට අද කාලයේ උත්තර බැන්ද අපූරු තරුණයෙක්… පාන් කෑල්ලට ක්‍රිකට් ගැසූ ගේල්ගේ කතාව සේම අද නටරාජන්ද හෙට ලෝකයේ ප්‍රේක්ෂකයා කතා කරන්නට ඉඩක් බිහි වන්නේ ඉන්දීය ක්‍රිකට් පිං කෙතෙහි නෙලන්නට හැකි වූ වටිනාම අස්වැන්නක් ලෙස නටරාජන්ගේ නම ඉහළට ඔසවමින්… ටෙනිස් බෝලයෙන් ලෙදර් බෝලයට හුරු වුනු 29 හැවිරිදි නටරාජන් 2017 වර්ෂයේදී පැවති IPL තරගාවලියේදි කිංග්ස් එලෙවන් පංජාබ් කන්ඩායම විසින් මිලදී ගත්තත් ඔහුට සිය දක්ෂතා අතරට පැමිණෙන්නට නොහැකි වෙනවා. එදා තරග 06කට පමණක් සීමා වූ ඔහුගේ IPL ගමනට කඩුලු හයක් ඔහුගේ කඩුළු මල්ලට දමා ගනිමින් සුන්දර වෙද්දි අනෙක් පැත්තෙන් පිතිකරුවන් මොහුගේ පන්දු හමුවේ පිට පිට දුන් බැට ප්‍රහාරය වසර දෙකක් IPL පිටියේ බංකුව රත් කරන්නට තරම් ප්‍රභල වෙනවා. 2018 වර්ෂයේ පැවති IPL වෙන්දේසියේදි සන්‍රයිසස් හයිද්‍රාබාද් පිල මොහුව මිලදි ගන්නවා. ඒක ඇතුලේ තවත් රසබර කතාවක් තියෙනවා. එදා පංජාබ්ලට ක්‍රීඩා කරලා තරු විසි වෙන්න ගුටි බැට කාපු නටරාජන් ප්‍රාන්ත ක්‍රිකට්වලදි හරි අපූරුවට දක්ෂතා අතරට එනවා. මනුස්සයෙක්ට වැටෙන්න හේතු දහසක් තිබ්බත් අභියෝග මැදින් ඉදිරියට එන මේ දක්ෂයා තමාගේ වැරදි දිනෙන් දින හදාගෙන ශක්තිමත් වෙනවා. ලක්ෂ්මීපති බලාජි… මේ තමයි දෙවියා. මේ මනුස්සයාව හදපු… එදා තමිල්නාඩුව වෙනුවෙන් නටරාජන් හදන වගකීම අකුරටම කරේ මේ මනුස්සයා… කෙසේ හෝ තමිල්නාඩුවේ පායපු මේ හිරු ඉන්දීය අහස් ගැඹේ බබලවන්නේ එදා තමිල්නාඩුව වෙනුවෙන් දක්ෂතා දක්වනවා බලන් හිටපු මුත්තයියා මුරලිදරන්… මුරලිගේ ඇස ගැටුනු මෙම තරුණයා 2018 වසරේ පැවති IPL වෙන්දේසියේදී සන්‍රයිසස් හයිද්‍රාබාද් කන්ඩායමට මිලදී ගන්නවා. හැබැයි 2018, 2019 කියන අවුරුදු දෙකේම නටරාජන්ට බංකුවේ ඉන්න වෙනවා. හැබැයි 2018 දී හයිද්‍රාබාද්වලට මිලට ගත්තු නටරාජන්ව 2020 අවුරුද්ද වෙනකල් බංකුවේ හිටියත් සිය කන්ඩායමෙන් ඉවත් නොකර තියා ගන්න හයිද්‍රාබාද් කලමනාකරනය තීන්දු ගන්නවා. ඉතිං ඒ තීරණයේ වටිනාකම කොච්චරක්ද කියලා අද හයිද්‍රාබාද්වලට හොදටම දැනෙනවා ඇති… IPL කියන්නේ නවකයින්ට ලැබෙන අන්තර්ජාතික තෑග්ගක්… ඉතිං තමිල්නාඩු ක්‍රිකට්වල හිටපු වරුන් චක්‍රවර්තිට සහ නටරාජන්‍ට ඒ තෑග්ග IPL වලින් ලැබෙනවා. ඒ තෑග්ගෙන් හිත පුරවා ගත්තු නැති නටරාජන් ක්‍රිකට් ක්‍රීඩකයෙකුට තියෙන එකම හීනය වෙච්චි තමන්ගේ රටට ක්‍රීඩා කිරීමේ ගෞරවයේ පහස ලැබීමට එකී හීනයේ ආසන්නයටම යනවා. කොහොම හරි අවුරුදු ගානක මහන්සියෙන් ඉන්දීය ජාතික කන්ඩායමේ දොරටුව අභියසටම ඔහු ගමන් කරනවා. ඉන්දීය ජාතික කන්ඩායමේ හුගාක් වේග පන්දු යවන්නෝ මෑත කාලයේ ක්‍රීඩා කරලා ඇති, සයිනි, උමේෂ් යාදෙව්, කලීල් අහමඩ්, සිද්ධාර්ත් කෝවුල්, මොහිත් ෂර්මා, ඉශාන්ට් ශර්මා, ශඩුල් තකූර්, ජඩේව් උනඩ්කට්, වරුන් අරෝන් වගේ බොහොමයක් නම් කියවෙද්දි ඒ අය හැමෝටම වඩා අඩියක් හරි ඉස්සරහින් ඉන්න මේ අපූරූ වේග පන්දු යවන්නාට හැකි වෙනවා. විශේෂයෙන්ම මාරාන්තික අවසාන පන්දුවාර හතර තුළ බුම්‍රා සමග සුසංයෝගයකට ගැලපෙනම පන්දු යවන්නෙක් තමයි නටරාජන් කියන්නේ… මෙවර IPL තරගාවලියේ වැඩිම යෝකර් පන්දු ගණනක් යොමු කරපු පන්දු යවන්නා වෙන්නෙත් මේ දුප්පත් කොල්ලමයි. මෙවර IPL චාරිකාවේ අවසන් පූර්ව වටය දක්වා පැමිනි හ‍යිද්‍රාබාද් තැඹිලි හමුදාවට අවසාන් පූර්ව තරගයේ පවා ලකුණු 200කට ඉහළ ලකුණු පුවරුවක් නිර්මාණය කර ගැනීමට කෙල හලමින් හිටපු දිල්ලි පිතිකරුවන්ට ඒ අවස්ථාව නැති කරන්නෙත් නටරාජන්ගේ අවසාන පන්දුවාරයේ යොමු කරපු අනර්ඝ යෝකර් පන්දු සංකලනයෙන්… පිතිකරු තුළට දෝලනය වන සහ පිතිකරන රේඛාවේ කොණට පතිත කරන යෝකර් පන්දු සේම වේගය අඩාල කරමින් යොමු කරන ෆුල් ටෝස් පන්දුව ඔහුගේ අවියක් ලෙස භාවිතා කරන පන්දු සංකලනයේ අවියන් අතර සුවිශේෂි වෙනවා. ඈත දුෂ්කර ගම්මානයකින් ඇවිත් අද ඔහු ඔහුගේ IPL සිහිනය නැවත කාටවත් බොද කරන්න බැරි වෙන්නම දක්ෂතා දක්වනවා. අවුරුදු දෙකක් බංකුවේ ඉදලා අවුරුදු 29ක් වෙනකල් වැඩිය කිසි කෙනෙක් මායිම් නොකරපු නටරාජන්ට ඊලග IPL වෙන්දේසියෙදි ඉහළ ඉල්ලුමක් හිමි වෙන බව නොඅනුමානයි. ඔහුව සිය කන්ඩායමට එකතු කර ගන්න ඉස්සරහට ධන කුවේරයෝ පොර කාවී…. ඒ තරමටම නටරාජන් මේ තරගාවලියේ සාර්ථක වුනා. මෙවර IPL තරගාවලියේ ඉන්දියේ වේග පන්දු යවන්නෝ වශයෙන් වැඩිම කඩුලුලාභින් අතර ඉන්නේ මොහොමඩ් සමි සහ ජස්ප්‍රිට් බුම්‍රා එක්ක තංගරාසු නටරාජන් විතරයි. ඉතිං ලෝකයේ හොදම දේ හොදම විදිහට දෙන IPL එක ඇතුලේ වැඩිම කඩුළුලාභින් දහය ඇතුලට එන්න ලේසියෙන් බැහැ… නටරාජන් මේ තරගාවලියෙදි කඩුළු 16ක් දවා ගන්නවා. ඇත්තටම ඒ කඩුළුවලටත් වඩා ප්‍රතිවාදියාට ලකුණු අවශ්‍යම වෙලාවේ නටරාජන්ගේ යෝකර් හමුවේ ඔවුන් අසරණ වුන හැටි අපූරුයි. IPL තරග ඉතිහාසයේ වටිනාම ක්‍රීඩකයෙක් ලෙස නම් වුන ඒබිඩි විලියර්ස්ට පවා උරුම උනේ එකම ඉරණමයි. ඒ තරම් ඒ යෝකරය ජවසම්පන්නයි. මේ තමයි හොදම කාලය, අවුරුදු 29ක් වෙනකල් දුප්පත්කම එක්ක හරිහරියට සටන් කරපු නටරාජන් කරපු අපමණ කැපකිරීම් සමුදායේ ප්‍රතිඵලයක් ලෙස අද ඉන්දියාවට විස්සයි විස්සටම ගැලපෙන අති දක්ෂ පන්දු යවන්නෙක් බිහි වෙලා තියෙනවා. නටරාජන් කොච්චර වාසනාවන්තද කියනවා නම් එදා මුරලි අරන් ආපු නටරාජන් IPL පිටියේ දක්වපු දක්ෂතා නිසාම ඊට පස්සේ ආරම්භ වුන ඕස්ට්‍රේලියානු එක්දින තරගාවලියේ සහ විස්සයි විස්ස තරගාවලියේ ඔහුට ආසනයක් හිමි වෙනවා. එක්දින වංශකතාවේ අලුත් පිටුවක් නටරාජන් එසේ ආරම්භ කරමින් තමා මුහුණ දුන් පලමු එක්දින තරගයෙන්ම ඕස්ට්‍රේලියාවට එරෙහිව කඩුලු දෙකක් දවා ගන්න නට්ටු ඕස්ට්‍රේලියා කන්ඩායම සමග පැවති විස්සයි විස්ස තරගාවලියේ කඩුලු හයක් තරග තුනකදි දවා ගන්නේ ඕස්ට්‍රේලියාවට එරෙහිව විස්සයි විස්ස තරගාවලියකදී පන්දු ‍යවන්නෙක් ලබාගත් වැඩිම කඩුලු ගණන ලෙස එයද වාර්තා පොත් අතරට එක් වෙලා.. ඊට පස්සේ ආරම්භ වුන ඉන්දි ඕස්ට්‍රේලියා ටෙස්‍ට් තරගාවලියේ ඉන්දීය ක්‍රීඩකයින් බොහොමයක් ආබාධ වුන නිසා සංචිතයට කැදවූ නටරාජන් ටෙස්ට් වරම් ලබා ගැනීමේ ක්‍රිකට් ක්‍රීඩකයෙක් බලාපොරොත්තු වෙන ඉහලම අභිෂේකයත් ලබනවා. තමන්ගේ පලවෙනි ටෙස්‍ට් තරගය… ඔහුගේ සහයක පන්දු යවන්නෝ සේරමත් ටෙස්ට් ක්‍රිකට්වලට අළුත්.. හැබැයි නායකයා බලාපොරොත්තු වුන දේ ඔහු අකුරටම කරනවා. නටරාජන් තමයි ඉන්දීය නායකයා කඩුල්ලක් ඕන වෙලාවට කැදවන පන්දු ‍යවන්නා… ඒ වටිනාකම ඉහළින්ම රකින්න නටරාජන් මේ වෙද්දි සමත් වෙනවා. ඕස්ට්‍රේලියානු ඉනිමේ දැවැන්තයා වුන මානස් ලැබුශේන්ගේ කඩුල්ල මෙන්ම ඕස්ට්‍රේලියානු පළමු ඉනිමේ කඩුලු තුනක් දවා ගනිමින් නටරාජන් ඉන්දීය ක්‍රිකට් ක්‍රීඩාවේ සෑම අංශයකටම ඔරොත්තු දෙන මිල අධික පන්දු යවන්නෙක් කියලා හරි අපූරුවට ලැබුනු ඕස්ට්‍රේලියානු සංචාරයෙන් ඔහු සනාථ කරනවා. ඉතිං දුප්පත්කම එක්ක සටන් කරපු මේ තරුණයා නිසැකවම අද ඔහුගේ හීනය වෙනුවෙන් සටන් කරන බව පැහැදිලියි.එදා මෙන්ම අදත් හෙටත් අරමුණ කරා යන තුරු ඔහු පටන් ගත් අරගලය අවසන් නොවේවි… තංගරාසු නටරාජන් නොහොත් මේ සොදුරු අරගලවාදියා ගෙනයන මේ උත්සහවන්ත අරගලයට අපි සැවොම ජය පතමු…! ©️ Rishie Bro", "URL": "https://lankatruth.com/si/?p=108492", "Category": "ක්‍රීඩා පුවත්", "Parent URL": null}