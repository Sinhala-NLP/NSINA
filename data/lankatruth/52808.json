{"Source": "Lankatruth", "Timestamp": "May 23, 2018", "Headline": "SAITM සිසුන් ඇතුළත් කිරීමේ KDU කැබිනට් පත්‍රිකාවෙන් වෛද්‍ය සභාවේ නිර්දේශ තුට්ටුවකටවත් ගණන්ගෙන නැහැ", "News Content": "සයිටම් ආයතනයේ සිසුන් කොතලාවල ආරක්ෂක විශ්වවිද්‍යාලයට ඇතුළත් කිරීමේ කැබිනට් පත‍්‍රකාවෙන් ශ‍්‍රී ලංකා වෛද්‍ය සභාව මගින් ඉදිරිපත් කර ඇති නිර්දේශයන් තුට්ටුවකට හෝ ගණන් ගෙන නැති බවත් මෙම යෝජනා ක‍්‍රියාත්මක වීම යනු මෙතෙක් කල් අප රට සෞඛ්‍යමය වශයෙන් ලබා ඇති ප‍්‍රගතිය ආපසු හැරවීමක් බවත් ඒ පිළිබඳව සිය විරෝධය දක්වන බවත් සඳහන් කරමින් සමස්ත ලංකා වෛද්‍ය නිළධාරීන්ගේ සංගමය මාධ්‍ය වෙත නිවේදනයක් නිකුත් කර තිබේ. සමස්ත ලංකා වෛද්‍ය නිළධාරීන්ගේ සංගමයේ ප්‍රධාන ලේකම් වෛද්‍ය ජයන්ත බණ්ඩාර මහතාගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ… “2018.05.21 මාධ්‍ය කතෘ/අධ්‍යක්ෂක, හිතවත් මහත්ම මහත්මියණි, සයිටම් ආයතනයේ සිසුන් කොතලාවල ආරක්ෂක විශ්වවිද්‍යාලයට ඇතුළත් කිරීමේ කැබිනට් පත‍්‍රකාව පිළිබඳව විරෝධය දැක්වීම. 2018.05.10 වන දින ආරක්ෂක අමාත්‍යාංශය මගින් සයිටම් ආයතනයේ සිසුන් කොතලාවල ආරක්ෂක විශ්වවිද්‍යාලයට ඇතුළත් කිරීමට ඉදිරිපත් කරන ලද කැබිනට් පත‍්‍රකාවේ ඇතුළත් කරුණු පිළිබඳව සලකා බැලීමේදී අප රටේ වෛද්‍ය අධ්‍යාපනයේ හා ජනතාවගේ ජීවිත ආරක්ෂාව පවා අනතුරේ හෙළන යෝජනා එහි අන්තර්ගතවන බව පෙනීයයි. සයිටම් සිසුන් සඳහා සාධාරණ විසඳුමක් දිය යුතු වුවත් එම විසඳුම මගින් ජන ජීවිත අනාරක්ෂිත බවට හා සමස්ත අධ්‍යාපන පද්ධතියම කඩා වැටීමට ඉඩ දිය යුුතු නැත.රෝගී ජන ජීවිත වල ආරක්ෂාව වෙනුවෙන් පිහිටුවා ඇති ශ‍්‍රී ලංකා වෛද්‍ය සභාව මගින් ඉදිරිපත් කර ඇති නිර්දේශයන් තුට්ටුවකට ගණන් නොගනිමින් ඉදිරිපත් කර ඇති මෙම යෝජනා ක‍්‍රියාත්මක වීම යනු මෙතෙක් කල් අප රට සෞඛ්‍යමය වශයෙන් ලබා ඇති ප‍්‍රගතිය ආපසු හැරවීමකි. එම යෝජනා අනුව “අපොස උසස්පෙළ විභාගයේදි ජීව විද්‍යා විෂය ධාරවෙන් විෂයන් 03 සමත් වීම හෝ රාජ්‍ය වෛද්‍ය පීඨ වලට ඇතුළත් වීමේ සුදුසුකම් සම්පූර්ණ කර තිබීම, සයිටමි සිසුන් සිසුන් කොතලාවල ආරක්ෂක විශ්වවිද්‍යාලයට ඇතුළත් කිරීමේ මූලික සුදුසු කම ලෙස සලකනු ඇත.” මේ අනුව අපොස උසස්පෙළ විභාගයේදි ජීව විද්‍යා විෂය ධාරවෙන් එස් 03 ලබා ගත් අයෙකුට වෛද්‍ය උපාධිය ලබා ගත හැකිය. වර්ෂ 2010 දී පමණ සිට විදේශයෙන් වෛද්‍ය උපාධිය ලබා ගත් අයට පවා වෛද්‍ය පාඨමාලාව හැදෑරීම සඳහා අවම සුදුසුකම වූයේ අපොස උසස් පෙළ විභාගයෙන් ජීව විද්‍යා අංශයෙන් C සාමාර්ථ දෙකක් හා එක් S සාමාර්ථයක් ලබා ගැනීමයි. මෙය පසුව ශ‍්‍රී ලංකා වෛද්‍ය සභාව මගින් ඒ වසරේදී රාජ්‍ය වෛද්‍ය පීඨ පීඨ සඳහා සුදුසුකම් ලැබූ අවසන් සිසුවාගේ ලකුණු මට්ටම හා සමානුපාතික විය යුතු බවට කරුණු ඉදිරිපත් කරන ලදී. නමුත් මෙම යෝජනාව මගින් ශ‍්‍රී ලංකා වෛද්‍ය සභාව විසින් ඉදිරිපත් කරන ලද නිර්දේශයන් නොසලකා අවම ඇතුළත් වීමේ සුදුසුකම් නැති සයිටම් සිසුන්ට වෛද්‍ය උපාධිය කොතලාවල ආරක්ෂක විශ්වවිද්‍යාලය මගින් ලබා දීමට ඉඩ ලබා දී ඇත. මෙහි ඇති තවත් යෝජනාවක් අනුව “සයිටම් ආයතනයේ පුහුණූව හා විභාග සම්පූර්ණ කරන ලද SAITM-KDU උපාධිය ට සුදුසුකම් ඇති සිසුන්ට SAITM-KDU උපාධිය ලබා දිය යුතුය.” 2015 වර්ෂයේ ජූලි මාසයේදී සයිටම් ආයතනය නිරීක්ෂණය කළ ශ‍්‍රී ලංකා වෛද්‍ය සභාවේ නිරීක්ෂණ කණ්ඩායම ස්වකීය නිර්දේශයන් ඉදිරිපත් කරමින් පවසා සිටියේ සායනික පුහුණුවේ ඇති දුර්වලතා නිසා සයිටම් වෛද්‍ය උපාධිය වෛද්‍ය ආඥා පනත යටතේ ලියාපදිංචි කළ නොහැකි බවයි. එමෙන්ම වර්තමාන ජනාධිපති විසින් පත් කරන ලද ආචාර්ය හර්ෂ ද සිල්වා කමිටු වාර්තාව මගින් සයිටම් උපාධිධාරීන් අවශ්‍ය පරිදි පුහුණුව හා ප‍්‍රමාණවත් ඇගයීම් කර නොමැති නිසා පිළිගත හැකි පිරිසක් නොවේ. ඔවුන්ට ශ‍්‍රී ලංකා වෛද්‍ය සභාවේ මාර්ගෝපදේශණය සහිතව අමතර පුහුණුව හා ඇගයීම් කළ යුතුය. නමුත් හාස්‍යජනක කාරණය වන්නේ මෙම සිසුන්ට අමතර කිසිම පුහුණුවක් හා ඇගයීම්වලින් තොරව වෛද්‍ය උපාධීය ලබා දීමට සැරසීමයි. මෙහි බරපතළ කාරණය වන්නේ මෙම අහිතකර යෝජනා ශ‍්‍රී ලංකා වෛද්‍ය සභාව මගින් අනුමත කරවා ශ්‍රේෂ්ඨාධිකරණයට විසඳුමක් ලෙස ඉදිරිපත් කිරීමේ උත්සාහයක් පැවතීමයි. එවිට උපරිමාධිකරණයෙන් අනුමත වූ විසඳුම ලෙස මෙම යෝජනා ඉදිරිපත් කරනු ඇත. මෙම යෝජනා මගින් සයිටම් අර්බුදය තව දුරටත් අර්බුදයෙන් අර්බුදයට ගමන් කරනු විනා විසඳුමක් නොලැබෙන අතර මෙම විනාශ කාරී යෝජනා ඉවත් කරගන්නා ලෙස ආණ්ඩුවට බලකර සිටිමු. ස්තූතියි. මෙයට, වෛද්‍ය ජයන්ත බණ්ඩාර ප‍්‍රධාන ලේකම්, සමස්ත ලංකා වෛද්‍ය නිළධාරීන්ගේ සංගමය.”", "URL": "https://lankatruth.com/si/?p=52808", "Category": "පුවත්", "Parent URL": null}