{"Source": "Lankatruth", "Timestamp": "December 11, 2020", "Headline": "බඩුමිල හංගන හැටි මෙන්න…", "News Content": "මෙරට නිල සංඛ්‍යා ලේඛන සකස් කිරීමේදී ජනලේඛන හා සංඛ්‍යාලේඛන දෙපාර්තමේන්තුව අදාළ මූලාශ්‍ර කරගන්නා දත්ත සහ පවතින යතාර්තය අතර බරපතල වෙනස්කම් ඇතිවීමට බලපා තිබෙන මූලික හේතුවක් මහ බැංකුවේ හිටපු නියෝජ්‍ය අධිපතිවරයෙකු වන ආචාර්ය W.A විජේවර්ධන හෙළි කර තිබේ. ආචාර්ය වරයා මේ සඳහා උදාහරණ කරගෙන ඇත්තේ අත්‍යාවශ්‍ය භාණ්ඩ හා සේවා සඳහා වෙළඳ පොළේ පවතින මිල සහ සංඛ්‍යා දත්ත අතර විශාල වෙනසක් පැවතීමට හේතු වී ඇති පදනමය. ඔහු හෙළි කරන්නේ ජනලේඛන හා සංඛ්‍යාලේඛන දෙපාර්තමේන්තුව විසින් අදාල මූලාශ්‍ර වශයෙන් මිල පාලන ගැසට් නිවේදන යොදා ගන්නා බවය. එහෙත් වෙළඳපොලේ පවතින සත්‍ය මිල ගණන් එම ගැසට් නිවේදනවලට වඩා බෙහෙවින් ඉහළ අගයක් ගෙන ඇත. මෙම තත්වය විශේෂයෙන්ම රටේ භාණ්ඩ හා සේවාවල මිල ඉහළ යාමේ වේගයේ මණිනු ලබන කොළඹ පාරිභෝගික මිල දර්ශකයේ අගය ඉතා අවම මට්ටමකින් ඉහළ යාම තුළින් මානව පෙන්නුම් කෙරෙයි. නිදසුනක් ලෙස ගැසට් මගින් දක්වා ඇති පරිදි සීනි කිලෝවක උපරිම සිල්ලර මිල රුපියල් 85ක් වුවත් වෙළඳපොලේ එය රුපියල් 135ක් පමණ වේ. ලොකු පොල්ගෙඩියක මිල රුපියල් 70ක් වශයෙන් සඳහන් වුවත් මේ වනවිට එය රුපියල් 120 දක්වා ඉහළ නැග ඇත. එමෙන්ම සහල් සඳහා උපරිම සිල්ලර මිල රුපියල් 98ක් වුවත් රයද රුපියල් 130 ඉක්මවා තිබේ. පසුගිය නොවැම්බර් මාසය සඳහා මහ බැංකුව විසින් ඉදිරිපත් කරන ලද කොළඹ පාරිභෝගික මිල දර්ශකය නොවැම්බර් මාසය සඳහා 4.1%ක උද්ධමණයක් පෙන්වන අතර එය ඔක්තෝබර් මාසයේ 4%ක් ලෙස සඳහන් වේ. මේ අනුව ඉතිම සුළු වශයෙන් භාණ්ඩ හා සේවා මිල වැඩි වී ඇති බව මිල සංඛ්‍යාලේඛනවල පෙන්නුවද වෙළඳපොලේ විශාල වශයෙන් මිල වැඩිවෙමින් පවතියි.", "URL": "https://lankatruth.com/si/?p=103122", "Category": "ආර්ථික පුවත්", "Parent URL": null}