{"Source": "Lankatruth", "Timestamp": "June 17, 2023", "Headline": "ඩොලර් මිලියන 250ක් ගැන විජේදාසගේ කප්පම් කතාව – කිසිදු පරීක්ෂණයක් නෑ", "News Content": "එක්ප්‍රස් නෞකාව ගිනි ගෙන මෙරට පරිසරයට සිදුවූ විනාශයට වන්දියක් වශයෙන් ලබා ගත හැකිව තිබූ ඩොලර් බිලියන 6.5ත් ඩොලර් බිලියන 10ත් අතර මුදල ලබා ගැනීම වැළැක්වීම සඳහා ඩොලර් මිලියන 250ක කප්පමක් ලබා ගෙන ඇතැයි අධිකරණ ඇමති විජේදාස රාජපක්ෂ කළ ප්‍රකාශය සම්බන්ධයෙන් කිසිදු පරීක්ෂණයක් නොපැවැත්වෙන බව වාර්තා වේ.  ඇමතිවරයාගේ ප්‍රකාශය සම්බන්ධයෙන් වහාම පරීක්ෂා කරන ලෙස අපරාධ පරීක්ෂණ දෙපාර්තමේන්තුව ඇතුළු ආයතන ගණනාවකට විවිධ සංවිධාන විසින් පැමිණිලි කර තිබිණි. එහෙත් මේ පිළිබඳව කිසිදු පරීක්ෂණයක් මේ දක්වා ආරම්භ කර නැති බව පොලිස් ආරංචිමාර්ගවලින් හෙළි වේ.  කප්පම් මුදල ලබා ගත් පුද්ගලයා, බැංකුව සහ ගිණුම් අංකය ආදී තොරතුරු තමන් සතුව ඇති බවට විජේදාස රාජපක්ෂ ඇමතිවරයා පාර්ලිමේන්තු වරප්‍රසාද යටතේ ප්‍රකාශ කර තිබිණි.", "URL": "https://lankatruth.com/si/?p=147883", "Category": "පුවත්", "Parent URL": null}