{"Source": "Lankatruth", "Timestamp": "October 24, 2018", "Headline": "මත්තේගොඩ එළිමහන් රංග පීඨයට මහින්ද පිලෙන් බාධා", "News Content": "මත්තේගොඩ කලා සංසදය ඇතුළු කලාකරුවන්ගේ මැදිහත්වීමෙන් සහ ජනතා විමුක්ති පෙරමුණේ දායකත්වයෙන් ඉදිකිරීමට යෝජිත කොට්ටාව, මත්තේගොඩ එළිමහන් රංග පීඨයේ ඉදිකිරීම් කටයුතු ආරම්භ කිරීමට මහින්ද පිලට බලය හිමි හෝමාගම ප්‍රාදේශීය සභාවේ පාලක කණ්ඩායම විසින් බාධා කරමින් තිබෙන බව වාර්තා වේ. කාලයක සිට කලාකරුවන් විසින් මෙම ස්ථානයට එළිමහන් රංග පිඨයක් ඉල්ලා සිටි අතර එම සිහිනය මල් ඵල ගන්වමින් හෝමාගම ප්‍රාදේශිය සභාවේ ජනතා විමුක්ති පෙරමුණේ මන්ත්‍රී අනුර පනාගොඩ මහතා විසින් මෙම ව්‍යාපෘතිය සම්බන්ධයෙන් ප්‍රාදේශීය සභාවට යෝජනා කර ඇති අතර එය ඒකත් ඡන්දයෙන් සම්මත වී තිබේ. ඒ අනුව යෝජනාව අනුමත කර ඇත. ඒ අනුව එහි ඉදිකිරීම් කටයුතු සඳහා බස්නාහිර පළාත් සභා මන්ත්‍රීවරුන්ට ලැබෙන උපමාන පාදක මුදලින් රුපියල් ලක්‍ෂ 15ක ප්‍රතිපාදන වෙන්කර තිබේ. ඒ අනුව එම එළිමහන් රංග පීඨය ඉදිකිරීමේ කටයුතු ආරම්භ කිරිමට හැකි මට්ටමේ පැවතියද මහින්ද පිලට බලය හිමි හෝමාගම ප්‍රාදේශීය සභාවේ සභාපතිවරයා විසින් ඉතාමත් නිර්ලජ්ජිත ලෙස එම ව්‍යාපෘතියට විරුද්ධව ක්‍රියාකිරීමට පටන් ගෙන ඇත. ඒ අනුව එම ව්‍යාපෘතිය ආරම්භ කිරීමට ප්‍රාදේශීය සභාවට බල කරමින් ජනතාව අතර අත්පත්‍රිකා බෙදාහැරීමක් සහ මහජන පෙත්සමක් අත්සන් කිරීම කලා කරුවන් ඇතුළු කලාකාමී පිරිසකගේ සහභාගීත්වයෙන් පසුගියදා මත්තේගොඩ දී පැවැත්විණි. මෙම එළිමහන් රංග පීඨය ඉදිකිරීමේ ව්‍යාපෘතිය යෝජනා වී ඇත්තේ මත්තේගොඩ ප්‍රදේශයේ ජීවත්වන කලා කටයුතුවල යෙදෙන චන්ද්‍රසෝම බිංදුහේවා, ප්‍රසන්න විතානගේ, බුද්ධික දමයන්ත, නලීන් ප්‍රදීප් උඩුවෙල, සංජීව දිසානායක, තුමිඳු දොඩන්තැන්න, කුමාර තිරිමාදුර, සරත් කොතලාවල, අනුරුද්ධිකා පාදුක්ක, දමයන්ති ෆොන්සේකා යන කලා කරුවන් ඇතුළු මත්තේගොඩ කලා සංසඳයේ ඉල්ලීම පරිදිය.", "URL": "https://lankatruth.com/si/?p=61772", "Category": "පුවත්", "Parent URL": null}