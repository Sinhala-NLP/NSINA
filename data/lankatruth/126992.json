{"Source": "Lankatruth", "Timestamp": "December 14, 2021", "Headline": "පාර්ලිමේන්තු සැසිවාරය අවසන් කිරීම ගැටලු සහගත යැයි අනුර යාපා", "News Content": "සාමාන්‍යයෙන් පාර්ලිමේන්තුවේ සැසිවාරය අවසන් කරන්නේ අසාමාන්‍ය තත්වයක් ඇතිවූ අවස්ථාවන්හිදී වුවද සාමකාමී වාතාවරණයක් පවතින මෙවන් අවස්ථාවක පාර්ලිමේන්තුවේ සැසිවාරය අවසන් කිරීම ගැටළු සහගත බව ශ්‍රී ලංකා පොදුජන පෙරමුණේ කුරුණෑගල දිස්ත්‍රික් මන්ත්‍රී නීතිඥ අනුර ප්‍රියදර්ශන යාපා පවසයි. මෙයට පෙර පාර්ලිමේන්තුවක සැසිවාර අවසන් කරනු ලැබුවේ අසාමාන්‍ය තත්වයක් ඇතිවූ අවස්ථාවන්හිදී බවද ඔහු සඳහන් කරයි. පාර්ලිමේන්තුවේ සැසිවාරය අවසන්වීමත් සමග එහි සියලු කමිටුද අහෝසි වන හෙයින් ඒවා අලුතින් පිහිටුවීමට සිදුවන බවත් එම කමිටු හරහා කරගෙන ආ වැඩපිළිවෙළේ රිද්මයට ඒවා අලුතින් පිහිටුවීමේදී පැහැදිලිවම බාධා මතුවන බවද මන්ත්‍රීවරයා කියා සිටී. ඕනෑම රටක විධායක බලය ප්‍රජාතන්ත්‍රවාදයට අනුකූලව ක්‍රියාත්මක විය යුතු බවද අනුර ප්‍රියදර්ශන යාපා අවධාරණය කරයි. පාර්ලිමේන්තුවේ සැසිවාරය අවසන් කිරීමට ජනාධිපතිවරයාට ව්‍යවස්ථානුකූලව බලය තිබුණද එය ක්‍රියාත්මක කළ යුත්තේ ප්‍රජාතන්ත්‍රවාදය ගැන මැනවින් සිතා බලමින් බව පැවසූ මන්ත්‍රීවරයා අතීතයේ ජනතාව මෙන් නොව 21වෙනි ශත වර්ෂයේ ජනතාව ප්‍රජාතන්ත්‍රවාදය සම්බන්ධයෙන් සිතන පතන ආකාරය මෙන්ම කියවීම සාපේක්ෂව වෙනස් බවද සඳහන් කරයි. අනුර ප්‍රියදර්ශන යාපා නව වැනි පාර්ලිමේන්තුවේ මුදල් පිළිබඳ පාර්ලිමේන්තු කාරක සභාවේ සභාපතිවරයා ලෙසද කටයුතු කළේය.", "URL": "https://lankatruth.com/si/?p=126992", "Category": "පුවත්", "Parent URL": null}