{"Source": "Lankatruth", "Timestamp": "October 1, 2017", "Headline": "හෙරෝයින් ජාවාරම්කරුවෙකු සමග මහින්ද පිලේ මන්ත්‍රී අත්අඩංගුවට", "News Content": "රත්මලාන ප්‍රදේශයේ මත්ද්‍රව්‍ය ජාවාරම්කරුවකුට අයත් බව කියන මිලිමීටර් 3.8 වර්ගයේ පිස්තෝල උණ්ඩ තුනක් සන්තකයේ තබාගැනීම සම්බන්ධයෙන් බස්නාහිර පළාත් සභාවේ එක්සත් ජනතා නිදහස් සන්ධාන මන්ත්‍රීවරයකු අත්අඩංගුවට ගත් බව කොළඹ දකුණ කොට්ඨාස දූෂණ මර්දන ඒකකය සඳහන් කරයි. අමල් පුෂ්පකුමාර සිල්වා නැමති මෙම මන්ත්‍රීවරයා මහින්ද රාජපක්ෂ පිල නියෝජනය කරන්නෙකි. රත්මලාන ප්‍රදේශයේ නමගිය මත්කුඩු ජාවාරම්කරුවකුවන වැල්ලේ රත්නපාල නැමැත්තාට අයත් ගිනි අවියක උණ්ඩ එම මන්ත්‍රීවරයා මෙසේ ළඟ තබාගෙන සිට ඇත. රත්නපාල නැමැත්තා මීට දින පහකට පමණ පෙර හෙරොයින් ග්‍රෑම් 31ක් සමග අත්අඩංගුවට ගෙන ඇති අතර ඔහුගේ 13 හැවිරිදි පුත්‍රයාගේ ප්‍රකාශයක් මත මිලී මීටර් 3.8 වර්ගයේ ගිනි අවිය රත්මලාන වෙරළේ සඟවා තිබියදී පොලීසිය සොයාගෙන තිබේ. පසුව රත්නපාල නැමැත්තා ලබාදුන් ප්‍රකාශයක් මත අමල් පුෂ්පකුමාර සිල්වා මන්ත්‍රීවරයාගේ නිවසේ තිබියදී අදාළ ජීව උණ්ඩු තුන සොයාගැනීමට පොලීසිය සමත්ව තිබේ. අදාළ මන්ත්‍රීවරයා අද (01) ගල්කිස්ස අධිකරණයට ඉදිරිපත් කිරීමට නියමිත අතර සිද්ධිය පිළිබද වැඩිදුර විමර්ශන ගල්කිස්ස පොලීසිය මගින් සිදු කෙරේ.", "URL": "https://lankatruth.com/si/?p=41692", "Category": "පුවත්", "Parent URL": null}