{"Source": "Lankatruth", "Timestamp": "August 14, 2019", "Headline": "දිස්ත්‍රික්ක තුනකට පැනවූ නායයාමේ අනතුරු ඇඟවීම තව දුරටත් – කළුගඟ පහළ ප්‍රදේශවලට ගංවතුර", "News Content": "දිස්ත්‍රික්ක තුනකට නිකුත් කර තිබූ නායයෑමේ අනතුරු ඇඟවීම පැය 24කින් දීර්ඝ කරන බව ජාතික ගොඩනැඟිලි පර්යේෂණ සංවිධානය නිවේදනය කරයි. නුවරඑළිය, රත්නපුර සහ කෑගල්ල යන් දිස්ත්‍රික්ක සඳහා මෙම අනතුරු ඇඟවීම නිකුත් කර තිබූ අතර නුවරඑළිය දිස්ත්‍රික්කයේ අඹගමුව, කොත්මලේ සහ නුවරඑළිය යන ප්‍රාදේශීය ලේකම් කොට්ඨාශ ද රත්නපුර දිස්ත්‍රික්කයේ රත්නපුර, කුරුවිට, ඇහැලියගොඩ, ඇළපාත සහ කිරිඇල්ල යන ප්‍රාදේශීය ලේකම් කොට්ඨාශ ද කෑගල්ල දිස්ත්‍රික්කයේ දැරණියගල, බුලත්කොහුපිටිය, යටියන්තොට සහ දෙහිඕවිට යන ප්‍රාදේශීය ලේකම් කොට්ඨාශ ද සඳහා මෙම අනතුරු ඇඟවීම බලපැවැත්වේ. මේ අතර කළුගඟ පහළ කොටසේ සුළු ගංවතුර තත්වයක් ඇතිවී තිබෙන බව වාරිමාර්ග දෙපාර්තමේන්තුව පවසයි. පාලින්ද නුවර, බුලත්සිංහල, කිරිඇල්ල, ඉංගිරිය, මදුරාවල, මිල්ලනිය සහ කළුතර යන ප්‍රාදේශීය ලේකම් කොට්ඨාශවල පහත්බිම්වල සිටින ජනතාව මෙම ගංවතු තත්වය සම්බන්ධව අවධානයෙන් පසුවන ලෙස වාරිමාර්ග දෙපාර්තමේන්තුව වැඩිදුරටත් පවසා තිබේ. එසේම රත්නපුර ජල මිනුම් ස්ථානයේ ජල මට්ටම ක්‍රමයෙන් අඩු මට්ටමකට ලඟා වෙමින් පැවතිය ද ඇල්ලගාව සහ මිල්ලකන්ද ජල මිනුම් ස්ථානවල ජල මට්ටම ක්‍රමයෙන් වැඩිවෙමින් පවතින බව වාරිමාර්ග දෙපාර්තමේන්තුව පවසයි.", "URL": "https://lankatruth.com/si/?p=79112", "Category": "පුවත්", "Parent URL": null}