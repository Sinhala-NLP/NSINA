{"Source": "Lankatruth", "Timestamp": "February 7, 2020", "Headline": "කොස්ගම රෝහලේ බීමතින් යකා නැටූ 11ක් අත්අඩංගුවට", "News Content": "කොස්ගම සාලාව රෝහලේ කාර්ය මණ්ඩලයට තර්ජනය කර, එහි ගිලන්රථ රියදුරුට සහ සහායකවරයාට පහරදී රෝහලට රැගෙන ආ මළ සිරුරක් බලහත්කාරයෙන් වෙනත් රෝහලකට ගෙන යාමේ සිද්ධියක් සම්බන්ධයෙන් පුද්ගලයින් 11 දෙනෙකු කොස්ගම පොලිසිය විසින් අද (07) සැකපිට අත්අඩංගුවට ගෙන තිබේ. කොස්ගම හෝටලයක කාර්ය මණ්ඩලය සඳහා පැවැති භෝජන සංග‍්‍රහයක් අතරතුරදී ඊට සහභාගී වූ නිලධාරියෙකු හදිසියේ රෝගී වී සාලාව රෝහලට ඇතුළත් කර තිබෙන අතර ඒ වනවිටත් රෝගියා ජීවිතක්ෂයට පත්ව සිට ඇත. රෝගියා පරීක්ෂා කළ වෛද්‍යවරු ඒ සම්බන්ධයෙන් රෝගියා සමග පැමිණි පිරිසට දැනුම්දීමෙන් පසු ඔවුන් එය පිළි නොගෙන එම දේහය අවිස්සාවේල්ල මූලික රෝහලට රැගෙන යාමට උත්සාහ කර ඇත. මිය ගිය අයෙකුගේ සිරුරක් එලෙස රැගෙන ගිය නොහැකි බැවින් ඒ සඳහා යම් ක‍්‍රමවේදයක් පවතින බවත් කාර්ය මණ්ඩලය එම පිරිසට පවසා ඇත. ඉන්පසු එම පිරිස එය පිළි නොගෙන රෝහල තුළ කහකාරි ලෙස හැසිරී පහරදීමක්ද සිදු කර ඇත. මේ සම්බන්ධයේන කොස්ගම පොලිසියට පැමිණිලි කිරීමෙන් පසු හෝටලයේ ආරක්ෂක කැමරා පද්ධතිය පරීක්ෂා කර සංග‍්‍රහයට සහභාගී වූ පිරිස හඳුනා ගෙන පුද්ගලයින් 11 දෙනෙකු අත්අඩංගුවට ගෙන තිබේ. සැකකරුවන් අවිස්සාවේල්ල මහේස්ත‍්‍රාත් අධිකරණයට ඉදිරිපත් කිරීමට නියමිතය.", "URL": "https://lankatruth.com/si/?p=89574", "Category": "පුවත්", "Parent URL": null}