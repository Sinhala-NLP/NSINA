{"Source": "Lankatruth", "Timestamp": "September 18, 2017", "Headline": "මුදල් වංචාකළ මහින්ද පිලේ තවත් ඇමතිවරයෙකුට වැඩ වරිදියි", "News Content": "රැකියාවක් සඳහා මාස 06ක් ඇතුළත නවසීලන්තයට යවන බව පවසා තරුණයෙකු රවටා රුපියල් ලක්ෂ තුනක මුදලක් තරුණයෙකුට වංචා කළ මහින්ද රාජපක්ෂ පාලන සමයේ පොල් සංවර්ධන නියෝජ්‍ය ඇමතිව සිටි වික්ටර් පෙරේරා මහතාව අද (18) හලාවත දිසා අධිකරණය වෙත ඉදිරිපත් කිරීමෙන් පසු රක්ෂිත බන්ධනාගාර ගත කර තිබේ. දිසා විනිසුරු හා මහේස්ත්‍රාත් හේෂාන්ද මෙල් මහතා විසින් ඔහුට ඇප නියම කළද අදාළ ඇප කොන්දේසි පියවීමට අපොහොසත්වීම මත ඔහු අද පස්වරුවේ මෙලෙස ලබන 20වනදා තෙක් රක්ෂිත බන්ධනාගාර ගත කර ඇත. හිටපු ඇමතිවරයා 2014 වසරේ ජනවාරි 30වනදා අදාළ තරුණයාගෙන් රුපියල් ලක්ෂ 15ක මුදලක් ඉල්ලා අත්තිකාරම් වශයෙන් රුපියල් ලක්ෂ තුනක මුදල ඇමතිවරයාගේ නිවසේදී ලබාගෙන ඇති අතර එම තරුණයා වසරකුත් ඉක්ම වූ පසු හිටපු ඇමතිවරයා තමන්ව රැවටූ බවට ඔහු හලාවත පොලීසිය වෙත කරන ලද පැමිනිල්ලක් අනුව අද හිටපු අමාතිවරයාව මෙසේ අත්අඩංගුවට ගෙන ඇත. හිටපු ඇමතිවරයාව අධිකරණයට ඉදිරිපත් කිරීමෙන් පසු විනිසුරුවරයා විසින් ඔහුව සිය නිල කාමරයට කැඳවා රුපියල් පන්දහසක මුදල් ඇප සහ රපියල් ලක්ෂ පහ බැගින් සහතික ඇප දෙකක් නියම කළ අතර එම ඇප දෙක තබන ඇපකරුවන් තම ප්‍රදේශයේ පදිංචිකරුවන් බවට ප්‍රදේශයේ ග්‍රාම සේවා නිලධාරි විසින් සහතික කළ යුතු බවටත් නියෝග කර ඇත. වික්ටර් පෙරේරා මහතා, ජනාධිපති මෛත්‍රීපාල සිරිසේන මහතා ජනාධිපති වූ පසු ඔහුහා එක් විය.", "URL": "https://lankatruth.com/si/?p=41072", "Category": "පුවත්", "Parent URL": null}