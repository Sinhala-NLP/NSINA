{"Source": "Lankatruth", "Timestamp": "January 28, 2020", "Headline": "ආණ්ඩුව වැලි, පස් ප්‍රවාහන බලපත්‍ර අහෝසි කිරීමට එරෙහිව පෙත්සමක්", "News Content": "පස් හා වැලි ප්‍රවාහනය කිරීම සඳහා වූ බලපත්‍ර ක්‍රමය අහෝසි කිරීමට අමාත්‍ය මණ්ඩලය ගෙන ඇති තීරණය බල රහිත කිරීමේ නියෝගයක් නිකුත් කරන මෙන් ඉල්ලා ගොනු කර ඇති පෙත්සමක් කරුණු තහවුරු කිරීම සඳහා ලබන මස 27 වන දා කැඳවන ලෙස අභියාචනාධිකරණය නියෝග කර ඇත. පරිසර යුක්ති කේන්ද්‍රය විසින් අදාළ පෙත්සම ඉදිරිපත් කර තිබූ අතර එහි වගඋත්තරකරුවන් ලෙස අමාත්‍ය එම්.එම් චන්ද්‍රසේන ඇතුළු අමාත්‍ය මණ්ඩලයේ සාමාජිකයින් හා භූ විද්‍යා පතල් කාර්යාංශය නම් කර තිබුණි. වැලි හා පස් ප්‍රවාහණය කිරීම සඳහා මෙතෙක් පැවැති බලපත්‍ර ක්‍රමය අහෝසි කිරීමට අමාත්‍ය මණ්ඩලය ගත් තීරණය බල රහිත කිරීමේ නියෝගයක් නිකුත් කරන ලෙස පෙත්සම්කාර පාර්ශ්වය අභියාචනාධිකරණයෙන් ඉල්ලා තිබේ. මෙම පෙත්සම අභියාචනාධිකරණ විනිසුරු අර්ජුන ඔබේසේකර මහතා ඉදිරියේ කැඳවනු ලැබූ අතර එහිදී විනිසුරුවරයා නියෝග කර ඇත්තේ එය කරුණු තහවුරු කිරීම සඳහා පෙබරවාරි මස 27 වනදා යළි කැඳවන ලෙසයි. වැලි හා පස් ප්‍රවාහනය කිරීම සඳහා මෙතෙක් පැවැති බලපත්‍ර ක්‍රමය අහෝසි කිරීම හේතුවෙන් ගංගාවල පස් කැපීම හා කැණීම් ඉහළගොස් ඉවුරු ඛාදනය වීමේ බරපතළ අවදානමක් මතු වන බවත් මේ හරහා දැඩි පාරිසරික විනාශයක් රට තුළ උද්ගත වන බවත් පෙත්සම්කරුවෝ කියා සිටිති.", "URL": "https://lankatruth.com/si/?p=89073", "Category": "පරිසර", "Parent URL": null}