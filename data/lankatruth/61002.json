{"Source": "Lankatruth", "Timestamp": "October 14, 2018", "Headline": "පොලිස්පති පූජිත් ඉල්ලා අස්වෙන්න යයි!", "News Content": "පොලිස්පති පූජිත් ජයසුන්දර මහතා එම තනතුරෙන් ඉල්ලා අස්වීමට යන බව වාර්තා වෙයි. පොලිස්පතිවරයා සම්බන්ධයෙන් එල්ලවූ චෝදනා සහ මහනුවර ත්‍රිත්ව විදුහලෙන් ඔහුගේ ගිණුමට මුදල් බැර කිරීම පිළිබඳව රාජ්‍ය පරිපාලන, කළමනාකරණ සහ නීතිය හා සාමය පිළිබඳ ඇමැති රංජිත් මද්දුමබණ්ඩාර මහතා ආයතන සංග්‍රහයට අනුව පරීක්ෂණයක් සිදුකිරීමට ත්‍රිපුද්ගල කමිටුවක් පත්කිරීම හේතුකොට ගෙන විවිධ මත සමාජගතවීම නිසා පෙලිස්පති තනතුරේ ගෞරවය රැකදීම සඳහා මෙසේ ඉල්ලා අස්වීමට යන බවට තොරතුරු වාර්තා වෙයි. පොලිස්පතිවරයා මේ සතිය තුළ සිය තනතුරෙන් ඉල්ලා අස්වීමට බොහෝදුරට ඉඩ ඇතැයි, විශ්වාස කටයුතු ආරංචිමාර්ග සඳහන් කරයි. පොලිස්පති තනතුර පුරප්පාඩු වුවහොත් දැනට ජ්‍යෙෂ්ඨ නියෝජ්‍ය පොලිස්පති (පාලන) සී.ඩී. වික්‍රමරත්න මහතා හෝ මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ මහතා පත්කෙරෙනු ඇතැයි දැනගන්නට ඇත. වර්තමාන පොලිස්පතිවරයාගේ හැසිරීම හා ඇතැම් ක්‍රියා මාර්ග දේශපාලන අංශවල දැඩි විවේචනයකට ලක්වූ අතර ජනාධිපතිවරයාද පසුගිය කැබිනට් රැස්වීමකදී පොලිස්පතිවරයා ගැන දැඩි විවේචනයක් කර තිබිණි. පොලිස්පතිවරයා “ජෝකර්වරයකු” ලෙස හැසිරෙන බවටද එහිදී චෝදනාවක් කර තිබිණි. මව්බිම", "URL": "https://lankatruth.com/si/?p=61002", "Category": "පුවත්", "Parent URL": null}