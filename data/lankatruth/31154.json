{"Source": "Lankatruth", "Timestamp": "March 17, 2017", "Headline": "කොල්ලකරුවන් පැහැරගත් නැවේ 08 දෙනාම ශ්‍රී ලාංකිකයෝ", "News Content": "ශ්‍රී ලංකා ධජයක් සහිත ඉන්ධන ප්‍රවාහන නෞකාවක් සෝමාලි මුහුදු කොල්ලකරුවන් විසින් පැහැර ගෙන ගොස් තිබෙන අතර ඩුබායි රාජ්‍යයට අයත් Aris 13 නැමති මෙම නෞකාවේ සේවය කළ කාර්ය මණ්ඩලයේ 8 දෙනාම ශ්‍රී ලාංකිකයන් බව වාර්තාවේ. මෙම නෞකාව අනතුරට පත් වු බවට ඇමතුමක් ලැබී ඇති අතර ඉන් අනතුරුව සෝමාලියානු මුහුදු සීමාව වෙත ළඟා වී ඇති බවට තොරතුරු අනාවරණ වී ති⁣බේ. කෙසේ හෝ මෙම නෞකාව සෝමාලියානු කොල්ලකරුවන් අතට පත්ව තිබේ නම් එය 2012 වසරෙන් පසු සෝමාලියානු කොල්ලකරුවන්ගේ ග්‍රහණයට පත් ප්‍රථම වාණිජ නෞකාව වන බවද රොයිටර් පුවත් සේවය පවසයි. නෞකාව පිළිබඳ නිවැරදි තොරතුරක් දැන ගැනීමට මේ වනවිට බ්‍රිතාන්‍ය කර්නල්වරයෙක් මුහුදු කොල්ලකරුවන් හා සම්බන්ධ වීමට උත්සහ ගන්නා බවද රොයිටර් පුවත් සේවය වැඩි දුරටත් කියා සිටියි. ඊයේ (13) දිනය වනවිට කුඩා යාත්‍රා දෙකක් පසු පස මෙම නෞකාව ගමන් කර ඇති බවද විමර්ශන කටයුතුවලදී අනාවරණය වී තිබේ. මෙම පුවත පිළිබඳ වාර්තා කරන වොයිස් ඔෆ් ඇමෙරිකා පුවත් සේවය පවසන්නේ මෙම නෞකාව එක්සත් අරාබි එමිර් රාජ්‍යයේ කොඩිය සහිතව ගමන් කර ඇති බවයි. මේ අතර පැහැරගන්නා ලද නෞකාව සම්බන්ධයෙන් සියළු තොරතුරු අදාළ අංශ වෙත දැනුම් දී ඇති බව ශ්‍රී ලංකා නැව් කාර්යංශය පවසයි. එහි අධ්‍යක්ෂ ජනරාල් අජිත් වික්‍රම සෙනෙවිරත්න මහතා පවසන්නේ අදාළ නැවේ සිටින ශ්‍රී ලාංකිකයින් මුදාගැනීම සඳහා අවශ්‍ය සෑම ක්‍රියාමාර්ගයක්ම ගන්නා බවය.", "URL": "https://lankatruth.com/si/?p=31154", "Category": "පුවත්", "Parent URL": null}