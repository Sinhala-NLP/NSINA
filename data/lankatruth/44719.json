{"Source": "Lankatruth", "Timestamp": "December 1, 2017", "Headline": "තාජුඩීන්ගේ දුරකථනයේ SMS හා ඇමතුම් ගැන වැඩි දුර විමර්ශනයක්", "News Content": "ප්‍රසිද්ධ රගර් ක්‍රීඩක වසීම් තාජුඩීන්ගේ ඝාතනයට ආසන්න කාලයේදී පාවිච්චි කළ ජංගම දුරකථනයේ පටිගත වී ඇති සැකසහිත දුරකථන ඇමතුම් හා කෙටි පණිවිඩ සම්බන්ධ වැඩිදුර විමර්ශන පවත්වන බවට අපරාධ පරීක්ෂණ දෙපාර්තමේන්තුව ඊයේ (30) අධිකරණයට වාර්තාවක් ඉදිරිපත් කරමින් කොළඹ අතිරේක මහේස්ත්‍රාත් ජේරාම් ට්‍රොස්කි මහතා වෙත දැනුම් දී තිබේ. මෙසේ කරන ලද විමර්ශනයේදී පුද්ගලයන් 10 දෙනෙකුගේ ප්‍රකාශ ලබා ලත් බවට අපරාධ පරීක්ෂණ දෙපාර්තමේන්තුව අධිකරණය වෙත දන්වා ඇත. අපරාධ පරීක්ෂණ දෙපාර්තමේන්තුව මෑතකාලයේදී ස්ථාපිත කළ ඩිජිටල් වෝහාරික විද්‍යාගාරයේ ස්ථානාධිපතිවරයා වෙත නියෝග නිකුත් කළ මහේස්ත්‍රාත්වරයා (NSK/UPED) මෘදුකාංග භාවිත කරමින් නොකියා 07 ජංගම දුරකථනයේ වර්ෂ 2012 ජනවාරි 01 සිට 2015 අගෝස්තු 03 දක්වා කාලය තුළදී පටිගත වී ඇති දුරකථන ඇමතුම් හා කෙටි පණිවිඩ සම්බන්ධ සම්පූර්ණ වාර්තාවක් අධිකරණයට හා අපරාධ පරීක්ෂණ දෙපාර්තමේන්තුවේ මිනී මැරුම් අංශයට පිටපතක් ලබා දෙන ලෙසට ඉකුත් 08වන දින නියෝගයක් නිකුත් කර තිබිණි. 1979 අංක 15 අපරාධ නඩු විධාන සංග්‍රහයේ 124 වගන්ති ප්‍රකාරව අපරාධ පරීක්ෂණ දෙපාර්තමේන්තුව මෙම ඉල්ලීම අධිකරණයෙන් සිදු කර තිබිණි. බගවන්තාලව ගලන්කෝවත්ත පදිංචි විර්ධරාජා රාජ් බරිති නොහොත් “අච්චි” නැමැත්තා භාරයේ තිබී වර්ෂ 2015 අගෝස්තු 03වන දින මෙම දුරකථනය සොයා ගෙන තිබූ අතර 2015 සැප්තැම්බර් 09වනදා නඩු භාණ්ඩයක් ලෙස අධිකරණය වෙත බාර දී ඇති බවට අධිකරණයෙන් කරුණු අනාවරණය විය. වර්ෂ 2012 මැයි 16 හා 2012 මැයි 17 දින කොළඹ දිස්ත්‍රික්කයේ සියලුම දුරකථන කුළුණු ස්මප්‍රේක්ෂණ දුරකථන ඇමතුම් අනෙකුත් දුරකථන විස්තර විශ්ලේෂණය කරමින් විමර්ශනය කරන බවට සඳහන් කරන අපරාධ පරීක්ෂණ දෙපාර්තමේන්තුව අනාවරණය වූ සැක සහිත පුද්ගලයන්ගේ අනන්‍යතාවය හා ක්‍රියා පටිපාටිය තහවුරු කිරීමට මැතිවරණ කොමසාරිස් කාර්යාලය, පුද්ගලයින් ලියාපදිංචි කිරීමේ දෙපාර්තමේන්තුව, අගාමන විගමන දෙපාර්තමේන්තුව හරහා විස්තර ලබාගෙන විමර්ශන සිදු කරන බව පවසා ඇත. මේ අනුව සැකසහිත දුරකථන අංක කිහිපයක්ම හඳුනා ගෙන ඇති බවත් ඒ සම්බන්ධව වැඩිදුර විමර්ශන පවත්වන බවට අපරාධ පරීක්ෂණ දෙපාර්තමේන්තුව අධිකරණය වෙත දන්වා තිබේ. සිද්ධයට අදාලව සැකකරුවන් වන නාරාහේන්පිට පොලීසියේ අපරාධ අංශ ද්ථානාධිපති චම්පික සුමිත් පෙරේරා, හිටපු නියෝජ්‍ය පොලිස්පති අනුර සේනානායක, තෙවන සැකකරු වූ හිටපු අධිකරණ වෛද්‍ය නිලධාරී ආනන්ද සමරසේකර මහතා අධිකරණය හමුවේ පෙනී සිටියේය. නැවත නඩුව ජනවාරි 26වන දින කැඳවීමට නියමිතය.", "URL": "https://lankatruth.com/si/?p=44719", "Category": "පුවත්", "Parent URL": null}