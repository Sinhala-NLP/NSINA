{"Source": "Lankatruth", "Timestamp": "June 5, 2014", "Headline": "බැට්මින්ටන් වැඩි වාසි ලංකාවට", "News Content": "ශ්‍රී ලංකා බැඩ්මින්ටන් සංගමය විසින් සංවිධානය කළ ඊයේ (04) ඇරඹි යොනෙක්ස්-සන්රයිස් ශ්‍රී ලංකා ජාත්‍යන්තර බැඩ්මින්ටන් තරගාවලියේ පළමු දිනයේ පැවැති සුදුසුකම් ලැබීමේ තරගවලදී ශ්‍රී ලංකාවේ චාමික කරුණාරත්න, ප්‍රමෝද්‍ය හේෂාන්, හර්ෂ පෙරේරා හා ඔමේෂ් ප්‍රනාන්දු සවස් වරුවේදී තෙවැනි වටයට පිවිසුණු අතර, පස්වරුවේදී තෙවැනි වටයේදී ඉන්දියානු, තායිලන්ත හා චීන තායිපේ ක්‍රීඩකයන් හමුවේ තරග වැදීමට නියමිතව තිබිණි. ඒ අනුව චාමික කරුණාරත්න පිරිමි කේවල පළමු වටයේදී නිතරග ජයක් ලබමින් දෙවැනි වටයට පිවිස තිබූ අතර, දෙවැනි වටයේදී තියුණු තරගයකින් අනතුරුව තායිලන්ත ක්‍රීඩක පචාරාපොල් නිපොම්රම් 19-21, 21-14ක් හා 21-18ක් ලෙස පරාජය කළේය. මෙම තරගාවලිය ඊයේ දිනයේ සිට 08 වැනිදා දක්වා පැවැත්වෙන අතර රටවල් 18ක ක්‍රීඩක ක්‍රීඩිකාවන් පැමිණීමට නියමිතව තිබුණත් ඇමරිකා එක්සත් ජනපදය හා බංග්ලාදේශයේ ක්‍රීඩකයින් තරගාවලිය එක් වී නොතිබුණ අතර විදේශීය ක්‍රීඩකයින් 158ක් හා දේශීය ක්‍රීඩකයින් 66 දෙනෙකු මෙම තරගාවලියට එක් වී තිබුණි.", "URL": "https://lankatruth.com/si/?p=10236", "Category": "පුවත්", "Parent URL": null}