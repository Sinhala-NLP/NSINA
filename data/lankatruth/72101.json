{"Source": "Lankatruth", "Timestamp": "April 12, 2019", "Headline": "ශ්‍රීලනිපය මත තුනක", "News Content": "ජනාධිපති මෛත්‍රීපාල සිරිසේන මහතාගේ ඉදිරි දේශපාලන ගමන් මග අඳුරු වෙමින් පැවතීම නිසා ඔහු ඉදිරියේදී ගමන් කළ යුතු මාර්ගය පිළිබඳව දැඩි අවිනිශ්චිත තත්වයකට පත්ව ඇති අතර ඒ හේතුවෙන් ශ්‍රී ලංකා නිදහස් පක්ෂය දැඩි අර්බුදයකට පත්ව ඇති ආකාරය මේ දිනවල එම පක්ෂයේ මන්ත්‍රීවරු විසින් සිදුකරන ප්‍රකාශවලින් පිළිබිඹු වෙමින් තිබේ. විශේෂයෙන්ම ශ්‍රී ලංකා නිදහස් පක්ෂයේ හිටපු මහ ලේකම් මෙන්ම වත්මන් ජාතික සංවිධායක දුමින්ද දිසානායක මහතා පසුගිය 10 වනදා මාධ්‍ය වෙත ප්‍රකාශ කර තිබුනේ ඉදිරියේදී පැමිණය හැකි ආසන්නතම මැතිවරණය ජනාධිපතිවරණය බවයි. ඉදිරි මැතිවරණය සම්බන්ධයෙන් සෑම පක්ෂයක්ම අභ්‍යන්තර සාකච්ඡා මේ වනවිට පවත්වන බවත් කෙසේ හෝ ඉදිරියේදී පැවැත්විය යුතු වන්නේ ජනාධිපතිවරණයක් බවත් මන්ත්‍රීවරයා වැඩිදුරටත් ප්‍රකාශ කර තිබිණි. දුමින්ද දිසානායක මහතා පසුගිය ජනාධිපතිවරණයේදී එවකට සෞඛ්‍ය ඇමති මෛත්‍රීපාල සිරිසේන මහතා පොදු අපේක්ෂයා කරමින් එක්වූ මුල්ම කණ්ඩායම නියෝජනය කළ මන්ත්‍රීවරයෙකු වන අතර ඔහුට වටා ශ්‍රිලනිපයේ එක්තරා පිරිසක් විශේෂයෙන් චන්ද්‍රිකාවාදීන් පිරිසක් එකතු වී සිටිති. දැන් ආසන්නයටම පැමිණෙන්නේ ජනාධිපතිවරණයක් යැයි දුමින්ද දිසානායක මහතා ප්‍රකාශ කරද්දී ශ්‍රීලනිපයේ වත්මන් මහ ඇමති දයාසිරි ජයසේකර මහතා සඳහන් කරන්නේ ජනාධිපතිවරණයට පෙර පාර්ලිමේන්තු මැතිවරණය පවත්වන බවයි. ඔහු සඳහන් කරන්නේ 19 වැනි ආණ්ඩුක්‍රම ව්‍යවස්ථා සංශෝධනයට අනුව ජනාධිපති මෛත්‍රීපාල සිරිසේන මහතාගේ ධුරකාලය 2020 වසරේ ජුනි මාසය දක්වා පවතින බවට පෙනීයන බැවින් ඒ පිළිබඳ ශ්‍රේෂ්ඨාධිකරණයෙන් විමසා බැලීමට කටයුතු කරන බවයි. පසුගිය 09වනදා කොළඹදී පැවති මාධ්‍ය හමුවකදී දයාසිරි ජයසේකර මහතා මේ බව සඳහන් කර ඇති අතර නීත්‍යානුකූලව එම කාලය තුළ ජනාධිපති මෛත්‍රීපාල සිරිසේන මහතාට තම ධුරය දැරීමට හැකියාව ලැබුනහොත් ජනාධිපතිවරණයට පෙර මහා මැතිවරණය පැවැත්වෙන බව දයාසිරි ජයසේකර මහතා අවධාරණය කරයි. ඒ අනුව මෙම මස 22 වැනිදායින් පසු අදාළ මතය විමසීමට පියවර ගන්නා බවද ශ්‍රී ලංකා නිදහස් පක්ෂයේ මහ ලේකම් දයාසිරි ජයසේකර මහතා වැඩිදුරටත් තහවුරු කරයි. ශ්‍රීලනිප මහලේකම්වරයා මෙසේ මාධ්‍ය ඉදිරියේ තහවුරු කළද එම පක්ෂයේ තරුණ පෙරමුණේ සභාපති, පාර්ලිමේන්තු මන්ත‍්‍රී ශාන්ත බණ්ඩාර මහතා තහවුරු කරන්නේ ශ්‍රේෂ්ඨාධිකරණයේ මතය විමසීමක් ගැන මාධ්‍ය වාර්තා පල වුවද ජනාධිපතිවරයා එවැනි කිසිඳු තීරණයක් ගෙන නැති බවයි. ශ්‍රේෂ්ඨාධිකරණ මතය විමසන්නේද නැද්ද යන්න ගැන ජනාධිපතිවරයා මෙතෙක් කිසිවක් ප‍්‍රකාශ කර නැතැයිද ඔහු අවධාරණය කරයි. ශාන්ත බණ්ඩාර මහතා මේ බව පැවසුවේ කොළඹ, ඩාර්ලි පාරේ පිහිටි ශ්‍රී ලංකා නිදහස් පක්‍ෂ මූලස්ථානයේ දී ඊයේ (11) පැවති මාධ්‍ය හමුවක් අමතමිනි. ශ්‍රී ලනිපයේ ඉහළ තනතුරු හොබවන තිදෙනෙකු මෙලෙස එකිනෙකට පරස්පර අදහස් දැක්වීම හුදකලා සිදුවීමක් නොවන අතර මොවුන් තිදෙනාටම පක්ෂය තුළ විවිධ කණ්ඩායම්වල සහාය ලැබෙමින් තිබේ. ඒ අනුව පක්ෂයේ ඉහළම තලයේ වෙනත් නායකයන්ගේ අදහස් මොවුන් තුළින් සමාජ ගතකිරීමක් සිදු වෙමින් පවතින බව පෙනෙන්නට ඇතැයි දේශපාලන විචාරකයෝ සඳහන් කරති. මෙය ඉදිරියේදී වර්ධනය වුවහොත් ශ්‍රීලනිපය තුළ තවත් දරුණු බෙදීමක් හටගනු ඇති නමුත් වත්මන් ජනාධිපති මෛත්‍රීපාල සිරිසේන මහතාගේ පාර්ශවයෙන් ගත් කළ පාර්ලිමේන්තු මැතිවරණයකට යාම ඔහුට වඩාත් හිතකර වනු ඇති බවත් දේශපාලන විචාරකයෝ පෙන්වා දෙති. එසේ වුවහොත් මේ අවස්ථාවේ ඇති ජනාධිපති ධුර අපේක්ෂකත්වය සම්බන්ධ ශ්‍රීලනිප – පොහොට්ටු අර්බුදය යම් තරමකට සමනය වනු ඇති බවත් ඔවුන් වැඩිදුරටත් සඳහන් කරති.", "URL": "https://lankatruth.com/si/?p=72101", "Category": "පුවත්", "Parent URL": null}