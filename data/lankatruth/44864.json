{"Source": "Lankatruth", "Timestamp": "December 6, 2017", "Headline": "හාල් – පොල් රටින් ගෙන්වයි – ආනයනයට පුද්ගලික අංශය", "News Content": "ජීවන වියදම පාලනය සඳහා යැයි පවසමින් සහල් සහ පොල් මද පිටරටින් ආනයනය කිරීමට කැබිනට් මණ්ඩලය තීරණය කර ඇති අතර ඒ සඳහා සතොසට ලබා දී තිබූ අවස්ථාව පෞද්ගලික අංශයටද ලබාදීමට එහිදී තීරණය කර ඇත. ජනාධිපති මෛත‍්‍රීපාල සිරිසේන මහතාගේ ප‍්‍රධානත්වයෙන් ඊයේ (05) පැවැති කැබිනට් රැස්වීමේදී මෙම තීරණය ගෙන තිබේ. ජීවන වියදම ඉහළ යාමට 60%ක් බලපා ඇත්තේ සහල් සහ පොල් මිල බව එම කැබිනට් රැස්වීමේදි ඇමැතිවරුන් පෙන්වා දී ඇත. පොල් මිල 33% කින්ද සහල් මිල 27% කින්ද ජීවන වියදම ඉහළ යාමට බලපා ඇති බව එහිදී අනාවරණය වී තිබේ. මෙම තත්ත්වය පාලනය කිරීම සඳහා සහල් සහ පොල් ආනයනය කළ යුතු බව ඇමැතිවරුන් පෙන්වා දී ඇත. ජීවන වියදම පාලනය සඳහා සහල් ආනයනය කර වෙළෙඳපොළට නිකුත් කරන ලෙස සතොසට දැනුම් දුන්නද සතොස එම කාර්යය නිවැරදිව සිදුකර නැති බවට මුදල් ඇමැති මංගල සමරවීර මහතා කැබිනට් රැස්වීමේදී ප‍්‍රකාශ කළ බවද වාර්තාවේ. ඊට පිළිතුරු දී ඇති වෙළෙඳ ඇමැති රිෂාද් බදියුදින් මහතා සතොසට සහල් ගෙන්වීමට මුදල් අමාත්‍යාංශය මුදල් නොදුන් බවට චෝදනා කර ඇතැයිද වාර්තාවේ. ඇමැතිවරුන්ගෙන් ඉදිරිපත්වූ අදහස් සැලකිල්ලට ගත් ජනාධිපතිවරයා සහල් ආනයනය සඳහා තිබෙන සියලු බාධක ඉවත් කර සහල් ආනයනය සඳහා ඉඩ දෙන්නැයි උපදෙස් දී ඇත. මේ අනුව මහා පරිමාන මෝල් හිමියන්ට සහල් ආනයන කිරීමට අවසර ලැබෙන අතර ගියවරද එසේ සහල් ගෙන්වා අලෙවි කළද එහිදී සැලකියයුතු ලෙස සහල් මිලෙහි අඩුවීමක් දක්නට නොලැබිණි. කෙසේ නමුත් පසුගිය කාලයේ සහල් අර්බුදය උග්‍රව පැවති සමයේ සමස්ත ලංකා සහල් නිශ්පාදකයින්ගේ සංගමය හා සමස්ත ලංකා ගොවිජන සම්මේලනය සඳහන් කර සිටියේ රජයේ වී ගබඩාවල ඇති වී මහා පරිමාන මෝල් හිමියන්ට නොදී කුඩා හා මධ්‍යපරිමාන මෝල් හිමියන් වෙත ලබා දෙන්නේනම් ඉතාමත් සහනදායි මිලකට, වෙළඳපොළේ ඇති මිලට වඩා සලකියයුතු අඩු මිලකට පාරිභෝගිකයාට සහල් ලබා දීමට හැකි බවය. එසේ සිදු කළේනම් අඩුම වශයෙන් රුපියල් 70ක, 75ක පිරිවැයකට ආණ්ඩුවට හාල් ලබා ගත හැකි බවත් රුපියල් 80ක පමණ මිලකට සිල්ලර වෙළඳපොලේ අලෙවි කිරීමට හැකියාව ඇති බවත්ය. එමෙන්ම පසුගිය කාලයේ ලබා ගත් වී අස්වැන්න අනුව සැලකියයුතු වි තොග ප්‍රමාණයක් මහා පරිමාණ මෝල් හිමියන් විසින් සඟවා ඇති බවත් ඔවුන් ඉතා අඩු මිලකට ලබා ගත් එම වී මේ වනවිට ඉතා අධික ලාබලබමින් පාරිභෝගිකයාට අලෙවි කරමින් සිටින බවත් සමස්ත ලංකා සහල් නිශ්පාදකයින්ගේ සංගමය හා සමස්ත ලංකා ගොවිජන සම්මේලනය චෝදනා කරයි. වී අලෙවි මණ්ඩලය අද වනවිට රාජ්‍ය බැංකුවලට කෝටි ගණනක් ණය වී ඇති බවත් මේ වනවිට ගබඩාවලද නොමැති බවත් සමස්ත ලංකා සහල් නිශ්පාදකයින්ගේ සංගමය චෝදනා කරයි. මේ අතර පොල් මද ආනයනය කිරීමටද කැබිනට් අනුමැතිය ලබා දී ඇත. මේ අතර පොල් තෙල් නිෂ්පාදනය කර අපනයනය කරන ව්‍යාපාරිකයින්ට ආනයනය කරනු ලබන පොල් මද ලබාදී ඔවුන් සතු පොල් තොග වෙළෙඳපොළට නිකුත් කිරීමටද එහිදී තීරණය වී තිබේ.", "URL": "https://lankatruth.com/si/?p=44864", "Category": "පුවත්", "Parent URL": null}