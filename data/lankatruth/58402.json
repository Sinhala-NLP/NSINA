{"Source": "Lankatruth", "Timestamp": "August 27, 2018", "Headline": "29 දුම්රිය වර්ජනය අත්හරියි", "News Content": "දුම්රිය වෘත්තීය සමිති නියෝජිතයන් හා ජනාධිපතිවරයා අතර අද(27) පැවති සාකච්ඡාවලින් අනතුරුව 29 වැනිදාට යොදාගෙන තිබූ දුම්රිය වැඩවර්ජනය අත්හැරි බව දුම්රිය ස්ථානාධිපතිවරුන්ගේ සංගමයේ සභාපති ජනක ප‍්‍රනාන්දු මහතා ප්‍රකාශ කරයි. දුම්රිය ශ්‍රේණි විෂමතාවය නිවැරදි කර තමන්ට හිමි වැටුප් තල ලබා ගැනීම සම්බන්ධ ගැටළුව පිළිබඳව ජනාධිපති මෛත්‍රීපාල සිරිසේන මහතා සහ වෘත්තීය සමිති නියෝජිතයන් අතර අද පස්වරුවේ ජනාධිපති ලේකම් කාර්යාලයේදී පැය දෙකකට අධික කාලයක් සාකච්ඡා පවත්වා තිබේ. එහිදී ජනාධිපතිවරයා විසින් වෘත්තීය සමිති ගැටලුවලට පෞද්ගලිකවම මැදිහත් වී විසඳුම් ලබාදීමට පොරොන්දු වූ බවත් ඒ සඳහා මාස දෙකක කාලයක් ඉල්ලා සිටි බවත් වෘත්තීය සමිති නියෝජිතයෝ පවසයි. ජනාධිපතිවරයා කෙරෙහි විශ්වාසය තබා මාස දෙකක් යන තුරු දුම්රිය නියාමක, රියදුරු , ස්ථානාධිපති සහ පාලකවරුන් විසින් ක්‍රියාත්මක කිරීමට නියමිත වර්ජනය අත්හරින බව දුම්රිය ස්ථානාධිපතිවරුන්ගේ සංගමයේ සභාපති ජනක ප්‍රනාන්දු මහතා පැවසීය.", "URL": "https://lankatruth.com/si/?p=58402", "Category": "පුවත්", "Parent URL": null}