{"Source": "Lankatruth", "Timestamp": "April 29, 2021", "Headline": "සිද්ධිකා interview කළ හිරු මාධ්‍යවේදියා හා කැමරා ශිල්පියාගෙන් CID ප්‍රශ්න කරයි", "News Content": "පසුගිය දිනක පොල් තෙල්වල ඇෆ්ලටොක්සීන් විෂ රසායන සම්බන්ධයෙන් ශ්‍රී ලංකා ප්‍රමිති ආයතනයේ අධ්‍යක්ෂක ජනරාල් සිද්ධිකා සේනාරත්න සමඟ රූපවාහිනී සම්මුඛ සාකච්ඡාව සිදුකළ හිරු නාලිකාවේ මාධ්‍යවේදියා සහ කැමරා ශිල්පියාගෙන් අපරාධ පරීක්ෂණ දෙපාර්තමේන්තුව ප්‍රශ්න කර ඇත. හිරු මාධ්‍ය ආයතනය වෙත පැමිණි අපරාධ පරීක්ෂණ දෙපාර්තමේන්තුවේ නිලධාරීන් පැය තුනකට අධික කාලයක් මොවුන් දෙදෙනා ප්‍රශ්න කිරීමට ලක් කර තිබේ. මෙම රූපවාහිනී සම්මුඛ සාකච්ඡාවේදී රටට විෂ රසායන අඩංගු ආහාර පැමිණෙන බවත්, ඒ පිළිබඳව හෙළිදරව් නොකරන්නේ ඒවා ගෙන්වන සමාගම් “වැටෙන” නිසා බවත් සිද්ධිකා සේනාරත්න සඳහන් කළාය. ඒ පිළිබඳව සමාජයේ මහත් ආන්දෝලනයක් ඇති වූ අතර එයට එරෙහිව උද්ඝෝෂණ ගණනාවක්ද පැවතුණි. අපරාධ පරීක්ෂණ දෙපාර්තමේන්තුව මෙම විෂ රසායන සහිත ආහාර ගෙන්වන සමාගම් පිළිබඳ පරීක්ෂා කිරීම වෙනුවට ඒවා හෙළිදරව් කරන මාධ්‍ය දඩයම අරඹා තිබේ. දැන් ශ්‍රී ලංකා ප්‍රමිති ආයතනය පවතින්නේ ජනාධිපති ගෝටාබය රාජපක්ෂ යටතේය. ළඟ ළඟ අධ්‍යක්ෂවරු ගණනාවක් මාරු කළ අපරාධ පරීක්ෂණ දෙපාර්තමේන්තුව පවතින්නේ පොලීසිය භාර ඇමති සරත් වීරසේකර යටතේය.", "URL": "https://lankatruth.com/si/?p=115680", "Category": "පුවත්", "Parent URL": null}