{"Source": "Lankatruth", "Timestamp": "October 16, 2018", "Headline": "අධ්‍යාපන සමූපකාරයේ නැවත වරක් කොල්ල කන්න ඉඩ දෙන්නේ නැහැ", "News Content": "බොරු චෝදනා 08ක් දමා අධිකරණයට කරුණු වසන් කරමින් ආණ්ඩුව කුමන්ත‍්‍රණකාරී ලෙස අධ්‍යාපන සමූපකාරයේ පාලනය බිඳ දැමීමට කටයුතු කරමින් සිටින බව ලංකා ගුරුසේවා සංගමයේ ප‍්‍රධාන ලේකම් මහින්ද ජයසිංහ මහතා ඊයේ (15) පැවති මාධ්‍ය හමුවකදී පැවසීය. අධ්‍යාපන ආමත්‍යාංශයේ සේවයේ නියුතු සාමාජිකයෙකු ඇතුළු සාමාජිකයින් 04 දෙනෙකු විසින් අධ්‍යාපන සමූපකාරයේ වර්තමාන අධ්‍යක්ෂ මණ්ඩලයේ කටයුතු පසුගිය 12 වැනිදා සිට අත්හිටුවා ඇති බවත් මේ හේතුවෙන් දීපව්‍යාප්තව පිහිටා ඇති එහි දිස්ත්‍රික් කාර්යාල 21ක සාමාජිකයින් 195,000 කගේ සාමාජික සේවාවන් සම්පූර්ණයෙන් ඇනහිටී ඇති බවත් මහින්ද ජයසිංහ මහතා මෙහිදී පැවසීය. පසුගිය මහින්ද රාජපක්‍ෂ පාලන සමයේදී මෙන්ම කුමන්ත‍්‍රණකාරී ලෙස අධ්‍යාපන සමූපකාරයේ බලය අත්තනෝමතික අයුරින් බිඳ දැමීමටත් ඒ හරහා සමූපකාරයේ බිලියන ගණනක් වන සාමාජික මුදල් කොල්ලකෑමේ උත්සාහයක් පවතින් බවත් ඔහු මෙහිදී පැවසීය. පසුගිය මහින්ද රාජපක්‍ෂ යුගයේදී ජොන්ස්ටන් ප‍්‍රනාන්දු ඇමතිවරයා විසින් කුමන්ත‍්‍රණකාරී ලෙස අධ්‍යාපන සමූපකාරය තුළ අතුරු පාලක මණ්ඩලයක් පත්කරගෙන යමින් සාමාජික මුදල් කෝටි 5000ක් අහිමි කර ඇති බවත් එවැනිම තත්වයක් නැවත ඇතිකරලීම සඳහා වර්තමාන ආණ්ඩුව කටයුතු සූදානම් කරමින් තිබෙන බවත් මෙහිදී මහින්ද ජයසිංහ මහතා අවධාරණය කළේ ය. මෙම කුමන්ත‍්‍රණයට එරෙහිව නීතිමය ක‍්‍රියාමාර්ග ගැනීමට කටයුතු කරන බවත් එමෙන්ම අධ්‍යාපන සමූපකාරයේ 195,000ක් වන සියලුම සාමාජිකයින් සමග මෙම කුමන්ත‍්‍රණයට එරෙහිව විරෝධය පලකරමින් පාරට බැසීමට සූදානම් බවත් මෙහිදී මහින්ද ජයසිංහ මහතා අවධාරණය කළේ ය.", "URL": "https://lankatruth.com/si/?p=61208", "Category": "පුවත්", "Parent URL": null}