{"Source": "Lankatruth", "Timestamp": "June 4, 2021", "Headline": "BRICS රටවල් කණ්ඩායමෙන් හදිසි ඉල්ලීමක් !", "News Content": "චීනය, බ්‍රසීලය, ඉන්දියාව, දකුණු අප්‍රිකාව හා රුසියාව එක් වී පිහිටුවා ගත් BRICS රටවල් කණ්ඩායමේ විදේශ අමාත්‍යවරුන් ඊයේ ජුනි පළමුවෙනිදා ඒකාබද්ධ නිවේදනයක් නිකුත් කරමින්  බල කරනු ලැබුවේ කොරෝනා වසංගතයට එරෙහිව නිපදවන එන්නත් සඳහා යුරෝපීය හා ඇමරිකානු බහුජාතික ඖෂධ සමාගම් විසින් ලබාගෙන ඇති පේටන්ට් බලපත්‍ර වහා අහෝසි කරන ලෙසයි. මේ වනවිට දකුණු අප්‍රිකාව හා ඉන්දියාව ඒකාබද්ධව එන්නත් සඳහා ලබාගෙන ඇති පේටන්ට් බලපත්‍ර ඉවත්කිරීම ප්‍රතික්‍ෂේප කරමින් බුද්ධිමය දේපල නීති ඉදිරිපත් කරනා දියුණු රටවලට තාවකාලිකව හෝ එම ස්ථාවරය ඉවත්කරන ලෙස නියෝගයක් කරන ලෙස ලෝක සෞඛ්‍යය සංවිධානයට බලපෑම් කරමින් සිටිති. මෙම උත්සාහය අගය කරනා BRICS රටවල් කණ්ඩායම නොදියුණු රටවල දිනෙන් දින උග්‍ර වෙමින් පවතින කොරෝනා වසංගතය මැඩපැවැත්වීමට එකම විසඳුම වනුයේ එන්නත් නිපදවීම කඩිනම් කරලීම බවත් පේටන්ට් බලපත්‍ර ඉවත්කිරීමෙන් ලෝකයේ සියළු රටවල රජයට අයත් සෞඛ්‍යය සේවාවන්ට තාක්ෂනය හා පරීක්ෂණවල ප්‍රථිපලයන් හුවමාරු කරගැනීමටද හැකිවනු ඇති බවත් එම නිවේදනයේ වැඩිදුරටත් සදහන් වේ. BRICS රටවල් කණ්ඩායමේ විදේශ අමාත්‍යවරුන්ගේ හමුවේදී කොරෝනා වසංගතයෙන් පසුව වැටී ඇති රටවල ආර්ථිකය නංවාලීම ඉලක්ක කරමින් නව සංවර්ධන බැංකුවත් (NBD) පිහිටුවීමටද තීරණය කර ඇත. එහි ප්‍රථම කාර්‍යය ලෙස ඩොලර් බිලියන 2ක හදිසි ආධාරයක් දකුණු අප්‍රිකාවට ලබා දී ඇත. මේ අතර චීනයද ඉදිරි වසංගත තත්වයන් මැඩපැවැත්වීම ඉලක්ක කරමින් වැක්සීණ සඳහා පරීක්ෂණ කරලීමට හා එන්නත් නිෂ්පාදනය සඳහා BRICS රටවල සෞඛ්‍යය විශේෂඥයන්ට තම අත්දැකීම් හුවමාරු කරගැනීම සඳහා මධ්‍යස්ථානයක් Sinovac Research and Development Co Ltd නමින් විවෘත කරනු ලැබූ බව Xinhua News Agency ද වාර්තා කර සිටියේය. එන්නත් නිෂ්පාදනය සඳහා බහු ජාතික සමාගම් ලබාගෙන ඇති පේටන්ට් බලපත්‍ර ඉවත්කරන ලෙස ඇමරිකානු ජනාධිපති ජෝ බයිඩන් විසින්ද මීට පෙර ඉල්ලීමක් කරනු ලැබ තිබිණි. එසේම යුරෝපිය පාර්ලිමේන්තුවද දකුණු අප්‍රිකාවේ හා ඉන්දියාවේ සටනට සහය සඳහා එහි රැඩිකල් වාම මන්ත්‍රීවරුන් විසින් ඉදිරිපත් කරනා ලද යෝජනාවක් මැයි 20 වැනිදා සම්මත කරගන්නා ලදී. එහිදී දක්ෂිනංශික හා ලිබරල් මන්ත්‍රීවරුන් එයට විරුද්ධව චන්දය ලබාදී තිබුනේ බලපත්‍ර ඉවත්කිරීම පහසු කාර්යක් නොවන බව පවසමිනි. නමුත් එම ප්‍රකාශය තුල කිසිදු තර්කානුකුල බවක් නොමැතිබවත් ඔවුන් නියෝජනය කරනු ලබනුයේ ඖෂධ සමාගම් බවත්, ඔවුන්ගේ ප්‍රතිචාරය සම්බන්ධයෙන් තමන් පුදුමනොවන බවත් යෝජනාව ඉදිරිපත් කල වාම කණ්ඩායම් පවසා සිටි අතර යෝජනාවට පක්ෂව චන්දය ලබාදුන් මන්ත්‍රීවරුන්ට තම ස්තුතිය පුද කර සිටියහ.", "URL": "https://lankatruth.com/si/?p=117604", "Category": "විදෙස් පුවත්", "Parent URL": null}