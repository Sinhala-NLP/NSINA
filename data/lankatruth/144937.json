{"Source": "Lankatruth", "Timestamp": "February 25, 2023", "Headline": "රාජ්‍ය දේපල අවභාවිතා නඩුවෙන් ෆවුසිට ඇප", "News Content": "ආපදා කළමණාකරණ කටයුතු විධිමත් කිරීම සඳහා නෙදර්ලන්තයෙන් ලබාදී තිබු ලෑන්ඩ් කෲසර් රථයක් සිය පෞද්ගලික පරිහරණයට යොදා ගැනීමෙන් රජයට රුපියල් ලක්‍ෂ 10කට අධික පාඩුවක් කළ බවට හිටපු රාජ්‍ය අමාත්‍ය, වත්මන් සමගි ජන බලවේග පාර්ලිමේන්තු මන්ත්‍රී ඒ.එච්.එම් ෆවුසිට එරෙහිව අධි චෝදනා පත්‍ර බාරදුන් කොළඹ මහාධිකරණ විනිසුරු නවරත්න මාරසිංහ ඔහු ඇප මත මුදාහැරීමට නියම කර ඇත. රුපපියල් 25,000ක මුදල් හා රුපියල් ලක්ෂ 05 බැගින් වටිනා ඇපකරුවන් දෙදෙනෙකුගේ ශරීර ඇප මත විත්තිකාර පාර්ලිමේන්තු මන්ත්‍රී ඒ.එච්.එම් ෆවුසි මුදා හැරීමට නියම කළ විනිසුරුවරයා අධිකරණයේ අවසරයකින් තොරව විදේශ ගතවීම තහනම් කරමින් කොන්දේසියක්ද පනවා තිබේ. ආපදා කළමණාකරණ කටයුතු විධිමත් කිරීම සඳහා නෙදර්ලන්තයෙන් ලබාදී තිබු ලෑන්ඩ් කෲසර් රථයක් 2005 වසරේ සිට 2010 වසර දක්වා කාලසීමාව තුළ පාවිව්වි කිරීම මඟින් රජයට රුපියල් ලක්‍ෂ 10කට අධික පාඩුවක් කළ බවට හිටපු රාජ්‍ය ඇමති ඒ.එච්.එම් ෆවුසි මහතාට එරෙහිව අල්ලස් හෝ දුෂණ චෝදනා විමර්ශන කොමිසම විසින් නඩු පවරා තිබිණි. අධිකරණයෙන් නිකුත් කළ සිතාසියකට අනුව නඩුව කැඳවනු ලැබු අවස්ථාවේදී විත්තිකරු අධිකරණයේ පෙනී සිටියේය. ඒ අවස්ථාවේදී විත්තිකරුට එරෙහි අධිචෝදනා පත්‍රය විවෘත අධිකරණයේදී ඔහුට බාරදුන්නේය. ආපදා කළමණාකරණ කටයුතු විධිමත් කිරීම සඳහා නෙදර්ලන්තයෙන් 2010 නොවැම්බර් 10 වැනිදා අපදා කළමණාකරන අමාත්‍යංශයට ලෑන්ඩ් කෲසර් රථයක් ඇතුළු රුපියල් කෝටි දෙකක් පමණ වටිනා වාහන පහක් ලබාදී තිබු බවත් එසේ ලබාදිී තිබු ලෑන්ඩ් කෲසර් රථයක් වසර හතරක කාලයක් පුරා පාවිව්වි කිරීම මඟින් රජයට පාඩු කළ බවට අල්ලස් කොමිසම අධිකරණයට දැනුම් දී තිබිණි. විත්තිකරු වෙනුවෙන් පෙනී සිටි නීතීඥවරු කරුණු ඉදිරිපත් කරමින් අධිකරණයෙන් නිකුත් කළ සිතාසියකට අනුව අධිකරණයේ පෙනී සිටි තම සේවාදායකයාට ඇප නියම කරන්නැයි ඉල්ලා ඇත. ඉදිරිපත් වු කරුණු සළකා බැලීමෙන් අනතුරුව විත්තිකරුට ඇප නියම කළ විනිසුරුවරයා නඩු විභාග දිනවලදී අධිකරණයේ පෙනී සිටීමටද නියම කර තිබේ.", "URL": "https://lankatruth.com/si/?p=144937", "Category": "පුවත්", "Parent URL": null}