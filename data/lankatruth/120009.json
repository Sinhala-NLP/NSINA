{"Source": "Lankatruth", "Timestamp": "July 21, 2021", "Headline": "ගුරු, විදුහල්පති සංගම් සහ අධ්‍යාපන ඇමැති අතර සාකච්ඡා අසාර්ථකයි… ක්‍රියාමාර්ග දිගටම… මහින්ද ජයසිංහ", "News Content": "කොතලාවල විශ්වවිද්‍යාල පනත හකුලා ගැනීම, ගුරුවරුන්ගේ හා විදුහල්පතිවරුන්ගේ වසර 24ක් නොවිසඳුනු වැටුප් විෂමතාවන් ඉවත් කිරීම, ඔන්ලයින් සදහා සියලු දරුවන්ට පහසුකම් ලබාදීම ඇතුළු ඉල්ලීම් කිහිපයක් මුල්කරගෙන වෘත්තීය ක්‍රියාමාර්ගයක් අරඹා සිටින ගුරු – විදුහල්පති වෘත්තීය සමිති නායකයින් සහ අධ්‍යාපන අමාත්‍ය මහාචාර්ය ජී.එල්. පීරිස් අතර ඊයේ (20) බත්තරමුල්ල අධ්‍යාපන අමාත්‍යාංශයේ පැවැති සාකච්ඡාව අසාර්ථක වීම නිසා එම වෘත්තීය සමිති ක්‍රියාමාර්ගය අඛණ්ඩව ඉදිරියටත් පවත්වාගෙන යෑමට එම වෘත්තීය සමිති ඊයේ තීරණය කළ බව. ලංකා ගුරු සේවා සංගමයේ මහින්ද ජයසිංහ සඳහන් කරයි. ලංකා ගුරු සංගමය, ලංකා ගුරු සේවා සංගමය, ලංකා එක්සත් ගුරු සංගමය ඇතුළු ගුරු – විදුහල්පති වෘත්තීය සමිති 15 නායකයින් ඊට එක්වී සිටියහ. මේ අනුව තම ඉල්ලීම්වලට යහපත් ප්‍රතිචාරයක් දැක්වීමට අමාත්‍යවරයා අපොහොසත්වීම නිසා ගුරු සංගම් මෙතෙක් ක්‍රියාත්මක කළ වෘත්තීය සමිති ක්‍රියාමාර්ග ඉදිරියටත් අඛණ්ඩව ක්‍රියාත්මක කරන බවත් දිවයින පුරා නියෝජනය වන පරිදි ගුරු – විදුහල්පතිවරුන් හෙට (22) කොළඹ කොටුවේදී දැවැන්ත උද්ඝෝෂණයක නිරත වන බවත් ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ පැවැසීය.", "URL": "https://lankatruth.com/si/?p=120009", "Category": "පුවත්", "Parent URL": null}