{"Source": "Lankatruth", "Timestamp": "October 5, 2023", "Headline": "මලෛයිගම් 200, කඳුකරයේ ජනතාව මුහුණ දෙන ගැටලු පිළිබඳ අවධානය යොමු කිරීමක් – ආචාර්ය පෙරුමාල් සී සිවප්‍රකාශම්", "News Content": "මලෛයිගම් 200, කඳුකරයේ ජනතාව මුහුණ දෙන ගැටලු පිළිබඳ අවධානය යොමු කිරීමක් බව ආචාර්ය පෙරුමාල් සී සිවප්‍රකාශම් සඳහන් කරයි. ඔහු මේ බව සඳහන් කළේ කඳුකර දමිළ ජනතාව ඉන්දියාවේ සිට මෙරටට ගෙනවිත් අවුරුදු 200ක් පිරීම නිමිත්තෙන් ‘මවුබිමට ජවයක්, ගෞරවනීය පුරවැසියෙක් – මලෛයිගම් 200’ තේමාවෙන් ජාතික ජන බලවේගය විසින් මේ මස 15දා සිදු කරනු ලබන වැඩසටහන් සම්බන්ධයෙන් මාධ්‍ය දැනුවත් කිරීම සඳහා පැවැත්වූ මාධ්‍ය හමුවක් අමතමිණි. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති එම මාධ්‍ය හමුව සඳහා ජාතික ජන බලවේගයේ ජාතික විධායක සභික පාර්ලිමේන්තු මන්ත්‍රී විජිත හේරත්, සමස්ත ලංකා වතු කම්කරු සංගමයේ සභාපති කිට්නන් සෙල්වරාජ් සහ සමස්ත ලංකා වතු කම්කරු සංගමයේ උප ලේකම් කලෙයි චෙල්වි යන අය එක් වී සිටි අතර එහිදී ආචාර්ය පෙරුමාල් සී සිවප්‍රකාශම් දැක්වූ සම්පූර්ණ අදහස් පහතින් දැක්වේ. “කඳුකර ජනතාව ශ්‍රී ලංකාවට ඇවිත් වසර 200ක් ගතවෙනවා. මේ වසර 200 තුළ ශ්‍රී ලංකාවේ ආර්ථිකයට ඔවුන් විශාල දායකත්වයක් දුන්නා. නමුත් ඔවුන් අද ඉතාමත්ම දිළිඳු තත්වයක තමයි ජීවත් වෙන්නේ. ඔවුන්ගෙන් 58%ක්ම ලයිම් කාමරවල තමයි ජීවත් වෙන්නේ. ඒ විතරක් නොවෙයි ඔවුන්ගේ දෛනික ආදායම රුපියල් 1000යි. රටේ අනෙකුත් කම්කරුවන් සමග සංසන්දනය කර බලන විට ඉතාමත් ආදායම් අඩු මට්ටමක තමයි ඔවුන් ඉන්නේ. ඒ වගේම අධ්‍යාපන තත්වයත් ඉතාමත්ම පහළ මට්ටමක තමයි සිටින්නේ. විශේෂයෙන්ම ඔවුන් පෝෂණ තත්වයෙනුත් මන්දපෝෂණ තත්වයෙනුත් පෙළෙනවා. ඒ වගේම ඔවුන් ශ්‍රී ලංකාවේ මර්දනයට ලක්වුණු ජනතාවක්. මෙවන් පසුබිමක් තුළ ජාතික ජන බලවේගය ඒ ජනතාවගේ ප්‍රශ්නවලට මඟ පෙන්වීමක් හැටියට යම් විසඳුමක් ලබා දීමට උත්සාහ දරනවා. එම උත්සාහයේ එක් පියවරක් ලෙස තමයි 2023 ඔක්තෝබර් මාසයේ 01 දා සිට 15 දා දක්වා කඳුකරයේ ජනතාවගේ මිනිස් අයිතිවාසිකම් සහ ඔවුන් මුහුණ දෙන ගැටලු පිළිබඳ අවධානය යොමු කිරීමටත් ඔවුන්ව ඒකරාශී කර බලමුළු ගැන්වීමටත් බලාපොරොත්තු වෙනවා. මලෛයගම් 200 ප්‍රකාශය තුළින් කඳුකර ජනතාවගේ විවිධ ප්‍රශ්න සහ ඔවුන්ගේ අනාගතය පිළිබඳවත් ජාතික ජන බලවේගයේ ස්ථාවරත්වය පිළිබඳවත් කරුණු ඉදිරිපත් කිරීමට බලාපොරොත්තු වෙනවා.”", "URL": "https://lankatruth.com/si/?p=152785", "Category": "පුවත්", "Parent URL": null}