{"Source": "Lankatruth", "Timestamp": "January 23, 2019", "Headline": "අධිකරණයට අපහාස කිරීම ගැන හිටපු අගවිනිසුරු සරත් එන් සිල්වාට නොතීසි", "News Content": "අධිකරණයට අපහාස කිරීම සම්බන්ධයෙන් ලබන මස 07 වැනි දා අධිකරණය හමුවේ පෙනී සිට කරුණු දක්වන්නැයි ශ්‍රේෂ්ඨාධිකරණයේ හිටපු අගවිනිසුරු සරත් එන්.සිල්වා මහතා වෙත අද (23) නොතීසි නිකුත් කර තිබේ. අධිකරණයට අපහාස කර ඇතැයි හිටපු අගවිනිසුරු සරත් එන් සිල්වා මහතාට එරෙහිව චන්ද්‍රගුප්ත තේනුවර, හේවා වඩුගේ සිරිල් සහ ප්‍රශාන්ත ගුණවර්ධන යන මහාචාර්යවරු තිදෙනෙකු ගොනු කළ මූලික අයිතිවාසිකම් පෙත්සම විජිත් මළල්ගොඩ, මුර්දු ප්‍රනාන්දු සහ එස්. තුරේරාජා යන ත්‍රිපුද්ගල විනිසුරු මඩුල්ල හමුවේ කැඳවමින් ශ්‍රේෂ්ඨාධිකරණය මෙම නියෝගය නිකුත් කර ඇත. එහිදී වගඋත්තරකාර හිටපු අගවිනිසුරු සරත් එන්. සිල්වා මහතා අධිකරණය හමුවේ පෙනී සිට තිබේ. මෙම චෝදනා විභාග කිරීම සඳහා නීතිපතිවරයාගේ සහාය ලබා ගන්නා බව මෙහිදී ශ්‍රේෂ්ඨාධිකරණ විනිසුරුවරුන් පෙන්වා දී ඇත. ඒ අනුව මෙම පැමිණිල්ල ලබන මස 07 වැනිදා යළි කැඳවීමට නියම කළ ශ්‍රේෂ්ඨාධිකරණය එදිනට හිටපු අගවිනිසුරු සරත් එන් සිල්වා මහතාට අධිකරණය හමුවේ පෙනී සිටින්නැයි දන්වා නොතීසි නිකුත් කර තිබේ. එදින නීතිපති දෙපාර්තමේන්තුවේ නියෝජිතයකුටද අධිකරණ හමුවේ පෙනී සිටින්නැයි දන්වා අධිකරණය තවත් නොතීසියක් නිකුත් කර ඇත.", "URL": "https://lankatruth.com/si/?p=66853", "Category": "පුවත්", "Parent URL": null}