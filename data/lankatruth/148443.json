{"Source": "Lankatruth", "Timestamp": "June 29, 2023", "Headline": "යුරෝපා සංගමයේ නව ආර්ථික ආරක්ෂණ වාදී වැඩ පිළිවෙලට චීන අගමැතිගේ විරෝධය!", "News Content": "චීනය විසින් සිදුකරන ලෝක වෙළඳපල ආක්‍රමණයට එරෙහිව අන්තර් ජාතික මුල්‍ය අරමුදල(IMF) හා ලෝක බැංකුව විකල්ප ආයතන ලෙස ක්‍රියාත්මක වන බව පැවසුවේ ඇමරිකානු භාණ්ඩාගාර ලේකම් Janet Yellen මීට සති කීපයකට පෙරය. යුක්රේන-රුසියා ගැටුම හේතුවෙන් හා චීන-ඇමරිකා වෙළඳ ගැටුම හේතුවෙන් වඩාත් අර්බුදයට පත්ව ඇත්තේ යුරෝපා සංගමයයි. එසේම 2023 දී යුරෝපා සංගමය චීනයේ ප්‍රධාන අපනයන වෙළඳපල බවට පත් වීමත් සමග තම නිෂ්පාදන ලෝක වෙළඳපල තුල ස්ථාවරව පවත්වා ගැනීම අරමුණු කර ගනිමින් ජුනි 27 වැනිදා යුරෝපා කොමිසම පිටු 17ක ආර්ථික ආරක්ෂණ වැඩ පිලිවෙලක් ඉදිරිපත් කළේය. මෙම වාර්තාව ඍජුවම චීනය ඉලක්ක කරමින් සකස් කල නිදහස් වෙළඳාම් සංකල්පයද උල්ලංඝනය කරන ලද වැඩ පිලිවෙලක් බවට මේ අතර චීන අගමැති Li Qiangගේ දැඩි විවේචනයට ලක් වී ඇත. ලෝක වෙළඳ සංවිධානයේ හෝ අන්තර් ජාතික මුල්‍ය අරමුදලේ මුලික අරමුණ වනුයේ මෙම ආයතන දෙකට ඇතුළුවන කවර හෝ රටක් කිසිදු බදු, රේගු ගාස්තු නොමැතිව ඕනෑම රටක භාණ්ඩ, සේවා, පුද්ගලයන් හා ප්‍රාග්ධන හිමිකරුවන්ට නිදහසේ ගමන් කිරීමට ඇති හැකියාව අදාළ සාමාජික රටවල් විසින් සහතික කල යුතු වීමයි. අන්තර් ජාතික මුල්‍ය අරමුදල හෝ ලෝක බැංකුව තම ණය මුදල් රටවල් වලට ලබා දෙනුයේ මෙම කොන්දේසිය ඉටුකරන බවට දෙනු ලබන සහතිකය මතයි. ශ්‍රී ලංකාවේ ආනයන භාණ්ඩ වලට දමා ඇති බාධක ඉවත් කරන ලෙස ජාත්‍යන්තර මුල්‍ය ආයතන හා පුද්ගලික අංශ බල කරනුයේ මේ හේතුවෙනි. 2001 දෙසැම්බර් 11 වැනිදා ලෝක වෙළඳ සංවිධානය(WTO)ට ඇතුළු වන චීනය මෙම කොන්දේසි වඩාත් හොඳින් සපුරමින් තම භාණ්ඩ වල ඒකාධිකාරී බලය තහවුරු කිරීමට මෙන්ම ලෝක ආර්ථිකයෙන් 14-20%ක පංගුවක් ලෝක වෙළඳපල තුල හිමිකර ගැනීමටද 2023 වන විට සමත් වී ඇත. විශේෂයෙන් අපනයන කේෂ්ත්‍රයේ චීනය 22%ක් දක්වා ලෝක වෙළඳපල තුල හිමිකර ගන්නා විට ඇමරිකාව 8%ක් ලෙස හා ජර්මනිය 8.5% ලෙස පහතට වැටී ඇත. එහිදී විදුලි බල උපකරණ 80%, ඇඟලුම් නිෂ්පාදන 90%ක් ලෝක වෙළඳ පලට ලබා දෙනුයේ චීනය විසින් වේ. එසේම 2001-2022 කාලය තුල චීනය විසින් යුරෝපීය කාර්මික වෙළඳ සමාගම් 360ක් මිලදී ගෙන ඇත. 2025 දී යුරෝපයට වසරකට මෝටර් රථ ලක්ෂ 8ක් ආනායනය කරනුයේ චීනයයි. එසේම 2023 පළමු කාර්තුව වන විට ලොව විදුලි මෝටර් රථ නිෂ්පාදනයේ ප්‍රථමයා බවට චීනය පත් වීමත් සමග රුසියාවට ඩ්‍රෝන, හා සැටලයිට් නිර්මාණය සඳහා මෘදු කාංග අපනයනය කරමින් රුසියානු ආක්‍රමණයට පහසුකම් සලසන බවට චෝදනා කරමින් චීන හා හොංකොන් සමාගම් 11කට යුරෝපා කොමිසම විසින් තහංචි පනවනු ලැබුවේ චීනයේ බලවත් විරෝධය මත වේ. මේ අතර ඇමරිකාවේ පලවන Wall Street පුවත්පතේ ඊයේ 27 වනදා පල වූ වාර්තාවක් අනුව කෘතීම බුද්ධිය(IA) කටයුතු සඳහා යොදාගනු ලබන මෘධුකාංග චීනයට අපනයනය කරනු ලබන Nvidia, AMD හා Micron සමාගම් වලට එරෙහිව ඇමරිකානු රජය තහංචි පනවා ඇත. එසේම අද දිනයේ ඇමරිකානු ජනාධිපති බයිඩන් මාධ්‍ය අමතා ප්‍රකාශ කලේ චීනය සමග අත්සන් කල විද්‍යා හා තාක්‍ෂණික සම්මුතිය මෙම වසරේ අගෝස්තු 27 වනදා අහෝසි වන අතර එය නැවතවරක් බලාත්මක කිරීමක් සිදු නොකරන බවයි. වරක් ජෝ බයිඩන් විසින්ම පවසා සිටියේ ලෝක වෙළඳ සංවිධානයේ ආර්ථිකය තම රජය මත තබාගෙන තිබෙන එහි එකම සාමාජික රට චීනය බවයි. මෙම තත්වයට මුහුණ දීම සඳහා යුරෝපා සංගමයට හා ඇමරිකාවට ඇති එකම විකල්පය වනුයේ චීනය ලෝක වෙළඳපලෙන් ඉවත් කිරීමයි. ඒ සඳහා යුක්රේන-රුසියා යුද්ධයට පටලවා සම්බාධක පැන වීම හෝ තායිවානයේ සිට යුධ අභ්‍යාස පවත්වා චීනය කුපිත කිරීමේ උත්සාහයන් ඔස්සේ විවිධ උපක්‍රම රාශියක් පසු ගිය කාලයේ ක්‍රියාවට නැගිණි. ඒ අතර ඇමරිකාව හා G7 කණ්ඩායම විසින් චීනයේ සේද මාවත ව්‍යාපෘතියට(Belt and Road) විකල්පයක් ලෙස ඩොලර් බිලියන 600ක් ආයෝජනය කරමින් “Build Back Better World” නමින් ව්‍යාපෘතියක් 2021 ජුනි 26 වැනිදා හඳුන්වා දෙන ලදී. එහි දී යුරෝපා සංගමය ඩොලර් බිලියන 300ක් ලබා දෙමින් « Global Gateway » නම් වැඩසටහනක් 2021 දෙසැම්බර් 13 වනදා හඳුන්වා දෙනු ලැබීය. මෙම මුදල් අප්‍රිකාව,ආසියාව හා දකුණු ඇමරිකාවේ යටිතල පහසුකම් සංවර්ධනය, අධ්‍යාපනය, ගමනාගමනය සංවර්ධනය සඳහා යෙදවෙනු ඇත. මෙහි තවත් පියවරක් ලෙස ජුනි 29 හා 30 යන දින දෙකේදී රැස්වූ යුරෝපා මුදල් ඇමතිවරුන් විසින් එලි දැක් වූ පිටු 17ක වාර්තාවක් මගින් අවධාරණය කරනු ලබනුයේ යුරෝපා සංගමය තුළ සිදුකරන විදේශ ආයෝජන යම් පාලනයකට පත් කිරීම සහ සංවේදී භාණ්ඩ අපනයනයනයේදී හා ආනයනයේදී සිදුවිය හැකි තාක්ෂණික කාන්දුවීම් අවම කිරීමට මැදිහත් වීම, වෙනත් රටවල අපනයනයන් සඳහා පහසුකම් සපයන යුරෝපීය සමාගම්වල ආයෝජන පාලනය කිරීම හා නිරික්ෂනය කිරීම සිදු කල යුතු බවයි. මෙහි අඩංගු යෝජනා ආර්ථික ආරක්ෂණ මත පදනම්ව ඉදිරිපත් කර ඇති බව යුරෝපා මාධ්‍ය මේ අතර පෙන්වා දෙති. රජයේ ඍජු ආධාර මත යැපෙන රාජ්‍ය සමාගම් මගින් යුරෝපයට ආනයනය කරනු ලබා භාණ්ඩ හා සේවා සඳහා වැට බැඳීමට යෝජනා කිරීම තුලින් මෙම වාර්තාව ඍජුව ආමන්ත්‍රණය කරනු ලබනුයේ මහජන චීනය ඉලක්ක කරමින් බව මේ අතර ආර්ථික විශේෂඥයින් විසින් ද පෙන්වා දෙති. නමුත් යුරෝපා සංගමය තම වාර්තාව ඉදිරිපත් කරමින් පවසනුයේ යුරෝපය තුල බුද්ධිමය දේපල හා ජාතික ආරක්ෂාව හේතුවෙන් මෙම පියවර ගත් බවයි. විශේෂයෙන් කොරෝනා වසංගත කාලය තුලදී චීනයේ අමුද්‍රව්‍ය සපයන සමාගම් වසා දැමීම හේතුවෙන් යුරෝපය අර්බුධයට යාමත්, යුක්රේන-රුසියානු ගැටුම හේතුවෙන් ගෑස් හා තෙල් අර්බුධයක් ඇතිවීමත් මෙම වාර්තාව ඉදිරිපත් කිරීමට හේතු වූ බව යුරෝපා කොමිසමේ සභාපතිනිය වන Ursula von der Leyen මාධ්‍ය වෙත පෙන්වා දුන්නාය. අර්බුධ විසින් තමන්ට විකල්ප විසඳුම් කරා යාමට බල කරන බව ඇය තවදුරටත් පවසා සිටියාය. මේ සම්බන්ධයෙන් චීන අගමැති Li Qiang කියා සිටිනුයේ චීනය ලෝක වෙළඳ පලෙන් ඉවත් කිරීමට හෝ ඔවුන්ගේ නිෂ්පාදන මත විශ්වාශය නොතැබීම හෝ චීනය ඔවුන්ගේ ආර්ථිකයට අනතුරක් යයි කියා චීන අපනයන නිෂ්පාදන වලට බාධා එල්ල කිරීම කිසිදු පදනමක් නැති එසේම ලෝක ආර්ථික සංවර්ධනයට ප්‍රයෝජනවත් යෝජනා ලෙස සැලකිය නොහැකි බවය. චීනයේ වාර්ෂිකව පවත්වනු ලබන ජාත්‍යන්තර ආර්ථික සමුළුවක් වන (DAVOS summer forum) අමතමින් ජුනි 27 වනදා ඔහු වැඩි දුරටත් ප්‍රකාශ කර සිටියේ “ආර්ථික ගෝලීයකරණයේ වර්ධනයත් සමඟ ලෝක ආර්ථිකය තුල අප සියලු දෙනාම එක් ප්‍රජාවක් බවට පත් කර තිබෙන මොහොතක අප අතර ආර්ථික සහයෝගීතාවය වර්ධනය කිරීම පසෙකලා ගැටුමකට ගමන් කිරීම තුලින් සිදු වනුයේ එහි ප්‍රථිලාභ දින ගැනීමට අප අපෝසත් වීමයි. අප මුහුණ දී ඇති දැවැන්ත අභියෝග වනුයේ ආර්ථික අසමානත්වය, දුප්පත්කම ලොවින් තුරන් කිරීම, ආර්ථික වර්ධනය, ණය අර්බුධය හා පරිසර ප්‍රශ්න වැනි කාරනා” බව අවධාරණය කර සිටියේය. කෙසේ වෙතත් යුරෝපා සංගමය බිහිවනුයේ නිදහස් වෙළදාම මත පදනම්ව වන අතර ලෝක බැංකුව, අන්තර් ජාතික මුල්‍ය අරමුදල හා ලෝක වෙළඳ සංවිධානයේ අරමුණද එයම වන බැවින් ද යුරෝපය තුල ආයෝජනය සඳහා එන කිසිදු රටකටබාධා පැමිණවීමට ඔවුන්ට හැකියාවක් නැත. එසේම ඉහත යුරෝපා සංගමයේ වාර්තාව ක්‍රියාවට නැංවීමට සාමාජික රටවල් 27 ඒකමතිකත්වය අත්‍යවශ්‍ය වේ. මේ අතර ආර්ථික විශේෂඥයයින් පෙන්වා දෙනු ලබනුයේ යුක්රේන-රුසියානු ගැටුම තුලදී පවා යුරෝපා සංගමයේ රටවල් අතර සිදු වූ බෙදීයාම තුලින් තහවුරු වනුයේ යුධමය අවස්ථාවකදී පවා ඔවුන්ට තම ඒකමතික භාවය පවත්වාගෙන යාම අසීරු වීම සලකා බලද්දී ආර්ථික කේෂ්ත්‍ර වල චීනයට එරෙහිව යුරෝපා සංගම් වාර්තාව යථාර්තයක් බවට පත් කිරීම එතරම් පහසු කටයුත්තක් නොවන බවයි. එසේම චීනයත් තම ආර්ථික ලාභයන් සමස්ථ ලෝක ජනතාවට සාධාරණව බෙදීයාම සඳහා වචනයෙන් නොව ක්‍රියාවෙන් ඔප්පු කර පෙන්විය යුතු බවටද ඔවුන් තව දුරටත් අවධාරණය කර සිටිති.", "URL": "https://lankatruth.com/si/?p=148443", "Category": "පුවත්", "Parent URL": null}