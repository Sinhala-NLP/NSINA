{"Source": "Lankatruth", "Timestamp": "April 26, 2022", "Headline": "ඛනිජ තෙල් පනත සංශෝධනයට කැබිනට් අනුමැතිය", "News Content": "තනි තනිව ඉන්ධන ආනයනය කර භාවිත කිරීමට ඉඩ සැලසෙන පරිදි 2002 අංක 33 දරන ඛනිජ තෙල් නිෂ්පාදන (විශේෂ විධිවිධාන) පනත සංශෝධනය කිරීමට බලශක්ති ඇමති කාංචන විජේසේකර කර ඇති යෝජනාවට අමාත්‍ය මණ්ඩලය අනුමැතිය ලබාදී තිබේ. රටේ සියලුම ආර්ථික ක්‍රියාකාරකම් සඳහා ඉන්ධන අත්‍යවශ්‍ය බවත් ආර්ථිකයේ තෝරාගත් විශේෂිත ක්ෂේත්‍ර සඳහා ඔවුන්ට අවශ්‍ය ඉන්ධන තනි තනිව ආනයනය කර භාවිත කිරීම සඳහා බලපත්‍ර නිකුත් කිරීම සුදුසු බවත් හඳුනාගෙන ඇතැයි උක්ත යෝජනාව ඇමති මණ්ඩලයට ඉදිරිපත් කරමින් සඳහන් කර ඇත. එම සංශෝධනය මගින් ආර්ථිකයේ තෝරාගත් අංශවලට තනි තනිව තමන්ට අවශ්‍ය ඉන්ධන ආනයනය කර භාවිත කිරීමට අවසර දීම සඳහා බලපත්‍ර නිකුත් කිරීමට ලංකා ඛනිජ තෙල් නීතිගත සංස්ථාවට අනුමැතිය ලබා දී ඇත. එ් අනුව ඊට අදාල සංශෝධනය කිරීම් සඳහා වන කෙටුම්පතක් සකස් කිරීම නීති කෙටුම්පත් දෙපාර්තමේන්තුව විසින් සිදු කෙරෙනු ඇත. කෙසේ වෙතත් මේ වනවිට රට තුළ පවතින ඉන්ධන හිඟය හේතුවෙන් ආර්ථිකයේ අංශ කිහිපයකට දැඩි ලෙස බලපෑම් එල්ල වී තිබේ.", "URL": "https://lankatruth.com/si/?p=132896", "Category": "පුවත්", "Parent URL": null}