{"Source": "Lankatruth", "Timestamp": "November 28, 2020", "Headline": "පකිස්තානු ක්‍රීඩකයන් 06 දෙනෙකුට කොරෝනා", "News Content": "ක්‍රීඩකයන් 06 දෙනෙකු කොරෝනා ආසාදිතයන් බවට හඳුනාගැනීමෙන් පසු 53 දෙනෙකුගෙන් සමන්විත පකිස්තානු ක්‍රිකට් කණ්ඩායමට සහ පුහුණුකරුවන්ට ‘අවසන් නිවේදනය’ නිකුත් කළ බව නවසීලන්තය රජය කියාසිටියි. නවසීලන්තයේ සංචාරය කරන පකිස්තානු ජාතික කණ්ඩායමේ සාමාජිකයන් කිහිප දෙනෙක් සෞඛ්‍යාරක්ෂිත නීති පද්ධතිය උල්ලංඝනය කර ඇති බව පවසන නවසීලන්ත ආණ්ඩුව සමස්ත කණ්ඩායමටම අවසන් නිවේදනය නිකුත් කළ බව පවසයි. “පකිස්තානුවන් ක්‍රිකට් ක්‍රීඩාව සඳහා නවසීලන්තයට පැමිණිම අපට ගෞරවයක්. නමුත් ඔවුන් සියලු දෙනා අපේ සමාජය කොරෝනා වසංගතයෙන් බේරාගැනීමට අප විසින් යොදා තිබෙන නීති රීතිවලට යටත්ව කටයුතු කල යුතුයි.” යනුවෙන් නවසීලන්ත සෞඛ්‍ය අධ්‍යක්ෂක වෛද්‍ය ඇෂ්ලි බ්ලූම්ෆීල්ඩ් පවසයි. පකිස්ථානයේ ලාහෝර් නගරයෙන් පිටත්වීමට පෙර කොරෝනා පරීක්ෂණ හතරක් නෙගටිව් වුවද නවසීලන්තයට පැමිණි පසු සිදුකළ PCR පරීක්ෂණයේදී මේ ක්‍රීඩකයන් ආසාදිතයින් බව හඳුනා ගෙන ඇත. නවසීලන්තය තුළ පසුගිය දින 104ක කාලය තුළ කිසිදු කොරෝනා රෝගියෙක් බාහිර සමාජයෙන් හමු වී නොමැති බව වාර්තා වේ. එසේම කොරෝනා ආසාදිතයින් 2000ක් හා මරණ 25ක් පමණක් වාර්තාවූ රටක් ලෙස කොරෝනා මර්දනයේදී නවසීලන්තය ඉදිරියෙන් සිටී. ටෙස්ට් සහ විස්සයි විස්ස තරඟමාලවක් සඳහා නවසීලන්තයට පැමිණි පකිස්තානු කණ්ඩායම නවසීලන්ත සෞඛ්‍ය අංශ විසින් නිර්මාණය කර ඇති “ජෛව ආකර්ෂිත බුබුල” තුළට වී කටයුතු නොකලොත් තරඟාවලිය පසෙක දමා ආපසු පකිස්තානය බලා පියාසර කිරීමට සිදුවනු ඇත.", "URL": "https://lankatruth.com/si/?p=101762", "Category": "ක්‍රීඩා පුවත්", "Parent URL": null}