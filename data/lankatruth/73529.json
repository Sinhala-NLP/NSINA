{"Source": "Lankatruth", "Timestamp": "May 7, 2019", "Headline": "ඝාතන චෝදනාවකට සිව් දෙනෙකුට මරණ දඬුවම", "News Content": "2008 වසරේ ග්‍රෑන්ඩ්පාස් ප්‍රදේශයේදී පුද්ගලයෙකුට පහරදී ඝාතනය කිරීමේ චෝදනාවක් සම්බන්ධව විත්තිකරුවන් සිව් දෙනෙකුට අද(07) කොළඹ මහාධිකරණ විනිසුරු විකුම් කළුආරච්චි මහතා විසින් මරණීය දණ්ඩනය නියම කළේය. 2008 වසරේ දෙසැම්බර් මස දෙවන දා කොළඹ ග්‍රෑන්ඩ්පාස් ප්‍රදේශයේ දී ස්ටීවන් ජෙයචන්ද්‍රන් හෙවත් සින්නප්පු නැමැති පුද්ගලයාට පොලුවලින් පහර දී කපා කොටා ඝාතනය කිරීම සම්බන්ධයෙන් විත්තිකරුවන් පස් දෙනෙකුට එරෙහිව නීතිපතිවරයා විසින් මෙම නඩුව ගොනුකර තිබිණි. දීර්ඝ නඩු විභාගයකින් පසුව තීන්දුව ප්‍රකාශයට පත් කළ මහාධිකරණ විනිසුරු විකුම් කළුආරච්චි මහතා සඳහන් කළේ විත්තිකරුවන් හතර දෙනෙකුට එරෙහිව එල්ල කර තිබූ මිනීමැරීමේ චෝදනා සාධාරණ සැකයකින් තොරව ඔප්පු කර තිබෙන බවයි. ඒ අනුව ඔවුන් සිව් දෙනාට මරණ දණ්ඩනය නියම වන බවත් චෝදනා ඔප්පු නොවීමෙන් එක් විත්තිකරුවෙකු නිදොස් කොට නිදහස් කරන බවත් අධිකරණය සඳහන් කළේය.", "URL": "https://lankatruth.com/si/?p=73529", "Category": "පුවත්", "Parent URL": null}