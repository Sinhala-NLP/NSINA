{"Source": "Lankatruth", "Timestamp": "September 21, 2022", "Headline": "චාමර සම්පත් ගමේදී ගුටිකයි…", "News Content": "ප්‍රාථමික කර්මාන්ත රාජ්‍ය ඇමති චාමර සම්පත් දසනායක පසුගිය 19 වනදා බදුල්ලේදී ප්‍රහාරයකට ලක්ව තිබේ. ඔහු එදින සවස බදුල්ල බණ්ඩාරනායක මාවතේ පිහිටි බදුල්ල ප්‍රාදේශීය සභාවේ මන්ත්‍රීවරයෙකුට අයත් වෙළෙදසැලක් අසළ සිය මෝටර් රථය නවතා සංවාදයක යෙදී සිටියදී පුද්ගලයින් දෙදෙනෙකු විසින් බැන බැදී යතුරුපැදි හිස්වැස්මකින් පහරදී තිබේ. එම ප්‍රදේශයේ යම් උත්සවයක් සඳහා වාරිමාර්ග රාජ්‍ය ඇමති ශෂීන්ද්‍ර රාජපක්ෂ, ප්‍රාථමික කර්මාන්ත රාජ්‍ය ඇමති චාමර සම්පත් දසනායක ඇතුළු දේශපාලකියන් පිරිසක් සහභාගී වීමට නියමිතව තිබී ඇති අතර ප්‍රදේශයේ ජනතාව කළු කොඩි ඔසවා ඔවුනගේ පැමිනීමට විරෝධය දක්වා ඇත. එම විරෝධය හේතුවෙන් රාජ්‍ය ඇමති ශෂීන්ද්‍ර රාජපක්ෂ ඊට සහභාගී වී නැති අතර රාජ්‍ය ඇමති චාමර සම්පත් දසනායක එම ප්‍රදේශයට ගොස් ඇත. එලෙස යමින් සිටියදී අදාල ප්‍රදේශයේදී බදුල්ල ප්‍රාදේශීය සභා මන්ත්‍රීවරයෙකුට අයත් වෙළෙදසැලක් අසල සිය මෝටර් රථය නවතා රාජ්‍ය ඇමති චාමර සම්පත් ඔහුගේ ආරක්ෂකයින් සමග එම වෙළඳසැලට ඉදිරිපිට පැමිණ ඇත. එහිදී ඔහුට විරෝධය එල්වී ඇති අතර තරුණයින් දෙදෙනෙකු විසින් ඔහුට මෙලෙස ආරක්ෂිත හිස්වැසුමකින් පහරදී තිබේ. රාජ්‍ය ඇමතිට පහරදීමේ සිද්ධිය සම්බන්ධයෙන් පුද්ගලයන් දෙදෙනෙකු පොලීසිය විසින් අත්අඩංගුවට ගෙන ඇති අතර රාජ්‍ය ඇමති සම්පත් දසනායකගේ ආරක්ෂකයින්ගේ පහරදීම හේතුවෙන් එක් අයෙකු තුවාල ලබා රෝහල් ගත කර ඇතැයිද වාර්තා වේ.", "URL": "https://lankatruth.com/si/?p=139455", "Category": "පුවත්", "Parent URL": null}