{"Source": "Lankatruth", "Timestamp": "October 5, 2021", "Headline": "පිස්තෝලයක් ඔලුවට තබා සිරකරුවන්ට තර්ජනය කිරීම; ශ්‍රේෂ්ඨාධිකරණය නීතිපතිට දුන් නියෝගයක්", "News Content": "ශ්‍රේෂ්ඨාධිකරණය නීතිපතිවරයාට නියෝගයක් කරමින් සඳහන් කර ඇත්තේ අනුරාධපුර බන්ධනාගාරයේ රඳවා සිටින බන්ධනාගාර කළමනාකරණ හා සිරකරුවන් පුනරුත්ථාපන කටයුතු රාජ්‍ය ඇමතිවරයාව සිටි ලොහාන් රත්වත්තේ රාත්‍රියේ බීමත්ව පැමිණ පිස්තෝලයක් රැඳවියකුගේ හිසට තබා තර්ජනය කිරීමට එරෙහිව මූලික අයිතිවාසිකම් පෙත්සම් ඉදිරිපත් කළ අනුරාධපුර බන්ධනාගාරයේ රඳවා සිටින සිරකරුවන් 08 දෙනාගේ ආරක්ෂාව තහවුරු කිරීමට පියවරගන්නා මෙන් බන්ධනාගාර කොමසාරිස් ජනරාල්වරයාට හා අනුරාධපුර බන්ධනාගාර අධිකාරිවරයාට උපදෙස් ලබා දෙන ලෙසය. එමෙන්ම අදාළ සිරකරුවන් හමුවීම සඳහා ඔවුන්ගේ නීතිඥයින්ට අවශ්‍ය ප්‍රවේශය ලබාදීමට පියවරගන්නා ලෙසද බන්ධනාගාර කොමසාරිස් ජනරාල්වරයාට සහ අනුරාධපුර බන්ධනාගාර අධිකාරිවරයාට උපදෙස් දෙන ලෙසද ශ්‍රේෂ්ඨාධිකරණය විසින් නීතිපතිවරයාට නියෝග කර තිබේ. අධිකරණය මෙම නියෝගය කර ඇත්තේ, රාජ්‍ය අමාත්‍ය ලොහාන් රත්වත්තේ අනුරාධපුර බන්ධනාගාරය තුළට ඇතුළු වී පිස්තෝලයක් රැඳවියකුගේ හිසට තබා තර්ජනය කිරීම තුළින් සිය මූලික අයිතිවාසිකම් උල්ලංගනය වූ බවට චෝදනා කරමින් එම බන්ධනාගාරයේ රඳවා සිටින සැකකරුවන් 08 දෙනෙකු සිය නීතිඥවරයා මාර්ගයෙන් ගොනු කළ මූලික අයිතිවාසිකම් පෙත්සම අද (05) සලකා බැලූ අවස්ථාවේදීය. අගවිනිසුරු ජයන්ත ජයසූරිය, මුර්දු ප්‍රනාන්දු සහ එස්. තුරෙයිරාජාගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ පෙත්සම සලකා බැලිනි. එමෙන්ම තමන්ව ඇප මත මුදාහැර අවසන් වශයෙන් සියලු චෝදනාවලින් නිදහස් කරන නියෝගයක් නිකුත් කරන ලෙසත් පෙත්සම් කරුවෝ පෙත්සමෙන් වැඩිදුරටත් ඉල්ලා සිටිති.", "URL": "https://lankatruth.com/si/?p=124149", "Category": "පුවත්", "Parent URL": null}