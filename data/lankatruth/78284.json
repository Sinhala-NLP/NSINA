{"Source": "Lankatruth", "Timestamp": "July 27, 2019", "Headline": "පරීක්ෂණවලට බාධා කළ කුරුණෑගල රෝහල් අධ්‍යක්ෂකට එරෙහිව අධිකරණයට කරුණු ගොනුවෙයි", "News Content": "කුරුණෑගල ශික්ෂණ රෝහලේ වෛද්‍ය ෂෙයිගු ෂියාබ්දීන් මොහොමඩ් ෂාෆි මහතාට සම්බන්ධයෙන් අපරාධ පරීක්ෂණ දෙපාර්තමේන්තුව සිදු කරන පරීක්ෂණවලට බාධා කිරිම සම්බන්ධයෙන් කුරුණෑගල රෝහල් අධ්‍යක්ෂවරයාට එරෙහිව අපරාධ පරීක්ෂණ දෙපාර්තමේන්තුව අධිකරණයට කරුණු වාර්තා කළ බවත් ඔහු සම්බන්ධයෙන් නීතිපතිවරයාගේ උපදෙස් මත ඉදිරියේදී කටයුතු කරන බවත් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. කුරුණෑගල ශික්ෂණ රෝහලේ වෛද්‍ය ෂෙයිගු ෂියාබ්දීන් මොහොමඩ් ෂාෆි මහතාට එරෙහිව සිදුකරන විමර්ශන අතරවාරයේදී එම විමර්ශනවලට බාධා කළ බවට රෝහල් අධ්‍යක්ෂවරයාට විරුද්ධව මේ වනවිට චෝදනා එල්ල වී ඇත. අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් මෙම විමර්ශනයට අදාළව විකිරණශීලි විශේෂඥ වෛද්‍යවරුන් තිදෙනෙකුගේ ප්‍රකාශ සටහන් කරගැනීමට හා විමර්ශනයට ඉතා වැදගත් වන ලිපි ලේඛන CID භාරයට ගන්න කුරුණෑගල රෝහලට ගිය අවස්ථාවේදී කුරුණෑගල රෝහල් අධ්‍යක්ෂවරයා ඒ සඳහා ඉඩ ලබා නොදුන් බව රුවන් ගුණසේකර මහතා චෝදනා එල්ල කරයි. රෝහල් අධ්‍යක්ෂවරයාට එරෙහිව දැනටමත් මෙම නඩුව යටතේම අධිකරණයට CIDයෙන් කරුණු වාර්තා කර ඇති බවත් ඒ මහතා වැඩිදුරටත් පවසයි.", "URL": "https://lankatruth.com/si/?p=78284", "Category": "පුවත්", "Parent URL": null}