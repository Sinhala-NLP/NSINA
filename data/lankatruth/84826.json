{"Source": "Lankatruth", "Timestamp": "November 6, 2019", "Headline": "හේමසිරි – පූජිත් යළි රිමාන්ඩ්", "News Content": "හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර, ලබන 19 වැනිදා දක්වා තවදුරටත් රක්ෂිත බන්ධනාගාර ගතකර තැබීමට කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද(06) නියෝග කළේය. පාස්කු ඉරිදා ප්‍රහාරය සම්බන්ධව සිය රාජකාරිමය වගකීම් සාපරාධී පැහැරහැරීමකට ලක්කර ඇති බවට හේමසිරි ප්‍රනාන්දු සහ පූජිත ජයසුන්දර රක්ෂිත බන්ධනාගාර ගතකර ඇත. පසුගිය 22 වැනිදා සිද්ධියට අදාල නඩුව කොළඹ අතිරේක මහේස්ත්‍රාත් ප්‍රියන්ත ලියනගේ මහතා හමුවේ කැඳවූ අවස්ථාවේ නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ ඉල්ලා සිටියේ මෙම නඩුව කොළඹ ප්‍රධාන මහේස්ත්‍රාත්වරියගෙන් ඉවත්කර වෙනත් මහේස්ත්‍රාත්වරයෙකු යටතේ විභාගයට ගන්නා ලෙසය. ඊට ප්‍රතිචාර දක්වමින් ප්‍රියන්ත ලියනගේ මහතා සඳහන් කර ඇත්තේ මෙම නඩුව කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවන ලෙසය. ඒ අනුව නඩුව අද කැඳවා තිබූ අවස්ථාවේ නීතිපති දෙපාර්තමේන්තුව සිදුකළ ඉල්ලීමට අනුව කොළඹ අංක දෙක මහේස්ත්‍රාත් අධිකරණ වෙත මාරුකරන බව මහේස්ත්‍රාත්වරයා දැනුම් දී ඇත.", "URL": "https://lankatruth.com/si/?p=84826", "Category": "පුවත්", "Parent URL": null}