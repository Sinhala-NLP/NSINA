{"Source": "Lankatruth", "Timestamp": "July 14, 2017", "Headline": "නව ව්‍යවස්ථාවෙන් බලය බෙදීමටත් මහින්ද පිල එකඟවෙයි", "News Content": "නව ව්‍යවස්ථාව සම්බන්ධයෙන් ව්‍යවස්ථා මෙහෙයුම් කමිටුව පසුගිය 06 වැනිදා රැස්වූ අවස්ථාවේදී සාකච්ඡාවට ලක්වී ඇති බලය බෙදීම පිළිබඳ කරුණුවලට මහින්ද පිලේ නියෝජිතයන් වශයෙන් සහභාගි වූ දිනේෂ් ගුණවර්ධන හා ප්‍රසන්න රණතුංග යන මහත්වරු මුලික වශයෙන් එකඟ වී ඇති බව වාර්තා වෙයි. ඒකාබද්ධ විපක්ෂය වෙනුවෙන් දිනේෂ් ගුණවර්ධන මහතා සහ ප්‍රසන්න රණතුංග මහතා මෙහෙයුම් කමිටුවේ සාමාජිකයන් ලෙස කටයුතු කරන අතර ඔවුන් මෙහෙයුම් කමිටුවෙන් ඉවත් වන බව මීට පෙර මාධ්‍ය ඔස්සේ ප්‍රකාශ කර තිබූ නමුත් පසුගිය ජූලි 06 වැනිදා පැවති මෙහෙයුම් කමිටු රැස්වීමට ඔවුන් දෙදෙනාම සහභාගී වී තිබේ. මේ වනවිට මෙහෙයුම් කමිටු සාකච්ඡාවලදී මෙහෙයුම් කමිටු වාර්තාව අවසාන කිරීම සඳහා වගන්තියෙන් වගන්තිය සාකච්ඡා කෙරෙමින් පවතින අතර ජූලි 06 වනවිට එයින් අඩක් පමණ සාකච්ඡා කර අවසන් කර තිබූ බවද පැවසේ. පළාත් සභාවල බලතල සම්බන්ධයෙන් එහිදී ඇතිකරගත් එකඟතාවන් අනුව පළාත් මහ ඇමතිවරයාගේ බලතල ඉහළ නංවා ආණ්ඩුකාරවරයාගේ බලතල අඩු කිරීම, පළාත් රාජ්‍ය සේවය ස්වාධීන සහ ශක්තිමත් ලෙස පිහිටුවීම, සමගාමී ලැයිස්තුව අහෝසි කිරීම ඇතුළු දහතුන්වැනි සංශෝධනය ශක්තිමත් කරන යෝජනා රැසක් මෙහෙයුම් කමිටු වාර්තාවට ඇතුළු කිරීමට නියමිත බවද වැඩිදුරටත් වාර්තා වේ.", "URL": "https://lankatruth.com/si/?p=37489", "Category": "පුවත්", "Parent URL": null}