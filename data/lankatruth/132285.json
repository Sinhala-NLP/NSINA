{"Source": "Lankatruth", "Timestamp": "April 18, 2022", "Headline": "ගාලු මුවදොර උද්ඝෝෂණය ගැන පොලීසියෙන් අධිකරණයට කරුණු වාර්තා කරයි", "News Content": "ජනාධිපති ගෝඨාභය රාජපක්ෂ ඇතුළු ආණ්ඩුවට ඉවත්වන ලෙස බලකරමින් කොළඹ, ගාලු මුවදොර ප්‍රදේශයේ සිදුකරන මහජන උද්ඝෝෂණය සම්බන්ධයෙන් කොටුව පොලීසිය අද (18) “ඒ” වාර්තාවක් මගින් කොළඹ මහෙස්ත්‍රාත් අධිකරණයට කරුණු වාර්තා කර තිබේ. පොලීසිය අධිකරණය හමුවේ සඳහන් කර ඇත්තේ ගාලු මුවදොර ප්‍රදේශයේ විශාල පිරිසක් රැස්ව උද්ඝෝෂණ ක්‍රියාවලියක නිරත වෙමින් සිටින බවය. එබැවින් මහජන ගමනාගමනයට මෙන්ම රථවාහන ගමනාගමනයට බාධා සිදුවී ඇති බවත් පොලීසිය ප්‍රකාශ කර ඇත. එබැවින් යම් මහාජන සාමය කඩවීමේ සිද්ධියක් වාර්තා වුවහොත් මේ පිළිබඳව අධිකරණය දැනුවත් කිරීමට පියවර ගන්නා බවත් මෙහිදී පොලීසිය අධිකරණයට දැනුම් දී තිබේ. එහිදී කොළඹ අතිරේක මහෙස්ත්‍රාත් හර්ෂණ කැකුණවල පොලීසියට නියෝග කර ඇත්තේ ආණ්ඩුවට විරෝධය පළ කරමින් කොළඹ ගාලු මුවදොර පිටියේ පැවැත්වෙන ජනතා උද්ඝෝෂණයේදී උද්ඝෝෂකයන් මහජන පීඩාවක් හෝ කලහකාරී ලෙස හැසිරුණ හොත් ඒ සම්බන්ධයෙන් අධිකරණයට බී වාර්තාවක් මගින් කරුණු වාර්තා කරන ලෙසය.", "URL": "https://lankatruth.com/si/?p=132285", "Category": "පුවත්", "Parent URL": null}