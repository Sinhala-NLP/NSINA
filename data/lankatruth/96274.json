{"Source": "Lankatruth", "Timestamp": "September 9, 2020", "Headline": "ඇෆ්ගන් උප ජනාධිපතිවරයාගේ රථ පෙළට බෝම්බ ප්‍රහාරයක් – 06ක් ජීවිතක්ෂයට", "News Content": "ඇෆ්ගනිස්තානයේ උප ජනාධිපති අම්රුල්ලා සාලේහ් මහතා ඉලක්ක කරගනිමින් අද (09) පෙරවරුවේ බෝම්බ ප්‍රහාරයක් එල්ල කර ඇති අතර ඉන් කිසිදු හානියක් නොමැතිව දිවි බේරාගැනීමට උප ජනාධිපතිවරයා සමත්ව ඇති නමුත් හයදෙනකු ජීවිතක්ෂයට පත්ව තිබේ. ඇෆ්ගනිස්තානයේ උප ජනාධිපතිවරුන් කිහිපදෙනකු සිටින අතර ඉන් පළමුවැන්නා අම්රුල්ලා සාලේහ් මහතා ය. මෙම ප්‍රහාරය එල්ල වූයේ ඇෆ්ගන් රජය සහ තලේබාන් සංවිධානය අතර කටාර් රාජ්‍යයේ දෝහා අගනුවරදී සාම සාකච්ඡා ආරම්භ කිරීමට සූදානම් වෙමින් තිබෙන මොහොතක ය. විවිධ හේතු මත ඇෆ්ගන් සාම සාකච්ඡා මාස කිහිපයක් තිස්සේ ප්‍රමාද විය. “අද, තවත් වරක් ඇෆ්ගනිස්තානයේ සතුරන් සාලේහ්ට අනතුරක් කරන්න උත්සාහ කළා. එහෙත් යක්ෂයාගේ හස්තය අසමත් වුණා. ප්‍රහාරයෙන් සාලේහ්ට කිසිදු අනතුරක් නැහැ” උප ජනාධිපතිවරයාගේ කාර්යාලය වෙනුවෙන් ෆේස්බුක් සමාජ ජාලය ඔස්සේ සටහනක් තබමින් උප ජනාධිපතිවරයාගේ ප්‍රකාශක රස්වාන් මුරාද් සඳහන් කර තිබේ. බෝම්බ ප්‍රහාරයෙන් උප ජනාධිපතිවරයාගේ ආරක්ෂකයන් කිහිපදෙනකු තුවාල ලබා ඇති අතර රථ කිහිපයකට හානි සිදුව ඇත. ප්‍රහාරයෙන් ටික වේලාවකට පසු සමාජ මාධ්‍ය ඔස්සේ පෙනී සිටි උප ජනාධිපතිවරයා, ප්‍රහාරයෙන් තම මුහුණට ඉතා කුඩා පිළිස්සුම් තුවාලයක් සිදු වූ බවත් අතකටද තුවාල වූ බවත් අනාවරණය කර තිබේ මෙම ප්‍රහාරයට තම සංවිධානයේ හෝ තම සටන්කාමීන්ගේ සම්බන්ධයක් නැතැයි ට්විටර් පණිවුඩයක් නිකුත් කරමින් තලේබාන් සංවිධානයේ ප්‍රකාශක සබිහුල්ලා මුජහිද් පවසා ඇත.", "URL": "https://lankatruth.com/si/?p=96274", "Category": "පුවත්", "Parent URL": null}