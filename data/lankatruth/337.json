{"Source": "Lankatruth", "Timestamp": "November 24, 2011", "Headline": "අයවැයට විරුද්ධව ජවිපෙ උද්ඝෝෂණ මගට", "News Content": "අයවැය සහන නොදීමට විරෝධය පළකරමින් අද අනුරාධපුරයේදී ජනතා විමුක්ති පෙරමුණ පවත්වන ලද උද්ඝෝෂණය අතිශයින් සාර්ථක බව හිටපු පාර්ලිමේන්තු මන්ත්‍රී කේ.ඩී.ලාල් කාන්ත මහතා පවසයි. රට පුරා පවත්වන උද්ඝෝෂණ සහ මහජන රැලි මාලාවේ ආරම්භය මෙය බවත් 2012 අයවැයෙන් කිසියම් හෝ සහනයක් අපේක්ෂාවෙන් සිට බලාපොරොත්තු කඩවූ ජනතාව මේ සදහා වඩා උද්යෝගයෙන් සහභාගී වූ බවද ඒ මහතා පැවසීය. ”ලංකාටෘත්”වෙත ලාල් කාන්ත මහතා දැක්වූ අදහස් පහත පළවේ. ”මේ රටේ පීඩාවට පත් මහජනතාව, රැකියා අහිමි උපාධිධාරීන්, වැඩි වැටුප් බලාපොරොත්තු වූ රජයේ සහ පෞද්ගලික අංශයේ වැඩකරන ජනතාව, ගොවීන් ඇතුළු සියළු දෙනා මේ උද්ඝෝෂණයට සහභාගී වුනා. අය වැය කියන්නේ නිකං හිස් වදන් ගොඩක් බව හැම දෙනාටම දැන් පැහැදිලියි. මේ අවුරුද්ද මැදදී බැසිල් රාජපක්ෂ ඇමතිවරයා කීවා ජනසභා ලේකම් වරු 30000කුත් සංවර්ධන නිලධාරීන් 15000 කුත් බදවා ගන්නවා කියලා. ඒ කිසිම දේකට මේ අයවැයෙන් ප්‍රතිපාදන වෙන් කරලා නැහැ. ඒ වගේම රජයේ සේවකයන්ට කිසිම වැටුප් වැඩිවීමක් කරල නෑ. සොච්චම් දීමනාවක් දෙනව කියලා රැවැට්ටුවා විතරයි. ගොවියන්ගේ අරමුදලකින් නඩත්තුවෙන ගොවි විශ්‍රාම වැටුපත් කැපුවා. පෞද්ගලික අංශයේ සේවකයෝ ගැන වචනයක්වත් අය වැයේ නෑ. ඒ වගේම තව විශේෂ කාරණයක් අපි අවධාරණය කරනවා. මේ අයවැයෙන් රුපියල 3%කින් අව ප්‍රමාණය කලා. මේ නිසා ඉක්මනින්ම බඩුමිල වැඩිවෙනවා. මේ අවුරුද්දෙ මුල් මාස 8 තුල ඩොලර් මිලියන12900ක භාණ්ඩ ආනයනය කර අපනයනය කර තිබන්නේ ඩොලර් මිලියන 690ක භාණ්ඩ විතරයි. මේ තත්වය තුළ රුපියල අවප්‍රමාණය කිරීමෙන් කිසිදු සෙතක් වෙන්නෑ. චීනය ඉන්දියාව වගේ භාණ්ඩ අපනයනය කරන රටවල් නම් තම රටේ මුදල් අවප්‍රමාණය කිරීමෙන් විශාල වාසි අත්වෙනවා. නමුත් අපිට වෙන්නේ කබලෙන් ලිපට වැටෙන්න. ඡන්දෙදි වගේම ඊට පස්සේ අය වැය කථාවලදී දුන් පොරොන්දු කිසිවක් ඉටු නොකර මහජනතාව පීඩාවට පත්කල මේ අය වැයට පක්ෂව ඡන්දෙ දෙන්න කිසිම ජනතාවාදී මන්ත්‍රීවරයෙකුට බෑ. අපි මන්ත්‍රීවරු සියළු දෙනාගෙන ඉල්ලන්නේ ජනතාව ගැන හිතල මේකට විරුද්ධව ඡන්දෙ දෙන්න කියලයි. අපි ජනතාවට කියන්නේ ආණ්ඩුවේ මේ අත්තනෝමතික ක්‍රියාමාර්ග වලට විරුද්ධව පාරට බැහැලා මේ පීඩාකාරී පාලනය අවසන් කිරීමට ජනතා විමුක්ති පෙරමුණ සමග එක්වන ලෙසයි.”", "URL": "https://lankatruth.com/si/?p=337", "Category": "පුවත්", "Parent URL": null}