{"Source": "Lankatruth", "Timestamp": "November 11, 2018", "Headline": "පළමුවන ලෝක යුද්ධයේ නිමාව සැමරේ", "News Content": "පළමුවන ලෝක යුද්ධය නිමාවේ සියවස් සැමරුම බ්‍රිතානයේ දෙවන එලිසබෙත් මහ රැජිනගේ ප්‍රධානත්වයෙන් ඊයේ(10) ලන්ඩනයේ ඇල්බර්ට් ශාලාවේදී ආරම්භ විය. පළමුවන ලෝක යුද්ධය 1918 වසරේ නොවැම්බර් 11 වැනිදා අවසන් වූ අතර එය සැමරීම වෙනුවෙන් රටවල් කිහිපයක්ම උත්සව සංවිධානය කර තිබුණි. ලන්ඩනයේ පැවති සැමරුම් උළෙල සඳහා චාල්ස් කුමරු, විලියම් කුමරු සහ හැරී කුමරු ඇතුළු රාජකීයයන් මෙන්ම අගමැතිනී තෙරේසා මේ ද එක්ව සිට ඇත. සැමරුම් උත්සවයේ පැවති ගීතිකා වැඩසටහන විශේෂ අංගයක් වී තිබිණි. පළමුවන ලෝක යුද්ධයේ නිමාව සනිටුහන් කරන ලද්දේ උතුරුදිග ප්‍රංශයේ කොම්පියෙන් නගරය ආසන්නයේ දුම්රිය මැදිරියක් තුළදී ගිවිසුමක් අත්සන් කරමින් ය. එම අවස්ථාව සංකේතවත් කිරීම වෙනුවෙන් ප්‍රංශයේ දුම්රිය මැදිරියක් ස්ථාපිත කිරීමට ද ප්‍රංශය කටයුතු කර තිබේ. ප්‍රංශයේ පැවති සැමරුම් උළෙල සඳහා එරට ජනාදිපති එම්මානුවෙල් මැක්‍රෝන්, ජර්මන් චාන්සලර් ඇන්ජෙලා මර්කල් සහ ඇමරිකානු ජනාධිපති ඩොනල්ඩ් ට්‍රම්ප් ද එක්ව සිටියේය. පළමුවන ලෝක යුද්ධය අවසානයේ හමුදා සාමාජිකයන් අනූ හත්ලක්ෂයක් ජීවිතක්ෂයට පත්ව ඇති අතර මියගිය සිවිල් වැසියන් ගණන කෝටියකට අධික බව පැවසේ. සදාකාලික අබාධිතයන් මෙන්ම සිදුව ඇති දේපල හානි ප්‍රමාණයද අති මහත් වේ.", "URL": "https://lankatruth.com/si/?p=63084", "Category": "විදෙස් පුවත්", "Parent URL": null}