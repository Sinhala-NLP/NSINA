{"Source": "Lankatruth", "Timestamp": "October 28, 2018", "Headline": "අර්ජුනගේ ආරක්ෂකයෙකු අත්අඩංගුවට", "News Content": "ඛනිජ තෙල් සංස්ථාවේ ඇති වූ නොසන්සුන්තාවය අතරතුර, සේවකයන් දෙදෙනෙකුට තුවාල සිදු කරමින් වෙඩිතැබීම සිදුකළ අර්ජුන රණතුංග මහතාට අනියුක්තව සේවය කළ ඇමති ආරක්ෂක නිලධාරීයා මේ වනවිට අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී, රුවන් ගුණසේකර මහතා පවසයි. මේ මොහොත වනවිට පොලීසිය, කැරලි මර්දන ඒකකය සහ පොලිස් විශේෂ කාර්ය බලකාය යොදා අවට ආරක්ෂාව තර කර තිබෙන අතර ගුවන් පාලම අසලින් මාර්ගය වසා දමා ඇත. රැස්ව සිටින පිරිස් අතර දැඩි උණුසුම් කාරී තත්ත්වයක් හටගෙන ඇති අතර මේ වනවිට පාර්ලිමේන්තු මන්ත්‍රී ගාමිණි ලොකුගේ මහතා ඇතුළු මහින්ද පිලේ මන්ත්‍රී කණ්ඩායමක්ද එම ස්ථානයට පැමිණ සිටිති. මෙම වෙඩි තැබීමේ සිද්ධිය සම්බන්ධයෙන් හිටපු ඛනිජතෙල් සම්පත් සංවර්ධන අමාත්‍ය අර්ජුන රණතුංග මහතා අත්අඩංගුවට ගෙන නීතීය ක්‍රියාත්මක නොකළහොත් හෙට (29) සිට තෙල් බෙදා හැරීම නවතා වෘත්තීය ක්‍රියා මාර්ගයක නියැලෙන බව ඛනිජ තෙල් වෘත්තීය සමිති එකමුතුවේ මාධ්‍ය ප්‍රකාශක බන්දුල සමන් කුමාර මහතා පවසයි.", "URL": "https://lankatruth.com/si/?p=62061", "Category": "පුවත්", "Parent URL": null}