{"Source": "Lankatruth", "Timestamp": "September 9, 2023", "Headline": "නෝබට් අයගමගේ “කුර හඬෙකි වියැකෙන” ‍මෙවර ස්වර්ණ පුස්තක සම්මානයෙන් පිදුම්ලබයි", "News Content": "නෝබට් අයගමගේ රචනා කළ “කුර හඬෙකි වියැකෙන” කෘතිය 2023 ස්වර්ණ පුස්තක සම්මානයට පාත්‍ර වී තිබේ. 2023 ස්වර්ණ පුස්තක සම්මාන උළෙල ඊයේ (08) අති උත්කර්ෂවත් අන්දමින් කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවැත්විණි. 2022 වසරේ ප්‍රකාශිත සිංහල නවකතා අතුරින් හොදම නවකතා සඳහා ස්වර්ණ පුස්තක සම්මානය ප්‍රදානය කෙරෙන මෙම උළෙල මෙවරත් සුපුරුදු පරිදි ශ්‍රී ලංකා පොත් ප්‍රකාශකයන්ගේ සංගමය විසින් සංවිධානය කර තිබිණි. මෙවර උළෙල පැවැත්වී ඇත්තේ ශ්‍රී ජයවර්ධනපුර විශ්වවිද්‍යාලයේ මානව විද්‍යා අධ්‍යයන අංශයේ ප්‍රධානී මහාචාර්ය ප්‍රණීත් අභයසුන්දරගේ ප්‍රධානත්වයෙන් සහ සම්පත් බැංකුවේ කළමනාකරණ අධ්‍යක්‍ෂ අයෝධ්‍යා ඉද්දවෙල පෙරේරාගේ සහභාගීත්වයෙනි. පසුගිය වසරේ ප්‍රකාශිත නවකතා අතුරින් නවකතා 12ක් දෙවන වටයට නිර්දේශ වී තිබූ අතර ඒවා අතරින් මෙවර ස්වර්ණ පුස්තක සම්මාන උළෙලේ අවසන් වටය සඳහා විනිශ්චය මණ්ඩලය විසින් තෝරාගෙන තිබූ නවකතා පහතින් දැක්වේ. 01 කූර හඬෙකි වියැකෙන – නෝබට් අයගමගේ – ෆාස්ට් පබ්ලිෂින් (සුරස) ප්‍රකාශනයකි. 02 ඩූඕ – DUO – සුරත් ද මැල් – සරසවි ප්‍රකාශනයකි. 03 උසාවි ගිය නෙරූඩා නොහොත් කාම ඝෝරකවියා – පී.බී ජයසේකර – කෙහෙළි ප්‍රකාශනයකි. 04 පහනක අඳුර – එරික් ඉලයප්ආරච්චි – ගොඩගේ ප්‍රකාශනයකි. 05 මුන්නක්කරේ සංසාරේ – මංජුල වෙඩ්වර්ධන – විදර්ශන ප්‍රකාශනයකි.", "URL": "https://lankatruth.com/si/?p=151159", "Category": "කලා පුවත්", "Parent URL": null}