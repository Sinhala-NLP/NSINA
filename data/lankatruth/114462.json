{"Source": "Lankatruth", "Timestamp": "April 6, 2021", "Headline": "ජනාධිපති යටතේ ඇති ආයතනයේ තොරතුරු අගමැති කාර්යාලයෙන් ඉල්ලයි…", "News Content": "රටට ගෙන්වන වස විස සහිත ආහාර පිළිබඳව තොරතුරු ජනාධිපතිවරයා යටතේ ඇති ශ්‍රී ලංකා ප්‍රමිති ආයතනයෙන් ලබාගැනීමට අගමැති කාර්ය මණ්ඩලය කටයුතු කර ඇත. අගමැති කාර්යාලයේ මාධ්‍ය ප්‍රකාශක පාර්ලිමේන්තු මන්ත්‍රී ප්‍රේමනාත් දොලවත්ත මගින් තොරතුරු දැනගැනීමේ පනත යටතේ ඊයේ (05) එම ඉල්ලීම ශ්‍රී ලංකා ප්‍රමිති ආයතනය වෙත ඉදිරිපත් කර ඇත. ප්‍රමිති ආයතනයේ සභාපති නුෂාඩ් පෙරේරා එම ඉල්ලීම භාර ගෙන ඇති අතර එයට පිලිතුරු අද (06) දින ලබාදෙන බව ප්‍රකාශ කළ බව ප්‍රේමනාත් දොලවත්ත පවසයි. කුප්‍රකට සීනි වංචාව සිදු වනවිට නුෂාඩ් පෙරේරා වෙළඳ අමාත්‍යාංශය යටතේ පැවති සතොස ආයතනයේ සභාපති වූ අතර ඉන්පසු එයින් ඉවත් කර ප්‍රමිති අයතනයේ සභාපති බවට ජනාධිපතිවරයා විසින් පත් කරන ලදි. ඉන් අනතුරුව එතෙක් වෙළඳ අමාත්‍යාංශය යටතේ පැවති ප්‍රමිති ආයතනය ගලවා ජනාධිපතිවරයා යටතේ ඇති තාක්ෂණ අමාත්‍යංශයට පවරා ගන්නා ලදී. ප්‍රමිති ආයතනයෙන් මෙම තොරතුරු සෘජුවම අගමැතිවරයාට ලබාගත හැකිව තිබියදී සිය මාධ්‍ය ප්‍රකාශක ලවා තොරතුරු දැනගැනීමේ පනත යටතේ තොරතුරු ඉල්ලීම පිළිබඳව දේශපාලන ක්ෂේත්‍රයේ කතා බහක් මතුව ඇත.", "URL": "https://lankatruth.com/si/?p=114462", "Category": "පුවත්", "Parent URL": null}