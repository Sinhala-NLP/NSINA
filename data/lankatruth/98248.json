{"Source": "Lankatruth", "Timestamp": "October 21, 2020", "Headline": "20ට රහස් ඡන්දයක් තියන්න – මාර්තු 12", "News Content": "මේ වනවිට පාර්ලිමේන්තුවේ විවාදයට ගනිමින් තිබෙන විසිවැනි ආණ්ඩුක්‍රම ව්‍යවස්ථා සංශෝධන කෙටුම්පත පිළිබඳ ඡන්දය විමසීමේදී රහස් ඡන්දයක් විමසන ලෙසත්, එහි දී මාතෘකාවෙන් මාතෘකාවට වෙන වෙනම ඡන්ද විමසන ලෙසත් මාර්තු 12 ව්‍යාපාරය කථානායකවරයා ගෙන් ඉල්ලා සිටියි. එසේ කළහොත් ජනතා නියෝජිතයන්ට හෘද සාක්ෂියට එකඟව විසිවන සංශෝධනය වෙනුවෙන් ප්‍රජාතන්ත්‍රවාදීව ඡන්දය දිය හැකිවනු ඇතැයි එහි සමකැඳවුම්කරු රෝහණ හෙට්ටිආරච්චි මහතා අද (21) පැවසීය. 20වන සංශෝධනයේ සමහර වගන්ති සංශෝධනය කිරිමට අධිකරණය ඉදිරියේ පොරොන්දු වී ඇති බවත් තවත් සමහර වගන්තිවලට මන්ත්‍රීවරු අතර පවා විවිධ මත පළවන බවත් පෙන්වා දෙන රෝහණ හෙට්ටිආරච්චි මහතා මාතෘකාවෙන් මාතෘකාවට ගිය හොත් සැබෑ ජනමතය පළ වනු ඇතැයිද කියා සිටියි. සමස්ත ව්‍යවස්ථාව ලෙස ඡන්දය විමසුවහොත් විරුද්ධ ස්ථානවල දී විරෝධතාව පළ කරන්නට අවස්ථාව නොලැබෙනු ඇතැයි හෙතෙම පෙන්වා දෙයි. උදාහරණ ගෙන හැර පෙන්වූ ඔහු කියා සිටියේ, ද්විත්ව පුරවැසිභාවය පිළිබඳ ප්‍රශ්නය ජනාධිපතිවරයකුට අවස්ථා කීයක දී අපේක්ෂකත්වය ලබා ත හැකි ද යන වග මෙන්ම විගණනය පිළිබඳ වගන්ති ආදී කරුණු පිළිබඳව මේ වනවිට මන්ත්‍රීවරුන්ගෙන් විවිධ මත පළව ඇති බවයි. රහස් ඡන්දයක අවශ්‍යතාවය මතු කරන්නට මාර්තු 12 ව්‍යාපාරයට ඇති උවමනාව මේ හේතුවෙන් වඩාත් ප්‍රබල මෙවැනි තත්වයක් යටතේ යැයි පෙන්වා දුන් හෙට්ටිආරච්චි මහතා මෙම ව්‍යාපාරය රටේ සාර්ථක ආණ්ඩුකරණයක් මෙන්ම ප්‍රජාතන්ත්‍රවාදයේ පුනර්ජීවනය උදෙසා අඛණ්ඩ ක්‍රියාවලියක නිරතව සිටින ස්වේඡ්ඡා සංවිධාන එකතුවක් වන බැවින් මෙම ඉල්ලීම පිළිබඳ කතානායකවරයාගේ අවධානය යොමු වනු ඇතැයි විශ්වාස කරන බවද කියා සිටියි.", "URL": "https://lankatruth.com/si/?p=98248", "Category": "පුවත්", "Parent URL": null}