{"Source": "Lankatruth", "Timestamp": "October 23, 2019", "Headline": "හිස්බුල්ලාට එරෙහිව නඩු පවරන්නැයි නිර්දේශයක්", "News Content": "මඩකලපුව පෞද්ගලික විශ්වවිද්‍යාලය ලියාපදිංචි කිරීමේදී එම්. එල්. ඒ.එම්. හිස්බුල්ලා මහතා ක්‍රියාකර ඇති ආකාරය නීති විරෝධී බවත් ඔහුට එරෙහිව නීතිමය පියවර ගැනීමට අධ්‍යාපනය හා මානව සම්පත් පිළිබඳ ආංශික අධීක්ෂණ කාරක සභාව නිර්දේශ ඉදිරිපත් කර ඇති බවත් වාර්තා වේ. එම කාරක සභාවේ නිර්දේශ ඇතුළත් වාර්තාව මේ වනවිට කතානායක කරූ ජයසූරිය මහතා වෙත භාරදී ඇත. පාර්ලිමේන්තු මන්ත්‍රීවරයෙකු ලෙස කටයුතු කරමින් 2013 සහ 2016 වසරවල පැවති ආණ්ඩු සමඟ හිස්බුල්ලා මහතා ගිවිසුම් ඇතිකරගෙන තිබීම සම්පූර්ණයෙන්ම නීති විරෝධී කටයුත්තක් බව අධ්‍යාපනය හා මානව සම්පත් පිළිබඳ අංශික කාරක සභාව නිරීක්ෂණය කර ඇත. ඒ අනුව එම්.එල්.ඒ.එම්. හිස්බුල්ලා මන්ත්‍රීවරයාගේ එම ධුරය අතීතයට බලපාන පරිදි අහෝසි කළ යුතු යැයි කාරක සභාව නිර්දේශ කර ඇත. මෙම නිර්දේශ ඇතුළත් වාර්තාව, නඩු පැවරීම සඳහා නීතිපතිවරයා වෙත යොමු කිරීමට නියමිත බව එම කාරක සභා සභාපති පාර්ලිමේන්තු මන්ත්‍රී ආශු මාරසිංහ මහතා පවසා ඇත.", "URL": "https://lankatruth.com/si/?p=83767", "Category": "පුවත්", "Parent URL": null}