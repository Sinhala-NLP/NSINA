{"Source": "Lankatruth", "Timestamp": "October 29, 2018", "Headline": "ඛනිජ තෙල් සේවකයින් වර්ජනයේ – තෙල් බෙදාහැරීම නවතියි", "News Content": "ඛනිජ තෙල් සේවකයින් ඉන්ධන බෙදාහැරීම මුළුමනින්ම නවත්වා දමා ඇතැයිද අද (29) උදෑසන සිට වැඩ වර්ජනයක් අරඹා ඇතැයිද වාර්තා වේ තිබේ. දෙමඩගොඩ ඛනිජතෙල් සංස්ථා මුලස්ථානයේදී ඊයේ (28) සිදු වු වෙඩි තැබීමකින් පසු පුද්ගලයන් දෙදෙනෙකු මිය යාමේ සිද්ධියත් සමඟ හිටපු ඛනිජතෙල් සම්පත් සංවර්ධන අමාත්‍ය අර්ජුන රණතුංග මහතා අත්අඩංගුවට ගන්නා ලෙස ඉල්ලමින් ඔවුන් මෙම වර්ජනය අරඹා ඇත. ඛනිජතෙල් සංස්ථා පරිශ්‍රයේ පිහිටි අමාත්‍යාංශ කාර්යාලයේ තිබූ අර්ජුන රණතුංග මහතාගේ පුද්ගලික උපකරණ රැගෙන ඒම සඳහා ඊයේ සවස ඛනිජතෙල් සංස්ථා පරිශ්‍රයට ගිය අවස්ථාවේ එහි පැමිණි මහින්ද පිලේ නාගරික මන්ත්‍රීවරයෙකු ඇතුළු පිරිසක් අතර ඇති වූ කලබලකාරී තත්ත්වයෙන් පසු ඇමැති ආරක්ෂකයකු එල්ල කළ වෙඩි පහරකින් සංස්ථා සේවකයින් තිදෙනකු බරපතල තුවාල ලබා කොළඹ ජාතික රෝහල ඇතුළු කළ අතර බරපතල තුවාල ලැබු දෙදෙනෙකු මිය ගියේය. වෙඩිතැබීම සිදු කළ හිටපු ඇමැති ආරක්ෂකයා අත්අඩංගුවට ගත් නමුත් එක් අයකු මිය යාමේ සිද්ධියත් සමඟ තත්තවය තවත් උණුසුම් වු අතර හිටපු ඇමැතිවරයා අත්අඩංගුවට ගන්නා ලෙසත් නැතිනම් වර්ජනයක් අරඹන බවත් සේවකයෝ පැවසු අතර මේ වනවිටත් ඔවුන්ගේ ඉල්ලීම් ඉටු නොවීම නිසා මෙලෙස වර්ජනය අරඹා ඇත. ඛණිජතෙල් සංස්ථා වෘතිය සමිති එකමුතුවේ කැඳවුම්කරු ඩි.ජේ රාජකරුණා මහතාගෙන් කළ විමසීමකදී ඔහු සඳහන් කළේ අද උදෑසන සිට තෙල් බෙදාහැරීම නවත්වා වර්ජනයක් අරඹා ඇති බවත්, වර්ජකයන්ගේ ඉල්ලීම ඉටු පසු වර්ජනය නතරවනු ඇති බවයි.", "URL": "https://lankatruth.com/si/?p=62130", "Category": "පුවත්", "Parent URL": null}