{"Source": "Lankatruth", "Timestamp": "July 20, 2021", "Headline": "ජාතික රෝහලේ ආසාදිතයන්ගේ 50%කට ඔක්සිජන් දෙන්නවෙලා… විශේෂඥ වෛද්‍ය උපුල් දිසානායක", "News Content": "කෙළඹ ජාතික රෝහල තුළ ඊයේ (19) දිනය වනවිට තහවුරු කරන ලද කොවිඩ් – 19 ආසාදිතයන් 200න් 100කගේම ජීවිත පවත්වාගෙන යාම සඳ﻿හා ඔක්සිජන් ලබාදෙන බවත් එම රෝහලේ කායික රෝග විශේෂඥ වෛද්‍ය උපුල් දිසානායක ප්‍රකාශ කරයි. විශේෂඥ වෛද්‍යවරයා සඳහන් කරන්නේ මීට සති 02කට පෙර ජාතික රෝහල තුළ කොවිඩ් – 19 ආසාදිතයන් 100ක් වාර්තා වූ බවයි. ඒ අනුව මේ වනවිට ආසාදිතයන් වාර්තා වීම සීඝ්‍රයෙන් ඉහළ ගොස් ඇති බවද ඔහු පෙන්වා දෙයි. එසේම සංචරණ සීමා පැනවීමට පෙර 160ක් පමණ වාර්තා වූ ආසාදිතයන් සංඛ්‍යාව, සංචරණ සීමා පැනවීමත් සමග 100 දක්වා පහළ ගිය බවද වෛද්‍යවරයා පෙන්වා දෙයි. එහෙත් සංචරණ සීමා ලිහිල් කිරීමෙන් අනතුරුව මෙලෙස ආසාදිතයන් ඉහළ යාමක් දක්නට ලැබෙන බවද පැවසීය. සෞඛ්‍ය ප්‍රවර්ධන කාර්යාංශයේදී ඊයේ පැවති කොවිඩ් මාධ්‍ය හමුවට එක්වෙමින් මේ පිළිබඳ වැඩිදුරටත් පැවසූ වෛද්‍ය… “කොවිඩ් – 19 ඉතා වේගයෙන් මේ වනවිට පැතිරෙනවා. මීට හරියටම හේතුව කියන්න බැහැ. රෝගය බෝ වීමේ හැකියාව වැඩියි. මීට හේතුව ප්‍රභේදවල වෙනස් වීම වෙන්නත් පුළුවන්. සෞඛ්‍ය පුරුදු නිසි පරිදි අනුගමණය නොකිරීමත් වෙන්න පුළුවන්. ඩෙල්ටා ප්‍රභ්දය ආසාදිතයන් කොපමණ සංඛ්‍යාවක් දැනට ජාතික රෝහල තුළ සිටිනවාද කියන්න දත්ත අපි සතුව නැහැ. නමුත් අපට පෙනෙනවා ලෝකයේ අනෙකුත් තැන්වල බැලුවම රෝගය බෝවීමේ හැකියාව පෙර 50%ක තිබුනත් දැන් එය දෙගුණයකින් වැඩි වෙලා තියෙනවා කියලා. ඒ වගේම සංකූලතා ඇති වීමේ හැකියාව, එනම් නියුමෝනියා තත්වයන් සහ රෝගීන් මරණයට පත්වීමේ හැකියාව වැඩියි කියන එක පෙනී යනවා.”", "URL": "https://lankatruth.com/si/?p=119955", "Category": "කොවිඩ් -19 (කොරෝනා ) පුවත්", "Parent URL": null}