{"Source": "Lankatruth", "Timestamp": "November 14, 2022", "Headline": "ඉතිහාසය අපව නිදොස් කරමින් පවතිනවා – එය ජයග්‍රහණයේ දිසාවට හරවන්න ඕනෑ – අනුර දිසානායක", "News Content": "“ඉතිහාසය අපව නිදොස්කරමින් පවතිනවා. එය ජයග්‍රහණයේ දිසාව දෙසට අපි හරවන්න ඕනෑ. ඔබ එදා තනියම කළ සටනට අද සියගණනක් එකතු වී සිටිනවා. 88-89යේ වීරවරුන්ට ඉතාමත්ම ගෞරවයෙන් ඔවුන් වෙනුවෙන් අපේ හදවතේ තිබෙන ආදරය, භක්තිය එකතු කරමින් ඔවුන් ප්‍රාර්ථනා කළ ලෝකය ගොඩනඟන්න ඕනෑ.” යැයි ජනතා විමුක්ති පෙරමුණේ නායක අනුර දිසිනායක අවධාරණය කරයි. ඔහු මේ බව අවධාරණය කර සිටියේ ඊයේ (13) කොළඹ විහාර මහා දේවි එළිමහන් රංග පීඨයේදී පැවති 33වන ඉල්මහ විරු සැමරුම අවස්ථාවේ සැමරුම් දේශනය පවත්වමිණි. එහිදී වැඩිදුරටත් අදහස් දැක්වූ ජනතා විමුක්ති පෙරමුණේ නායක අනුර දිසානායක, “මීට අවුරුදු 33කට පෙර අපේ පක්ෂයේ නිර්මාතෘ රෝහණ විජේවීර සහෝදරයා ඇතුළු ආදරණීය සහෝදර සහෝදරියන් දස දහස් ගණනක් එක්සත් ජාතික පක්ෂයේ මිනීමරුවන් විසින් සදහටම උදුරාගනු ලැබුවා. අප අද මෙතනට එක්රැස්වී සිටින්නේ ඔවුන්ගේ කැපකිරීම් ආදර්ශයට ගනිමින් ඔවුන් ප්‍රාර්ථනා කළ ලෝකය ගොඩනඟා ගන්නේ කෙසේදැයි සාකච්ඡා කරන්න. අපේ පක්ෂය ජයග්‍රහණයන් වගේම පරාජයන් ලැබූ අවස්ථා තිබෙන බව කවරුත් දන්නවා. ඉතා අසීරුතාවයකට පත්වූ අවස්ථාවලදී නැවත අපේ ජයග්‍රහණයන් පිළිබඳව සුබවාදී බලාපොරොත්තු ගෙන එන්නේ 88-89 කාලයේ අපෙන් උදුරාගත් වීරවරියන් සහ වීරවරුන්. ඔවුන් අපට ධෛර්යය, වීර්යය සහ මඟපෙන්වීම ගෙනත් දෙනවා. එදා 88-89 යුගයේ ශ්‍රේෂ්ඨ කාර්යභාරය මොනතරම් නිවැරදිද යන්න අද නැවත නැවතත් තහවුරු වෙනවා. ඇත්ත ඉතිහාසය යටපත් කරන්න, විකෘති කරන්න බොහෝ සතුරන් ක්‍රියාකළා. නමුත් අපි කාටත් ඒ අරමුණු පිළිබඳව ගැඹුරු අවබෝධයක් තිබෙනවා. අද ඒ අවබෝධය තිබෙන්නේ අපට විතරක් නොවෙයි. මුළු සමාජයටම ඇස්ඇරලා පෙන්නුම් කර තිබෙන්නේ අපේ පංතියට පාලන බලය ලබාගත යුතු බවයි. රෝහලකදී, පාසලකදී, කර්මාන්තවල රැකියා අහිමිවීමේදී, ගොවිබ්ම් පාලුවීමේදී වගේම බොහෝ දෙනෙක් රට අත්හැර යන විට පෙන්නුම් කරන්නේ මේ සමාජය වෙනස් කළ යුතු බවයි. අද සමාජයේ සාතිශය බහුතර පිරිසක් ඉදිරියට ඇවිත් කියන්නේ මේ සමාජය මුළුමලින්ම වෙනස් කළ යුතු බවයි. මීට බොහෝ කලකට පෙර ඒ අනතුර කල්තියා දැක්ක මිනිසුන් මෙය වෙනස් කිරීම වෙනුවෙන් ජීවිත පරිත්‍යාගයෙන් කටයුතු කළා. අද අපි සමරන්නේ ඒ ශ්‍රේෂ්ඨ විරුවන්. අපේ රට විනාශයට පත්කළ පාදඩ දේශපාලන සංස්කෘතියත් ආර්ථික මාවතත් වෙනස් කළ යුතු බව අද රට තුළ රැව්පිළිරැව් දෙනවා. වර්තමානය වගේම ජේ.ආර්. ජයවර්ධනගේ පළවෙනි විධායක ජනාධිපති ජනතාව විසින් පත්කරගත් පුද්ගලයෙක් නොවෙයි. ව්‍යවස්ථා ගැටයකින් ජනාධිපති පුටුවේ ජේ.ආර්. ජයවර්ධන වාඩිවුණා. 1977 ජනතාව ඡන්දය දුන්නේ විධායක බලයක් නිර්මාණය කරන්න නොවෙයි. එවැනි ජනාධිපති ධූරයකින් ශිෂ්ට සම්පන්න සමාජයක සියලුම පද්ධති අහෝසි කළා. ත්‍රස්තවාදය වැළැක්වීමේ පනත යොදා ගනිමින් අපේ රටේ මිනිසුන් දහස් ගණනක් ආරක්ෂක ඇමතිගේ අත්සනින් කඳවුරු තුළ ගාල් කළා. ජේ.ආර්.ගේ බෑනත් මේ වැඩේම කරමින් ඉන්නවා. එදත් නියමිත පරිදි මැතිවරණය නොපවත්වා ලාම්පු කළගෙඩි සෙල්ලම ගෙනාවා වගේ රනිල් වික්‍රමසිංහයත් සූදානම් වෙනවා. එදා ප්‍රජාතන්ත්‍රවාදය හැකිළීමට විරුද්ධව උතුරෙත් දකුණෙත් ජනතාව නැගී සිටියා. යාපනය පුස්තකාලය ගිනි තියලා, ඡන්ද කොල්ලයන් දියත් කර ප්‍රභාකරන්ට මරාගෙන මැරෙන බෝම්බකරුවන් නිර්මාණය කිරීමේ පසුබිම හැදුවා. දකුණේ ප්‍රජාතන්ත්‍රවාදී ව්‍යාපාරයන්ට එරෙහිව මර්දනය දියත් කළා. ජේ.ආර්. ජයවර්ධනලාගේ මර්දනකාරී ප්‍රජාතන්ත්‍ර විරෝධී ක්‍රියාමාර්ගවලට එරෙහි අපේ වීරෝධාර සගයින් සටන් වැදුණා. ජේ.ආර්. කොටියෙක් නම්, රනිල් පූස් පැටියෙක් බව මතක තබාගත යුතුයි. එයා ඔළුවෙන් ජේ.ආර්.ට ආවේශ වෙන්න හදනවා. ප්‍රජාතන්ත්‍රවාදය වෙනුවෙන් ජීවිත පරිත්‍යාගයෙන් කටයුතු කළ දේශපාලන ව්‍යාපාරය ජනතා විමුක්ති පෙරමුණයි. රනිල් වික්‍රමසිංහ ජේ.ආර්.ගේ වේශය අරගෙන ක්‍රියාකරනවා නම්, එය පරාජයට පත්කරන්න පෙරට එන්නේ අන්කිසිවෙකුත් නොවෙයි, ජනතා විමුක්ති පෙරමුණයි. ඡන්ද කල්දැමීමට එරෙහිව මර්දනයට එරෙහිව තියුණු සටනේ පෙරමුණ ගන්නේ ජනතා විමුක්ති පෙරමුණයි. උතුරෙත් දකුණෙත් ගංඟා පිරෙන්න ලේ, කඳුළු අම්මලාගෙන් තාත්තලාගෙන් ගලලා තිබෙනවා. බොහෝ අය උත්සාහ කරනවා අපිව කළබල කරන්න. ඒත් අපි කළබල නැහැ. 1994 සිට අපේ සහෝදරවරු ගණනාවක් ඝාතනය කළ අය ප්‍රජාත්නත්‍රවාදයේ පාඩම අපට කියාදෙන්න උත්සාහ කරනවා. ඒ ඝාතනවලට වගකිව යුතු ඉහළම දේශපාලකයින් සහ නිලධාරීන් නීතිය හමුවට ගෙන එන ක්‍රියාමාර්ග අපි ගන්නවා. අපරාධකරුවන් ආරක්ෂා කරන්න ගිය බස්නාහිර පළාතේ හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායකට සිදුවුණු දේ දැන් ඉන්න ජ්‍යේෂ්ඨ නියෝජ්‍ය පොලිස්පතිවරයාත් කල්පනා කරනවා නම් හොඳයි. ඒ නිසා පොලීසියේ මහත්වරුන්ට අපි ආරාධනා කරන්නේ පුරවැසියන්ගේ සාධාරණ අයිතීන් මැඩපැවැත්වීමේ පොලීසියක් වෙනුවට ඒ සාධාරණ අයිතීන් ආරක්ෂා කිරීමේ පොලීසියක් බවට පරිවර්ථනය කරන්න කියලයි. සාමාන්‍ය ජනතාවගේ අයිතිවාසිකම් පමණක් නොවෙයි පොලිස් කාන්තාවකගේ අයිතිවාසිකම්වත් ආරක්ෂා නොකරන සමහර නිලධාරීන් ඉන්න බව පේනවා. පසුගිය අරගලයේදී පොලිස් නිලධාරීන්, හමුදා නිලධාරීන් බහුතරයක් හිටගත්තේ සාමාන්‍ය ජනතාවගේ පැත්තේ. රනිල් වික්‍රමසිංහට වියරු මනසක් තිබුණාට මේ රටේ හුස්ම ගන්න, මිනිස් හදවතක් තිබෙන කිසිදු නිලධාරියෙකුට ඒ නියෝගවලට යටත් වෙන්න අයිතියක් නැහැ. ආණ්ඩුව අටවන මරඋගුල්වලට කකුල තියන්න ජනතා විමුක්ති පෙරමුණ සූදානම් නැහැ. 1977 හඳුන්වා දුන් විවෘත ආර්ථික ප්‍රතිපත්තියෙන් සිංගප්පූරුවක් ගොඩනඟන බව ජේ.ආර්. ජයවර්ධන කීවා. ආර්ථික ස්වාධීනත්වය අහිමි කරන ලද රටක නිදහස රැකෙන්නේ නැහැ. මවුබිමේ නිදහස, ගෞරවය, ප්‍රෞඩත්වය රැකෙන්නේ ආර්ථික නිදහස මත බව මතක තබාගත යුතුයි. අද අපිට ආර්ථික ස්වාධීනත්වය අහිමිකරලා. රනිල් වික්‍රමසිංහ ඉදිරිපත් කරන අයවැය හදන්නේ ජාත්‍යන්තර මූල්‍ය අරමුදල. රාජ්‍ය ආයතන විකුණන්න නියෝග කරන්නේ ජාත්‍යන්තර මූල්‍ය අරමුදල. රනිල් කියන්නේ මෆට් එකක් විතරයි. ආර්ථික ස්වාධීනත්වය අහිමි කිරීමට 1978 මුලපිරීමේ අනතුර එදා අපේ පක්ෂයේ සහෝදර සහෝදරියන් දැක්කා. ඒ ප්‍රතිවිපාක රටත් ජනතාවත් අහිමිවීම දක්වා යන බව ඔවුන් දැක්කා. ඊට විරුද්ධවත් 1988 – 1989 විශාල ජනතා නැගිටීමක් සිද්ධ වුණා. රනිල් වික්‍රමසිංහ, ජේ.ආර්. ජයවර්ධනලා තාවකාලිකව ජයග්‍රහණය කළා. එදා ඉඳලා රට මුළුමනින්ම ආර්ථික ප්‍රපාතයට වැටීමේ වේගය වැඩිවුණා. අද අපිට අයිතීන් ලබාගැනීමේ සටනත් බලය අත්පත් කරගැනීමේ සටනත් ඒකාබද්ධ කර, ජයග්‍රහණය දක්වා ගෙන යා යුතුව තිබෙනවා. මාතෘ භූමියේ නැවුම් ආර්ථික ගමනත් පීඩාවට එරෙහි ගමනත් ඒකාබද්ධ කළ යුතුව තිබෙනවා. ඒ වගේම කැත, නින්දිත දේශපාලන සංස්කෘතියත් වෙනස් කළ යුතුව තිබෙනවා. මීට දශකයකට විතර කලින් වංචාව, දූෂණයට එරෙහි සටන් පාඨය ජනතා විමුක්ති පෙරමුණේ අපේ කටවල්වලින් විතරක් එළියට ආවා. සමහර අය සිතුවේ මහින්ද මහත්තයා නම් ඒ වගේ වැඩකරන එකක් නෑ කියලා. නමුත් එයින් දශකයකට විතර පසු වංචා කරන ලද පවුලම පළවා හරින්න තරම් මහජන අරගලයක් එළියට ආවා. ඡන්ද කාලයට හැමදෙනාම වේදිකාවේ වංචාව, දූෂණය ගැන කතා කරනවා. නමුත් අපේ රටේ රට දුප්පත් කර, පාලකයන් පොහොසත් වෙන ක්‍රමයක් මේ දක්වා ගෙනාවා. ඒ වංචනිකයන්ට, දූෂිතයන්ට එරෙහිව දඬුවම් කිරීමේ සටන් කරන්නෙත් ජනතා විමුක්ති පෙරමුණ පමණයි. ඒ සටනත් ජනතාවගේ ප්‍රජාතන්ත්‍රවාදී අයිතීන් තහවුරු කිරීමේ නව ආණ්ඩුක්‍රම ව්‍යවස්ථාවක් ගෙන ඒමත් සිදුකරන්නේ ජනතා විමුක්ති පෙරමුණ පමණයි. කිසිදු යහපත් ප්‍රජාතාන්ත්‍රික සංශෝධනයක් මේ පාලකයන්ට ගේන්න බැහැ. ඔවුන්ට තිබෙන්නේ ප්‍රජාතන්ත්‍රවාදයේ හැකිලීමේ මාවතයි. ඒ නිසා මහජනතාවගේ දේපළ හොරකම් කිරීමට එරෙහි සටන, ප්‍රජාතන්ත්‍රවාදය වෙනුවෙන් සටන, ආර්ථික නිදහස අත්පත් කරගැනීමේ සටන මේ සියල්ල ජනතා විමුක්ති පෙරමුණ ප්‍රමුඛ සියලුම ප්‍රගතිශීලී සංවිධාන ඒකාබද්ධ වුණු මධ්‍යස්ථානයකින් දියත් කළ යුතුයි. ඒ වෙනුවෙන් ප්‍රධානම ජනතා මධ්‍යස්ථානය හැටියට ජාතික ජනබලවේගය ගොඩනඟා තිබෙනවා. මහජන ව්‍යාපාරය වෙනුවට කල්ලිගහන්න අපි කිසිසේත්ම සූදානම් නැති බව අවධාරණය කරනවා. මේ සම්බන්ධයෙන් සතුරා විශාල ලෙස කලබල වී සිටිනවා. මීට අවුරුදු දෙක තුනකට කලින් රාජපක්ෂ කඳවුර වෙනුවෙන් අපිට විරුද්ධව මුදාහැර තිබුණු අවලාද රනිල් වෙනුවෙන් දැන් මුදාහැර තිබෙනවා. 1988-1989 වීරවරියන් අපිට පන්වා දී තිබෙන්නේ අවලාද පයට පෑගෙන දූවිල්ලක් තරම්වත් බලපාන්නේ නැති බව අවධාරණය කරනවා. දේශපාලන පොරපිටිය තිබෙන්නේ ජනතා විමුක්ති පෙරමුණ ප්‍රමුඛ ජාතික ජන බලවේගය කේන්ද්‍රගත කරගෙනයි. මේ රට ගොඩනැගීමේ ඉතාමත් හොඳ පොරපිටිය ජාතික ජන බලවේගය බවට පත්කර තිබෙනවා. සතුරා හතරවටින් කලබල වී තිබෙන්නේ ඒ නිසයි. ජනතාවත් ප්‍රකාශ කරමින් සිටින්නේ ජාතික ජන බලවේගය වටා පෙළ ගැසෙමින් තිබෙන බවයි. ඒ නිසා අපට එරෙහිව නයි, මුගටි එකට ලගින කඳවුරක් නිර්මාණය වෙමින් තිබෙනවා. නොවැම්බර් 02වැනි දා ඒ කඳවුරේ සැබෑව ජනතාව ඉදිරියේ ඔවුන්ම ප්‍රදර්ශනය කිරීම නිසා ජනතාව එය පරාජය කර තිබෙනවා. පසුගිය ආසන්න මාස හතර ඇතුළත කොට්ඨාස සභා 3,500ක් අපි හදලා තිබෙනවා. දේශපාලනික වශයෙන් ජනතාව සන්නද්ධ කරමින් ලංකාවේ මෙතෙක් නොවූ විරූ දේශපාලන මධ්‍යස්ථානය ජාතික ජන බලවේගයත් ජනතා විමුක්ති පෙරමුණත් විසින් නිර්මාණය කරමින් ඉන්නවා. එය නිදැල්ලේ වර්ධනය වීමට ඉඩ නොදෙන සතුරා කලබල වෙන බව අපි දන්නවා. ඒ නිසා සතුරා වෙනම කඳවුරු හදනවා, අවලාද ගහනවා. නමුත් 1988-1989 සමයේ වීරවරුන්ගෙන් වීරවරියන්ගෙන් පාඩම් ඉගෙන ගෙන තිබෙන අපි ඒ සෑම කුමන්ත්‍රණයක්ම පරාජය පත්කරන බව අවධාරණය කරනවා. ලංකාවේ දශක ගණනාවකට පසු ඉතාමත් හොඳ අවස්ථාවක් නිර්මාණය වී තිබෙනවා. රාජපක්ෂ කඳවුර සුන්නත් දූලිවී ගිහින් කෙඳිරිගාන පිරිසක් ඉතිරිවී තිබෙනවා. දේශපාලනයේ ඇවිත් තිබෙන මේ විශේෂ අවස්ථාව ධෛර්යය සම්පන්නව මුහුණ දීමෙන් පොදු ජනතාව ඉල්ලා සිටින වෙනස සිදුකර ගැනීමට යොදාගත යුතුයි. 88-89 වීරවරියන්ගේ වීරවරුන්ගේ හදවත්වල තිබුණු වේදනාවේ බර අපේ හදවත්තවල තිබෙනවා. ඒ සහෝදර සහෝදරියන්ගේ ගෞරවයේ බර අපේ හදවත්වල තිබෙනවා. ඒ හැමටම වැඩිය ඔවුන් විසින් ප්‍රාර්ථනා කළ ලෝකය නිර්මාණය කිරීමට තවමත් අපි අසමත් වීම පිළිබඳව බරක් තිබෙනවා. වසර ගණනාවක් තිස්සේ ඉල්මහ සමරුවල අපි කතා කළත් සිංහල, දෙමළ, මුස්ලිම් ජනයාගේ සමගියේ මාවත, කඩාවැටී තිබෙන ආර්ථිකය ගොඩනැඟීමේ මාවත, ආර්ථිකයේ ප්‍රතිලාභ පොදුජනයා වෙත සාධාරණ ලෙස බෙදීයාමේ මාවත සාර්ථක කර ගැනීම සඳහා අපි මැදිහත් විය යුතුයි. ඔබ ගම තුළ මේ දක්වා තනිවම එහෙත් නොබියව පෙනී සිටි අයයි. ක්‍රියා කළ අයයි. අද සියලුම තැන්වල සිටින ජනතාව කියන්නේ එදා ඔබ කී දේ හරි කියලයි. ඔබගේ ප්‍රතිපත්තිය, ඔබගේ හඬ නිවැරදි බව සියලුම අංශවල ජනතාව අද කියන්න පටන්ගෙන තිබෙනවා. ඉතිහාසය අපව නිදොස්කරමින් පවතිනවා. එය ජයග්‍රහණයේ දිසාව දෙසට අපි හරවන්න ඕනෑ. ඔබ එදා තනියම කළ සටනට අද සියගණනක් එකතු වී සිටිනවා. 88-89යේ වීරවරුන්ට ඉතාමත්ම ගෞරවයෙන් ඔවුන් වෙනුවෙන් අපේ හදවතේ තිබෙන ආදරය, භක්තිය එකතු කරමින් ඔවුන් ප්‍රාර්ථනා කළ ලෝකය ගොඩනඟන්න ඕනෑ. මෙය හුදු විරෝධාකල්ප සටනක් විතරක් නොවෙයි. ජාතික ජන බලවේගය පෙරටුකොට ගත් මහජන ව්‍යාපාරය වෙතට බලය අත්පත් කර ගැනීමේ සංධිස්ථානයට ඇවිත් තිබෙනවා. එදා අපි සිටි විපක්ෂයේ හඬ, විරෝධයේ හඬ, ජනතාවගේ අයිතියේ හඬ වෙනුවට බලය අත්පත් කර ගැනීමේ මාවතට අපි ඇවිත් සිටිනවා. ඒ නිසා එදා තිබුණු සටනට වඩා සතුරා අපිට බයයි. පාලක පංතිය තමන්ගේ බලය අත්හැරීමට එදාට වඩා බයයි. ඔවුන් අත කළු සල්ලි බලය, මාධ්‍ය බලය, මැර බලය තිබෙනවා. ඒ සියලු බලයට වඩා ජන බලය ශක්තිමත් බව මීට මාස කිහිපයකට පෙර ඔප්පුකර තිබෙනවා. අපේ කොට්ඨාස සභාව, අපේ ආසන සභාව ශක්තිමත්ම දේශපාලන ව්‍යුහයට බවට ගොඩනැඟිය යුතුයි. තවදුරටත් ජනතාව සංවිධානය කළ යුතුයි. එසේ නොකළොත් ජනතාව කොයිතරම් අරගල කළත් අමිහිරි අත්දැකීම්වලින් කෙළවර වන බව මෑත අතීතයේ ඔප්පු කර තිබෙනවා. මේ රටට තවදුරටත් අවශ්‍ය භාග ජයග්‍රහණ නොවෙයි. මීට වඩා දුෂ්කර කොන්දේසි යටතේ සතුරා සලිත වන ප්‍රබලතම ජනතා ව්‍යාපාරය 1988- 1989 කාලයේ ජනතා විමුක්ති පෙරමුණ විසින් ගොඩනැගුවා. ධෛර්යය සහ විශ්වාස, තමන් කරන කාර්යයට අවංකභාවය සහිතව අපි හැමදෙනාම මේ වෙලාවේ ජනතාව ජයග්‍රහණය කළ හැකි ව්‍යාපාරය නිසැක වශයෙන්ම ගොඩනැගිය හැකියි. ඒ වෙනුවෙන් සියලුම දෙනා ඒකරාශී වන ලෙස ආරාධනා කරනවා.”", "URL": "https://lankatruth.com/si/?p=142006", "Category": "පුවත්", "Parent URL": null}