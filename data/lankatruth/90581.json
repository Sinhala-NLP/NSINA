{"Source": "Lankatruth", "Timestamp": "March 5, 2020", "Headline": "උපාධිධාරීන් මැතිවරණ කොමිසමේ සභාපති හමුවෙයි – එකඟතාවයක් කිහිපයකටත් එළඹෙයි – පත්වීම් අත්හිටුවීම යළි සලකා බලන්නැයි ඉල්ලයි", "News Content": "මාර්තු 01 සිට උපාධිධාරීන්ට ලබා දී ඇති අභ්‍යාසලාභී පුහුණු පත්වීම් අත්හිටුවීමට මැතිවරණ කොමිසම ඊයේ (04) දින පියවර ගැනීම නිසා එය යළි සලකා බලන ලෙස මැතිවරණ කොමිසමෙන් ඉල්ලා සිටීමට උපාධිධාරී ජාතික මධ්‍යස්ථානය, රැකියා විරහිත උපාධිධාරී සංගමය, බාහිර උපාධිය සුරැකිමේ සංවිධාන එකතුව, ඌන සේවා උපාධිධාරී සංගමය නියෝජනය කරන නායකයින් අද (05) දින මැතිවරණ කොමසමේ සභාපති හමුවිය. පාර්ලිමේන්තුව මාර්තු 02 විසුරුවා හැරීමට නියමිත බව ආණ්ඩුව හොදාකාරවම දැන සිටිමින් එම දිනයේම අදාළ වන පරිදි උපාධිධාරීන්ට පත්වීම් ලබා දීම ආණ්ඩුව හිතාමතාම උපාධිධාරීන් තවදුරටත් අසහනයට පත්කිරීමක් බව පෙනී යන බවත් ආණ්ඩුව සත්භාවයෙන්ම රැකියා විරහිත උපාධිධාරීන්ට රැකියා ලබාදීමේ අවශ්‍යතාවයක් තිබුණේ නම් 2019 නොවැම්බර්, දෙසැම්බර් හා 2020 ජනවාරි 31 දක්වා මාස 03ක කාලයක් ආණ්ඩුවට ඉඩ තිබූ බවද උපාධිධාරී ජාතික මධ්‍යස්ථානයේ කැඳවුම්කරු චන්දන සූරියආරච්චි මහතා පැවසීය. මැතිවරණ කොමිසමේ සභාපති මහින්ද දේශප‍්‍රිය මහතා සමග පැවති සාකච්ඡාවේදී මෙම පත්වීම් ලිපි ලැබූ සියලු උපාධිධාරීන් හට තම පළමු සේවා දිනය සේවා ස්ථානයට ගොස් තහවුර කරගැනීමේ නිල කටයුතු කරගැනීමටත්, පත්වීම් ලිපි නොලැබූ සියලු දෙනාට අභියාචනා ලිපි ලබා දීමේ ක‍්‍රමවේදයක් රජය විසින් සකස් කර ගැනීමටත් දැනට තේරී පත්වී සිටින සියලු උපාධිධාරීන්ගේ නම් ලැයිස්තුව වෙබ් අඩවියක් හරහා ප‍්‍රකාශයට පත් කර ගැනීමටත් මෙම සාකච්ඡාවේදී එකග වූ බව චන්දන සූරියආරච්චි සමහතා පැවසීය. එමෙන්ම රැකියා ලබා දීම බාධාවකින් තොරව අවශ්‍යව තිබුණේ නම් අදාළ බඳවාගැනීමේ ප‍්‍රමාණය රාජ්‍ය සේවා කොමිසම මගින් අනුමත කරගෙන පසුව අවශ්‍ය නම් මැතිවරණ කොමිසමෙන්ද අනුමැතිය ලබා ගැනීමට ආණ්ඩුවට ප‍්‍රමාණවත් කාලයක් තිබූ බවත් එම කරුණු කිසිවක් සැලකිල්ලට නොගනිමින් මැතිවරණ කොමිසම හරහා ඉඩ ලැබෙන පරිදි ආණ්ඩුව ක‍්‍රියාකර තිබීම රැකියා විරහිත උපාධිධාරීන් 56,000කට කළ බලවත් අසාධාරණයක් බව එම මධ්‍යස්ථානය පෙන්වා දෙයි.", "URL": "https://lankatruth.com/si/?p=90581", "Category": "පුවත්", "Parent URL": null}