{"Source": "Lankatruth", "Timestamp": "August 20, 2021", "Headline": "ජාතික රූපවාහිනිය අමු හෙළුවෙන්", "News Content": "ජාතික රූපවාහිනියේ ඊයේ (19) රාත්‍රී 8ට විකාශනය වූ ප්‍රවෘත්ති ප්‍රකාශය මගින් කොරෝනා උවදුර සම්බන්ධයෙන් විපක්ෂයට සහ වෘත්තීය සමිතිවලට දැඩි ප්‍රහාර එල්ල කිරීමට විශාල කාලයක් යොදවනු ලැබීය.  මේ වෙනුවෙන් ගාමිණි ලොකුගේ, පියල් නිශාන්ත, මහින්දානන්ද අලුත්ගමගේ, මධුර විතානගේ යන මැති ඇමතිවරුන් යොදා ගත් අතර පොහොට්ටු පක්ෂයේ බුද්ධික වික්‍රමාධාර නැමැත්තා ද යොදා ගෙන තිබිණි. ඊටත් වඩා විශේෂත්වය වන්නේ දේශප්‍රේමී එක්සත් ජාතික පක්ෂය නම් වූ පක්ෂයක බව කියා ගත් සුගත් හේවාපතිරණ නැමැත්තෙකු ද අනුරාධපුරයේ ඥානාක්කාගේ රතු නූලක් අතේ ගැට ගසාගෙන පැමිණ ප්‍රහාර එල්ල කිරීම ය.  ඊයේ(19)  දිනය තුළ මල්වතු අස්ගිරි මහානායක හිමිවරුන්, රට වසා දමන ලෙස කරන ලද ඉල්ලීම සහ ආණ්ඩුවට සම්බන්ධ පක්ෂ දහයක (10) නායකයින්ද ජනාධිපතිවරයාගෙන් සති තුනක් රට වසා දමන ලෙස කරන ලද ලිඛිත ඉල්ලීම පිළිබඳව හෝ කිසිදු සඳහනක් එම ප්‍රවෘත්ති විකාශය තුළ ඇතුලත් කර නොතිබිණි. ජාතික රූපවාහිනියේ ප්‍රවෘත්ති මේ ලෙස දැඩි අන්තගාමීව විකාශනය කරන්නේ මෙම වසරේ මුල් මාස හතර (4) තුළ රුපියල් මිලියන 159ක අලාභයක් ලබා තිබෙන පසුබිමක ය. මේ අතර ස්වාධීන රූපවාහිනි නාලිකාවේ සවස ප්‍රවෘත්ති ප්‍රකාශය තුළ මුලින්ම ඉදිරිපත් කරන ලද්දේ කොවිඩ් වසංගතය හමුවේ රට වසා දමන ලෙස මල්වතු අස්ගිරි මහානායක හිමිවරුන් සහ ආණ්ඩුව නියෝජනය කරන පක්ෂ10ක නායකයින් ජනාධිපතිවරයාගෙන් ලිඛිතව කරන ලද ඉල්ලීම පිළිබඳව ය. ඊට අමතරව එම ප්‍රවෘත්ති විකාශය තුළ පක්ෂ විපක්ෂ දෙපිරිසගේම කොවිඩ් සම්බන්ධ මත දැක්වීම්වලට ඉඩ ලබා දී තිබිණි.", "URL": "https://lankatruth.com/si/?p=121700", "Category": "පුවත්", "Parent URL": null}