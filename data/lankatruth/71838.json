{"Source": "Lankatruth", "Timestamp": "April 7, 2019", "Headline": "පළාත් සභා මැතිවරණය සම්බන්ධව ශ්‍රේෂ්ඨාධිකරණ මතය විමසන්නැයි ජනපතිට සිහිකැඳවීමක්", "News Content": "පළාත් සභා මැතිවරණය පැවැත්වීම සම්බන්ධයෙන් ශ්‍රේෂ්ඨාධිකරණයේ මතය විමසීමට ජනාධිපතිවරයා ලිඛිතව දැනුවත් කළ බව මැතිවරණ කොමිසමේ සභාපති මහින්ද දේශප්‍රිය මහතා සඳහන් කරයි. නව මැතිවරණ ක්‍රමය යටතේ පළාත් සභා මැතිවරණය පැවැත්වීමට සීමා නිර්ණ කටයුතු ප්‍රමාදවීම හේතුවෙන් මැතිවරණය ප්‍රමාදවී ඇති අතර ඒ සම්බන්ධව ශ්‍රේෂ්ඨාධිකරණ මතය ලබාගන්නා ලෙස ජනාධිපතිවරයාට දන්වා ඇතැයි මහින්ද දේශප්‍රිය මහතා සඳහන් කළේය. මැතිවරණය පැවැත්වීම සම්බන්ධව ශ්‍රේෂ්ඨාධිකරණ මතය විමසීමට නීතිමය හැකියාව ඇත්තේ ජනාධිපතිවරයාට බවත් ශ්‍රේෂ්ඨාධිකරණය මැතිවරණයක් පැවැත්වීමට අදාල නියෝගය ලබාදෙන්නේ නම් මැතිවණය පැවැත්වීමේ හැකියාව පවතින බවත් සභාපතිවරයා පැවසීය. මේ වන විට පළාත් සභා 6ක නිල කාලය අවසන් වී ඇති අතර දකුණු පළාත් සභාවේ නිල කාලය ද ලබන 10 වන දිනෙන් අවසන් වීමට නියමිතය. බස්නාහිර පළාත් සභාවේ ද නිල කාලය ලබන 21 වන දිනෙන් අවසන් වීමට නියමිතව ඇත. එවිට ඉතිරිව පවතින්නේ ඌව පළාත් සභාව පමණක් වන අතර එහි නිලකාලය අවසන්වන්නේ සැප්තැම්බර් 8 වැනිදාය.", "URL": "https://lankatruth.com/si/?p=71838", "Category": "පුවත්", "Parent URL": null}