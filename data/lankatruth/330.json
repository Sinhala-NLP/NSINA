{"Source": "Lankatruth", "Timestamp": "November 24, 2011", "Headline": "මොරටුව රාවතාවත්තේ ළමා නිවාසයක ජාවාරමක්‌, විකිණීමට සඟවා සිටියදී දරුවෝ 70ක්‌ මුදා ගැනෙති. එක්‌ ළදරුවකු රු.35,000 සිට රු.ලක්‍ෂ 7 දක්‌වා මිල කරලා", "News Content": "හේමන්ත රන්දුණු – රනිල් ධර්මසේන ළමා නිවාසයක්‌ පවත්වාගෙන යන මුවාවෙන් කුඩා දරුවන් දේශීය හා විදේශීය පුද්ගලයන්ට විකිණීමේ මහා පරිමාණ ජාත්‍යන්තර ජාවාරමක්‌ අනාවරණය කර ගත් ජාතික ළමාරක්‍ෂක අධිකාරිය ඊයේ (23 වැනිදා) සවස මොරටුවේ පිහිටි එම නිවාසය වටලා එහි සිටි දරුවන් 70 දෙනකු පමණ සිය භාරයට ගෙන තිබේ. ළමා නිවාසය වටලන අවස්‌ථාවේ දරුවන් විකුණන අතරමැදි තැරැව්කරුවකු ද දරුවන් මිලදී ගැනීමට පැමිණ සිටි ඇමරිකානු ජාතික යුවළක්‌, ජර්මන් ජාතික යුවළක්‌ සහ මෙරට කාන්තාවන් දෙදෙනකු ද එහි සිට ඇත. විදේශිකයන් දරුවන් මිලදී ගැනීමට රුපියල් ලක්‍ෂ 7 කට වඩා මුදලක්‌ ළමා නිවාසයට ගෙවා ඇති බවටත් සිංහල කාන්තාව රුපියල් 35,000 ක්‌ ගෙවා ඇති බවටත් තොරතුරු ලැබී ඇති අතර ඔවුන් මෙම ස්‌ථානයට රැගෙන විත් ඇත්තේ අතරමැදි තැරැව්කරු බවටත් තොරතුරු ලැබී ඇත. මොරටුව රාවතාවත්ත ප්‍රදේශයේ පිහිsටි මෙම ළමා නිවාසය ලියාපදිංචි ආයතනයක්‌ ලෙස 1984 සිට මේ දක්‌වා පවත්වාගෙන යනු ලබන අතර කන්‍යා සොයුරියක්‌ එහි පාලිකාව ලෙස කටයුතු කරනු ලැබූ බව ළමාරක්‍ෂක අධිකාරිය පවසයි. අධිකාරියේ පැමිණිලි භාර ගන්නා 1929 දුරකථන අංකයට ඊයේ (23 වැනිදා) ලැබුණු පණිවුඩයකට අනුව නිලධාරීන් කණ්‌ඩායමක්‌ එහි ගොස්‌ මෙම වැටලීම සිදුකොට ඇත. වැටලීම සිදුකරන අවස්‌ථාවේදී කුඩා ගැහැනු හා පිරිමි දරුවන්, දින කිහිපයක්‌ වයසැති බිලිඳු දරුවන් ඇති මව්වරුන් 15 දෙනකු හා ගැබිනි මව්වරුන් 06 දෙනකු එහි සිට ඇත. අනාථ දරුවන් රඳවාගෙන ඔවුන් දේශීය – විදේශීය ගැනුම්කරුවන්ට විකුණන බවට මේ වනවිට තොරතුරු ලැබී ඇති අතර දරුවන් බිහිකිරීමේ සිට විදේශයට විකිණීම දක්‌වා වූ මෙම මහා පරිමාණ ජාවාරමට සම්බන්ධ පුද්ගලයන් ගැන සොයා ඔවුන් අත්අඩංගුවට ගැනීමට පොලිසිය පරීක්‍ෂණ ආරම්භ කර ඇත. ළමා නිවාසයේ පාලිකාවගෙන් මෙන්ම එහි සිටි මව්වරුන්, ගැබිනි කාන්තාවන්, තැරැව්කරු, දෙස්‌ විදෙස්‌ ගැනුම්කරුවන්ගෙන් ඊයේ (23 වැනිදා) දිනයේදී ළමාරක්‍ෂක අධිකාරිය ප්‍රකාශ සටහන් කරගෙන ඇති අතර ඔවුන් අද අධිකරණය හමුවට ඉදිරිපත් කිරීමට නියමිතය. මේ වනවිට ළමා නිවාසයට දැඩි පොලිස්‌ රැකවරණ යොදා තිබේ. ළමාරක්‍ෂක අධිකාරිය හා මොරටුව පොලිසියද එක්‌ව වැටලීම සිදුකර ඇති අතර ගල්කිස්‌ස පොලිස්‌ අධිකාරී රවීන්ද්‍ර කරවිට මහතා පරීක්‍ෂණවලට සහාය වී ඇත. මෙම ළමා නිවාසයෙන් දරුවන් විකිණීමේ ජාවාරම කාලයක සිට සිදුකර ඇති බවට අධිකාරිය සැක කරයි. මේ වනවිට දරුවන් කී දෙනෙක්‌ විකුණා ඇත්ද, දරුවන් ගෙනගියේ කෙසේද, දරුවන් මිලදී ගත්තේ කවුරුන්ද, විදෙස්‌ ගැනුම්කරුවන් දරුවන් රටින් පිට කළේ කෙසේද යන්න පිළිබඳව තොරතුරු සොයා බැලීමට පොලිසියේ සහාය පතන බව ළමාරක්‍ෂක අධිකාරියේ ප්‍රකාශකයෙක්‌ පැවසීය. දිවයින පුවත්පත මෙය හෙලිකර තිබෙන්නේ ආඩම්බර කාර තාත්තාගේ පාලනය තුල ආශ්චර්ය ගොඩනගා ඇති ආකාරයයි. මෙයට පෙර මහාපරිමාණයෙන් ළදරුවන් විකිනීම සිදු කලේ ජේ.ආර්. ජයවර්ධන පාලන සමයේදීය. විවෘත්ත ආර්තිකය හදුන්වා දීමත් සමග ලෝකය පුරා සිටි ජාවාරම් කරුවන්, කාමාතුරයන් ලංකාවට කඩාවැදින. එහි ප්‍රතිඵලයක් වශයෙන් මත්ද්‍රව්‍ය සීග්‍රයෙන් ව්‍යාප්ත වීම, ගණිකාව්‍යාපාරය පැතිරීම සහ පිරිමිළමුන් කාමාතුරයන්ට විකිනීමේ අංක එකේ රට බවට ලංකාව පත්විය. දැන් මහින්ද රාජපක්ෂ පාලනය සංචාරක්යන් ලක්ෂ 25ක් ගෙන්වා ගැනීමට කැසිනෝ වීදි, නිරුවත් වෙරළ කළාප නීතිගත කිරීම සහ තෝරාගත් මත්ද්‍රව්‍ය වලට අවසර දීමට සූදානමින් සිටී. එවැනි තත්වයක් නොතිබූ වටපිටාවක ජේ.ආර්. ජයවර්ධන පාලනය යටතේ ළදරුවන් විකිනීමේ ජාවාරම සහ පිරිමිළමුන් කාමාතුරයන්ට විකිනීම මෙන්ම ගණිකා ජාවාරම අති විශාල වශයෙන් පැතිරී තිබූ අතර ශ්‍රී රෝහන ජන රංජන පර්සි මහේන්ද්‍ර රාජපක්ෂ පාලනය යටතේ ලංකාවට ආශ්චර්ය පහල වන්නේ කවර ආකාරයෙන්ද යන්ය මෙවැනි ප්‍රවෘත්ති වලින් බරපතල අනතුරු අගවීම් කෙරේ.", "URL": "https://lankatruth.com/si/?p=330", "Category": "පුවත්", "Parent URL": null}