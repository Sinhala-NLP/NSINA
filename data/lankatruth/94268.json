{"Source": "Lankatruth", "Timestamp": "June 25, 2020", "Headline": "කොළඹ වරායේ නැගෙනහිර ජැටියේ මෙහෙයුම්වලට බාධා කරන්නේ කුමන රාජ්‍යයක්ද? වරාය පොදු සේවක සංගමය ජනාධිපතිගෙන් ප්‍රශ්න කරයි…", "News Content": "පසුගියදා ගෙන්වනලද දොඹකර තුන යොදා ගනිමින් නැගෙනහිර පර්යන්තයේ මෙහෙයුම් ක‍්‍රියාවලිය ආරම්භකිරීමට සැලසුම්කර තිබිය දී ජාත්‍යන්තර බලපෑම් හමුවේ දොඹකර පර්යන්ත ගත කිරීමේ ක‍්‍රියාවලිය දින 04ක් පුරා ප‍්‍රමාද කර ඇති බවත් තව දුරටත් දොඹකර පර්යන්ත ගත කිරීම ප‍්‍රමාද ගත කළ හොත් එමගින් වරාය අධිකාරියට විශාල ප‍්‍රමාද ගාස්තුවක් ගෙවීමට සිදුවනු ඇති බවත් එය ශ‍්‍රී ලංකා වරාය අධිකාරිය යටතේ නැගෙනහිර පර්යන්තයේ මෙහෙයුම් ක‍්‍රියාවලිය ආරම්භ කිරීමට වරාය සේවකයා වසර 05ක් පුරා කරන ලද අරගලය තවදුරටත් ප‍්‍රමාද වීමක් බවත් කොළඹ වරායේ නැගෙනහිර ජැටියේ මෙහෙයුම්වලට බාධා කරන්නේ කුමන රාජ්‍යයක්දැයි යන්න වහාම රටට හෙළි කරන ලෙසත් සඳහන් කරමින් සමස්ත ලංකා වරාය පොදු සේවක සමිතියේ ජනාධිපතිවරයා වෙත ලිපියක් යොමු කර තිබේ. එම ලිපිය සමස්ත ලංකා වරාය පොදු සේවක සමිතියේ ප්‍රධාන ලේකම් චන්ද්‍රසිරි මහගමගේ මහතාගේ අත්සනින් නිකුත් කර ඇති අතර එය මාධ්‍ය වෙතද නිකුත් කර ඇත. “පසුගිය යහපාලන රජය නැගෙනහිර පර්යන්තය සඳහා මෙහෙයුම් උපකරණ ගෙන ඒම වෙනුවට ජය බාහළු පර්යන්තයේ යෝජිත 5 වන අධියර සඳහා ගැන්ට්‍රි දොඹකර 03ක් ගෙන ඒමට පියවර ගනු ලැබිණි. එම දොඹකර 2020.06.20 දින ශ‍්‍රී ලංකා වරාය අධිකාරියට ලැබී ඇත. ජය බාහළු පර්යන්තය සඳහා ගෙන්වන ලද දොඹකර වර්තමාන සේවා අවශ්‍යතාවයන්ට ප‍්‍රමාණවත් ඒවා නොවේ. එහෙත් වරාය පාලනඅධිකාරිය විසින් එම දොඹකර යොදා ගනිමින් නැගෙනහිර පර්යන්තයේ මෙහෙයුම් ක‍්‍රියාවලිය ආරම්භකිරීමට සැලසුම්කර තිබිය දී ජාත්‍යන්තර බලපෑම් හමුවේ දොඹකර පර්යන්ත ගත කිරීමේ ක‍්‍රියාවලිය දින 04ක් පුරා ප‍්‍රමාද කර ඇත. තව දුරටත් දොඹකර පර්යන්ත ගත කිරීම ප‍්‍රමාද ගත කළ හොත් එමගින් වරාය අධිකාරියට විශාල ප‍්‍රමාද ගාස්තුවක් ගෙවීමට සිදුවනු ඇත. ශ‍්‍රී ලංකා වරාය අධිකාරිය යටතේ නැගෙනහිර පර්යන්තයේ මෙහෙයුම් ක‍්‍රියාවලිය ආරම්භ කිරීමට වරාය සේවකයා වසර 05ක් පුරා කරන ලද අරගලය තවදුරටත් ප‍්‍රමාද වීමකි. අප ඔබ තුමාගෙන් ඉල්ලා සිටින්නේ එම විදෙස් බලපෑම් එල්ල කරන රාජ්‍ය කුමක්ද යන්න රටට හෙලි කරන ලෙසයි. නැගෙනහිර පර්යන්තයේ මෙහෙයුම් කටයුතු ආරම්භ කිරීම සඳහා කුමන රාජ්‍යක් බලපෑම් කළද එම විදෙස් බලපෑම් පරාජය කිරීම සඳහා සමස්ත වරාය සේවකයා පෙළ ගැස්වීමට අප සූදානම් බවත් මෙම තීරණාත්මක මොහොතේ ඔබතුමාගේ මැදිහත්වීම ලබා දෙන ලෙසත් කාරුණිකව ඉල්ලා සිටිමි.” යැයිද එම නිවේදනයේ සඳහන් වේ.", "URL": "https://lankatruth.com/si/?p=94268", "Category": "පුවත්", "Parent URL": null}