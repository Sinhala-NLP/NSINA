{"Source": "Lankatruth", "Timestamp": "October 21, 2020", "Headline": "පළඟැටි සිතියමක මිනිස්සු…", "News Content": "එක දවසක් පළඟැටියෙක්… ඔව් ඉතින්…! පළඟැටියෙක්… නෑ මේකයි… දැනට හරියට ම අවුරුද්දකට කලින් ලියන්න තිබුණ සටහනක් මේ. සමීපතම කිහිප දෙනෙක් ම දිගින්දිගට ම කීවා පළඟැටියෙක් සිතුවමක් අඳිමින් ඉන්න බව ජාතික රූපවාහිනියේ. ඒක හරි අපූරු සිතුවමක් බව ඒ සමීපතමයන් අවධාරණය කළා. ඒත්, දිගින්දිගට ම පළඟැටියෙක් අඳින සිතුවම බලන්න බැරි වුණා. අන්තිමට කොහොම හරි එකදිගට ම බලන්න ඉඩක් හදා ගත්තා. එකදිගට කීවාට සති දෙක තුනක් ඒත් ගියා. මෙන්න වැඬේ… ! ”එක දවසක් පළඟැටියෙක් සිතුවමක් ඇන්දා සිතුවමක් වාගේ සිතියමක් ඇන්දා…” දැන් ඔන්න අපි කාට කාටත් වැඩක් තියෙනවා. රූපවාහිනියට නැත්නම්, දැන් ‘යූටියුබ්’ එකට ඇස් අලවාගෙන හිටියාට විතරක් මඳි. බරපතළ වුණත් සරල වැඩක් තියෙනවා. සරල වැඬේ ‘මොළේ කල්පනා කරන එක’. පළඟැටියා කියන්නේ කවුද? එක එක්කෙනාගේ දැනුම් මට්ටම් අනුව මේ ප‍්‍රශ්නයට උත්තර ලැබෙනවා. සරලව ගත්තොත්, කාටත් එක`ග වෙන්න පුළුවන් උත්තරය ‘කෘමි සතෙක්’ කියලා කියන්න පුළුවන්. ඌ අඳින සිතුවම මොකක් ද? ‘උගේ බඩගින්නට ශාකවල කොළ කෑමෙන් ඒ කොළවල නිර්මාණය වන හැඩය.’ බොහොමයක් පළ`ගැටියන් කොළ ‘හපා කන කොට’ තියුණු සද්දයකුත් පිට වෙනවා. ඌ කොළ කාගෙන යන කොට එක එක විදියේ විචිත‍්‍ර සිතුවම් ඇඳෙනවා. මේ දැන් තියෙන සිතුවම නොවෙයි, තව පැයකින් බලන කොට තියෙන්නේ. පළඟැටියෝ හරි අපූරු සිතුවම් අඳින්නෝ ! හරි ම විචිත‍්‍රයි !! මේ සිතුවම ‘සිතියමක්’ වුණොත්…? සිතුවම සහ සිතියම කියන දෙක දෙකක් ද කියලාවත් නොදැනෙන තරම් වෙන් කළ නොහැකි සමානකමක් තියෙන්නේ. සිතුවම හරි ම විචිත‍්‍රයි. බලාගෙන ඉන්න පුළුවන්. ඇයි ඒ වාගේ ම සිතියමත් හරි ම විචිත‍්‍රයි. බලාගෙන ඉන්න කොට නොයෙක් රටා ඇඳී තිබෙනවා. සුදු ඇඳගෙන කළු එන්නේ ඔය වාගේ මයි. හැබැයි, සිතුවම සිතියම කියලා ගත්තොත්, මොක ද වෙන්නේ? මංමුළා වෙනවා. සිතුවම සෞන්දර්යාත්මකයි. සිතියම සෞන්දර්යාත්මක වුණත්, සෞන්දර්යය තුළ එසේ නොවන මහා ගොඩක් දේවල් තියෙනවා. සිතියමකින් රටක, පළාතක, ගමක, නගරයක පිහිටීමේ ආකාරය, භූ විෂමතාව, කර්මාන්ත, ගොවිබිම් ඕනෑ ම දෙයක් පිහිටා තිබෙන තැන වාගේ මොනව ද නොපෙන්වන්නේ ! ස්වාභාවික සම්පත් තියෙන තැන්, ඉඩම්, වනාන්තර, භූ ගර්භයේ හරස්කඩක් මේ වාගේ කොයි තරම් දේවල් සිතියම්ගත කරන්න පුළුවන් ද? මේ ඔක්කො ම අවසානයේ ගත්තා ම සිතුවමක් ම තමයි. හැබැයි, සිතුවමක් සහ සිතියමක් අතර ප‍්‍රධාන ම, බරපතළ ම වෙනස ඔය එකක්වත් නොවෙයි. සිතිමයකින් තවත් අතිශය ගැඹුරු වැඩක් කරනවා. ඒ තමයි, යා යුතු මාර්ගයත් පෙන්වනවා. තියෙන මාර්ගයේ යන්න බැරි නම්, අලූත් මාර්ගයක් හදා ගන්නත් යොදා ගන්නේ සිතියමක් ම තමයි. බැලූබැල්මට හරි ම විචිත‍්‍රවත්. සිතුවමයි, සිතියමයි දෙක පටළවා ගත්තොත්, වෙන්නේ මොකක් ද? විනාශයක් ! ”ඇමෙරිකානු ඩොලර් එක එහෙ මෙහෙ වෙන කොට හෙල්ලෙන රටකට හෙටක් තියෙනවා ද?” සිතුවම සහ සිතියම යන දෙක පටලවා නොගත් මිනිසුන්ට මෙන්න මේ වාගේ බරපතළ ප‍්‍රශ්න තියෙන්නේ. හැබැයි, පළඟැටියන් අඳින සිතුවම සිතියමක් කියලා ගත් මිනිසුන්ට මේ වාගේ ප‍්‍රශ්න එන්නේ නෑ. පළඟැටියන්, සිතුවම සහ සිතියම කියන තුන ම එකට දකින මිනිසුන්ට අතිශය බරපතළ ප‍්‍රශ්න තියෙනවා. පළඟැටියන් සිතියම ඇඳීමේ ඉඳලා ඒ සිතියම පුරා ම දෙකයිපනහේ යක්කු, මහසෝන්නු රජවෙලා ඉන්න හැටි පේනවා. සුනිල් කොස්තා කියන නිර්මාණකරුවා හරිම අපූරුවට එක තැනක දී පළඟැටියන්, සිතුවම සහ සිතියම අපට මුණගස්වනවා. හැබයි, ඒ ඉඳිකැටිය ගමේ දී විතරක් නොවෙයි. ඕනෑ ම තැනක දී, සිතියමේ ඕනෑ ම තැනක දී මේ තුන්දෙනාව එකට දකින්න පුළුවන්. හැබැයි, ඒ කොහොම කොතැනින් බැලූවත්, එක දෙයක් පැහැදිලියි. පළඟැටියාත්, සිතුවමත්, සිතියමත් හොඳින් කියවා ගැනීම නම්, අපි අපි ම කර ගත යුතු වැඩක්. හරියට ම අවුරුද්දක් පමා වෙලා තබන මේ සටහනින් කරන්නේ අපි අපිට ම ‘සුදු ඇඳගෙන කළු ඇවිදින්’ තුළින් පළඟැටියා, සිතුවම සහ සිතියම කියවා ගන්න යම් පෙළැඹවීමක් පමණයි. රූපවාහිනියෙන් ටෙලිනාට්‍ය විකාශනය ආරම්භ කිරීමෙන් පසුව මේ රටේ ඉතිහාසයේ ආර්ථික, දේශපාලනික කඩඉඩමක් ධර්මසේන පතිරාජ විසින් ‘කඩුල්ල’ ටෙලිනාට්‍යයෙන් සටහන් කළා. වර්තමානයේ රූපවාහිනිය මකුළු දැල් බැඳීමට ඉඩහැර ඇති මොහොතක මෙගා ටෙලිනාට්‍ය වසංගතය කලාත්මක සමාජ, දේශපාලන අර්ථයකින් භාවිත කරන්නේ කෙසේ ද යන්න මෙයින් පෙන්වා දී තිබෙනවා. එසේ නොවන පිරිස් මෙගා වසංගතයේ මංමුළා වී සිටින පසුබිමක් තියෙන්නේ. ධර්මසේන පතිරාජ ආර්ථික, දේශපාලනික කඩඉමක් සටහන් කළ ඉතිහාසයේ වර්තමාන පිළිබිඹුව මෙගා ආකෘතිය තුළින් සුනිල් කොස්තා ප‍්‍රතිනිර්මාණය කර තිබීම සුවිශේෂී වැදගත්කමකින් යුක්තයි. ගුරු පැහැයෙන් ඇස් දවන කර්කශ පරිසරයක ඉඳහිට හමු වන හරිත පැහැයත්, ඈතින් දිස්වන වනගහනය මිස පළඟැටියා අඳින සිතුවමේ වෙනත් සහනයක් නැත. ඉඳිකැටිය ගම නිර්මාණය වී තිබෙන්නේ, පළඟැටියා අඳින සිතියමේයි. ගුරු පාරේ දූවිලි මතින් ඇදී එන ලංගම බස් එකකින් නොදන්නා තැනක දී බහින අම්මයි, දුවයි දෙදෙනෙක්. ඔවුන් එන්නේ කොළඹ මුඩුක්කු ජීවීන් වෙසෙන මට්ටක්කුලියේ ඉඳන්. මේ ගුරු පාර දිගේ ඔහේ එහාට මෙහාට ඇවිද යන කාත් කවුරුත් නොදන්නා, නන්නාඳුනන අම්මා සුබාත්, දුව අයෝමාත් පාරක් හොයා ගන්න උත්සාහ කරනවා. විශ‍්‍රාමික මහාචාර්ය අමරපාල සහ ඔහුගේ බිරිඳ, සාහිත්‍යකාරිනියක වන ස්වර්ණා, විල්සන් මාමා, මාතුපාල, රූපසිංහ, ගමේ ඉස්කෝලේ ප්‍රින්සිපල් නයනානන්ද, සුදු ඇඳගෙන එන වලිසුදා හෙවත් බණ්ඩාර මුදලාලි, ඔහුගේ අම්මා, කිලිනොච්චියේ ඉඳලා යුද්ධයෙන් සැමියා අහිමි වූ වැන්දඹුවක ලෙස එන රංගාගේ අම්මා, වලිසුදාගේ මදාවි ගෝලයකු වන මදයා ඇතුළු කට්ටිය වැඩිහිටි සහ අතරමැද පරම්පරාව නියෝජනය කරන්නෝ. සුරංගි, රංගා, පැංචා, අලුත පැමිණි අයෝමා, සිරිමල් ඇතුළු පිරිස ඊළඟ පරම්පරාව නියෝජනය කරන්නෝ. මේ හැම දෙනාම ගමේ ඉස්කෝලේ වැහීමෙන් අධ්‍යාපනය අහිමි වීමට මුහුණ දී ඉන්න අය. ගඟේ ඉවුරු මකබා කර වැලි ජාවාරම් කරන සහ ඉන් නොනැවැතී, කුඹුරු විනාශ කර පස් හාරා විකිණීමට සූදානම් වන ජාවාරම්කාර වලිසුදා. පතිරාජගේ ‘කඩුල්ලෙන්’ නියෝජනය කළේ මිනිරන් පතල්, අරක්කු රේන්ද හරහා මේ රටේ මූල්‍ය වෙළෙඳපොළ දක්වා දිගේලි වූ ව්‍යාපාර පැලැන්තිය. ඒ වර්තමාන ගොඩනැඟීම ගං ඉවුරු මකබා කර වැලිත්, පොළොව හාරා පසුත් විකුණා සල්ලි ගරන දේශපාලන බලය සහිත පාතාල ජාවාරමුන්. මේ පාතාලයන් මුලින්ම ගං ඉවුරු විනාශ කර වැලි නිධි කොල්ලකන අතර, ඊළඟ පියවරේ දී සින්නක්කර ඉඩම් කොල්ලකෑමට දෙවරක් සිතන්නේ නැත. එයින් ද නොනැවතී වඩාත් බිහිසුණුම කොල්ලකෑම වන්නේ අයෝමා වැනි නවයොවුන් දැරියන් ද කොල්ලකෑම ය. මානව අයිතිවාසිකම් උල්ලංඝනය කිරීම්, ප‍්‍රජාතන්ත‍්‍රවාදය අහිමි කිරීම් සහ අධිකරණය යකඩ සපත්තුවට යට කිරීම් යනාදී සියල්ල පෙළගස්වන්නේ භෞතික සම්පත් කොල්ලකෑමේ සිට මිනිස් ශ‍්‍රමය සූරාකෑමෙන් නොනැවැතී අයෝමා වැනි දැරියන් ද කොල්ලකෑමට ඉදිරිපත් වීමට ය. උන් අයෝමලාගේ ජීවිතත් හාරා විකුණා ගන්න මානබලනවා. ඒ මානබැලීමෙන් අයෝමා බේරෙන විදිය ඇත්තක් නම්, කොයි තරම් හොඳයි ද? කොස්තා වර්තමාන ආර්ථික, දේශපාලන හරස්කඩ සිතියමක් අඳින්නේ හරි අපූරුවට. දේශපාලන බලවතකුගේ රාජ්‍ය මර්දන යාන්ත‍්‍රණයේ පොලිසිය නොමැතිව මර්දනය සහ බලය දියත් කෙරෙන්නේ කොහොම ද කියලා අපූරුවට වියමන් කරන්නේ, මාතුපාල ගැට ගසා වළකට හෙළා තිබීමෙන්. අයෝමාව පැහැරගෙන යන්න, කුඹුරේ ඔප්පුව ගෙන යන්න මැරයන් එවීමෙන්. පළඟැටියන් අඳින ලද සිතුවමක්, සිතියමක් සේ ගත් කළ සිදු වන්නා වූ ඛේදවාචක සියල්ල කිලිනොච්චියේ ඉඳන් මට්ටක්කුලිය දක්වා මිනිස් ජීවිතවලින් එකට මුණගස්වන්න සමත් වෙනවා. පළඟැටියෙක් අඳින ලද සිතුවම තමන්ගේ සිතියම වූ මිනිසුන්ගේ ජීවිත හසුරුවන මූලික ප‍්‍රවාහය මේ තුළින් දැක්වෙනවා. ධනයේ ආධිපත්‍යය සහ බලයේ ආධිපත්‍යය තුළයි සියල්ල තීරණය වෙන්නේ. ඒක කෙතරම් බලගතුව ක්‍රියාත්මක කෙරෙන්නේ ද? ගමේ ඉස්කෝලයක් වහනවා ද තිබෙන්නට හරිනවා ද? අනාගත පරපුරට ගස් වැල්, මහ පොළොව තිබෙන්නට හරිනවා ද දැන්ම ඉවර කර දමනවා ද? පෞද්ගලික ඉඩම් පවා තිබෙන්නට හරිනවා ද ඉවර කරනවා ද? මිනිස් ජීවිත තිබෙන්නට හරිනවා ද ඉවර කරනවා ද? ආදී වශයෙන් සියල්ල තීර්ණය කරන්නේ ධනය සහ බලය විසින්. නමුත්, රටේ බහුතරයක් දෙනා දකින්නේ පළඟැටියෙක් අඳින සිතුවම පමණයි. එවන් වූ මිනිසුන් සියල්ලන්ම සිතියමේ උන්නු සමනලයන් පමණයි. මතක තබා ගන්න ! ‘ඉඳීම’ සහ ‘ජීවත් වීම’ කියන්නේ, සම්පූර්ණයෙන් ම වෙනස් කටයුතු දෙකක් බව. සිතුවමේ උන්නු සමනලයා මංමුළා වුණා මල් හොයලා. සිතුවමේ උන්නු සමනලයන් මංමුළා වන්නේ නිකම්ම නොවේ. මේ කියන්නේ, ජනප්‍රිරය සමනලයා සහ මල ගැන නොවෙයි. සිතුවමේ උන්නු සමනලයන් එකිනෙකා ගැනයි. ‘ඉන්න’ නම්, ආහාර අවශ්‍යයි. මල් සොයාගෙන යන්නේ ඒ මොහොතේ පැවැත්මට අදාළ මූලික කොන්දේසිය වන ආහාරයට. මේ බව වඩාත් හොඳින් තහවුරු වන්නේ මාතුපාලගේ දෙබසකින්. ”දරුවන්ට ඉඩම් ඉතුරු කරලා බඩගින්නේ ඉඳලා මොකට ද?”යන්නෙන් ය. ඉන්න එක හා ‘ජීවත් වීම’ අතර තිබෙන වෙනස තේරුම් ගත හැකි සරල ම ආකාරය ස්වර්ණා සහ අමරපාල ය. විවේකය, ජීවිතය විඳීම, අනෙක් අය එක්ක තිබෙන අවියෝජනීය සම්බන්ධතා, ගහකොළ එක්ක තිබෙන බැඳීම වාගේ සමස්තය ජීවිතයයි. හැබැයි, මිනිසුන්ට මේ ජීවිතය අහු වෙන්නේ නෑ. එහෙම ජීවිතයක් ගැන හිතාගන්නවත් බෑ. ඊට තවත් හේතුවක් තියෙනවා. ”බොරුව ළඟ වැඩියි මේ ලෝකේ ඒක සූම් කරල අපි බලලත් නෑ නේ” සිතුවමේ උන්නු කිසිවකුටත් බොරුව තේරෙන්නෙ නෑ. හේතුව ‘සූම්’ කරලා නොබැලීම. නුවන් ජූඩ් ලියනගේගේ පද සංකල්පනාව හරිම ප‍්‍රබල දේශපාලනික අරුතක්. ‘සුදු ඇඳගෙන කළු ඇවිදින්’ පුරාම ඒ අර්ථය ගෙන යාමට සමත් වෙලා. රොක් අජිත්ගේ සංගීතයේ පළඟැටි නාදය එක් කරන්නේ වචන ඉක්මවා ගිය ප‍්‍රබලත්වයකින්. ආචාර්ය සුනිල් විජේසිරිවර්ධන කියන විදියට සමාජයට මඟ කියන ආයතන හතරක් තියෙනවා. අධ්‍යාපනය, ජනමාධ්‍ය, ආගම සහ සාහිත්‍ය කලාව. අද මේ හතරම කුණු වෙලා හමාරයි. එහෙව් තැනක කර්කශ සුළඟ පමණයි, කිසිම තෙත්කමක්, සුවඳක් හමු වෙන්නේ නෑ. මේ පසුබිම තුළ ප්‍රේක්ෂකයාට මුණගස්වන විශ‍්‍රාමික අමරපාල, සාහිත්‍යවේදිනී, ස්වර්ණා, විදුහල්පති නයනානන්ද කියන සංකේතාත්මක චරිත වාගේම ඕනෑම තැනක ඉදිරියෙන් හිටගැනීමට ඉන්න එකම චරිතය රූපෙ යන මේ මිනිස්සු ටික අපිට පාර කියනවා. මිනිසුන්ට ජීවිතය ගැන ඉදිරිගාමී බලාපොරොත්තුවක් ගේන්නේ මේ අය. ඒ වාගේම මේ අයටත් වඩා අතිසුවිශේෂී වී සිටින්නේ රංගාගේ අම්මා ය. ඇයගේ චරිතය කියවා ගැනීම හරිම වැදගත්. ඒ ඒ අවස්ථාවේ තනි තනි පුද්ගලයන්ට මුහුණ දෙන්න සිදු වන ගැටලූවල දී මඟ කියන ඇයගේ අත්දැකීම් වාගේම ජීවිත පරිචය අතිශය පෘථුල ය. පාසල් යන යොවුන් වයසේ සිටින සුරංගි, අයෝමා, රංගා, පැංචා සිරිමල්ලාගේ ඉඳලා විල්සන් මාමා, මාතුපාල හරහා රූපෙ දක්වා යන සංකීර්ණ මිනිස්භාවයන් තුළ ප්‍රේක්ෂකයාගේ ජීවිතයේ අත්දැකීම්, අත්විඳීම් කවර ප‍්‍රමාණයකින් හෝ හමු වෙනවා. මිනිස් සබඳතාවල බැඳීම්, ගැලීම්, ගැටීම්, බිඳීම් වාගේ ම අපේක්ෂා කඩවීමේ වේදනාවන් ද හමු වෙනවා. කොල්ලකාරී නොවන සමාජයක දී පවා මුණගැසෙන සංකීර්ණ මිනිස් සබඳතා තමයි මේ. 3+2=5 වාගේ සූත‍්‍රගත කළ නොහැකි සංකීර්ණ සබඳතාවන්ය. එක් එක් නිශ්චිත මොහොතේ දී ඉක්මවිය නොහැකි වන තත්ත්වයන් ගැන ගැඹුරින් සලකා බැලීම් ද හමු වනවා. රූපෙ සහ සුබාට සිදු වී ඇත්තේ, ඒ වාගේ දෙයක්. මේ දෙන්නාගේ ආධ්‍යාත්මික බැඳීම් කොතරම් ප‍්‍රබල ද කියලා නිරූපණය කෙරෙන්නේ 99 වැනි කොටසේ දී. රාත්‍රී කාලයේ රූපෙ සුබා ඉන්න ගෙදරට ගිය වෙලාවේ. එක් නිශ්චිත තත්වයක දී රූපෙ මුහුණ දෙන්නේ ඔහුගේ දුවත්, සුරංගිත් අතර ඇති වෙන තියුණු ගැටීමකට. ඒත් ඒ ගැටීම කොයි තරම් යථාර්ථවාදීද? රූපෙට, පැංචාට, විල්සන් මාමාට මව්වත් ගුණයෙන් යුතු වූ සුරංගිට තමන්ගේ තනි ආධිපත්‍යයෙන් අත්වෙලා හිටි අහිමිවීම තුළ ඇති වෙන ගැටීම්. තාත්තා එක්කත් ගැටෙන්නේ, තනිවම තාත්තාව අත්පත් කරගෙන සිටි කිරුළ බිඳී යාමට බියෙන්. සුරංගි අයෝමා එක්ක ගැටෙන්නෙත් ඒ නිසාමයි. එකිනෙකා අනෙකාව පිටට දමා නොගහා තම තමන්ගේ සිත් තුළ කොතරම් නම් වේදනාකාරී බර පොදි හංගාගෙන සිටින්නේ ද? ස්වර්ණා, අමරපාල යුවළ වාගේ සියලූ දෙනාටම ජීවිතය ජීවත් කරවිය නොහැකි වීම කෙතරම් ඛේදජනක ද? රංගාගේ අම්මා ජීවිතයේ කෙතරම් දරා ගැනීම් කරන්නට ඇද්ද? එතකොට සුබා ? අසූනවයේ දී ගමෙන් පැන්න රූපෙට කොළඹ, මට්ටක්කුලියේ දී සුබා හමු වීම නිසා ප්‍රේමයෙන් බැඳීම. රූපෙ නිසා සුබා මවක් වී අයෝමා ඉපැදීම. ඇස් නිලංකාර කරන ගුරු පාරේ නන්නාඳුනන තැනක ලංගම බස් එකෙන් බහින්නේ මේ අම්මාත්, දුවත් දෙන්නා ය. අම්මා ඇවිත් තිබෙන්නේ, දූ අයෝමා ඇයගේ පියා වන රූපෙට භාර දී ආපසු යන්න. ඒක ඉතා හදිසි කටයුත්තක් බව සුබා කල්පනා කර තිබුණා. ඇය දරුණු ලේ පිළිකා රෝගයකින් පෙළෙන නිසා. පිළිකා රෝගය ඉහවහා ගිය රටේ කෙනකු මේ රෝගයට ගොදුරු වීම සුලබ යථාර්ථයක් ය. පිළිකා රෝගී මවක සහ ඇයගේ දුව කේන්ද්‍ර කරගෙන ගොඩනඟන අභව්‍ය වාගේ පෙනෙන කතාව අතිශය ප‍්‍රබලයි. විටෙක අතිශය භාවාත්මකයි. ඒත්, එසැණින් ඒ භාවාත්මක රොමැන්තිකයෙන් මිදී ප්‍රේරක්ෂකයා ගෙන යන්නේ ඇත්ත මහ පොළොවේ පය ගසා ඉන්න තැනකට. ඒ සංස්කරණ ශිල්පී, ශාන් අල්විස්ගේ දක්ෂතාව. කතා රචකයා සහ අධ්‍යක්ෂවරයා දෙදෙනා එක් අයෙක් වී සුනිල් කොස්තා ගොඩනඟන නිර්මාණයේ සියලූම පාත‍්‍රවර්ගයා තම තමන්ගේ චරිතවලට සාධාරණය ඉටු කරනවා. ඒ එකිනෙකා ප‍්‍රබලව ගැටගැසෙන්නේ සංස්කරණයේ ප‍්‍රබලකමෙන්. කැමරා අධ්‍යක්ෂ සිසිකිරණ පරණවිතානත් එහෙමයි. සමීප රූප, දුර රූප, පොළොවට සමාන්තර රූප වාගේම ගුවනේ ඉඳන් ගත් රූපත් එකට මුණගස්වන්නේ හරිම සෞන්දර්යාත්මක දේශපාලනයකින්. මුළු කතාවෙන් ම දේශපාලන යදමක් ගොඩන`ගනවා. පළඟැටි ගීතයේ සංගීතයත් ඒ වාගේ මයි. ‘සුදු ඇඳගෙන කළු ඇවිදින්’ කොටස් 99 පුරා ඇදී ගියේ එහෙම. පළඟැටියන් සිතුවම් අඳින බව ඇත්තයි. ඒ සිතුවම් අපගේ සිතියම් කර නොගැනීමට තරම් අප සිහිය උපදවා ගත යුතු නොවේ ද? කළු එන්නේ සුදු ඇඳගෙන මයි. දෙවිදත් තෙර එන්නේ බුදුන් මරා බුදු වෙන්න ! ප‍්‍රියදර්ශන දයාරත්න – ලංකා සතිඅන්ත ජාතික පුවත්පත", "URL": "https://lankatruth.com/si/?p=98191", "Category": "කලා පුවත්", "Parent URL": null}