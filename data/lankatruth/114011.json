{"Source": "Lankatruth", "Timestamp": "March 31, 2021", "Headline": "පාස්කු කොමිෂන් වාර්තාව අනුව නීතිය ක්‍රියාත්මක කිරීම කල් යන ලකුණු", "News Content": "පාස්කු ප්‍රහාරය සම්බන්ධ ජනාධිපති කොමිෂන් වාර්තාව අනුව නීතිය ක්‍රියාත්මක කිරීමට තවත් මාස දෙකක් පමණ කාලයක් ගතවනු ඇතැයි අනාවරණය වේ. මෙම අනාවරණය සිදුවන්නේ අධිකරණ ඇමති මොහොමඩ් අලි සබ්‍රි විසින් පැවැත්වූමාධ්‍ය හමුවකදී දැක්වූ අදහස්වලිනි. එහිදී අමාත්‍යවරයා සඳහන් කරන්නේ පාස්කු ප්‍රහාරය සම්බන්ධයෙන් චෝදනා එල්ල වී ඇති පුද්ගලයින් සඳහා නීතිය ක්‍රියාත්මක වෙමින් පවතින බවත් කොමිසම් සභා වාර්තාව අධ්‍යයනය කිරීමෙන් පසු ඉදිරි මාස දෙකක කාලය තුළ ඔවුන්ට එරෙහිව නීතිපතිවරයා විසින් අධිචෝදනා ගොනුකරනු ඇති බවත්ය. කෙසේ වෙතත් අගරදගුරු මැල්කම් කාදිනල් රංජිත් හිමිපානන් පවසන්නේ ලබන අප්‍රේල් 21 වනදාට පාස්කු ප්‍රහාරයට වසර දෙකක් ගතවන බවත් ඊට පෙර පාස්කු කොමිෂන් වාර්තාවේ සඳහන් වගකිවයුත්තන් නීතිය හමුවට ඉදිරිපත් නොකළහොත් රට පුරා දැවැන්ත විරෝධතාවයක් ගෙනයන බවත්ය. ඉන් පසු පසුගිය 29 වනදා පාස්කු ඉරුදින ප්‍රහාරය පිළිබඳ අගරදගුරු පදවි ප්‍රකාශක කමිටුව නිවේදනයක් නිකුත් කරමින් කියා සිටියේ මෙම පරීක්‍ෂණ සිදුකරන ආයතනවල කාර්යක්‍ෂමතාවයට යම් බලපෑම් කිරීමක් ඇත්දැයි සාධාරණ සැකයක් මතුවන බවය. එමෙන්ම කොමිසම් සභා වාර්තාව අධ්‍යයනය කිරීම සඳහා ජනාධිපතිවරයා පත් කළ ඇමති කමිටුවටද අගරදගුරු තුමන්, ප්‍රහාරයෙන් වින්දිතයන් බවට පත්වූ ජනතාව ඇතුළු පාර්ෂව ගණනාවකින් දැඩි විරෝධයක් ආණ්ඩුවට එල්ල වී තිබේ.", "URL": "https://lankatruth.com/si/?p=114011", "Category": "පුවත්", "Parent URL": null}