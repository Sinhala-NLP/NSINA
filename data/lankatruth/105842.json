{"Source": "Lankatruth", "Timestamp": "December 29, 2020", "Headline": "ඇල්ලේ හිමි ඇතුළු මහා සංඝරත්නයට පොහොට්ටු ලේකම්ගෙන් පිළිතුරු", "News Content": "පූජ්‍ය ඇල්ලේ ගුණවංශ හිමි, පූජ්‍ය මුරුත්තෙට්ටුවේ ආනන්ද හිමි ඇතුළු මහා සංඝරත්නය පසුගිය දිනවල පළාත් සභා සම්බන්ධයෙන් මාධ්‍යයට කළ ප්‍රකාශවලට ශ්‍රී ලංකා පොදුජන පෙරමුණේ ලේකම්, පත්කළ මන්ත්‍රී සාගර කාරියවසම් පිළිතුරු දී තිබේ. පසුගිය දිනවල පැවති මාධ්‍ය හමු කීපයකදීම එම හිමිවරුන් ප්‍රකාශකර සිටියේ දැනට වසර තුනක් පුරා පළාත් සභා ක්‍රියාත්මක නොවන බැවින් යළිත් පළාත් සභා මැතිවරණයක් පවත්වා මන්ත්‍රීවරු තෝරා පත් කර ගැනීමේ වුවමනාවක් නැති බවයි. එයට පිළිතුරු දෙමින් පොදුජන පෙරමුණේ ලේකම්වරයා පවසන්නේ දැනුදු නිලධාරීන් විසින් පළාත් සභා ක්‍රියාත්මක කරවන බැවින් මේ මොහොතේ පළාත් සභා ක්‍රියාත්මක නොවේ යැයි පැවසිය නොහැකි බවයි. පක්ෂ ලේකම්වරයා මේ බව පැවසුවේ පොදුජන පෙරමුණේ බත්තරමුල්ල ප්‍රධාන කාර්යාලයේ පැවති එම පක්ෂයේ නිල මාධ්‍ය හමුවේදීය.", "URL": "https://lankatruth.com/si/?p=105842", "Category": "පුවත්", "Parent URL": null}