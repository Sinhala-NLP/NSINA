{"Source": "Lankatruth", "Timestamp": "May 2, 2017", "Headline": "එතෙර අපි සංවිධානයේ සංවිධායකත්වයෙන් ලංකාවේ ඉතිහාසය පිළිබඳව ඕමානයේ පැවැත්වූ වැඩසටහන් මාලාව සාර්ථකව නිමා කරයි", "News Content": "ශ්‍රී ලංකා ඉතිහාසයේ අක්මුල් සොයා පුරා විද්‍යාත්මක ගවේෂණයක යෙදෙන කැළණි විශ්වවිද්‍යාලයේ පුරාවිද්‍යා පශ්චාත් උපාධි ආයතනයේ මහාචාර්ය රාජ් සෝමදේව මහතා පසුගිය අවූරුදු 09ක කාලය පුරා මෙරට ප්‍රාග් එතිහාසික යුගය සම්බන්ධයෙන් කල නව සොයාගැනීම් අළලා, ශ්‍රී ලංකාවේ පවත්වන සම්මන්ත්‍රණවලට සමගාමිව එතෙර අපි සංවිධානයේ ඕමානයේ සම්බන්ධිකරණ කමිටුව විසින් සංවිධානය කළ “ශ්‍රී ලංකා ඉතිහාසය පිළිබද නව සොයා ගැනීම්” සම්මන්ත්‍රණ මාලාව ඇතුළු වැඩසටහන් සාර්ථක නිමා කර ඇත. ඕමානයේ තානාදිපතිවරයාගේ අනුග්‍රහය යටතේ සංවිධානය කර තිබූ මෙම වැඩසටහන් සඳහා ශ්‍රී ලාංකිකයන්ගේ මෙන්ම එරට පුරාවිද්‍යා ගවේශකයින්ගේ මහත් ප්‍රසාදයක ලක් වී තිබේ. එතෙර අපි සංවිධානයේ ඕමානයේ සම්බන්ධිකරණ කමිටුව විසින් සංවිධානය කළ දේශන මාලාවේ මහජන දේශනය පසුගිය 28වනදා ඕමානයේ මස්කට් නගරයේ වදිකබීර් ශ්‍රී ලංකා පාසලේ දී පැවැත්විණි. මෙහිදී ඕමානයේ ගරු M.K. පත්මනාතන් මහතා ඇතුළු කාර්යමණ්ඩලය, ශ්‍රී ලංකා පාසලේ විදුහල්පතිතුමා සහ අධ්‍යක්ෂක මණ්ඩලයේ සභාපති මොහොමඩ් ෆ්ර්සන් මහතා, ඕමානයේ ශ්‍රී ලාංකිකයන්ගේ සංගමයේ සභාපති සරත් ලාල්සිරි මහතා ඇතුළු සම්භාවනිය අමුත්තන් සහ ඕමානයේ වෙසෙන ශ්‍රී ලංකිකයන් වැඩි පිරිසකගේ සහභාගීත්වයෙන් ඉතා උත්කර්ෂවත් අන්දමින් පැවැත්විණි. මෙම වැඩසටහන් මාලාවේ දී ඕමානයේ සුල්තාන් කියුබේස් විශ්වවිද්‍යාලයේ පුරාවිද්‍යා අංශ ප්‍රධානි ආචාර්ය කාලෙඩ් ඩග්ලස් මහතා සමග පැවති සුහද හමුවේදී රටවල් දෙක අතර අධ්‍යාපනික වශයෙන් සම්බන්ධතා පුළුල් කරගැනීමට සාකච්චා කරගැනීමටද හැකි වී තිබේ. එමෙන්ම මැයි 01 දින පාසල් ළමුන් සදහා පැවති දේශනයේදී ශ්‍රී ලාංකික සිසුන් පමණක් නොව අනෙක් රටවලවල සිසුන් විශාල පිරිසකගේද ඊට සහභාගී වීමද විශේෂත්වයකි.", "URL": "https://lankatruth.com/si/?p=33763", "Category": "පුවත්", "Parent URL": null}