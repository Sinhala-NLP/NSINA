{"Source": "Lankatruth", "Timestamp": "August 14, 2018", "Headline": "පාසල් සිසුන් ඇතුළු තරුණයන් පැහැරගැනීමේ සිද්ධියේ නේවි සම්පත් අත්අඩංගුවට", "News Content": "පාසල් සිසුන් ඇතුළු තරුණයන් පැහැරගැනීමේ සිද්ධියේ ප්‍රධාන සැකකරුවෙක් වන නේවි සම්පත් නැමැත්තා අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන තිබේ. පැවති මහින්ද රාජපක්ෂ පාලන සමයේ 2008 – 2009 කාල සීමාවේදී පාසල් සිසුන් ඇතුළු තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන්, හෙට්ටිආරච්චිගේ චන්දන ප්‍රසාද් සම්පත් හෙට්ටිආරච්චි නොහොත් “නේවී සම්පත්” නැමැති පුද්ගලයා අධිකරණයට අත්‍යාවශ්‍යව සිටි අයෙකි. අපරාධ පරීක්ෂණ දෙපාර්තමේන්තුව මඟින් ඔහුව අත්අඩගුවට ගෙන ඇත්තේ කොළඹ ලෝටස් පාර ප්‍රදේශයේදී ය. උක්ත සිද්ධයට අදාළව නේවී සම්පත් නැමැත්තා අත්අඩංගුවට ගැනිම සඳහා කොටුව මහේස්ත්‍රාත් අධිකරණයෙන් වරෙන්තු නිකුත් කර තිබිණි. දොම්පේ ප්‍රදේශයේ දී ඉඩමක මුරකරුවෙකු ලෙස සේවය කරමින් සැඟව සිට ඇති මොහු අත්අඩංගුවට ගන්නා අවස්ථාවේදී පොල්වත්තගේ ගාල්ලගේ අශෝක නමින් ව්‍යාජ ජාතික හැඳුම්පතක්ද සකස් කරගෙන සිට ඇත.", "URL": "https://lankatruth.com/si/?p=57710", "Category": "පුවත්", "Parent URL": null}