{"Source": "Lankatruth", "Timestamp": "May 9, 2019", "Headline": "තහවුරු නොකළ තොරතුරු ප්‍රචාරය කළ සංචාරක අධිකාරියේ සේවිකාවක් අත්අඩංගුවට", "News Content": "ආරක්ෂාව සම්බන්ධයෙන් තහවුරු නොකළ තොරතුරු සමාජ ජාලා වෙත මුදාහැර ප්‍රචාරය කිරීමට කටයුතු කිරීම සම්බන්ධයෙන් සංචාරක අධිකාරියේ සේවය කරන සේවිකාවක් පරීක්ෂණයක් සඳහා කොල්ලුපිටිය පොලිසිය විසින් අත්අඩංගුවට ගෙන ඇත. ආරක්ෂාව සම්බන්ධයෙන් තහවුරු නොකළ තොරතුරු ශ්‍රී ලංකා සංචාරක සංවර්ධන අධිකාරියේ මානව සම්පත් හා පරිශ‍්‍ර කළමනාකාර අධ්‍යක්ෂවරයා විසින් යැවූ අභ්‍යන්තර ලිපියක් සමාජ ජාලා වෙත මුදාහැරීම සම්බන්ධයෙන් ඇයට චෝදනා එල්ල වී තිබේ. සැකකාර කාන්තාව එම ලිපිය ඡායාරූප ගත කර සමාජජාල වෙත මුදා හැර ඇත. බදුල්ල දළදා ඇල ප‍්‍රදේශයේ පදිංචි මෙම කාන්තාව වෙනත් ආයතනයක් මගින් සංචාරක සංවර්ධන අධිකාරිය වෙත සේවයට යොදවා සිටි කාන්තාවක් බවද මේ වනවිට පොලිසිය අනාවරණය කරයි. මෙම කාන්තාව පොලිසියට කැඳවා ප්‍රශ්න කිරිමෙන් පසුව අපරාධ පරීක්ෂණ දෙපාර්තමේන්තුවට බාර දීමට නියමිත බව පොලිසිය සඳහන් කරයි.", "URL": "https://lankatruth.com/si/?p=73631", "Category": "පුවත්", "Parent URL": null}