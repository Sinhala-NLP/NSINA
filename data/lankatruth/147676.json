{"Source": "Lankatruth", "Timestamp": "June 8, 2023", "Headline": "රනිල්ගේ බල උමතුව අධිකරණයටත් රිංගවයි – විනිසුරුවරුන්ගේ දැඩි විරෝධය", "News Content": "නව මාහාධිකරණ විනිසුරුවරුන් ලෙස රනිල් වික්‍රමසිංහ විසින් පත් කරන ලද දෙදෙනෙකු ඊට නුසුදුසු බව කල් ඇතිව පෙන්වා දී තිබියදීත් අදාළ කරුණු කිසිවක් නොසලකා කටයුතු කිරීම සම්බන්ධයෙන් අධිකරණ විනිසුරුවරුන්ගේ දැඩි විරෝධය පළකර තිබේ. නව මහාධිකරණ විනිසුරුවරුන් ලෙස සිව් දෙනෙකු පත්කළ අතර ඉන් දෙදෙනෙකුම නුසුදුස්සන් බව පත් කිරීමට පෙර පෙන්වාදී තිබීණි. රජයේ ජේෂ්ඨ අධි නීතිඥ කේ.ඩී. වයි. එම්. නයනි නිර්මලා කස්තුරිරත්න සහ පාර්ලිමේන්තුවේ නියෝජ්‍ය මහ ලේකම් ටිකිරි කුමාර ජයතිලක යන දෙදෙනා අදාළ නුසුදුස්සන් ලෙස අධිකරණ සේවා සංගමය පෙන්වා දී තිබිණි. අදාළ නුසුදුසුභාවයන් කරුණු සහිතව එම සංගමය විසින් ජනාධිපති රනිල් වික්‍රමසිංහට ඉදිරිපත් කර තිබිණි.  නමුත් ඒ කිසිත් නොසලකා එම දෙදෙනා මහාධිකරණ විනිසුරුවරුන් ලෙස පත් කිරීමෙන් අධිකරණය කෙරෙහි මහජන විශ්වාසය බිඳ වැටීමට හේතුවන බවත්, එසේ තිබියදී මෙම පත් කිරීම් සම්බන්ධයෙන් දැඩි අප්‍රසාදය පළ කරන බවත් අධිකරණ සේවා සංගමයේ සභාපති දිසා විනිසුරු රුවන් දිසානායක සහ එම සංගමයේ ලේකම් අතිරේක මහේස්ත්‍රාත් පසන් අමරසේකර යන නිලධාරීන්ගේ අත්සනින් යුතුව නිල වශයෙන් දැනුම් දී තිබේ.  අධිකරණ කොමිසමේ සභාපතිවරයා සහ එම කොමිසමේ සාමාජිකයින් ශ්‍රේෂ්ඨාධිකරණයේ විනිසුරුවරුන් වෙත ද අදාළ විරෝධය පළ කිරීමේ ලිඛිත පිටපත් යොමු කර තිබේ. දිසා විනිසුරු ටී. ප්‍රභාකරන් සහ දිසා විනිසුරු පී. කේ. පරණගම යන විනිසුරුවරු දෙදෙනා සුදුසුකම් සහිතව මහාධිකරණ විනිසුරුවරුන් ලෙස පත්වී තිබේ. මහාධිිකරණ විනිසුරුවරුන් වශයෙන් සිව් දෙනෙකු පත් කරන අතර එයින් දෙදෙනෙකුම නුසුදුස්සන්වීම අධිකරණය වෙත බරපතළ දේශපාලන අතපෙවීමක් බව නීතිඥවරුන් ද කරුණු දක්වමින් පෙන්වා දී තිබේ.", "URL": "https://lankatruth.com/si/?p=147676", "Category": "පුවත්", "Parent URL": null}