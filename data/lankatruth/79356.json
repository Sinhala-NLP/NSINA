{"Source": "Lankatruth", "Timestamp": "August 19, 2019", "Headline": "රත්ගම ව්‍යාපාරිකයන් ඝාතනයේ සැකකරුවන් 17 දෙනා යලි රිමාන්ඩ්", "News Content": "ගාල්ල – රත්ගම – රත්නඋදාගම ප්‍රදේශයේ ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධියට අදාලව රක්ෂිත බන්ධනාගාර ගතව සිටි සැකකරුවන් 17 දෙනා ලබන මස 2 වැනිදා දක්වා යලි රක්ෂිත බන්ධනාගාර ගත කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද (19) නියෝග කළේය. සිද්ධියට අදාල නඩුව අද කැඳවා තිබූ අවස්ථාවේ අපරාධ පරීක්ෂණ දෙපාර්තමේන්තුව සඳහන් කර සිටියේ තවත් සැකකරුවෙකු අත්අඩංගුවට ගැනීමට නියමිත බවත් ඔහු ප්‍රදේශයෙන් පලාගොස් ඇති බැවින් විමර්ශන ආරම්භ කර ඇති බවය. රත්ගම බූස්ස රත්නඋදාගම පදිංචිව සිටි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පසුගිය ජනවාරි 23 වැනිදා පැහැරගෙන ගොස් ඝාතනය කර රක්ෂිත පෙදෙසක පුළුස්සා දමා තිබිණි. එම සිද්ධියට අදාලව රක්ෂිත බන්ධනාගාර ගත කරන ලද්දේ අත්අඩංගුවට ගෙන ඇති දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකි.", "URL": "https://lankatruth.com/si/?p=79356", "Category": "පුවත්", "Parent URL": null}