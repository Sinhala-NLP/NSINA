{"Source": "Lankatruth", "Timestamp": "January 11, 2020", "Headline": "ගෝඨාභයගේ ගජමිතුරන් විදෙස් සේවයට…", "News Content": "ජනාධිපති ගෝඨාභය රාජපක්ෂ තව තවත් තම ගජ මිතුරන් රජයේ ඉහළ තනතුරුවලට පත්කරමින් මැතිවරණ පොරොන්දුවලට පයින් ගසමින් සිටී. ඒ අනුව තම පාසල් මිතුරා සහ ලොස් ඇන්ජලීස් අසල්වැසි ගජ මිතුරු මල්රාජ් ද සිල්වා සහ හිටපු ශ්‍රේෂ්ථාධිකරණ විනිසුරු ඉවා වනසුන්දර තානාපති තනතුරු සඳධා පත්කර ඇත. මල්රාජ් ද සිල්වා එක්සත් අරාබි එමිරේට්ස් හි තානාපති වරයා ලෙස නම්කර ඇති අතර පසුගිය රාජපක්ෂ පාලන සමයේ දී ද ඔහු ලොස්ඇන්ජලීස් හි ශ්‍රී ලංකා කොන්සල් වරයා විය. එම සමය තුළ අතිවිශාල රාජ්‍ය වියදමක් දරමින් කොන්සල් කාර්යාලයට නිවසක් කුලියට ගැනීම හා බැඳුනු වංචාවක් පිලින්බන්ද ඔහුට එරෙහිව පොලිස් මූල්‍ය අපරාධ කොට්ඨාශය විසින් විමර්ශනයක් සිදුකෙරෙමින් පවතී. ඉවා වනසුන්දර ප්‍රංශයේ සහ යුනෙස්කෝවේ ශ්‍රී ලංකා තානාපති ලෙස පත්කර ඇත. ඉවා වනසුන්දර මහත්මිය මහින්ද රාජපක්ෂගේ සමීපතම හිතවතියක් බව පැවසෙන අතර ඇයට ශ්‍රේෂ්ඨාධිකරණ විනිශ්චයකාර ධුරය පිරිනමන ලද්දේ ගෙදර යන ගමන් කතාකර බවට ඒ දිනවල මාධ්‍ය මගින් වාර්තා කර තිබුණි. අධිකරණවල විනිශ්චයකාරවරුන් මෙලෙස තානාපති සහ රජයේ වෙනත් ඉහළ තනතුරුවලට පත්කිරීම අධිකරණයේ ස්වාධීනත්වය අභියෝගයට ලක්කරන්නකි. මෙම වින්සුරුවන් තම සේවා කාලය තුළ දී දැඩි දේශපාලන බැඳීම් සහිතව කටයුතු කළ බව මින් පෙනී යන අතර ඔවුන් ඉතිහාසයේ ලබාදුන් ඇතැම් විනිෂචයන් පිළිබඳව සැක ඇතිකරයි.", "URL": "https://lankatruth.com/si/?p=88588", "Category": "පුවත්", "Parent URL": null}