{"Source": "Lankatruth", "Timestamp": "October 22, 2021", "Headline": "සීනි, කිරිපිටි සහ සිමෙන්ති; යළි දැඩි හිඟයක්", "News Content": "රට පුරා බොහෝ ව්‍යාපාරික ස්ථාන තුළ සීනි, කිරිපිටි සහ සිමෙන්ති දැඩි හිඟයක් පවතින බවත් මේ හේතුවෙන් තමන් දැඩි අපහසුතාවයකට පත්ව ඇති බවත් පාරිභෝගිකයෝ පවසති. ආනයනනික සුදු සීනි රට පුරාම නොමැති තත්වයක් හටගෙන ඇති බවත් දේශීය නිෂ්පාදිත රතු සීනි ලැබෙන සීමිත ප්‍රමාණය එක පුද්ගලයකුට වරකට කිලෝව බැගින් ලබාදෙන බවත් කොළඹ ප්‍රදේශයේ සිල්ලර වෙළෙන්දෝ පවසති. රතු සීනි පමණක් අළෙවි කරන ලංකා සතොස තුළද සීනි තොග නොමැති බව වාර්තා වේ. මහා පරිමාණ සීනි ආනයනකරුවන් පවසන්නේ තමන් ආනයනය කළ සීනි කන්ටේනර් විශාල ප්‍රමාණයක් වරාය තුළ සිර වී තිබීමත් සීනි කිලෝවක් රුපියල් 116ක උපරිම තොග මිලට අළෙවි කළ නොහැකි නිසාත් ආනයනය අත්හිටුවා ඇති බවය. සිමෙන්ති ලැබීමට තවත් සතිකීපයක් ගතවනු ඇත… මේ අතර සිමෙන්ති ආනයනකරුවන් පවසන්නේ සිමෙන්ති මිල ඉහළ දැමූවද ආනයනික සිමෙන්ති ලැබීමට තවත් සතිකීපයක් ගතවනු ඇති බවත් දේශීය නිෂ්පාදනයෙන් සිමෙන්ති ඉල්ලුමෙන් 60%ක් පමණක් ආවරණය වන බවත්ය. මහා පාරිමාණ ඉදිකිරීම් සමාගම් සිමෙන්ති තොග රැස්කරගැනීම නිසා සාමාන්‍ය වෙළෙඳපොල තුළ සිමෙන්ති හිඟයක් සහ වැඩි මිලට සිමෙන්ති විකිණීමේ ජාවාරම් පිළිබඳව වාර්තා වී ඇති බවත් ය. සතියකට අවශ්‍ය කිරිපිටි දින දෙකෙන් අවසන් වෙලා… කොළඹ සහ අවට ප්‍රදේශවල සතියකට අවශ්‍ය කිරිපිටි සැපයුම දින දෙකකින් ජනතාව මිලදී ගැනීම නිසා ව්‍යාජ කිරිපිටි හිඟයක් නිර්මාණය වී ඇති බව කිරිපිටි ආනයනකරුවන්ගේ ප්‍රකාශක ලක්ෂ්මන් වීරසූරිය පවසයි. නැවත කිරිපිටි හිඟයක් ඇතිවේ යැයි බියෙන් කොළඹ සහ අවට ජනතාව එකවර කිරි පැකට් 10ක් පමණ රැගෙන යෑම නිසා සතියක සැපයුම දින දෙකෙන් අවසන් වීමේ තත්වයක් නිර්මාණය වී ඇති බවත් කිරිපිටි සමාගම් පහ ශ්‍රී ලංකාවේ සතියක කිරිපිටි අවශ්‍යතාව වන කිලෝ 240,000 අඩුවකින් තොරව සපයන බවත් ඔහු පවසයි.", "URL": "https://lankatruth.com/si/?p=124885", "Category": "ආර්ථික පුවත්", "Parent URL": null}