{"Source": "Lankatruth", "Timestamp": "June 27, 2020", "Headline": "MCC ආධාරය මුලින්ම ඉල්ලුවේ මහින්ද රාජපක්ෂ ආණ්ඩුවයි…", "News Content": "ඇමරිකානු මිලේනියම් චැලේන්ජ් කෝපරේෂන් හෙවත් (MCC) වැඩසටහනෙන් ශ්‍රී ලංකාවට ආධාර මුදලක් ලබාගැනීම සඳහා මුලින්ම අයදුම් කර ඇත්තේ 2005 වසරේදී මහින්ද රාජපක්ෂ මහතාගේ පාලන සමය තුළ බව ඩේලි මිරර් පුවත්පත කළ විමසීමකට පිළිතුරු ලබාදෙමින් කොළඹ ඇමරිකානු තානාපති කාර්යාලයේ මහජන සම්බන්ධතා නිලධාරී ඩේවිඩ් මැක්වයර් මහතා ප්‍රකාශ කර තිබේ. එසේම ජනාධිපති ගෝඨාභය රාජපක්ෂ මහතා විසින් MCC ගිවිසුම පිළිබඳ සමාලෝචනය කිරීම සඳහා පත්කළ කමිටුව මෙරට MCC අධ්‍යක්ෂවරයා හමුවී ඇත්තේ එක්වරක් පමණක් බවත් ගිවිසුම පිළිබඳව විමසීම සඳහා ඔවුන් ඇමරිකානු තානාපති කාර්යාල නිලධාරීන් හමුවීමට ඉල්ලීමක් හෝ කර නොමැති බවත් ඒ මහතා පෙන්වා දී ඇත. ශ්‍රී ලංකාව විසින් අයදුම් කර ඇති ඇමරිකානු ඩොලර් මිලියන 480ක ආධාර මුදල පිළිබඳ දිගින් දිගටම දේශපාලනීකරණය කිරීම සහ සාවද්‍ය තොරතුරු පතුරුවා හැරීම කලකිරීම්සහගත බවද ඒ මහතා එහිදී වැඩිදුරටත් ප්‍රකාශ කර ඇත.", "URL": "https://lankatruth.com/si/?p=94334", "Category": "පුවත්", "Parent URL": null}