{"Source": "Lankatruth", "Timestamp": "July 3, 2021", "Headline": "අහඹු පරීක්ෂණවලින් දිස්ත්‍රික්ක හතරකින් තවත් ඩෙල්ටා ආසාදිතයෝ 14ක් හමුවෙති", "News Content": "වේගවත් පැතිරීමක් සහිත ඩෙල්ටා කොවිඩ් වයිරස ප්‍රභේදය ආසාදනය වූ තවත් පුද්ගලයන් 14 දෙනෙකු දිවයිනේ දිස්ත්‍රික්ක හතරකින් සොයාගෙන ඇතැයි සෞඛ්‍ය අංශ ප්‍රධානීහු පවසති. මෙම කොවිඩ් ආසාදිතයන් හමුවී ඇත්තේ කොළඹ, ගාල්ල, මාතර සහ ත්‍රිකුණාමලය යන දිස්ත්‍රික්කවලිනි. කොළඹ දිස්ත්‍රික්කයේ කොළඹ නගර සභා ප්‍රදේශය, කොළොන්නාව සහ අංගොඩ යන ප්‍රදේශවලින්ද මෙම ප්‍රභේදයේ ආසාදිතයන් හමුවී ඇත. මෙලෙස ඩෙල්ටා ආසාදිතයන් 14 දෙනා හමුවී ඇත්තේ දිවයින පුරා කොරෝනා රෝගීන්ගෙන් අහඹු ලෙස ලබා ගත් ජෛව පටල සාම්පල 142ක් පරික්ෂා කිරීමේදීය. මේ පිළිබඳව පරීක්ෂණ පවත්වා ඇත්තේ ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ආසාත්මිකතා ප්‍රතිශක්ති වේද හා සෛල ජෛව විද්‍යා අධ්‍යයන අංශයේ ප්‍රධානී ආචාර්ය චන්දිම ජීවන්දර මහතා ඇතුළු පර්යේෂක කණ්ඩායමක් විසිනි. ඩෙල්ටා සැර කොරොනා ආසාදිත 10 දෙනෙක් සෞඛ්‍ය අංශ විසින් මෙයට පෙරද සොයා ගෙන තිබිණි.", "URL": "https://lankatruth.com/si/?p=118980", "Category": "කොවිඩ් -19 (කොරෝනා ) පුවත්", "Parent URL": null}