{"Source": "Lankatruth", "Timestamp": "November 21, 2021", "Headline": "“මේවා උඩ ඉන්න දෙවියෝ බලාගනිවි” ගීතා කුමාරසිංහ", "News Content": "“මේවා උඩ ඉන්න දෙවියෝ බලාගනිවි. ලෝකයේ ඕනෑම ක්‍රියාවකට ප්‍රතික්‍රියාවක් තියෙනවා” යැයි ගාලු දිස්ත්‍රික් මන්ත්‍රිනී ගීතා කුමාරසිංහ ඊයේ (20) පාර්ලිමේන්තුවේදී පැවසීය. එදා ඒකාබද්ධ විපක්ෂයේ සිට් මන්ත්‍රීවරුන් 53 දෙනාගෙන් 52කුම ඇමැතිවරුන් බවත් අද තමා පමණක් පාර්ලිමේන්තුවේ පිටුපසටවී සිටීමෙන් පෙන්නුම් කෙරෙන්නේ කාන්තාවන්ට හොඳින් සලකපු ආකාරය බවත් ඇය එහිදී සඳහන් කළේය. මන්ත්‍රීවරිය මෙසේ පැවසුවේ 2022 අයවැය විසර්ජන පනත් කෙටුම්පත පිළිබඳ දෙවැනි වර කියවීමේ විවාදයට එක්වෙමිණි. එදා වැඩි දෙනා ඒකාබද්ධ විපක්ෂය හැරදමා ශ්‍රී ලංකා නිදහස් පක්ෂයට මාරුවී ගියත් තමා පමණක් එම විපක්ෂයේ රැඳී බව පැවසූ මන්ත්‍රිනී ගීතා කුමාරසිංහ එදා ඒකාබද්ධ විපක්ෂයට කළු පටියක් ගෙන්නවත් කවුරුත් නොසිටි බවත් කළු පටි ගෙන ආවේද තමා බවත් පැවසීය. මෙවර අයවැයෙන් සිනමා කලාවට ලොකු දෙයක් කර නැති බවත් සියලුම කලා කටයුතු එක පොදියට දමා ඇති බවත් ඇය කීවාය. මේ නිසා ඡන්ද කාලයේදී දේශපාලඥයන් පසුපස යන කලාකරුවන්ට “හොඳ වැඩේ” යැයි තමා ප්‍රකාශ කරන බවත් දැන්වත් ඒ ගැන සිතා බලන්නැයි සහෝදර කලා ශිල්පීන්ගෙන් ඉල්ලීමක් කරන බවත් ආණ්ඩුපක්ෂ මන්ත්‍රී ගීතා කුමාරසිංහ වැඩිදුරටත් සඳහන් කළාය.", "URL": "https://lankatruth.com/si/?p=126012", "Category": "පුවත්", "Parent URL": null}