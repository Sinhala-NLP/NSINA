{"Source": "Lankatruth", "Timestamp": "July 13, 2023", "Headline": "අස්වැසුම නන්නත්තාර කරයි", "News Content": "අස්වැසුම නමින් දිළිඳු ජන ප්‍රතිලාභ ව්‍යාපෘතිය ක්‍රියාත්මක කිරීම සම්බන්ධයෙන් විවිධ පරස්පර මත ආණ්ඩුවේ ඇමතිවරුන්ම ඉදිරිපත් කරන අතර මුදල් රාජ්‍ය ඇමති ෂෙහාන් සේමසිංහ රුපියල් කෝටි 20,600ක් ඒ සඳහා වෙන් කර ඇති බව නැවත නැවත ප්‍රකාශ කරයි.  ජනාධිපති මාධ්‍ය කේන්ද්‍රයේදී මාධය හමුවක් පවත්වමින් ඔහු ඊයේ (12) සඳහන් කර ඇත්තේ පවුල් ලක්ෂ 20කට මේ මගින් ප්‍රතිලාභ ලබා දෙන බවය. නමුත් අස්වැසුම සඳහා පවුල් ලක්ෂ 37කින් අයදුම්පත් ලැබී තිබිණි. ඒ අනුව සකස් කළ ප්‍රතිලාභීන්ගේ ලේඛන පිළිබඳව අභියාචනා ලක්ෂ 10කට ආසන්න ප්‍රමාණයක් ලැබුණු බව නිල වශයෙන් පිළිගෙන ඇත.  නමුත් නිශ්චිතවම අදාළ සුදුසුකම් ලත් පවුල්වලට ප්‍රතිලාභ ලබා දෙන දිනයක් හෝ පවුල් කොපමණ සංඛ්‍යාවකට අභියාචනා මගින් ප්‍රතිලාභ ලබා දෙන්නේ දැයි නිශ්චිතව සඳහන් නොකරයි. එම මාධ්‍ය හමුවේදී රාජ්‍ය ඇමතිවරයා දැක්වූ අදහස් රජයේ නිල වෙබ් අඩවියේ පළ කර ඇත.", "URL": "https://lankatruth.com/si/?p=149048", "Category": "ආර්ථික පුවත්", "Parent URL": null}