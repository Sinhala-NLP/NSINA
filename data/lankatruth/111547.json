{"Source": "Lankatruth", "Timestamp": "February 27, 2021", "Headline": "ලක්සල හිටපු සභාපති කටුගස්තොටදී යකා නටයි – Video", "News Content": "මහනුවර ගටුගස්තොට ව්‍යාපාරික ස්ථානයකට හා එහි සේවකයන්ට ප්‍රහාරයක් එල්ල කොට අලාභහානි කළේයැයි චෝදනාව මත ලක්සල ආයතනයේ හිටපු සභාපති මෙන්ම මෙරට ප්‍රකට ව්‍යාපාරිකයෙකුද වන සුජීව පල්ලියගුරුගේ නැමති අය ඇතුළු 13 දෙනෙකු කටුගස්තොට පොලිසිය මගින් අත්අඩංගුවට ගෙන තිබේ. ඩිපෙන්ඩර් රථයකින් හා තවත් වාහනයකින් පසුගිය 23 දා පෙරවරු කාලයේ අදාළ වෙළඳසල වෙත පැමිණ ඇති සුජීව පල්ලියගුරුගේ නමැත්තා ඇතුළු කණ්ඩායමක් විසින් මෙම ප්‍රහාරය එල්ල කළ බවට කටුගස්තොට පොලිසියට පැමිණිල්ලක් ලැබීමෙන් පසු මෙම පිරිස අත්අඩංගුවට ගෙන ඇත. ආයුධ අතැතිව මුහුණ ආවරණය කරගෙන පැමිණ පිරිසක් මෙම ප්‍රහාරය එල්ල කළ බව ප්‍රදේශවාසීහු පවසති. සුජීව පල්ලියගුරුගේ ඇතුළු කණ්ඩායමට අමතරව එම ව්‍යාපාරික ස්ථානයේ පුද්ගලයෙක්ද පොලිසිය විසින් අත්අඩංගුවට ගෙන ඇති අතර මෙම පහරදීමෙන් තුවාල ලද ව්‍යාපාරික ස්ථානයේ සේවකයන් දෙදෙනෙකු කටුගස්තොට රෝහලට ඇතුළත් කොට තිබෙන බව පොලිසිය පවසයි. පහරදීම, අයුතු ජන රාශිය, සාපරාධී බලහත්කාරය, දේපළවලට අලාභහානි සිදුකිරීම හා අයුතු ඇතුළුවීම යන චෝදනා යටතේ මෙම පිරිස මෙසේ අත්අඩංගුවට ගෙන තිබේ. සිද්ධියට සම්බන්ධව අත්අඩංගුවට ගත් පුද්ගලයන් දහතුන් දෙනාම අධිකරණයට ඉදිරිපත් කිරීමට නියමිත අතර කටුගස්තොට පොලිසිය විසින් වැඩිදුර පරීක්ෂණ පවත්වයි.", "URL": "https://lankatruth.com/si/?p=111547", "Category": "පුවත්", "Parent URL": null}