{"Source": "Lankatruth", "Timestamp": "July 6, 2019", "Headline": "ඇවන්ගාඩ් සභාපති රටපනියි", "News Content": "ලංකාව අවට මුහුදේ පාවෙන අවි ගබඩාවක් පවත්වාගෙන යාමේ සිද්ධියට අදාළව වහාම අත්අඩංගුවට ගෙන අධිකරණයට ඉදිරිපත් කරන ලෙස නියම කර ඇති ඇවන්ගාඩ් සභාපති නිශ්ශංක සේනාධිපති සහ විශ‍්‍රාමික කොමදෝරු විශ්වජීත් නන්දන දියබලනගේ යන දෙදෙනා රටින් පිටව ගොස් ඇති බව අපරාධ පරීක්ෂණ දෙපාර්තමේන්තුව විසින් හෙළි කරගෙන තිබේ. “පාවෙන අවි ගබඩාවක්” පවත්වාගෙන යෑමේ සිද්ධියට අදාළව තමන් අත්අඩංගුවට ගැනීමෙන් වළකාලන්නැයි ඉල්ලමින් නිශ්ශංක සේනාධිපති ඇතුළු පිරිසක් විසින් ඉදිරිපත් කර තිබු මුලික අයිතිවාසිකම් පෙත්සම් පසුගිය 04 වනදා ශ්‍රේෂ්ඨාධිකරණය හමුවේ විමසමින් තිබෙන අවස්ථාවේ ඔවුන් අධිකරණයට නොපැමිණ එදිනම පෙරවරුවේ රටින් පිටව ගොස් ඇති බවද අපරාධ පරීක්ෂණ දෙපාර්තමේන්තුව විසින් වැඩිදුරටත් හෙළි කරගෙන ඇත. ඇවන්ගාඩ් සභාපති නිශ්ශංක සේනාධිපතිගේ විදෙස් ගමන් බලපත්‍රය අධිකරණය භාරයට ගෙන තිබියදී, එවකට 2015 වසරේ අධිකරණ ඇමතිවරයාව සිටි විජේදාස රාජපක්ෂ මහතාගේ නියෝගය පරිදි නීතිපති දෙපාර්තමේන්තුව විසින් නිශ්ශංක සේනාධිපතිගේ විදෙස් ගමන් බලපත්‍රය ඔහු වෙත මුදාහැරීමට එකඟ වූ බව හෙළිදරව් විය. එමෙන්ම නිශ්ශංක සේනාධිපති සමග සම්බන්ධතා පවත්වන බවට වත්මන් ආණ්ඩුවේ ප්‍රබලයින් කිහිපදෙනෙකුගේම නම් කියවුනු අතර පැවති ජනාධිපතිවරණයෙන් පසුදින අළුයම වජිර අබේවර්ධන අමාත්‍යවරයා විසින් නිශ්ශංක සේනාධිපතිව මෛත්‍රීපාල සිරිසේන ජනාධිපතිවරයා හමුවට රැගෙන ගිය බවටද විජේදාස රාජපක්ෂ මහතා සිය පවුලේ සාමාජිකයන් සහ ඔහුගේ පවුලේ සාමාජිකයන් සමග විදේස් සවාරිවල නිරතවූ බවටද තොරතුරු ඡායාරූප සහතිව මාධ්‍ය ඔස්සේ පල විය. මේ වනවිට මෙරට සිදුවූ ආන්දෝලනාත්මක මෙන්නම බරපතල වංචාවන්වලට සම්බන්ධ සිව් දෙනෙකුම අධිකරණය මග හැර විදේශගතව සිටිති. ඒ අතර මිග් යානා වංචාවට අදාළ නඩුවේ උදයංග වීරතුංත, ඇමරිකා එක්සත් ජනපදයේ ශ්‍රී ලංකා තානාපති කාර්යාලය සඳහා ගොඩනැගිලි මිලදී ගැනීමේ වංචාවේ ජාලිය වික්‍රමතුංග, මහබැංකු බැඳුම්කර වංචාවේ අර්ජුන් මහේන්ද්‍රන්, ඇවන්ගාඩ් වංචාවට අදාළව ආරක්ෂක අමාත්‍යාංශයේ හිටපු අතිරේක ලේකම් දමයන්ති ජයරත්නද සිටිති. එම සිව්දෙනා අතරට අලුතින්ම එකතුවී ඇති දෙදෙනා වන්නේ ඇවන්ගාඩ් සභාපති නිශ්ශංක සේනාධිපති සහ විශ‍්‍රාමික කොමදෝරු විශ්වජීත් නන්දන දියබලනගේ යන දෙදෙනාය.", "URL": "https://lankatruth.com/si/?p=77186", "Category": "පුවත්", "Parent URL": null}