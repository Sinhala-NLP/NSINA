{"Source": "Lankatruth", "Timestamp": "September 14, 2012", "Headline": "සෞඛ්‍ය ඇමතිට කුණුබිත්තර ප්‍රහාරයක්", "News Content": "දඹුල්ල වීර ඩෙන්සිල් කොබ්බෑකඩුව රෝහලේ නොමේරූ ළදරු ඒකකය විවෘත කිරීමට පැමිණි මධ්‍යම පළාත් සෞඛ්‍ය ඇමති සුනිල් කේ. අමරතුංග මහතාට කුණු බිත්තර ප්‍රහාරයක් එල්ල කර තිබේ. මීට සති දෙකකට පමණ පෙර රෝහලේ වෛද්‍යවරුන් සහ රෝහල් කාර්යමණ්ඩලය එක්ව විවෘතකර රෝගීන්ට ප්‍රතිකාර කරමින් තිබූ මෙම නොමේරු ‍ළදරු ඒකකය අද (14) දෙවැනිවරට මෙසේ විවෘත වූ අතර ඒ සඳහා රෝහලේ කිසිඳු වෛද්‍යවරයෙකු හො හෙද හෙදියක සහභාගී වී නොමැත. කෙසේ නමුත් පරිපාලන නිලධාරීන්ගේ සහභාගීත්වයෙන් එම ඒකකය නැවත විවෘත කර රෝහලේ නීරීක්ෂන චාරිකාවක යෙදෙන අවස්ථාවේ යතුරුපැදි 5කින් මුහුණු ආවරණ හිස්වැසුම් පැළඳ පැමිණි පිරිසක් ඇමතිවරයා පැමිණි CP TE 1916 දරන ඔහුගේ වාහනයට කුණු බිත්තර හා කුණු බාල්දි ප්‍රහාරයක් එල්ල කර තිබේ. එම රථය ඇතුළටද මෙම බිත්තර ප්‍රහාරය එල්ලවී ඇත. එහි ඇතිවූ අධික දුගඳ නිසා මහත් අපහසු තාවයකට පත්ව තිබෙන ඇමතිවරයා පසුව දිස්ත්‍රික් වෛද්‍යඅධ්‍යක්ෂ වරයා පැමිණී CP TE 1933 අංක දරන රථයෙන් පිටවගොස් ඇත. ඇමතිවරයාගේ පුද්ගලික ආරක්ෂකයින්, පොලිස් නිලධාරීන් සහ රෝහල් ආරක්ෂක ඒකකය පවා සිටියද ඔවුන් කිසිවෙකුට මෙම ප්‍රහාරය වලක්වා ගැනීමට හැකිවී නැත. අමාත්‍ය ජනක බණ්ඩාර තෙන්නකෝන් මහතාගේ පුත් පළාත් මන්ත්‍රී ප්‍රමිත බණ්ඩාර තෙන්නකෝන් විසින් එවන ලද පිරිසක‍ගේ වැඩක් යැයි ප්‍රදේශය පුරා කටකතා පැතිරයමින් තිබෙන අතර කිසිවෙකුට දඹුල්ලට පැමිණ තම මනාප ඩැහැගැනීමට ඉඩ නොදිය යුතුයැයි මධ්‍යම පළාත් මන්ත්‍රී ප්‍රමිත බණ්ඩා මෑතක සිට අවස්ථා ගණනාවකදීම ප්‍රකාශකර ඇතැයිද වාර්තාවේ.", "URL": "https://lankatruth.com/si/?p=4147", "Category": "පුවත්", "Parent URL": null}