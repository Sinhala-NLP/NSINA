{"Source": "Lankatruth", "Timestamp": "February 18, 2021", "Headline": "ට්‍රම්ප් දේශාභියෝගයෙන් ජය ලබද්දී බයිඩන් ආයුධ තහනම් කිරීමට පියවර ගනී!", "News Content": "ට්‍රම්ප් පරාජය කරලීමට දැඩි අවශ්‍යතාවයක් තිබුනේ ඒ සඳහා ඩොලර් මිලියන 75ක් වියදම් කල ඇමරිකාවේ කොටස් වෙළඳ පොළටය. ඔහුගේ ආරක්ෂණවාදය ඇමරිකාවේ සම්ප්‍රදායික නිදහස් වෙළඳ හුවමාරුව නමැති ආර්ථික සංකල්පය සමග කිසිසේත් ගැලපුණේ නැත. වඩාත් ප්‍රශ්නකාරී වනුයේ දැඩි සුදු ජාතිවාදය කරපින්නාගත් ධන කුවේරයන් විසින්ද ට්‍රම්ප්ගේ ආර්ථික ආරක්ෂණවාදය ප්‍රතික්ෂේප කර ඔහුව හුදකලා කිරීමයි. අවසානයේ ඔහු පරාජය වුනි. නමුත් ඔහු කැරලි ගැසීය. ට්‍රම්ප් කැපිටෝලයේ ගසපු බල්ටියත් සමග සමස්ථ ඇමරිකන් රාජ්‍ය තන්ත්‍රයම සෙලවුණි. බලය හුවමාරු කරගැනීම ඉතා සාමකාමිව, ට්‍රම්ප්ගේ සහභාගිත්වයක් නොමැතිව සිදුවුණද ට්‍රම්ප්ව දේශපාලනයෙන්ම එළවා දැමීමට කොංග්‍රසයේ ඩිමොක්‍රටික් මන්ත්‍රී කණ්ඩායමේ නායිකා නැන්සි පෙල්සිට අවශ්‍ය වුවද සමස්ථ ඇමරිකන් රාජ්‍ය තන්ත්‍රය කල්පනා කරනුයේ ඔහුව දේශපාලනයෙන් ඉවත්නොකර ඔහුගේ දේශපාලන පදනම දුර්වල කිරීම වඩාත් නුවණට හුරු ක්‍රියාවක් ලෙසය. රාජ්‍ය රහස්, න්‍යෂ්ටික අවි සම්බන්ධ රහස් අංක දත් පුද්ගලයෙකු මෙසේ දේශපාලනයෙන් ඉවත්කර තවත් ජුලියන් අසංගේ කෙනෙකු නිර්මාණයකර ගැනීමට ඇමරිකාවට අවශ්‍යතාවයක් ඇතැයි කිසිසේත් සිතිය නොහැක. ට්‍රම්ප්ට එරෙහිව රජයට එරෙහිව කැරලි ගැසීමට අනුබල දුන්නා යන චෝදනාව යටතේ ඉදිරිපත් වූ දේශාභියෝගය සෙනට් සභාවේදී පරාජය වනුයේ යෝජනාව ජය ගැනීම සඳහා අත්‍යවශ්‍ය වූ තුනෙන් දෙකක චන්ද ප්‍රමාණය නොමැතිවීම නිසාවෙනි. චන්දයට පක්ෂව 57කුත් විරුද්ධව 43ක් ලැබී තිබිණි. දේශාභියෝගය ජයගැනීම සඳහා එම යෝජනාවට පක්ෂව තවත් චන්ද 17ක් අවශ්‍ය වේ. ඒ අනුව ට්‍රම්ප් තමන්ට එරෙහිව එල්ලවූ චෝදනාවලින් නිදොස් කර නිදහස් කරනු ලැබිණි. ඒ අනුව ඔහුට නැවත වරක් 2024 දී ඇමරිකානු ජනාධිපතිවරණයට ඉදිරිපත් වීමට හැකියාව ලැබෙනු ඇත. ට්‍රම්ප්ගේ මැතිවරණ ප්‍රවාහය සඳහා ඇමරිකාවේ කොටස් වෙළඳපළෙන් ලබාදෙනුයේ මිලියන 18ක් වූ පසු ඔහුගේ ප්‍රධාන මුදල් සපයන්නන් වනුයේ ඇමරිකාවේ ප්‍රධාන ආයුධ සමාගම් විසිනි. ට්‍රම්ප්ගේ පරාජයත් සමග එරට ප්‍රධාන පෙලේ National Rifle Association (NRA) තමන් බංකොලොත් බව පවසමින් තමන් විසින්ම විසුරුවා හැරී බව පැවසුවද ඇමරිකාව තම ඉතිහාසයේ මුහුණ දුන් දැවැන්තම ආයුධ සන්නද්ධ නැගිටීම සම්බන්ධයෙන් ඉක්මන් පියවරක් ගැනීමට ඇමරිකන් රාජ්‍ය තන්ත්‍රය තීරණය කරනු ලබයි. ට්‍රම්ප් නිදොස් කොට නිදහස් කල බව සෙනට් සභාව ප්‍රකාශට පත් කල පසු ජනාධිපති ජෝ බයිඩන් “රටේ ප්‍රජාතන්ත්‍රවාදය දුර්වල ස්ථානයක පවතින බව” පැවසීම තුලම මෙය තවදුරටත් තහවුරු වේ. ඒ අනුව බයිඩන් පසුගියදා පැවසුවේ රටේ ආයුධ සංස්කෘතිය අවසාන කල යුතු බවයි. 2018 පෙබරවාරි 14 වැනිදා ෆ්ලොරීඩාවේ පාර්ක්ලන්ඩ්හිදී සිදුවූ වෙඩි තැබීමකින් 17 දෙනෙකු මියයාම සමරමින් ජෝ බයිඩන් විසින් මෙම මස ඉරිදා අවධාරණය කරනු ලැබුවේ ඇමරිකාව පුරා යුධ ආයුධ සංචරණය වීම නැවැත්වීම සම්බන්ධයෙන් ඇමරිකානු ව්‍යවස්ථාවේ දෙවන සංශෝධනයට එනම් (people’s right to own and bear arms) නව සංස්කරණයක් සිදු කරන ලෙස තමා කොංග්‍රස් සභාවෙන් ඉල්ලා සිටින බවයි. ඒ අනුව මින් ඉදිරියට ආයුධ මිලදී ගන්නා පුද්ගලයින් පිළිබඳව පොලිස් වාර්තාවක් ඉල්ලීමත්, යුධ ප්‍රහාරක අවි හා විශාල පරිමාවක් ඇති පතරොම් චාජරයන් තහනම් කිරීමටත් පියවර ගනු ඇත. එසේම ආයුධ නිෂ්පාදනය කරනු ලබන ආයුධ සමගාම් වල හිමිකරුවන් විසින් එහි ඇති අන්ත්‍රදායක බව දැන දැනම ආයුධ සමාජය පුරා යවමින් ඔවුන් විසින් දැනට භුක්ති විඳින මුක්තිය ඉවත් කිරීමටද බයිඩන් යෝජනා කරනු ලබයි. කෙසේ වෙතත් ඩිමොක්‍රටික් පක්ෂයට සෙනට් සභාවේ ඇත්තේ සුළුතර බලයකි. ආයුධ සම්බන්ධයෙන් ඉදිරිපත්වන යෝජනාවකදී ඔවුනට රිපබ්ලිකන් පාක්ෂික මන්ත්‍රීවරුන් 10 දෙනෙකුගේ සහය අත්‍යවශ්‍ය වේ.ඇමරිකාවේ සෑම පුරවැසියන් තුන්දෙනෙකුටම එක් අයෙකු ආයුධයක හිමිකරුවෙකු වනුයේ ව්‍යවස්ථාවේ දෙවන සංශෝධනය විසින් පුරවැසියන්ට ලබාදුන් මෙම ආයුධ දැරීමේ බලය නිසාවෙනි. 2017 දී පමණක් ඇමරිකානු පුරවැසියන් 40000ක් වෙඩි වැදී මියගොස් ඇත. මේ දක්වා ජනතාව අතර සිදුවූ සටන් රජයට එරෙහිව හැරවුණු පසු දැන් ඇමරිකානු රාජ්‍ය තන්ත්‍රයට ආපසු හැරීමට නොහැක. එසේම පවතින කොරෝනා වසංගත නිසා වැටී ඇති ආර්ථිකය ගොඩ ගැනීමට ට්‍රම්ප්ගේ ආර්ථික ආරක්ෂණවාදය බයිඩන් රජය විසින්ද දිගටම ක්‍රියාත්මක කරනු ඇති බවටද බටහිර විශ්ලේෂකයින් අනාවැකි පළකරනුයේ ඇමරිකන් ඉතිහාසයේ සෑම අර්බුදයකින් පසුව ඔවුන් මෙම උපක්‍රමය යොදාගත් බවට සාක්ෂිද ඉදිරිපත් කරමිනි. ඔවුනට අනුව ඇමරිකාව ලිබරල් වනුයේ ආනයන හා අපනයනයේදී පමණක් බවය.", "URL": "https://lankatruth.com/si/?p=110849", "Category": "විදෙස් පුවත්", "Parent URL": null}