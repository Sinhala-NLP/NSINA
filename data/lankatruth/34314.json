{"Source": "Lankatruth", "Timestamp": "May 15, 2017", "Headline": "සාලාවේ පිපිරීමෙන් විනාශ වූ රත්‍රං භාණ්ඩ හා මුදල් සඳහාද වන්දි ගෙවන ලෙස මානව හිමිකම් කොමිසම නිදේශ කරයි", "News Content": "සාලාව අවි ගබඩාව පිපිරීම නිසා ජනතාවට අහිමිව තිබෙන රත්‍රං භාණ්ඩ හා මුදල් සඳහාද වන්දි ලබාදෙන ලෙසට ශ්‍රී ලංකා මානව හිමිකම් කොමිසම නිදේශ කර තිබේ. ඒ සාලාව අවි ගබඩාව පිපිරීමෙන් විපතට පත් ජනතා එකමුතුව විසින් ශ්‍රී ලංකා මානව හිමිකම් කොමිසමට සිදු කරන ලද පැමිණිල්ලක් විභාගෙන් අනතුරුවය. ඊයේ (14) පැවති මාධ්‍ය හමුවේදී මේ සම්බන්ධයෙන් අදහස් පල කරමින් සාලාව අවි ගබඩාව පිපිරීමෙන් විපතට පත් ජනතා එකමුතුවේ ලේකම් චන්දන සූරියආරච්චි මහතා සඳහන් කර සිටියේ මෙතෙක් වගකිවයුතු පාර්ශව ඒ පිළිබඳ සැලකිල්ලක් නොදැක්වීම සහ නිවාස හා භාණ්ඩ විනාශය පිළිබඳ තක්සේරු වාර්තා සඳහා අභායාචනා ඉදිරිපත් කිරීමට අවස්ථාවක් නොලැබීම පිළිබඳ තම සංගමය මානව හිමිකම් කොමිසමට පැමිණිල කළ බවයි. මේ අනුව අභියාචනා ඉදිරිපත් කිරීමට අභියාචනා මණ්ඩලයක් පත් කරන ලෙසට බලධාරීන්ට උපදෙස් ලබාදුන් බවත් එම කටයුතු ජුනි 05 වැනිදාට පෙර සිදුකරන ලෙසට හිමිකම් කොමිසම බලධාරීන්ට නියෝග කළ බවත් චන්දන සූරියආරච්චි මහතා ප්‍රකාශ කළේ ය.", "URL": "https://lankatruth.com/si/?p=34314", "Category": "පුවත්", "Parent URL": null}