{"Source": "Lankatruth", "Timestamp": "January 27, 2019", "Headline": "සේනා ව්‍යාප්තිය වැලැක්වීමට රජය කඩිනම් පියවර ගත යුතුයි", "News Content": "රජය මේ වනවිට ප්‍රකාශයට පත්කර ඇති පරිදි බඩඉරිඟු වගාවෙන් ගොවීන් ඉවත් වීමෙන් සේනා දළඹු උවදුර ක්‍රමයෙන් උඩරට එළවළු වගාවද ආක්‍රමණය කළ හැකිබව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ මහතා මේ බව පැවසුවේ නුවරඑළිය, මහවෙල ප්‍රදේශයේ මේ වනවිටත් සේනා දළඹු උවදුර බවට හඳුනාගත් ගොවිබිම් නිරීක්ෂණය කිරීමෙන් අනතුරුවය. සමස්ත ලංකා ගොවිජන සම්මේලනය මගින් සේනා දළඹු හානිය අවමකිරීම සඳහා යෝජනා 7ක් ඇතුළත් වාර්තාවක් මේ වනවිටත් ඉදිරිපත් කර ඇති අතර එයට කීට විද්‍යාඥයින්, පරිසරවේදීන් හා උගතුන්ගේ ප්‍රසාදය හිමිව තිබේ. නමුත් මෙම උවදුර කෙරෙහි රජයේ මන්දගාමී ස්වභාවය තව දුරටත් සේනා දළඹු හානිය වැඩිකරවන බව නාමල් කරුණාරත්න මහතා පවසයි. මේ වනවිට වගාබිම් තුළ පමණක් සැරිසරන සේනා දළඹුවා අස්වනු කපා අවසන් වනවිට කැලෑ වැදීමට ඇති අවධානමද ඒ මහතා පෙන්වා දෙයි. ඊට ප්‍රථම වහාම මෙම උවදුර වැලැක්විය යුතු බවත් යම් හෙයකින් මෙම දළඹු උවදුර වනගත වුවහොත් මර්ධනය කළ නොහැකි තත්වයට පත්වන බවත් නාමල් කරුණාරත්න මහතා අවධාරණය කරයි.", "URL": "https://lankatruth.com/si/?p=67073", "Category": "පුවත්", "Parent URL": null}