{"Source": "Lankatruth", "Timestamp": "October 15, 2022", "Headline": "දිනේෂ් කපා හැරීම ස්ථීරයි", "News Content": "අගමැති දිනේෂ් ගුණවර්ධන එම තනතුරෙන් ඉවත්කර ඒ වෙනුවට නිමල් සිරිපාල ද සිල්වා පත් කිරීම පිළිබඳව රනිල් වික්‍රමසිංහගේ අවධානය යොමුවී ඇති බව අනාවරණය වේ. මහින්ද රාජපක්ෂ ප්‍රමුඛ පොහොට්ටුවේ මන්ත්‍රීවරුන් පිරිසක් ආරම්භ කර තිබෙන ප්‍රචාරක ව්‍යාපාරයත් සමඟ රනිල් වික්‍රමසිංහගේ ආත්මගරුත්වය පිළිබඳව ගැටළු රැසක් මතුවීමෙන් අභ්‍යන්තර ගැටීම් තීව්‍ර වී ඇත. බැසිල් රාජපක්ෂගේ නිර්දේශ මත ඉතිරි කැබිනට් ඇමතිවරුන් පත් කිරීම ද රනිල් වික්‍රමසිංහ මේ දක්වා සිදු කර නොමැත.  දිනේෂ් ගුණවර්ධනට අගමැති ධුරයෙන් ඉවත්වන ලෙස පීඩනයක් ඇතිකර නව කැබිනට් මණ්ඩලයක් පිහිටුවීමටත් නව අගමැති වශයෙන් නිමල් සිරිපාල ද සිල්වා පත් කිරීමටත් රනිල් වික්‍රමසිංහගේ අවධානය යොමු වී ඇතැයි මේ වනවිට ලැබෙන තොරතුරුවලින් වාර්තා වේ.  නිමල් සිරිපාල ද සිල්වා ගුවන් සේවා ඇමති වශයෙන් ගෝඨාභය රාජපක්ෂ ජනාධිපතිවරයා යටතේ පත්කර සිටි කාලයේදී ජපන් සමාගමකින් අල්ලස් ඉල්ලා සිටීමේ චෝදනාවක් රාජතාන්ත්‍රික වශයෙන් එල්ල වී තිබිණි. එම චෝදනාව මත අමාත්‍ය ධුරයෙන් ඉල්ලා අස්වීමට සිදුවිය.  නමුත් රනිල් වික්‍රමසිංහ ජනාධිපති ධුරයට පත්වීමෙන් පසුව එම චෝදනාව පිළිබඳව සොයා බැලීමට පත්කළ කමිටුවක නිර්දේශ මත සිරිපාල ද සිල්වා එම චෝදනාවලින් නිදහස් කර නැවත කැබිනට් අමාත්‍ය ධුරය පවරා දෙනු ලැබීය. එම කමිටුවට නිමල් සිරිපාල ද සිල්වාගේ කැමැත්ත මත සාමාජිකයන් තෝරා ගන්නා ලදැයි බරපතල විවේචනක් ද එල්ල විය.", "URL": "https://lankatruth.com/si/?p=140622", "Category": "පුවත්", "Parent URL": null}