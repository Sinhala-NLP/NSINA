{"Source": "Lankatruth", "Timestamp": "August 27, 2019", "Headline": "ත්‍රස්ත ක්‍රියා සඳහා සම්බන්ධ බවට සැක තවත් ‌දෙදෙනෙකු අත්අඩංගුවට", "News Content": "මෙරට තුළ තහනම් කර ඇති ජමාතේ මිල්ලතේ ඊබ්‍රාහිම් සංවිධානයේ සාමාජිකයන් ලෙස සැළකෙන පුද්ගලයින් දෙදෙනෙකු අද(27) අත්අඩංගුවට ගෙන තිබේ. මොවුන් දෙදෙනා ජාතික තව්හිද් ජමාත් සංවිධානයට ද සම්බන්ධවී කටයුතු කර ඇතැයි ද නුවරඑලිය සහ හම්බන්තොට කඳවුරුවල පුහුණුව ලබා ඇතැයි ද රාජ්‍ය බුද්ධි සේවාවේ නිළධාරීන් විසින් තහවුරු කර ඇත. අත්අඩංගුවට ගෙන ඇත්තේ මුහම්මදු රයිසුද්දීන් අබ්දුර් රහාමාන් නැමති වත්තෙගෙදර, පොල්ගොල්ල ප්‍රදේශයේ පදිංචිකරුවෙකු සහ සෙයිනුල් ආබ්දීන් හප්සල් නැමති කෝන්දෙණියගොඩ, මාවනැල්ල ප්‍රදේශයේ පදිංචිකරුවෙකි. මුහම්මදු රයිසුද්දීන් නැමැත්තා නුවරඑළිය කඳවුරට සහභාගීවීමෙන් අනතුරුව අබු අනස් නැමති අනුවර්ථ නාමයෙන් හඳුන්වා ඇත. සෙයිනුල් ආබ්දීන් නැමැත්තා හම්බන්තොට කඳවුරට සහභාගීවීමෙන් අනතුරුව අබු රාවා නැමති අනුවර්ත නාමයෙන් හඳුන්වා ඇත. අම්පාර රාජ්‍ය බුද්ධි සේවයේ නිලධාරීන්ට ලද තොරතුරක් මත මෙම සැකකරුවන් අත්අඩංගුවට ගෙන ඇත. මේ වනවිට අම්පාර රාජ්‍ය බුද්ධි සේවය මගින් ත්‍රස්ත සංවිධානවලට සම්බන්ධ බවට සැකකෙරෙන පුද්ගලයන් 17 දෙනෙකු පමණ අත්අඩංගුවට ගෙන තිබේ.", "URL": "https://lankatruth.com/si/?p=79900", "Category": "පුවත්", "Parent URL": null}