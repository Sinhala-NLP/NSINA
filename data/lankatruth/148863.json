{"Source": "Lankatruth", "Timestamp": "July 8, 2023", "Headline": "ලොවක් කම්පා කළ ඔඩිෂා අනතුරට දුම්රියේ තිදෙනෙක් අත්අඩංගුවට", "News Content": "ඔඩිෂා ප්‍රාන්තයේ බලසෝර් හි පසුගිය මාසයේ සිදුවූ බිහිසුණු දුම්රිය අනතුර සම්බන්ධයෙන් ඉන්දීය දුම්රිය සේවකයෝ තිදෙනෙක් මධ්‍යම විමර්ශන කාර්යාංශය විසින් අත්අඩංගුවට ගනු ලැබ ඇත. එම මෙසේ අත් අඩංගුවට ගෙන ඇත්තේ සංඥා භාර ජ්‍යෙෂ්ඨ ඉංජිනේරු අරුන් කුමාර්, ඉංජිනේරු මොහොමඩ් අමීර් ඛාන් සහ කාර්මික ශිල්පී පප්පු කුමාර් යන තිදෙනාය. මෙම සැකකරුවන්ට එරෙහිව සාපරාධී මිනීමැරුම් සහ සාක්ෂි විනාශ කිරීම පිළිබඳ චෝදනා ගොනු කිරීමට මධ්‍යම විමර්ශන කාර්යාංශය කටයුතු කර ඇත. දුම්රිය මගීන් 293කට මරු කැඳවමින් තවත් මගීන් 1000කට තුවාල සිදු කරමින් සිදු වූ එම අනතුර මෙම සැකකරුවන් තිදෙනාගේ ක්‍රියා කලාපයන් හේතුවෙන් සිදුව ඇතැයි මූලික විමර්ශනවලදී අනාවරණය වී තිබෙන බව පැවසේ. මොවුන් තිදෙනාගේ ක්‍රියා කලාපයන් අනතුරට හේතු වී ඇතත් මොවුන්ට මිනී මැරීමේ චේතනාවක් තිබී නොමැති බවට මූලික පරීක්ෂණවලදී හෙළි වී තිබේ. චේතනාව තිබුණ බව තහවුරු වූවා නම් සැකකරුවන්ට එරෙහිව මිනීමැරුම් චෝදනා ගොනු කරන බවද මධ්‍යම විමර්ශන කාර්යාංශය පෙන්වා දී ඇත.", "URL": "https://lankatruth.com/si/?p=148863", "Category": "පුවත්", "Parent URL": null}