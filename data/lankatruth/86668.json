{"Source": "Lankatruth", "Timestamp": "December 4, 2019", "Headline": "ස්විස්ටර්ලන්තයේ එල්.ටී.ටී.ඊ. යට අරමුදල් එකතු කළ 12කට නිදහස", "News Content": "එල්.ටී.ටී.ඊ. සංවිධානයට අරමුදල් එක්රැස් කළබවට චෝදනා ලැබ සිටි 12 දෙනෙකු ස්විස්ටර්ලන්ත ෆෙඩරල් අධිකරණයක් විසින් ඊයේ(03) නිදහස් කර තිබේ. 1999 වසරේ සිට 2009 වසර දක්වා එම පිරිස එල්.ටී.ටී.ඊ. සංවිධානයට අරමුදල් එක්රැස්කර ඇති බවත් එමඟින් එරට දණ්ඩ නීති සංග්‍රහය උල්ලංඝනය කර ඇති බවත් චෝදනා කරමින් එරට නීතිපති කාර්යාලය විසින් සැකකරුවන් 12 දෙනාට අධි චෝදනා ගොනුකර තිබිණි. ස්විට්සර්ලන්ත නීතිපතිවරයාගේ කාර්යාලය මේ සම්බන්ධයෙන් අවුරුදු නවයක් මුළුල්ලේ විමර්ශන පැවැත්වූ අතර සැකකරුවන් 12 දෙනා ‘ලෝක දෙමළ සම්බන්ධීකරණ කමිටුව (ඩබ්ලිව්.ටී.සී.සී)’ වෙත මූල්‍ය සහාය ලබා දී ඇතැයි ද චෝදනා ඉදිරිපත් කර තිබිණි. එහෙත් පසුව 2018 වසරේ ලෝක දෙමළ සම්බන්ධීකරණ කමිටුව සහ එල්.ටී.ටී.ඊ. ය අතර සම්බන්ධයක් නැතැයි හෙලිකරගෙන තිබිණි. එසේම එල්.ටී.ටී.ඊ. සංවිධානය සංවිධානාත්මක අපරාධ සංවිධානයක් ලෙස සැළකීමට ප්‍රමාණවත් සාක්ෂි නැතැයි එහිදී විනිසුරුවන් තීරණය කර තිබිණි. පසුව එම තීන්දුවට එරෙහිව පසුගිය අප්‍රේල් මාසයේ ස්විස්ටර්ලන්ත නීතිපති කාර්යාලය නැවත අභියාචනයක් ඉදිරිපත්කර ඇති අතර එහි තීන්දුව ඊයේ ලබාදෙමින් අධිකරණය සඳහන්කර ඇත්තේ පෙර තීන්දුවම නැවත තහවුරු කරන බවය. එසේම අරමුදල් රැස්කරන සමයේ එල්.ටී.ටී.ඊ. සංවිධානය අපරාධ සංවිධානයක් ලෙස සළකා නොතිබූ බව ද අධිකරණය සඳහන් කර ඇත.", "URL": "https://lankatruth.com/si/?p=86668", "Category": "පුවත්", "Parent URL": null}