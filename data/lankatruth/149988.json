{"Source": "Lankatruth", "Timestamp": "August 3, 2023", "Headline": "ජල ගාස්තු වැඩිකිරීම IMF දේවතාවුන් පුමුඛ ආණ්ඩුවේ දේශපාලනික වැඩක් – ඉංජිනේරු උපාලි රත්නායක", "News Content": "ජල බිල්පත දැන් පිට පිට දෙවතාවක්ම වැඩිකළ බවත් මෙම වැඩිවීම ආයතනික උවමනාවකට වඩා ආණ්ඩුවේ උවමනාවක් බවත් IMF දේවතාවුන් ප‍්‍රමුඛව ඉදිරිපත් වන දේශපාලන ක‍්‍රියාවලියේම එක් පියවරක් බවත් සඳහන් කරමින් ජල සම්පාදන හා ජලාපවහන සේවක සංගමයේ ප‍්‍රධාන ලේකම් ඉංජිනේරු උපාලි රත්නායක මාධ්‍ය වෙත නිවේදනයක් නිකුත් කර තිබේ. දරාගත නොහැකි ආර්ථික පීඩනයකට සියලු ජනතාවන් මුහුණ දී ඇති මෙවන් අවස්ථාවක මෙසේ නැවතත් ජල බිල වැඩිකිරීම පීඩාවට පත් ජනතාවට ගහෙන් වැටුණු මිනිහාට ගොනා අනින්නා වැනි තත්වයක් යැයි ඔහු එම නිවේදනයෙන් සඳහන් කරයි. එමෙන්ම මෙහි දේශපාලන තත්වය ඉතා භයානක බවත් මෙය ජල කළමණාකරණ පනත සමග මෙන්ම සියලු සේවාවන් විකුණා දමන ආර්ථික ප‍්‍රතිපත්තිය හා බැඳී පවතින බවත් ජල සම්පාදන හා ජලාපවහන සේවක සංගමයේ ප‍්‍රධාන ලේකම් ඉංජිනේරු උපාලි රත්නායක අවධාරණය කරයි. එම සම්පූර්ණ නිවේදනය පහතින් දැක්වේ, “ජල බිල්පත දැන් පිට පිට දෙවතාවක්ම වැඩිකර තිබේ. මෙවර වැඩිවීම 30% සිට 50% දක්වා බව ජල සම්පාදන හා ජලාපවහන මණ්ඩලයේ සාමාන්‍යාධිකාරිනී වසන්තා ඉලංගසිංහ මැතිණිය ප‍්‍රකාශ කර තිබේ. මෙම වැඩිවීම ආයතනික උවමනාවකට වඩා ආණ්ඩුවේ උවමනාවක් බවත් ෂඵත්‍ දේවතාවුන් ප‍්‍රමුඛව ඉදිරිපත් වන දේශපාලන ක‍්‍රියාවලියේම එක් පියවරක් බවත් අප කියා සිටිමු. මේ අවස්ථාවේ එනම් දරාගත නොහැකි ආර්ථික පීඩනයකට සියලූ ජනතාවන් මුහුණ දී ඇති අවස්ථාවක මෙසේ නැවතත් ජල බිල වැඩිකිරීම පීඩාවට පත් ජනතාවට ගහෙන් වැටුණු මිනිහාට ගොනා ඇන්නා වගේ තත්වයකි. මෙහිදී අප වෘත්තීය සමිති ලෙස කියා සිටින්නේ පානීය ජලය යනු ජීවිතයේ අත්‍යවශ්‍යම දෙයකි. නාගරික අර්ධ නාගරික මෙන්ම නල ජලයෙන් පමණක් තම ජල අවශ්‍යතාවයන් සපුරා ගන්නා ජනතාවක් අප රටේ සිටී. පානීය ජලයේ මිල නියම විය යුත්තේ අන්ත දුගියාට මෙන්ම සැමට ගෙවා ගත හැකි මිලක් ලෙසය. මෙහිදී දැන් ආණ්ඩුවේ සංකල්පය වී ඇත්තේ (ක්‍දිඑ රුජදඩැරහ* වියදම පියවා ගැනීම යන්නයි. අප කියා සිටින්නේ රජය අධ්‍යාපනය, සෞඛ්‍ය, ප‍්‍රවාහනය වෙනුවෙන් වියදම් කරන්නා සේම සහන මිලකට ජනතාවට පානීය ජලය ලබාදීම සඳහා භාණ්ඩාගාර මැදිහත්වීමක යටතේ සුභ සාධකයක්, සහනයක් ලබාදිය යුතු බවයි. ඒ මුලින් සඳහන් කළ අයුරින් ජීවිතයට සම්බන්ධ අත්‍යවශ්‍යම සේවාව සැමට ලබාගත හැකි වන මිලක් වෙනුවෙනි. මෙහි දේශපාලන තත්වය ඉතා භයානකය. මෙය ජල කළමණාකරණ පනත සමග මෙන්ම සියලූ සේවාවන් විකුණා දමන ආර්ථික ප‍්‍රතිපත්තිය හා බැඳේ. දැනට පොදු මහජන අයිතියට ඇති ස්වාභාවික සම්පතක් වන ජල සම්පතේ අයිතිය මුදලාලිට ලබා ගැනීම ජල කළමණාකරන පනතේ යටි අරමුණයි. ශ‍්‍රී ලංකාවේ ජල කළමණාකරන පනතක් ගෙන ඒම විටින් විට මතු වුවද එය පරාජයට පත්විය. දැන් රනිල් වික‍්‍රමසිංහ මීට පෙර කරගත නොහැකි වූ ලිබරල් ආර්ථික උවමනාවන් මෙම ආපදා අවස්ථාව ප‍්‍රයෝජනයට ගනිමින් කරගෙන යයි. නැවත ජල කළමණාකරන පනත ගෙන එයි. දැනට අමාත්‍ය මණ්ඩල අනුමැතිය ගෙන තිබේ. එසේ අනුමැතිය ගෙන ඇත්තේ නීතිපතිගේ නිර්දේශද නොසලකා හරිමින් බව දැනගන්නට තිබේ. දැන් මෙය ඉදිරියේදී පාර්ලිමේන්තුවට ඉදිරිපත් වේ. එමගින් දැනට පොදු අයිතියේ ඇති ජල සම්පතේ අයිතිය මුදලාලිට යනු ඇත. ජල සම්පතේ අයිතිය ගත්තට වැඩක් නැත. දැනට ජල සම්පාදන මණ්ඩලය සතු පානීය නල ජලයය නිෂ්පාදනය බෙදාහැරීම සහ විකිණීමේ ඒකාධිකාරියද මුදලාලිට ගත යුතුය. මුදලාලිට ජල සම්පාදන මණ්ඩලය ගැනීමට පෙර ක්‍දිඑ රුජදඩැරහ තත්වයට ගෙන ආ යුතුය. ජනාධිපතිවරයාම කියා ඇත්තේ පාඩු ලබන ඒවා මුදලාලි නොගන්නා බවයි. දැන් මේ පිට පිට ජල බිල වැඩිකරන්නේ මුදලාලිට ගත් පසු පහසුවෙන් අධික ලාභයක් ගැනීමට පරිසරය සැකසීමටය. පානීය ජලය යනු නුදුරු අනාගතයේදීම ඉතා ඉහළ බිලක් නියම වන ආර්ථික භාණ්ඩයක් බවට පත්වීමට නියමිත දෙයකි. වර්තමානයේ ඛණිජ තෙල්වලට සමාන ආර්ථික තත්වයක් පානීය ජලයට ලැබේ. ඒ වන විට අපට සිදුවනු ඇත්තේ වත්ත බද්දට දී ඇස්සට දත නියවන තත්වයකි. ඒ අනුව ආණ්ඩුවේ මෙම මුග්ධ ක‍්‍රියාවලිය පරාජය කිරීම වෙනුවෙන් දැනුවත්ව අප සමග එක්වන ලෙස සියලූ ජනතාවගෙන්ද සියලූ ප‍්‍රගතිශීලී කණ්ඩායයම් වලින්ද අප සංගමය ඉල්ලා සිටින්නෙමු.”", "URL": "https://lankatruth.com/si/?p=149988", "Category": "පුවත්", "Parent URL": null}