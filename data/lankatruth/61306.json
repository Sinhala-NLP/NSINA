{"Source": "Lankatruth", "Timestamp": "October 18, 2018", "Headline": "“මහින්ද මහත්තය මට යන්න කිව්වොත් මම බැහැල යනවා”", "News Content": "විශ්‍රාමික ජනාධිපති මහින්ද රාජපක්ෂ මහතා තමන්ට මහින්ද පිලේ වේදිකාවෙන් බැස යන ලෙස දැන්වුවහොත් තමන් බැස යන බවත් තමන් වමේ භාවිතාවක් ඇති අයෙකු ලෙස විපක්ෂයේ වමේ පක්ෂයක් සමග එක්ව දේශපාලනය කරන බවත් මහින්ද පිලේ මන්ත්‍රී කුමාර වෙල්ගම මහතා සඳහන් කරයි. පසුගියදා මහින්ද රාජපක්ෂ මහතාගේ නිවසේ පැවති එම පිලේ මන්ත්‍රීවරුන්ගේ හමුවෙන් පසු මාධ්‍ය වෙත අදහස් දක්වමින් වෙල්ගම මහතා මේ බව සඳහන් කළේ ය. ද්විත්ව පුරවැසිභාවය ඇති පුද්ගලයෙකුට ජනාධිපතිවරණයට ඉදිරිපත් විය නොහැකි යැයි තමන් පැවසූවේ ව්‍යවස්ථානුකූලව සහ අධිකරණ බලසීමාවල සිටිමින් බවත් රටේ ව්‍යවස්ථාවේ ඇති කරුණු විකෘති කිරීමට තමන්ට හැකියාවක් නැති බවත් වෙල්ගම මහතා එහිදී පැවසීය. එක් පවුලකට රුපියල් 2500කින් මාසයක් ජීවත්විය හැකි යැයි පැවසූ බන්දුල ගුණවර්ධන මහතා මුදල් ඇමතිකමට සුදුසු පුද්ගලයෙකු වන නමුත් ඔහුට ආණ්ඩුක්‍රම ව්‍යවස්ථාව පිළිබඳ දැනීමක් නැතැයිද පැවසීය. මහින්ද රාජපක්ෂ මහතා තමන්ට මහින්දගේ වේදිකාවෙන් ඉවත්ව යන ලෙස දැන්වුවහොත් තමන් විපක්ෂය සමග එක් වන බවත් ඒ සඳහා තහන්චි දැමීමට කිසිවෙකුටත් නොහැකි බවත් තමන් වමේ භාවිතාවක් ඇති අයෙකු ලෙස වමේ පක්ෂයක් සමග එක්ව කටයුතු කරන බවත් මෙහිදී වෙල්ගම මහතා අවධාරණය කළේ ය. තමන් කිසිදාක එක්සත් ජාතික පක්ෂය සමග එක් නොවන බවත් එහිදී වෙල්ගම මහතා අවධාරණය කළේ ය.", "URL": "https://lankatruth.com/si/?p=61306", "Category": "පුවත්", "Parent URL": null}