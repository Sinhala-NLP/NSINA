{"Source": "Lankatruth", "Timestamp": "September 7, 2020", "Headline": "20 වැනි සංශෝධනය ප්‍රජාතන්ත්‍රවාදයට විශාල අනතුරක්", "News Content": "පාර්ලිමේන්තු බලය යටකරමින් අධිකරණයේ බලය යට කරමින් රට බරපතල ප්‍රජාතන්ත්‍රවාදී අනතුරකට හෙළන යෝජනා 20 වන සංශෝධනයේ අන්තර්ගත කර තිබෙන බව ජාතික ජන බලවේගයේ නායකත්ව මණ්ඩල සාමාජික නීතිඥ ලාල් විජේනායක මහතා පවසයි. ඒ මහතා මේ බව අවධාරණය කර සිටියේ අද (07) පස්වරුවේ පැලවත්ත බත්තරමුල්ල හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති ජාතික ජන බලවේගයේ මාධ්‍ය හමුවක් අමතමිණි. එම මාධ්‍ය හමුව සඳහා ජාතික ජන බලවේගයේ පාර්ලිමෙන්තු මන්ත්‍රී ආචාර්ය හරිනි අමරසූරිය මෙනවිය, ජනතා විමුක්ති පෙරමුණේ, ජාතික සංවිධායක හිටපු පාර්ලිමේන්තු මන්ත්‍රී බිමල් රත්නායක මහතාද එක්වී සිටි අතර ඔවුන් දැක්වූ අදහස් පහතින් පල වේ. ජාතික ජන බලවේගයේ නායකත්ව මණ්ඩල සාමාජික නීතිඥ ලාල් විජේනායක මහතා “විධායක ජනාධිපති ධුරය හදුන්වාදුන් 1978 ඉඳලාම එයට විශාල විරෝධයක් එල්ලවුණා. ඒ නිසාම විධායක ජනාධිපති ධුරය අහෝසි කරන්න චන්ද්‍රිකා කුමාරතුංග මැතිනිය අවස්ථා දෙකකදී මහින්ද රාජපක්ෂ මහතා අවස්ථා දෙකකදී මෛත්‍රීපාල සිරිසේන මහතා එක් අවස්ථාවකදී පොරොන්දු දී බලයට පත්වුනා. 2015දී මෛත්‍රීපාල සිරිසේන මහතා බලයට පත්වූ ජනාධිපතිවරණයේ තිබුණ ප්‍රධානතම පොරොන්දුව වුනේ විධායක ජනාධිතපති ධුරය අහෝසි කොට රට ප්‍රජාතාන්ත්‍රික කිරීමයි. ඒ අනුව 19වැනි ව්‍යවස්ථා සංශෝධනය තුලින් යම් ආකාරයකට පාර්ලිමේන්තුවට සහ අධිකරණයට බලය පැවරුවා. නමුත් මේ ඉදිරිපත් කර තිබෙන 20 වැනි ව්‍යවස්ථා සංශෝධනය මගින් ජේආර් ජයවර්ධන හඳුන්වා දුන් ව්‍යවස්ථාවට වඩා ඒකාධිපති බලතල ජනාධිපති ධුරයට එකතු කර තිබෙනවා. රාජ්‍යය ප්‍රජාතාන්ත්‍රික කිරීමේ සියලු පියවර ආපසු හැරවීමේ යෝජනා ඇතුළත් කර තිබෙනවා. මේ නිසා 20වැනි සංශෝධනය අපේ රටේ ප්‍රජාතන්ත්‍රවාදයට විශාල අනතුරක්. අධිකරණයේ ස්වාධීනත්වය සම්පූර්ණයෙන්ම අහෝසි කර පාර්ලිමේන්තුවත් අග්‍රාමාත්‍ය ධුරයත් සම්පූර්ණයෙන් බාල්දු කිරීමක්. මානව හිමිකම් පිළිබඳව තහවුරු කර තිබුණු වගන්ති ඉවත්කර ශ්‍රේෂ්ඨාධිකරණයට සහ ඉහළ අධිකරණවලට විනිසුරුවරුන් පත්කිරීමේ සම්පූර්ණ බලය ජනාධිපති අතට කේන්ද්‍රගත කර ගැනීමේ උත්සහයක් තිබෙනවා. 19 සංශෝධනය මගින් මේ බලය පවරා දී තිබුණේ ව්‍යවස්ථා සභාවේ අනුමැතියෙන් පසුව ජනාධිපතිවරයා විසින් පත්කිරීමටයි. ඒ වගේම පහළ අධිකරණවල සියලු කටයුතු අධිකරණ සේවා කොමිසන් සභාව විසින් ස්වාධීනව කර ගැනීමේ අවස්ථාව 19වැනි සංශෝධනයෙන් ලබාදී තිබුණා. නමුත් යෝජිත 20 වැනි සංශෝධනයෙන් 1978දී ජේආර් ජනාධිපතිවරයා කළ ආකාරයට අගවිනිසුරුවරයා අධිකරණ සේවා කොමිසන් සභාවේ සභාපතිවරයා වශයෙන් පත්කිරීමෙන් සම්පූර්ණ අධිකරණ පද්ධතියම ජනාධිපති ධුරයට යටත් කිරීමේ අවස්ථාවම සලසාගෙන තිබෙනවා. 19වැනි සංශෝධනයෙන් එය ඉවත් කර අධිකරණයේ ස්වාධීනත්වය ආරක්ෂා කිරීම සඳහා සැලකිය යුතු ක්‍රියාමාර්ග අනුගමනය කර තිබුණා. 20 සංශෝධනයෙන් එය ස්වාධීන බව කිව්වාට කිසිසේත් එම ස්වාධීනත්වය පවතින්නේ නැහැ. විශේෂයෙන් මූලික අයිතිවාසිකම් කඩවීමේදී නීතිපතිවරයා මගින් ජනාධිපතිවරයාට එරෙහිව නඩු පැවරීමේ හැකියාව 19න් සලසා දී තිබුණා. ඒ තත්වයත් 20 සංශෝධනයෙන් ඉවත් කිරීමට යෝජනා කර තිබෙනවා. ඊට අමතරව අමාත්‍යංශ ඕනෑම සංඛ්‍යාවක්ද විවිධ අමාත්‍යංශ යටතේ තිබෙන ආයතන ඕනෑම ප්‍රමාණයක්ද ජනාධිපතිවරයාට තබාගත හැකියි. එසේ ජනාධිපති භාරයේ තිබෙන අමාත්‍යංශයක කටයුතු සම්බන්ධයෙන් නඩු පැවරීමේ හැකියාව 20 සංශෝධනයෙන් ලබාදී තිබුණත් එය එතරම් වැදගත් දෙයක් නොවේ. කැබිනට් මණ්ඩලය පත්කිරීම හා විෂයන් නම් කිරීම සම්පූර්ණයෙන්ම ජනාධිපතිවරයාට පවරාදීමට යෝජනා කිරීමත් පාර්ලිමේන්තුව විසුරුවා හැරීමේ බලය ජනාධිපතිවරයාට ලබාදීමත් ඉතාමත් භයානක තත්වයක්. මෙහිදී යම් පාර්ලිමේන්තුවක් ජනාධිපතිවරයා විසින් විසුරුවාහැරීමෙන් තෝරාගෙන තිබෙන නව පාර්ලාමේන්තුව වසරක් ගතවීමෙන් පසුව සුරුවා හැරීමේ බලය ජනාධිපතිවරයාට ලබාදී තිබෙනවා. මේ ආකාරයෙන් පාර්ලිමේන්තු බලය යටකරමින් අධිකරණයේ බලය යට කරමින් රට බරපතල ප්‍රජාතන්ත්‍රවාදී අනතුරකට හෙළන යෝජනා 20 සංශෝධනයේ අන්තර්ගත කර තිබෙනවා.” 20 ව්‍යවස්ථා සංශෝධන කෙටුම්පත තනිකරම ජනවරම පාවාදීමක්…ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනි අමරසූරිය මෙනවිය “20වැනි ව්‍යවස්ථා සංශෝධන කෙටුම්පත තනිකරම ජනවරම පාවාදීමක්. ජනතා පරමාධිපත්‍යයට ගරුකරන බව ආණ්ඩුව හැමවිටම ප්‍රකාශ කළත් පාර්ලිමේන්තුව ඇතුළු පරමාධිපත්‍ය ආරක්ෂා කිරීමේ සියලු ආයතන දුර්වල කර විනාශ කිරීමේ ප්‍රතිපාදන විසිවැනි සංශෝධන කෙටුම්පතේ ඇතුල් වෙනවා. විශේෂයෙන් පාර්ලිමේන්තුව දුර්වල කර අගමැතිවරයා පවා බලයක් නැති තත්වයට පත් කර ජනමතයට විශාල වශයෙන් පයින් ගහපු අවස්ථාවක්. මෙම රජය යෝජනා කර තිබෙන්නේ ප්‍රතිවාදියා අවිශ්වාස කිරීමට පමණක් නෙවෙයි. තමන්ට ඡන්දය දුන් ජනතාවත් අගමැතිවරයාත් කැබිනට් මණ්ඩලය සහ සෙසු මැති ඇමතිවරුන් පවා අවිශ්වාස කිරීමේ තත්වයක් මේ යෝජනා මගින් පේනවා. විධායක ජනාධිපතිවරයා සහ කුඩා කල්ලියකට හැර අනෙක් සියලු දෙනාට බලයක් ලබාදී නැහැ. ජනතාවාදී සහ ජනතාවට ඇහුම්කන් දෙන රජයක් ලෙස පෙනී සිටියත් එයට මුළුමනින්ම වෙනස් ආකාරයේ ජනාතාවට වගකීම වෙනුවෙන් තිබුණු ආයතන සියල්ලේම බලය අහිමි කරලා 1978ටත් එහා රට ගෙනියන සංශෝධන ගණනාවක් මේ තුල පවතිනවා. 78 ව්‍යවස්ථාවේ අඩුපාඩු ප්‍රජාතන්ත්‍රවාදී ලෙස ප්‍රතිසංස්කරණය කරන්න 17 සහ 19 වැනි සංශෝධනවලින් යම් ඉඩකඩක් ලබාගෙන තිබුණා. නමුත් ඒ සියලු තත්වයන් ජේආර් ජයවර්ධන ජනාධිපතිවරයා 1978 පටන් ගත් තැනටත් එහා යන නොදියුණු ව්‍යවස්ථාපිත ඒකාධිපති පාලකයෙක් නිර්මාණය කිරීමේ තත්වයක් යෝජනා කර තිබෙනවා. මෙය රටේ ජනතාවගේ අභිවෘද්ධිය වෙනුවට තමන් සහ තමන් වටා සිටින කුඩා කල්ලියක් යටතට බලය ලබාගැනීමේ උත්සහයක්. ඉදිරිපත් කර තිබෙන යෝජනා සම්බන්ධයෙන් ලොකුම විහිළුව සහ ඛේදවාචකය වන්නේ කැබිනට් මණ්ඩලය තුළ ඉන්න 1978 ඉඳලාම විධායක ජනාධිපති ධුරයට විරුද්ධව පෙනී සිටි අයගේ ක්‍රියාකලාපයයි. එදා 1978 ඊට විරුද්ධ වෙලා හිරේ ගිය පිරිස් පවා 20 වෙනුවෙන් පෙනී ඉන්නවා. රට ප්‍රජාතන්ත්‍රවාදය දෙසට ගෙනියන්න උත්සහ දැරූ අවස්ථාවලත් මේ අය ඒ වෙනුවෙන් ඉදිරිපත්වී සිටියා. ඔවුන්ගේ මේ දෙබිඩි රංගනය රටේ ප්‍රධාන නීතිය වෙනස් කිරීමේදී කිසිදු වගවීමකින් තොරවීම ඛේදවාචකයක්. මේකෙන් පැහැදිලි වෙන්නේ තමන්ගේ බලය වෙනුවෙන් ඔවුන් ඒ ඒ අවස්ථාවේදී ක්‍රියා කළ බවයි. එහෙම නැත්නම් 1978 ව්‍යවස්ථාව වෙනස් කරන්න මැදිහත් වූ අය 20වැනි සංශෝධනය වෙනුවෙන් පෙනී සිටින්නේ කොහොමද? තමන්ට බලය ලැබෙනවානම් රටේ සියලු බලතල කුඩා කල්ලියකට යටත් කර ගත්තත් මේ අය විරුද්ධ වෙන්නේ නැහැ. අපි මේ තත්වයට විරුද්ධව ජනතාව දැනුවත් කරමින් පාර්ලිමේන්තුව තුලත් එයින් පිටතදීත් අනුගමනය කළ යුතු ක්‍රියාමාර්ග පිළිබඳව සාකච්ඡා කරමින් ඉන්නවා. මේ අනතුර පරාජයට පත් කරන්න සියලුම ක්‍රියාමාර්ග අනුගමනය කරන බව මේ අවස්ථාවේදී සඳහන් කරන්න ඕනෑ.” 20වැනි සංශෝධනයෙන් රටේ දූෂණයට වංචාවට ඔටුණු පළඳවා තිබෙනවා…ජනතා විමුක්ති පෙරමුණේ හිටපු පාර්ලිමේන්තු මන්ත්‍රී බිමල් රත්නායක මහතා “මේ ආණ්ඩුවට 2/3කේ බලය ලැබීම විසින්ම අපේ රටේ පාර්ලිමේන්තුවත් නීතියේ ආධිපත්‍යයත් රාජ්‍ය මූල්‍ය පාලනයත් මහජනතාවගේ අදහස් සාකච්ඡා කරන අවස්ථාවත් යන කරුණුවලින් එක දෙයක් හැර සියලු අවස්ථා 20වැනි සංශෝධනයෙන් මරා දමන බව පැහැදිලිය. ඉතිරි කර තිබෙන්නේ ජනතාවගේ අදහස් පාර්ලිමේන්තුව තුල සාකච්ඡා කිරීමේ අවස්ථාව පමණයි. රාජ්‍ය මූල්‍ය පාලනය සම්බන්ධයෙන් අපේ රටේ පමණක් නෙවෙයි ලෝකයේ බොහෝ රටවල පාර්ලිමේන්තුවට බලයක් තිබෙනවා. නමුත් අපේ රටේ එම මූල්‍ය බලය 20වැනි සංශෝධනයෙන් අහෝසි කර දමනවා. රට තුළ වංචාව නාස්තිය හා දූෂණය පිරුණු වටපිටාවක් තුළ මේ තත්වය අතිශය තීරණාත්මකයි. ජාතික ජන බලවේගය 20 වැනි සංශෝධනය සම්බන්ධයෙන් මහජන සංවාදයේ වේදිකාවක් ලෙස පාර්ලිමේන්තුවත් එයින් පිටත ක්‍රියාමාර්ගත් අනුගමනය කිරීමට බලාපොරොත්තු වෙනවා. ජනාධිපති ධුරයේ ආධිපත්‍යය යටතට අතිශය වැදගත් ආයතන රැසක් පත්කරන්න නියමිතයි. රාජ්‍ය මූල්‍ය පාලනයට ප්‍රධාන වශයෙන්ම අදාල වන විගණන කොමිසම අහෝසි කිරීම බරපතල තත්වයක්. පාර්ලිමේන්තුවේ මූල්‍ය පාලනයට අදාලව විගණකාධිපතිවරයා මේ දක්වා කරගෙන ගිය කාර්යභාරය විගණන නිලධාරියෙක් නොවන තැනැත්තෙකුට පවා පවරා දීමේ හැකියාව නිර්මාණය වී තිබෙනවා. රාජ්‍ය විගණන කොමිසම අහෝසි කිරීමේ බරපතල තත්වයක් ඒක. ඒ වගේම මැතිවරණ කොමිසම සම්බන්ධයෙන් එහි නිලධාරීන්ගේ යම් සුළු සුළු අඩුපාඩු තිබුණත් පක්ෂ බේදයෙන් තොරව සියලු දෙනාගේ ඇගයීමට ලක්වී තිබුණා. නමුත් 2/3කේ ජනවරම යොදාගෙන අධිකරණය විගණනය සහ මැතිවරණය සම්බන්ධ කොමිසන් සභා 03ම විධායකයට සහමුලින්ම යටත් කිරීමට මේ යෝජනාවෙන් උත්සහ දරා තිබෙනවා. පුරාණ රෝම සොල්දාදුවන් වගේ සම්පූර්ණයෙන් සන්නද්ධ වෙලා 1978 තිබුණාටත් වඩා විශාල බලතල ප්‍රමාණයක් රාජපක්ෂ පවුල පමණක් ලබාගැනීමේ අවස්ථාවක් නිර්මාණය කර ගන්න යනවා. අඩුමගානේ පොදුජන පෙරමුණ කියන පක්ෂයටවත් යම් බලයක් ලැබෙන තත්වයක් නැහැ. ජේආර්ටත් වඩා බලගතු පාලන තත්වයක් පවුලක් තුළ ගොඩනගා ගැනීමේ උත්සහයක් වෛවර්ණ ප්‍රචාරණ කටයුතු පිටුපස ගොඩනැගෙනමින් තිබෙනවා. එහි අනිටු ප්‍රතිවිපාක මේ රටේ ලේ ගංගා මතින් උතුරේදීත් දකුණේදීත් අත්දකින්න ලැබුණා. ජනවරමක් ඇති පලියට මේ තත්වයට ඉඩදිය යුතු නැහැ. රාජ්‍ය මූල්‍ය පාලනයට අදාල 19වැනි සංශෝධනය මගින් සලසා තිබූ අවස්ථාවන් හකුලා දැමීමේ ක්‍රියාමාර්ග කිහිපයක්ම ගැන උදාහරණ දෙන්න පුළුවන්. ජනාධිපතිවරයාගේ සහ ජනාධිපති කාර්යාලයේත් අග්‍රාමාත්‍යවරයාගේ සහ අග්‍රාමාත්‍ය කාර්යාලයෙත් මූල්‍ය විගණනයන් 20 මගින් ඉවත් කර තිබෙනවා. ඒකාබද්ධ අරමුදලෙන් මේ කාර්යාලවලට වෙන් කරන මුදල් පිළිබඳව විගණනයට ඉඩක් නැහැ. ජනාධිපති සහ අගමැති ජනතාවගෙන් පත් වූ අය වෙනුවට සූර්යදිව්‍යරාජයාගෙන් පහල වූ අයද කියලා අහන්න වෙනවා. පහුගිය කාලයේ ජනාධිපතිවරයා සතුව ආයතන පද්ධතියක් තබාගැනීමේ ප්‍රතිඵල අපි දැක්කා. වර්තමාන ආණ්ඩුව යටතේත් ජනාධිපතිවරයාත් අගමැතිවරයාත් යටතේ ආයතන පද්ධතියක් තබාගෙන විශාල කාර්යමණ්ඩලයක් නඩත්තු කරමින් යනවා. ඒ ගැන කිසිම මූල්‍ය වගකීමක් දරන්නේ නැහැ. 2014ට පෙර ජනාධිපතිවරයාත් මේ ආයතන පාලනය කළේ තමන්ගේ හෙන්චයියන් යොදාගෙන. කිසිම මූල්‍ය විනයක් තිබුණේ නැහැ. ඒ වගේම 20වැනි සංශෝධනය මගින් රාජ්‍ය සමාගම් විගණනය කිරීමේ අවස්ථාව විගණකාධිපතිවරයාගෙන් ඉවත් කරලා. එයාර් ලංකා සමාගම වැනි දූෂණ අක්‍රමිකතාවලින් පිරුණු රාජ්‍ය සමාගම් කෝප් කමිටුව ඉදිරියට ගෙනඒමේ හැකියාව එදා තිබුණා. දැන් එයාර් ලංකා විදුලි බල මණ්ඩලය යටතේ තිබෙන සමාගම් වගේ රාජ්‍ය සමාගම් සම්බන්ධයෙන් යොදවන මහජන මුදල් විගණනය කිරීමේ අවස්ථාව අහිමි වෙනවා. මේ නිසාම කෝප් කමිටුවට පැරී තිබුණ භූමිකාව සහ රාජ්‍ය ගිණුම්කාරක සභාවේ භූමිකාව සැලකිය යුතු ප්‍රමාණයකින් අහෝසි වෙලා යනවා. රාජ්‍ය විගණනය වැඩක් නැති දෙයක් බවට පත්වෙනවා. විගණකාධිපතිවරයාට රාජ්‍ය සංස්ථා සහ දෙපාර්තමේන්තුවලට ගිණුම් පරීක්ෂා කිරීමේ බලය පමණක් 20වැනි සංශෝධනයෙන් ඉතිරි කර තිබෙනවා. ඒ ආයතනවල කළමනාකාරිත්වය පරීක්ෂා කිරීමට ඉඩක් ඉතිරි කර නැහැ. කලින් ආණ්ඩුවේ මහාමාර්ග අමාත්‍යංශය යටතේ සම්බන්ධීකරණ නිලධාරීන් 90ක් පත් කර තිබුණා. ඒ සම්බන්ධයෙන් විගණකාධිපතිවරයාගේ වාර්තා අනුව ප්‍රශ්න කිරීමේ හැකියාව තිබුණා. නමුත් එම කළමනාකරණ පරීක්ෂාව ඉදිරියේදී කරන්න බැහැ. මේ රටේ දූෂණයට ඔටුනු පළදවා තිබෙනවා. යෝජිත ව්‍යවස්ථා කෙටුම්පත මගින් අයවැය යෝජනාවක් පැරදුනාම පාර්ලිමේන්තුව විසුරුවා හැරීමේ බලය අහෝසි කර තිබෙනවා. දෙවැනි වරත් පැරදුනොත් පමණක් විසුරුවාහරින්න පුළුවන්. මූල්‍ය විනය සම්බන්ධයෙන් පාර්ලිමේන්තුවට තිබෙන වගවීම අත්හරින ප්‍රමාණය මෙයින් පැහැදිලියි. ජේආර් ජයවර්ධන ඡන්දෙයෙන් අගමැති වී පාර්ලිමේන්තුවෙන් ජනාධිපති වුනා. දැන් ඡන්දයෙන් ජනාධිපති වී පාර්ලිමේන්තුවෙන් රජ වෙන්න යනවා. ජනතාවගේ මූලික අයිතීන්, පාර්ලිමේන්තුවේ මුල්‍ය බලය වගේම අධිකරණයේ ස්වාධීනත්වයත් අහෝසි කරමින් ගමන් කරන්නේ ඒ දිහාවටයි. 2010 ඉඳලාම ලෝකය පුරාම ප්‍රජාතන්ත්‍රවාදය හකුලා අන්ත දක්ෂිණාංෂික නායකයින් බිහිවෙන ප්‍රවණතාවයක් අපි දැක්කා. අපේ රටේ ජනතාවත් අවුරුදු 40ක් පුරා අසීමිත කැපකිරීම් කරමින් උගතුන් බුද්ධිමතුන් කලාකරුවන් වැනි අයගේ මගපෙන්වීම මත ප්‍රජාතන්ත්‍රවාදය දෙසට මහාගලක් තල්ලු කරමින් කන්ද නැගීමේ අසීරු ව්‍යායාමයක යෙදී සිටියා. මේ ගමනේදී ආණ්ඩු බලය දැරූ පක්ෂ දෙකම ජනතාවගේ සියලු වෙහෙසකර ප්‍රයත්නයන් ආපසු හරවන සංශෝධන ගෙන ආවා. ඔවුන් හැම විටම පෙනී සිටියේ ජනාතාවගේ කපටි ආකර්ෂකයින් වශයෙන්. මේ කපටි ආරක්ෂකයින්ගෙන් ඔබ ප්‍රවේසම් වන්න. මෙතෙක් රට පාලනය කළ කල්ලි දෙකම ආපසු ජනතාවට ලබාදී තිබෙන අත්දැකීම් නිවැරදිව තේරුම් ගන්න කියලා අපි ඉල්ලා සිටිනවා. 2015 පත්කර ගත් ආණ්ඩුවේ රනිල් මෛත්‍රී දෙදෙනා ජනවරම පාවාදුන් නිසා රට අසාර්ථක වී ජනතාව ආපස්සට ගියා. ඒ නිසා ජනතාවගේ සැබෑ ප්‍රශ්න තේරුම් ගෙන ප්‍රජාතන්ත්‍රවාදී සැබෑ ප්‍රතිසංස්කරණ ගෙනඑමින් ආරක්ෂා කර ගැනීමේ දේශපාලන බලවේගයක් වටා ඒකරාශී විය යුතුයි. ජනතාවගේ කැපකිරීම් ආරක්ෂා කර ගත හැක්කේ එවැනි බලවේගයක් වටා එක්වී ප්‍රජාතන්ත්‍රවාදී අයිතිවාසිකම් දිනාගැනීමෙන් පමණයි.”", "URL": "https://lankatruth.com/si/?p=96194", "Category": "පුවත්", "Parent URL": null}