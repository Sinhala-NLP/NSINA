{"Source": "Lankatruth", "Timestamp": "July 3, 2023", "Headline": "බැංකු පද්ධතියම බිඳ දමන රුපියල් කෝටි 160,000ක පොලු !", "News Content": "මෙරට බැංකු පද්ධතියට රුපියල් කෝටි 160,000ක ණය නොපියවා ඇති බව දේශීය ණය කපාහැරීම සඳහා තාක්ෂණික ක්‍රියාවලිය ඉදිරිපත් කළ ශ්‍රී ලංකා මහ බැංකු මාර්ග සිතියමෙන් හෙළිවෙයි. එහි 25වෙනි පිටුවේ අඩංගු තොරතුරුවලින් මේ සම්බන්ධ නිශ්චිත දත්ත හෙළි කර තිබේ. “2023.03.31 වෙනි දිනට සහන ක්‍රම යටතේ ලබා දුන් නොපිය වූ ණය රුපියල් ට්‍රිලියන 1.6 මුළු ණය තොගයෙහි ප්‍රතිශතයක් ලෙස 15.65%” යනුවෙන් එහි සඳහන් කර තිබේ. කොවිඩ් හේතුවෙන් පීඩාවට පත් සුළු හා මධ්‍යපරිමාණ කර්මාන්ත මෙන්ම සංචාරක අංශයටත් පාරිභෝගිකයින්ටත් ලබාදුන් සහන මෙහි අඩංගු බව කියවේ. එතැන් සිට අධියර 05ක් යටතේ පසුගිය දෙසැම්බර් මස අවසන් වනවිට මෙම සහන ක්‍රමය යටතේ ලබා දී නොපියවූ ණය ප්‍රමාණය රුපියල් කෝටි 160,000ක් බව එහි සඳහන් කර තිබේ. නමුත් පසුගිය කාලයේ මෙරට ප්‍රධාන විද්‍යුත් නාලිකාවල පැවැති සංවාදවලදී සුළු හා මධ්‍යපරිමාන කර්මාන්තකරුවන් දිගින් දිගටම චෝදනා කරනු ලැබූවේ ආණ්ඩුව හෝ ශ්‍රී ලංකා මහ බැංකුව මැදිහත් වී තම කර්මාන්ත රැක ගැනීමට කිසිදු සහනදායී පියවරක් අනුගමණය නොකළ බවය. එසේම සුළු හා මධ්‍යපරිමාණ කර්මාන්ත පවත්වා යා නොහැකිනම් වසා දමන ලෙස මහ බැංකු අධිපති තම සංගමයේ නියෝජිතයන් හමුවේ පැහැදිලිව ප්‍රකාශ කළේ යැයිද ශ්‍රී ලංකා එක්සත් ව්‍යවසායකයින්ගේ සංසදයේ සභාපති ටානියා එස් අබේසුන්දර චෝදනා නගා තිබිණි. එසේම මෙරට ඉදිකිරීම් ක්ෂේත්‍රය කඩා වැටෙනිම් තිබියද මෙවැනි සහන ලබා නොදුන් බවද සංචාරක ක්ෂේත්‍රය සහ වෙනත් ක්ෂේත්‍රවලට කෝවිඩ් සමයේ ණය අත්හිටුවා තිබී පසුව දඩ මුදල්ද සමග අයකරගනු ලැබීය. මෙවැනි තත්වයක් තුළ රුපියල් කෝටි 160,000ක තරම් අති විශාල නොපියවූ ණය ප්‍රමාණයක් බැංකු ක්ෂේත්‍රයේ පවතින බව මහ බැංකුව විසින්ම හෙළි කර තිබේ.", "URL": "https://lankatruth.com/si/?p=148634", "Category": "ආර්ථික පුවත්", "Parent URL": null}