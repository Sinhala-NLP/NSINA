{"Source": "Lankatruth", "Timestamp": "November 18, 2020", "Headline": "පළමු කොරෝනා එන්නත් තොගය ලබන වසරේ අග ලංකාවට", "News Content": "කොවිඩ් දෙවැනි රැල්ල වේගයෙන් පැතිර යමිත් තිබියදී රට විවෘතව තබා ගනිමින් කටයුතු කිරීමට ආණ්ඩුව තීරණය කර තිබූ පසුබිමක මෙම රෝගය මර්ධනය කිරීමේ එන්නතක් මේ වනවිට සොයාගනු ලැබූවද එය ගෙන්වා ගැනීමේ හැකියාව ලැබෙන්නේ ලබන වසර අවසානයේදී පමණ බව ශ්‍රී ජයවර්ධනපුර විශ්වවිද්‍යාලයේ වෛද්‍ය විද්‍යා මහාචාර්ය නීලිකා මලවිගේ මහත්මිය බීබීසී සංදේශයට ප්‍රකාශ කර තිබේ. මහාචාර්ය වරිය වැඩිදුරටත් විස්තර කර ඇත්තේ ලෝකයේ කොටි 700කට අධික ජනගහණයක් වෙනුවෙන් කිසියම් සමාගමකට එම එන්නත් කෝටි 700ක් නිෂ්පාදනය කිරිමේ හැකියාව නැති බවය. ඒ අනුව ලංකාවටද එවැනි එන්නතක යම් ප්‍රමාණයක ප්‍රතිශතයක් වෙන්කරගතහැකි වුවහොත් එය ගෙන්වා ගැනීම ලබන වසරේ අග භාගය දක්වා කාලයක් ගතවනු ඇති බව අවධාරණය කර ඇත. එසේම මහාචාර්යවරිය වැඩිදුරටත් අවධාරණය කර ඇත්තේ එවැනි එන්නතක් ලංකාවට ප්‍රවාහනය කිරීම සහ ගබඩා කිරීම අභියෝගයක් වියහැකි බවය. එම එන්නත් සෙල්සියස් අංශක සෘන 70ක උෂ්ණත්වයේ පවතින ශීතාගාර තුළ ගබඩා කර තැබීමේ පහසුකම් ලංකාව වැනි රටවලට නොමැති බව හෙළි කර තිබේ. මේ නිසා නිවැරදි සෞඛ්‍යාරක්ෂිත ක්‍රමවේද පිලිපැදීමේ දැඩි අවශ්‍යතාවය වැඩිදුරටත් ඇය අවධාරණය කර තිබේ.", "URL": "https://lankatruth.com/si/?p=100642", "Category": "පුවත්", "Parent URL": null}