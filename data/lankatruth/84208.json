{"Source": "Lankatruth", "Timestamp": "October 29, 2019", "Headline": "පුත්තලම, හම්බන්තොට ජනතාවට ගංවතුරෙන් පීඩා", "News Content": "පුත්තලම සහ හම්බන්තොට දිස්ත්‍රික්කවල ජනතා අයහපත් කාලගුණ තත්වය හේතුවෙන් ඇතිවී තිබෙන ගංවතුර තත්වයෙන් පීඩාවට පත්ව තිබේ. ආපදා කළමණාකරණ ඒකකය පවසන පරිදි මේ හේතුවෙන් පුත්තලම දිස්ත්‍රික්කයේ ප්‍රාදේශීය ලේකම් බල ප්‍රදේශ 15ක ගංවතුරින් හා මහ වැසි හේතුවෙන් පීඩාවට පත්වු පිරිස ඊයේ (28) වනවිට 31,318ක් දක්වා ඉහළ ගොස් තිබිණි. සතියකට ආසන්න කාලයක් පුරා පැවති මහ වැසි හේතුවෙන් පුත්තලම දිස්ත්‍රික්කයේ ප්‍රාදේශීය ලේකම් බල ප්‍රදේශ 16න් 15කම ජනතාව පීඩාවන්ට පත්ව සිටිති. මෙසේ පීඩාවට පත්වු පවුල් සංඛ්‍යාව 8257කි. එයින් වැඩිම පීඩාවට පත්ව ඇත්තේ පුත්තලම ප්‍රාදේශීය ලේකම් බල ප්‍රදේශයේ වන අතර එහි පවුල් 2108ක පුද්ගලයින් 8516ක් පීඩාවට පත්ව ඇත. හලාවත පවුල් 1989ක පුද්ගලයින් 8287ක්, මුන්දලම පවුල් 972ක පුද්ගලයින් 3335ක් , මහවැව පවුල් 718ක පුද්ගලයින් 2696ක්, වෙන්නප්පුව පවුල් 699ක පුද්ගලයින් 2409ක්, නාත්තන්ඩිය පවුල් 462ක පුද්ගලයින් 1640ක්, කල්පිටිය පවුල් 323ක 959ක්, මාදම්පේ පවුල් 309ක 1179ක්ද, වනාතවිල්ලුව පවුල් 158ක 528දෙනෙක්, දංකොටුව පවුල් 9ක පුද්ගලයන් 31ක්, ආණමඩුව පවුල් 6ක 25දෙනෙක් සහ කරුවලගස්වැව සිව් දෙනෙක්ද පීඩාවන්ට පත්ව සිටිති. මෙම පිරිසෙන් පවුල් 371ක 1361දෙනෙකු අනාරක්ෂීත ස්ථානවලට යැවු බවත් ප්‍රාදේශීය ලේකම් කාර්යාල මගින් මෙම පිරිසට පිසූ ආහාර හා වියළි සලාක ලබාදීමටද කටයුතු කරන බව පුත්තලම ආපදා කළමණාකරන ඒකකය පවසයි. මේ අතර හම්බන්තොට දිස්ත්‍රික්කයට ඇදහැලුණු ධාරාණිපාත වර්ෂාව හේතුවෙන් ප්‍රධාන මාර්ග, අතුරු මාර්ග, නිවාස සහ පහත් බිම් රැසක් ජලයෙන් යටවී තිබේ. කිරම ඔය පිටාර ගැලීම හේතුවෙන් තංගල්ල – වීරකැටිය ප්‍රධාන මාර්ගය ගොඩවානගොඩ ප්‍රදේශයේදී ස්ථාන කිහිපයක්ද ජලයෙන් යටවී පැවතිණි. මේ හේතුවෙන් ගමනාගමනයට බාධා සිදුවූ අතර තංගල්ල නලගම ප්‍රදේශයේ නිවාස දෙකක් සහ බෙලිඅත්ත සිටිනාමළුව ප්‍රදේශයේ නිවාස හයක් ජලයෙන් යටව ඇත. තවදුරටත් කිරම ඔය ජල මට්ටම වැඩි වෙමින් පවතින බව ප්‍රදේශවාසීහු පවසති.", "URL": "https://lankatruth.com/si/?p=84208", "Category": "පුවත්", "Parent URL": null}