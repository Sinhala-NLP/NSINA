{"Source": "Lankatruth", "Timestamp": "December 2, 2020", "Headline": "“බුරවී” සුළි කුණාටුව ප්‍රබල වෙයි – ජනතාවට නිවේදනයක්!", "News Content": "නිරිත දිග බෙංගාල බොක්ක මුහුදු ප්‍රදේශයේ පවතින “බුරවී” සුළි කුණාටුව අද පෙරවරු 5.30 වන විට ත්‍රිකුණාමලයට කිලෝමීටර් 240ක් නැගෙනහිරට බරව ගිනිකොණ දෙසින් ශ්‍රී ලංකාවට ආසන්නයේ ස්ථානගතව පැවති බව කාලගුණ විද්‍යා දෙපාර්තමේන්තුව නිවේදනය කර සිටිනවා. මෙම සුළි කුණාටුව අද සවස හෝ රාත්‍රී කාලය වන විට පේදුරු තුඩුව සහ මඩකළපුව අතරින් ත්‍රිකුණාමලයට ආසන්නව නැගෙනහිර වෙරළට ඇතුල් වෙනු ඇති බව කාලගුණ විද්‍යා දෙපාර්තමේන්තුව පවසයි. සුළි කුණාටුව සමග සුළගේ වේගය පැයට කිලෝමීටර් 80-90 පමණ වන අතර විටින් විට පැයට කිලෝමීටර් 100 දක්වා වැඩි විය හැකි බැවින් නැගෙනහිර වෙරළට ඇතුල්වන කාලයේදී මුහුදු රළ, උදම් රළ මට්ටමට වඩා මීටරයක් පමණ ඉහළ යාමේ හැකියාවක් ඇති අතර අවධානම් සහිත වෙරළ කළාපය ආසන්නයේ සිටින තාවකාලික පදිංචිකරුවන් හට ආරක්‍ෂිත ස්ථාන වලට යන මෙන් කාලගුණ විද්‍යා දෙපාර්තමේන්තුව නිවේදනය කර සිටිනවා. සුළි කුණාටුව සමග ගස් සහ විදුලි රැහැන් කඩා වැටීය හැකි බවත් ගිගුරුම් සහිත වැසි ඇතිවන අවස්ථාවන් වලදී රැහැන් දුරකථන සහ විදුලි උපකරණ භාවිතයෙන් වැලකි සිටින ලෙස කාලගුණ විද්‍යා දෙපාර්තමේන්තුව අනතුරු අඟවා සිටියි.", "URL": "https://lankatruth.com/si/?p=102236", "Category": "පුවත්", "Parent URL": null}