{"Source": "Lankatruth", "Timestamp": "March 12, 2012", "Headline": "සුදුවෑන් එක ආවේ මාව පැහැරගන්න. මට ආරක්ෂාව දෙන්න – කොලොන්නාව සභාපති", "News Content": "තමන් පැහැර ගැනීම කිසියම් පිරිසක් උත්සහ දරන බව සඳහන් කරමින් කොලොන්නාව නගරසභාවේ සභාපති රවින්ද්‍ර උදයශාන්ත මහතා වැල්ලම්පිටිය පොලිසියට පැමිණිල්ලක් ද ඉදිරිපත් කර තිබෙන අතර තමන්ට අවශ්‍ය ආරක්ෂාව ලබාදෙන්නැයි ඔහු බලධාරින්ගෙන් ඉල්ලා සිටියි. ඊයේ කොළොන්නාව උමගිලිය ක්‍රීඩාංගණය අසලදී කිසියම් පිරිසක් තමා පැහැර ගැනීමට උත්සාහ කළ බවද, පැමිණි පිරිසෙන් එක් අයෙකු තමා දෙසට වෙඩි තැබූ බව ද ඔහු පවසයි. සුදු වෑන් රථයකින් උමගිලිය ක්‍රිඩාංගණය අසලට කිසියම් පිරිසක් පැමිණි බවත් ඒ පිළිබඳව පොලීසියට පැමිණිලි කළ බවත් සභාපතිවරයා කියා සිටියි. කෙසේවුවද, අදාළ වෑන් රථයෙන් එම ස්ථානයට පැමිණ ඇත්තේ යුද හමුදා සාමාජිකයින් පිරිසක් බව හමුදා මාධ්‍ය අධ්‍යක්ෂ, බ්‍රිගේඩියර් ජී.වී.රවිප්‍රිය මහතා පවසයි. හමුදා අධ්‍යක්ෂවරයා පැවසුවේ, එම යුද හමුදා සාමාජිකයින් පිරිස කිසියම් අවශ්‍යතාවක් සඳහා වැල්ලම්පිටිය ඔර්ලෝසු කණුව අසල රථය නවතා ඇති බවයි. එහි ගිය හමුදා සාමාජිකයින් සමග පිරිසක් බහින්බස් වීමෙන් පසු ගැටුමක් හටගෙන තිබූ බවත්, එම ගැටුම සමථයකට පත්කර හමුදා සාමාජිකයින් පිරිස පොලීසියට රැගෙන ගොස් තිබූ බවත් හමුදා මාධ්‍ය අධ්‍යක්ෂවරයා අවධාරණය කර සිටියි. හමුදා සාමාජිකයින් සතුව ආයුධ නොතිබූ බවද හමුදා මාධ්‍ය අධ්‍යක්ෂවරයා වැඩිදුරටත් කියා සිටියි. ඊයේ රාත්‍රීයේම ඔවුන් නිදහස් කර තිබු බව ද ඔහු පවසයි. මේ අතර වැල්ලම්පිටිය පොලිස්ථානාධිපති ලෙස කටයුතු කළ පොලිස් පරීක්ෂක එස්.ඒ ආර්. සමරනායක මහතා වහාම ක්‍රියාත්මක වන පරිදි පොලිස් ක්ෂේත්‍ර බලකා මූලස්ථානයට මාරු කර යවා ඇති බව පොලිස් මූලස්ථානය නිකුත් කළ නිවේදනයක දැක්වේ. සේවා අවශ්‍යතාවය මත මෙම මාරුවීම සිදු කළ බවත්, මාරුවීමේ නියෝගය ඊයේ පස්වරු 4.00ට පමණ නිකුත් කර ඇති එකක් බවත් එම නිවේදනයේ සඳහන්වේ. කොළොන්නාව නගර සභාවේ සභාපතිවරයාගේ සිද්ධිය සහ ස්ථානාධිපතිවරයාගේ මාරූවීම අතර සම්බන්ධයක් නොමැති බව එහි වැඩිදුරටත් සදහන්වේ. ආශ්‍රිත පුවත් කොලොන්නාවේ දෙපිරිසක් අතර ගැටුමක් කොලොන්නාව ප්‍රහාරයේ නවතම තොරතුරු", "URL": "https://lankatruth.com/si/?p=1723", "Category": "පුවත්", "Parent URL": null}