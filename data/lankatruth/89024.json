{"Source": "Lankatruth", "Timestamp": "January 26, 2020", "Headline": "අබුඩාබි හි ශ්‍රී ලංකා තානාපති කාර්යාලයට “එතෙර අපි” සංවිධානයෙන් ප්‍රජා පුස්තකාලයක්", "News Content": "ජාතික ජන බලවේගයට අනුබද්ධ සංවිධානක් වන “එතෙර අපි” සංවිධානයේ අබුඩාබි ශාඛාවේ සෘජු මැදිහත්වීම මත ශ්‍රී ලාංකික ප්‍රජාව වෙනුවෙන් පුස්තකාලයක් නිළ වශයෙන්, විවෘත කිරීමේ උත්සවයක් පසුඟිය 24වනදා අබුඩාබි පිහිටි ශ්‍රී ලංකා තානාපති කාර්යාල පරිශ්‍රයේදී පවත්වා ඇත. එක්සත් එමීර් රාජ්‍යයේ ශ්‍රී ලංකා තානාපති මජින්ත ජයසිංහ මහතාගේ ප්‍රධානත්වයෙන් සහ ඩුබායි සහ උතුරු එමිරේට් භාර ශ්‍රී ලංකා කොන්සල් ජෙනරාල් නලින්ද විජේරත්න මහතාගේ සහභාගීත්වයෙන් පැවති අතර එදින තානාපති කාර්යාලය වෙත පැමිණි ශ්‍රීලාංකීය පිරිසක් පුස්තකාලයේ සාමාජිකත්වයද ලබා ගෙන තිබේ. තානාපති කාර්යාල නිළධාරීන් සහ එතෙර අපි සංවිධානයේ නියෝජිතයිගේ අධීක්ෂණය යටතේ මෙම පුස්තකාලය පවත්වාගෙන යන අතර ඒමඟින් විවිධ ක්ෂේත්‍රයන් සහ වයස් කාණ්ඩයන්ට අනුකූලව පොත් හුවමාරු කර ගැනීමට අවකාශය සළසා ඇත. තානාපති කාර්යාල වේලාවන් තුළ ක්‍රියාත්මක මෙම පුස්තකාලයෙහි ගුණාත්මකභාවය සහ දිගුකාලීන පැවැත්ම උදෙසා මෙරටට ගැළපෙන පරිදි සාමාජිකයින් අනුගමනය කළ යුතු කරුණු මාලාවක්ද එතෙර අපි සංවිධානය විසින් හඳුන්වා දී ඇත. ඒ වගේම මෙම පුස්තකාලය පවත්වාගෙන යාම සදහා ස්වෙච්ඡාවෙන් මැදිහත් වීමටත් එය සංවර්ධන කිරීමටත් එතෙර අපි සංවිධානය බලාපොරොත්තු වන බව එහිදී ඔවුන් ප්‍රකාශ කර තිබේ.", "URL": "https://lankatruth.com/si/?p=89024", "Category": "පුවත්", "Parent URL": null}