{"Source": "Lankatruth", "Timestamp": "October 29, 2020", "Headline": "නුවරඑළියේ විනෝද චාරිකා බැහැ – දිසාපති කියයි", "News Content": "රටේ උද්ගතවී ඇති කොවිඩ් – 19 වසංගත තත්වය හේතුවෙන් නැවත දැනුම්දෙන තුරු නුවරඑළියේ විනෝද චාරිකා පැමිණීමෙන් වලකින ලෙස නුවරඑළිය දිස්ත්‍රික් ලේකම් එම්.බි.ආර් පුෂ්පකුමාර මහතා අද (29) විශේෂ මාධ්‍ය හමුවක් පවත්වමින් ජනතාවගෙන් ඉල්ලා සිටියේය. එසේ පැමිණෙන පුද්ගලයින් හට නිරෝධායන නීති අනුව කටයුතු කිරීමට අවශ්‍ය පියවර ගැනීමට ආරක්ෂක අංශ දැනුවත් කර ඇති බවද දිස්ත්‍රික් ලේකම්වරයා සඳහන් කරයි. නුවරඑළිය නගරයේ පිහිටි වික්ටෝරියා උද්‍යානය සහ ග්‍රේගරි වැව උද්‍යානය, සඳතැන්න ඇතුළු සියලු සංචාරක ස්ථාන වසා ඇති බවත් දිස්ත්‍රික් ලේකම්වරයා පවසා සිටියි. “නුවරඑළිය කියන්නේ කොවිඩ් ආසාදිතයින් විශාල ප්‍රමාණයක් හඳුනාගෙන ඉන්න ප්‍රදේශයක් නිසා මේක අවදානම් ප්‍රදේශයක්. ඒ නිසා මම ඉල්ලා සිටිනවා මේ සති අන්ත නිවාඩුවටත් ඉදිරි නිවාඩුවටත් අපි දැනුම්දෙන තුරු සංචාරය කරන්න එපා කියලා. සංචාරයේ ඇවිල්ලා වැඩකුත් නැහැ. සියලුම සංචාරකයින් සඳහා තියෙන ස්ථාන වහලා තියෙන්නේ. ඒක නිසා ඔවුන්ට බලන්න දෙයක් නැහැ. අපි හෝටල් හිමියන්ගෙන් ඉල්ලීමක් කරලා තියෙනවා බස්නාහිර පළාත සහ අනෙකුත් අවදානම් තැන්වලින් එන අයව ගන්න එපා කියලා.“ යැයි දිස්ත්‍රික් ලේකම්වරයා වැඩිදුරටත් පැවසී ය.", "URL": "https://lankatruth.com/si/?p=98861", "Category": "පුවත්", "Parent URL": null}