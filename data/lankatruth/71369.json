{"Source": "Lankatruth", "Timestamp": "April 1, 2019", "Headline": "2008 අතුරුදන් කිරීමේ සිද්ධියකට මන්නාරම සහකාර පොලිස් අධිකාරීවරයා අත්අඩංගුවට", "News Content": "මන්නාරම සහකාර පොලිස් අධිකාරී උපුල් අලවත්ත මහතා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. 2008 වසරේ අත්අඩංගුවට ගත් සැකකරුවෙකු පොලිස් භාරයේ සිටියදී අතුරුදන් කිරීමේ සිද්ධියක් සම්බන්ධව ඒ මහතා අද(01) අත්අඩංගුවට ගෙන ඇතැයි වාර්තා වේ. පිළියන්දල පොලීසිය විසින් අත්අඩංගුවට ගෙන සිටි සුනන්ද කන්ඩම්බි නැමති සැකකරුවෙකු 2008 වසරේ දෙසැම්බර් 31 වැනිදා පොලිස් අත්අඩංගුවෙන් පැහැරගෙන ගොස් අතුරුදන් කළ බවට සහකාර පොලිස් අධිකාරීවරයාට චෝදනා එල්ලවී ඇත. එවකට ඔහු පිළියන්දල පොලීසියේ ස්ථානාධිපතිවරයා ලෙස කටයුතු කර ඇත. සිද්ධිය සම්බන්ධව ප්‍රකාශයක් සටහන් කර ගැනීමට සහකාර පොලිස් අධිකාරීවරයා කැඳවා ඇති අතර ප්‍රශ්න කිරීම්වලින් අනතුරුව ඔහු අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගෙන ඇත.", "URL": "https://lankatruth.com/si/?p=71369", "Category": "පුවත්", "Parent URL": null}