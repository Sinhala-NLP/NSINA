{"Source": "Lankatruth", "Timestamp": "January 15, 2018", "Headline": "ජලසම්පාදන සේවකයෝ පාරට බසිති – වර්ජනයකටත් සැරසෙති", "News Content": "ජල සමිපාදන මන්ඩලයේ වසර 03කට වරක් ලැබෙන වැටුප් වැඩිවීම 2018 ජනවාරි මස වැටුපේ සිට ලැබිය යුතුව තිබුණද මෙතෙක් එය වැඩිනොවීමට විරෝධය පලකරමින් හෙට ජලසම්පාදන සේවකයෝ හෙට (16) රත්මලාන ගොලුමඩම හන්දියේදී විරෝධතාවයක නිරතවීමට තීරණය කර ඇති බව ජලසම්පාදන වෘත්තීය සමිති ඒකාබද්ධ සන්ධානය නිවේදනයක් නිකුත් කරමින් සඳහන් කරයි. එහි කැඳවුම්කරු ඉංජිනේරු උපාලි රත්නායක මහතාගේ අත්සනින් නිකුත් කර ඇති එම නිවේදනයේ සඳහන් වන්නේ වසර තුනකට වරක් සිදු කළ යුතු මෙම වැටුප් වැඩවීම සිදු නොකිරිම සම්බන්ධයෙන් පසුගිය මාස 06ක් තිස්සේ දිගින් දිගටම සාකච්ඡා කළද මෙතෙක් විසඳුමක් ලබාදී නැති බැවින් වෘත්තීය ක්‍රියාමාර්ගවලට එලැඹීමට ජලසම්පාදන වෘත්තීය සමිති ඒකාබද්ධ සන්ධානය තීරණය කල බවය. ඒ අනුව ජලසම්පාදන ප‍්‍රධාන කාර්යාලයෙන් අරඹා අඛන්ඩව ඉදිරි මාසය තුළ ප‍්‍රාදේශීය උද්ඝෝෂණ වටයක් පැවැත්වීමටත් පිළිගත හැකි විසඳුම් නොලැබෙන්නේ නම් වැඩ වර්ජනයක් දක්වා යාමටත් තීරණය කර ඇති බවද එම නිවේදනයේ සඳහන් වේ. එහි පළමු උද්ඝෝෂණය හෙට දහවල් 12ට රත්මලාන ගොලු මඩම හන්දියේ ජලසම්පාදන ප‍්‍රධාන කාර්යාලය ඉදිරිපිටදී පැවැත්වෙන බවත් අනතුරුව විරෝධතා රැස්වීමක්ද පවත්වන බවත් මේ සඳහා රත්මලාන අවට කාර්යාල සහ බස්නාහිර මධ්‍යම කොට්ඨාශයේ සියලු කාර්යාලවල සියලුම සේවකයන් සහභාගි වන බවත් එම නිවේදනයේ දැක්වෙයි.", "URL": "https://lankatruth.com/si/?p=46244", "Category": "පුවත්", "Parent URL": null}