{"Source": "Lankatruth", "Timestamp": "November 7, 2019", "Headline": "ජනතාවට සාධාරණ ප්‍රතිලාභ බෙදෙන ආර්ථික සැලසුමක් ජාතික ජන බලවේගය සතුයි", "News Content": "ජනතාවට සාධාරණ ප්‍රතිලාභ බෙදෙන ආර්ථික සැලසුමක් ජාතික ජන බලවේගය සතුව ඇතැයි ශ්‍රී ජයවර්ධනපුර විශ්ව විද්‍යාලයේ ගණකාධිකරණ අධ්‍යයන අංශයේ ජ්‍යෙෂ්ඨ කථිකාචාර්ය වරලත් ගණකාධිකාරී ආචාර්ය අනිල් ජයන්ත ප්‍රනාන්දු මහතා අවධාරණය කරයි. එතුමා මේ බව පැවසූවේ ඊයේ (06) අනුරාධපුර නගරයේ පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජ්‍යෙෂ්ඨ කථිකාචාර්ය වරලත් ගණකාධිකාරී ආචාර්ය අනිල් ජයන්ත ප්‍රනාන්දු මහතා… “ජාතික විද්වත් සංවිධානය හැටියට අපි මේ රටේ දේශපාලනය වෙනස් කළ යුතු යැයි තීරණයකට එළැඹුණා. අපි ජීවත් වන රට යහපත් රටක් බවට පත්කර ගන්න නම් අපි තනි තනිව සටන් කරලා ඒක ජයගන්න බැහැයි කියලා අපි තීරණය කළා. ඒ වගේම අපි දැක්කා, අපි වගේම එම වුවමනාව පෙරටුකරගෙන තවත් සංවිධාන සටන් කරනවා. ඒ සියලුදෙනා එකතු කරගෙන තමයි අපි ජාතික ජන බලවේගය ගොඩනැගුවේ. මේක හුදු ජනාධිපතිවරණය හෝ මහා මැතිවරණය ඉලක්ක කරගත් සංවිධාන ඇටවීමක් නොවයි. මේක මේ සමාජය පරිවර්තනය කරන්න පුළුවන් ඒ වෙනුවෙන් කැපවෙන්න පුළුවන් මිනිසුන්ගේ එකතුවක්. මොන මතිමතාන්තර මේ සමාජයේ මිනිසුන් අතර තිබුණත් අපේ සමාජය හොඳ තැනක නොවෙයි තිබෙන්නේ කියන එක ඒ අයගේ පොදු පිළිගැනීමයි. මේ රටේ හැම ක්ෂේත්‍රයම ගැටලුවලින් පිරිලා. මිනිස්සු එදාවේල පිරිමහගන්න විශාල සටනක් කරනවා. අනෙකා පිළිබඳ අවධානයක් නොමැතිව පෞද්ගලික වුවමනාකම් පසුපස දුවනවා. යහපත් සමාජයකට තිබෙන්න ඕන ප්‍රධානම සාධකය තමයි ශක්තිමත් ආර්ථිකයක්. ආර්ථිකය කියන්නේ අපි මිනිසුන් ලෙස ජීවත්වීමේදී අපිට අවශ්‍ය භාණ්ඩ හා සේවා ටික නිෂ්පාදනය කරගන්න හැටිත් ඒවා අපේ අවශ්‍යතා සම්පූර්ණ වන පරිදි බෙදාගන්නා අන්දමත් පිළිබඳ ක්‍රියාවලියයි. හොඳ සමාජයක මිනිස්සුන්ට ආර්ථික නිදහස තිබිය යුතුයි. අපිට කෑමට බීමට අවශ්‍යදේ, ඉඳුම්හිටුම්, ඇඳුම්පැළඳුම්, ගමන්බිමන් මේ වැඩටික කරගන්න අපිට ප්‍රමාණවත් මුදලක් ලැබෙනවාද? ආර්ථික නිදහසේ එක පැත්තක් තමයි ඒ. හොඳ අධ්‍යාපනයක් ලබාගැනීම අනෙකයි. අධ්‍යාපනය මුදලට සීමාවීම යහපත් සමාජයක ලක්ෂණයක් නොවෙයි. කෙනෙක්ගේ ආර්ථික ශක්තිය මත එය තීන්දු විය යුතු නැහැ. ඒ වගේම සෞඛ්‍යය නැතිනම් අපි ලෙඩ වුණාම බෙහෙත් ටික ගන්න මුදල් නැතිනම් එතන ආර්ථික නිදහසක් නැහැ. ආර්ථික නිදහසක් තිබෙනවා නම් අපිට අවශ්‍ය දේ හොඳම දේ මිලදී ගැනීමට තරම් ආර්ථික ශක්තියක් අපිට තිබිය යුතුයි. අද රටේ බහුතරයක් වෙච්ච ඔබට ඒ ශක්තිය නැහැ. ඒ නිසා ඔබට ආර්ථික නිදහසක් නැහැ. අඩුම තරමින් මූලික අවශ්‍යතා ටිකවත් මිලදී ගන්න ශක්තියක් නැතිනම් එතන ආර්ථික නිදහසක් නැහැ. අපිට ආර්ථික නිදහසක් නැත්තේ ඇයි? අපේ රටේ දළ දේශීය නිෂ්පාදනය ට්‍රිලියන 13යි. ලෝකයේ රටවල් සමග සැසඳූ කළ එය ඉතාම කුඩා ප්‍රමාණයක්. මේ රටේ නිපදවන දේවල් මහජනතාව අතර බෙදිලා යන්නේ ඉතාම අසාධාරණ ක්‍රමයකට. මේක ඇතුලේ අතළොස්සක් පමණයි ප්‍රතිලාභ ලබන්නේ. ඒ නිසා රටේ විශාල ආදායම් බෙදීයාමේ විෂමතාවයක් හැදී තිබෙනවා. ඒ නිසා මේ සමාජය යහපත් සමාජයක් වෙන්නේ නැහැ. මේක වෙනස් කරන්න නම් අපිට විධිමත් විද්‍යාත්මක වැඩපිළිවෙළක් අවශ්‍යයයි. ජාතික විද්වත් සංවිධානයත්, ජාතික ජන බලවේගයේ සෙසු සංවිධානත් එකතුවෙලා හැදූ අපේ ප්‍රතිපත්ති ප්‍රකාශයේ තිබෙන්නේ එම වැඩපිළිවෙළයි. අපි අසරණ වුණොත් අපි හැමදාම මේ දූෂිත දේශපාලනයට ගොදුරු වෙනවා. අපේ ඡන්දය පවා මේ දූෂිත දේශපාලනඥයන්ට කොල්ලකන්න හැකිවෙලා තිබෙන්නේ අපිට ආර්ථික නිදහසක් නැති නිසා. ඒ නිසා තමයි ටකරන් බෙදලා, සහන මලු දීලා, අපිට රවටලා අපේ ඡන්දය කොල්ලකන්න ඔවුන්ට හැකිවෙලා තිබෙන්නේ. ආර්ථික නිදහස දිනාගැනීමේ වැඩපිළිවෙළ තරමක් දිගුකාලීන වැඩපිළවෙළක්. ඒ අතර ඒ සඳහා අපි කෙටිකාලීන පියවරවල්ද මේ වැඩපිළිවෙළේ යෝජනා කරලා තිබෙනවා. අපි කරපු සමීක්ෂණයකින් හොයාගත්තා මේ වන විට ලක්ෂ 28කට ආසන්න ග්‍රාමීය ජනතාවක් ක්ෂුද්‍ර ණය උගුලට අහුවෙලා තිබෙන බව. එයින් ලක්ෂ 24ක් කාන්තාවෝ. ගෙවල්වලට ඇවිත් ඔවුන්ව නොමඟ යවලා ඉතාම අධික පොලියට තමයි ණයට දීලා තිබෙන්නේ. පොලී අනුපාතය 40% – 250% දක්වා වැඩිවෙනවා ණය ගෙවාගෙන යනකොට. නමුත් ඒක අර ගමේ අහිංසක උදවිය දන්නේ නැහැ. මේක කොහොමද අපේ පාලන ක්‍රමයක් ඇතුලේ විසඳන්නේ කියලා අපේ වැඩපිළවෙළ තුළ අපි ඉදිරිපත් කරලා තිබෙනවා. අසාධාරණ අන්දමට පොලිය අයකර තිබේ නම්, බැංකු නියාමනයන්ට පිටින්, සම්පූර්ණයෙන්ම එම ණය මුදල කපා හරිනවා. ඒක කෙටිකාලීන විසඳුමක්. ණයවලට ඔබට නඩු පවරා ඇත්නම් එයට මැදිහත් වන අන්දමත් අප යෝජනා කරලා තිබෙනවා. මේවායෙන් පමණක් ග්‍රාමීය ජනතාව දුප්පත්කමෙන් මුදා ගන්න බැහැ. ඔවුන්ව රටේ නිෂ්පාදන ක්‍රියාවලියට ඵලදායී අන්දමින් දායක කරගෙන සාධාරණ ප්‍රතිලාභ බෙදෙන සැලසුමකුත් තිබෙන්න ඕනැ. අපි සහතික කරලා කියනවා ජාතික ජන බලවේගය සතුව පමණයි කියලා එවන් සැලසුම් තිබෙන්නේ. ඒ නිසා අපි ඔබට ආරාධනා කරනවා සැබෑ ලෙසම දුප්පත්කමින් ණය ගැතිභාවයෙන් මිදෙන්න නම් නොවැම්බර් 16 වැනිදාට හැකිතරම් වේලාසනින් රොද බැඳගෙන ඡන්දපොළට ගොස් මාලිමාව ලකුණ ඉදිරියේ ඔබේ කතිරය ගසා අපේ අනුර කුමාර සහෝදරයාව ජයග්‍රහණය කරවන්න කියලා.”", "URL": "https://lankatruth.com/si/?p=85029", "Category": "පුවත්", "Parent URL": null}