{"Source": "Lankatruth", "Timestamp": "June 23, 2012", "Headline": "ලිං පතුලට වැටුණු දැරිය බේරා ගැනීමේ මෙහෙයුමට තවත් පිරිස් එති", "News Content": "ඉන්දියාවේ හර්යානා ප‍්‍රාන්තයේ ක්හෝ ග‍්‍රාමයේ පිහිටි අඩි 70 ක් ගැඹුරු පටු සිදුරු ලිදකට වැටී සිරවී සිටින සිව් හැවිරිදි මහි උපාද්‍යා නම් දැරිය බේරාගැනීමේ මෙහෙයුම සදහා විදුම් කටයුතු පිළිබද විශේෂඥ සහාය ලබා ගැනීමට හර්යානා ප‍්‍රාන්ත රජය තීරණය කර ඇත. තම සිව් වන උපන්දිනය දා යහළුවන් සමග සෙල්ලම් කරමින් සිටියදී මෙම ගැඹුරු ලිදට වැටුණු මහී උපාද්‍යා දැරිය බේරාගැනීමේ මෙහෙයුමට මේ වන විට පැය 48 ක් ගතවී ඇති අතර දැරිය සිරවී සිටින පටු සිදුරු ලිදට සමාන්තරව උමගක් හාරමින් සිටි මොහෙයුම් කන්ඩායමට විශාල ගල් පර්වත කුට්ටියක් හමුවීම හේතුවෙන් ඉදිරි මෙහෙයුම් කටයුතු සදහා නව දිල්ලියෙන් විශේෂඥ සහාය ලබා ගැනීමට සිදුව ඇත.පසුගිය පැය 48 පුරාවටම මහී උපාද්‍යා දැරිය සිරවී සිටින පටු සිදුරු ලිද තුලට නොකඩවා ඔක්සිජන් සැපයුම ලබා දුන්නද පැය 12 ක කාලයක සිට දැරිය සිහි නොමැති තත්වයක සිටින බව මෙහෙයුම් සාමාජිකයෝ පවසති.දැඩි අනාරක්ෂිත තත්වයක් ඇති මෙවැනි පටු සිදුරු ලිං 150 ක පමණ ප‍්‍රමාණයක් පසුගිය කාලයේදී වසා දැමීමට හර්යානා ප‍්‍රාන්ත රජය කි‍්‍රයා කලද මෙම අනතුර සිදුවූ ලිද අයත් ඉඩමේ හිමිකරු විසින් නීති විරෝධි ලෙස මෙම ලිද පවත්වාගෙන ගොස් ඇතැයි වාර්තා වේ.", "URL": "https://lankatruth.com/si/?p=2855", "Category": "විදෙස් පුවත්", "Parent URL": null}