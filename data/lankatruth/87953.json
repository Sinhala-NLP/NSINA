{"Source": "Lankatruth", "Timestamp": "December 24, 2019", "Headline": "ජනතා විමුක්ති පෙරමුණේ නත්තල් දින පණිවිඩය", "News Content": "“ජේසුස් ක්‍රිස්තුස් වහන්සේ විසින් දේශනා කළ උතුම් ගුණාංග රෝපණය කළ හැකි පසක් නිර්මාණය කරගැනීම අද සමාජයක් ලෙස අප හමුවේ ඇති අභියෝගය…” බව සඳහන් කරමින් ජනතා විමුක්ති පෙරමුණේ නායක අනුර දිසානායක මහතා සිය නත්තල් දින පණිවිඩය නිකුත් කරමින් සඳහන් කරයි. එම නත්තල් පණිවුඩය සම්පූර්ණයෙන් පහතින් පළ වේ.. “සමස්ත ලෝකය පුරා කිතුනු බැතිමතුන් විසින් ජේසුස් ක්‍රිස්තුස් වහන්සේ මෙලොව උපත ලද දිනය නිමිති කරගනිමින් මහත් භක්තියෙන් හා උත්සවශ්‍රීයෙන් නත්තල සමරනු ලබනුයේ අද (25) දිනයේදිය. ලෝකවාසී කිතුනු බැතිමතුන් සමඟ එක්ව ඒ අසිරිමත් නත්තල සමරනු ලබන ලාංකේය කිතුනු භක්තික ජනතාවට ජනතා විමුක්ති පෙරමුණේ අපි මහත් සතුටින් සුබපැතුම් එක් කර සිටිමු. අදින් වසර 2019කට පෙර බෙත්ලෙහෙමේදී ජේසුස් ක්‍රිස්තුස් වහන්සේ උපත ලද නත්තල් දිනය පොදුවේ හඳුන්වනු ලබන්නේ සාමයේ පණිවිඩය රැගෙන ආ දිනය ලෙසය. සහෝදරත්වය, සහජීවනය පදනම් කර ගත් ආගමික චින්තනයන් ජනතාව අතර බෙදීම්, එකිනෙකා මරාගැනීම් ඇති කිරීම සඳහා කෑදර, දුෂ්ට ධනවාදය විසින් පාවිචිචි කරමින් සිටින ලෝකයක නත්තලේ සැබෑ අර්ථය සොයා යෑම සියලු දෙනාගේ වගකීම වී තිබේ. පසුගිය පාස්කු දින කිතුනුවන් ඉලක්ක කරගනිමින් සිදු කෙරුණු ම්ලේච්ඡ ප්‍රහාරයෙන් පසුව ඒ අහිමි වූවන් නොමැතිව සමරන මෙම පළමු නත්තල මේ විනාශකාරී දේශපාලනයේ සැබෑ ස්වාමිවරුන් හා ඔවුන්ගේ දුෂ්ට වුවමනාවන් පරාජය කිරීමේත් සියලු ජනතාව අතර ක්‍රිස්තුස් වහන්සේගේ සාමයේ, සහෝදරත්වයේ පණිවිඩය බෙදාහැරීමේත් අවශ්‍යතාව අවධාරණය කර ගැනීමට සියලු කිතුනු බැතිමතුන්ට අගනා අවස්ථාවක් යැයිද අපි සිතමු. ජේසුස් ක්‍රිස්තුස් වහන්සේ සිය දර්ශනය වෙනුවෙන් ජනතාවගේ පාර්ශ්වයේ සිට සටන් කළ අතර ජනතාව පීඩනයට පත් කරන පාලනයට එරෙහිව මතවාදී අවිය එසවූ ආගමික නායකයෙකි. දුෂ්ට, දූෂිත පාලකයින්ට එරෙහිව නිදහස හා සාධාරණත්වයේ පදනම මත පිහිටා උන්වහන්සේ විසින් කරන ලද අරගලය එකල අධිපති පංතියේ කැමැත්ත පිණිස වූයේ නැත. ඒ නිසාම විවිධ දුක් ගැහැට විඳින්නට සිදුවූ ක්‍රිස්තුස් වහන්සේට කුරුසියේ ඇණ ගැසීමට ලක්වන්නට සිදුවිය. ලෝකවාසී ජනතාවගේ විමුක්තිය වෙනුවෙන් උන්වහන්සේ විසින් සිදු කළ ජීවිත පරිත්‍යාගය පූජනීය වනුයේ එබැවිනි. අදටද රට විසින් ඉල්ලා සිටින්නේ, උන්වහන්සේ විසින් ප්‍රකට කළ එබඳු ගුණයන්ගෙන් පිරිපුන්, පවතින අසාධාරණය ප්‍රශ්න කරන මිනිසුන්ය. ජේසුස් ක්‍රිස්තුස් වහන්සේ විසින් දේශනා කළ උතුම් ගුණාංග රෝපණය කළ හැකි පසක් නිර්මාණය කරගැනීම අද සමාජයක් ලෙස අප හමුවේ ඇති අභියෝගය වී තිබේ. ආත්මාර්ථකාමීත්වයේ ගිලීමට බලකරනු ලැබ ඇති සමාජයක ප්‍රේමය, සහෝදරත්වය, සහජීවනය වැනි මානව ගුණාංගවලින් අසල්වැසියා සමග ගනුදෙනු කිරීමට උගන්වන උන්වහන්සේගේ චින්තනය අදට ලබාදෙන්නේ අගනා පණිවිඩයකි. ඇඳුම් දෙකක් ඇති තැනැත්තා නැති තැනැත්තාට දිය යුතුය යන උන්වහන්සේගේ ඉගැන්වීම සමානාත්මතාව පිළිබඳ අගනා පාඩමක් වනවා පමණක් නොව සමානාත්මතාව රජයන සමාජයක වුවමනාවද අවධාරණය කරවයි. මේ සියලු යහපත් ප්‍රාර්ථනා යථාර්ථයක් කරගැනීමට අදිටන් කර ගන්නා දිනය බවට නත්තල් දිනය පත් කර ගන්නා මෙන් ලාංකේය කිතුනු බැතිමතුන්ගෙන් ඉල්ලා සිටින අපි, සමස්ත කිතුනු බැතිමතුන්ට සුභ නත්තලක් වේවායි ප්‍රාර්ථනා කර සිටිමු. අනුර කුමාර දිසානායක නායක ජනතා විමුක්ති පෙරමුණ”", "URL": "https://lankatruth.com/si/?p=87953", "Category": "පුවත්", "Parent URL": null}