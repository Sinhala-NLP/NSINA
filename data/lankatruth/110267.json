{"Source": "Lankatruth", "Timestamp": "February 9, 2021", "Headline": "PCR පරීක්ෂණ සාම්පල 800ක් බදුල්ලේ හිරවෙලා…", "News Content": "කොවිඩ් – 19 වයිරසය ආසාදිත දැයි පරීක්ෂා කරමින් ඌව පළාතේ පුද්ගලයින්ගෙන් ලබාගත් ජෛව සාම්පල නියදි 800ක් පමණ බදුල්ල මහා රෝහලේ PCR පරීක්ෂණාගාරයේ ගොඩගැසී ඇතැයි බදුල්ල වසංගත රෝග විශේෂඥ වෛද්‍ය ශාන්ත ගමගෙදර අනාවරණය කරයි. ඒවා පරීක්ෂා කිරීමට දින තුනක් පමණ ප්‍රමාද වන නිසා බදුල්ල මහ රෝහලට තවත් PCR යන්ත්‍රයක් අත්‍යවශ්‍ය බව ද ඔහු සඳහන් කරයි. ”මේ වනවිට බදුල්ල මහා රෝහලේ PCR පරීක්ෂණාගාරයේ ජෛව සාම්පල් 800ක් පමණ ගොඩගැසී තිබෙනවා. පරීක්ෂණ කරන්න තියෙන්නේ එක යන්ත්‍රයයි. පරීක්ෂණ ප්‍රතිඵල එන්න කල් යද්දී ජනතාව එකතැන ඉන්නේ නැහැ. හැම තැනම ඇවිදිනවා. මේක ඉතාම භයානකයි. රිදීමාලියද්ද ගාමන්ටි එකේ සේවකයින් විශාල පිරිසකගේ PCR පරීක්ෂණ ප්‍රතිඵල තාම දීලා නැහැ. බදුල්ල මහ රෝහලේ තියෙන PCR යන්ත්‍රයෙන් දිනකට කරන්නේ පරීක්ෂණ 300ක් විතරයි. නමුත් දිනකට ඌව පළාතෙන් ආසාදිතයින්ගේ සමීපතයින්ගේ ජෛව සාම්පල් 400ක් විතර පරීක්ෂණ කටයුතු සදහා රෝහලට එනවා. මේක ලොකු ප්‍රශ්නයක්. දැනට ගුවන් තොටුපලේ වැඩියෙන් තියෙන PCR පරීක්ෂණ යන්ත්‍රයක් අපේ රෝහලට ලබා ගත යුතුයි” යැයි වෛද්‍යවරයා වැඩිදුරටත් පවසයි.", "URL": "https://lankatruth.com/si/?p=110267", "Category": "කොවිඩ් -19 (කොරෝනා ) පුවත්", "Parent URL": null}