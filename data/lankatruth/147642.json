{"Source": "Lankatruth", "Timestamp": "June 6, 2023", "Headline": "රසායනික පොහොර සම්බන්ධයෙන් මහා පරිමාණ ජාවාරමක්", "News Content": "මෙරටට ගෙන එන රසායනික පොහොර සඳහා රජයේ සියලු බදු සහ වෙනත් වියදම් දැරූ පසුව මේ වනවිට කිලෝ ග්‍රෑම් 50ක පොහොර මිටියක් රුපියල් 7,500/- ට අඩුවෙන් ගොවියන්ට ලබාදිය හැකිව තිබුණ ද එසේ නොදීමෙන් මහා පරිමාණ ජාවාරමක් සිදුවන බව අනාවරණය වේ.  ඩොලර් එකක් සඳහා රුපියල් 360/-ක් වූ විනිමය අනුපාතයක් නියම වී තිබියදී එම පොහොර මිටියක් රුපියල් 8,500/-කට අඩුවෙන් ලබාදීමේ හැකියාව තිබිණි. නමුත් මේ වනවිට ඩොලර් එකක් රුපියල් 300කට අඩු මට්ටමකට පැමිණ තිබියදී පවා ගොවියාට සාධාරණ මිලකට පොහොර ලබා ගත නොහැකිය.  මේ අනුව වී, එළවලු සහ පළතුරු මෙන්ම තේ, පොල්, රබර් සඳහා ද භාවිතා කරන රසායනික පොහොර සම්බන්ධයෙන් කලුකඩ මිලක් පැවතීමට ඉඩ හැර තිබේ. ආණ්ඩුව මේ සම්බන්ධයෙන් කිසිදු අවධානයක් යොමු නොකර ජාවාරම්කරුවන්ගේ අවශ්‍යතා අනුව මිල නියම කිරීමට ඉඩ හැර තිබේ.", "URL": "https://lankatruth.com/si/?p=147642", "Category": "පුවත්", "Parent URL": null}