{"Source": "Lankatruth", "Timestamp": "April 22, 2012", "Headline": "කපුගේ ‘පිය සටහන්’ 27 දා", "News Content": "පරම්පරා ගනණාවක රසික රසිකාවියන් සිය සංගීතවත් හඬින් අමන්දානන්දයට පත්කල ගුණදාස කපුගේ නම් අසහාය ගායකයාගේ හඬ නැවතත් සහෘද රසිකයා වෙත රැගෙන ඒමට ඔහුගේ පුත් මිත‍්‍ර කපුගේ සූදානමින් සිටී. ඒ වෙනුවෙන් සංගීත ප‍්‍රසංගයක් සංවිධානය කර ඇති අතර එය මෙම මස 27 වන දින සවස 6ට ජෝන් ද සිල්වා සමරු රඟහලේදී පැවැත්වේ. මෙම ප‍්‍රසංගය පිය සටහන් යනුවෙන් නම්කර ඇති අතර මෙහිදී මිත‍්‍ර කපුගේ විසින් ඔහුගේ පියාගේ ගීත 25ක් ගායනා කිරීමට නියමිතය. අත්වැල් ගායනය සඳහා සංධ්‍යා බුලත්සිංහල මහත්මිය මීට එක්වෙයි. මෙය සංවිධානය කරනු ලබන්නේ ‘‘යොවුන් සවිය’’ තරුණ එකමුතුව සමග මාලිගාවත්ත එක්සත් තරුණ සංගමයයි.", "URL": "https://lankatruth.com/si/?p=2116", "Category": "කලා පුවත්", "Parent URL": null}