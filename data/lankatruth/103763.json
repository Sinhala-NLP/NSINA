{"Source": "Lankatruth", "Timestamp": "December 17, 2020", "Headline": "ශ්‍රී ලංකා ආර්ථිකය ආයෝජකයන් බිය ගන්වන තත්වයක", "News Content": "ජන හා සංඛ්‍යා ලේඛන දෙපාර්තමේන්තුව නිකුත්කළ නවතම වාර්තාවට අනුව මෙම වසරේ දෙවෙනි කාර්තුවේ ආර්ථික වර්ධන වේගය සෘණ 16.3% සිට තුන්වෙනි කාර්තුව අවසානයේදී ධන 1.5%ක් දක්වා වර්ධනය වේ යැයි කර තිබෙන පුරෝකථන සත්‍ය වශයෙන්ම සිදුකර තිබේනම් ඒ මගින් ආර්ථිකයේ අතිවිශාල අවිනිශ්චිත තාවයක් පෙන්නුම් කරන බව ආචාර්ය අනිල් ජයන්ත මහතා පෙන්වා දී තිබේ. මෙවැනි තත්වයක් ආයෝජකයන් බියගැන්වීමට සමත්වන බව ඔහු අවධාරණය කරයි. ඒ සම්බන්ධයෙන් ඔහු පැහැදිලි කර ඇත්තේ මේ ආකාරයටය. “2020 තුන්වෙනි කාර්තුවේ හදිසි ධනාත්මක වෘද්ධිය  ජන හා සංඛ්‍යා ලේඛන දෙපාර්තමේන්තුව විසින් 2020 දෙසැම්බර් 16 දින නිකුත් කල වාර්තාවකට අනුව 2020 තුන්වෙනි කාර්තුවේ ද.දේ. නි. වෘද්ධි අනුපාතය දෙවැනි කාර්තුවට සාපේක්ෂව ඍන 16.3% සිට ධන 1.5% දක්වා වර්ධනය වී ඇති බව පෙන්වයි. මෙමගින් පෙන්වීමට උත්සාහ කරන්නේ කොරෝනා වසංගතය හමුවේ පසු බෑමකට ලක්වූ ශ්‍රී ලංකා ආර්ථිකය නැවත යථා තත්වයට පත්වෙමින් තිබෙන බවත් ආණ්ඩුව අනුගමනය කරන වැඩපිළිවෙල නිවැරදි බවත්ය. නමුත් ඇත්ත වශයෙන් සිදුවී ඇත්තේ එය නොවේ. රටක ආර්ථිකය වර්දනය එකවරම මෙලෙස ඉහල යාමේ කිසිම ප්‍රයෝගික ඉඩක් නොමැත. මෙය සිතාමතාම සංඛ්‍යා දත්ත විකෘති කර ජනතාව නොමඟ යැවීමකි. අනෙක් අතට මෙය සත්‍යයක් යයි මොහොතකට උපකල්පනය කළහොත්, එකවර මෙවැනි උච්චාවචනයක් සිදුවීම එම ආර්ථිකයේ ඇති විශාල අවිනිශ්චිතතාවයක් (High Volatility) පෙන්නුම් කරයි. එවැනි ආර්ථිකයක ආයෝජනය කිරීමට ආයෝජකයෝ බිය වෙති. මහජනතාව නොමඟ යැවීමේ මෙම උත්සාහයට යොදාගත් 2020 කාර්තු 1, 2 හා 3 හි සමස්ත ප්‍රතිඵලය ගෙන බැලුවොත් 2020 එක් කාර්තුවක සාමාන්‍ය වෘද්ධි අනුපාතය ඍණ 5.5%ක් බව හොඳින් පෙනේ (-1.6-16.3+1.5)/3 = -5.5). එය ආණ්ඩුව හොඳින් දනී. මේ සිදු කර ඇත්තේ එම ඇත්ත සංඛ්‍යා දත්ත මඟින් විකෘති කිරීමයි. එවැනි දේවලට අති දක්ෂතා ඇති පුද්ගලයින්ගෙන්නම් අඩුවක් නැති බව මෙම විහිළුකාරී ක්‍රියාවලින් හෙළිවේ. මෙම තත්වය යම් අයෙක් ආණ්ඩුවේ දක්ෂතාවක් ලෙස දකින්නේනම් එක්කෝ ඔහු හෝ ඇය සාමාන්‍ය අවබෝධයක් නැති පුද්ගලයෙක් හෝ තම පුද්ගලික වාසියට එසේ කරන පුද්ගලයෙක් විය යුතුය. සැබැවින්ම මෙම 5%ක් අසන්න ඍණ වෘද්ධි අනුපාතය IMF, WB හා ADB ආයතන ඇස්තමේන්තු කළ ඍන වෘද්ධි අනුපාතයට සමානයි. ඒ අනුව 2020 වර්ෂය ඍණ 5% ක් වෘද්ධියක් පෙන්වන බවට මෙය හොඳම සාක්ෂියකි. මෙම සත්‍යය යට ගැසීමට 2020 දෙවෙනි කාර්තුව අසාමාන්‍ය ඍන වෘද්ධියක් ඇති බව වාර්තා කරයි. මෙය මුල්‍ය වාර්තා කරණයේදී හදුන්වන්නේ “Window Dressing” යන නාමයෙනි. කාමරයේ ඇති කුණු අන් අයගේ ඇස්වලින් ඈත්කර තැබීමට ජනේලයට හොඳ රෙද්දක් දැමීමේ ක්‍රියාව මින් අදහස් කරයි. 2020 දෙවෙනි කාර්තුවට 2020 සියලු කුණු බැරකර තුන්වෙනි කාර්තුව 1.5% කින් වර්ධනය වූ බව පෙන්වීමට ආණ්ඩුව දරන්නේ ළදරු උත්සාහයකි. ශ්‍රී ලංකාවේ ජනතාව නොමග යැවීමට මෙය භාවිත කර ඇති නමුදු ජාත්‍යන්තරය මෙය විහිළුවක් බව හොඳාකාරවම දැන සිටියි.”", "URL": "https://lankatruth.com/si/?p=103763", "Category": "ආර්ථික පුවත්", "Parent URL": null}