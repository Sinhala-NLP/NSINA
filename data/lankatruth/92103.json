{"Source": "Lankatruth", "Timestamp": "April 4, 2020", "Headline": "කොරෝනා මර්දන ආරක්‍ෂක උපකරණ අඛණ්ඩව සැපයිය යුතුයි – ACMO", "News Content": "කොරෝනා මර්දන ක‍්‍රියාවලියේදී රෝගය ආසාධිත පුද්ගලයින්, ආසාධිත යැයි සැකකරන පුද්ගලයින් සහ නිරෝධානයට ලක්කරන පුද්ගලයින් සමග ඍජුව කටයුතු කරන සෞඛ්‍ය හා අනෙකුත් කාර්ය මණ්ඩලවල සාමාජිකයන්ට අවශ්‍ය ආරක්‍ෂක උපකරණ ප‍්‍රමාණවත් පරිදි අඛණ්ඩව ලබාදීමට කටයුතු කළ යුතු බව සඳහන් කරමින් සමස්ත ලංකා වෛද්‍ය නිලධාරීන්ගේ සංගමය සෞඛ්‍ය අමාත්‍යවරිය වෙත ලිපියක් යොමු කරමින් දන්වා සිටියි. මේ වනවිට ලෝක සෞඛ්‍ය සංවිධානය විසින් පුද්ගල ආරක්‍ෂක උපකරණ භාවිතය සම්බන්ධව නිකුත් කර ඇති මාර්ගෝපදේශ හා ඊට අනුකූලව සෞඛ්‍ය අමාත්‍යාංශය විසින් නිකුත් කර ඇති මාර්ගෝපදේශවලට අනුව කටයුතු කිරීමට සෞඛ්‍ය හා සෞඛ්‍ය නොවන කාර්ය මණ්ඩලවලට සිදුවන බවත් එසේ වුවද දැනට ඒ සඳහා භාවිතයට ගත යුතු සම්මත තත්වයේ පුද්ගල ආරක්‍ෂක උපකරණ ප‍්‍රමාණවත් පරිදි අඛණ්ඩව සැපයීමක් සිදු නොවන බවට සමස්ත ලංකා වෛද්‍ය නිලධාරීන්ගේ සංගමය වෙත තොරතුරු ලැබෙන බවත් එම ලිපිය මගින් පෙන්වා දී ඇත. දැනට භාවිතා කරනු ලබන විවිධ ක‍්‍රම මගින් ලැබෙන උපකරණවල ගුණාත්මක තත්වය පිළිබඳව සහතික වීමක් නොහැකි බවද එම වෛද්‍ය සංගමය පෙන්වා දෙයි. මෙම තත්වය මගින් එම කාර්ය මණ්ඩලවල සාමාජිකයන්ගේ ජීවිතවලට දැඩි අනාරක්‍ෂිත තත්වයක් ඇති විය හැකි බව පෙන්වා දෙන සමස්ත ලංකා වෛද්‍ය නිලධාරීන්ගේ සංගමය එම උපකරණ සම්මත තත්වයට අනුකූලව අප රටතුළද ප‍්‍රමාණවත් පරිදි නිෂ්පාදනය කෙරෙහි අවධානය යොමු කළ යුතු බවද සඳහන් කරයි. ඒ සඳහා තාක්‍ෂණ දැනුම සහිත තාක්‍ෂණ කමිටුවක් පත් කර දැනට අප රටේ තිබෙන ඇඟලුම් හා වෙනත් කර්මාන්ත කිහිපයක් භාවිතා කර මෙම උපකරණවල අවශ්‍යතාවය පැන නගින ආකාරය අනුව නිෂ්පාදනය කිරීමට හැකි පරිදි නිෂ්පාදන ධාරිතාවක් පවත්වා ගත යුතු බවද පෙන්වා දෙයි. සමස්ත ලංකා වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය ජයන්ත බණ්ඩාර මහතාගේ අත්සනින් නිකුත් කර ඇති එම ලිපිය පහතින් පල වේ.", "URL": "https://lankatruth.com/si/?p=92103", "Category": "පුවත්", "Parent URL": null}