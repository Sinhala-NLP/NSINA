{"Source": "Lankatruth", "Timestamp": "June 4, 2018", "Headline": "කෘෂි ගොඩනැගිල්ලේ ගිවිසුම වසර 05කට අත්සන් කරලා – රු.මි. 504කුත් ගෙවලා", "News Content": "අග්‍රාමාත්‍යවරයාගේ කැබිනට් පත්‍රිකාවක් අනුව කෘෂිකර්ම අමාත්‍යාංශය සඳහා මිලදී ගත් රංගන ශිල්පිනි සබීතා පෙරේරා මහත්මියගේ සැමියාට අයත් රාජගිරිය පිහිටි ගොඩනැගිල්ලේ කුලී ගිවිසුම වසර 5ක කාලයක් සඳහා අත්සන් කර ඇතැයි ද එම ගොඩනැගිල්ල සඳහා අවුරුදු 05ක කාලයක් වෙනුවෙන් රුපියල් මිලියන 504ක පමණ මුදලක් ගෙවා ඇතැයිද වාර්තා වේ. මෙම ගොඩනැගිල්ලේ මාසික කුලිය ලෙස රුපියල් මිලියන 13.5ක මුදලක් රජයේ තක්සේරුව ලෙස සඳහන් කර තිබියදී රුපියල් මිලියන 21ක කුලියක් මාසිකව ගෙවීම සම්බන්ධයෙන් විගණකාධිපතිවරයාද ඉකුත් 2016 වසරේ මාර්තු 29 වැනි දා කෘෂිකර්ම අමාත්‍යාංශයේ ලේකම්වරයාගෙන් විමසිමක් කර තිබු බවද දැනගන්නට තිබේ. මාසික කුලී මුදලට අමතරව ආරක්ෂිත තැන්පතු ලෙස රුපියල් මිලියන 63ක මුදලක්ද ගෙවා ඇති අතර රජයේ අවශ්‍යතාවට කුලියට ගන්නා ගොඩනැගිලිවලට ආරක්ෂක තැන්පතු මුදලක් නොගෙවන බව අවධාරණය කර ඇති විගණකාධිපතිවරයා එසේ ගෙවීමද එම ලිපියෙන් ප්‍රශ්න කර ඇතැයි වාර්තාවේ. මේ අතර රජයේ අවශ්‍යතාවයට ගනු ලබන ගොඩනැගිලි කුලියට ගනු ලබන්නේ වසර තුනක කාලයකට වුවද මෙම ගිවිසුම වසර 05ක කාලයක් සඳහා අත්සන් කර ඇතැයිද එම වසර 5කට පෙර ගිවිසුමෙන් ඉවත්වන්නේ නම් වසර පහ සඳහා ගෙවා ඇති මුදල් නැවත හිමි නොවන බවද පැවසේ. මේ අතර 2016 මාර්තු 14 වැනි දා මේ සම්බන්ධයෙන් අමාත්‍යාංශයේ ලේකම්වරයා වෙත ලිපියක් යවා ඇති නියෝජ්‍ය විගණකාධිපතිවරයා බත්තරමුල්ල ප්‍රදේශයේ හෙක්ටයාර් 1ක භූමි ප්‍රමාණයක් අමාත්‍යාංශය සතුව තිබියදී එහි ගොඩනැගිල්ලක් ඉදි නොකර වසරකට කුලිය රුපියල් මිලියන 21ක් බැගින් වසර 05කට දල වශයෙන් රුපියල් මිලියන 1000ක පමණ කුලී ගෙවීමට එකඟවීම හා කමිටුවකින් මිල තීරණය කිරිම හෝ තරගකාරී මිල ගණන් පදනම් කර ගැනීමකින් තොරව ගන්නා ලද මෙම තීරණය විචක්ෂණභාවයකින් තොර බව නිරික්ෂණය වේ යැයි සිය ලිපියෙන් පෙන්වාදී ඇති බව සඳහන් වේ. නියෝජ්‍ය විගණකාධිපතිවරයාගේ ලිපියට පිළිතුරු ලෙස අමාත්‍යාංශය ලේකම්වරයා 2016 වසරේ අප්‍රේල් මස 06 වැනි දා ලිපියක් යවා ඇති අතර අමාත්‍ය මණ්ඩලය විසින් ගෙන ඇති තීරණය විචක්ෂණභාවයකින් තොරව ගෙන ඇතැයි යන ඔබේ නිරික්ෂණයට පිළිතුරු දීම වෙනුවට නිහඬව සිටිමට මා හට අවස්ථාව දෙන ලෙස කාරුණිකව ඉල්ලමි යනුවෙන් එහි සඳහන් කර ඇතැයි ද වාර්තා වේ. මූලාශ්‍ර ලංකාදීප", "URL": "https://lankatruth.com/si/?p=53554", "Category": "පුවත්", "Parent URL": null}