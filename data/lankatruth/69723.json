{"Source": "Lankatruth", "Timestamp": "March 4, 2019", "Headline": "විධායකය අහෝසි කිරීමට ජවිපෙ – මහින්ද සාකච්ඡා අනිද්දා", "News Content": "විධායක ජනාධිපති ක්‍රමය අහෝසි කිරීම සම්බන්ධව ජනතා විමුක්ති පෙරමුණ සහ විපක්ෂ නායක මහින්ද රාජපක්ෂ මහතා අතර සාකච්ඡා අනිද්දා(06) පැවැත්වීමට නියමිතව ඇත. 20 වැනි ව්‍යවස්ථා සංශෝධය මගින් මේ වනවිටත් ජනතා විමුක්ති පෙරමුණ පාර්ලිමේන්තුවට ඉදිරිපත් කර ඇති විධායක ජනාධිපති ක්‍රමය අහෝසි කිරීමේ යෝජනාව සම්බන්ධව සමාජයේ කථිකාවතක් නිර්මාණය වී ඇත. මේ අතර පසුගිය දින කිහිපයේදී ජනාධිපති මෛත්‍රිපාල සිරිසේන මහතා, අගමැති රනිල් වික්‍රමසිංහ මහතා සහ විපක්ෂ නායක මහින්ද රාජපක්ෂ මහතා විධායක ජනාධිපති ක්‍රමය අහෝසි කිරීමට සිය එකඟතාව පළකරමින් මාධ්‍යට අදහස් දක්වා තිබිණි. ඒ අනුව ජනතා විමුක්ති පෙරමුණ සියලුම දේශපාලන පක්ෂ නායකයින් සමඟ නැවත වරක් විධායක ජනාධිපති ක්‍රමය අහෝසි කිරීමේ සාකච්ඡා වටයකට යෑමට සූදානම් විය. එහි පළමු සාකච්ඡාව විපක්ෂ නායක මහින්ද රාජපක්ෂ මහතා සමඟ ලබන 6 වැනිදා පැවැත්වීමට සූදානම්ව ඇත. විපක්ෂ නායකවරයා අවස්ථා ගණනාවකදීම සඳහන්කර සිටියේ විධායක ජනාධිපති ක්‍රමය අහෝසි කිරීම ජනතා පැතුම බවත් ඒ සඳහා තමන්ද දැඩි කැමැත්තකින් සිටින බවත්ය. එසේම ජනතා විමුක්ති පෙරමුණ ද දිගින් දිගටම පවසා සිටියේ විධායක ක්‍රමය අහෝසි කළයුතු බවයි. ඒ අනුව මෙම සාකච්ඡාවලින් පසු විධායක ජනාධිපති ක්‍රමය අහෝසි කිරීමට අදාල එකඟතා රැසකට දෙපාර්ශ්වය එළඹෙනු ඇතැයි දේශපාලන විචාරකයන්ගේ අදහසයි.", "URL": "https://lankatruth.com/si/?p=69723", "Category": "පුවත්", "Parent URL": null}