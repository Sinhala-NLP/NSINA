{"Source": "Lankatruth", "Timestamp": "December 15, 2019", "Headline": "මෙවර ලෝක රූ රුජින ජැමෙයිකාවේ ටෝනි ඈන් සිං", "News Content": "මෙම වසරේ ලෝක රූ රැජින කිරුල ජැමෙයිකාවේ ටෝනි ඈන් සිං හිමිකරගෙන තිබේ. මෙවර ලෝක රූ රැජින තේරීමේ අවසන් තරඟය එංගලන්තයේ ලන්ඩන් නුවර ඊයේ(14) පැවති අතර අවසන් රූප රාජිණියන් තිදෙනා අතරට ජැමෙයිකාවේ ටෝනි ඈන් සිං, ප්‍රංශයේ ඕෆ්ලි මෙසිනෝ සහ ඉන්දියාවේ සුමන් රා ඕ පැමිණ තිබිණි. කෙසේ වෙතත් ලෝක රූ රැජින තරඟයේ කිරුළ ජැමෙයිකාවේ ටෝනි ඈන් සිං දිනාගත් අතර එහි දෙවැනි තැන ප්‍රංශයටත් තෙවැනි තැන ඉන්දියාවටත් හිමිවිය. ටෝනි ඈන් සිං 23 හැවිරිදි, ඇමරිකාවේ ෆ්ලොරීඩා විශ්වවිද්‍යාලයේ මනෝ විද්‍යාව හදාරන සිසුවියක්වන අතර මානසික වෛද්‍යවරියක්වීම ඇගේ සිහිනය බව සඳහන් කර ඇත. ෆ්ලොරීඩා කැරිබියානු ශිෂ්‍ය සම්මේලනයේ සභාපතිනිය ලෙස ද ටෝනි ඈන් සිං කටයුතු කරන අතර එම කටයුතු ද ඉදිරියට ගෙනයාම සිය අපේක්ෂාව බව ඇය පවසා තිබේ. ටෝනි ඈන් සිං ලෝක රූ රුජින කිරුළ දිනාගත් සිව්වැනි ජැමෙයිකානු කාන්තාවයි. 1993 වසරේ ජැමෙයිකාවේ ලීසා හනා ලෝක රූ රැජින කිරුළ දිනාගෙන ඇත. ඉන්දියාවේ මනුෂි චිල්ලාර් 2017 වසරේ ලෝක රූ රැජින වූ අතර 2000 වසරේ බොලිවුඩ් නිලි ප්‍රියංකා චොප්රා ලෝක රූ රැජින කිරුළ දිනාගත්තා ය. මෙවර ඉන්දියාවට එහි තෙවැනි ස්ථානය හිමිවිය.", "URL": "https://lankatruth.com/si/?p=87284", "Category": "විදෙස් පුවත්", "Parent URL": null}