{"Source": "Lankatruth", "Timestamp": "January 27, 2022", "Headline": "වෙනස්ම විදියේ ලෙනින් සමරුවක් ප්‍රංශයේ", "News Content": "1917 දී රුසියාවේ සිදු වූ බෝල්ෂෙවික් විප්ලවයේ නියමුවා වන ව්ලදිමීර් ඉල්ලිච් ලෙනින් මිය ගොස් වසර 98ක් පිරෙන ජනවාරි 21 දිනයේදී ප්‍රංශයේ කතෝලික දේවස්ථානයක දේව මෙහෙයක් පැවැත්වූ අපුර්ව පුජකතුමෙකු පිළිබඳව එරටින් වාර්තා වේ. ඉතිහාසයේ සරදමක් දෝ යන්න නොදන්නා වුවත් 1793 දී ප්‍රංශ විප්ලවවාදීන් විසින් එරට රාජාණ්ඩුව පෙරලා දැමීමෙන් පසුව 16 වැනි ලුවී රජු ගෙල සිඳ මරාදමන්නේද එම වසරේ ජනවාරි 21 වැනිදා දිනයේදීය. ප්‍රංශ රාජාණ්ඩුවාදීන් විසින් වාර්ෂිකව සමරන මෙම දිනයේදී රාජාණ්ඩුව සමග ඍජුව බැඳී සිටි කතෝලික පල්ලියේ නියෝජිතයෙකු මෙසේ කොමියුනිස්ට්වාදියෙකු වන ලෙනින් වෙනුවෙන් දේව මෙහයක් පැවැත්වීම ඔවුන්ගේ දැඩි කෝපයට හා විවේචනයට ලක් වී ඇත. ප්‍රංශයේ ආගම හා රජය වෙන්කිරීම 1790 ප්‍රංශ විප්ලවයෙන් ආරම්භ වුවද පසුව පළමුවන නැපෝලියන් විසින් නැවත එය “ප්‍රංශ ජනතාව බහුතරයක් අදහන ආගම” ලෙස සලකා වගන්තියක් ලෙස 1802 දී ප්‍රංශ ව්‍යවස්ථාවට එක් කරන ලදී. පසුව 1871 දී දින 72ක් පැවති පැරිස් කොමියුන රජය සමයේදී නැවතත් ප්‍රංශයේ රජයේ කටයතු සඳහා ආගමික මැදිහත් වීම අහෝසි කරන ලදී. ජර්මන් අධිරාජ්‍යවාදීන්ගේ සහයෙන් පැරිස් කොමියුනය මර්දනය කර නැවත බලයට පැමිණි රජයත්, පසුකාලින පාලන තන්ත්‍රයන්ද නැවතත් රජය පල්ලියට ගැට ගසන ලදී. 1905 දෙසැම්බර් 9 වැනිදා ප්‍රංශ පාර්ලිමේන්තුවේදී සිදුකරන ලද දීර්ඝ විවාදයකට පසුව සමාජවාදියෙකු වූ Aristide Briand හා Jean jaures විසින් ඉදිරිපත් කරන ලද රජය හා ආගම වෙන්කිරීමේ පනත සම්මත වූඅතර එතැන් පටන් අද දක්වා සියළු ව්‍යවස්ථාවල මුලික වගන්තියක් ලෙස එය සඳහන් වේ. ප්‍රංශ රජයේ ලෞකිකභාවය කෙතරම් බලපෑමක් ප්‍රංශ සමාජය තුල සිදුකර ඇත්ද යත් ඈත ගොවි ජනපදවල පවා වෙසෙන ග්‍රාමීය ජනතාව තමන් භෞතිකවාදීන් යයි ආඩම්බරයෙන් පැවසීම තමන් විශ්මයට පත් කල බව 1905 රුසියන් විප්ලවයෙන් අනතුරුව ප්‍රංශයේ වසර තුනක කාලයක් (1909-1912) පිටුවහල් ජිවිතයක් ගතකල ලෙනින් විසින්ද සිය ලේඛණවල සටහන් කර ඇත. ලෙනින් ප්‍රංශයේ ගත්කල කාලය පිළිබඳව අදත් ප්‍රංශය පුරා ඔහු නමින් පිහිටුවා හා නම්කර ඇති මාර්ග, පුවරු, ප්‍රසිද්ධ ස්ථාන හා කෞතුකාගාර රුසියානු හා අනෙකුත් බටහිර රටවල සංචාරකයන්ගේ පවා පුදුමයට හේතු වී ඇත. ලෙනින් මියගොස් වසර 98ක් පිරෙන මේ මොහොතේ ඔහු වෙනුවෙන් දේව මෙහෙයක් පැවත් වූ ප්‍රංශයේ Morbihan ග්‍රාමයේ පල්ලියේ ප්‍රධාන දේවගැති Abbé Barmon සියළුම විරෝධතාවයන් ප්‍රතික්‍ෂේප කරමින් පවසනුයේ ඔහු වෙනුවෙන් ඔහුගේ අනුගාමික කොමියුනිස්ට්වාදීන් දේව මෙහයක් නොපවත්වන්නේ නම් ඔහු වෙනුවෙන් එම යාච්ඥාව සිදු කිරීමට කතෝලික පල්ලියට ශුද්ධ වූ අයිතියක් ඇති බවයි. “කතෝලික ආගම තම ආශිර්වාදය හා ආරක්ෂාව ලබාදෙනුයේ සුල්තාන්වරුන්ට, රජවරුන්ට පමණක් නොවේ ලොවේ සියළුම මිනිසුන් ආරක්ෂා කිරීම අපගේ වගකීමක් බව මම ඔබට මතක් කර සිටිනවා” යයි Abbé Barmon පුජකතුමා එසේ මාධ්‍ය වෙත තවදුරටත් පවසා සිටියහ. Abbé Barmon දේවගැතිතුමා සුප්‍රකට පොප් ගායකයෙකු වූ හා සමලිංගිකයෙකු ලෙස සැලකෙන Freddie Mercury වෙනුවෙන් හා දකුණු අප්‍රිකාවේ desmond tutu වෙනුවෙන්ද මෙවැනි දේවමෙහෙයන් පවත්වා ඇති බව ප්‍රංශ මාධ්‍ය වාර්තා කරයි. “කාලයත් අවකාශයත් සමග ජීවත්වීමට කතෝලික ආගම වෙනස් විය යුතුයි. සියලු දුක්ඛිත හා දුෂ්කරතා අවස්ථාවන් මගහරවා ගැනීමට අප යාච්ඥා කළ යුතුයි” ඔහු අවසාන වශයෙන් පවසා සිටියේය.", "URL": "https://lankatruth.com/si/?p=128179", "Category": "පුවත්", "Parent URL": null}