{"Source": "Lankatruth", "Timestamp": "June 6, 2022", "Headline": "ගැබිණි මව්වරුන්ට, දරුවන්ට පෝෂණ අනතුරක්… දිනක ආහාර වියදම රු. 700ක්…", "News Content": "වර්තමානයේ ආහාර ද්‍රව්‍යවල මිල ඉහළ යාම හමුවේ රජයෙන් ලබා දෙන ත්‍රිපෝෂ, ක්ෂුද්‍ර පෝෂක සහ විටමින් නොමැති වීම හේතුවෙන් ගර්භනී මව්වරුන්ගේ සහ දරුවන්ගේ පෝෂණ තත්වය සම්බන්ධයෙන් අනතුරුදායක මට්ටමකට පැමිණ ඇති බවත් ඒ පිළිබඳව සැළකිලිමත් වියයුතු ආකාරය පිළිබඳවත් වයඹ විශ්වවිද්‍යාලයේ පෝෂණය පිළිබඳ මහාචාර්ය රේණුක සිල්වා පැහැදිලි කරයි. වර්තමානයේ පවතින තත්වය යටතේ පෝෂ්‍යදායි ආහාර වේලක් ලබා ගැනීම සඳහා පවුලක දිනක වියදම රුපියල් 700ක් දක්වා ඉහළ ගොස් ඇති බවත් 2018-2019 වසරවල මෙම අගය පැවතියේ රුපියල් 454 අගයක බවත් මහාචාර්ය රේණුක සිල්වා පවසයි. මේ අතර ගර්භනී මව්වරුන්ට, කිරි දෙන මවුවරුන්ට සහ අඩු බර දරුවන්ගේ පෝෂණය නගාසිටුවීම සඳහා රජය විසින් ලබාදුන් ත්‍රිපෝෂ වැඩසටහනද මේ වනවිට අත්හිටුවා තිබේ. ඒ ත්‍රිපෝෂ නිෂ්පාදනය සඳහා අවශ්‍ය බඩ ඉරිඟු‍ සහ සෝයා නොමැති වීම හේතුවෙනි. සෞඛ්‍ය අමාත්‍යාංශයේ මාසික ත්‍රිපෝෂ ඉල්ලු‍ම ග්‍රෑම් 750ක පැකට් ලක්ෂ 15ත් 16ත් අතර වුවද මාස කිහිපයක සිට ත්‍රිපෝෂ කම්හලේ නිෂ්පාදන කටයුතු නතර කර ඇත. ත්‍රිපෝෂ නිෂ්පාදනය යළි ආරම්භ කිරීමට නම් මාසයකට බඩ ඉරිඟු‍ මෙට්‍රික් ටොන් 1,100ක් හා සෝයා මෙට්‍රික් ටොන් 550ක් අවශ්‍ය බව පැවසේ. මේ අතර මාස 06ත් අවුරුදු එකහමාරත් අතර දරුවන්ට රජයෙන් ලබා දුන් එම්.එම්.එන් ක්ෂුද්‍ර පෝෂකයද මාස තුනක පමණ කාලයක සිට ලබා නොදෙන බවත් වයස අවුරුදු පහට අඩු උග්‍ර අඩුබර දරුවන්ට දෙන බී.පී හන්ඩ්‍රඩ් විස්කෝතුවද මාස හතරක පමණ සිට නොමැති බවත් ශ්‍රී ලංකා පවුල් සෞඛ්‍ය සේවා සංගමය පවසයි. එමෙන්ම ගර්භනී මව්වරුන්ට ලබාදෙන යකඩ පෙති සහ විටමින් වර්ගද මේ වනවිට ලබාදිය නොහැකි තත්වයක් උද්ගතව ඇති බවද එම සංගමය පවසයි.", "URL": "https://lankatruth.com/si/?p=135191", "Category": "පුවත්", "Parent URL": null}