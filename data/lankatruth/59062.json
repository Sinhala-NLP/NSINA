{"Source": "Lankatruth", "Timestamp": "September 9, 2018", "Headline": "රජිව් ගාන්ධි ඝාතනයේ සිරකරුවන් නිදහස් කරන්නැයි තමිල්නාඩුවෙන් ඉල්ලීමක්", "News Content": "ඉන්දීය හිටපු අගමැති රජීව් ගාන්ධි ඝාතනයේ වරදකරුවන් නිදහස් කිරීමට අදාල නිර්දේශයක් තමිල්නාඩු ප්‍රාන්ත ආණ්ඩුකාරවරයා වෙත ඉදිරිපත් කිරීමට එම ප්‍රාන්ත ආණ්ඩුව අද(9) තීරණය කර තිබේ. තමිල්නාඩු ප්‍රාන්ත මහ ඇමති කේ. පලනිස්වාමිගේ නායකත්වයෙන් අද රැස්වූ කැබිනට් මණ්ඩලය මෙම තීරණය ගෙන තිබේ. මීට ඉහත අවස්ථා කිහිපයකදීම පැවති තමිල්නාඩු ප්‍රාන්ත ආණ්ඩු රජිව් ගාන්ධි ඝාතනයේ වරදකරුවන් නිදහස් කරන ලෙස මධ්‍යම රජය වෙත දන්වා සිටියද ඒ සෑම අවස්ථාවකදීම මධ්‍යම රජය විසින් එම ඉල්ලීම් ප්‍රතික්ෂේප කර ඇත. හිටපු ඉන්දීය අග්‍රාමාත්‍ය රජිව් ගාන්ධි ඝාතන සිද්ධිය සම්බන්ධව මුරුගන්, සාන්තන්, ඒ.ජී. පෙරරිවාලන්, ජයකුමාර්, රවිචන්ද්‍රන්, රොබබ් පයාස් සහ නාලිනි ශ්‍රීහරන් යන පුද්ගලයින් හත් දෙනා සිරදඬුවම් විදිමින් පසුවන අතර පසුගිය දා ඒ.ජී. පෙරරිවාලන් විසින් ඉන්දීය ආණ්ඩුක්‍රම ව්‍යවස්ථාවේ 161 වන වගන්තිය යටතේ සමාව ඉල්ලමින් තමිල්නාඩු ප්‍රාන්ත ආණ්ඩුවේ මැදිහත්වීම මත අයදුම්පතක් යොමුකර තිබුණි. එම අයදුම්පත සලකා බලනමෙන් ඉන්දීය ශ්‍රේෂ්ඨාධිකරණය පසුගිය 6 වැනිදා තමිල්නාඩු ආණ්ඩුකාරවරයාට නියෝග කළේය. මේ අතර තමිල්නාඩු ප්‍රාන්ත ආණ්ඩුව විසින් සිරකරුවන් සියළුදෙනාට සමාව ලබාදෙන මෙන් ආණ්ඩුකාරවරයාගෙන් ඉල්ලීමට තීරණය කර තිබේ.", "URL": "https://lankatruth.com/si/?p=59062", "Category": "විදෙස් පුවත්", "Parent URL": null}