{"Source": "Lankatruth", "Timestamp": "October 12, 2022", "Headline": "ආර්ථිකය අන්ත ප්‍රපාතයකට හෙළන බව රනිල්ගෙන්ම එළියට", "News Content": "මෙරට ආර්ථිකය මැදි ආදායම් ලබන රටවල තත්වයේ සිට අඩු ආදායම් ලබන රටවල් කාණ්ඩයට පහත හෙළිම සඳහා රනිල් වික්‍රමිසංහ විසින් කැබිනට් මණ්ඩලයට ඉදිරිපත් කරන ලද යෝජනාව සම්මත කර ගැනීමත් ඉන් පසුව ජනාධිපති මාධ්‍ය ඒකකය විසින් එය නිවැරදි කිරීමත් සම්බන්ධයෙන් බරපතළ තොරතුරු රැසක් හෙළිවී තිබේ.  මූලික වශයෙන් ම ලංකාව මේ වනවිට වර්ගීකරණය කර ඇති මැදි ආදායම් ලබන රටවල් කාණ්ඩය තුළ මෙරට ඒක පුද්ගල වාර්ෂික ආදායම ඩොලර් 3,820ක් වී ඇත. පසුගිය වසර අවසන් වන විට මෙම ආදායම ලබා තිබූ අතර අඩු ආදායම් ලබන රටවල් කාණ්ඩයට අයත් රටක ඒක පුද්ගල ජාතික ආදායම වාර්ෂිකව ඩොලර් 1,085ක් වශයෙන් තීරණය කර තිබේ.  රටවල්වල ආර්ථිකයන් කාණ්ඩගත කිරීමේදී ඒක පුද්ගල ජාතික ආදායම මූලික ම නිර්ණායකය වන අතර ලෝක බැංකුව විසින් මෙම නිර්ණායක හඳුන්වාදී තිබේ. එසේ තිබියදී දැනටමත් ඩොලර් 3,820ක ඒක පුද්ගල ආදායමක් ලබන බව හෙළිවී ඇති ලංකාව ඩොලර් 1,085ක් එනම් දැනට ලැබෙන ඒක පුද්ගල ආදායමෙන් තුනෙන් එකකට (1/3) වඩා අඩු මට්ටමකට හෙළිමේ අවශ්‍යතාවය පිළිබඳව බරපතළ ගැටළු ඇතිවී තිබේ.  ආර්ථික විශේෂඥයන් මේ පිළිබඳව දැඩි කම්පනයකට ලක්වී සිටින අතර මේ වනවිට කිසිසේත් හෙළි නොකළ දත්ත අනුව ලංකාව එතරම් බිහිසුණු තත්වයක පවතින්නේ දැයි ඔවුන්ගේ සුපරීක්ෂණයට ලක්වී ඇත.", "URL": "https://lankatruth.com/si/?p=140481", "Category": "ආර්ථික පුවත්", "Parent URL": null}