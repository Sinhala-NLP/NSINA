{"Source": "Lankatruth", "Timestamp": "July 7, 2021", "Headline": "මාසික වැටුප රු.ලක්ෂ 30ට වැඩියෙන් ගත් ශ්‍රී ලංකන් ගුවන් සමාගමේ නිලධාරියා කවුද ?", "News Content": "ශ්‍රී ලංකන් ගුවන් සමාගම රුපියල් කෝටි තිස් හත්දහස් දෙසීයකට (රු. කෝටි 37,200) වැඩි පාඩුවක් මේ දක්වා ලබා ඇතැයිද ශ්‍රී ලංකන් ගුවන් සේවා සමාගමේ ඉහළ කළමනාකාරිත්වයේ නිලධාරියෙකු රුපියල් ලක්ෂ තිහකට වැඩි මාසික වැටුපක් ලබා ගන්නා බවද පොදු ව්‍යාපාර පිළිබඳ පාර්ලිමේන්තු කාරක සභාවේදී තොරතුරු අනාවරණය වී ඇත. මේ තොරතුරු අනාවරණයවී ඇත්තේ ශ්‍රී ලංකන් ගුවන් සමාගමේ ප්‍රධානීන් එම කමිටුව හමුවට ඊයේ (06) කැඳවා තිබු අවස්ථාවේදීය. ශ්‍රී ලංකන් ගුවන් සමාගම 2020 / 2021 වර්ෂයේ බදුවලට පසු මුළු අලාභය රුපියල් කෝටි 45ක් බවත් එහි මෙහෙයුම් අලාභයද වැඩි වී තිබෙන බවත් එහිදී අනාවරණය වී තිබේ. ශ්‍රී ලංකන් ගුවන් සමාගමේ සභාපති අශෝක් පතිරගේ මහතා එම ආයතනයට එල්ල වී ඇති චෝදනා සම්බන්ධයෙන් කෝප් කමිටුවේදී දීර්ඝව අදහස් පළ කර ඇත. ශ්‍රී ලංකන් ගුවන් සේවා සමාගමේ ඉහළ කළමනාකාරිත්වයේ නිලධාරියෙකු රුපියල් ලක්ෂ තිහකට වැඩි මාසික වැටුපක්ද ගුවන් නියමුවන් අසූ දෙදෙනකු රුපියල් ලක්ෂ විස්සකට වැඩි මාසික වැටුප බැගින්ද තවත් ගුවන් නියමුවන් එකසිය හතළිස් දෙදෙනකු, ගුවන් යානා ඉංජිනේරුවරුන් දොළොස් දෙනෙකු, ඉංජිනේරු අංශයේ කළමනාකාරවරුන් නව දෙනෙකු සහ ඉහළ කළමනාකාරිත්වයේ නිලධාරීන් තිදෙනකු රුපියල් ලක්ෂ දහයත් ලක්ෂ විස්සත් අතර මාසික වැටුපක් ලබන බවද පොදු ව්‍යාපාර පිළිබඳ පාර්ලිමේන්තු කාරක සභාවේදී තොරතුරු හෙළි වී තිබේ.", "URL": "https://lankatruth.com/si/?p=119218", "Category": "ආර්ථික පුවත්", "Parent URL": null}