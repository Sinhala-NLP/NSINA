{"Source": "Lankatruth", "Timestamp": "April 21, 2020", "Headline": "ජුනි 20ට තීන්දු කළ මැතිවරණය මැයි 30 ලෙස ගැසට් එකේ එයි… අත්වැරැද්දක්ද?  කුමන්ත්‍රණයක්ද?", "News Content": "පාර්ලිමේන්තු මැතිවරණය පැවැත්වීම සදහා දින නියම කිරීමට මැතිවරණ කොමිෂන් සභාව ඊයේ දිනයේදී රැස්වූයේ එහි සාමාජිකයින් තිදෙනා වන මහින්ද දේශප්‍රිය, මහාචාර්ය රත්නජීවන් හූල් හා අබේසේකරගේ සහභාගීත්වයෙන්ය. උණුසුම් වාද විවාද මැද පැවති සාකච්ඡාව අවසානයේදී සාමාජිකයින් තිදෙනාම එකගවූයේ ජුනි 20 වැනිදා පාර්ලිමේන්තු මැතිවරණය පැවැත්වීමටය. ඒ අනුව ජුනි 20 වැනිදා පාර්ලිමේන්තු මැතිරවණය කැදවමින් ගැසට් නිවේදනය ප්‍රකාශයට පත් කිරීමට නියමිතව තිබූ අතර එයට සාමාජිකයින් තිදෙනාම අත්සන් කළ යුතුව තිබුණි. සවස 2.30ට පමණ ගැසට් නිවේදනයට සාමාජිකයින් අත්සන් කිරීමේ අවස්ථාව එළඹිණි. මැතිවරණ කොමිෂන් සභාවේ ලේකම්වරයා හා නීති අංශය සකස් කළ ලේඛණයට සම්පූර්ණයෙන් කියවන්නේ නැතිව සමාජික අබේසේකර මහතා එයට අත්සන් තබනු ලැබීය. ඉන් පසුව, එම ලේඛනයට සමාජික රත්නජීවන් හූල් මහතාගේ අත්සන යෙදෙන අවස්ථාව එළඹිණි. ඔහු ගැසට් නිවේදනයට අත්සන් තැබීමට පෙර එය කියවන්නට විය. පුදුමයට පත් කරමින් එහි මැතිවරණ දිනය ලෙස සටහන් වූයේ මැයි 30 වන දිනය යි. ඒ බව කොමිසම හමුවේ සඳහන් කළ රත්නජීවන් හූල් මහතා තමන් එම ලේඛනයට අත්සන් නොතබන බව ප්‍රකාශ කරන ලදී. ඒත් සමගම ලේඛනය නැවතත් තමන් අතට ගෙන කිය වූ අබේසේකර මහතා දැඩි කෝපයෙන් තමන්ගේ අත්සන සහිත ලේඛනය ඉරා විසිකර දැමීය. අවසානයේ නැවත වරක් කොමිෂන් සභාවේ සාමාජිකයින් තිදෙනා වාද විවාද බහුල සංවාදයකට එක් විය. මහා මැතිවරණය පැවැත්වීමේ දිනය ලෙස ජූනි 20 දිනයට එකගත්වය පළ වූයේ ඒ අනුවය. කුමන හෝ ක්‍රමයකට කොරෝනා රෝගය අස්සේම මැයි මාසයේ පැවැත්වීමට උත්සහ දැරූ මහා මැතිවරණය තත්වය සමනය වන තුරු ජූනි 20 දක්වා කල් දමා ගැනීමට හැකි වූයේ කොමිෂන් සභා සමාජික අබේසේකර හා රත්නජීවන් හූල් ගේ ක්‍රියාකලාපය නිසාය. – විශේෂ ලියුම්කරුවෙක් විසින් – srilankanews.lk/", "URL": "https://lankatruth.com/si/?p=92678", "Category": "පුවත්", "Parent URL": null}