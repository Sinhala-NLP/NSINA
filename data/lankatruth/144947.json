{"Source": "Lankatruth", "Timestamp": "February 25, 2023", "Headline": "“නැතිව ම බැරි ඖෂධත් නැහැ” – වෛද්‍ය චමල් සංජීව", "News Content": "රටේ සෞඛ්‍ය සේවාව බිඳ වැටී ඇති පරිසරයක රජයේ රෝහල්වල මරණ අනුපාතය වැඩිවී ඇත්දැයි සොයා බැලීම සඳහා විධිමත් පරීක්‍ෂණයක් සිදු කළ යුතු යැයි වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය චමල් සංජීව ආණ්ඩුවට යෝජනා කර ඇත. රෝගී මරණ අනුපාතය වැඩිවී ඇති බවට සමහර රෝහල්වල වෛද්‍යවරුන්ගේ මතයක් පවතින බවත් පවතින අර්බුදය හමුවේ එවැන්නක් සිදුව ඇත්දැයි සෙවීමට සැබැවින්ම සෞඛ්‍ය අමාත්‍යංශය වහා අධ්‍යයනය කර බැලිය යුතු බවත් හෙතෙම සඳහන් කරයි. මේ වනවිට අත්‍යවශ්‍යම ඖෂධ පවා නැති බවත් සෞඛ්‍ය පද්ධතියේ එදිනෙදා පවත්වාගෙන යාමට අවශ්‍ය වන පැරසිටමෝල්, ඉන්සියුලින් වැනි ඖෂධ මෙන්ම, කොලෙස්ටරෝල්, අධිරුධිර පීඩනය, වකුගඩු රෝග, පිළිකා රෝග, අක්මා රෝග, ආදිය මෙන්ම උණ සෙම්ප්‍රතිශ්‍යාව සඳහා ගන්නා ඖෂධ සහ ප්‍රතිජීවක ඖෂධ පවා රෝහල්වල නැති බවත් ඔහු කියා සියී. කල් ගතවන රෝගාබාධ සඳහා වෛද්‍ය ප්‍රතිකාර ලබාගන්නා රෝගීන් ඖෂධ හිඟය සහ ඖෂධ මිල ඉහළ යාම නිසාත් නිසි පරිදි ක්‍රමානුකූලව ඖෂධ ගැනීමට නොහැකි වී ඇති නිසාත් දියවැඩියා අවදානම ඉහළ යාම නිසාත් අක්මාව ආශ්‍රිත සංකූලතාවන්ට ගොදුරු වීම නිසාත් රෝගී මරණ අනුපාතය වැඩිවිය හැකි යැයි වෛද්‍ය චමල් සංජීව පෙන්වා දෙයි. මේ තත්වයන් අනුව රෝගී මරණ ඉහළ යාමේ අවදානමක් පවතින බව පෙන්වා දෙන ඔහු සෞඛ්‍ය අමාත්‍යංශ කටයුතු කළ යුත්තේ ඒ පිළිබඳව පවතින මතවාදය බැහැර කිරීමට ක්‍රියා නොකර වහා ඒ අවදානම පිළිබඳ අධ්‍යයනයක් සිදු කර සැබෑ තත්වය රටට හෙළි කිරීමට යැයිද අවධාරණය කරයි. මව්බිම", "URL": "https://lankatruth.com/si/?p=144947", "Category": "පුවත්", "Parent URL": null}