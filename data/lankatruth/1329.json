{"Source": "Lankatruth", "Timestamp": "February 10, 2012", "Headline": "කහවත්තේ ඝාතන පිළිබද සමාජවිද්‍යාත්මක අධ්‍යයනයක්", "News Content": "කහවත්ත, කොටකෙතන ප්‍රදේශවල සිදුවූ මනුෂ්‍ය ඝාතනවල ස්‌වභාවය පිළිබඳ සමාජ විද්‍යාත්මක අධ්‍යයනයක්‌ සිදු කිරීම සඳහා පොලිස්‌ මූලස්‌ථානයේ අපරාධ විශ්ලේෂණ ඒකකයේ ප්‍රධානී අපරාධ විද්‍යාඥ සී. එස්‌. කේ. මිල්ලවිතාන මහතා එම ප්‍රදේශයට ගොස්‌ තිබේ.  පොලිස්‌පති එන්. කේ. ඉලංගකෝන් මහතාගේ උපදෙස්‌මත මිල්ලවිතාන මහතා එම ප්‍රදේශයට ගොස්‌ ඇතැයි පොලිස්‌ මාධ්‍ය ප්‍රකාශක පොලිස්‌ අධිකාරි අජිත් රෝහණ මහතා පැවැසීය. මෙම ප්‍රදේශයේ පුද්ගලයන් අපරාධ සිදු කිරීමට නැඹුරුවීමේ ස්‌වභාවය පිළිබඳව මනෝවිද්‍යාත්මකව හා අනිකුත් සමාජ කරුණු පිළිබඳව අධ්‍යනයක්‌ සිදු කොට වාර්තාවක්‌ මෙමගින් සැකසීමට නියමිතය. මේ සඳහා ක්‍ෂේත්‍රය තුළ වෙනත් විද්වතුන්ගේද සහාය ලබා ගැනේ. එසේම මෙවැනි අපරාධ වැළැක්‌වීමට සමාජ විද්‍යාත්මක දෘෂ්ඨි කෝණයකින් ගත යුතු පියවර පිළිබඳවද සොයා බලනු ඇත. සී. එස්‌. කේ. මිල්ලවිතාන මහතා ශ්‍රී ජයවර්ධනපුර සරසවියේ අපරාධ විද්‍යාව හා යුක්‌තිය පිළිබඳ උපාධිධරයෙකි.", "URL": "https://lankatruth.com/si/?p=1329", "Category": "පුවත්", "Parent URL": null}