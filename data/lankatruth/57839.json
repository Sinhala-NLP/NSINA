{"Source": "Lankatruth", "Timestamp": "August 17, 2018", "Headline": "ලක්ෂ්මන් සෙනෙවිරත්නට, චාමර සම්පත්ට සමන්ත විද්‍යාරත්නගෙන් අභියෝගයක්", "News Content": "තමන් සමග මාධ්‍ය ආයතනයකදී හෝ රිදීමාලියද්ද, මහියංගනය, ලුණුගල, බිබිල, මැදගම, මඩුල්ල, පදියතලාව සහ මහඔය යන ප්‍රාදේශීය ලේකම් කොට්ඨාසවල ජනතාව ඉදිරියේ ප්‍රසිද්ධ විවාදයකට එන්නැයි විද්‍යා, තාක්ෂණ, පර්යේෂණ, නිපුණතා සංවර්ධන හා වෘත්තීය පුහුණු සහ කන්ද උඩරට උරුමය පිළිබඳ රාජ්‍ය අමාත්‍ය ලක්ෂ්මන් සෙනෙවිරත්න මහතා සහ ඌව පළාත් මහ ඇමති චාමර සම්පත් දසනායක මහතාට, ඌව පළාත් සභාවේ ජනතා විමුක්ති පෙරමුණේ මන්ත්‍රී, ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යරත්න මහතා විසින් අභියෝග කර සිටියේය. ඒ පසුගිය 15වනදා බිබිල බෝධිරුක්ඛාරාමයේදී පැවති මාධ්‍ය හමුවකදීය. ඌව වෙල්ලස්ස ප්‍රදේශයේ ඉඩම් අක්කර 62500ක් උක් වගා කිරීම සඳහා බහු ජාතික සමාගමකට පැවරීමට වත්මන් ආණ්ඩුවේ ඇති සූදානමට එරෙහිව මහා සංඝරත්නයේ මූලිකත්වයෙන් ප්‍රදේශවාසීන් සංවිධානය කරමින් විරෝධතා ගොනු කරමින් තිබෙන තත්වයක් තුළ එය කඩකප්පල් කිරීමට ලක්ෂ්මන් සෙනෙවිරත්න රාජ්‍ය ඇමතිවරයා සහ මහ ඇමතිවරයා එම බහුජාතික සමාගම්වලින් මුදල් ලබා ගනිමින් ජනතාවට විවිධ බොරු පොරොන්දු ලබා දෙමින් සිටින බවත් එය බොරු බව කියන්නේනම් තමන් සමග ප්‍රසිද්ධ විවාදයකට එන ලෙසත් එහිදී සමන්ත විද්‍යාරත්න මහතා අභියෝග කළේ ය. වර්තමාන ආණ්ඩුවේ අනුමැතිය යටතේ සිංගප්පූරුවේ ගැසර්වෙන්චස් සමාගම වෙත රිදීමාලියද්ද, මහියංගනය, ලුණුගල, බිබිල, මැදගම, මඩුල්ල, පදියතලාව සහ මහඔය යන ප්‍රාදේශීය ලේකම් කොට්ඨාස 08න් ඉඩම් අක්කර 62500ක් ලබා දීමට පිඹුරුපත් සකස් කරමිත් තිබෙන බවත් පසුගිය රාජපක්ෂ ආණ්ඩුව යටතේද මෙලෙසම ඉඩම් අක්කර 65000ක් ඩෝල් සමාගමට ලබාදීමට තිබූ සූදානම් පරාජය කළ බවත් අවධාරණය කළ සමන්ත විද්‍යාරත්න මහතා විශේෂයෙන් ලක්ෂමන් සෙනෙවිරත්න මහතාට සහ චාමර සම්පත් දසනායක මහතා අවධාරණය කර සිටියේ හැංගි හැංගි නොඉඳ මුහුණට මුහුණ සටනකට පැමිණෙන ලෙසයි. මෙම මාධ්‍ය හමුව සඳහා මොණරාගල දිස්ත්‍රික් ශාසනාරක්ෂක බලමණ්ඩලයේ නියෝජ්‍ය ලේකඛාධිකාරී, බිබිල ශාසනාරක්ෂක බලමණ්ඩලයේ ලේකඛාධිකාරී, ඌව වෙල්ලස්ස ජනඅයිතීන් සුරැකීමේ පෙරමුණේ ගරු අනුශාසක දොඩංගොල්ලේ සෝරත හිමි, ඌව වෙල්ලස්ස ජනඅයිතීන් සුරැකීමේ පෙරමුණේ සභාපති, නීතීඥ සරත් කුමාර මහතා ඇතුළු විධායක සභිකයෝ එක්වී සිටියහ.", "URL": "https://lankatruth.com/si/?p=57839", "Category": "පුවත්", "Parent URL": null}