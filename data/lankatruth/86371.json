{"Source": "Lankatruth", "Timestamp": "November 29, 2019", "Headline": "පොහොට්ටු මැර පිරිසක් අඹු සැම් යුවලකට හා පුතෙකුට අමාණුෂික ලෙස පහරදීලා…", "News Content": "අගමැති මහින්ද රාජපක්ෂ මහතාගේ ජායාරූපයක් මුද්‍රණය කර පුවරුවක් සකසා තම වත්තේ ප්‍රදර්ශනයට තබන ලෙස දන්වා පොහොට්ටු පක්ෂයේ මැරයන් පිරිසක් හලාවත පොලිස් වසමට අයත් බංගදෙනිය කුමාර කට්ටුව ප්‍රදේශයේ පදිංචි අඹුසැමි යුවලකට සහ ඔවුන්ගේ පුතාට අමාණුෂික ලෙස පහරදී ඇතැයි වාර්තා වේ. ඊයේ (28) අලුයම 12.45ට පමණ ඔවුන්ගේ නිවසට ඇතුළුවී මෙම පහරදීම සිදු කර ඇති අතර එම පිය පුතු දෙපළ මේ වනවිට හලාවත මහ රෝහලේ නේවාසිකව ප්‍රතිකාර ලබමින් සිටිති. මෙම පහරදීම සඳහා පොළඟ, කදිරා සහ බොඩිබිල්ඩර් ආදී අන්වර්ත නම්වලින් හඳුන්වන් මැරයින් ඇතුළු පස් දෙනෙකු පැමිණ ඇත. මෙසේ පහරකෑමට ලක්ව රෝහල් ගතකර ඇත්තේ මහේෂි චන්දන සහ හංසමාල් රත්නසේකර යන පිය පුතු දෙදෙනාය. මෙම මැර ප්‍රහාරය සම්බන්ධයෙන් අදහස් දක්වන පියා පවසන්නේ “පොහොට්ටුවේ පිරිසක් තමයි අපිට ගැහුවේ. ඔවුන් කිව්වා අගමැතිතුමාගේ රූපේ දාලා කටවුට් එකක් ගේ ඉස්සරහා ගහන්න කියලා. අපි කිව්වා එහෙම ගහන්න සල්ලි නැහැ කියලා. ඒ කියපු ගමන් අපව වටකරගෙන ගැහුවා. මට සිහිය නැතිව වැටුණා. පස්සේ තමයි දන්නේ මගේ නෝනට හා දරුවටත් මේ අය ගහලා. අපිට රෝහල් ගත වෙන්න එපා කියලා තර්ජනය කළා. පොලිසි යන්න එපා කිව්වා. කොහොම හරි 119 පණිවුඩයකට පොලිසියෙන් ආවා. පොලිසිය අපිව ආරක්ෂා සහිතව රෝහල් ගත කළා. ඒ අවස්ථාවේදීම සැකකරුවන් හොයලා ගියා. පෙිලිසිය නොහිටින්න අපිට ගේ ඇතුළේම මැරෙන්න වෙනවා.” යනුවෙනි.", "URL": "https://lankatruth.com/si/?p=86371", "Category": "පුවත්", "Parent URL": null}