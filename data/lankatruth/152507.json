{"Source": "Lankatruth", "Timestamp": "October 1, 2023", "Headline": "අයි.එම්.එෆ්. පදයට නටන රනිල් රාජපක්ෂ ආණ්ඩුව විදුලි බිල තවත් වටයකින් වැඩිකරන්න හදනවා", "News Content": "ඡන්ද කල් දමා ජනතාවගේ ප්‍රජාතන්ත්‍රවාදී අයිතීන් අහෝසි කරමින් යන රනිල් රාජපක්ෂ ආණ්ඩුව අධිකරණයටත් බලපෑම් කරන අතර ජාත්‍යන්තර මූල්‍ය අරමුදලේ කොන්දේසි මත නැවත වරක් විදුලි බිල වැඩි කිරීමට සූදානම් වන බවට ජාතික ජන බලවේගය චෝදනා කරයි.  අද (ඔක්. 01) උදේ බත්තරමුල්ල පැලවත්තේදී පැවැත්වූ මාධ්‍ය හමුවකදී එම පක්ෂයේ පාර්ලිමේන්තු මන්ත්‍රී විජිත හේරත් මෙම චෝදනාව නැගීය. එම මාධ්‍ය හමුවේදී ඔහු පළ කළ සම්පූර්ණ අදහස් සහ මාධ්‍යවේදීන් නැගූ ප්‍රශ්නවලට ලබා දුන් පිළිතුරු පහත දැක්වේ.  “රට බංකොලොත් බව ප්‍රකාශයට පත්කර දැන් අවුරුදු එකහමාරකට ආසන්න වී තිබෙනවා. එහි ප්‍රතිවිපාක සමස්ත ශ්‍රී ලංකාවාසින්ම අද භුක්ති විඳිනවා. පොහොට්ටුවේ පිරිස රනිල් රාජපක්ෂව ජනාධිපති ධුරයට පත් කළේ අර්බුදයෙන් රට ගොඩගන්න. ලෝකය හතරවටේම තමන්ගේ යාළුවන්ගේ මාර්ගයෙන් විදේශයන්ට අපි ගෙවිය යුතු ණය කපා හැර සහන ලබාගෙන බංකොලොත්භාවයෙන් රට ගොඩගන්නා බවට ජනාධිපති වීමෙන් පසුව ඔහු පාරම්බෑවා. ජාත්‍යන්තර මූල්‍ය අරමුදලට ගියේ විදේශීය ණය කපා හැර යම් සහනයක් ලබාගන්න. නමුත් අයි.එම්.එෆ්. එකේ පළමු සමාලෝචනය ඉදිරිපත් කළ නියෝජිතවරුන් පැහැදිලිව ප්‍රකාශ කර තිබෙන්නේ දෙවැනි වාරික ලබාදෙන්න ප්‍රධාන කොන්දේසි කිහිපයක් ඉටුකර නැති බවයි. විදේශීය ණය හිමියන් සමග මේ වන විටත් ණය කපාහැරීමේ එකඟතාවයකට තාමත් නොපැමිණීම ගැන අවධාරණය කර තිබුණා. පොලිය කපාහැරීමක්, ආපසු ගෙවිය යුතු කාලය දීර්ඝ කර ගැනීමක් වැනි කිසිදු ණය කපාහැරීමේ එකඟතාවයටකට නොපැමිණීම ගැන අයි.එම්.එෆ්. නියෝජිතයන් පෙන්වා දුන්නා. ඒ වගේම මූල්‍ය අරමුදල සහ ශ්‍රී ලංකාව අතර අත්සන් කළ යුතු එකඟතා ලියවිල්ල තාමත් සම්පූර්ණ නොකිරීම පිළිබඳවත් ඔවුන් කරුණු දක්වා තිබුණා. ජනතාව මත දිගින් දිගටම බදු බර පැටවූයේ ජාත්‍යන්තර ණය කපා හැරීමට අදාළ ප්‍රතිසංස්කරණ සිදුකළ යුතු බව කියමින්. නමුත් මාස 17ක් ගතවී තිබුණත් විදේශ ණය ඩොලර් එකක් වත් කපා හැර හෝ එම ණය ප්‍රතිව්‍යුහගත කිරීම පිළිබඳ කිසිදු සැලැස්මක් ඉදිරිපත් කර නැහැ. මෙවැනි පසුබිමක මූල්‍ය අරමුදල ලබාදීමට පොරොන්දු වූ ණය 15%ක් කපා හැරිය යුතු බවට අනතුරු අඟවා තිබෙනවා. විදුලි බිල, ජල බිල, ගෑස් මිල වගේම බදු වැඩිකරන ලෙසත් ඔවුන් දිගින් දිගටම බලකරන්නේ තවත් පීඩනය වැඩිකරන්නයි. ආණ්ඩුව තවත් නව බදු කිහිපයක් පනවන්න සූදානමින් සිටිනවා. ඊට අමතරව ජනවාරි මස පළමුවැනි දින සිට අවුරුදු 18ට වැඩි සියලු දෙනාට බදු ෆයිල් එකක් ලබාදෙන්න සූදානම් වෙනවා. දැනටමත් අයි.එම්.එෆ්. පදයට නටන රනිල් රාජපක්ෂ ආණ්ඩුව විදුලි බිල තවත් වටයකින් වැඩිකරන්න සූදානම් වෙනවා. පසුගිය අගෝස්තු මාසයේ 250%කින් විදුලි බිල වැඩිකර, තවත් 22%කින් ඔක්තෝබර් පළමුවැනිදා සිට වැඩිකරන්න සූදානම්. පාරිභෝගිකයන්ගේ භාවිතා කරන හැම ඒකකයටකම රුපියල් 08/- බැගින් වැඩිකරන්න සූදානම් වෙනවා. දැනට රුපියල් 2500/-ක මාසික විදුලි බිලක් එනවා නම්, යෝජිත වැඩිකිරීම් අනුව අවම වශයෙන් රුපියල් 3050/-ක් දක්වා වැඩිවෙනවා. මේ වන විටත් ජල ගාස්තු, බස් ගාස්තු, දුම්රිය ගාස්තු සහ අනෙකුත් සියලුම සේවාවන්වල ගාස්තු වැඩිකිරීමෙන් නතර නොවී තවත් වටයකින් වැඩිකරන්න සූදානම්. ගිය අවුරුද්දේ උද්ධමනය 70%ක තිබී, දැන් 1.5%ට අඩුකර ඇති බව කීවත්, එදා රුපියල් 12ට තිබුණු බිත්තරය අද රුපියල් 45 ඉක්මවා වැඩිවී තිබෙනවා. මේ විදිහට පෙට්‍රල්, ඩීසල්, භූමිතෙල්, යන ඉන්ධන වර්ග සියල්ලේම මිල ගණන් උද්ධමනය අඩුයි කියන පරිසරය යටතේ වැඩිකර තිබෙනවා. ජාත්‍යන්තර යාළුවන්ගෙන් උදව් ලබාගත හැකි පවසා, විදේශ සමුළුවලට ගොස් ෆොටෝ ගහමින් මාධ්‍යයට නිකුත් කළත්, ඇත්ත ප්‍රශ්නය තවමත් විසඳී නැහැ. බොරු හේතු දක්වා පළාත් පාලන මැතිවරණය කල් දැමීම, ජනතාවගේ ප්‍රජාතන්ත්‍රවාදී අයිතීන් මර්දනය කිරීම, දිගටම කරන්න උත්සාහ ගන්නවා. පළාත් පාලන මැතිවරණය කල්දැමීමට විරුද්ධව හරිනි අමරසූරිය සොහොයුරියත් සුනිල් හඳුන්නෙත්ති සහෝදරයාත් ශ්‍රේෂ්ඨාධිකරණයේ පවරා තිබෙන නඩුවේ දෙපාර්ශ්වයේ කරුණු දැක්වීමවලට ඇහුම්කන් දුන් විනිසුරු මණ්ඩලය ඔක්තෝබර් 02, 04, 09 සහ 10 දිනවල එක දිගට නඩුව විභාග කිරීමට තීරණය කර, තිබෙනවා. 10 වැනිදා නඩු විභාගය අවසන් වූ පසුව ඒ ආසන්න දිනයකදී තීන්දුව ලබාදීමට නියමිතව තිබෙනවා. ගරු ශ්‍රේෂ්ඨාධිකරණයෙන් සුබවාදී තීන්දුවක් ලැබේවි යැයි ප්‍රජාතන්ත්‍රවාදය අගය කරන ජනතාව බලාපොරොත්තු වෙනවා. මේ නඩු විභාගය පැවැත්වෙද්දී පසුගිය මාර්තු 09 වැනිදා පැවැත්වීමට නියමිතව තිබූ පළාත් පාලන මැතිවරණයේ අපේක්ෂකයන් සියලු දෙනාගේ නාමයෝජනා අහෝසි කරන්න ආණ්ඩුවෙන් පාර්ලිමේන්තුවට යෝජනාවක් ගෙනාවා. ශ්‍රේෂ්ඨාධිකරණයේ නඩු කටයුත්ත ඉදිරියට යද්දී මෙවැනි යෝජනාවක් ගෙන ඒම නීත්‍යානුකූල හෝ සාදාචාර සම්පන්න නැහැ. දිනේෂ් ගුණවර්ධන පළාත් පාලන ඇමතිවරයාගේ උපදේශක කාරක සභාවකින් නාමයෝජනා අහෝසි කිරීම සම්බන්ධයෙන් යෝජනා සම්මත කර ගැනීම කිසිසේත්ම නීත්‍යානුකූල වෙන්නේ නැහැ. නමුත් ශ්‍රේෂ්ඨාධිකරණයට අනියමින් බලපෑම් කිරීමේ චේතනාවෙන් මෙවැනි යෝජනා සම්මත කරගෙන තිබෙනවා. ඒ යෝජනාව සම්මත කර ගැනීම සම්පූර්ණයෙන්ම වැරදි බව අපි අවධාරණය කරනවා. ඡන්දය කල්දමා ජනතාවගේ ප්‍රජාතන්තවාදී අයිතිය අහෝසි කර අනෙක් පැත්තෙන් අයි.එම්.එෆ්. බෙර පදයට නටන රනිල් රාජපක්ෂ ජනතාව මත බර පැටවීම නිසා ඡන්දයට යන්න බයයි. ඡන්ද අකුළන්න ක්‍රියාකරන්නේ ඒ නිසා. ආණ්ඩුවේ මේ ක්‍රියාමාර්ග විවේචනය කරන සමාජ මාධ්‍යවල කටවහන්න අණපනත් ගෙනත් තිබෙනවා. ජනතාවගේ විරෝධය සමාජ මාධ්‍ය තුළින් ආණ්ඩුවට එල්ලවීම වැළැක්වීම සඳහා මෙවැනි නීති ගෙන එනවා. ත්‍රස්ත විරෝධී පනත ගෙන එන්නෙත් ආණ්ඩුවට එරෙහි ජනතා විරෝධය යටපත් කරන්නයි. මේ යෝජනා සියල්ල එකසේ පරාජයට පත්කළ යුතු ඒවා. අණපනත් මගින් බලපෑම කිරීම වගේම මුලතිව් අධිකරණයේ විනිශ්චයකාරවරයාට තර්ජනය කිරීම මඟින් මුළු අධිකරණ පද්ධතියටම තර්ජන එල්ල කර තිබෙනවා. අධිකරණයේ ස්වාධීනත්වයට මුළුමනින්ම එල්ල කරන ලද මරු පහරක් හැටියටයි අප දකින්නේ. මුලතිව් මහේස්ත්‍රාත්වරයාගේ සිද්ධියට අදාළ වහාම කඩිනම් පරීක්ෂණයක් පැවැත්විය යුතුයි. අනිත් විනිශ්චයකාරවරුන්ටත් තමන්ගේ රාජකාරිය හරියට කරගෙන යාම සඳහා මෙවැනි සිදුවීම් නැවත ඇති නොවන ලෙස කටයුතු කළ යුතුයි. ජනතාවගේ ප්‍රශ්නවලට විසඳුම් ලබාදිය නොහැකි පාලකයන් මර්දනය දියත් කර, සියල්ල පාලනය කළ හැකි බව සිතා සිටිනවා. මාධ්‍ය මර්දන පනත, ත්‍රස්ත විරෝධී පනත, අධිකරණයේ ස්වාධීනත්වයට බලපෑම් නොකිරීම රජයේ වගකීමක්. එවැනි බලපෑම් පිළිබඳව වහාම පරීක්ෂණ පවත්වා රටට හෙළිකරන ලෙසට අපි ආණ්ඩුවට බලකරනවා.“ ප්‍රශ්නය:- අද ජාත්‍යන්තර ළමා දිනය සහ වැඩිහිටි දිනය සමරණ අවස්ථාවේ විශේෂයෙන්ම ළමුන්ගේ තත්වය සම්බන්ධයෙන් සතුටු විය හැකිද?පිළිතුර:- කිසිසේත්ම සතුටු වෙන්න බැහැ. ළමුන්ගේ අනාගතය සම්පූර්ණයෙන්ම විනාශ වෙලා. දෙමාපියන් කල්පනා කරන්නේ ළමුන් රට යවන්නේ කොහොමද, ඒ අයව රටින් ගෙන යන්නේ කොහොමද කියලයි. අද ළමුන් විශාල වශයෙන් පීඩාවට පත්කර තිබුණත් ඔවුන් එම තත්වයෙන් මුදා ගන්නා සේයාවක් වත් මේ ආණ්ඩුවෙන් දකින්න නැහැ. ප්‍රශ්නය:- විදුලි බිල වැඩිකිරීමට ජාත්‍යන්තර මූල්‍ය අරමුදල බලපෑම් කර තිබෙනවාද?පිළිතුර:- මූල්‍ය අරමුදල දිගින් දිගටම කියන්නේ පිරිවැය මත මිල තීරණය කරන්න කියලයි. මේ කරගෙන යන්නේ ඒ නියෝග ඉටුකිරීමයි. අයි.එම්.එෆ්. පදයට නටමින් යළි විදුලි බිල වැඩිකළහොත් ඉතිරි කර්මාන්ත ටිකත් කඩා වැටෙනවා. පසුගිය මාස හයේ 23%කින් කාර්මික නිෂ්පාදන කඩාගෙන වැටුණා. ඊට ප්‍රධාන හේතුව දරාගත නොහැකි විදුලි බිල නිසා පිරිවැය අධික විමයි. සාමාන්‍ය ජනතාව විදුලි බිලෙන් පීඩාවට පත්වෙනවා වගේම යන්තමින් හරි ආර්ථිකය පවත්වාගෙන යන ඉතිරි වී තිබෙන කුඩා හා මධ්‍ය පරිමාණ කර්මාන්තකරුවන්ට නැවත විදුලි බිල වැඩිවීමක් දරාගත නොහැකියි. ඒ නිසා නැවත වටයකින් ආර්ථිකය කඩාගෙන වැටෙනවා. ප්‍රශ්නය:- රාජ්‍ය ආයතන පාඩු ලැබීමේ බරත් ජනතාව මත පටවන්නේ නැතිව ඒ පාඩු අවම කර ගන්න මිල වැඩිකරනවා නේද?පිළිතුර:- ආණ්ඩුව කියන්නෙත් ඒකයි. නමුත් මිල වැඩිකිරීම හෝ විදුලි බල මණ්ඩලය වැනි රාජ්‍ය ආයතන විකුණා දැමීම උත්තරය නොවෙයි. විදුලි බල මණ්ඩලය ලාභ ලබන තත්වයට ගෙන එන්න නිවැරදිව කළමනාකරණය කිරීම ඇමතිවරයාගේ සහ ආණ්ඩුවේත් වගකීමයි. එය ඉටු නොකර ජනතාව මත බර පැටවීම කොහෙත්ම අනුමත කරන්නේ නැහැ.", "URL": "https://lankatruth.com/si/?p=152507", "Category": "පුවත්", "Parent URL": null}