{"Source": "Lankatruth", "Timestamp": "February 18, 2020", "Headline": "වතමන් ආණ්ඩුවත් ජිනීවා ඉදිරියේ පරණ ආණ්ඩුවේ පාරටම අඩිය තියයි", "News Content": "වත්මන් ආණ්ඩුවද ජිනීවා මානව හිමිකම් කොමිසම හමුවේ කටයුතු කරන්නේ පසුගිය රජය විසින් එහිදී ගත් ස්ථාවරයම මුල් කරගනිමින් බව සතුටින් ප්‍රකාශ කරන්නේයැයි එක්සත් ජනතා නිදහස් සන්ධාන පාර්ලිමේන්තු මන්ත්‍රී සරත් අමුණුගම මහතා ඊයේ (17) මහනුවරදී මාධ්‍ය හමුවේ පවසා තිබේ. ඒ බව ශ්‍රී ලංකා පොදුජන පෙරමුණේ සභාපති ජී.එල් පීරිස් මහතා විසින්ම ප්‍රසිද්ධියේ ප්‍රකාශ කර ඇති බවද සඳහන් කරන ඒ මහතා ශ්‍රී ලංකාවේ කිසිදු ආණ්ඩුවක් ශ්‍රී ලංකා හමුදාවට එල්ල වුණු මානව හිමිකම් කඩකිරීමේ චෝදනා පිළිගෙන නොමැති බවයි අවධාරණය කරයි. “අපි කිසි විදියකින් පිළි අරගෙන නැහැ මේ යුධ අපරාධ පිළිබඳ චෝදනාව. ඒවායේ කිසිම සත්‍යතාවයක් හෝ වැදගත්කමක් තියෙනවා කියලා කිසිම ලංකා රජයක් පිළි අරගෙන නැහැ. ජිනීවා ප්‍රශ්නයට අපි රජයක් හැටියට මුහුණ දෙනවා. සතුටුයි කියන්න, මේ රජයත් හුඟක් දුරට අර පසුගිය වතාවේ ජිනීවාවල ගත්ත ඒ ස්ථාවරය මුල් කරගෙනම තමයි ස්ථාවරයක් නිර්මාණය කරගන්නෙ කියලා ජී.එල් පීරිස් මහතා ප්‍රසිද්ධියෙම කියලා තියෙනවා. ඒ ජිනීවා කණ්ඩායමට මමත් ගියා. මමයි මාරපන මහත්තයායි ගියේ. ඒ ප්‍රකාශය අපි දෙන්නම එක්කහු වෙලා තමයි හැදුවෙ. ඒකෙන් අපි පැහැදිලිවම කිව්වා, ජිනීවාවල මොනවා කිව්වත් අපේ ව්‍යවස්ථාවට පිටින් කිසිම දෙයක් කරන්න බැහැ කියලා. ජිනීවා තියා කොහෙන් කිව්වත්, මොන ලෝකෙන් කිව්වත් අපේ ව්‍යවස්ථාවට පටහැණි දේවල්වලට අපට එකඟ වෙන්න බැහැ කියලා” යනුවෙන් ඒ මහතා සඳහන් කරයි. LNW", "URL": "https://lankatruth.com/si/?p=89943", "Category": "පුවත්", "Parent URL": null}