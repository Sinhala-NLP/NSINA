{"Source": "Lankatruth", "Timestamp": "October 23, 2017", "Headline": "සරණගෙන් බන්ධනාගාරයේදී ප්‍රශ්න කිරිමට අපරාධ කොට්ඨාසයට අවසර", "News Content": "පසුගිය මහින්ද රාජපක්ෂ පාලන සමයේ සංවර්ධන ලොතරැයි මණ්ඩලයට ලීසිං පදනම මත මිලදී ගනු ලැබූ කැබ් රථයක් පෞද්ගලික පාවිච්චිය සඳහා යොදාගෙන සාපරාධී සාවද්‍ය පරිහරණය කිරීම සම්බන්ධයෙන් මේ වනවිට රක්ෂිත බන්ධනාගාරගත කොට සිටින සංවර්ධන ලොතරැයි මණ්ඩලයේ හිටපු සභාපති හා හිටපු ඛනිජ තෙල් නියෝජ්‍ය අමාත්‍ය සරණ ගුණවර්ධන මහතාගෙන් සිද්ධියට අදාළව බන්ධනාගාරය තුළදී වැඩිදුර ප්‍රකාශයක් ලබා ගැනීමට අවසර ලබා දෙන ලෙස කොළඹ අපරාධ කොට්ඨාසය අධිකරණයෙන් කළ ඉල්ලීමකට කොළඹ කොටුව මහෙස්ත්‍රාත් සහ අතිරේක දිසා විනිසුරු ලංකා ජයරත්න මෙනෙවිය අවසර ලබා දී තිබේ. හිටපු නියෝජ්‍ය අමාත්‍යවරයා විසින් භාවිත කළ කැබ් රථය මේ වනවිට අතුරුදන් වී ඇති අතර මූල්‍ය අපරාධ කොට්ඨාසය ඒ සම්බන්ධව නියෝජ්‍ය අමාත්‍යවරයාගෙන් ප්‍රකාශ ලබාගෙන ඇත. ඔහු එහිදී ප්‍රකාශ කර ඇත්තේ කැබ් රථය තමන් විසින් ලියකියවිලි ඉදිරිපත් කරමින් මිලදී ගනු ලැබූවත් එය සංවර්ධන ලොතරැයි මණ්ඩලයේ පරිපාලන නිලධාරිවරයා වෙත භාර දුන් බවත්ය. එම නිලධාරියා මේ වනවිට මියගොස් ඇති බව කොළඹ අපරාධ කොට්ඨාස නිලධාරීන් අධිකරණයට දන්වා තිබේ.", "URL": "https://lankatruth.com/si/?p=42948", "Category": "පුවත්", "Parent URL": null}