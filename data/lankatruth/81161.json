{"Source": "Lankatruth", "Timestamp": "September 19, 2019", "Headline": "රේගුවේ හිටපු ලොක්කෝ දෙදෙනෙකු අත්අඩංගුවට ගන්නැයි නියෝග", "News Content": "(දෙවන සංස්කරණය) හිටපු රේගු අධ්‍යක්ෂ ජනරාල් ජගත් ප්‍රේමලාල් විජේවීර සහ හිටපු අතිරේක රේගු අධ්‍යක්ෂ ජනරාල් තාරක සෙනෙවිරත්න යන අයවළුන් අත්අඩංගුවට ගෙන අධිකරණයට ඉදිරිපත් කරන ලෙස කොළඹ කොටුව මහේස්ත්‍රාත් රංග දිසානායක මහතා අද (19) නියෝග කර තිබේ. අනුරාධපුර සදහිරුසෑයේ තැන්පත් කිරිම සඳහා කිලෝග්‍රෑම් 08ක බරකින් යුත් රත්තරන්වලින් සමාධි පිළිමයක් නිර්මාණය කිරිමට රාජසන්තක කිරීමට ශ්‍රී ලංකා රේගුව භාරයට පත් කර තිබු රත්තරන් ලබාදී සාපරාධී විශ්වාසය කඩ කිරීම සම්බන්ධයෙන් මොවුනට එරෙහිව පොලිස් මුල්‍ය අපරාධ විමර්ශන කොට්ඨාසය චෝදනා ගොනු කර ඇත. එම සැකකරුවන් දෙදෙනා විදේශගතවීම වළක්වන තහනම් නියෝගයක් ද නිකුත් කළ මෙහ්ස්ත්‍රාත්වරයා වහාම එම නියෝගය ආගමන විගමන පාලකවරයා ඇතුළු බලධාරීන්ට යවන ලෙසට ද නියෝග කර තිබේ. පසුගිය රජය සමයේදී හිටපු ජනාධිපති මහින්ද රාජපක්ෂ මහතාගේ සංකල්පයක් අනුව ආරම්භ කළ සදගිරිසෑයේ තැන්පත් කළ බුද්ධ ප්‍රතිමා වහන්සේට තැන්පත් කිරීම සඳහා රේගු භාරයේ තිබු රත්‍රං කිලෝ 08ක ප්‍රමාණයක් රේගු ආඥා පනතට පටහැනි ආකාරයෙන් ලබාදී ඇති බව මූල්‍ය අපරාධ විමර්ශන කොට්ඨාසයට අධිකරණයට දැනුම් දී ඇත. උතුරු මුදුදේදී අත්අඩංගුවට ගත් රත්‍රං කිලෝග්‍රෑම් 45.3ක ප්‍රමාණයක් රාජසන්තක කිරීම සඳහා රේගුවට භාර දී තිබියදී එලෙස රේගු ආඥා පනතට පටහැනි ආකාරයෙන් වෙනන් කරුණක් සඳහා ලබාදීම මගින් සැකකරුවන් පොදු දේපළ පනත යටතේ ගැනෙන වැරදි සිදුකර ඇති බැවින් ඔවුන්ට එරෙහිව නඩු පවරන ලෙසට නීතිපතිවරයා උපදෙස් දී ඇතැයිද පොලිස් මූල්‍ය අපරාධ කොට්ඨාසය එහිදී අධිකරණයට පෙන්වා දී ඇත. එම උපදෙස් අනුව එම සැකකරුවන් දෙදෙනා අත්අඩංගුවට ගැනීමට ඔවුන් පදිංචිව සිටි නිවෙස්වලට පොලිස් කණ්ඩායම් දෙකක් පිටත් කර යැවූ මුත් ඔවුන් නිවාසවලින් බැහැරව සැඟව සිටින බව පවසන විමර්ශන නිලධාරීන් සැකකරුවන් විදේශගත වීමට ඉඩ ඇති බවද පෙන්වා දී ඇත. එම නඩුව ලබන මස 08 වැනිදා කැඳවීමට නියමිතය.", "URL": "https://lankatruth.com/si/?p=81161", "Category": "පුවත්", "Parent URL": null}