{"Source": "Lankatruth", "Timestamp": "September 4, 2019", "Headline": "කේ.පීට කරපු වැඩේ අපි මහේන්ද්‍රන්ටත් කරනවා", "News Content": "එල්ටීටීඊ සංවිධානයේ ජාත්‍යන්තර කටයුතුවල නිරතවෙමින් මූල්‍ය පහසුකම් සැපයූ කුමරන් පත්මනාදන් හෙවත් කේ.පී මෙරටට ගෙන ආ ආකාරයටම මහ බැංකුවේ බැඳුම්කර වංචාවේ ප්‍රධාන චූදිතයෙකු වන එවකට මහ බැංකුවේ අධිපතිව සිටි අර්ජුන් මහේන්ද්‍රන් මහතාද මෙරටට ගෙන්වන බව මහින්ද පිලේ මන්ත්‍රී උදය ගම්මන්පිල මහතා සඳහන් කරයි. මහ බැංකුවේ හිටපු අධිපති මහේන්ද්‍රන් කොතැනක සැඟවී සිටියත් තමන් විසින් සොයා ගන්නා බවද උදය ගම්මන්පිල මහතා සඳහන් කරයි. “අපි ඔහුව අපේ රජයක් යටතේ අත්අඩංගුවට ගෙන ඔහුට එරෙහිව නීතිමය පියවර ගන්නවා. කේපීට සිදුවූ ඉරණමට ඔහු මුහුණ දෙනවා…” යැයි ගම්මන්පිල මහතා ප්‍රකාශ කරයි. කුමරන් පද්මනාදන් හෙවත් කේපී අත්අඩංගුවට ගන්නා විට ඔහු සතුව තිබුනේ යැයි පැවසූ මුදත්, රත්‍රන්, නැව්, ප්‍රෙට්‍රල් ශෙඩ් ආදිය පිළිබඳව මෙතෙක් පැවති ආණ්ඩුව හෝ වත්මන් ආණ්ඩුව හෙළි නොකළ අතර අද උදය ගම්මන්පිල මන්ත්‍රීවරයා සඳහන් කරන පරිදි මහින්ද රාජපක්ෂ පාලනය විසින් ඔහු අත්අඩංගුවට ගත්තා විනා අඩුම තරමේ ඔහුට එරෙහිව නීතිය ක්‍රියාත්මක නොකළේ ය. ඔහුගේ රාජ්‍ය නොවන සංවිධානය තුළ උතුරේ ක්‍රියාත්මක වීමට හැකි නිදහස් පසුබිම සකස් කර දුන් රාජපක්ෂ ආණ්ඩුව ලොව පුරා බැංකු ගිණුම් පවත්වාගෙන යමින් මුදල් එකතුකරමින් එල්ටීටීඊ සංවිධානයේ මූල්‍ය, ජාත්‍යන්තර සහ යුද ශක්තිය වර්ධනය කිරීමට කටයුතු කළ කේපී රාජපක්ෂ පාලනයේ සමීපතම හිතවතෙකු කරගත් ආකාරයද දක්නට ලැබිණි. උදය ගම්මන්පිල මහතා ව්‍යාංගයෙන් සඳහන් කරන්නේ බැංකුවේ බැඳුම්කර වංචාවේ ප්‍රධාන චූදිතයෙකු වන එවකට මහ බැංකුවේ අධිපතිව සිටි අර්ජුන් මහේන්ද්‍රන් මහතාදවද තම පාලනයක් යටතේ කේපීට ලබාදුන් ආකාරයේම රාජ්‍ය අනුග්‍රහයක් ලබාදී මෙරට තුළ නිදහසේ කටයුතු කිරීමට අවශ්‍ය පසුබිම සකසා දෙන බවද?", "URL": "https://lankatruth.com/si/?p=80307", "Category": "පුවත්", "Parent URL": null}