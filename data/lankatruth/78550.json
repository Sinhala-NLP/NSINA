{"Source": "Lankatruth", "Timestamp": "August 2, 2019", "Headline": "ඇලෝසියස්ට ඕස්ට්‍රේලියාවෙත් මහා පරිමාණ ආයෝජන තිබෙනවා – ඒ ගැනත් පරීක්ෂණයක් කළ යුතුයි", "News Content": "පර්පෙචුවල් ට්‍රෙෂරීස් සමාගමේ හිමිකරු වන අර්ජුන ඇලෝසියස්ට සිංගප්පූරුවේ පමණක් නොව ඕස්ට්‍රේලියාවේද විශාල වශයෙන් ආයෝජන පවත්නා බව “දූෂණ විරෝධී හඬ” සංවිධානයේ කැඳවුම්කරු වසන්ත සමරසිංහ මහතා හෙළි කරයි. ඒ අනුව ඕස්ට්‍රේලියාවේද පුරවැසියෙකු වන අර්ජුන් ඇලෝසියස්ට අයත් බැංකු ගිණුම් හා දේපළ විධිමත් ලෙස පරීක්ෂණයකට ලක් කළහොත් ඔහුගේ ඕස්ට්‍රේලියාවේ ඇති සියලු දේපළ හෙළිකරගත හැකි වන බව වසන්ත සමරසිංහ මහතා පවසයි. මහ බැංකු බැඳුම්කර වංචාවේ වෝහාරික විගණන තවම අවසන් වී නොමැති අතර කඩිනමින් මෙම පරීක්ෂණ අවසන් නොකළහොත් එම දේපළ නීත්‍යානුකූල දේපළ බවට පත්වන බවද ඒ මහතා අවධාරණය කරයි. එබැවින් එළැඹෙන මැතිවරණයට පෙර මෙකී වංචාවේ පරීක්ෂණ කඩිනම් කොට චූදිතයන්ට දඬුවම් දීම අනිවාර්යයෙන් කළයුතු බවත් එසේ නොවුණහොත් ආණ්ඩු මාරුවෙන් පසු කල්ගතවීමත් සමඟ මෙම කළු සල්ලි සුදු සල්ලි බවට පත්වීමද වැළැක්විය නොහැකි බවත් ඔහු වැඩිදුරටත් පැවසීය.", "URL": "https://lankatruth.com/si/?p=78550", "Category": "පුවත්", "Parent URL": null}