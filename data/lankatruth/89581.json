{"Source": "Lankatruth", "Timestamp": "February 7, 2020", "Headline": "රන්ජන්ගේ හඬපට තවමත් අධිකරණය භාරයේමයි – අපිට ලැබුනේ නැහැ – කොළඹ අපරාධ කොට්ඨාසය", "News Content": "අධිකරණයේ බාරයට ගෙන තිබෙන රන්ජන් රාමනායක මහතාගේ දුරකථන සංවාද ඇතුළත් හඬපටවල පිටපත් සිය කොට්ඨාසයට මේ වන තෙක් ලැබී නොමැති අතර ඉදිරි සතියේ දී ඒවා ලබා ගැනීමට කටයුතු කරන බව කොළඹ අපරාධ කොට්ඨාසය අද (07) අදිකරණයට දන්වා ඇත. නීතිඥ මඩුල්ලක් සමග රංජන් රාමනායක මහතා වෙනුවෙන් පෙනී සිටි නීතිඥ අෂාන් ප්‍රනාන්දු මහතා කරුණු දක්වමින් කොළඹ අපරාධ කොට්ඨාසය භාරයේ තිබෙන සිය සේවා දායකයාගේ නිල ජංගම දුරකථනය සහ සිම් කාඩ් පත මුදා හැරීමට නියෝග කරන ලෙස ඉල්ලා තිබේ. එහි දී අධිකරණය ඇමතූ කොළඹ අපරාධ කොට්ඨාසය, රංජන් රාමනායක මහතා දුරකථන සංවාද පටිගත කර ඇත්තේ මෙම දුරකථනය හරහා වන බැවින් විමර්ශන අවසන් වන තෙක් එය මුදා හැරීමට නොහැකි බව පවසා ඇත. ඉන් අනතුරුව නැවත අධිකරණය ඇමතූ නීතිඥ අෂාන් ප්‍රනාන්දු මහතා මහජන නියෝජිතයකු වන සිය සේවාදායකයාගේ සියලු දුරකථන දත්තයන් සහ සම්බන්ධතා එම දුරකතනයේ තිබෙන සිම් පතෙහි අඩංගු වන බැවින් එම සිම් පතෙහි අංකයට සමාන සිම් පත් අංකයක් ගැනීමට අවසර දෙන ලෙස ඉල්ලා ඇත. ඉන් පසු අධිකරණයට කරුණු දැක් වූ කොළඹ අපරාධ කොට්ඨාසය මෙම සියලු කරුණු සම්බන්ධයෙන් නීතිපතිවරයාව දැනුම්වත් කර උපදෙස් ලබා ගෙන ඉදිරි නඩු වාරයේදී අධිකරණය වෙත ඉදිරිපත් කිරීමට බලාපොරොත්තු වන බව දන්වා ඇත. ඒ අනුව ඉදිරිපත් වූ කරුණු සලකා බැලීමෙන් පසුය නීතිපති උපදෙස් ලබා ගෙන ඉදිරියේදී අධිකරණයට දැනුම් දෙන ලෙස කොළඹ අපරාධ කොට්ඨාසයට නියම කළ මහේස්ත්‍රාත්වරයා මෙම පැමිණිල්ල ලබන 12 වැනි දින යළි කැඳවීමට නියෝග කර ඇත.", "URL": "https://lankatruth.com/si/?p=89581", "Category": "පුවත්", "Parent URL": null}