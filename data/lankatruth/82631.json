{"Source": "Lankatruth", "Timestamp": "October 10, 2019", "Headline": "එජාප පාර්ලිමේන්තු මන්ත්‍රී ශාන්ත අබේසේකර රිමාන්ඩ්", "News Content": "එක්සත් ජාතික පක්ෂ පුත්තලම දිස්ත්‍රික් පාර්ලිමේන්තු මන්ත්‍රී අබේසේකර ශාන්ත සිසිර කුමාර මහතා රක්ෂිත බන්ධනාගාර ගතකර තිබේ. 2004 වසරේ හලාවතදී සංවිධානය කර තිබූ නීති විරෝධී රැස්වීමක සාමාජිකයෙකුවීම සහ එම අවස්ථාවේ ගිනි අවියක් ළඟ තබා ගැනීම සම්බන්ධව හලාවත මහාධිකරණයේ අංක 16/07 දරණ නඩුවට අදාලව මන්ත්‍රීවරයාට චෝදනා එල්ලවී තිබිණි. එම සිද්ධියට අදාලව මහාධිකරණය විසින් 2011.03.31 වන දින ඔහුට ඇප ලබා දී ඇති අතර, එහිදී සෑම ඉරිදා දිනකම පෙරවරු 9ත් 12 ත් අතර හලාවත පොලීසියට වාර්තා කරන ලෙස මන්ත්‍රීවරයාට නියම කෙරුණි. එම පාර්ශවයේ ඉල්ලීම පරිදි 2018.05.15 වන දින මහාධිකරණය විසින් එම ඇප කොන්දේසි ලිහිල් කරමින් සෑම මාසයකම අවසන් ඉරු දින පොලීසියට වාර්තා කළ යුතු බව ඇප කොන්දේසි පනවා තිබේ. පසුව මහාධිකරණය විසින් පොලීසියෙන් වාර්තාවක් කැඳවා ඇති අතර, එහිදී මෙම සැකකරු යම් යම් දිනවල ඉහත ඇප කොන්දේසි උල්ලංඝනය කර ඇති බව අධිකරණය හමුවේ අනාවණය වී ඇත. ඒ අනුව මෙම නඩුව අද(10) මහාධිකරණය හමුවේ කැඳවා තිබූ අතර, එහිදී ඇප කොන්දේසි උල්ලංඝනය කිරීම හේතුවෙන් සැකකාර මන්ත්‍රීවරයා 2019.10.17 වන දින දක්වා රක්ෂිත බන්ධනාගාර ගත කිරීමට අධිකරණය නියෝග කළේය.", "URL": "https://lankatruth.com/si/?p=82631", "Category": "පුවත්", "Parent URL": null}