{"Source": "Lankatruth", "Timestamp": "October 5, 2023", "Headline": "රුසියාව, සෞදි අරාබිය ඉන්ධන ගැන දැඩි තීරණයක – මිලටත් දැඩිව බලපායි", "News Content": "ලෝකයේ විශාලතම ඛනිජ තෙල් නිෂ්පාදක රටවල් දෙක වන සෞදි අරාබිය සහ රුසියාව තම නිෂ්පාදන කප්පාදුව සහ අපනයන සීමාවන් මේ වසර අවසන් වනතුරු දීර්ඝ කිරීම නිල වශයෙන් ප්‍රකාශයට පත් කර තිබේ. ඔපෙක් ප්ලස් සංවිධානයේ ප්‍රධාන රටවල් දෙක වන සෞදි අරාබිය සහ රුසියාව මෙලෙස සැපයුම සීමිත වීමත්, ඉහළ යන ඉල්ලුමත් හමුවේ තෙල් මිල තවදුරටත් ඉහළ යාම අපේක්ෂා කළ හැකි බව විශ්ලේෂකයෝ පවසති දිනකට තෙල් බැරල් මිලියනයක කප්පාදුව තවදුරටත් ක්‍රියාත්මක කරන බවත්, නොවැම්බර් සහ දෙසැම්බර් මාසවලදීද දිනකට තෙල් බැරල් මිලියන 09ක් පමණක් නිෂ්පාදනය කිරීමට අපේක්ෂා කරන බවත් සෞදි අරාබිය පවසයි. රුසියානු නියෝජ්‍ය අග්‍රාමාත්‍ය ඇලෙක්සැන්ඩර් නොවැක් සඳහන් කරන්නේ, රුසියාව දිනකට තෙල් බැරල් ලක්ෂ පහක (500,000) නිෂ්පාදන කප්පාදුවක් සිදු කරන බවත් එම කප්පාදුව වසර අවසානය තෙක් බලපැවැත්වෙන බවත්ය. එමෙන්ම රුසියාව දිනකට තෙල් බැරල් ලක්ෂ 03ක අපනයන කප්පාදුවක්ද ක්‍රියාත්මක කරන අතර එම සීමාවද වසර අවසානය තෙක් ක්‍රියාත්මක කරන බව රුසියානු නියෝජ්‍ය අගමැති කියා සිටී.", "URL": "https://lankatruth.com/si/?p=152799", "Category": "පුවත්", "Parent URL": null}