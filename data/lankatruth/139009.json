{"Source": "Lankatruth", "Timestamp": "September 6, 2022", "Headline": "“අර්බුදයේ නිර්මාපකයන් බේරා සාමාන්‍ය ජනතාව මත පටවන පීඩනය කොපමන කල් ඉවසන්නද?” – අනුර ප්‍රශ්ණ කරයි", "News Content": "ආර්ථිකය කඩා වැටීමට වගකිවයුතු කිසිම කෙනෙකු හට කිසිදු බලපෑමක් නොමැතිව සාමාන්‍ය ජනතාව මත අසීමිතව පටවමින් සිටින බර කොපමණ කල් ඉවසා සිටිය යුතු දැයි ජාතික ජන බලවේගයේ නායක අනුර කුමාර දිසානායක ප්‍රශ්න කරයි. අද (06) පාර්ලිමේන්තුවේදී “සමාජ ආරක්ෂණ දායකත්ව බද්ද” නමින් නව බද්දක් පැනවීම සම්භන්ධයෙන් විශේෂ ප්‍රකාශයක් සිදු කරමින් මන්ත්‍රීවරයා මෙලෙස ප්‍රශ්න කලේය. ජාතික ජන බලවේගයේ මන්ත්‍රීවරුන් මෙම බද්දට විරුද්ධ බව සටහන් කරගන්නා ලෙස කතානායකගෙන් ඉල්ලීමක්ද කළේය මේ වන විටත් 15% දක්වා ඉහළ දමා තිබෙන වැට් බද්දත් යෝජිත නව බද්දත් එකතු වූ විට වැල් බද්දක් බවට පත් වීමෙන් ජනතාවට කිසිසේත් දරා ගත නොහැකි අසීමිත පීඩනයක් එල්ල කළ ද මහ බැංකුවේ සංචිත හින්දවූ අයට, මහා භාන්ඩාගාරයට ලැබෙමින් තිබූ ආදායම් කපා දැමූ අයට, පොහොර ආනයනයේදී විශාල වන්දියක් ගෙවීම ඇතුළුව ආර්ථිකය බිඳ දැමීමට වගකිය යුතු වූවන් සම්බන්ධයෙන් කිසිඳු ක්‍රියා මාර්ගයක් නොගැනීම පිළිබඳ දැඩි විවේචනයක් එල්ල කලේය. වර්තමාන ආණ්ඩුව අර්බුදයෙන් ගොඩ ඒම සඳහා නැවත නැවතත් සාමාන්‍ය ජනතාව මත බර පැටවීමේ උපාය මාර්ගයක් අනුගමනය කරමින් සිටින බවද එය දැඩි ලෙස හෙලා දකින බවද අවධාරණය කරනු ලැබීය.", "URL": "https://lankatruth.com/si/?p=139009", "Category": "පුවත්", "Parent URL": null}