{"Source": "Lankatruth", "Timestamp": "April 28, 2018", "Headline": "පක්ෂයේ බලය බැසිල්ගේ අනසකට", "News Content": "ඒකාබද්ධ විපක්ෂය යනුවෙන් හඳුන්වන ශ්‍රී ලංකා නිදහස් පක්ෂයේ මහින්ද රාජපක්ෂ පිල තුළ මේ වනවිට ඇති වී තිබෙන බරපතල කණ්ඩායම් බෙදීම පරාජය කර ඉදිරි දේශපාලන ක්‍රියාමාර්ග ගැනීම සඳහා බැසිල් රාජපක්ෂ මූලික වී බලය අත්පත් කර ගැනීම ආරම්භ කර තිබෙන බවට තොරතුරු අනාවරණය වේ. මෙහි මුල් පියවර වශයෙන් එම පිලට අයත් බත්තරමුල්ල පිහිටි ප්‍රධාන කාර්යාලයේ බලය බැසිල් රාජපක්ෂ යටතට ගෙන තිබේ. සිංහල හා හින්දු අලුත් අවුරුදු නිවාඩුවෙන් පසුව එම කාර්යාලය නැවත විවෘත කිරීම යනුවෙන් හඳුන්වමින් බැසිල් රාජපක්ෂ එහි බලය ලබාගෙන ඇත. අගමැති රනිල් වික්‍රමසිංහට විරුද්ධව මහින්ද පිලේ පිරිසක් මුල් වි ගෙන එන ලද විශ්වාසභංග යෝජනාව පරාජය වීමෙන් පසුව එම පිලේ තිබූ කණ්ඩායම් බෙදීම ඉතාම තීව්‍ර වී තිබේ. මේ වනවිට විමල් වීරවංස, උදය ගම්මන්පිල, වාසුදේව නානායක්කාර එක් පිලකට බෙදී සිටිති. මෙහි වාසුදේව නානායක්කාර මහතා දැඩි ගෝඨාභය රාජපක්ධ විරෝධී ස්ථාවරයක්ද ගෙන කටයුතු කරමින් සිටියි. මහින්ද රාජපක්ෂ හා බැසිල් රාජපක්ෂ ඇතුළු පිරිසක් එක් පිලක් වශයෙන්ද දිනේෂ් ගුණවර්ධන සහ බන්දුල ගුණවර්ධන ඇතුළු පිරිස මධ්‍යස්ථ මතධාරීන් ලෙසද බෙදී සිටින බවට තොරතුරු අනාවරණය වේ. විමල් විරවංස ඇතුළු පිරිස ගෝඨාභය රාජපක්ෂ පළිහක් ලෙස යොදා ගනිමින්, මහින්ද රාජපක්ෂ සහ බැසිල් රාජපක්ෂ පිලට දැඩි ප්‍රහාර එල්ල කිරිමේ මාධ්‍ය මෙහෙයුමක් දැනටමත් ආරම්භ කර ඇත. එම ප්‍රහාර කොතරම්ද යන්න පැහැදිලි වන්නේ මහින්ද රාජපක්ෂට පවා වක්‍රාකාරව ප්‍රහාර එල්ල කිරිමෙනි. උද්ගතව තිබෙන මෙම තත්වය තුළ මහින්ද රාජපක්ෂ තනි නොකර රැක ගැනීම සඳහා මාධ්‍ය මෙහෙයුම්වල සම්පූර්ණ බලය බැසිල් රාජපක්ෂ විසින් ලබාගෙන ඇති අතර ඉදිරි සති කිහිපයේදී දිස්ත්‍රික් මට්ටමින් හා මැතිවරණ කොට්ඨාස මට්ටමින් පාක්ෂිකයන් දැනුම්වත් කිරීමට සැලසුම් කර තිබෙන බවද අනාවරණය වේ. කෙසේ වෙතත් බත්තරමුල්ල ප්‍රධාන කාර්යාලයේ බලය බැසිල් ප්‍රමුඛ පිරිස අත්පත් කර ගැනීමට සමත්වී සිටියද ඉන් පිටත සිට විවිධ මාධ්‍ය මෙහෙයුම් ඔස්සේ මහින්ද පිලට එරෙහිව බලවේග ගොඩනැගීමට කටයුතු කරමින් සිටින බව සනාථ වී තිබේ. මේ අතර පසුගියදා පැවති බැසිල් රාජපක්ෂ මහතාගේ උපන්දින සාදයටදමහින්ද රාජපක්ෂ මහතා ඇතුළු සීමිත පිරිසක් පමණක් එක් කරගෙන තිබීමත් ඒ සඳහා විමල් වීරවංස, උදය ගම්මන්පිල වැනි මන්ත්‍රීවරුන් එක්කරගෙන නොතිබීමත් විශේෂත්වයකි. මූලාශ්‍ර ලංකාඉරිදා සංග්‍රහය", "URL": "https://lankatruth.com/si/?p=51239", "Category": "පුවත්", "Parent URL": null}