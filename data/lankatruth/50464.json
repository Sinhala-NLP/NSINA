{"Source": "Lankatruth", "Timestamp": "April 11, 2018", "Headline": "දඹුල්ල ඛනිජ වැලි සමාගමේ අත්තනෝමතිකත්වයට එරෙහිව සේවකයෝ විරෝධතාවයේ", "News Content": "දඹුල්ලේ පිහිටි අල්කෙම් හේවි මෙටල් නම් පුද්ගලික ඛනිජ වැලි සමාගමක සේවකයින් නීති විරෝධී අයුරින් හා අන්තනෝමතිකව එහි පාලනාධිකාරය විසින් සේවයෙන් නෙරපා හැරීමට එරෙහිව හා ඔවුන් යළි සේවයේ පිහිටුවා හිඟ වැටුප් ලබා දෙන ලෙස බල කරමින් එම සේවකයින් හා ඔවුන්ගේ පවුල්වල දු දරුවන් පසුගිය 09 වනදා පෙරවරුවේ එම වැඩබිම ඉදිරිපිට විරෝධතාවයක නිරතවූහ. අන්තර් සමාගම් සේවක සංගමය විසින් මෙම විරෝධතාවය සංවිධානය කර තිබුණි. එම සංගමයේ නීති අංශයේ ලේකම් සුජීව සුභසිංහ මහතා මෙහිදී කියා සිටියේ මෙම සමාගමේ සේවකයින්ට අදාලව 2016/2017 වර්ෂ සදහා රුපියල් 10,000ක වැටුප් වැඩි කිරීමක් සදහා කම්කරු දෙපාර්තමේන්තුව හා පාලනාධිකාරය සමග අවස්ථාවන් ගණනාවකදී සාකච්චා කළ බවය, ඇතැම් අවස්ථාවන්හි පාලනාධිකාරය සාකච්චා මග හරින බවත් අවසානයේ කම්කරු කොමසාරිස් ජනරාල් සමග හා කම්කරු ආරවුල් අංශය සමගද සාකච්චා කළත් පාලනාධිකාරය විවිධ සාධාරණ නොවන හේතු දක්වමින් වැටුප් වැඩි කිරීම ප්‍රතික්ෂේප කළ බවය. මෙම තත්වය මත කම්කරු කොමසාරිස් ජනරාල්වරයාට දැනුම්දී සේවකයින්ගේ ඉල්ලීම ලබා ගැනීමට වෘත්තීය ක්‍රියාමාර්ගයක් ගනු ලැබූ බවත්, ඊට පසුව කිසිදු පුර්ව හෝ නිත්‍යානුකුල දැනුම්දීමකින් තොරව අන්තනෝමතිකව කම්කරු අන පනත් නීති හා ආණ්ඩුක්‍රම ව්‍යවස්ථාවද උල්ලංඝනය කරමින් සේවයෙන් නෙරපා හැර ඔවුන්ගේ දරු පවුල් සමග මහ මගට ඇදදමා ඔවුන්ගේ දෙමසක වැටුප් ගෙවීමද නතර කර තිබෙන බවත් සුජීව සුභසිංහ මහතා කියා සිටියේය. මෙම අසාධාරණ ක්‍රියාමාර්ගයට එරෙහිව ඉදිරියේදී දැඩි වෘත්තීය ක්‍රියාමාර්ග ගන්නා බවද හෙතෙම පැවසිය.", "URL": "https://lankatruth.com/si/?p=50464", "Category": "පුවත්", "Parent URL": null}