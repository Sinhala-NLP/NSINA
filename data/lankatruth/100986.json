{"Source": "Lankatruth", "Timestamp": "November 22, 2020", "Headline": "විල්පත්තු විනාශයට රිෂාඩ්ගේ වන්දිය කෝටි 250ක්", "News Content": "විල්පත්තු – කල්ආරු රක්ෂිත වනාන්තරවල කරන ලද වන විනාශය වෙනුවෙන් නැවත වන වගා කිරීම සඳහා අභියාචනාධිකරණ නියෝගය පරිදි හිටපු අමාත්‍ය රිෂාඩ් බදියුදීන් මහතාට තම පෞද්ගලික ධනයෙන් අවමවශයෙන් රුපියල් කෝටි 250ක් පමණ ගෙවීමට සිදුවනු ඇතැයි විල්පත්තු වන විනාශය පිළිබඳ නඩුව පැවරූ පරිසර යුක්ති කේන්ද්‍රයේ විධායක අධ්‍යක්ෂ හේමන්ත විතානගේ මහතා දේශය පුවත්පත්ට පවසා තිබේ. හිටපු අමාත්‍ය රිෂාඩ් බදියුදීන්, වනසංරක්ෂණ දෙපාර්තමේන්තුවේ අධ්‍යක්ෂ ජනරාල්වරයා, මධ්‍යම පරිසර අධිකාරිය ඇතුළු පාර්ෂව 09ක් වගඋත්තරකරුවන් කරමින් පවරා තිබූ මෙම නඩුව අභියාචනාධිකරණයේ ගොනු කරනු ලැබුවේ පරිසර යුක්ති කේන්ද්‍රය විසිනි. වියළි කලාපයට අයත් විල්පත්තුව ආශ්‍රිත කල්ලාරු කලාපයට අයත් රක්ෂිත වනාන්තරයේ අක්කර 2,500ක් පමණ පසුගිය කාලයේ නැවත පදිංචි කිරීම සඳහා විනාශ කරනු ලැබිණි. වන සංරක්ෂණ දෙපාර්තමේන්තුව කුමක් ප්‍රකාශ කළ ද වියළි කලාපයේ වනාන්තර අක්කරයක් වැවීම සඳහා රුපියල් ලක්ෂ 10කට අධිකව වැයවනු ඇති බව තමන්ගේ ගණන් බැලීම යැයි ද ඔහු පවසයි. මේ නිසා සිදු වූ පාරිසරික විනාශයේ වටිනාකමද එක් කළහොත් ඒ වෙනුවෙන් ගෙවිය යුතු වන්දිය එම වටිනාකම මෙන් දස ගුණයක්වත් විය හැකි බවද ඔහු සඳහන් කරයි. පරිසරවේදීන් පවසන්නේ වියළි කලාපයේ වන රෝපණය කිරීමේ දී අවම වශයෙන් අක්කරයකට ගස් 800ක්වත් සිටුවිය යුතු බවත් එසේ රෝපණය කරන ගස් අවුරුදු හතක් දක්වාවත් රැකබලා ගත යුතු බවත්ය. එමෙන්ම පසුගියදා A5 Channel SriLanka යූටියුබ් චැනලය සමග එක්වෙමින් පරිසර යුක්ති කේන්ද්‍රයේ සභාපති නීතිඥ රවින්ද්‍රනාත් දාබරේ මහතා පවසා තිබුණේ අධිකරණ නියෝගය අනුව රිෂාඩ් බදුර්දීන්ට ඇත්තේ මුදල් වියදම් කිරීම පමණක් බවත් වනය රෝපනය කළ යුත්තේ සහ එය රැකබලාගතයුත්තේ වනසංරක්ෂණ දෙපාර්තමේන්තුව බවත්ය. කෙසේ වෙතත් එවන් මුදලක් ඔහුට ගෙවියහැකිවේදැයි සිතාගත නොහැකි බවත් ඒ මහතා එහිදී සඳහන් කළේය.", "URL": "https://lankatruth.com/si/?p=100986", "Category": "පරිසර", "Parent URL": null}