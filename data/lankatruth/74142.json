{"Source": "Lankatruth", "Timestamp": "May 18, 2019", "Headline": "ගින්න ඇවිළවූ ලොක්කන් බේරා පොඩ්ඩන් අතුළට", "News Content": "පසුගිය 13 වැනි දින කුලියාපිටිය සහ හෙට්ටිපොළ මුල් කරගෙන ආරම්භ වී මිනුවන්ගොඩ ප්‍රදේශය දක්වා පැතිර ගිය ජාතිවාදී ප්‍රහාර පිටුපස සෘජුව හා වක්‍රව ප්‍රකට දේශපාලනඥයින් සහ ඔවුන්ගේ සමීපතම ආධාරකරුවන් සිට ඇති බවට තොරතුරු අනාවරණය වී තිබේ. කාලයක් පුරාම සිදුවීම්වලට වගකිව යුත්තන් නිදහස් කරමින්, ඉන් පිටස්තරයන් මත වගකීම පටවන “ලොක්කන් බේරා පොඩ්ඩන් අතුළට දාන” ආණ්ඩුවේ උපායමාර්ගය මෙහිදීද ක්‍රියාත්මක වෙමින් තිබේ. සිදුවීමට මැදිහත් වූ බවට දයාසිරි ජයසේකර, මධුමාධව අරවින්ද පිළිබඳව විවිධ චෝදනා එල්ල වී තිබූ ලෙසම විජේදාස රාජපක්ෂ, තිලංග සුමතිපාල, උදය ගම්මන්පිල, විමල් වීරවංස ඇතුළු කණ්ඩායම මෙම ප්‍රහාර සඳහා පසුගිය කාලය තුළදී මතවාදී ප්‍රචාරක කටයුතු කළ බවටත් මෙම විනාශයට වගකිවයුතු බවටත් දේශපාලන විශ්ලේෂකයන්ගේ අදහස වී තිබේ. පසුගිය කාලය තුළ දේශපාලන අධිකාරියේ අනුග්‍රාහකත්වය ලබමින්. සිංහල ජාතිවාදී කණ්ඩායම් පෝෂණය කළ ගලගොඩඅත්තේ ඥානසාර භික්ෂුව බන්ධනාගාරයෙන් නිදහස් කර ගැනීමට උනන්දු වූ එජාප, ශ්‍රිලනිප මෙන්ම ‘පොහොට්ටු’ පක්ෂයේ දේශපාලනඥයන්ද මෙම විනාශයට වගකිව යුතු බව ඔවූහු ප්‍රකාශ කරති. ඔවුන් පවසන්නේ සිදුවීම මතවාදීමය වශයෙන් පෝෂණය කරමින් සම්පූර්ණ මාධ්‍ය ජාලයම හැසිරවූ ප්‍රකට ව්‍යාපාරික මාධ්‍ය ආයතන දෙකක් වෙතද මෙම සියලු විනාශයේ වගකීම එල්ලවන බවයි. එසේ තිබියදී සෘජුවම ප්‍රහාර එල්ල කළ පහළම කොටස වරදකරුවන් කරමින් පමණක් දෑත් සෝදා ගැනීමට බලධාරීන් දරන උත්සාහය පරාජය කරමින්, ප්‍රහාරය පිටුපස සිටිමින් පසුගිය කාලය පුරාම මෙවැනි උමතු ප්‍රහාරයකට කණ්ඩායම් උසිගැන්වූ පිරිසද ස්වාධීන පරීක්ෂණයකට ලක් කළ යුතු බවද ඔවුන් පවසයි. අප්‍රේල් 21 මරාගෙන මැරෙන ඉස්ලාම් අන්තවාදී ත්‍රස්තවාදී ප්‍රහාරය පිළිබඳව පරීක්ෂණ යම්තාක් දුරට නිවැරදිව සිදුවෙමින් පවතින මොහොතක එම පරීක්ෂණ සඳහා වන අවධානය වෙනතකට යැවීම සඳහා මෙම මැයි 12, 13, 14 තෙදින තුළ ජාතිවාදී ප්‍රහාරයන් සිදු කෙරී ඇත්දැයි යන්න කෙරෙහි ආරක්ෂක අංශවලද අවධානය යොමු වී තිබේ. විවිධ මට්ටමින් ක්‍රියාකරමින් සිටින මේ ජාතිවාදී, අන්තවාදී. ආගම්වාදී කුඩා සංවිධානවල ප්‍රධාන ක්‍රියාකාරීන් තිදෙනෙකු සිදුවීම්වලින් පසුව අත්අඩංගුවට ගෙන ඉන් එක් අයකු පමණක් ඇප මත නිදහස් කර තිබේ. සත්‍ය වරදකරුවන්ට නිදැල්ලේ හැසිරීමට ඉඩදීම බරපතළ විනාශයකට පාර කැපීමක් වන හෙයින්, තරාතිරම නොබලා චූදිතයන් සියල්ලන්ටම එරෙහිව ස්වාධීන පරීක්ෂණයක් පැවැත්විය යුතු බව එම දේශපාලන විශ්ලේෂකයෝ වැඩි දුරටත් ප්‍රකාශ කරති. සුලෝතනා අධිකාරී – ලංකා ඉරිදා සංග්‍රහය", "URL": "https://lankatruth.com/si/?p=74142", "Category": "පුවත්", "Parent URL": null}