{"Source": "Lankatruth", "Timestamp": "October 23, 2019", "Headline": "ජනාධිපතිවරණ සමයේ ආගමික අන්තවාදී මත පැතිරවීමේ උත්සාහයක්", "News Content": "ජනාධිපතිවරණ වාතාවරණය තුළ ආගමික අන්තවාදී මතවාදයන් මතුකර දැක්වීමේ උත්සායහයක් පවතින බව කැෆේ සංවිධානය සඳහන් කරයි. සමාජ මාධ්‍ය තුළ මෙන්ම මැතිවරණ වේදිකාවල ද ආගමික අන්තවාදී අදහස් මතුකර දැක්වෙන ප්‍රකාශ සියුම්ව ජනගත කෙරෙන බව එම සංවිධානය සඳහන් කරයි. කැෆේ සංවිධානයේ අධ්‍යක්ෂිකා සුරංගි ආරියවංශ මහත්මිය සඳහන් කර ඇත්තේ මේ සම්බන්ධව මැතිවරණ කොමිසම වෙත ලිඛිතව දැනුම් දී ඇති බවය. තමන් කැමති අපේක්ෂකයෙකුට සහය දැක්වීම නිසා ජන වර්ගය, ආගම,භාෂාව හෝ කුලය පදනම් කර ගනිමින් යම් පුරවැසියෙකු, හෝ ජනකණ්ඩායමක්, වෙන්කොට සැලකීම ඔවුන්ගේ දේශපාලන අයිතිවාසිකම් උල්ලංඝනය කිරීමක් බව කැෆේ සංවිධානය සඳහන් කරයි. මෙම තත්වය ඉදිරියේදී වාර්ගික ගැටුමක් දක්වා වර්ධනය විය හැකි බවත් එය නිදහස් හා සාධාරණ මැතිවරණයක් පැවැත්වීමට බාධාවක් බවත් කැෆේ සංවිධානය පෙන්වා දී ඇත. මේ අනුව කැෆේ සංවිධානය අවධාරණය කර ඇත්තේ ජනාධිපතිවරණ අපේක්ෂකයින් මෙම තත්වය පාලනය කිරීම තම වගකීමක් ලෙස සැළකිය යුතු බවය. මේ වනවිට කැෆේ සංවිධානයට මැතිවරණ නීතිය කඩකිරීම් සහ රාජ්‍ය දේපල අවභාවිතාවන් සම්බන්ධ සිදුවීම් 286ක් වාර්තා වී ඇත.", "URL": "https://lankatruth.com/si/?p=83764", "Category": "පුවත්", "Parent URL": null}