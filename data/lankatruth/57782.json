{"Source": "Lankatruth", "Timestamp": "August 16, 2018", "Headline": "අසත්‍ය ප්‍රවෘත්තියට එරෙහිව අධ්‍යාපන අමාත්‍යාංශය CIDට යයි", "News Content": "ගුරුවරුන්ට නිවාඩු මාසවල ගුරු වැටුප් නතර කරන්නේ යැයි සඳහන් කරමින් අන්තර්ජාලය තුළ ප්‍රචාරය වන පුවත සම්පූර්ණ අසත්‍ය බවත්මෙම සිදුවීම සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර ඇති බවත් අධ්‍යාපන අමාත්‍යාංශය සඳහන් කරයි. අධ්‍යාපන අමාත්‍යවරයා නිවාඩු මාසවල ගුරු වැටුප් ගෙවීම නතර කිරීමට අදාළ කැබිනට් පත්‍රිකාවක් ඉදිරිපත් කිරීමේ සූදානමක් ඇති බවට අන්තර්ජාල මාධ්‍ය හරහා ප්‍රචාරය වන පුවත කුමන්ත්‍රණයක් බව අධ්‍යාපන අමාත්‍යාංශය පවසයි. කෙසේවෙතත් අදාළ සමාජ මාධ්‍ය ජාලා තුළ සැලැසුම් සහගතව අසත්‍ය පුවත් ප්‍රචාරය කළ පුද්ගලයන් හා ණ්ඩායම් පිළිබඳව අමාත්‍යාංශය මට්ටමින් පොලීසියට පැමිණිල්ලක් ඉදිරිපත් කර නීතිමය ක්‍රියාමාර්ග ගන්නා බව අධ්‍යාපන අමාත්‍යාංශය සඳහන් කර තිබුණි. ඒ අනුව අධ්‍යාපන අමාත්‍යාංශයේ ලේකම් සුනිල් හෙට්ටිආරච්චි මහතාගේ ලිඛීත පැමිණිල්ලක් අධ්‍යාපන අමාත්‍යාංශයේ මාධ්‍ය අධ්‍යක්ෂ සුදත් ධර්මප්‍රිය සහ මාධ්‍ය ලේකම් කල්ප ගුණරත්න යන මහත්වරුන් අපරාධ පරීක්ෂණ දෙපාර්තමේන්තුවට අද(16) පැමිණිල්ලක් ඉදිරිපත් කර තිබේ.", "URL": "https://lankatruth.com/si/?p=57782", "Category": "පුවත්", "Parent URL": null}