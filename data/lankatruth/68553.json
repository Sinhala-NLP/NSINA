{"Source": "Lankatruth", "Timestamp": "February 18, 2019", "Headline": "භික්ෂූන් වහන්සේ ඇතුළු නාඋල ජන නායකයන් නිදොස් කොට නිදහස්", "News Content": "මොරගහකන්ද හා කළු ගඟ ජලාශ ව්‍යාපෘතිය යටතේ තම දේපල අහිමිවී අවතැන්වුවන් සදහා සාධාරණ වන්දි මුදලක් ඉල්ලා ඉකුත් 2015.07.11 හා 12 දිනයන්හි මොරගහකන්ද ව්‍යාපෘති කාර්යාලය ඉදිරිපිට පැවති විරෝධතාවය හා උපවාසය අතරතුර නාඋල මහේස්ත්‍රාත් අධිකරණය මගින් ලබාගත් නියෝගයක් මත අත්අඩංගුවට ගෙන අධිකරණයේ ඇප නියෝග මත සිටි ප්‍රදේශයේ ප්‍රකට භික්ෂූන් වහන්සේ ඇතුළු ගොවි නායකයින් 23 දෙනෙකුට එරෙහිව පවරන ලද නඩුවේ තීන්දුව පසුගිය 13 ලබා දි තිබේ. ඒ අනුව මොරගහකන්ද වැඩබිමේ සේවකයින්ට බාධා කිරීම, ප්‍රධාන මාර්ගය අවහිර කරමින් ජන ජිවිතයට බාධා කිරීම හා අධිකරණ නියෝගය නොසලකා හැර විරෝධතාවය පැවැත්වීම, අයුතු ජනරාශිය යන චෝදනා යටතේ මෙම නඩුව නාඋල පොලිසිය මගින් ගොනුකර තිබුණි. එහි තීන්දුව ප්‍රකාශයට පත්කළ නාඋල මහේස්ත්‍රාත්වරයා අදාල සියලු චෝදනාවලින් චුදිතයින් නිදොස් කොට නිදහස් කිරීමට නියෝග කර ඇත. නාලන්දාරාම විහාරාධිපති බදුල්ලේ සදහම් හිමි, නාඋල ජන අයිතින් සුරැකීමේ සංවිධානයේ කැදවුම්කරු ආර්.ඒ.ඩි ජයතිලක, මොරගහකන්ද ජන අයිතීන් සුරැකීමේ සංවිධානයේ කැදවුම්කරු චන්ද්‍රසිරි බණ්ඩාර, සමස්ත ලංකා ගොවිජන සම්මේලනයේ දිස්ත්‍රික් සංවිධායක මාතලේ ඒකාබද්ධ ගොවි පදනමේ සභාපති සුනිල් රණවීර ඇතුළු තලාගොඩ, කමරව, කඩවත, මහපිහිල්ල, ගල්පෝරු ගොල්ල, ඇලගොමුව යන ග්‍රාමසේවා වසම්වල ප්‍රාදේශීය ජන නායකයින් 23 දෙනෙකුට එරෙහිව නඩුව විභාග කෙරිණි. මේ සම්බන්ධයෙන් අදහස් දක්වමින් නාඋල ජන අයිතීන් සුරැකීමේ සංවිධානයේ කැඳවුම්කරු ආර්.ඒ.ඩි ජයතිලක මහතා සඳහන් කර සිටියේ තම සටන ගෙන ගියේ මොරගහකන්ද ව්‍යාපෘතිය හේතුවෙන් සෘජුවම වගා බිම් අහිමිවන ජනතාවට සාධාරණ වන්දි මුදලක් ලබාගෙන නැවත පදිංචි කරන බිම් වෙත යාමට බවත් විරෝධතා දැක්වූයේ, උපවාසය සිදු කළේද ඒ සඳහා බවත්ය. කෙසේ නමුත් තමන් ඇතුළු පිරිසට එරෙහිව පොලිසිය ගොනු කළ චෝදනා සාධාරණ සැකයකින් තොරව ඔප්පු කිරීමට පොලිසියට නොහැකි වූ බවත් සාධාරණ අරමුණක් වෙනුවෙන් අරගල කළ තම කණ්ඩායම ජය ලැබූ බවත් ඒ මහතා පැවසීය. එමෙන්ම තමන් ගෙන ගිය සටන මේ වනවිට 90%කින් ජයගෙන ඇති බවත් දැන් ඉතිරිව ඇත්තේ නැවත පදිංචි කළ ප්‍රදේශවල ගොවිතැන් කටයුතු ඇතුළු එදිනෙදා ජීවිතයට අවශ්‍ය යටිතල පහසුකම් ලබා ගැනීමේ සටන් බවත් එයද ජයග්‍රහණය දක්වාම මෙහෙයවන බවත් ජයතිලක මහතා අවධාරණය කළේය.", "URL": "https://lankatruth.com/si/?p=68553", "Category": "පුවත්", "Parent URL": null}