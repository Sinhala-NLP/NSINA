{"Source": "Lankatruth", "Timestamp": "May 28, 2019", "Headline": "රාජ්‍ය විරෝධී ලිපි තැපැල් කිරීමට යාමේදී ඇල්ලූ ඇමති කිරිඇල්ලගේ ගෝලයෝ තවදුරටත් රඳවා ගැනීමට අවසර", "News Content": "රාජ්‍ය විරෝධී, ජාතීන් අතර අසමගිය ඇතිකරවන සහ ජනාධිපතිවරයාට අපහාසවන ආකාරයේ ලිපි 600ක් මුද්‍රණය කර එම ලිපි දිවයින පුරා පිහිටි විහාරස්ථාන සහ පුද්ගලයන්ට තැපැල් කිරීමට උත්සාහ ගත් අවස්ථාවේ අත්අඩංගුවට ගත් ලක්ෂ්මන් කිරිඇල්ල අමාත්‍යවරයාගේ කාර්ය මණ්ඩල සේවකයන් තිදෙනා තවදුරටත් රඳවා තබාගෙන ප්‍රශ්න කිරීමට අද(28) අධිකරණය අවසර ලබාදී තිබේ. ලක්ෂ්මන් කිරිඇල්ල අමාත්‍යධුරය දරන රාජ්‍ය ව්‍යාපාර, කන්ද උඩරට උරුමය සහ මහනුවර සංවර්ධන අමාත්‍යාංශයේ මාධ්‍ය ඒකකයට අනියුක්තව සේවය කරන 28 හැවිරිදි කරන්දෙනිය ගෙදර සම්පත් කුමාර, 41 හැවිරිදි ධනූෂ ප්‍රියදර්ශන සහ 24 හැවිරිදි කවිඳු තක්ෂිල වීරසේන යන අය ඉහත චෝදනාව යටතේ මහේස්ත්‍රාත් නිරීක්ෂණය සඳහා කොළඹ අපරාධ කොට්ඨාසය විසින් කොළඹ කොටුව මහේස්ත්‍රාත් රංග දිසානායක මහතා හමුවට ඉදිරිපත් කර තිබිණි. 1978 අංක 48 දරන ත‍්‍රස්තවාදය වැළැක්වීමේ පනත ප‍්‍රකාරව සහ අංක 2019 අංක 01 දරණ හදිසි අවස්ථා (විධිවිධාන හා බලතල) නියෝග 19 (01) යටතේ මෙම සැකකරුවන් තිදෙනා තම කොට්ඨාසය තුළ රඳවා තබාගෙන ප‍්‍රශ්න කරනු ලබන බව කොළඹ අපරාධ කොට්ඨාසය අධිකරණයට දැනුම් දී සිටි අතර සැකකරුවන් රැඳවුම් නියෝග මත තවදුරටත් තබාගැනීමට අපරාධ කොට්ඨාසයට අවසර ලබා දී ඇත.", "URL": "https://lankatruth.com/si/?p=74731", "Category": "පුවත්", "Parent URL": null}