{"Source": "Lankatruth", "Timestamp": "July 6, 2021", "Headline": "සොච්චම් වන්දියකට කැබිනට් මණ්ඩලය එකඟවෙයි", "News Content": "X-Press-Pearl නැව ගිනිගෙන විනාශවීමෙන් හානියට පත්වූ ධීවර ආම්පන්න වෙනුවෙන් සහ ඒ ආශ්‍රිතව ජීවනමාර්ග බිඳවැටුණු 16,000ක් පමණ පවුල් වෙනුවෙන් ඉතාම සුළු වන්දි මුදලක් ලබා දීමට ආණ්ඩුව තීරණය කර ඇත. මේ අනුව එක් ධීවර පවුලකට රුපියල් 45,000ක් වැනි ඉතාම සොච්චම් මුදලක් ඊයේ (05) රැස්වූ කැබිනට් මණ්ඩලය අනුමත කර තිබේ. මෙම මුදල, මුල් අධියරේ වන්දිය වශයෙන් නම් කර ඇත. අධිකරණ ඇමතිවරයා මේ සම්බන්ධයෙන් කැබිනට් මණ්ඩලයට නිර්දේශ ඉදිරිපත්කර ඇති බව රජයේ නිල නිවේදනයේ සඳහන්ය. මෙම නැවෙන් විනාශයට පත්වූ සියලු ක්ෂේත්‍ර සඳහා වන්දි ලබාගැනීම පිළිබඳව මේ වනවිටත් කිසිදු එකඟතාවයකට පත්ව නැති අතර වන්දි ලබාගැනීම වෙනුවෙන් කමිටු 05ක් පත් කර ඇති බව ආණ්ඩුව දක්වා තිබේ. එම කමිටුවලින් එක් කමිටුවක් විසින් මූලික වන්දිය වශයෙන් රුපියල් මිලියන 720ක් ලබා ගන්නා ලෙස නිර්දේශ කර ඇත. ආණ්ඩුවේ කැබිනට් මණ්ඩලය එම නිර්දේශය පිළිගෙන ධිවරයින් සඳහා මෙම සොච්චම් වන්දිය ලබාදීමට සූදානම් වේ. මෙම වන්දි මුදල් තීරණය කර ඇත්තේ අධිකරණ ඇමති ජනාධිපති නීතීඥ මොහොමඩ් අලි සබ්රරිගේ ප්‍රධානත්වයෙන්, ඇමති රෝහිත අබේගුණවර්ධන, රාජ්‍ය ඇමති නාලක ගොඩහේවා, රාජ්‍ය ඇමති කංචන විජේසේකර, නීතිපති ජනාධිපති නීතීඥ සංජය රාජරත්න යන අයගෙන් සමන්විත කමිටුව මගිණි.", "URL": "https://lankatruth.com/si/?p=119111", "Category": "ආර්ථික පුවත්", "Parent URL": null}