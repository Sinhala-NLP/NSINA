{"Source": "Lankatruth", "Timestamp": "January 18, 2021", "Headline": "කොග්ගල වෙළඳ කලාපයේ කුඩා කොරෝනා පොකුරක්…", "News Content": "කොග්ගල වෙළඳ කලාපයේ අද (18) සිදුකළ රැපිඩ් ඇන්ටිජන් පරීක්ෂාවේ දී කර්මාන්ත ශාලාවලින් තවත් සේවක සේවිකාවන් 15 දෙනෙක් කෝවිඩ් – 19 ආසාදනය වී ඇතැයි තහවුරු වූ බව හබරාදුව සෞඛ්‍ය වෛද්‍ය නිලධාරී වෛද්‍ය පමෝද් සිරිවර්ධන පවසයි. ඒ අනුව කොග්ගල කලාපයේ කෝවිඩ් ආසාදිත සේවක සේවිකාවන් සංඛ්‍යාව 90 දක්වා ඉහළ ගොස් තිබේ. පසුගිය 10 වනදා මෙම කලාපයේ එක් කර්මාන්ත ශාලාවක සේවකයෙක් සහ සේවිකාවක් කෝවිඩ් ආසාදිත බවට තහවුරු වූ අතර මේ වනවිට එහි කුඩා පොකුරක් නිර්මාණය වී ඇත. මෙම තත්වය ගෙවුණ දින 08 තුළ දී මෙම කර්මාන්ත පුරයේ කර්මාන්තශාලා 05 වෙත දැනටමත් පැතිර ගොස් තිබේ. මෙම කර්මාන්ත පුරයේ ශල්‍ය අත්වැසුම් නිෂ්පාදනය කරන කර්මාන්ත ශාලාවකින්ද මේ වනවිට කෝවිඩ් ආසාදිතයන් දෙදෙනෙකු වාර්තා වී ඇත. මෙම තත්වය තවත් වර්ධනය විය හැකි බවද හබරාදුව සෞඛ්‍ය වෛද්‍ය නිලධාරී වෛද්‍ය සිරිවර්ධන වැඩිදුරටත් පවසයි. කෙසේ වෙතත් කර්මාන්ත පුරයේ කර්මාන්ත හිමිකරුව්න පවසන්නේ කිසිම හේතුවක් මත කර්මාන්ත වසා නොදමන බවත් ඕනෑම තත්වයක් යටතේ දිගටම වැඩ කරගෙන යන බවත්ය.", "URL": "https://lankatruth.com/si/?p=108687", "Category": "කොවිඩ් -19 (කොරෝනා ) පුවත්", "Parent URL": null}