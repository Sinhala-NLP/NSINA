{"Source": "Lankatruth", "Timestamp": "October 1, 2023", "Headline": "“ජනවරමක් නැති පාලකයෙක් අද ගමේ චණ්ඩියෙක් වගේ හැසිරෙනවා“ – එයාර් වයිස් මාෂල් සම්පත් තුයියකොන්තා", "News Content": "යුද්ධය පැවති සමයේ අත්‍යාවශ්‍ය ගුවන් මෙහෙයුම් කිරීමේදී හදිසි ගොඩබෑම්වලට මුහුණ දුන් අවස්ථාවල සිංහල දෙමළ මුස්ලිම් බේදයක් නැතිව සාමාන්‍ය ජනතාව ආරක්ෂක අංශවලට ඉමහත් උනන්දුවෙන් ආධාර කළ බවත් මේ වනවිට ජනවරමකින් තොරව පත්වී සිටින පාලකයා රටේ සාමය සහ සාරධර්ම බිඳ හෙළමින් ක්‍රියා කරන බවත් විශ්‍රාමික එයාර් වයිස් මාෂල් සම්පත් තුයියකොන්තා පෙන්වා දෙනු ලැබීය.  විශ්‍රාමික ත්‍රිවිධ හමුදා සාමුහිකය විසින් ඊයේ (සැප්. 30) පොලොන්නරුවේදී පවත්වන ලද සමුළුවේදී මෙම අදහස් පළ කළේය. සමුළුව අමතා එයාර් වයිස් මාෂල්වරයා වැඩි දුරටත් දැක්වූකරුණු පහතින් පළ කෙරේ.  “යුද්ධයේදී ගුවන් හමුදාවේ මෙහෙයුම් මේ ආසන්නයේ පිහිටි හිඟුරක්ගොඩ කඳවුරේ සිට සිදුකළා. හදිසි අවස්ථාවලදී නාවික හමුදාවට හෝ යුද හමුදාවට අපේ සහාය ලබාදිය යුතු වුණාම හිඟුරක්ගොඩ කඳවුරෙන් ගුවන්ගත වී අදාළ ප්‍රදේශවලට ළඟා වෙනවා. ත්‍රස්තවාදී තර්ජන එල්ල වන ඕනෑම අවස්ථාවක දිවා රෑ නැතිව අපේ සහයෝගය ලබාදුන්නා. තෝපාවැව විදුහලේ ක්‍රීඩා පිටියට අපේ ගුවන් යානා රෑ දහවල් නැතිව ගොඩබස්සනවා. එරාවුර් ප්‍රදේශයේ මුස්ලිම් පල්ලියකට ප්‍රහාර එල්ල කර සිය ගණනක් ඝාතනය කළ අවස්ථාවේ රාත්‍රිය පුරාම තුවාලකරුවන් රැගෙන මේ විදුහල් පිට්ටනියට ගොඩබැස්සා. ගුවන් යානය නැවැත්වූ සැනින් මේ පළාතේ සිටින සිවිල් ජනතාව ඉක්මනින්ම යානයට ළඟාවී වෙලාව, ස්ත්‍රි, පුරුෂ කිසිදු භේදයක් නැතිව භටපිරිස්වලටත් පෙර තුවාලකරුවන් රෝහල්වලට ගෙනයාම කැමැත්තෙන්ම සිදුකළා. වාකරෙයි ප්‍රදේශයේ කිතුනු පල්ලියක පියතුමෙකුට ප්‍රහාරයක් එල්ල වූ අවස්ථාවේ මමත් සහාය නියමුවාත් එතුමන් රැගෙන ගිය අවස්ථාවේ දරුණු ප්‍රහාරයක් එල්ල වුණා. හෙලිකොප්ටරයට හානිවී වැලිකන්ද මහවැලි ක්‍රීඩාංගණයට හදිසියේ ගොඩබැස්සූවා. එදත් ඒ අවට සිටි සිවිල් ජනතාව දින දෙකක් පුරා ජාති භේදයකින් තොරව රැකබලා ගත්තා. මේ දිස්ත්‍රික්කයේ පමණක් නොව රටපුරාම මෙවැනි සාරධර්මවලින් පිරි වටිනා මිනිසුන් ඉන්නවා. අපිටත් හමුදා සාමාජිකයන් හැටියට සාරධර්ම සහ හොඳ විනයක් ලබාදී තිබෙනවා. අපි සියලු දෙනාම දරාගැනීමේ හැකියාවත් ජය පරාජය බාරගැනීමේ හොඳ මානුෂිකත්වයත්, කළමනාකාරිත්වයත් සමගින් හොඳ වෘත්තීය මට්ටමකට පැමිණි මිනිසුන්. එදා අපි සියලු දෙනාම සාමූහික ප්‍රයත්නයක යෙදී විශ්‍රාම ගියේ රටට වැඩදායක පිරිසක් හැටියට ඉතිරි කාලය ගත කරන්නයි. නමුත් මේ රටේ දේශපාලනය සහ දේශපාලනඥයා රටට උදාකර දී තිබෙන්නේ සාරධර්මවලින් පිරිහුණු බිඳ වැටුණු රටක්. මිනීමැරුම්, මංකොල්ලකෑම්, රිය අනතුරුවලින් පිරුණු රටක් තිබෙන්නේ. තමන්ගේ මූලික අවශ්‍යතා ඉටුකර ගත නොහැකි වුණාම සමාජයේ මිනිසුන් විවිධ ක්‍රියාවලට පෙළඹෙනවා. දේශපාලනඥයන්ගේ ක්‍රියාවලින් සමාජ සාරධර්ම සහ වටිනාකම් ආරක්ෂා කරන බව පෙන්වා තිබෙනවාද? ඔවුන් ප්‍රායෝගිකව පෙන්නුම් කරන්නේ බලය, ධනය, ලබාගැනීම වෙනුවෙන් වටිනා සාරධර්ම විනාශ කර දමලා. බහුතර දේශපාලනඥයන් සම්බන්ධයෙන් පවතින්නේ ඒ යථාර්ථයයි. මිනීමැරුම්වලට චෝදනා ලැබූ, වංචා – දූෂණ චෝදනා ලැබූ, සාරධර්මවලින් පිරිණු පිරිසක් පාර්ලිමේන්තුවට ගොස් මේ රටට දෙන ආදර්ශය මොකක්ද? ජනමතයක් නිරූපණය නොකරන, පාලකයෙක් අද ජනතාවාදී නොවන අනපනත් සම්මත කර ගනිමින් ගමේ චණ්ඩියෙක් වගේ ක්‍රියාකරනවා. මේ තත්වය කොතරම් දරුණුද කියනවා නම්, ක්‍රිකට් මැච් එකක් පැරදුණාමත් ඒ සම්බන්ධයෙන් සැකයක් 2011 සිටම ප්‍රේක්ෂකයන් තුළ ඇති වෙනවා. මේ පාලන ක්‍රමය අත්වින්දා හොඳටම ඇති. පාලකයා සාරධර්මවලින් තොර වූ විට සමාජය මෙවැනි පරිහානියකට පත්වෙනවා. පාලකයන් සාරධර්මවලින් තොර වූ විට සාමාන්‍ය ජනතාවගෙන් එවැනි දෙයක් බලාපොරොත්තු වෙන්න බැහැ. අපි මේ කැත දේශපාලනය මුලින්ම වෙනස් කළ යුතුයි. ඒ වෙනුවෙන් තිබෙන එකම බලවේගය ජාතික ජන බලවේගය පමණක් වන නිසා අපි සියලු දෙනාම එකතු වී ඉදිරියේදී පැවැත්වෙන ඕනෑම මැතිවරණයකින් එය ජයග්‍රහණය කිරීමට කටයුතු කරනවා. ඒ අධිෂ්ඨානයෙන් අපි සියලු දෙනාම කටයුතු කරමු.“", "URL": "https://lankatruth.com/si/?p=152483", "Category": "පුවත්", "Parent URL": null}