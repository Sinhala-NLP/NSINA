{"Source": "Lankatruth", "Timestamp": "July 7, 2018", "Headline": "රනිල් ණය කප්එක උස්සයි", "News Content": "අග්‍රාමාත්‍ය මෙන්ම ජාතික ප්‍රතිපත්ති සහ ආර්ථික කටයුතු අමාත්‍යවරයාද වන රනිල් වික්‍රමසිංහ මහතා විසින් 2018 වසරේ මැයි 15 වැනි දින සිට 2018 ජූලි 03 වැනි දින දක්වා මාස එකහමාරක් වැනි කාලයකදී රුපියල් කෝටි 27,984ක මුදලක් විවිධ ව්‍යාපෘති සඳහා ණය ලෙස ලබාගෙන ඇති බවට තොරතුරු වාර්තා වේ. පසුගිය මැයි මස 05 වැනි දින සිට ජූලි 07 දක්වා පැවැති කැබිනට් අමාත්‍ය මණ්ඩල රැස්වීම්වලදී ඉහත ණය මුදල ලබා ගැනීම සඳහා අමාත්‍ය මණ්ඩල අනුමැතියද හිමිව තිබේ. එක් එක් අමාත්‍යවරුන් යටතේ පවතින විවිධ අමාත්‍යාංශ ගණනාවකට අයත් විෂයයන් සඳහා අග්‍රාමාත්‍යවරයා විසින් මෙම ණය මුදල් ලබා ගැනීමට කටයුතු කර තිබේ. දුම්රිය එන්ජින් මිලදී ගැනීම, නගර සභාවලට උපකරණ හා වාහන මිලදි ගැනීම, වෛද්‍ය පීඨ සඳහා වෛද්‍ය උපකරණ මිලදී ගැනීම, මාර්ග ඉදිකිරිමථ නාගරික සංවර්ධන ව්‍යාපෘති, විද්‍යා හා තාක්ෂණ සංවර්ධන කටයුතු, ධීවර සංවර්ධන කටයුතු, ධීවර සංවර්ධන ව්‍යාපෘති, වරාය පහසුකම් සැපයීමේ ව්‍යාපෘති සහ ග්‍රාමීය ප්‍රාථමික සෞඛ්‍ය, ආරක්ෂණ පද්ධති සවිමත් කිරීම වැනි අමාත්‍යාංශ ගණනාවකට අයත් විෂයයන් සඳහා අග්‍රාමාත්‍යවරයා විසින් ණය ලබා ගැනීමට කටයුතු කර තිබේ. මහින්ද රාජපක්ෂ ආණ්ඩුව විසින් ලබා ගන්නා ලද අති විශාල ණය කන්ද ගෙවා දමන බවට පොරොන්දු දෙමින්, බලයට පැමිණි වත්මන් අග්‍රාමාත්‍යවරයා ඉහත ණය මුදල් ලබා ගැනීමට කටයුතු කර ඇත්තේ, පසුගිය මැයි 15 වැනිදා සිට මෙම මස 03 වැනිදා අතර මාස එකහමාරක පමණ කාලයක් තුළදීය. මෙම ණය බොහෝමයක් ආසියානු සංවර්ධන බැංකුව, ඔස්ට්‍රියා යුනිට් ක්‍රෙඩිට්, ස්ටෑන්ඩර්ඩ් චාර්ටඩ්, ලෝක බැංකුවට අනුබද්ධ ප්‍රතිසංස්කරණ හා සංවර්ධන බැංකුව, ජපානයේ එම්.යූ.එෆ්.ජී ලිමිටඩ් බැංකුව වැනි විදේශ බැංකු ගණනාවකින් ලබා ගැනීමට අග්‍රාමාත්‍යවරයා විසින් කැබිනට් අනුමැතිය ඉල්ලා ඇති බව ඔහු විසින් ඉදිරිපත් කරන ලද කැබිනට් යෝජනාවලින් තහවුරු වේ. අග්‍රාමාත්‍ය ධුරයට අමතරව ජාතික ප්‍රතිපත්ති හා ආර්ථික කටයුතු අමාත්‍ය ධුරයේ බලතල අනෙකුත් අමාත්‍යවරුන්ට අයත් අමාත්‍යාංශවල විෂයපථයන් සඳහා මෙම ණය මුදල් ලබා ගැනීමේදී අග්‍රාමාත්‍යවරයා විසින් භාවිත කරන බව මේ අනුව පැහැදිලි වන අතර අග්‍රාමාත්‍යවරයාගේ මෙම ක්‍රියාකලාපය පසුගිය රාජපක්ෂ ආණ්ඩුව සමයේ බැසිල් රාජපක්ෂ ආර්ථික ප්‍රතිසංස්කණ අමාත්‍යවරයා වශයෙන් අනෙකුත් අමාත්‍යවරුන්ගේ අමාත්‍යාංශ සම්බන්ධයෙන් ක්‍රියා කළ බලහත්කාරී ස්වරූපයේම එක් ආකාරයක් බව මෙම කරුණුවලින් සනාථ වේ.", "URL": "https://lankatruth.com/si/?p=55777", "Category": "පුවත්", "Parent URL": null}