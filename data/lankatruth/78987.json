{"Source": "Lankatruth", "Timestamp": "August 12, 2019", "Headline": "රංජිත් සියඹලාපිටිය සහ ගාමිණී ජයවික්‍රම ජනාධිපති පරීක්ෂණ කොමිසමට කැඳවයි", "News Content": "විදුලිබල මණ්ඩලයේ විදුලි ධාරිතා මිලදී ගැනීමේදී සහ බලාගාර සඳහා ඉන්ධන ලබා ගැනීමේදී සිදුව ඇතැයි පැවසෙන දූෂණ සම්බන්ධව ප්‍රකාශයක් ලබාගැනීමට හිටපු විදුලිබල අමාත්‍ය පාර්ලිමේන්තු මන්ත්‍රී රංජිත් සියඹලාපිටිය හෙට(13) ජනාධිපති පරීක්ෂණ කොමිසම වෙත කැඳවා තිබේ. විදුලිය මිලට ගැනීමේදී හා බලාගාර සඳහා අවශ්‍ය ඉන්ධන ලබා ගැනීමේදී වංචා දූෂණ සිදුකර ඇතැයි, 2015-2018 කාලය තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සෙවීමට පත්කළ ජනාධිපති පරීක්ෂණ කොමිසම වෙත පැමිණිලි ඉදිරිපත්ව ඇත. මීට අමතරව මහපොළ ශිෂ්‍යත්ව භාරකාර අරමුදලේ සිදුව ඇති දූෂණ වංචා සිදුවීම් සම්බන්ධව ප්‍රකාශයක් ලබාගැනීමට බුද්ධ ශාසන හා වයඹ සංවර්ධන අමාත්‍ය ගාමිණී ජයවික්‍රම පෙරේරා ද ජනාධිපති පරීක්ෂණ කොමිසම වෙත හෙට දිනයේ කැඳවා තිබේ. පසුගිය 2 වැනිදා ද ගාමිණී ජයවික්‍රම පෙරේරා මහතා කොමිසම වෙත කැඳවා තිබුණ ද ඔහු විසින් වෙනත් දිනයක් ඉල්ලා තිබිණි.", "URL": "https://lankatruth.com/si/?p=78987", "Category": "පුවත්", "Parent URL": null}