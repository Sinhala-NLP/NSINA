{"Source": "Lankatruth", "Timestamp": "May 22, 2021", "Headline": "කොරෝනාවලට වඩා දස ගුණයක් මිනිස්සු රසායනික පොහොරවලින් මැරෙනවා… හැමෝම ගෙවතුවගාවක් කරගන්න – වෛද්‍ය පාදෙනිය", "News Content": "කොරෝනා වසංගතය නිසා මෙරට මියයන පුද්ගලයින් ප්‍රමාණයට වඩා දස ගුණයක් වකුගඩු රෝගයෙන් මියයන බවත් ඊට හේතුවී ඇත්තේ රසායනික පොහොර භාවිතය බවත් රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙනිය ඊයේ (21) පැවති රජයේ වෛද්‍ය නිලධාරීන්ගේ සංගමයේ මාධ්‍ය හමුවකදී පැවසීය. කොරෝනා වසංගතයෙන් පුද්ගලයින් මියයාමට හේතුව ඔවුන්ගේ ප්‍රතිශක්තිකරණය අඩුවීම බවත් එසේ ප්‍රතිශක්තිකරණය අඩුවීම ගැන සලකා බැලීමේදී 1960 දශකයේ සිට මෙරට සාම්ප්‍රදායික වස විස නොමැති ගොවිතැන අත්හැරීම කෙරෙහි සලකා බැලිය යුතු බවත් පවසන වෛද්‍ය පාදෙනිය රසායනික පොහොර භාවිතයට මෙරට ජනතාව හුරුකිරීම යනු විදේශිකයින්ගේ සමූහ ඝාතන උපක්‍රමයක් යැයිද එහිදී පැවසීය. ඒ අනුව රසායනික පොහොර භාවිතය අත්හිටුවීමට ජනාධිපති ගෝඨාභය රාජපක්ෂ ගෙනයන වැඩපිළිවෙල ඉහළින්ම අගය කරන බව පැවසූ ඔහු 1960 දශකයට පෙර පැවති වස විසෙන් තොර කෘෂි සංස්කෘතියට නැවත යායුතු බවත් අවධාරණය කළේය. එසේම ඒ සඳහා තම තමන්ගේ ගෙවතුවල කුමක් හෝ වගා කරගන්නා ලෙසත් ඔහු සියලු දෙනාගෙන්ම ඉල්ලා සිටී.", "URL": "https://lankatruth.com/si/?p=116833", "Category": "පුවත්", "Parent URL": null}