{"Source": "Lankatruth", "Timestamp": "June 1, 2021", "Headline": "ගොවියාගේ දැවෙන පොහොර ප්‍රශ්නය ලිඳළඟ කතාබහක්ලු…", "News Content": "රසායනික පොහොර ආනයනය සම්පූර්ණයෙන්ම නවත්වා ඒ වෙනුවට කාබණික පොහොර ආනයනය කිරීමට ජනාධිපතිවරයා ගෙන තිබෙන තීරණය සම්බන්ධයෙන් රටේ ඇතිවී තිබෙන සංවාදය ලිඳළඟ කතාබහක් බව ජනමාධ්‍ය ඇමති කෙහෙළිය රඹුක්වැල්ල ප්‍රකාශ කරයි. අද (01) කැබිනට් තීරණ දැනුම්දීමේ මාධ්‍ය හමුවේදී සූම් තාක්ෂණය ඔස්සේ මාධ්‍යවේදියෙකු නැගූ පැනයකට පිළිතුරු දෙමින් කැබිනට් ප්‍රකාශක මේ බව සඳහන් කර තිබේ. කාබණික පොහොර සම්බන්ධයෙන් පිහිටුවා තිබෙන කාර්යසාධක කලකායේ සාමාජිකයෙකු වශයෙන් ආණ්ඩුවේ සමීපතම මාධ්‍ය ආයතන හිමි ව්‍යාපාරිකයෙකු පත්කර තිබීමත් සම්බන්ධව එහිදී මාධ්‍යවරයා ප්‍රශ්න කළ අවස්ථාවේ ඇමතිවරයා මෙම පිළිතුර ලබාදී ඇත. ඉදිරියේදී වගාව සඳහා අවශ්‍ය වන හිඟ කාබනික පොහොර සහ ස්වභාවික ඛනිජ අවශ්‍යතාවයන් ආනයනය කිරීමට ජනාධිපතිවරයා තීරණය කර තිබේ. ඒ අනුව, හෙක්ටයාර් 500,000කට අවශ්‍ය කාබනික පොහොර ආනයනය කිරීමට පියවරගන්නා බව අද පැවති කැබිනට් තීරණ දැනුම්දීමේ මාධ්‍ය හමුවේදී පැවසිනි. කැබිනට් නිවේදනයේ තවදුරටත් සඳහන් වන්නේ ජාත්‍යන්තර තරගකාරී ප්‍රසම්පාදන ක්‍රමවේදය අනුගමනය කරමින් එම පොහොර අවශ්‍යතාවයන් රජයට අයත් පොහොර සමාගම් හරහා ආනයනය කෙරෙන බවය. රට තුළ කාබනික පොහොර නිෂ්පාදනය කිරීමට ප්‍රමාණවත් කඩිනම් ව්‍යාපෘති ආරම්භ කිරිමකින් තොරව මෙසේ පොහොර ආනයනය කිරීමට තීරණය කර ඇත. මේ වනවිට මෙරට නිෂ්පාදන ධාරිතාව සැලකිල්ලට ගැනීමේදී 2021/22 මහ කන්නය සඳහා හෙක්ටයාර් 224,000කට අවශ්‍ය කාබනික පොහොර දේශීයව සපයා ගැනීමටත් තවත් හෙක්ටයාර් 100,000කට අවශ්‍ය කාබනික පොහොර හඳුනාගත් ගොවීන්ට අවශ්‍ය පහසුකම් ලබාදී සපයා ගැනීමටත් කෘෂිකර්ම දෙපාර්තමේන්තුව සැලසුම් කර ඇති බව සඳහන් වේ. එබැවින් කාබනික පොහොර සහ ස්වභාවික ඛනිජ හා කීලේටඩ් අංශුමාත්‍ර ශාක පෝෂක ප්‍රසම්පාදනය කිරීමට අදාළව විශේෂිත ප්‍රසම්පාදන කමිටුවක් සහ එම කමිටුවට සහාය වීමට අදාළ විෂය පිළිබඳ ප්‍රවීණයන්ගෙන් සමන්විත තාක්ෂණික කමිටුවක් පත්කිරීමට ද තීරණය කර තිබේ.", "URL": "https://lankatruth.com/si/?p=117433", "Category": "පුවත්", "Parent URL": null}