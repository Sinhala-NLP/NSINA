{"Source": "Lankatruth", "Timestamp": "March 16, 2023", "Headline": "විනිසුරු වැටුපෙන් බදු අයකිරීම – රිට් පෙත්සම් සලකා බැලීමට අභියාචනාධිකරණය තීරණය කරයි", "News Content": "විනිසුරුවරුන්ගේ වැටුප්වලින් උපයන විට ගෙවීමේ බද්ද අය කිරීමේ තීරණය බලරහිත කිරීමේ නියෝගයක් නිකුත් කරන ලෙස ඉල්ලා ගොනුකර තිබෙන රිට් පෙත්සම් දෙකක් පංච පුද්ගල විනිසුරු මඩුල්ලක් හමුවේ මෙම මස 22 දෙවනදා සලකා බැලීමට අභියාචනාධිකරණය අද (16) තීරණය කර තිබේ. එම තීරණය ලබා දී ඇත්තේ අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ඒ. මරික්කාර් යන අයගෙන් සමන්විත අභියාචනාධිකරණ විනිසුරු මඩුල්ල විසිනි. එමෙන්ම විනිසුරුවරුන්ගේ වැටුප්වලින් අදාළ බද්ද අය කිරීම වළක්වාලමින් පනවා තිබෙන තහනම් නියෝගයද එදින දක්වා දීර්ඝ කරන ලෙසත් විනිසුරු මඬුල්ල නියම කර ඇත. ශ්‍රී ලංකා මහාධිකරණ විනිසුරුවරුන්ගේ සංගමය සහ ශ්‍රී ලංකා අධිකරණ නිලධාරින්ගේ සංගමය විසින් අදාළ පෙත්සම් ඉදිරිපත් කර තිබිණි.", "URL": "https://lankatruth.com/si/?p=145562", "Category": "පුවත්", "Parent URL": null}