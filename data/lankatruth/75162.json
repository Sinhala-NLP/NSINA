{"Source": "Lankatruth", "Timestamp": "June 5, 2019", "Headline": "ඌවේ මහ ඇමැති රජයේ දේපළ අවභාවිතාවක –  ලංකා ගුරු සේවා සංගමය අනාවරණය කරයි", "News Content": "සීමාසහිත අධ්‍යාපන සේවා නියුක්තිකයින්ගේ සමූපකාර හා ණය දෙන සමිතියේ මැතිවරණයේ සිය දේශපාලන හිතවත් කණ්ඩායම ජයග්‍රහණය කිරීම සඳහා ඌව පළාත් ප‍්‍රධාන අමාත්‍යවරයා රජයේ දේපළ අවභාවිත කිරීමේ යෙදී සිටින බව ලංකා ගුරු සේවා සංගමයේ බදුල්ල දිස්ත‍්‍රික් සංවිධානය ඊයේ (04) මාධ්‍ය හමුවක් පවත්වමින් අනාවරණය කළේ ය. මෙම මැතිවරණය මේ මස 08 වන දින පැවත්වීමට නියමිත අතර එම මැතිවරණයේදී ගුරුවරුන්ගේ ඡන්දය ලබා ගැනීම සඳහා මේ වනවිටත් මහ ඇමතිවරයා විසින් රජයේ වාහන භාවිතා කරමින් ප‍්‍රචාරක කටයුතු සිදු කරන බවත් ඊට අමතරව පළාතේ ගුරුවරුන් සඳහා කෑම බීම ලබාදෙමින් සතුටු කිරීමට කටයුතු කරන බවත් ලංකා ගුරු සේවා සංගමයේ බදුල්ල දිස්ත‍්‍රික් ලේකම් ප‍්‍රියන්ත වර්ෂමාන මහතා පවසයි. මෙම මැතිවරණය මේ තාක් කිසිදු දේශපාලන පක්ෂයකට යට නොවී ස්වාධීනව පැවති අතර ඌව පළාත් ප‍්‍රධාන අමාත්‍යවරයා මෙවර මෙම මැතිවරණය දේශපාලනීකරණය කිරීමට කටයුතු කරන බවත් ඊට එරෙහිව තම සංගමය කටයුතු කිරීමට සැලසුම් කරන බවත් ප‍්‍රියන්ත වර්ෂමාන මහතා වැඩිදුරටත් පැවසීය. සීමාසහිත අධ්‍යාපන සේවා නියුක්තිකයින්ගේ සමූපකාර හා ණය දෙන සමිතියේ නිලවරණය සඳහා “අපේ කණ්ඩායම” නමින් ලංකා ගුරුසේවා සංගමය විසින් මෙවරද කණ්ඩායමක් ඉදිරිපත් කර ඇත. ගියවරද ජයග්‍රහණය කරන ලද්දේ ඔවුන් විසිනි.", "URL": "https://lankatruth.com/si/?p=75162", "Category": "පුවත්", "Parent URL": null}