{"Source": "Lankatruth", "Timestamp": "June 22, 2019", "Headline": "අඩසියවසක රංගන ප්‍රතිභාව වෙනුවෙන් ජයලත් මනෝරත්නයන්ට කටාර්හි “එතෙර අපි” සංවිධානයෙන් උපහාර", "News Content": "අඩසියවසක රංගන ප්‍රතිභාව තුළින් ශ්‍රී ලාංකික කලාව වෙනුවෙන් සිදුකල අද්විතීය මෙහෙවර උදෙසා ප්‍රවීණ රංගධර ජයලත් මනෝත්රත්න මහතාට කටාර්හි ශ්‍රී ලාංකික ප්‍රේක්ෂකයන් වෙනුවෙන් එතෙර අපි කටාර් සංවිධානය විසින් පසුගිය 14 වන සිකුරාදා දෝහා කටාර්හි QNCC අල් මයස්සා වේදිකාවේදී උපහාර පිරිනමා තිබේ. කටාර්හි ශ්‍රී ලංකා ශුභසාධක සංගමයේ සභාපති කටාර්හි ජනතා විමුක්ති පෙරමුණේ සංවිධායක සහ එතෙර අපි කටාර් ශාඛාවේ අනුශාසක අනුර හෙට්ටිගොඩ මහතා අතින් මෙම විශේෂ උපහාර සම්මානය පිළිගන්නවා ඇත. මෙහිදී අදහස් දැක්වූ ජයලත් මනෝරත්න මහතා විසින් යහපත් සමාජයක් වෙනුවෙන් එතෙර අපි සංවිධානය විසින් ලොව පුරා සිදු කරන්නාවූ සමාජ මෙහෙවර අගය කර ඇත. මීට පෙර එතෙර අපි කැනඩා ශාඛාව විසින් සංවිධානය කල විශේෂ දේශනයකට එතුමා සහභාගී වූ බව සිහිපත් කර තිබේ. එමෙන්ම තමන්ගේ පනස් වසරක රංගන මෙහෙය වෙනුවෙන් උපහාර දැක්වීම අගය කර ඇති ජයලත් මනෝරත්නයන් පසු ගිය කාලය තුළ තමන් මුහුණ දුන් රෝගී තත්වය නිසා නාට්‍යයේ ප්‍රදර්ශන කටයුතු ප්‍රමාද වීම ගැනද කණගාටුව පල කර ඇත. එතෙර අපි කටාර් සංවිධානය විසින් සංවිධානය කළ උදයසිරි වික්‍රමරත්නයන්ගේ “සුද්දෙක් ඔබ අමතයි” වේදිකා නාට්‍යය රඟ දැක්වීමද මෙහිදී සිදු කර තිබේ. කටාර් සංචාරය අතරතුර එතුමා විසින් කටාර්හි ශ්‍රී ලාංකික දරුවන් අධ්‍යාපනය ලබන ස්ටැෆර්ඩ් ශ්‍රී ලංකා පාසැල වෙත ගොස් එහි අධ්‍යාපනය ලබන සිසුන් සහ ඔවුන්ගේ දෙමාපියන් සහ පාසලේ ගුරුවරුන් වෙනුවෙන් විශේෂ දේශනයක්ද සිදු කර ඇත.", "URL": "https://lankatruth.com/si/?p=76213", "Category": "කලා පුවත්", "Parent URL": null}