{"Source": "Lankatruth", "Timestamp": "August 2, 2022", "Headline": "රාජපක්ෂලා පළවා හැරි වර්ණවත් ජූලිය", "News Content": "ජූලි මාසය ගෙවී ගියා. නිකම්ම නොවෙයි. ජයග‍්‍රාහී මතක සටහන් ඉතිහාසයට එකතු කරමින්. ජූලි කියන්නේ මේ රටේ කළු වර්ණයෙන් ඉතිහාසය ගතවී තිබෙන මාසයක්. දේශපාලනය කොතරම් පාදඩයි ද කියලා පෙන්වා තිබෙන්නේ විශේෂයෙන්ම ජූලි මාසයේදී. ඒ හැම ජූලියක්ම ජේ.ආර් ජයවර්ධනගේ ඒකාධිපති වියරු පාලන කාලයට අයිතියි. කෙටියෙන් මතක් කිරීම වැදගත්. මුලින්ම 1980 ජූලි වර්ජනය. රජයේ සේවකයන්ගේ පඩිය දවසට රුපියල් 10කින් වැඩිකර ගැනීම ඇතුළු ඉල්ලීම් කිහිපයක් දිනා ගන්න. අන්තිමට සිද්ධ වුණේ 80,000 රජයේ සේවකයන් එළියට ඇදලා දාපු එක. ඒ තැන්වලට ජේ.ආර්.ගේ ත‍්‍රාඩ තරුණ පිරිස යෙදවූවා. අධ්‍යාපන සුදුසුකම් කිසිම දෙයක් අවශ්‍ය වුණේ නැහැ. 1977 මැතිවරණයට දරදිය ඇදලා, 1977 අගෝස්තුවේ දෙමළ ජනතාවට විරුද්ධව අපරාධ දියත් කරලා තිබීම, ඊට පස්සෙත් දේශපාලන ත‍්‍රාඩ වැඩවලට එකතු වෙලා ඉඳීම, අධ්‍යාපන සුදුසුකම් වුණා. වර්ජකයන් කනත්තට යවන බව එදා මහා ලොකු ප‍්‍රජාතන්ත‍්‍රවාදියෙකු විදිහට පෙනී සිටි ලලිත් ඇතුළත් මුදලි කීවා. සැලකිය යුතු පිරිසක් සියදිවි නසා ගන්නා තැනටත් ආණ්ඩුව වැඩ කළා. ඊට පස්සේ 1983 කළු ජූලිය. ශ්‍රී ලංකාව කියන්නේ ම්ලේච්ඡයන්ගේ දේශයක් කියලා මුළු ලෝකයාම ඉදිරියේ ‘තාර’ අකුරින් ලියූ මාසයක්. ‘තාර’ අකුරින් කියුවේ කළු අකුරින්. අහිංසක දෙමළ ජනතාවගේ ජීවිත ලේ සාගරයක ගිල්වා දැමුවා කීම නිවැරදියි. සන්නද්ධ බෙදුම්වාදීන් විසින් උතුරේ දී හමුදා සෙබලුන් 13 දෙනෙකු ඝාතනය කිරීමට පළි ගත්තේ මුළු රටපුරාම සිටි අහිංසක දෙමළ ජනතාවගෙන්. ඔවුන්ගේ දේපළ මංකොල්ල කෑවා. මංකොල්ල කන්න බැරි ඒවා ගිනි තිව්වා. පණපිටින් ගිනි තබා මරා දැම්මා. පහර දුන්නා. ශ්‍රී පතුල චිත‍්‍රපටය හැදූ කේ. වෙන්කට් ඔහුගේ කාර්එක තුළදීම පනපිටින් ගිනි තියලා මැරුවා. කොළඹ ද, ඈත ගම්දනව්වලද, වතුකරේද දෙමළ ජනතාවගේ ලේ කඳුළු ගලාගියේ එහෙම. කළු ජූලිය පිටදාලා දේශපාලන පක්ෂ තහනම් කළා. විශේෂයෙන්ම ජනතා විමුක්ති පෙරමුණ. ජේ.ආර්.ගේ ඇත්ත වුවමනාව වූනේ ඒක. ඊට පස්සේ ආවේ 1987 ජූලිය. බලය සැලකිය යුතු තරම් අභියෝගයට ලක්වී සිටි ජේ.ආර් ජයවර්ධන ඉන්දියාවට රට පාවා දුන්නා. නිකම්ම නොවෙයි ඉන්දියාව එක්ක ගිවිසුමක් අත්සන් කරලා. ලක්ෂ ගණනක් ඉන්දීය හමුදාවට මේ බිම ආක‍්‍රමණය කරන්න ගිවිසුමකින් ඉඩදීලා. ඒ ගිවිසුම අත්සන් කලේත් ජූලි මාසයේදී මයි. ඊට විරුද්ධව මහා ජන ගඟක් කොළඹ කොටුව බෝධිය ළඟට එකතු වුණා. පක්ෂ පාට කිසිම භේදයක් තිබුණේ නැහැ. රටට ආදරය කරන මිනිසුන් රොද බැඳී එකතු වුණා. අද ජනාධිපති පුටුවේ ඉන්න රනිල් රාජපක්ෂගේ මාමා ජේ.ආර් ජයවර්ධන හමුදාවට, පොලිසියට අණ දුන්නා වෙඩි තියන්න. බෝධිය ළඟට රොක් වී සිටි එකසිය හැට ගණනක් වෙඩි තියලා ඝාතනය කළා. මෙතනදී විශේෂ දෙයක් කියන්න ඕනෑ. ජේ.ආර් ජයර්ධනගේ මේ ද්‍රෝහී, ජන ඝාතක ක්‍රියාවලට විරුද්ධව මුලින්ම අවි එසවූයේ හමුදාව තුළින්මයි. ජේ.ආර්. එක්ක ඉන්දු ලංකා ගිවිසුම අත්සන් කළ ඉන්දීය අගමැති රජිව් ගාන්ධිට නාවික හමුදා සෙබලෙක් රයිෆලයෙන් පහර දුන්නා. රජිව් ගාන්ධි ත්‍රිවිධ හමුදා ආචාර පෙළපාළිය පිළිගන්න රතු පලස මතින් යන අතරේ. ජේ.ආර්. මේ ගමනට එකතුවී සිටියේ නැහැ. හිටියා නම් මේ පහර වදින්නේ ජේ.ආර්.ගේ තට්ට ගෙඩියට කියලා දැනගෙන ඉන්න ඇති. ඉන්දීය ආක‍්‍රමණයට විරුද්ධව එක පෙරමුණක සිටි සිරිමා බණ්ඩානායකලා, දිනේෂ් ගුණවර්ධනලා, ඩ්ව් ගුණසේකරලා ඇතුළු පිරිස ඉක්මනින්ම අරගලය පාවාදී යන්න ගියා. දේශප්‍රේමී මහජනතාව ඉන්දීය ආක‍්‍රමණයට විරුද්ධව සටන් කළා. 1990 මාර්තු මාසයේ දී ඒ හමුදාව අකුලාගෙන යන්න ගියා. දේශප්‍රේමී ජනතාවගේ ජීවිත 60,000ක් ඒ වෙනකොට අහිමිව තිබුණා. ජූලි මාසය විතරක් සලකා බැලුවොත් ඉතිහාසයට එකතු වී තිබෙන්නේ ඔය විදිහට. ලේ කඳුළු ගංඟා ඇති කළ වේදනාකාරී සිද්ධි එක්ක. ඒත් 2022 ජූලි මාසය එහෙම නොවෙයි. වෙනම වර්ණයක් ඉතිහාසයට එකතු කළා. ජූලි 09 වෙනිදා ආදරයේ අරගලය. වර්ණවත් දිනයක්. ජේ.ආර්. ජයවර්ධනටත් එහා ගිය බලයකින් පිම්බී සිටිය ගෝටාබය රාජපක්ෂ පන්නා දැම්මා. ලක්ෂ ගණන් ජනී ජනයා කොළඹට රොද බැඳලා ජනාධිපති මන්දිරය වටකළා. ජනාධිපති ලේකම් කාර්යාලය වට කළා. ගේට්ටු කඩාගෙන ඇතුල් වුණා. අත්වල ගල් කැටයක්වත් තිබුණේ නැහැ. සෙබළුන්ගේ ගිනි අවි එක දෙකක් පත්තු වුණා මුලදී. කඳුළු ගෑස්, ජල ප‍්‍රහාර එල්ල වුණා. විරෝධතා දැක්වූවන්ගේ ලේ බිඳු කිහිපයක් මේ බිමට හැලුනා. දහස් ගණනක් සෙබළුන්ගේ ගිනි අවි බැටන් පොලු බිමට හැරුණා. ජයග‍්‍රාහී ජන ගඟ මැදින් ඔවුන් ඉවත්ව ගියා. ලේ හැලීම එතනින් නතරවුනා. මේ ගෙවී යන 2022 අවුරුද්ද පටන් ගත්තේ ජනතාව මත දවසින් දවස නෙවෙයි, පැයෙන් පැය අසීමිත පීඩනයක් ගොඩගසමින් තියෙද්දී. රටපුරා තැනින් තැන මහජන විරෝධයන් ගොඩ නැඟෙමින් තියෙද්දී. විශේෂයෙන් ගොවියන්, ධීවරයන්, ගුරුවරුන් මුල්වී තිබුණා. පොදු ජන විරෝධයේ තැන තැන ඇවිලෙමින් තිබුනත් උද්දච්ච රාජපක්ෂ පවුල් පාලනය හිටියේ ලක්ෂ 69ක ඡන්ද ගැන උදම් අනමින්. ඒ වටා ඉන්න කටු කන මුරබල්ලන් වහසිබස් දෙඩුවා. ”කාක්කෙක් මරලා තට්ටක් එල්ලුවාම හරි” කියලයි ඒ මුරබල්ලන් කීවේ. රටපුරා තිබුණු අරගල ගොල්ෆේස් පිටියට සංකේතාත්මකව ගොනුවුණා. ”ගෝටාගෝගම, මයිනාගෝගම” ඉදිවුණා. අප්‍රේල් 09 දවසක් හැටියට සංකේතාත්මකව අරගල පොදි බැඳී ගිය දවසක්. අරගලය වර්ණවත් වෙමින් ආදරයේ නිම්හිම් පළල් කරමින් ඉදිරියට ආවා. අරගලයට මාසයක් පිරුණේ මැයි 09 වැනිදා. මහින්ද රාජපක්ෂගේ අරලියගහ මන්දිරයේ සිට යැවූ මැරයන් සාමකාමී අරගලකරුවන්ට ම්ලේඡ්ච ප‍්‍රහාරයක් මහ දවල් එල්ල කළා. රාජපක්ෂලාගේ සිල්රෙදි ගැලවී යන හැටි මුළු රටේම මිනිසුන් දෑසින් දැක ගත්තා. රාජපක්ෂලාගේ මල්වට්ටිවල තියෙන්නේ මල් නොවෙයි කියලා මිනිස්සු දැක්කා. ගෝල්ෆේස් අරගලයට ජවය දෙන්න සමස්ත මහා වැඩවර්ජන දියත් කර තිබුණා ඒ වෙනකොටත්. රටේ අස්සක් මුල්ලක් නෑර හර්තාල් ක්‍රියාමාර්ග ගෙන තිබුණා. වෙනත් විරෝධතා පවත්වා තිබුණා. ගෝල්ෆේස් කියන්නේ හුදකලාවූ, ආතක් පාතක් නැති වුන්ගේ වැඩක් නොවන බවට ඕනෑ තරම් කරුණු රටේ ජනතාව කියා තිබුණා. ඒත් රාජපක්ෂලා හිටියේ ”කාක්කෙක් මරලා තට්ටක් එල්ලන” න්‍යායේ. මැයි 09 ම්ලේඡ්ච ප‍්‍රහාරය එල්ල කළේ ඒකයි. ඒත් මහින්ද රාජපක්ෂට අගමැති පුටුව දාලා යන්න වුණා. ලක්ෂ 69ක් ජනතාව තමන් රැවටුණත් නිවටයන් නොවන බව ඔප්පු කළා. ජුනි 09 වැනිදා වෙනකොට බැසිල් රාජපක්ෂටත් යන්න වුණා. කපුටෙක් මරලා තට්ටක් එල්ලීමේ න්‍යාය පාරාවළල්ලක් බවට මහජනතාව පත් කළේ එහෙම. ජූලි 09 කියන්නේ රාජපක්ෂ පවුල් පාලනය පළවා හැරි සංකේතාත්මක දවසයි. ඒත් තවම ජයග‍්‍රහණය ගෙන නැහැ. දැන් තියෙන්නේ සංක‍්‍රාන්ති කාලයක්. මේ සංක‍්‍රාන්ති කාලය දීර්ඝ වීමට නොදී නිමා කරන්න ඕනෑ. ඒක නිමාකරන්න හැකි වෙන්නේ අවුරුදු 74ක් ගෙනා මේ සිස්ටම් එකම වෙනස් කිරීමෙන්. රාජපක්ෂලා පළවා හැරිය වර්ණවත් ජූලි මාසය ජනතාවගේ ජීවිතවලින් වර්ණවත්ව පිළිබිඹුවෙන්න පටන් ගත්තේ මේ සිස්ටම් එක අවසන් කිරීමෙන් විතරයි. ඒ වෙනුවෙන් හොරුන්, දූෂිතයන් නොවන පාලකයන් බවට පත්කරගැනීම අපි හැමෝගේම වගකීමක්.", "URL": "https://lankatruth.com/si/?p=137705", "Category": "පුවත්", "Parent URL": null}