{"Source": "Lankatruth", "Timestamp": "April 3, 2017", "Headline": "විදුලිබල සේවකයොත් සමස්ත මහා වැඩ වර්ජනයකට සූදානම්", "News Content": "වැටුප් විෂමතාවය නිවැරදි නොකිරීමට හා වැටුප් විෂමතාවය නිවැරදි කරන ලෙස ඉල්ලා වෘත්තීය ක‍්‍රියාමාර්ගවලට සම්බන්ධ වූ සේවකයන් වෙත මර්දනය දියත්කිරීමට එරෙහිව ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානය විසින් සමස්ත මහා වැඩවර්ජනයක් කැඳවා ඇතැයි ලංවිම ඒකාබද්ධ වෘත්තීය සමිති සන්ධානය සඳහන් කරයි. අප්‍රේල් 05 වන දින මධ්‍යම රාත‍්‍රියේ සිට අප්‍රේල් 06 වන දින මධ්‍යම රාත‍්‍රිය දක්වා වර්ජනය ක‍්‍රියාත්මන වන බවත් ඊට දිවයින පුරා සියළුම බලාගාර, කාර්යාල හා වැඩබිම්වල සියලුම විදුලි සේවකයන් සම්බන්ධ බව බවත් ලංවිම ඒකාබද්ධ වෘත්තීය සමිති සන්ධානය වෙනුවෙන් ලංකා විදුලි සේවක සංගමයේ ප‍්‍රධාන ලේකම් රන්ජන් ජයලාල් මහතා සඳහන් කරයි. මේ හේතුව නිසා රටේ බරපතල තත්වයක් ඇතිවිය හැකි අතර ඒ සම්බන්ධ සම්පූර්ණ වගකීම සේවකයන්ගේ සාධාරණ ඉල්ලීම ඉටු නොකර, සේවකයන් මර්දනය කිරීමට කටයුතු කරන ලංවිම පාලනාධිකාරිය සහ ආණ්ඩුව විසින් භාරගත යුතු බවත් ලංවිම සේවකයන්ගේ ගැටළුව විසඳීම වෙනුවට වෘත්තීය අයිතීන් වෙනුවෙන් පෙනී සිටින සහ ක‍්‍රියාත්මක වන සේවකයන් වෙත තවදුරටත් මර්දනය මුදාහැරීමට පාලකයන් කටයුතු කරන්නේ නම් ඉදිරි වෘත්තීය ක‍්‍රියාමාර්ග තව තවත් දැඩි කිරීමට කටයුතු කිරීමට විදුලි සේවකයන් පසුබට නොවන බවත් රන්ජන් ජයලාල් මහතා සඳහන් කරයි.", "URL": "https://lankatruth.com/si/?p=32209", "Category": "පුවත්", "Parent URL": null}