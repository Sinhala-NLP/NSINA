{"Source": "Lankatruth", "Timestamp": "April 1, 2012", "Headline": "මහ බැංකුව නිරුවතින් ආණ්ඩුවට කඩේයයි", "News Content": "ශ්‍රී ලංකා මහ බැංකුව මුද්‍රිත සහ විද්‍යුත් මාධ්‍ය ‍යොදාගනිමින් ආණ්ඩුව වෙනුවෙන් විශාල දැන්වීම් ප්‍රමාණයක් පළකරමින් සිටී. මෙම දැන්වීම් රටේ මුල්‍ය හෝ ආර්ථික ප්‍රතිපත්තිය පිළීබද ඒවා නොවේ. රට තුළ ආර්ථික අර්බුදයක් ඇතිවෙමින් නොමැති බවත් විශාල සංවර්ධනයක් සිදු කෙරෙමින් තිබෙන බවත් තහවුරු කිරීම අරමුණුකර ගනිමින් පළකරන ඒවාය. ආණ්ඩුව විසින් ආර්ථික සංවර්ධනයක් ඇතිවෙමින් තිබෙන්නේයැයි කරුණු කීවද ජනතාව වෙත තහවුරු කිරීමට නොහැකි තත්වයක් මතුවී ඇති හෙයින් ශ්‍රී ලංකා මහබැංකුව ආණ්ඩුව වෙනුවෙන් මෙම ප්‍රචාරණයේ යෙදී සිටින බව විශ්ලේශකයන් පෙන්වා දෙති. නමුත් මහ බැංකුව ස්ථාපිත කර තිබෙන්නේ රටේ මුදල් සහ මූල්‍ය ආයතන පරිපාලනය සහ මෙහෙයවීම පිළීබද වගකිව යුත්තා වශයෙනි. “ශ්‍රී ලංකාවේ මුදල්, මුල්‍ය සහ ගෙවීම් පද්දති පරිපාලනය, අධීක්ශණය සහ න්‍යාමණය සදහා වගකිවයුතු අධිකාරිය ලෙස මහ බැංකුව මුල්‍ය නීති පණත යටතේ ස්ථාපිත කරන ලදී” යනුවෙන් මහ බැංකු වාර්තාවේ ඒ බව සදහන් කර ඇත. එසේ තිබියදී මහ බැංකුව මේ වන විට මහින්ද රාජපක්ෂ ආණ්ඩුවේ නිල ප්‍රකාශකයෙකුගේ තත්වය පවා ඉක්මවා ගොස් ආකර්ෂණීය දැන්වීම් නිර්මාණයකරන්නෙකු සහ පළකරන්නෙකුගේ තත්වයට වැටී ඇත. මෙය කොතරම් පහත් තත්වයකට යොදවා තිබෙන්නේද යන්න පැහැදිලි වන්නේ මහ බැංකුවේ ඉහළ පෙලේ නිලධාරීන් පෙනී සිටින රූපවාහිනී දැන්වීම් පළකිරීම තුළිනි. රටේ සංවර්ධනය, ආර්ථික වර්ධණ වේගය, උද්ධමනය අඩුවීම සහ සංවර්ධනයට මෙන්ම ජනතා සහනවලට ආණ්ඩුව විශාල මුදලක් යොදවා ඇතැයි කියන සංඛ්‍යා ලේඛණ මෙම නිලධාරීන් යොදවාගනිමින් මහජනතාව ඉදිරියේ තහවුරු කිරීමට සුදුසු දැන්වීම් පෙළක් මාධ්‍යවල පළකරමින් ඇත. මෙය සම්පූර්ණයෙන්ම පහත් සහ වගකීම් විරහිත ක්‍රියාවක් බව විශ්ලේශකයන්ගේ මතයයි.", "URL": "https://lankatruth.com/si/?p=1957", "Category": "ආර්ථික පුවත්", "Parent URL": null}