{"Source": "Lankatruth", "Timestamp": "January 1, 2018", "Headline": "ජී.එල්ගේ පක්ෂයේ අපේක්ෂකයෙක් හෘදයාබාධයකින් මිය යයි", "News Content": "ජී.එල්. පීරිස් මහතාගේ පක්ෂයෙන් මෙවර පළාත් පාලන මැතිවරණයට ඉදිරිපත්ව සිටින අපේක්ෂකයෙක් හදිසි හෘදයාබාධයක් හේතුවෙන් ජීවිතක්ෂයට පත්ව තිබේ. ඇල්ල ප්‍රාදේශීය සභාව සඳහා ඉදිරිපත් ව සිටි අපෙක්ෂකයෙකු මෙසේ ඊයේ (31) මියගොස් ඇතැයි ඇල්ල පොලීසිය පවසයි. 30වනදා රාත්‍රියේ රෝගාතුරව බදුල්ල මහ රෝහලට ඇතුලත් කර සිටියදී පසුදා මරණයට පත්ව ඇත. මෙසේ මරණයට පත්ව ඇත්තේ කුඹල්වෙල හෙට්ටිපොල පදිංචිව සිටි එම්.එම්. සංජිව නැමති 36 හැවිරිදි අපෙක්ෂකයෙකි. ව්‍යාපාරිකයෙක් වන ඔහු එක් දරුපියෙකි. ඔහු අපේක්ෂකත්වය ලැබීමෙන් පසු මැතිවරණ ව්‍යාපාරයේ යෙදෙමින් සිටියදී ප්‍රදේශයේ ජනතාවගෙන් එල්ලවූ දැඩි විරෝධය හේතුවෙන් ඔහු සිත් තැවුලෙන් පසු වූ බවද වාර්තා වේ. ජී.එල්. පීරිස් මහතාගේ පක්ෂයේ අපේක්ෂකත්වය ලබාදෙන බවට පොරොන්දු වී පසුව ඔහුට අපේක්ෂකත්වය නොලැබීම මත, තමන්ව රැවටීමට ලක් කළැයි සිත්තැවුලෙන් සිටි කළුතර දිස්ත්‍රික්කයේ පුද්ගලයෙකුද මීට පෙර හෘදයාබාධයකින් ජීවිතක්ෂයට පත්විය.", "URL": "https://lankatruth.com/si/?p=45747", "Category": "පුවත්", "Parent URL": null}