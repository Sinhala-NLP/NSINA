{"Source": "Lankatruth", "Timestamp": "May 4, 2018", "Headline": "පහළ වායුගෝලයේ කැළඹීමක්", "News Content": "දිවයින අවට පහළ වායුගෝලයේ පවතින කැලඹිලි ස්වභාවය හේතුවෙන් වැසි තත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව නිවේදනය කරයි. දිවයිනේ බොහෝ පළාත්වල සවස 2.00න් පසුව වැසි හෝ ගිඟුරුම් සහිත වැසි ඇතිවිය හැක. බස්නාහිර, දකුණ සහ වයඹ පළාත්වල උදෑසන කාලයේ වැසි අපේක්ෂා කරයි. දකුණු, මධ්‍යම, සබරගමුව, ඌව සහ උතුරු මැද පළාත්වලත්, කළුතර දිස්ත්‍රික්කයේත් ඇතැම් ස්ථාන වලට මි.මී. 100 ට වැඩි තද වැසි ඇති විය හැක. සබරගමුව සහ මධ්‍යම පළාත්වල සමහර ප්‍රදේශවල උදෑසන කාලයේදී මීදුම් සහිත තත්ත්වයක් අපේක්ෂා කළ හැක. ගිඟුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැක. මේ අතර දිවයින වටා මුහුදු තීරයේ පවතින දැඩි සුළං සහිත කාලගුණය හේතුවෙන් මුහුදු රල රළු ස්වභාවයක් ගෙන ඇත. මුහුද රළු වීමත් සමඟ වෙරලාශ්‍රිත මුහුදු තීරය දැඩිලෙස ඛාදනයට ලක්ව ඇත. දොඩන්දූව ධීවර වරාය ආශ්‍රිත ප්‍රදේශයේ ගල් වැටියට හානිවීම හේතුවෙන් කළුගල් විශාල ප්‍රමාණයක් මුහුද දෙසට පෙරලී ගොස් ඇත.දොඩන්දූව පටුවත ප්‍රදේශයේ මුහුදු වෙරළ අධික ඛාදනයට ලක්ව ඇති අතර මේ හේතුවෙන් සංචාරක හෝටල් කිහිපයකටද හානි සිදුවී ඇත. ප්‍රදේශවාසීන් චෝදනා කරන්නේ නිසි ප්‍රමිතියට අනුව ගල්වැටි ඉදි නොවීමත් අලුතින් ඉදිකල ගල් වැටිය කුමාරකන්ද ප්‍රදේශයට පමණක් සීමා වීමත් නිසා මෙම වෙරළ තීරය විනාශ වෙමින් යන බවයි.", "URL": "https://lankatruth.com/si/?p=51601", "Category": "පුවත්", "Parent URL": null}