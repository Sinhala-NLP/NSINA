{"Source": "Lankatruth", "Timestamp": "July 25, 2018", "Headline": "මත්තල විකිණීම, ලංකාවට පරිප්පු දාන්න බලෙන් රිංගපු ඉන්දියාවට නීත්‍යානුකූල පාරක් කපලා දෙන වැඩක්", "News Content": "(දෙවන සංස්කරණය) මත්තල ගුවන්තොටුපළ ඉන්දියාවට පැවරීමේ ගිවිසුම හරහාසිදු වන්නේ ලංකාවේ ස්වෛරීභාවය ගැන පවා නොතකා ගුවන් සීමා උල්ලංඝණය කර පරිප්පු දාන්න බලහත්කාරයෙන් රිංගපු ඉන්දියාවට නීත්‍යානුකූල පාර කපා දීමක් යැයි ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා අවධාරණය කරයි. ඒ මහතා මේ බව සඳහන් කර සිටියේ මේ සම්බන්ධයෙන් ජනතා විමුක්ති පෙරමුණේ ස්ථාවයර දැනුම්දීම සඳහා එම පක්ෂ මූලස්ථානයේ අද (25) කැඳවා තිබූ මාධ්‍ය හමුවේදී අදහස් දක්වමිණි. පැවති ආණ්ඩුව මෙන්ම මේ ආණ්ඩුවද සිදු කරමින් තිබෙන්නේ චීනය සහ ඉන්දියාව සතුටු කිරීම සඳහා වරින්වර විවිධ ව්‍යාපෘති සහ සම්පත් එම රටවල් දෙකට ලබා දීම යැයිද ඒ මහතා එහිදී අවධාරණය කළේය. මත්තල ගුවන්තොටුපොළ අවුරුදු 40කට ලබාගන්නා ඉන්දියාව පළමු අවුදුරු 10 තුළ ගුවන් පුහුණු මධ්‍යස්ථානයක් පවත්වාගෙන යාමටත් චීනයට ලබාදුන් හම්බන්තොට වරාය ඉලක්ක කර ඉතිරි අවුරුදු 30 ගුවන් සේවා පවත්වාගෙන යාමත් ඉන්දියාව සැලසුමක පවතින බවද විජිත හේරත් මහතා සඳහන් කළේය. මත්තල ගුවන්තොටුපළට සමගාමීව ඒ අවට අයි.ටී. කලාපයක් ඇති කිරීම සඳහා ඉඩම් ඉල්ලා ඇති බවද විජිත හේරත් මහතා මෙහිදී අවධාරණය කළේය. ජනතා විමුක්ති පෙරමුණේ මධ්‍යම කාරක සභික වසන්ත සමරසිංහ මහතාද මෙම අවස්ථාවට එක්වී සිටි අතර මාධ්‍ය හමුව තවදුරටත් පැවැත්වෙමින් තිබේ. එහිදී වැඩිදුරටත් අදහස් දැක්වූ විජිත හේරත් මහතා “වරාය සහ ගුවන්තොටුපොළ රටේ ජාතික ආර්ථිකයටත් ජාතික ආරක්‍ෂාවටත් ඉතා වැදගත් ආයතනයි. එවැනි ආයතන වෙනත් රටවල සමාගම්වලට විකිණීමෙන් රටේ ජාතික ආර්ථිකයත් ජාතික ආරක්‍ෂාවත් අනතුරට පත්වෙනවා. මීට පෙර අවස්ථාවක ඉන්දියාව ඉන්දු ලංකා ගිවිසුම අත්සන් කරන වෙලාවේ ගුවනින් ඇවිත් පරිප්පු දැම්මා. රටේ ජාතික ආරක්‍ෂාවට ස්වෛරීත්වයට තර්ජනයක් එල්ල කළා. එසේ තිබියදී ආණ්ඩුව මත්තල ගුවන්තොටුපොළ ඉන්දියානු සමාගමකට විකිණීමෙන් රටේ ජාතික ආරක්‍ෂාව අනතුරකට පත්කරනවා. මත්තල ගුවන්තොටුපොළත් හම්බන්තොට වගේම අසාර්ථක ව්‍යාපෘතියක්. හම්බන්තොට වරාය ඉදිකළ යුතුව තිබුණේ සේවා වරායක් ලෙසයි. නමුත් රාජපක්‍ෂ ආණ්ඩුව පෞද්ගලික බල වුවමනාව වෙනුවෙන් රට විශාල ණය කන්දක හිර කරලා අසාර්ථක ව්‍යාපෘතියක් කළා. අසාර්ථක ව්‍යාපෘති වුනත් සාර්ථක කරගැනීමට ආණ්ඩුවකට හැකියාව තිබිය යුතුයි. වර්තමාන ආණ්ඩුව බලයට ආවේ එම අසාර්ථක ව්‍යාපෘතිවල අඩුපාඩු පෙන්වමින්. එනිසාම ආණ්ඩුව එම ව්‍යාපෘති ලාභ ලබන ව්‍යාපෘති බවට පත්කළ යුතුව තිබුණා. මේ ආණ්ඩුව අසාර්ථක බංකොළොත් ආණ්ඩුවක් බව එම ආයතන විකුණා දැමීමෙන් ඔප්පු කරලා තිබෙනවා. ඒ වගේම මේ ආණ්ඩුවට රටේ නිෂ්පාදනය දියුණු කරන ආර්ථික ප‍්‍රතිපත්තියක් හදන්න පුළුවන් වෙලා නැහැ. ආණ්ඩුවේ බැරිකම නිසා දිනෙන් දින ණය ගැනීමත් රටේ සම්පත් විකිණීමත් සිදුකරමින් ඉන්නවා. ආණ්ඩුවට දිගුකාලීන ආර්ථීක දැක්මක් නැහැ. ඊනියා ජාතික ආණ්ඩුව පැවති ආණ්ඩුව වගේම සිදුකරන්නේ රටේ සම්පත් විකිණීමත් ණය ගැනීමත් පමණයි. මත්තල ගුවන්තොටුපොළ ඉන්දියානු සමාගමකට විකුණන්නේ ආණ්ඩුවේ එම ආර්ථික ප‍්‍රතිපත්තියේම කොටසක් ලෙසයි. මත්තල ගුවන්තොටුපොළ විකිණීම සිරිපාල ඇමතිවරයාගේ පෞද්ගලික වුවමනාවක් හෝ ඔහුගේ හීන හැබෑ කරගැනීමක් නොවේ. ඒක ආණ්ඩුවේ ආර්ථික ප‍්‍රතිපත්තියට අනුව සිදු කරන්නක්. ආණ්ඩුව 2025 සඳහා ආර්ථික වැඩපිළිවෙළක් එළිදැක්වුවා. එයට අනුව ආසියානු සංවර්ධන අරමුදල සමඟ 2016 ගිවිසුමක් අත්සන් කළා. ගිවිසුමට අනුව ආණ්ඩුව ආසියානු සංවර්ධන අරමුදලට කොන්දේසි ගණනාවකට එකඟ වෙලා තිබෙනවා. ඉන් ප‍්‍රධාන එකක් වන්නේ ප‍්‍රාග්ධන වෙළඳපොළ ප‍්‍රසාරණය කිරීමයි. එම එකඟතාවයට අනුව තමයි අර්ථසාධක අරමුදල කොටස් වෙළඳපොළේ ආයෝජනයට යොදවන්නේ. ඊට අමතරව රාජ්‍ය ආයතන කොටස් වෙළඳපොළ සඳහා නිදහස් කිරීමට ලැයිස්තු සකස් කරමින් තිබෙනවා. වරාය, ගුවන්තොටුපොළ විකිණීමත් එම ආර්ථික ක්‍රියාමාර්ගවලම කොටසක්. ආසියානු සංවර්ධන අරමුදලෙන් ඩොලර් මිලියන 300ක ණයක් ලබාගැනීම වෙනුවෙන් තමයි ආණ්ඩුව ගිවිසුම අත්සන් කළේ. ගිවිසුම අනුව වැඩ ආරම්භ කිරීම වෙනුවෙන් ආණ්ඩුවට ණය මුදලින් කොටසක් එනම් කෝටි 2,000කට ආසන්න මුදලක් 2019 වසරේදී ලැබීමට නියමිතයි. ගිවිසුම මගින් යෝජනා ගණනාවක් ඉදිරිපත් කර තිබෙනවා. යෝජනා මාලාවේ අංක 14න් අපේ රටේ රාජ්‍ය ආයතන කොටස් වෙළඳපොළට මුදා හැරීම සඳහා ලැයිස්තුගත කිරීමට යෝජනා කර තිබෙනවා. එහි පළමු අදියර ලෙස තමයි මත්තල ගුවන්තොටුපොළ විකුණන්නේ. මත්තල ගුවන්තොටුපොළ පමණක් නොව කටුනායක ගුවන්තොටුපොළත් පෞද්ගලික ගුවන් සමාගමක් ලෙස ස්ථාපිත කිරීමට මේ වනවිටත් කටයුතු සිදුකෙරෙමින් තිබෙනවා. ඒ සම්බන්ධයෙන් ලිපි ගනුදෙනු සිදුවෙලා තිබෙනවා. එයාර්පෝට් ඇන්ඩ් ඒවියේෂන නමින් දැනට තිබෙන ආයතනය එයාර්පෝට් ඇන්ඩ් ඒවියේෂන් ප‍්‍රයිවට් ලිමිටඩ් නම් පෞද්ගලික ආයතනය බවට පත්කොට පෞද්ගලීකරණය කිරීම ආණ්ඩුව සැලසුම් කරමින් ඉන්නවා. ආණ්ඩුව ආසියානු සංවර්ධන අරමුදලින් කෝටි 4,800ක ණය වෙනුවෙන් පෞද්ගලීකරණ ප‍්‍රතිපත්තිය ක‍්‍රියාවට නගමින් ඉන්නවා. ඒ විතරක් නෙවෙයි ආණ්ඩුව සිවිල් ගුවන්සේවා පනත වෙනස් කිරීමට කටයුතු කරමින් තිබෙනවා. සිවිල් ගුවන්සේවා පනත සකස් කරද්දී ගුවන්තොටුපොළ පෞද්ගලීකරණය කිරීම වැලැක්වීම සඳහා සකස් කර තිබෙනවා. රටේ ජාතික ආරක්‍ෂාව ගැන හිතලා එම පනත් සකස් කර තිබෙනවා. නමුත් මේ ආණ්ඩුව රටේ ගුවන්තොටුපොළවල් විදේශ සමාගම්වලට පැවරීම සඳහා සිවිල් ගුවන්සේවා පනත වෙනස් කරන්න යනවා. එම පනත වෙනස්කළ පසුව පෞද්ගලික සමාගම්වලට නීතියෙන් රිංගා යාමට අවස්ථාව නිර්මාණය වෙනවා. එමගින් ඉන්දියාව වැනි රටක් තමන්ට වාසි ලබාගැනීම වෙනුවෙන් මේවා යොදාගන්න පුළුවන්. නිමල් සිරිපාල ඇමතිවරයා පාර්ලිමේන්තුවේ ප‍්‍රකාශ කළා ඉන්දියානු සමාගමක් මත්තල ගුවන්තොටුපොළ මිලදී ගන්න සූදානම් කියලා. ඇමතිවරයා එවැනි ප‍්‍රකාශයක් කිරීම ගැන ලැජ්ජා විය යුතුයි. තමන් යටතේ තිබෙන ආයනයක් විකිණීමට සිදුවන්නේ තමන්ගේ නොහැකියාව නිසයි. 70%ක් ඉන්දියානු සමාගමටත් 30%ක් ආණ්ඩුවටත් ලෙස මත්තල ගුවන්තොටුපොළේ කොටස් විකුණා දැමීමට තීරණය කර තිබෙනවා. ඉන්දියානු රජය දිගින් දිගටම අපේ රටේ ආර්ථිකයටත් දේශපාලනයටත් මැදිහත් වෙනවා. ආණ්ඩුව චීනෙට නොරොච්චෝලේ දෙනකොට ඉන්දියාවට සාම්පූර් දුන්නා. චීන ෂැංගි‍්‍රලා හෝටලයට යුධ හමුදා කඳවුරේ ඉඩම දෙනකොට ඉන්දියාවට ඉඩමක් දෙනවා. එහෙම කරන්න සිදුවෙලා තිබෙන්නේ අපේ රටේ පාලකයින්ගේ දීනකම නිසයි. හම්බන්තොට වරාය චීනෙට දුන්නාම ඉන්දියාව ඒ පිළිබඳව කණස්සල්ලෙන් හිටියා. ඒ නිසා තමයි මත්තල ගුවන්තොටුපොළ ඉන්දියාවට දෙන්න ආණ්ඩුව කටයුතු කළේ. මත්තල ගුවන්තොටුපොළ පාඩුයි කියලා දැන දැනත් ඉන්දියාව ගන්නේ කලාපීය දේශපාලන බලය තහවුරු කර ගැනීමටයි. ඉන්දියානු සමාගම පවසන්නේ මත්තල ගුවන් තොටුපොළ ගුවන් නියමුවන් පුහුණු කිරීමේ මධ්‍යස්ථානයක් ලෙස පවත්වාගෙන යන බවයි. ඊට අමතරව ඉන්දියාව ගුවන්තොටුපළ ආසන්නයේ ඉඩමක තොරතුරු තාක්‍ෂණ කලාපයක් ඉදි කිරීමට යන බවටත් වාර්තා වෙනවා. ඉන්දියාව මේවා කරන්නේ දුරදිග බලලා. චීන ආර්ථික කලාපය හම්බන්තොට ඉදිවූ පසුව මත්තල ගුවන්තොටුපොළින් ප‍්‍රයෝජන ගන්න ඉන්දියාවට හැකි වෙන බව ඔවුන් දන්නවා. නමුත් දුරදිග නොබලන, ආර්ථික දැක්මක් නැති ආණ්ඩුව හම්බන්තොට වරාය චීනෙට දීලා මත්තල ගුවන්තොටුපොළ ඉන්දියාවට දෙනවා. අපේ රටේ ගුවන් සේවක සේවිකාවන් පුහුණු කිරීමේ මධ්‍යස්ථානයක් ලෙස මත්තල පවත්වා ගෙන යායුතු බව ගුවන් සේවයේ නිලධාරීන් යෝජනාවක් ආණ්ඩුවට ඉදිරිපත් කර තිබුණා. විශාල වියදමක් නොකර එවැනි ව්‍යාපෘතියක් ක්‍රියාත්මක කිරීමට හැකියාව තිබියදී මත්තල විකුණනවා. අපේ රටෙන් ගෘහ සේවිකාවන් විදෙස්ගත කරනවාට වඩා වෘත්තීයමය වශයෙන් පළපුරුදු ගුවන් සේවිකාවන් විදෙස් රටවලට යැවීමෙන් විශාල ආර්ථික ලාභයක් ලබාගැනීමට හැකියාව තිබෙනවා. අපේ රටේ එයාර් ලංකා ගුවන් සමාගමේ සේවක සේවිකාවන් සපයන සේවාව පිළිබඳ ඉහළ ඇගයීමක් වෙනත් රටවල්වලට තිබෙනවා. හම්බන්තොට වරායෙන් චීනය ලාභ ලබනවා නම් මත්තල ගුවන්තොටුපොළින් ඉන්දියාව ලාභ ලබනවා නම් ඇයි අපේ ආණ්ඩුවට බැරි? මේක බරපතල ප‍්‍රශ්නයක්. අපි ආණ්ඩුවට අවධාරණය කරනවා, රටේ සම්පත් විකිණීම වහාම නතර කරන්න කියලා. ඒ වගේම මත්තල ගුවන්තොටුපොළ විකිණීම වහා නතර කළ යුතුයි. එය අපේ රටේ ජාතික ආර්ථිකයටත් ජාතික ආරක්‍ෂාවටත් තර්ජනයක්. රටේ සම්පත් විකුණලා රටේ ආර්ථිකය වළපල්ලට නොදනමන ලෙසත් ශ්‍රී ලාංකිකයින්ට තිබෙන උරුමයන් ආරක්‍ෂා කරන ලෙසත් අපි ආණ්ඩුවට අවධාරණය කරනවා. එසේ නොකරන්නේ නම් රටේ සම්පත් සහ ජාතික උරුමයන් ආරක්‍ෂා කර ගැනීම වෙනුවෙන් ජනතාව සමඟ ආණ්ඩුවට එරෙහිව කටයුතු කරන්න අපි සූදානම්.” ජවිපෙ මධ්‍යම කමිටු සාමාජික වසන්ත සමරසිංහ මහතා… “ආණ්ඩුව කටයුතු කරන්නේ ආසියානු සංවර්ධන අරමුදලේ කොන්දේසි අනුවයි… ආණ්ඩුවේ 2025 ආර්ථික වැඩපිළිවෙළට අනුව ආසියානු සංවර්ධන අරමුදලේ ගිවිසුම ක්‍රියාත්මක කරන්න ආණ්ඩුව කටයුතු කරමින් තිබෙනවා. පෞද්ගලික අංශයේ සේවකයින්ගේ සේවක අර්ථසාධක අරමුදල කොටස් වෙළඳපොළේ ආයෝජනය කරන්න ආණ්ඩුව සූදානම්. සේවක අර්ථසාධක අරමුදලින් 40%ක් කොටස් වෙළඳපොළේ ආයෝජනය කරන්න ආණ්ඩුව තීරණය කරලා. ආණ්ඩුවේ පෞද්ගලීකරණ ආර්ථික ප‍්‍රතිපත්තිය තමයි මේ ක්‍රියාත්මක කරන්නේ. මංගල ඇමතිවරයා පැහැදිළිව කිව්වා, 77 ආරම්භ කරපු ආර්ථික නිදහස්කරණය සම්පූර්ණ කරන්න වර්තමාන ආණ්ඩුව බලාපොරොත්තු වෙනවා කියලා. ඒ අනුව තමයි ආණ්ඩුව රාජ්‍ය ආයතන වෙළඳපොළට නිදහස් කරන්න උත්සාහ කරන්නේ. සිංගප්පූරු වෙළඳ ගිවිසුමට අනුව ආණ්ඩුව කොටස් වෙළඳපොළට ආයෝජන වැඩිකළ යුතුව තිබෙනවා. පෞද්ගලික අංශයේ ආයතනවලින් එම ආයෝජන වර්ධනය කරගන්න බැරි නිසා රජයේ ආයතන සාධාරණ ලැයිස්තුගත කිරීම කියන නාමකරණය යටතේ කොටස් වෙළඳපොළට නිදහස් කරන්න කටයුතු කරනවා. ගුවන්තොටුපොළවල්, බැංකු සහ අනෙකුත් රාජ්‍ය ආයතන කොටස් වෙළඳපොළට මුදා හරින්න සැලසුම් කරමින් තිබෙන්නේ ඒ අනුවයි. රනිල් මෛත්‍රී දේපළ වෙන්දේසිකරුවෝ සේවක අර්ථසාධක අරමුදලේ මුදල් යොදවලා කොටස් මිලදී ගන්න කටයුතු කරන්නේ ඒ නිසයි. පසුගියදා ආසියානු සංවර්ධන අරමුදලේ නියෝජිතයින් වෘත්තීය සමිති දැනුවත් කරන්න කියලා මේ රටට ආවා. ඔවුන්ගේ පැහැදිළි කිරීම්වලින් ඔප්පු වෙලා තිබෙනවා, රාජ්‍ය ආයතන විකිණීමට ආණ්ඩුව ඔවුන් සමඟ පැහැදිලි එකඟතාවයක ඉන්නවා කියලා. ඒ නිසා රනිල් මෛත්‍රී දේපළ වෙන්දේසිකරුවන්ට අපි කියනවා විකිණීම වහා නවතනු කියලා. එසේ නොමැති නම් වැඩකරන ජනතාව සමඟ පාරට බහින්න අපි සූදානම්. රාජ්‍ය දේපළ රටේ සම්පත් ආරක්‍ෂා කර ගැනීමට පාරේ සටනක් අවශ්‍ය නම් පාරට බහින්න අපි සූදානම්.” මාධ්‍යවේදීන් නැගූ ප‍්‍රශ්නවලට පිළිතුරු ලබාදෙමින්… “සිවිල් ගුවන්සේවා පනත වෙනස් කරන්න පාර්ලිමේන්තුවේ 113ක් ඕනෑ. එම පනත වෙනස් කිරීමේ ආණ්ඩුවේ උත්සාහය වළක්වන් ඕනෑ. ඒ සඳහා අපි ඉදිරියේදී ක්‍රියාමාර්ග ගන්නවා. නමුත් ආණ්ඩුව අත්තනෝමතික ලෙස තීරණ ගන්නවා නම් ජනතාවට වගකීමක් තිබෙනවා මේ ආණ්ඩුවේ ආයුෂ අඩු කරන්න. දැනටමත් ආණ්ඩුවේ ක්‍රියාමාර්ග නිසා ජනතාව මේ ආණ්ඩුව ප‍්‍රතික්ෂේප කරලයි තිබෙන්නේ. ඇතැම් අවස්ථාවලදී ආණ්ඩුවේ ක්‍රියාමාර්ග නතර කළ හැක්කේ ආණ්ඩුවේ ආයුෂ අඩු කරලම තමයි. ඒ වෙනුවෙන් ජනතාව පෙළ ගැහෙන්න ඕනෑ. හම්බන්තොට වරාය විකුණන වෙලාවේ ජනතා විමුක්ති පෙරමුණේ අපි හම්බන්තොට විශාල උද්ඝෝෂණයක් කළා. පසුගියදා තෙල් මිල වැඩි කරපු වෙලාවේ රට පුරාම පාරට බැහැලා උද්ඝෝෂණ කළේ ජනතා විමුක්ති පෙරමුණේ අපි. හැම අවස්ථාවකදීම ආණ්ඩුවල ජනතා විරෝධී ක්‍රියාමාර්ගවලට එරෙහිව ක්‍රියාමාර්ග ගන්න අපි කටයුතු කරනවා. දූෂිතයින්ට එරෙහිව නීතිමය ක්‍රියාමාර්ග ගන්න විශේෂ අධිකරණ 3ක් පිහිටුවන්න දැනටමත් යෝජනා වෙලා තිබෙනවා. ඉන් එක් අධිකරණයක් පිහිටුවීමට ආණ්ඩුව කටයුතු කරමින් තිබුණා. නමුත් එම ක්‍රියාමාර්ග සාර්ථක වෙලා නැහැ. ඒ නිසා ආණ්ඩුව එම අධිකරණ පිහිටුවා දූෂිතයින්ට එරෙහිව නීතිමය කි‍්‍රයාමාර්ග ගැනීම කඩිනම් කළ යුතුයි. මහින්ද රාජපක්ෂට එරෙහිව තිබෙන චෝදනා පමණක් නොව මේ ආණ්ඩුවට එරෙහිව තිබෙන චෝදනාත් එම අධිකරණවලදී විභාග විය යුතුයි. මේ ආණ්ඩුවට දැන් අවුරුදු තුන හමාරක් ගතවෙලා තිබෙනවා. නිව්යෝක් ටයිම්ස් හෙළිදරව්ව ගැන පාර්ලිමේන්තු විවාදයේදී ඝණ පූර්ණය පවත්වාගන්න බැරිවුණු එක්සත් ජාතික පක්‍ෂය හා මේ ආණ්ඩුව වංචාවට-දූෂණයට එරෙහිව කි‍්‍රයාමාර්ග ගනියි කියලා අපිට විශ්වාසයක් නැහැ. 2015දී ආණ්ඩුව හදන්න ජවිපෙ කිසිදු මැදිහත්වීමක් සිදුකළේ නැහැ. ජනතා විමුක්ති පෙරමුණ මහ මැතිවරණයේදී වෙනම ඡන්දෙට ඉදිරිපත් වුණා. අපි ඒ වෙලාවේදී ජනතාවට කිව්වා, කවුරු ආණ්ඩු හැදුවත් ආණ්ඩුව පාලනය කිරීමේ බලය ජනතා විමුක්ති පෙරමුණට දෙන්න කියලා. ජනාධිපතිවරණය අවස්ථාවේදී අපි රාජපක්‍ෂ පාලනය පරාජයට පත්කරන්න කටයුතු කළා. එසේ නොවුණා නම් අද අපේ රට මීට වඩා දූෂණයෙන් පිරි අඳුරු අගාධයකට වැටුණු රටක් බවට පත්වෙන්න ඉඩ තිබුණා. 1950 ඉඳලා අපේ රට ණය ගන්න පටන් ගත්තා. අද වෙනකොට මහා දැවැන්ත ණය උගුලක රට හිරකරලා තිබෙනවා. 1977දී ආනයන සහ අපනයන වෙළඳාමේ පරතරය ඩොලර් මිලියන 41ක් වූ අතර අපි ඩොලර් මිලියන 41ක ලාභයක් ලැබුවා. නමුත් වසර 70ක් මේ පක්‍ෂ දෙක අපේ රට පාලනය කරලා අද රට ගෙනත් තිබෙන්නේ කොතැනටද? අද අපේ ආනයන වියදම ඩොලර් මිලියන 20,000ක් වනවිට අපනයන ආදායම ඩොලර් මිලියන 10,000යි. අපේ රටේ නිෂ්පාදන ආර්ථිකයක් ගොඩනගන්න මේ ආණ්ඩුවට බැරි වුණා. ඒ නිසා අප කළ යුතු ප‍්‍රධාන කාරණා 04ක් තිබෙනවා. පළමුව අපිට ආර්ථික සැලැස්මක් තිබිය යුතුයි. ඒ අනුව රටේ නිෂ්පාදනය වැඩිකළ යුතුයි. එම නිෂ්පාදනය සඳහා රටේ ජනතාව සහභාගී කරගත යුතුයි. එම නිෂ්පාදනයේ ඵල සාධාරණ ආකාරයට ජනතාව අතර බෙදී යා යුතුයි. දුමින්ද දිසානායක ඇමතිවරයා කියලා තිබුණා ඊළඟ ජනාධිපතිවරණයේදී ජවිපෙ ශ්‍රීලනිපයට උදව් කරයි කියලා. ඒක දුමින්ද දිසානායක ඇමතිවරයාගේ හීනයක් විතරයි. එතුමගේ ලේකම්කමත් නැතිවෙලා. තව ටික දවසකින් ඇමතිකමත් නැතිවෙන්න පුළුවන්. ඊළඟ මැතිවරණයේදී මන්ත්‍රීකම බේරා ගන්නේ කොහොමද කියලයි එතුමා කල්පනා කරන්නේ. ජනතා විමුක්ති පෙරමුණ පැහැදිළිවම විධායක ජනාධිපතිධුරය අහෝසි කිරීම සඳහා 20වැනි සංශෝධනය ගෙනත් තිබෙනවා. අපි ජනාධිපතිවරණයකදී කාට හෝ සහාය දීමක් නැහැ. මෛත්‍රීපාල ජනාධිපතිවරයා පොදු අපේක්‍ෂකයා ලෙස ඉදිරිපත් වුණේ විධායක ජනාධිපතිධුරය අහෝසි කරන්නයි. ඒ වගේම එතුමා කිව්වා නැවත ජනාධිපතිවරණයකට ඉදිරිපත් වෙන්නේ නැහැ කියලා. එනිසා දුමින්ද ඇමතිවරයාට එවැනි ප‍්‍රකාශයක් කිරීමට සදාචාරාත්මක අයිතියක් නැහැ.”", "URL": "https://lankatruth.com/si/?p=56658", "Category": "පුවත්", "Parent URL": null}