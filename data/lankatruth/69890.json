{"Source": "Lankatruth", "Timestamp": "March 7, 2019", "Headline": "හෙට සිට කාන්තාවන්ට වෙන් වූ දුම්රිය මැදිරි", "News Content": "කාර්යාල දුම්රියවල කාන්තාවන් සඳහා වෙනම මැදිරි වෙන් කිරීමට කටයුතු කර ඇති බව දුම්රිය සාමාන්‍යාධිකාරී ඩිලන්ත ප්‍රනාන්දු මහතා පවසයි. කාන්තා දිනය යෙදෙන මාර්තු 8 වැනිදා (හෙට) වේයන්ගොඩ දුම්රිය ස්ථානයෙන් උදෑසන 6.59ට පිටත්වන කාර්යාල දුම්රියෙන් එහි මංගල ගමන ඇරඹෙන බවත් ඒ මහතා සඳහන් කළේය. කාර්යාල දුම්රිය සේවා තුළ පවතින අධික තදබදය හේතුවෙන් කාන්තාවන් දැඩි අපහසුතාවයට පත්වන අතර එම අපහසුතා සහ අතවර වැලැක්වීමේ අදහසින් මෙම සේවය ආරම්භ කරන බව ද ඒ මහතා සඳහන් කළේය. කාර්යාල දුම්රිය වන බංගදෙනිය, සමුද්‍රදේවී, රඹුක්කන, මහව, පව්සි යන දුම්රිය සේවාවල තුන්වන පන්තියේ එක් මැදිරියක් මේ අනුව කාන්තාවන් සඳහා වෙන්ව ඇත. කාන්තාවන්ට පමණක් එම මැදිය තුළට ඇතුළුවීමට ඉඩදීම සඳහා ආක්ෂකයින් යෙදවීමක් සිදු නොකරන අතර මගී කාන්තාවන් විසින්ම එම මැදිරි තුළට පුරුෂයන්ට ඇතුළුවීමට ඉඩ නොදී සිටීමේ වගකීම සතුවන බව ඩිලන්ත ප්‍රනාන්දු මහතා පැවසීය.", "URL": "https://lankatruth.com/si/?p=69890", "Category": "පුවත්", "Parent URL": null}