{"Source": "Lankatruth", "Timestamp": "November 26, 2020", "Headline": "අහඹු PCR පරීක්ෂණයෙන් පාසල් සිසුවාටත් කොරෝනා…", "News Content": "ඊයේ (25) පාසල් පැමිණි වටවල කුයිල්වත්ත ප්‍රදේශයේ පාසලක 12වන ශ්‍රේණියේ ඉගෙනුම ලබන සිසුවෙකුට කොවිඩ් – 19 වෛරසය ආසාදනය වී ඇති බව තහවුරු වී තිබේ. ඉකුත් අඟහරුවාදා දිනයේ ඔහු අහඹු ලෙස තෝරාගෙන PCR පරීක්ෂණයකට භාජනය කර ඇති අතර ප්‍රතිඵල ලැබීමට පෙර ඔහු මෙලෙස පාසල් ගොස් ඇතත් පාසල් බලධාරීන් ඔහුව යළි නිවෙස වෙත පිටත්කර යවා ඇත. මෙම සිසුවා පසුගියදා සිය මිත්තණිය සමග මව සහ පියා පදිංචිව සිටින ඔරුගොඩවත්තේ නිවසට ගොස් තිබේ. ඉන් පසුව, පෙරේදා (24) දිනයේ යළිත් වටවල දක්වා එන අතරතුර ගිනිගත්හේන කළුගල පොලිස් මුරපොළේදී ඔහුට සහ මිත්තණියට අහඹු ලෙස PCR පරීක්ෂාවක් සිදුකර ඇත. අඹගමුව කොවිඩ් -19 ප්‍රාදේශීය සම්බන්ධීකරණ විශේෂ ඒකකයේ මහජන සෞඛ්‍ය පරීක්ෂක එස්. කාමදේවන් මහතා පැවසුවේ එහිදී පාසල් සිසුවා කොවිඩ් ආසාදිත බවට හඳුනාගෙන ඇති බවය. අද (26) එම පාසල් භූමිය විෂබීජහරණයට ලක් කර ඇත.", "URL": "https://lankatruth.com/si/?p=101532", "Category": "කොවිඩ් -19 (කොරෝනා ) පුවත්", "Parent URL": null}