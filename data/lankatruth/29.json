{"Source": "Lankatruth", "Timestamp": "October 17, 2011", "Headline": "වතු කම්කරු ගැටලූ විසදා දීපවාලි සමරීමට ඉඩසලසන්න – සමස්ත ලංකා වතු කම්කරු සංගමය", "News Content": "මාස කීපයක සිට උඩරට ප‍්‍රදේශවල අයහපත් කාලගුණ තත්වය නිසා වැවිලි කර්මාන්තයේ නියැලෙන කම්කරුවන් වැඩ නොමැතිිව අර්බුදයකට මුහුණදී සිටින බව කියා සිටින සමස්ත ලංකා වතු කම්කරු සංගමය එළඹෙන දීපාවලි උත්සවය සැමරීමට නොහැකිව සිටින හින්දු බැතිමතුන් මුහුණ දෙන ගැටලූවලට ඉක්මන් විසඳුමක් ලබාදිය යුතු බව අවධාරණය කරයි. මේ බව සඳහන් වන්නේ එම සංගමය වෙනුවෙන් එහි සභාපති රාමලිංගම් චන්ද්‍රසේකර් මහතා නිකුත් කරන ලද මාධ්‍ය නිවේදනයකය. එහි මෙසේද සඳහන්ය. මාස කීපයක සිට ඇතිව තිබෙන නියගය නිසා තේ දළු වර්ධනයේ අඩුවක් පවතින බැවින් සේවකයන් හට දවසකට නෙලිය හැක්කේ කිලෝ 6 ක් 7 ක් පමණි. එම හේතුවෙන් වැවිලි සමාගම් විසින් සේවකයන් හට වැඩ ලබා දෙන්නේ මාසයකට දින 5 ක් 6 ක් වන අතර දළු තිබෙන කාලයේදි දළු කිලෝ 18 ත් 25 ත් අතර ඉලක්කයක් සම්පූර්ණ කරන සේවකයන් හට සම්පූර්ණ නම ලබාදීමට කටයුතු කරන අතරම අයහපත් කාලගුණය පවතින අවස්ථාවලදි මුළු දවස පුරා වැඩකළද නම ලබා දෙනුයේ වරුවක් පමණි. එය සේවකයන්ගේ අඩුපාඩුවක් නොවූවත් වරුවක් ලබාදෙමින් ඔවුනට 75% පැමිණීමේ ඉලක්කය සම්පූර්ණ කිරිමට නොහැකිවූ සේවකයින් ලෙස සලකා රු 105/- පැමිණීමේ දීමනාවද අහිමිකරනු ලබයි. මෙසේ අසරණ භාවයට පත්වන කම්කරුවන් තමන් මුහුණදී සිටින අර්බුදය වතු අධිකාරිවරුන් හට ඉදිරිපත් කළත් ඔවුන්ගෙන්ද කිසිදු සහනදායී පිළිතුරක් ලැබී නැත. තම සේවකයින් මුහුණදෙන මානුෂික කාරණා පිළිබඳව සානුකම්පිතව සලකමින් ඔවුන්ව එම පීඩනයෙන් මුදා ගැනීමට කටයුතු කරනු වෙනුවට මෙය ස්වභාවික තත්වයක් නිසා සිදුවූවක් බැවින් ඔවුන්ට කළහැකි දෙයක් නැතැයි කියමින් මෙම අර්බුදයෙන් මගහැර සිටියි. වැවිලි කර්මාන්තය සාම්ප‍්‍රදායික තත්වයේම පවත්වා ගනිමින් කටයුතු කිරිමට පෙළඹී සිටින සමාගම් ඒ දෙස වෙනත් මානයකින් බලමින් අලූත් ප‍්‍රවේශයකින් කර්මාන්තය සංවර්ධනය කර එහි නියැලෙන සේවකයන් මුහුණ දෙන ගැටලූවලට විසඳුම් සෙවීමට කටයුතු නොකිරිම නිසා අද දවසේ වැවිලි කර්මාන්තය අර්බුද ගණනාවකට මුහුණදී සිටී. වැවිලි කර්මාන්තයේ නියැලෙන කම්කරුවන් බහුතරය හින්දු භක්තිකයන්ය. හින්දු භක්තිකයන්ගේ ප‍්‍රධානම උත්සවය වන දීපාවලි සැමරුම මේ මාසයේ යෙදී ඇතත්, වැවිලි සමාගම්වල දුර්වල කළමණාකරණය නිසා සැලකිය යුතු ආදායමක් උපයාගැනීමට නොහැකි වන වතු කම්කරුවෝ තම ප‍්‍රධානතම සංස්කෘතික උත්සවය සැමරිමට නොහැකිව අසරණව සිටී. මීට පෙර අවුරුදුවලදී දීපාවලි අත්තිකාරම් මුදල රු 6000/- ක් ලබාදී තිබුණ අතර මෙවර එම අත්තිකාරම් මුදල රු 4500/- දක්වා අඩුකර තිබීම නිසාත් සේවකයන් මුහුණ දෙන අර්බුදය බරපතළ වීමට හේතුවී ඇත. මෙයට කෙටිකාලීන විසඳුමක් ලෙස ප‍්‍රාදේශිය වැවිලි සමාගම් ද වැවිලි කර්මාන්ත අමාත්‍යාංශයද සංස්කෘතික අමාත්‍යාංශය ද වහාම මැදිහත්වී එළඹෙන දීපාවලි උත්සවය සැමරීමට නොහැකිව සිටින හින්දු බැතිමතුන් මුහුණ දෙන ගැටලූවලට ඉක්මන් විසඳුමක් ලබාදිය යුතුවේ. එමෙන්ම දීර්ගකාලීනව ද වැවිලි කර්මාන්තයේ හා එහි කම්කරුවන් මුහුණදෙන ප‍්‍රශ්න හා ගැටලූ සම්බන්ධව අලූත් යෝජනා හා සැලසුම් මගින් කම්කරුවන්ගේ ජීවන තත්වය උසස් කිරිමට කටයුතු කරන ලෙස වගකිව යුතු සියලූ පාර්ශවයන්ගෙන් ඉල්ලා සිටිමු.", "URL": "https://lankatruth.com/si/?p=29", "Category": "පුවත්", "Parent URL": null}