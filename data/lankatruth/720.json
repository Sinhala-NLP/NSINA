{"Source": "Lankatruth", "Timestamp": "January 3, 2012", "Headline": "භාරත ඝාතනයට සම්බන්ධ 10 ක් හඳුනා ගැනේ", "News Content": "(දෙවන සන්ස්කරණය)ඉකුත් ඔක්තෝබර් 08 වැනිදා සිදුවූ හිටපු පාර්ලිමේන්තු මන්තී‍්‍ර හා වෘත්තීය සමිති කටයුතු පිළිබඳ ජනාධිපති අධ්‍යක්ෂ ජෙනරාල් භාරත ලක්ෂ්මන් පේ‍්‍රමචන්ද්‍ර මහතා ඇතුළු සිව්දෙනකු වෙඩි තබා ඝාතනය කිරීමේ සිද්ධිය සම්බන්ධයෙන් කොළඹ අතිරේක මහෙස්ත‍්‍රාත් ප‍්‍රසන්න අල්විස් මහතා හමුවේ අද (03) පැවැති හඳුනාගැනීමේ පෙරට්ටුවේදී සැකකරුවන් 10 දෙනෙකු හඳුනාගෙන තිබේ. මෙම පෙරට්ටුවට දස දෙනෙකු ඉදිරිපත් කර සිටි අතර ආරක්ෂක අමාත්‍යංශයේ අධීක්ෂණ මන්තී‍්‍ර දුමින්ද සිල්වා මහතාගේ පුද්ගලික ආරක්ෂකයන් ලෙස සිටි අට දෙනෙකු හා ඇමති ආරක්ෂක අංශයේ දෙදෙනෙකු ඒ අතර සිටියහ. දුමින්ද සිල්වා මහතාගේ පුද්ගලික ආරක්ෂකයන් වන හෙට්ටි කම්කානම්ලාම්ගේ චන්දන ජගත් කුමාර, සිරිනායක පතිරණගේ චමින්ද රවි ජයනාත් නොහොත් දෙමටගොඩ චමින්ද, කොඩිප්පිලි ආරච්චිගේ ලංකා රංජිත්, විජේසූරිය ආරච්චිගේ චලක සමීර, විදානගමගේ අමිල, කොවිල්ගෙදර දිසානායක මුදියන්සේලාගේ සරත් බණ්ඩාර, මොරවක දේවගේ සුරංග පේ‍්‍රමලාල්, චමින්ද සමන්කුමාර යන අට දෙනා හා ඇමති ආරක්‍ෂකයන් වන රෝහණ මාරසිංහ හා නාගොඩ ලියනාරච්චිගේ ශමින්ද යන දෙදෙනා මෙලෙස හඳුනාගැනිමේ පෙරට්ටුවට ඉදිරිපත් කෙරුණි. මෙම හඳුනාගැනීමේ පෙරට්ටුව සඳහා සාක්ෂිකරුවන් 9 දෙනෙකු ද ඉදිරිපත් කර තිබේ. මේ සම්බන්ධයෙන් දුමින්ද සිල්වා මහතා අත්අඩංගුවට ගන්නා ලෙස මීට දෙමසකට පමණ පෙර අධිකරණය විසින් නියෝගකරනු ලැබුවද නීතිපති උපදෙස් නොමැතිවීමෙන් ඔහු මෙතෙක් අත්අඩංගුවට නොගත් බවද අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා පැවසීය. සිද්ධිය සම්බන්දයෙන් මේවන විට සැකකරුවන් 20 දෙනෙකු නම්කර ඇති අතර ඉන් 18 දෙනෙකු අත්අඩංගුවට ගෙන තිබේ. සැකකාර ආරක්‍ෂක අමාත්‍යංශයේ අධීක්‍ෂණ මන්තී‍්‍ර දුමින්ද සිල්වා හා පි‍්‍රයන්ත ජනක බණ්ඩාර මෙතෙක් අත්අඩංගුවට ගෙන නොමැත. මේ අතර, භාරතගේ ආරක්ෂාවට සිටි ඇමති ආරක්ෂක කොට්ඨාශයේ පොලිස් සැරයන් ජයපුරගේ ගාමිණී (20047) මෙම සිදධියේදි භාරතගේ පාර්ශවය මුලින්ම වෙඩි තැබූ බවට සාක්‍ෂි පහක් අතැයිද ඔහු අධිකරණයට දැන්වීය. සැකකාර සැරයන්වරයා මේවන විට නාරාහෙන්පිට පොලිස් රෝහලේ ප‍්‍රතිකාර ලබන බවත්, සිද්ධිය සම්බන්ධයෙන් ඔහු රහස් පොලිස් අත්අඩංගුවට ගෙන ඇති බවත් අබේසේකර මහතා අධිකරණයට දන්වා සිටියේය. හඳුනාගත් 10 දෙනා ජනවාරි 17 තෙක් රිමාණ්ඞ් බාරයට ගැණින.", "URL": "https://lankatruth.com/si/?p=720", "Category": "පුවත්", "Parent URL": null}