{"Source": "Lankatruth", "Timestamp": "July 6, 2018", "Headline": "තායිලන්තයේ දරුවන් බේරාගන්න ගිය කිමිදුම්කරුවෙක් මියයයි", "News Content": "තායිලන්තයේ ගුහාව තුළ සිරවූ දරුවන් බේරාගැනීමේ මෙහෙයුමේ යෙදී සිටි තායිලන්ත විශ්‍රාමික නාවුක හමුදා කිමිදුම්කරුවකු ජීවිතක්ෂයට පත්ව ඇත. ගුහාව තුළ ඔක්සිජන් ටැංකි ගෙනයමින් සිටියදී මොහුට සිහිනැතිවී ඇති බවත් ඔහුගේ සහායකයන් විසින් ඔහුව ගුහාවෙන් පිටතට රැගෙනවිත් ප්‍රථමාධාර ලබා දුන්නද ජීවිතය බේරා ගැනීමට නොහැකි වී ඇති බවද වාර්තා වේ. දක්ෂ ධාවකයෙකු සහ පාපැදිකරුවක් වන මොහු මෙහෙයුම පටන්ගත් මොහොතේ සිට විශාල දායකත්වයක් ලබාදුන් අයෙකු බවත් පැවසේ. ඔහු නාවුක හමුදාවෙන් ඉවත්ව සිටියද දරුවන් මුදාගැනීම වෙනුවෙන් උපකාරකිරීම සඳහා නැවත පැමිණ සිටියදී මෙසේ අනතුරට ලක්වී ඇත. ගුහාව ඇතුළත මෙහෙයුම අවදානම් වුවත් දහසක පමණ පිරිසක් දැඩි උද්යෝගයෙන් මෙහෙයුම් කටයුතුවල නිරතව සිටින බවත් විදෙස් මාධ්‍ය වාර්තා කරයි. විශාල පිරිසක් ගුහාව තුළ මෙහෙයුම් කටයුතුවල නිරතව සිටින බැවින් ගුහාවේ ඔක්සිජන් මට්ටම අඩු වෙමින් පවතින බවද පැවසේ. මේ හේතුවෙන් දරුවන් සිටින ස්ථානයට වාතය ලබාදීම සඳහා කිලෝමීටර් පහක් දිග බටයක් මේ වනවිට සකස් කරමින් සිටින බවත් මෙහෙයුම දිගටම කරගෙන යන බවත් එරට නාවික හමුදාව සඳහන් කරයි.", "URL": "https://lankatruth.com/si/?p=55733", "Category": "පුවත්", "Parent URL": null}