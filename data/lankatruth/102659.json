{"Source": "Lankatruth", "Timestamp": "December 7, 2020", "Headline": "සාදුලාගේ මන්ත්‍රීධුරය ගැන අවසන් තීරණය හෙට…", "News Content": "හිටපු පාර්ලිමේන්තු මන්ත්‍රී අතුරලියේ රතන හිමි, බොදු බල සේනා සංවිධානයේ මහ ලේකම් ගලගොඩ අත්තේ ඥාණසාර හිමි, පාහියන්ගල ආනන්ද සාගර හිමි ඇතුළු සංවිධාන කිහිපයක් එක්ව පිහිටුවා ගනු ලැබූ අපේ ජන බල පක්ෂයට හිමි වූ ජාතික ලැයිස්තු මන්ත්‍රී ධුරයෙන් පාර්ලිමේන්තුවට පැමිණෙන්නේ කවුරුන්ද යන්න පිළිබද අවසන් සාකච්ඡාවක් හෙට (08) පැවැත්වීමට නියමිත බව වාර්තා වේ. එම සාකච්ඡා සඳහා එම පක්ෂයේ සභාපති සමන් පෙරේරා, හිටපු පාර්ලිමේන්තු මන්ත්‍රී පූජ්‍ය අතුරලියේ රතන හිමි සහ පූජ්‍ය ගලගොඩඅත්තේ ඥානසාර හිමි සහභාගීවීමට නියමිත බවද වාර්තා වේ. පසුගිය 2020 පාර්ලිමේන්තු මැතිවරණයට ඉදිරිපත් වූ එම පක්ෂයට එක් ජාතික ලැයිස්තු මන්ත්‍රී ධුරයක් හිමිවූ අතර එම මන්ත්‍රී ධුරය සම්බන්ධයෙන් එම භික්ෂූන් වහන්සේලා අතර දැඩි අර්බුදයක් හටගෙන තිබිණි. ඒ හේතුවෙන් එම පක්ෂයේ ලේකම් හිමියන් අතුරුදහන්ව සිටි අතර පසුව ගැටුම් කිහිපයක්ද ඇතිවිය. ඒ සම්බන්දයෙන් පොලිස් පැමිණිලිද ලැබී ඇති බව එම දිනවල පොලිස් දෙපාර්තමේන්තුවද ප්‍රකාශ කරන ලදී.", "URL": "https://lankatruth.com/si/?p=102659", "Category": "පුවත්", "Parent URL": null}