{"Source": "Lankatruth", "Timestamp": "February 1, 2023", "Headline": "ඉන්දීය කරුංකා කෝටාවට ව්‍යාපාරිකයන් දෙදෙනෙක් ආනයනය කරන කරුංකා යවනවා", "News Content": "ඉන්දියාවෙන් මෙරටට ලබාදී තිබෙන කරුංකා කෝටාව සඳහා මෙරට ව්‍යාපාරිකයන් දෙදෙනෙකු විසින් විදේශ රටවලින් ගෙන්වන කරුංකා යැවීම නිසා දේශීය කරුංකා නිෂ්පාදකයන් දැඩි ලෙස අසරණ වී සිටින බව සමස්ත ලංකා කුඩා මධ්‍ය පරිමාණ කර්මාන්තකරුවන්ගේ සංගමය සඳහන් කරයි. යහපාලන ආණ්ඩු සමයේදී අමාත්‍ය ධුර දැරූ මෙම ව්‍යාපාරිකයන් දෙදෙනා විදේශ රටවලින් ගෙන්වන කරුංකා මේ ආකාරයට ප්‍රතිඅපනයනය කරමින් තිබෙන බවත්, මේ නිසා දේශීය වශයෙන් නිෂ්පාදනය කරන කරුංකා ඉන්දියාවට යැවීමට නොහැකි වී තිබෙන බවත් එම සංගමයේ සභාපති නිරුක්‍ෂ කුමාර මහතා පැවසීය. දේශීය වශයෙන් කරුංකා නිෂ්පාදනයේ විශාල පිරිසක් නිරතව සිටින බවත්, මෙම පිරිස් පුවක් වගාකරුවන්ගෙන් පුවක් මිලදී ගෙන අදාළ කර්මාන්තය සිදුකරන බවත්, පසුගිය මාස කිහිපය තුළදී මෙරට කර්මාන්තකරුවන් නිෂ්පාදනය කළ කරුංකා ඉන්දියාවට යැවීමට නොහැකි වීම නිසා කරුංකා තොග ගොඩ ගැසී තිබෙන බවත් හෙතෙම පවසා සිටියේය. කරුංකා නිෂ්පාදකයන්, පුවක් වගාකරුවන්ගෙන් සාධාරණ මිලකට පුවක් ලබාගැනීම නිසා පුවක් සඳහා යම් මිලක් ඇති වී තිබෙන බවත්, එහෙත් කරුංකා තොග විකුණා ගැනීමට බාධා සිදු වුව හොත් ඉදිරි පුවක් අස්වැන්න විකුණා ගැනීමේදී වගාකරුවන්ට පුවක් විකුණා ගැනීමට නොහැකි තත්වයක් ඇති විය හැකි බවද සභාපතිවරයා සඳහන් කළේය. පවතින කර්මාන්ත අමාත්‍ය රමේෂ් පතිරණ මහතා දැනුවත් කිරීමටත් කටයුතු කළ බවත්, ඉන්දියාවේ වැඩිම ඉල්ලුමක් පවතින්නේ, මෙරට පුවක්වලට වන නමුත්, මෙරට පුවක් නාමය භාවිත කර විදේශ රටවලින් ගෙන්වන පුවක් යැවීම තුළින් ඉන්දියාවෙන් ලැබී තිබෙන කෝටාව පවා රටට අහිමි විය හැකි බවත් ඒ මහතා පවසා සිටියේය. ඉන්දීත හේවාවිතාරණ – අද", "URL": "https://lankatruth.com/si/?p=144220", "Category": "පුවත්", "Parent URL": null}