{"Source": "Lankatruth", "Timestamp": "December 8, 2019", "Headline": "සාග් බීච් වොලිබෝල් කාන්තා, පිරිමි ඉසව්වල රන්, රිදී පදක්කම් 4ම ලංකාවට – 20/20 අවසන් ක්‍රිකට් තරඟය හෙට", "News Content": "නේපාලයේ කත්මණ්ඩු නුවර පැවැත්වෙන දකුණු ආසියාතික ක්‍රීඩා උළෙලේ බීච් වොලිබෝල් කාන්තා සහ පිරිමි ඉසව් දෙකෙහිම රන් සහ රිදී පදක්කම් ශ්‍රී ලංකාව අද(08) දිනාගත්තේ ය. කාන්තා සහ පිරිමි අවසන් තරඟ ශ්‍රී ලංකා කණ්ඩායම් අතර පැවැත්වීම සුවිශේෂී විය. මේ අතර අද පැවති පන්දුවාර විස්සයි විස්ස ක්‍රිකට් තරඟාවලියේ අද පැවති ශ්‍රී ලංකා – බංගලාදේශ කණ්ඩායම් අතර තරඟයෙන් කඩුලු 9ක ජයක් ලබාගැනීමට ශ්‍රී ලංකාව සමත්විය. ඒ අනුව තරඟාවලියේ පළමු වටයේ තරඟ 4ම ජයගැනීමට ශ්‍රී ලංකා කණ්ඩායම සමත්විය. අද පැවති තරඟයේ පළමුව පන්දුවට පහරදුන් බංගලාදේශ කණ්ඩායම පන්දුවාර 20 අවසානයේ කඩුලු 6ක් දැවී ලකුණු 150ක් රැස් කළේය. පිළිතුරු ඉනිම ක්‍රීඩාකළ ශ්‍රී ලංකා කණ්ඩායම පන්දුවාර 16යි එක් පන්දුවක් තුළ එක් කඩුල්ලක් පමණක් දැවී තිබිය දී ලකුණු 151ක් ලබාගනිමින් තරඟයේ ජය වාර්තා කළේය. ඒ අනුව අවසන් මහා තරඟයට ශ්‍රී ලංකා කණ්ඩායම සුදුසුකම් ලැබූ අතර හෙට දිනයේ එය පැවැත්වීමට නියමිත ය. එම තරඟය ද බංගලාදේශය සහ ශ්‍රී ලංකාව අතර පැවැත්වේ.", "URL": "https://lankatruth.com/si/?p=86949", "Category": "ක්‍රීඩා පුවත්", "Parent URL": null}