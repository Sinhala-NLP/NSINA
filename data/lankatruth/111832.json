{"Source": "Lankatruth", "Timestamp": "March 2, 2021", "Headline": "සුදුසුකම් නැති නිලධාරීන් දෙදෙනෙක් නිසා නාරා ආයතනයේ අර්බුද", "News Content": "නාරා ආයතනයට බඳවා ගෙන සිටින සුදුසුකම් නොමැති නිලධාරීන් දෙදෙනෙකුගේ ක්‍රියා කලාපය නිසා ආයතනය දැඩි අර්බුදයකට ලක්වෙමින් තිබෙන බව නාරා ආයතනය සුරැකීමේ සංවිධානය සඳහන් කරයි. ධීවර අමාත්‍යාංශය යටතේ ඇති ජාතික ජලජ සම්පත් පර්යේෂණ හා සංවර්ධන නියෝජිත ආයතනයේ (නාරා) ඉහළ තනතුරු දෙකක් දරන මෙම නිලධාරීන් දෙදෙනාගෙන් එක් අයෙකු ජනාධිපති ගෝඨාභය රාජපක්ෂ මහතාගේ හිතවතෙකු බවටත් ආයතනය තුළදී ප්‍රකාශ කරමින් සිටින බවද එම සංවිධානය පෙන්වා දෙයි. අදාළ තනතුරුවලට පත්වීමට සුදුසුකම් නොමැති මෙම නිලධාරීන්ගෙන් එක් අයෙකු නාරා ආයතනයේ ඉහළ තනතුරුවල පවතින පුරප්පාඩු ස‍ඳහා සුදුසුකම් නොමැති පහළ ශ්‍රේණියේ පිරිස් වැඩ බැලීමේ පදනමින් පත් කරමින් සිටින බව නාරා ආයතනය සුරැකීමේ සංවිධානය සඳහන් කරයි. අදාළ තනතුරුවල රැඳී සිටීමට මෙ දෙදෙනාටම නොහැකි බවට ධීවර අමාත්‍යාංශය විසින් සිදුකළ පරීක්ෂණයකදී තහවුරු වී තිබියදීත් නාරා ආයතනයේ ඉහළම පෙළේ නිලධාරියෙකුගේ සහයෝගය මත මෙම දෙදෙනා තවදුරටත් ආයතනය තුළ රඳවාගෙන සිටින බවද එම සංවිධානය පවසයි. මෙම නිලධාරීන් දෙදෙනාගෙන් එක් අයෙකුට මුහුණු ආවරණ මිලදී ගැනීමේදී හා විෂබීජනාශක දියර මිලදී ගැනීම්වලදී දූෂිත ටෙනඩර් කටයුතුවලට සම්බන්ධ වූ බවටත් චෝදනා එල්ල වී තිබෙන බවද එම පිරිස් පෙන්වා දෙති. මේ ආකාරයට චෝදනා විශාල ප්‍රමාණයක් එල්ල වී තිබෙන නිලධාරීන් දෙදෙනා පිළිබඳ වහාම පරීක්ෂණයක් පවත්වා සුදුසු ක්‍රියාමාර්ග ගන්නා ලෙස ජනාධිපති ගෝඨාභය රාජපක්ෂගෙන් ඉල්ලා සිටින බවද නාරා ආයතනය සුරැකීමේ සංවිධානය සඳහන් කරයි.", "URL": "https://lankatruth.com/si/?p=111832", "Category": "පුවත්", "Parent URL": null}