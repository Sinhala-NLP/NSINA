{"Source": "Lankatruth", "Timestamp": "August 13, 2019", "Headline": "ජනපතිගේ මත විමසුමට ලිඛිත දේශන ඉදිරිපත් කරන්නැයි නීතීඥ සංගමයට දැනුම්දීමක්", "News Content": "සීමා නිර්ණ වාර්තාව ඉදිරිපත් වී නොමැති අවස්ථාවක පළාත් සභා මැතිවරණය පැවැත්වීමට ඇති නීතිමය ඉඩකඩ සම්බන්ධයෙන් ජනාධිපතිවරයා විසින් සිදුකර ඇති කරුණු විමසීමට අදාලව නීතිමය ලිඛිත දේශන තිබේනම් ඉදිරිපත් කරන ලෙස ශ්‍රේෂ්ඨාධිකරණය ශ්‍රී ලංකා නීතීඥ සංගමයට දැනුම් දී තිබේ. සීමා නිර්ණ වාර්තාව ඉදිරිපත්වී නොමැති අවස්ථාවක පැරණි ක්‍රමය යටතේ පළාත් සභා මැතිවරණය පැවැත්වීමට ඇති නීතිමය ඉඩකඩ පිළිබඳව ජනාධිපතිවරයා ආණ්ඩුක්‍රම ව්‍යවස්ථාවේ 129(1) වගන්තියට අනුව ශ්‍රේෂ්ඨාධිකරණයේ මතය විමසීමක් සිදුකර ඇති බවත් එම කරුණට අදාලව ශ්‍රී ලංකා නීතීඥ සංගමයේ සාමාජිකයන්ට ලිඛිත දේශන ඉදිරිපත් කිරීමට හැකියාවක් පවතින බවත් ශ්‍රේෂ්ඨාධිකරණ ලේඛකාධිකාරීවරයා විසින් ශ්‍රී ලංකා නීතීඥ සංගමයේ සභාපතිවරයා වෙත ලිඛිතව දන්වා ඇත. එම ලිපියේ වැඩිදුරටත් දක්වා ඇත්තේ ලිඛිත දේශන තිබේනම් ඒවා මෙම මස 21 වැනිදා දහවල් 12.00ට පෙර ශ්‍රේෂ්ඨාධිකරණය වෙත ඉදිරිපත් කරන ලෙසය. එසේම ජනාධිපතිවරයා විසින් ඉදිරිපත් කර ඇති මත විමසීමට අදාල විභාගය ලබන 23 වැනිදා ශ්‍රේෂ්ඨාධිකරණය හමුවේ කැඳවීමට නියමිත අතර එහි තීරණය ලබන 30 වැනිදා ලබාදීමට නියමිත බව ලිපියේ දැක්වේ.", "URL": "https://lankatruth.com/si/?p=79060", "Category": "පුවත්", "Parent URL": null}