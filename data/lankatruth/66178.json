{"Source": "Lankatruth", "Timestamp": "January 6, 2019", "Headline": "ජනතාවාදී පාලනයක් වෙනුවෙන් කොළඹ දිස්ත්‍රික්කයේදීත් විද්වත්හු එක්වෙති", "News Content": "ජාතික විද්වත් සංවිධානය, රට රකින රට හදන ජනතාවාදී පාලනයක් යන මැයෙන් සංවිධානය කරන දිස්ත්‍රික් සමුළු මාලාවේ කොළඹ දිස්ත්‍රික් සමුළුව ඊයේ (05) පස්වරුවේ විද්වතුන්, වෘත්තිකයන් ඇතුළු ජන නායකයින්ගේ රැසකගේ ප්‍රධානත්වයෙන් පැවැත්විණි. එහිදී ජාතික විද්වත් සංවිධානයේ සභාපති, කැළණිය විශ්වවිද්‍යාලයේ සමාජ විද්‍යා අධ්‍යයන අංශයේ පීඨාධිපති මහාචාර්ය චන්දන අබේරත්න මහතා, හිටපු අමාත්‍යංශ ලේකම් ඒ.පී.ඒ. ගුණසේකර මහතා, සම්මානනීය සාහිත්‍යවේදී කීර්ති වැලිසරගේ මහතා, හිටපු විගණකාධිපති සරත්චන්ද්‍ර මායාදුන්නේ මහතා, සබරගමුව විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය හිනිදුම සුනිල් සෙනෙවි මහතා සහ ජනතා විමුක්ති පෙරමුණේ නායක අනුර දිසානායක මහතාසමුළුවඇමතීය. මෙම අවස්ථාවට එක්වූ ප්‍රවීන ගායන ශිල්පී ටී.එම් ජයරත්න මහතා සහ ගීත රචකයෙකු, ගායන ශිල්පියෙකු මෙන්ම විශේෂඥ වෛද්‍යවරයෙකුද වන කොළඹ මහ ගනර සභාවේ ජවිපෙ මන්ත්‍රී රනිල් ජයසේන මහතා ගීත ගායනයකින් පැමිණ සිටි පිරිස පිනවීමට කටයුතු කළේ ය. මීට අමතරවජාතික විද්වත් සංවිධානයේ කොළඹ දිස්ත්‍රික් සභාපති, වරලත් ගණකාධිකාරී සුනිල් කුමාර ගමගේ මහතා, ධීවර අමාත්‍යාංශයේ හිටපු ලේකම්, නන්දසේන බඹරවානගේ මහතා, ප්‍රවීණ චිත්‍රපට අධ්‍යක්ෂ සෙනේෂ් බණ්ඩාර දිසානායක මහතා, බස්නාහිර පළාත් සභාවේ හිටපු සභා ලේකම් ඒ.එච් ගමගේ මහතා, ප්‍රවීන සාහිත්‍යවේදී ගුණසේන විතාන මහතා, ටෙලිනාට්‍ය සහ රූපවාහිනී වැඩසටහන් අධ්‍යක්ෂ, ෂර්ලි පී. දෙලංකාවල මහතා, අයිතීන් උදෙසා කාන්තාවෝ සංවිධානය නියෝජනය කරමින්, දමයන්ති බාලසූරිය මහත්මිය, ප්‍රවීන සංගීතවේදී නවරත්න ගමගේ මහතා, සංගීතවේදී විමලජීත් දොඹගහවත්ත මහතා, ජාතික තාක්ෂණ විශ්වවිද්‍යාලයේ ජ්‍යෙෂ්ඨ කථිකාචාර්ය නිලන්ත රත්නායක මහතා, නීතීඥ ලක්ෂ්මන් වේහැල්ල මහතා, ශ්‍රී ලාංකීය විද්‍යාර්තයින්ගේ හා වෘත්තිකයන්ගේ සංවිධානයේ ලේකම් ජී.ඩී දහනායක මහාතාදසහභාගී වී සිටියහ. ජාතික විද්වත් සංවිධානයේ සභාපති මහාචාර්ය චන්දන අබේරත්න මහතා… “හැකියාවන් දක්‍ෂතාවයන් තියෙන ජනතාව ඉන්න රටක් අද ගමන් කරන්නේ කොතැනටද, අපේ රටේ මාතෘ භූමිය පත්වෙලා තිබෙන ඉරණම මොකක්ද කියලා අපි කල්පනා කරපු කාලයක් තිබුණා. ඒ කාලය තුළ අත්විඳපු දේවල් එක්රැස්කරගෙන ඒ අත්දැකීම් සහිතව තමයි අපි ජාතික විද්වත් සංවිධානය ගොඩනැගුවේ. පහුගිය වසරේ මහරගමදී අපි එහි පළවැනි සමුලුව පැවැත්වුවා. ඉන් පසුව අපේ රට ගොඩනැගීමේ අරමුණින් ප‍්‍රතිපත්ති මාලාවක් සකස් කිරීමට ක්ෂේත‍්‍ර 10ක් පදනම් කරගෙන කමිටු 10ක් පත්කළා. ඒ කමිටු 10 සකස් කරපු වැඩපිළිවෙළත් එක්ක අපි පෙබ. 19වැනිදා ජාතික විද්වත් සංවිධානයේ මහා සම්මේලනය පවත්වන්න බලාපොරොත්තුවෙන් ඉන්නවා. පහුගිය දශක 07 තුළ අපේ රටේ ජනතාව ආණ්ඩු පත්කළා. ආණ්ඩු වෙනස් කළා. අපි හිතුවා ඒ ආණ්ඩු රට රකීවි කියලා. රට හදාවි කියලා. ජනතාවට වඩා යහපත් ජීවන තත්වයක් සකස් කරාවි කියලා අපේක්‍ෂා කළා. නමුත් ඒ සියලු අපේක්‍ෂා බිඳවැටිලා තිබෙනවා. මුළු සමාජයම බිඳවැටිලා. අපේක්‍ෂාභංගත්වයට පත්වෙලා. අධ්‍යාපනය, සෞඛ්‍යය, ප‍්‍රවාහනය, ධීවර කර්මාන්තය, කෘෂිකර්මාන්තය මුළුමනින්ම බිඳවැටිලා. මීට කලින් අපි පාලකයෝ පත්කළේ ඔවුන්ගේ බාහිර පෙනුම දිහා බලලා. ඔවුන්ගේ බාහිර පෙනුමට අපි ඡන්දය දීලා බලයට පත්කළා. නමුත් දැන් අපි කළ යුතුව තිබෙන්නේ රටට ආදරය කරන පිරිසක් වෙත අපේ රට බාරදීමයි. රට හදන, රට රකින ජනතාවාදී පාලනයක් ගොඩනැගිය හැක්කේ එහෙම තීරණයක් ගත්තොත් පමණක් බව අපේ රටේ ජනතාවට අවධාරණය කරනන් කැමතියි.” හිටපු අමාත්‍යංශ ලේකම් ඒ.පී.ඒ. ගුණසේකර මහතා… “අපේ රටේ ප‍්‍රධාන මාතෘකාවක් වෙලා තිබෙන්නේ දූෂණය, වංචාව නැති කිරීම පිළිබඳවයි. 78න් පස්සේ අපේ රටේ වංචාව, දූෂණය විශාල ලෙස පුළුල් වෙලා පැතිරිලා තිබෙනවා. 78ට කලින් තත්වයට සංසන්දනය කිරීමට පවා බැරි තරමට වර්ධනය වෙලා. 1961 වෝල්ටර් තල්ගොඩපිටිය නමින් කොමිසමක් පත්කරනවා. වාර්තාවක් එළිදැක්වුණා. එම වාර්තාව මගින් බණ්ඩාරනායක ආණ්ඩුවේ ඇමතිවරුන් හය දෙනෙකුට එරෙහිව දූෂණ චෝදනා එල්ල වුණා. එම වාර්තාව එළිදකිනකොට දූෂණ චෝදනාවන්ට ලක්වුණු තුන් දෙනෙක් පාර්ලිමේන්තුවේ හිටියා. ඒ තුන්දෙනාම පෙත්සම් මගින් කෙටි කාලයක් තුළ පාර්ලිමේන්තුවෙන් එළියට දාන්න එදා කටයුතු කෙරුණා. පසුව ඔවුන්ගේ පුරවැසි අයිතීන් පවා අහෝසි කෙරුණා. 70 දශකය කාලය මේ ආකාරයට මැතිවරණයට ලංගම බස් පාවිච්චි කිරීමේ වරදට අනිල් මුණසිංහට මන්තී‍්‍ර ආසනය අහිමි කළා. එම්පීඩී සොයිසා මන්ත්‍රීවරයට මහන මැෂිමක් පගාව ලෙස ගත්තා කියලා මැතිවරණ පෙත්සම්වලින් මන්ත්‍රී ආසනය අහිමි කළා. නමුත් 1978න් පස්සේ මැතිවරණ දූෂණ විශාල ලෙස වර්ධනය වුණා. 83 ජනමත විචාරණයේදී මැතිවරණ දූෂණ අතිවිශාල ප‍්‍රමාණයක් වාර්තා වුණා. නමුත් කිසිම ක්‍රියාමාර්ගක් ගත්තේ නැහැ. යාපනය අතුරු මැතිවරණයේදී සිදුවුණු මැතිවරණ දූෂණවලට එරෙහිව කිසිදු ක්‍රියාමාර්ගයක් ගත්තේ නැහැ. ඒ සියල්ලේ ප‍්‍රතිඵලය වුණේ, අති දූෂිතයින් පාර්ලිමේන්තුවට පත්වීමයි. මෙවැනි දූෂිතයින්ගෙන් අපේ රටේ සාධාරණ පාලනයක් බලාපොරොත්තු විය හැකිද? පහුගිය කාලයේදී සිදුවුණු දේශපාලන සිදුවීමේදී කෝටි 50ට මන්ත්‍රීවරුන් අලෙවි වුණා. ඒක ප‍්‍රසිද්ධ කාරණයක්. නමුත් ඒවට එරෙහිව ගත්ත පියවරක් තිබෙනවාද? මේ වනවිට එක් සිවිල් සංවිධානයක පැමිණිල්ලක් මත පරීක්‍ෂණයක් සිදු කෙරෙන බව කියනවා. නමුත් එම පරීක්‍ෂණ කොයි තරම් කාලයක් ඇදෙනවද කියලා අපිට අදහසක් තිබෙනවා. පහුගිය කාලයේ අල්ලස් කොමිසමේ දිල්රුක්‍ෂි ඩයස් මහත්මිය එතැනින් ඉවත් කළා. දූෂණ මර්දන කාර්යාලය වහලා දැම්මා. එවැනි තත්වක් තුළ දූෂණය නැති කරයි කියලා මේ පාලකයින්ගෙන් බලාපොරොත්තු විය හැකිද? අපේ රට කරවන අයට දූෂිත තත්වයන් ඇතිකර අපේ රටේ මහජන ආයතන ජනතාවට සේවය කරන ආයතන බවට පත්කළ නොහැක්කේ ඇයි? මීට අවුරුදු 03කට කලින් දූෂණය ගැන කතා කරපු අය අදත් ඒ දූෂණ ගැනම කතා කරනවා. නමුත් කි‍්‍රයාමාර්ග නැහැ. දිගින් දිගටම වෙන්නේ රටේ ජනතා මුදල් කාලා දාන එක විතරයි. අපේ රටේ ජනාධිපතිම කියනවා බැඳුම්කර ගනුදෙනුවලින් රුපියල් මිලියන 1,000ක් රටට නැතිවුණා කියලා. පහුගිය කාලයේ හෙජින් ගනුදෙනුවේදී කොයි තරම් මුදලක් අපිට නැතිවුණාද? නමුත් ඒවට කිසිදු ක්‍රියාමාර්ගයක් නැහැ. ඒ නිසා අපි දූෂණයට එරෙහි සංවිධානයක් ලෙස එක්රැස් වෙමු. මේ පණිවුඩය ජනතාව අතරට යවමු. එක පුද්ගලයෙක් තව පුද්ගලයින් 05කට මේ පනිවුඩය ලබා දෙමු. එහෙම වුණෙත් තව දුරටත් අපිට “රංගේ” කියලා කතා කරන ඒවා තව දුරටත් ඇහෙන්න ලැබෙන එකක් නැහැ. මේක අපෙත් රට. අපි එකතු වෙලා දූෂණයට එරෙහි සංවිධානයක් ගොඩනගමු.” සාහිත්‍යවේදී කීර්ති වැලිසරගේ මහතා… “අපේ රට නිදහස ලබලා සැලකිය යුතු කාලයක් ගත කරලා තිබෙනවා. සියලුම ජනතාව පරපුරෙන් පරපුරට රැවටුණා. රැවටෙමින්, රැවටෙමින් විශ්වාසය තබන පිරිසක් බවට පත්වෙලා. මැතිවරණ කාලයේදී ලබාදෙන පොරොන්දු ඉටු කරන්න පුළුවන්ද බැරිද කියලා තක්සේරුවක් නැතිව ඒවා කෙරෙහි විශ්වාසයක් තබලා අපි දිගින් දිගටම රැවටුණා. එක කාලයක හාල් දෙනවා කිව්වම ඡන්දය දුන්නා. හඳෙන් හරි ගෙනත් දෙනවා කිව්වමා ඒකත් විශ්වාස කළා. 77 ධාන්‍ය රාත්තල් 08ක් දෙනවා කිව්වා. ධාන්‍ය මොනවද කියලාවත් දන්නේ නැතිව ඡන්දය දුන්නා. වර්තමානයේදී රැකියා පොරොන්දුවලට ගමේ පාර හදනවා කිව්වම, ලයිට් දෙනවා කිව්වමා ඡන්දෙ දෙනවා. අපේ රටේ බහුතරයක් ජනතාව මේ අන්ධ විශ්වාසයෙන් ගලවා ගත යුතුව තිබෙනවා. අපේ රටේ පාලනය සැලසුම්සහගත වැඩපිළිවෙළක් තිබෙන අවංක සංවිධානයකට බාරදිය යුතු කාලය එළඹිලා තිබෙනවා. පසුගිය දේශපාලන කලබලයෙන් පස්සේ බෝනස් එකක් ලෙස ආණ්ඩු බලය ලැබුණු එක්සත් ජාතික පක්‍ෂය නැවතත් ජනතාවට පොරොන්දු විශාල ප‍්‍රමාණයක් දෙනවා. නමුත් අපි හෘදසාක්‍ෂියක් තිබෙන මිනිස්සුන් විදිහට තව දුරටත් ඒ රැවටිල්ලේම ගමන් කරන්න ඔබේ අසල්වැසියාට ඉඩ දෙන්න එපා. අද අපේ රටේ හෘදසාක්‍ෂියක් නැති ජනතාවක් ගොඩනගලා තිබෙනවා. පත්තරයක් බැලුවාම කොයි තරම් අපරාධ ප‍්‍රමාණයක් වාර්තා වෙනවාද? රිය අනතුරු ප‍්‍රමාණය අතිවිශාලයි. මන්ත්‍රීවරු විකිණෙනවා. මේ හැම දේකටම හේතුවක් තිබෙනවා. තව දුරටත් බොරු පොරොන්දු දීලා මේ ව්‍යසනයට උත්තර හොයන්න බැහැ. ප‍්‍රතිපත්ති මාලාවක් සහිත උවමනාවක් සහිත කණ්ඩායමකට අපේ රටේ පාලනය බාරදිය යුතු කාලය එළඹිලා. අපේ රට මිනිසත්කම සහිත ලෝකයේ දියුණු රටවල් අතර එකක් බවට පත්කරන්න අපි උත්සාහ ගන්න ඕනැ.” හිටපු විගණකාධිපති සරත්චන්ද්‍ර මායාදුන්න මහතා… “අපේ රටේ විද්වතුන්ට රට ඉදිරියට ගෙනියන්න බැඳීමක් වගකීමක් තිබෙනවා. අපිට නිදහස් අධ්‍යාපනයේ දරුවන් ලෙස විශාල මහජන ධනයක් වැය කරලා තිබෙනවා. මව්කිරිවලට ගෙවා නිමකරන්න බැහැ වගේම අධ්‍යාපනය වෙනුවෙන් වැයකළ මුදල අපිට ගෙවලා ඉවර කරන්න බැහැ. එනිසා අපේ රටේ ඇතිවෙලා තිබෙන රික්තකය විද්වතුන්, බුද්ධිමතුන් විසින් පිරෙව්වේ නැත්නම් එය පුරවන්නේ පාතාල නායකයින්, කුඩුකාරයින්, දූෂිතයින් විසින්. අපේ රටේ ඇතිවෙලා තිබෙන දූෂිත තත්වයට වගකිව යුත්තේ අපිමයි. අපි තමයි දූෂිතයින්ට අවස්ථාව හදල දීලා තිබෙන්නේ. සුක්කානම බාර දුන්නේ අපි විසින්. මේ අතර ඇතැම් විද්වත් කියන සංවිධාන විසින් ජනතාව නොමග යවමින් තිබෙනවා. ඒ බොරුවෙන් අපි ජනතාව මුදවා ගත යුතුයි. විධායක ජනාධිපති ක‍්‍රමය පිළිබඳව 78 ඉඳලා විරෝධයක් තිබුණා. වත්මන් ජනාධිපතිවරයා කිව්වා, විධායක ජනාධිපති ක‍්‍රමයේ බලය හීන කරනවා කියලා. නමුත් එතුමා ඔප්පු කරලා පෙන්නුවා, විධායක ජනාධිපති ක‍්‍රමය මොන තරම් විනාශයක් රටට කරනවාද කියලා. පහුගිය දිනවල ව්‍යවස්ථා විරෝධී ලෙස හිතුවක්කාරී ලෙස කටයුතු කරලා එම විනාශකාරී තත්වය රටට පෙන්නුවා. නමුත් කණගාටුවට කරුණ ඔක්තෝබර් 26වැනිදා ගත්ත මෝඩ තීරණය ගැන ප‍්‍රශංසා කරපු දැන්වීම් පුවරු අදටත් පාරවල්වල තිබෙන එකයි. එනිසා අපේ රටේ ජනතාවට බුද්ධියක් අවශ්‍යයි මේ වැරදි හදා ගන්න. මේ වනවිට විධායක ජනාධිපතික‍්‍රමය අහෝසි කරන්න 20වැනි සංශෝධනය ඉදිරිපත් වෙලා තිබෙනවා. එය සම්මත කරගන්න කටයුතු කරනවා වෙනුවට දැන් වෙන වෙන කතා උඩට ගනිමින් තිබෙනවා. විධායක ජනාධිපතිධුරය ඉවත් කිරීම පාර්ලිමේන්තුවට පමණක් කරන්න පුළුවන් දෙයක් නොවෙයි. ඒ සඳහා ජනමත විචාරණයක් අවශයයි. ඒ ජනමත විචාරණයේදී ජනතාවට වගකීමක් තිබෙනවා, යුතුකමක් තිබෙනවා විධායක ජනාධිපතිධුරය අහෝසි කිරීම වෙනුවෙන් තීරණයක් ගන්න. ඒ සඳහා ජනතා විමුක්ති පෙරමුණ විසින් ගෙනාපු යෝජනාව ප‍්‍රශංසනීය බව අවධාරණය කරන්න ඕනෑ.” ජ්‍යෙෂ්ඨ කථිකාචාර්ය ආචාර්ය හිනිදුම සුනිල් සෙනෙවි මහතා… “විද්වතා, බුද්ධිමතා, උගතා කියන්නේ කවුද? ඔවුන්ගේ කාර්යභාරය කුමක්ද? මේ සම්බන්ධයෙන් මනා සංවාදයක් රටට අවශ්‍යයි. පහුගිය කාලයේ ඇතැම් කලාකරුවන්, සාහිත්‍යකරුවන් මහින්ද රාජපක්‍ෂ මහතා වෙනුවෙන් පණ දෙන්න කතා කළා. එවැනි දේවල් ඇසෙනකොට අපිට හිතෙන්නේ කලාකරුවන්, සාහිත්‍යකරුවන් තමන්ගේ කාර්යභාරය හඳුනා ගත්තාද කියන එකයි. අද ටී.එම්. ජයරත්න මහත්තයා මෙම සමුළුවට ඇවිල්ලා එතුමාගේ හැකියාවෙන්, දක්‍ෂතාවයෙන් ගීතයකින් අපිව රසවත් කළා. එවැනි කලාකරුවන් තමන්ගේ කාර්භාරය හරි විදිහට ඉටු කරන බව අපිට සතුටක් තිබෙනවා. එනිසා අද උගතුන්ගේ බුද්ධිමතුන්ගේ කාර්යභාරය හරි විදිහට හඳුනා ගැනීමට අවශ්‍යයි. සත්‍යයෙන් අසත්‍යය වෙන් කරගත යුතුයි. දේශපාලනයෙන් අදේශපාලනය වෙන්කරගත යුතුයි. උගතුන්ගෙන් බුද්ධිමතුන් වෙන්කරගත යුතුයි. ජනාධිපති නීතිඥවරුන් ලෙස පෙනී ඉන්න ඇතැම් නීතිඥයින් අද බොරු කියනවා. ආචාර්යවරුන්, මහාචාර්යවරුන් කියන දේවල් පිළිබඳව ජනතාව ලෙස අපිට නැවත හිතන්න සිදුවෙලා තිබෙනවා. අපරාධකාරයෝ, දූෂිතයෝ කුඩුකාරයෝ අද දේශපාලනයට එනවා. පහුගිය කාලයේ දේශපාලන භාවිතාව පිළිබඳව යම් කතිකාවක් තිබුණ පුද්ගලයෙක් වූ ප්‍රේමදාස උඩුගම්පොල පරමායුෂ ලබලා මරණයට පත්වුණා. අපිට එතුමාගේ ආයුෂ පිළිබඳව නෙමෙයි ප‍්‍රශ්නේ. එවැනි තත්වයක් තුළ දේශපාලනයේදී ඇත්තටම කුමාරයෙක් වුණු ප්‍රින්ස් ගුණසේකර මහත්තයා අපට අහිමි වෙනවා. අද අපේ රටේ සිංහල භාෂාව විනාශ කරමින් තිබෙනවා. එහි වැඩි කාර්යභාරයක් ඉටු කරන්නේ දේශපාලනඥයන් විසින්. ඔවුන් කියන ඕනෑම දෙයක් කිසිදු විචාරයකින් තොරව ප‍්‍රචාරය කරන්න මාධ්‍ය ආයතන කටයුතු කරනවා. ඔවුන් තමයි එම ප‍්‍රකාශවල වාහකයා බවට පත්වෙලා තිබෙන්නේ. අපේ රටේ විශ්වවිද්‍යාල පද්ධතිය තදබල ලෙස බිඳවැටිලා තිබෙනවා. විභාග පටිපාටිය, විෂය නිර්දේශයන් බිඳ වැටිලා තිබෙනවා. මේ තත්වය කොයි තරම් බරපතලද කියලා අපේ රටේ අම්මාවරුන් දැන ගත්තොත් තමන්ගේ දුව, පුතා පාසැල් යවන්නෙත් නැති තත්වයක් ඇතිවේවි. වැඩක් කරගන්න ප‍්‍රාදේශීය සභාවකට ගියාම අපේ රට මුහුණ දීලා තිබෙන්නේ මොන තරම් කරුමක්කාර තත්වයකටද කියලා අපේ රටේ ජනතාවට දැක ගන්න පුළුවන් වේවි.” ජවිපෙ නායක අනුර දිසානායක මහතා… “අපි හැම දෙනාටම බලකරලා තිබෙනවා මේ රට වෙනස් කරන්න පෙළ ගැසෙන්න කියලා. අපේ රටේ ආර්ථිකය අසීරුම තත්වයට කඩා වැටිලා. මහබැංකු අධිපතිවරයා කිව්වා මේ වසරේ ගෙවන්න තිබෙන ණය වාරිකය ඩොලර් බිලියන 5.9ක් කියලා. අපේ රටේ අපනයන ආදායම ඩොලර් බිලියන 10යි. ආනයන වියදම ඩොලර් බිලියන 20යි. ණය වාරිකයත් එක්ක එහි අගය ඩොලර් බිලියන 25.9ක් වෙනවා. විශාල ආනයන-අපනයන පරතරයක් තිබෙන රටක්. රුපියල කඩා වැටෙනවා. එයින් ජනතාවට විශාල බලපෑමක් එල්ල වෙනවා. අධ්‍යාපනය, සෞඛ්‍ය, ප‍්‍රවාහනය දැවැන්තම අර්බුදයක තිබෙනවා. මෙලෙස ආර්ථිකය කඩා වැටීමේ වේදනාව ජනතාවගේ ජීවිත පොඩිපට්ටම් කරමින් තිබෙනවා. මේ අතර දේශපාලනය පමණක් අතිවිශාල ලාභ උපයන ව්‍යාපාරයක් බවට පත්වෙමින් තිබෙනවා. අපේ රටේ තිබෙන සදාචාරසම්පන්න දේවල් කිසිවක් දේශපාලනයට අදාල නොවන තත්වයක් ඇතිවෙලා. පසුගිය ඔක්තෝබර් 26වැනිදා සිදුවුණ කුමන්ත‍්‍රණය නීතිය, ව්‍යවස්ථාව පැත්තකින් තිබ්බත් දේශපාලන සදාචාරය පැත්තෙන් කොයි තරම් අශිෂ්ඨ තත්වයක්ද? ණයෙකු සහ මුගටියෙකු එකට ලගින තත්වයක් පෙන්නුම් කළා. මොන තරම් කැත දේශපාලනයක්ද? ඒ වගේම එදා දේශපාලන සදාචාරය ගැන මහ ඉහළින් කතා කරපු එජාපය අද හැසිරෙන්නේ කොහොමද? දේශපාලන කුමන්ත‍්‍රණයේ උණුසුම යන්නත් කලින් රනිල් වික‍්‍රමසිංහ ව්‍යවස්ථාව කඩලා ඇමතිවරු පත්කරගන්න උත්සාහ කළා. අද ඒ පක්‍ෂයේම පිරිස් ඇමතිකම් නොලැබීම ගැන අඳෝනා නගනවා. ඉතාම විකාරරූපී ලෙස ඇමතිධුර හදනවා. මොන තරම් අපකීර්තිමත් දේශපාලනයක්ද අපේ රටේ ගොඩනැගිලා තිබෙන්නේ. එම නිසා එවැනි අශිෂ්ඨ දූෂිත දේශපාලනයට එරෙහිව ශිෂ්ඨසම්පන්න අදූෂිත දේශපාලනයක් මේ රටේ ස්ථාපිත කරන්න පුළුවන් අදූෂිතම දේශපාලන ව්‍යාපාරයකට පමණයි. යුද්ධය පැවති වසර 26ක පමණ කාල පරිච්ඡේදය තුළ මරණයට පත්වූ මිනිස් ජීවිත ප‍්‍රමාණයට වඩා අද රිය අනතුරුවලින් ජනතාව මිය යමින් තිබෙනවා. මංකොල්ලකෑම්, දැරිවියන් දූෂණයට ලක්වීම විශාල ලෙස පොලිස් පොත්වලින් වාර්තා වෙනවා. අපේ රට කුමණ රාජ්‍යයක්ද? අපි මේ රටේ පුරවැසියන්ගෙන් අහන්නේ මේ තත්වය වෙනස් කළ යුතු නැද්ද? ඔබේ දරුවට මෙවැනි පාලනයකින් රැකවරණයක් ලැබෙයිද? හැම දෙනාම තමන්ගේ හදවතට තට්ටු කරලා ඇසිය යුතුයි. සහතික වශයෙන්ම මේ තත්වය වෙනස් කළ යුතුව තිබෙනවා. අද සමාජයේ සාකච්ඡාවෙමින් තිබෙන්නේ මොනවද? මෙම දේශපාලන අර්බුදය සමනය කරන්න තාත්තා වෙනුවට පුතා ගෙනල්ලා, අයියා වෙනුවට මල්ලී ගෙනල්ලා උත්තරයක් ලැබෙයිද? එවැනි සාම්ප‍්‍රදායික දේවල් වෙනුවට වෙනස් අරගලයක් අපිට තිබෙනවා. එම වෙනස ගැන අපි කතා කරද්දී එහි වාහකයා විය යුතු මාධ්‍ය ආයතන අද අරගෙන තිබෙන්නේ ඉතාම වැරදි ප‍්‍රවේශයක්. නැවතත් අපේ රටේ මාධ්‍ය ජාතිවාදී ප‍්‍රකාශ අවුස්සමින් තිබෙනවා. ඇතැම් මාධ්‍ය ආයතන දැනුවත්ව හෝ නෙැදැනුවත්ව දේශපාලන පක්‍ෂවල ගොදුරු බවට පත්වෙලා තිබෙනවා. තවත් මාධ්‍ය ආයතනන කිහිපයක් අපේරටේ දේශපාලන න්‍යාය පත‍්‍රය මෙහෙයවන්නන් බවට පත්වෙලා තිබෙනවා. අද අපේ රටේ ප‍්‍රවෘත්ති බවට පත්වෙලා තිබෙන්නේ මොනවාද? නයි, මුගටි ගැටුම්වලට ප‍්‍රවෘත්ති විකාශයේ වැඩි ඉඩ ප‍්‍රමාණයක් වෙන්වෙලා තිබෙන්නේ. තෙවරප්පෙරුම-ෆොන්සේකා ගැටුම, ජනාධිපති ඝාතන කුමන්ත‍්‍රණ බෙරුව, රට බෙදන ෆෙඩරල් ව්‍යවස්ථා බෙරුව, මේ දේවල්වලට වැඩි ඉඩ ප‍්‍රමාණයක් වෙන් කරනවා. නමුත් මේවායින් අපේ රටේ සාමාන්‍ය ජනතාවගේ ජන ජීවිතයට ඇති ඵලය කුමක්ද? ප‍්‍රජාතන්ත‍්‍රවාදය, ජාතික සමගිය, වංචාවට-දූෂණයට දඬුවම් දීම ගැන කතා කරන්න බැරි නායකයෝ ජාතිවාදය පතුරුවමින් ඉන්නවා. ඒ නිසා අපේ රටේ ව්‍යසනයට රට පාලනය කරපු දේශපානඥයන් වගේම මාධ්‍ය ආයතනත් වගකිව යුතුයි. පහුගිය කාලයේ සිදුවුණු දේශපාලන කුමන්ත‍්‍රණයට මාධ්‍ය ආයතන වැඩි ප‍්‍රමාණයක් සහාය දුන්නා. කුමන්ත‍්‍රණය පැත්තේ හිටියා. එනිසා අපි වෙනසක් ගැන කතා කරනකොට ඒ වෙනස පිළිබඳ සංවාදයක් ගොඩනගන්න සිදුවෙලා තිබෙන්නේම අපේ රටේ සාමාන්‍ය ජනතාව විසින්මයි. අපේ රටේ දේශපාලන කඳවුරු දෙකට තව දුරටත් අපේ රට ඉදිරියට ගෙනියන්න බැරි බව සහතිකයි. ඔවුන්ට පුළුවන්ද බැරිද කියලා තව දුරටත් විවාදයක් තියෙන්න බැහැ. අපි විවාද කළ යුත්තේ වෙනස් කරන්නේ කොහොමද, වෙනස් කරන්නේ මොනවද කියලයි. මුදල මත පදනම් වෙලා තිබෙන අධ්‍යාපන ක‍්‍රමය වෙනුවට ගුණාත්මක නොමිලේ ලබාදෙන අධ්‍යාපන ක‍්‍රමයක් සකස් කළ යුතුව තිබෙනවා. ඒ වගේම අපේ රටේ නව නිර්ණායක මත පදනම් වෙමින් නව ආර්ථික සංවර්ධනයක් ළඟා කරගත යුතු වැඩ පිළිවෙළක් පිළිබඳව සාකච්ඡාවක් ගොඩනැගිය යුතුව තිබෙනවා. අද සංවර්ධනය කියන්නේ ගොඩනැගිලි හදන එකටයි. අධ්‍යාපන, සෞඛ්‍යය, විද්‍යා-තාක්‍ෂණ හැම අමාත්‍යාංශයකම කාර්යභාරය වෙලා තිබෙන්නේ බිලියන ගණන් වියදම් කරලා ගොඩනැගිලි හදන එකයි. ඇයි? ඇමතිට කොමිස් එන්නේ ගොඩනැගිලි හැදුවොත් පමණයි. එනිසා අපේ රටේ සංවර්ධණය ගැන පුළුල් සංවාදයක් ඇවශ්‍යයි. ඒ වාගේම අපේ රටේ ජනතාවට නිරෝගී ජීවිතයක් අවශ්‍යයි. පහුගිය වසර 70 තුළ අපේ රට ලෙඩ ජාතියක් බවට පත්කරලා තිබෙන්නේ. අපේ රටේ ජනතාවට පිරිසිදු ආහාර වේලක් ඕනෑ. ආහාර රටාවේ වෙනසක් ඕනෑ. ඒ වගේම ගුණාත්මක ආහාර වේලක් ලබාගැනීමට හැකියාවක් ලබාගත යුතුයි. නිරෝගී සම්පන්න ජීවිතයකට හොඳ කී‍්‍රඩා සංස්කෘතියක් අවශ්‍යයි. එම නිසා අපේ රටේ ජාතිය සුවපත් කරන කාර්යභාරය ජාතික විද්වත් සංවිධානය විසින් කරයි කියලා අපිට විශ්වාසයක් තිබෙනවා. ඒ වගේම අපේ රටට හොඳ පරිසර පද්ධතියක් ආරක්‍ෂා කරගත යුතුව තිබෙනවා. විවිධ ව්‍යාපෘති මගින් අපේරට පාලනය කරපු පාලකයෝ පරිසර පද්ධතිය සම්පූර්ණයෙන් විනාශ කළා. එම පරිසර පද්ධතිය නැවතත් ස්ථාපිත කළයුතුව තිබෙනවා. ඒවගේම අපේ රටේ තෙතමනය නැති සමාජය තෙතමනයක් ඇති සමාජයක් බවට පරිවර්තනය කළ යුතුව තිබෙනවා. අපේ රටේ සාහිත්‍යය, කලාව රසවිඳින පිරිසක් නැහැ. ගීතයක් කවියක් රස විඳින්නේ නැහැ. චිත‍්‍රපටයක් බලන්නේ නැහැ. එවැනි සමාජයක් තෙතමනයක් සහිත සමාජයක් වෙන්නේ කොහොමද? එනිසා සමාජය යහපත් කරන කලාව, සාහිත්‍යය රස විඳින ජනතාවක් ගොඩනගන්න ඕනෑ. ඒ වෙනුවෙන් ප‍්‍රබල මහජන ව්‍යාපාරයක් අවශ්‍යයි. මේක අපේත් අපේ දරුවන්ගේත් රට. දැන් ඉන්න මහින්ද රාජපක්‍ෂ, මර්වින්, එස්.බී. ජනක බණ්ඩාර, දේශපාඥයින්ගෙන් පස්සේ ඔවුන්ගේ පුත්තු දේශපාලනයට එයි. කිිසදු දේශපාලන අත්දැකීමක් නැති එවැනි පිරිස් දේශපාලනයට ආවොත් ඔවුන් මේ රටට කරන විනාශය පිළිබඳව බියක් අපේ සමාජයට තිබිය යුතුයි. එම නිසා එම තත්වය වෙනස් කර නව දේශපාලන වෙනසක් සඳහා කටයුතු කරන්න ඔබ සියලු දෙනාටම ශක්තිය ධෛර්යය තිබිය යුතුයි.”", "URL": "https://lankatruth.com/si/?p=66178", "Category": "පුවත්", "Parent URL": null}