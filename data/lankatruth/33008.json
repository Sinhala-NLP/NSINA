{"Source": "Lankatruth", "Timestamp": "April 20, 2017", "Headline": "SAITM කොටස් වෙළඳපොළේ දැමීම විකාරරූපි තීරණයක්", "News Content": "මුදලට වෛද්‍ය උපාධිය විකුණන මාලඹේ සයිටම් ආයතනය කොටස් වෙළඳපොළේ ලැයිස්තුගත කරන බව ජනාධිපති මෛත්‍රීපාල සිරිසේන මහතා අද (20) මාධ්‍ය ආයතන ප්‍රධානීන් සමග පැවති හමුවකදී ප්‍රකාශ කර තිබේ. ජනාධිපතිවරයාගේ මෙම තීරණය සම්බන්ධයෙන් සයිටම් විරෝධී සටනේ ප්‍රබල භූමිකාවක් ඉටු කරන පෞද්ගලික වෛද්‍ය විද්‍යාල විරෝධී මධ්‍යස්ථානයේ කැඳවුම්කරු, සමස්ත ලංකා වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය ජයන්ත බණ්ඩාර මහතාගෙන් සිදු කළ විමසීමකදී ඒ මහතා සඳහන් කළේ ජනාධිපතිවරයාගේ මෙම තීරණය ඉතාමත් විකාරරූපී තීරණයක් බවය. නීතිවිරෝධීව පිහිටුවා ඇති සයිටම් ආයතනය වහාම අහෝසි කරන ලෙස රට පුරා රෝහල්, විශ්වවිද්‍යාල, රාජ්‍ය හා පෞද්ගලික ආයතන තුළ දැඩි විරෝධයක් එල්ලවෙමින් පවතින තත්වයක් තුළ සයිටම් අහෝසි කළ යුතු යැයි රටේ බහුතර ජන මතය වී ඇති තත්වයක් තුළ එය අහෝසි නොකර කොටස් වෙළඳපොළේ දමා විකිනීම විසඳුමක් නොවන බවත් ඒ මහතා පැවසී ය. එය කොටස් වෙළඳපොළේ දැමීමෙන් හිමිකාරිත්වයේ වෙනස්කමක් හැර සයිටම් ආයතනය තුළ මෙතෙක් සිදු කරගෙන පැමිණි වෛද්‍ය උපාධිය විකිනීම නතර නොවන බවත් තව දුරටත් සයිටම් ආයතනය වෛද්‍ය උපාධිය මුදලට ලබා දෙන ආයතනයක තත්වයේම පවතිනු ඇති බවත් වෛද්‍ය ජයන්ත බණ්ඩාර මහතා සඳහන් කරයි. අධ්‍යාපන ලැබීම කුසළතාවය මත පදනම්වූ අයිතියක් බවට එක්සත් ජාතීන්ගේ අධ්‍යාපන ප්‍රඥප්තියේ පවා සඳහන්ව තිබියදී ජනාධිපතිවරයාගේ මෙම තීරණය ඒ සියල්ල උල්ලංඝණය කරමින් අධ්‍යාපනය ලැබීම මුදල් මත පදනම්වූ අයිතියක් බවට පත්වන බවත් ඒ මහතා පවසයි. ජනාධිපතිවරයාගේ මෙම තීරණය මගින් සයිටම් අර්බුදය තව දුරටත් උඩුදුවනවා හැර එයට විසඳුමක් නොවන බවත් මෙම නීතිවිරෝධී උපාධි කඩය වහාම අහෝසි කළ යුතු බවත් ජනාධිපතිවරයගේ වත්මන් තීරණය සයිටම් විරෝධී සටන් පෙරමුණේ කිසිම පාර්ශවයක් අනුමත නොකරණු ඇති බවත් වෛද්‍ය ජයන්ත බණ්ඩාර මහතා වැඩිදුරටත් සඳහන් කරයි.", "URL": "https://lankatruth.com/si/?p=33008", "Category": "පුවත්", "Parent URL": null}