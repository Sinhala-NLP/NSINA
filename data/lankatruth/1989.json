{"Source": "Lankatruth", "Timestamp": "April 5, 2012", "Headline": "දිනමිණ පාර්ලිමේන්තු වාර්තා විකෘති කරයි", "News Content": "සිවිල් ගුවන් සේවා ඇමැතිවරයා ශ‍්‍රීලන්කන් ගුවන් සමාගම සහ මිහින් ලංකා සමාගම සම්බන්ධයෙන් පාර්ලිමේනතුවේදී කරන ලද ප‍්‍රකාශයක් අද (05) දිනමිණ පුවත්පත විකෘති කර ඇත. කුරුණෑගල දිස්ත‍්‍රික් එජාප පාර්ලිමේන්තු මන්ත‍්‍රී අකිල විරාජ් කාරියවසම් මහතා නගන ලද ප‍්‍රශ්නයකට පිළිතුරු දෙමින් සිවිල් ගුවන් සේවා ඇමැතිවරයා ප‍්‍රකාශ කර තිබුණේ 2010/2011 ගිණුම් වසර තුළදී රුපියල් කෝටි 7,851ක ශුද්ධ ආදායමක් ලබා ඇතැයි ප‍්‍රකාශ කර තිබිණ. දිනමිණ පුවත්පත එය වාර්තා කර තිබෙන්නේ රුපියල් කෝටි 7,851ක ශුද්ධ ලාබයක් ලබා ඇති ලෙසය. මෙයින් පැහැදිලි වන්නේ ආණ්ඩුවේ දිනමිණ පුවත්පත හිතාමතාම පාඨකයා නොමග යවන ප‍්‍රවෘත්ති පළ කරන බවය. ශ‍්‍රීලන්කන් ගුවන් සමාගම පසුගිය වසර කිහිපය තුළ ලබා ඇති අලාබය මෙසේය. 2009/2010 වසරේ අලාබය රුපියල් කෝටි 603යි. 2010/2011 වසරේ අලාබය රුපියල් කෝටි 20ක් දක්වා අඩු වී ඇත. නමුත් 2011/2012 වසරේ අලාබය රුපියල් කෝටි 830ක් දක්වා වේගයෙන් ඉහළ නැග තිබේ. එමෙන්ම මිහින් ලංකා ගුවන් සමාගමේ අලාබය පහත පරිදිය. 2008/2009 වර්ෂයේ රුපියල් කෝටි 497යි. 2009/2010 වසරේ අලාබය 608යි. 2010/2011 වසරේ අලාබය කෝටි 248ක් වශයෙනි. පාර්ලිමේන්තු මන්ත්‍රී අනුර දිසානායක මහතා පාර්ලිමේන්තුවේදී මෙයට පෙර අවස්ථාවක මිහින් ලංකා සමාගමේ සම්බන්ධයෙන් නගන ලද ප‍්‍රශ්නයකට පිළිතුරු ලබා දෙමින් ප‍්‍රියංකර ජයරත්න අමාත්‍යවරයා පවසා තිබුණේ වසර 5ක් තුළ මිහින් ලංකා ආයතනයේ අලාබය රුපියල් 681ට වැඩි බවය.", "URL": "https://lankatruth.com/si/?p=1989", "Category": "පුවත්", "Parent URL": null}