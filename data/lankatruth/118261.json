{"Source": "Lankatruth", "Timestamp": "June 22, 2021", "Headline": "ලන්ච් ෂීට් තහනම් කිරීමට පියවර", "News Content": "සියලුම වර්ගවල ලන්ච් ෂීට් තහනම් කිරීමට පියවර ගන්නැයි පරිසර ඇමති මහින්ද අමරවීර පරිසර අමාත්‍යාංශයේ නිලධාරීන්ට උපදෙස් ලබා දී ඇතැයි එම අමාත්‍යාංශය නිවේදනයක් නිකුත් කරමින් සඳහන් කරයි. 2016 දී එවකට පරිසර අමාත්‍යවරයා වශයෙන් කටයුතු කළ හිටපු ජනාධිපති මෛත්‍රීපාල සිරිසේන මහතා ලන්ච් ෂීට් තහනම් කිරීම සඳහා පියවර ගෙන තිබුණත් එම තීරණය නිසි ලෙස ක්‍රියාත්මත වී නැතැයි පරිසර ඇමති සඳහන් කර තිබේ. දිනකට මෙරට පරිසරයට බැහැර කෙරෙන ලන්ච් ෂීට් ප්‍රමාණය අවම වශයෙන් මිලියන 10 ඉක්මවන බවට දළ වශයෙන් ගණන් බලා ඇති බවද අමාත්‍යවරයා සඳහන් කරයි. ලන්ච් ෂීට් පසෙහි දිරාපත් වී නොපෙනී යාම වසර දෙක තුනකින් සිදු වුවද ලන්ච් ෂීට් නිසා පසට එකතුවන ක්ෂුද්‍ර ප්ලාස්ටික් අංශු වසර 200කට වැඩි කාලයක් පවතින බව විද්‍යාඥයින් විසින් සනාථ කර ඇතැයිද එම නිවේදනයේ සඳහන් වේ. මීට පෙර අවස්ථාවන්වල දී ලන්ච් ෂීට් තහනම් කිරීම සම්බන්ධව පරිසර අමාත්‍යාංශය විසින් කටයුතු යොදා තිබු බැවින් නව ගැසට් පත්‍රයක් පළකිරීමෙන් තොරව නියෝගයක් නිකුත් කිරීමේ හැකියාවක් පවතින බවද පරිසර අමාත්‍යවරයා මෙහිදී වැඩිදුරටත් අවධාරණය කර තිබේ. එම සාකච්ඡාවට පරිසර අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ මෙන්ම මධ්‍යම පරිසර අධිකාරිය ඇතුළු ආයතනවල නිලධාරින්ද සහභාගි වී ඇත.", "URL": "https://lankatruth.com/si/?p=118261", "Category": "පරිසර", "Parent URL": null}