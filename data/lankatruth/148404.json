{"Source": "Lankatruth", "Timestamp": "June 29, 2023", "Headline": "අපි අද භුක්ති විඳින්නේ පැමිණි ආර්ථික ගමනේත්, ඒ හා බැඳුණු දූෂිත දේශපාලනයේත් අනිවාර්ය ප්‍රතිඵලයයි – මහාචාර්ය චන්දන අබේරත්න", "News Content": "මේ වනවිට රට සහ ජනතාව අත්විඳින්නේ මේ දක්වා ක්‍රියාත්මක කළ ආර්ථික සහ දේශපාලන උපාය මාර්ගයේ අනිවාර්ය ප්‍රතිඵල බව ජාතික ජන බලවේගයේ ජාතික විධායක සභික මහාචාර්ය චන්දන අබේරත්න සම්මන්ත්‍රණයක් අමතා පැහැදිලි කළේය.  ජාතික ජන බලවේගය පසුගිය 27 වෙනි දින කොළඹ මහජන පුස්තකාලයේ පවත්වන ලද “අර්බුදයට යවන අධ්‍යපනය සහ සෞඛ්‍යය”යන මැයෙන් වූ සම්මන්ත්‍රණය අමතා මහාචාර්යවරයා පළකළ සම්පූර්ණ අදහස් පහත දැක්වේ.  අද රටක් හැටියට ඉතා තීරණාත්මක සන්ධිස්ථානයකට අපි පැමිණ සිටිනවා. මානවයා ශිෂ්ටාචාර ගත වුවාට පසුව මූලික වශයෙන්ම අත්‍යවශ්‍ය සාධක දෙකක් හැටියට සලකපු ක්ෂේත්‍ර දෙකක් තමයි අධ්‍යාපනය සහ සෞඛ්‍යය. අද වන විට අපි ටිකෙන් ටික ක්‍රමානුකූලව මේ ක්ෂේත්‍ර දෙකට අදාළව බරපතළ අර්බුදයකට මුහුණ දෙමින් තිබෙනවා. මතුපිටින් පෙනෙන අර්බුදය සහ මතු පිටට නොපෙනෙන පෙනෙනවාටත් වඩා බරපතළ අර්බුදයක් අභියස අපි මේ රැඳී සිටින්නේ. අධ්‍යාපනය සහ සෞඛ්‍යය පිළිබඳව අපට ව්‍යුක්තව කතා කරන්න හැකියාවක් නැහැ. අපේ රටේ දේශපාලන අර්බුදයත් ඒ හා බැඳුණු ආර්ථික අර්බුදයත් සමග නොවැළැක්විය හැකි ලෙස බද්ධ වී තිබෙනවා. විශේෂයෙන් අපේ වගේ රටක පාලකයන්ට අධ්‍යාපනය සහ සෞඛ්‍යය කියන්නේ ඡන්දෙ කාලෙට, නැතිනම් අයවැය විවාදවලදී සාකච්ඡාවට ගන්න මාතෘකා දෙකක්, පමණක් බවට පත්වෙනවා. එතනින් පසු මේ ක්ෂේත්‍ර දෙක පිළිබඳව ඔවුන්ගේ අවධානය යෙදවීමේ ප්‍රමාණය කෙතරම්ද යන්න පේනවා අද දහස් ගණනක් රෝගීන් අවශ්‍ය ඖෂධ ලබාගැනීමට නොහැකි වී, ජීවිතයත් මරණයත් අතර සටනක යෙදී ඉන්න ආකාරයෙන්. ඒ වගේම ප්‍රමිතියෙන් පහළ ඖෂධ ආනයනය නිසාම සැලකිය යුතු ජීවිත ප්‍රමාණයක් අපිට මේ වෙනකොට අහිමි වී තිබෙනවා. ඒ වගේම අනාගතයේදී කෙතරම් වන්දියක් තවදුරටත් අනාගතයේදී ගෙවන්න සිදුවෙයිද කියා කියන්න බැරි තරමට ප්‍රශ්නය බරපතළ වී තිබෙනවා. මහාචාර්ය සේනක බිබිලේ මහතාගේ ඖෂධ ප්‍රතිපත්තිය බැහැර කරලා, ඒ පිළිබඳව කිසිදු මායිම් කිරීමක් කරන්නේ නැතිව ඉහළම බලධාරියාගේ සිට ඖෂධ මාෆියාවක් ක්‍රියාත්මක වී තිබෙනවා. සෞඛ්‍ය පිළිබඳ ජනතාවගේ අපේක්ෂාවන් මුළුමනින්ම බිඳ වට්ටවා තිබෙනවා. ඒ වගේම තමයි අධ්‍යාපනයත්. අද 1 වසරට ඇතුළත් වීමට නොහැකි වූ දරුවෝ ආසන්න වශයෙන් 3%ක් ඉන්නවා. එක වසරෙන් පසුවත් සතුටුදායක මට්ටමක නැහැ. එසේ තිබියෙදීම මේ අධ්‍යාපනය අපි ඉස්සරහට අරගෙන ගොස් තිබෙනවා. මේ රජය වගේම පසුගිය රජයන් අනුගමනය කරපු නොසලකා හැරීමේ ප්‍රතිපත්තිය නිසා, අද විශ්වවිද්‍යාල ශිෂ්‍යයා අන්ත අසරණ තත්වයකට පත්වී තිබෙනවා. මෙතෙක් ප්‍රශ්න තිබුණේ, අධ්‍යාපන හා පහසුකම් පිළිබඳ ප්‍රශ්න වගේ දේවල්. හැබැයි මේ වන විට විශ්වවිද්‍යාල දරුවෝ වැඩිදෙනෙක් එක් වේලක් පමණයි ගන්නේ. මේ රටේ අධ්‍යාපන ප්‍රතිලාභ ලබා, මේ රටේ අනාගතය මෙහෙවීමට ඉන්නා පරපුරක් තමයි මේ ඉන්නේ. අපට අධ්‍යාපනයේ ප්‍රශ්නයක් හෝ සෞඛ්‍යයේ ප්‍රශ්නයක් හැටියට සලකා බැහැර කිරීමට නොහැකියි. අපේ රටේ මෙතෙක් කල් අනුගමනය කරපු ආර්ථික ප්‍රතිපත්ති, ආර්ථික ක්‍රමවේද ජනතාවට යහපත් අධ්‍යාපනයක් සේම යහපත සෞඛ්‍ය සේවයක් ලබාදීමට අසමත් වී තිබෙනවා.මේ දිනවල සමෘද්ධි සහනාධාරය කැපුවා. අපට සමෘද්ධිය ලැබී නැහැ කියමින් ලක්ෂ සංඛ්‍යාත ජනතාවක් ප්‍රාදේශීය ලේකම් කාර්යාල ඉදිරිපිට පොරකකා ඉන්නවා. සමෘද්ධියට ලැබෙන්නේ ඉතාම සොච්චම් මුදලක්. මේ සොච්චම් මුදල ලැබෙන්නේ නැතිව, එය අහිමි වීම නිසා පාරට බහින ජනතාවක් නිර්මාණය කර තිබෙනවා. එවැනි තත්වයක් ඇතුලේ දරුවාගේ අධ්‍යාපනය, පුරවැසියන්ගේ සෞඛ්‍ය පිළිබඳව කතා කරන්නේ කුමක්ද? මෙ රටේ 90%කටත් වඩා වූ සාමාන්‍ය ජනතාව මේ සේවා දෙකම පොදු ආයතනවලින් ලබා ගන්නවා. මෙහි ප්‍රතිඵලය බරපතළ ලෙස අත්දකින්න වෙන්නේ දැන් තිබෙනවාටත් වඩා මතු අනාගතයේදී. ආහාර වේලක් නැති පාසල් දරුවා පාසලට එන්නේ නැතිනම්, ඔහුට යහපත් පරිසරයක අධ්‍යපනය ලැබිය නොහැකි නම්, පුරවැසියාට යහපත් සෞඛ්‍ය සේවයක් ලබාගැනීමට නොහැකි නම්, එබඳු ජාතියක් නැගී සිටින්නේ කෙසේද? ඒක තමයි අප ඉදිරියේ තිබෙන බරපතළම ප්‍රශ්නය. නිදහසෙන් පසු වසර 75ක් තිස්සේ අපි රටක් හැටියට අසමත් වී තිබෙනවා අපේ දරුවාට හොඳ අධ්‍යාපනයක් ලබාදීමට හොඳ ක්‍රමවේදයක් සකස් කිරීමට, පුරවැසියාට යහපත් සෞඛ්‍ය සේවයක් ලබාදීමට හොඳ ක්‍රමවේදයක් හදන්න අපි අසමත් වී තිබෙනවා. අපි මෙය දුටුවා හරිනි සහෝදරිය ඇතුළු විශ්වවිද්‍යාල ප්‍රජාව මීට වසර 12කට 13කට කලින් සිටම අධ්‍යාපන ක්ෂේත්‍රයේ තිබෙන ප්‍රශ්නය මතුකරන්න. අධ්‍යාපනයට 6%ක් යන සටන් පාඨයත් එක්ක එළියට ආවේ වර්තමානයේ අපි මුහුණ දේ අර්බුදය කලින් දැකපු නිසා. ඒ අවස්ථාවේ කතා කළ අයගෙ කටවල් වැසීමට වැටුප් වැඩිකරමින් ප්‍රතිකර්මයක් යෙදුවා. එතනින් එහාට 6% ප්‍රශ්නයට විසඳුමක් ලැබුණේ නැහැ. අපේ බහුතරයක්ද නිහඬ වුණා. අපි තවමත් දිගටම එම ස්ථාවරයේ ඉන්නවා. එකවරම එය කරන්න නොහැකි වේවි. දළ දේශීය නිෂ්පාදිතයෙන් අධ්‍යාපනය සඳහා වැඩිකරන ප්‍රතිපාදන අනිවාර්යයෙන් වැඩි කළ යුතුයි. සෞඛ්‍ය ක්ෂේත්‍රයත් එහෙමයි. මේ අර්බුද දෙක අහඹු ලෙස පැනනැගුණු අර්බුද නොවෙයි. දීර්ඝ කාලයක් තිස්සේ අපේ ආණ්ඩු අනුගමනය කරපු ආර්ථික ක්‍රියාවලිය ඇතුලේ ඇතිවී තිබෙන අනිවාර්ය ප්‍රතිඵලයට තමයි අපි මුහුණ දී සිටින්නේ. හදිසි සුනාමියක්, වසංගත තත්වයක්, දුර්භික්ෂයක් වගේ පැමිණි එකක් නොවෙයි. මේ ආව ආර්ථික ගමනේත්, ඒ හා බැඳුණු දූෂිත දේශපාලනයේත් අනිවාර්ය ප්‍රතිඵලය තමයි අද අපි භුක්ති විඳින්නේ. අපි සමාජයක් හැටියට සාමූහිකව අධ්‍යාපන ක්ෂේත්‍රයේ පවතින ගැටලු වගේම සෞඛ්‍ය ක්ෂේත්‍රයේත්, සෑම ක්ෂේත්‍රයකම පවතින ගැටලු විසඳා ගැනීමට සංයුක්ත පිළිතුරක් සොයා ගැනීමේ තීරණාත්මක සංධිස්ථානයකට අපි අවතීර්ණය වී තිබෙනවා. ඒ සංධිස්ථානයෙන් නිවැරදි දිශාව තෝරාගෙන, ඔබේ ශක්තිය, මතය, හැඟීම තුළින් එළියට ගෙනගොස් නිවැරදි දිශාවට ගමන් කිරීමට කටයුතු කරමු.", "URL": "https://lankatruth.com/si/?p=148404", "Category": "පුවත්", "Parent URL": null}