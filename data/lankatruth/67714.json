{"Source": "Lankatruth", "Timestamp": "February 8, 2019", "Headline": "නියං සහනාධාර ලබාදීම පිළිබඳව විමර්ශන වාර්තාවක් කැඳවයි", "News Content": "නියං සහනාධාර ලබාදීමේදී පොල්පිතිගම, සියඹලාණ්ඩුව ඇතුළු රට පුරා සිදුව ඇති අක්‍රමිකතා සම්බන්ධයෙන් සොයා බැලීම සඳහාත් එම නියං සහනාධාර ලැබිය යුතු පුද්ගලයන් වෙත ලැබී ඇත්දැයි සොයාබැලීම සඳහාත් විමර්ශනයක් කැඳවීමට රාජ්‍ය පරිපාලන හා ආපදා කළමණාකරණ අමාත්‍ය රංජිත් මද්දුම බණ්ඩාර මහතා තීරණය කර ඇතැයි වාර්තා වේ. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ඇතුළු ගොවි නියෝජිතයන් සමග පසුගිය 06වනදා රාජ්‍ය පරිපාලන හා ආපදා කළමණාකරණ අමාත්‍යාංශයේදී රංජිත් මද්දුම බණ්ඩාර අමාත්‍යවරයා සමග පැවති විශේෂ සාකච්ඡාවකින් අනතුරුව අමාත්‍යවරයා මෙම තීරණය ගෙන තිබේ. විශේෂයෙන් කුරුණෑගල දිස්ත්‍රික්කයේ පොල්පිතිගම ප්‍රාදේශීය ලේකම් කොට්ඨාසයේ කුඩා වැව් ආශ්‍රිත ගොවිතැන් කටයුතුවල නිරත ජනතාවට නියං සහනාධාර නොලැබීමට හේතුව සම්බන්ධයෙනුත් එසේ නියං සහනාධාරලාභීන් තෝරාගැනීමට පාදක කරගෙන ඇති චක්‍රලේඛය පිළිබඳවත් මෙම සාකච්ඡාවේදී විශේෂ අවධාණයක් යොමු කර ඇත.", "URL": "https://lankatruth.com/si/?p=67714", "Category": "පුවත්", "Parent URL": null}