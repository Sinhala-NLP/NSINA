{"Source": "Lankatruth", "Timestamp": "June 11, 2012", "Headline": "අගමැතිට දුවව අමතක වෙලා", "News Content": "එංගලන්තයේ අගමැති ඬේවිඞ් කැමරූන් සිය අට අවුරුදු වියැති සිගිති දියණිය අවන්හලක අමතකව දමා ගොස් ඇතැයි එක්සත් රාජධානියෙන් වාර්තා වේ.මීට මාස කිහිපයකට පෙර බටහිර ලන්ඩනයේ පිහිටි අවන්හලකින් අගමැති පවුල ඉරිදා දිවා ආහාරය ගැනීමෙන් පසුව අගමැති කැමරූන් සිය දියණිය නැන්සි එහි අමතක වීමකින් දමා ආ බව අගමැති කාර්යාලය විසින් අද පිළිගන්නා ලදි.එංගලන්තයේ සම්ප‍්‍රදායක් වන ඉරිදා දිනවල දිවා ආහාරය අවන්හලෙන් ගැනීමෙන් පසු අගමැති දියණිය විවේක කාමරයට ගොස් සිටියදී අවන්හලෙන් පිටතට පැමිණි අගමැති පවුල සහ ආරක්ෂකයන් වාහන දෙකකින් අගමැතිගේ නිවාඩු නිකේතනය වෙත පැමිණ තිබේ. නිවාඩු නිකේතනයට පැමිණීමෙන් පසු සිය දියණිය තමන් සමග නොමැති බව දැනගත් අගමැතිවරයා දිවා ආහාරය ගත් අවන්හලට දුරකතනයෙන් අමතා විපරම් කිරීමේදී සිය දියණිය එහි සිටින බවට තොරතුරු ලැබී ඇති අතර විනාඩි 15 කට පමණ පසුව නැවතත් අවන්හලට පැමිණි කැමරූන් අගමැතිවරයා සිය දියණිය කැටුව ගොස් ඇත.", "URL": "https://lankatruth.com/si/?p=2668", "Category": "විදෙස් පුවත්", "Parent URL": null}