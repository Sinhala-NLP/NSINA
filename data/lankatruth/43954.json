{"Source": "Lankatruth", "Timestamp": "November 16, 2017", "Headline": "පළාත් පාලන ගැසට් නිවේදනයට සංශෝධනයක්", "News Content": "පළාත් පාලන ආයතන සඳහා සභික සංඛ්‍යාව ප්‍රකාශයට පත් කරමින් නිකුත් වූ ගැසට් නිවේදනයේ සිදුව ඇති මුද්‍රණ දෝශයක් හේතුවෙන් එයට සංශෝධනයක් ඉදිරිපත් කර තිබේ. සංශෝධණ ඇතුළත් කරමින් නව ගැසට් පත්‍රයක් රජයේ මුද්‍රණ දෙපාර්තමේන්තුව විසින් ඊයේ (15) නිකුත් කර ඇති බව වාර්තා වේ. 1987 අංක 15 දරණ ප්‍රදේශීය සභා පනතට අනුව පළාත් පාලන ආයතන සඳහා වන සභික සංඛ්‍යාව පළාත් සභා හා පළාත් පාලන අමාත්‍යාංශය විසින් පසුගිය නොවැම්බර් 02 දින අති විශේෂ ගැසට් පත්‍රයක් මගින් ප්‍රකාශයට පත් කරනු ලැබිණි. එම ගැසට් පත්‍රයේ හාරිස්පත්තුව ප්‍රාදේශීය සභාව සඳහා තෝරාපත් කරගත යුතු සභික සංඛ්‍යාව 20ක් ලෙස සටහන් වුවද එය මුද්‍රණ දෝෂයක් බැවින් එම සංඛ්‍යාව 22ක් විය යුතු බවත් රත්නපුර ප්‍රාදේශීය සභාවේ සභික සංඛ්‍යාවද පළමු ගැසට් පත්‍රයේ 20ක් ලෙස සටහන්ව ඇති අතර එයද මුද්‍රණ දෝෂයක් බැවින් එම සංඛ්‍යාවද 22ක් විය යුතු බවත් නව සංශෝධිත ගැසට් පත්‍රයේ සඳහන් කර තිබේ.", "URL": "https://lankatruth.com/si/?p=43954", "Category": "පුවත්", "Parent URL": null}