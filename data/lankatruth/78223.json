{"Source": "Lankatruth", "Timestamp": "July 26, 2019", "Headline": "මහින්දානන්දට සහ හිටපු සතොස සභාපතිට ඇප", "News Content": "පසුගිය ජනාධිපතිවරණ සමයේදී ජනාධිපතිවරණ අපේක්ෂක මහින්ද රාජපක්ෂ මහතාගේ ප්‍රචාරණ කටයුතු වෙනුවෙන් රජයේ මුදල් රුපියල් කෝටි 5කට අධික ප්‍රමාණයක් වැය කරමින් කැරම් බෝඩ් බෙදා දී ඇති බවට අධිචෝදනා ගොනුවී සිටින හිටපු ක්‍රීඩා අමාත්‍ය මහින්දානන්ද අලුත්ගමගේ මහතා සහ හිටපු සතොස සභාපතිවරයා ලෙස කටයුතු කළ නලීන් රුවන්ජීව ප්‍රනාන්දු නමැත්තා ඇප මත මුදාහැරීමට බස්නාහිර පළාත්බද දෙවන ස්ථිර ත්‍රිපුද්ගල මහාධිකරණය අද(26) නියම කළේය. පසුගිය ජනාධිපතිවරණ සමයේ රුපියල් පන්කෝටි තිස් එක්ලක්ෂයකට අධික රජයේ මුදල් වැය කරමින් ආනයනය කරන ලද දාම් සහ කැරම් බෝඩ් ඇතුළු ක්‍රීඩා උපකරණ තොගයක් නිසි ක්‍රමවේදයකින් තොරව බෙදාහැරීම මහිග් අල්ලස් පනතේ දූෂණය යටතේ දක්වා ඇති වරද සිදුකර ඇතිබවට චෝදනා කරමින් අල්ලස් කොමිසම විසින් මෙම නඩුව ගොනුකර තිබේ. සිද්ධියට අදාල නඩුව අද කැඳවූ අවස්ථාවේ අධිකරණයේ පෙනී සිටි විත්තිකරුවන්ට එරෙහිව අධිචෝදනා භාරදී ඇති අතර පසුව විත්තිකරුවන්ට රුපියල් ලක්ෂයක මුදල් ඇප සහ ලක්ෂ 10 බැගින් වන ශරීර ඇප නියම කිරීමට විනිසුරු මඬුල්ල නියෝග කර තිබේ. විත්තිකරුවන්ට එරෙහි චෝදනා ඔප්පු කිරීම සඳහා සාක්ෂිකරුවන් 26 දෙනෙකු සහ ලේඛණ 15ක් ඉදිරිපත් කිරීමට අපේක්ෂා කරන බව අල්ලස් කොමිසම අධිකරණයට දන්වා ඇත. සතොස ආයතනයට ගෙන්වූ කැරම් බෝඩ් 14,000ක් සහ දාම් බෝඩ් 11,000 ක් දේශපාලන අරමුණු වෙනුවෙන් ක්‍රීඩා සංගම් අතර බෙදා දීමට බියගම ප්‍රදේශයේ මහින්ද රාජපක්ෂ මහතාගේ දේශපාලන මධ්‍යස්ථානය තිබියදී සොයාගෙන තිබිණි.", "URL": "https://lankatruth.com/si/?p=78223", "Category": "පුවත්", "Parent URL": null}