{"Source": "Lankatruth", "Timestamp": "May 17, 2019", "Headline": "බදියුදීන්ට එරෙහි විශ්වාසභංගය කුණුකූඩෙට – යලි ඉදිරිපත් කිරීමට සිදුවේ", "News Content": "කර්මාන්ත හා වාණිජ කටයුතු අමාත්‍ය රිෂාඩ් බදියුදීන්ට එරෙහිව ඒකාබද්ධ විපක්ෂයේ මන්ත්‍රී පිරිසක් විසින් ඉදිරිපත් කළ විශ්වාසභංග යෝජනාවලියේ වැරදි දිනයක් සඳහන් කර තිබීම හේතුවෙන් නැවත ඉදිරිපත් කිරීමට සිදුව තිබේ. අදාල මන්ත්‍රී පිරිස අමාත්‍යවරයාට එරෙහි විශ්වාස භංග යෝජනාවලිය ඊයේ(16) කතානායක කරූජයසූරිය මහතා වෙත භාරදුන් අතර එහි සඳහන්ව තිබී ඇත්තේ 2018 වසරේ මැයි මස 9 වැනිදා ලෙසය. මෙසේ වැරදි දිනයක් සඳහන් වීම හේතුවෙන් අදාල යෝජනාවලිය විවාදයට ගැනීමට නොහැකි තත්වයක් උද්ගතව ඇති අතර විශ්වාසභංග යෝජනාවලිය නැවත සකස් කිරීමට සිදුව ඇත. මේ සම්බන්ධව අදහස් දක්වමින් පිවිතුරු හෙළ උරුමයේ නායක නීතීඥ උදය ගම්මන්පිල මහතා සඳහන් කර සිටියේ ලේඛනයේ සඳහන් දිනයයට වඩා භාරදුන් දිනය වැදගත් බැවින් එය ගැටලුවක් නොවන බවය. විශ්වාසභංග යෝජනාවලිය සඳහා මන්ත්‍රීවරු 64 දෙනෙකු අත්සන් තබා තිබිණි.", "URL": "https://lankatruth.com/si/?p=74121", "Category": "පුවත්", "Parent URL": null}