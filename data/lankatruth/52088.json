{"Source": "Lankatruth", "Timestamp": "May 14, 2018", "Headline": "අධිකව මත්පැන් පානයකළ රග්බි ක්‍රීඩකයා මරුට", "News Content": "මෙරට පැවැත්වෙන සුහඳ රග්බි තරඟාවලියකට සහභාගීවීම සඳහා පැමිණසිටි බ්‍රිතාන්‍යයේ Clems Pirates Rugby කණ්ඩායමේ 26 හැවිරිදි රග්බි ක්‍රීඩකයෙක් මියයාමේ පුවතක් වාර්ථා වේ. ක්‍රීඩකයන් 22 කගෙන් යුත් මෙම බ්‍රිතාන්‍ය ජාතික රග්බි කණ්ඩායම පසුගිය 10 වැනිදා කොළඹ ප්‍රධානපෙලේ ක්‍රීඩා සමාජයක් මගින් සංවිධානය කරනලද රග්බි තරඟාවලියකට සහභාගීවීමට මෙරටට පැමිණ ඇත. පෙරේදා (12) දින එක් තරඟයක් නිමවිමෙන් පසුව පැවති රාත්‍රී භෝජන සංග්‍රහයකට ද සහභාගී වීමෙන් අනතුරුව ක්‍රීඩකයන් දෙදෙනෙකු කොල්ලුපිටිය ප්‍රදේශයේ රාත්‍රී සමාජ ශාලාවකට ගොස් අධිකව මත්පැන් පානය කර තිබේ.අනතුරුව ඔවුන් නැවත කොළඹ – කොටුව පිහිටි ඔවුන්ගේ ලැගුම්හල වෙත පැමිණ ඇත. ඊයේ අළුයම මෙම ක්‍රීඩකයන් දෙදෙනාට ඇතිවූ හදිසි ස්වසන අපහසුවක් හේතුවෙන් හෝටල් කලමණාකාරීත්වය විසින් මෙම ක්‍රීඩකයන් දෙදෙනා කොළඹ පෞද්ගලික රෝහලකට ඇතුලත් කර ඇත. එහිදී 26 හැවිරිදි රග්බි ක්‍රීඩකයා මියගොස් ඇති බවත් 27 හැවිරිදි අනෙක් රග්බි ක්‍රීඩකයා අසාධ්‍ය තත්වයේ පසුවන බවත් පොලීසිය පවසයි. කෙසේවෙතත් මොවුන් පානය කරනලද මත්ද්‍රව්‍ය කුමක්දැයි මේ වනතෙක් හඳුනාගෙන නැත. මියගිය ක්‍රීඩකයාගේ පස්චාත් මරණ පරීක්ෂණ කටයුතු උතුරු අයර්ලන්තයේ සිටින ඔහුගේ ඥාතීන්ගේ පැමිණීමෙන් පසු සිදුකිරීමට නියමිත බව කොළඹ කොටුව පොලීසිය පවසයි.", "URL": "https://lankatruth.com/si/?p=52088", "Category": "ක්‍රීඩා පුවත්", "Parent URL": null}