{"Source": "Lankatruth", "Timestamp": "November 10, 2019", "Headline": "“ප‍්‍රංශයේ, පාකිස්ථානයේ වාගේ අපිත් ගේම ගහමු”", "News Content": "“මේ පාර රටට නිවැරැදි දිශාව පෙන්වන මාලිමාවට ඡන්දය දීලා, අනාගත පරම්පරාවට යහපත් රටක් ගොඩනැඟීම සඳහා හැම කෙනෙක් ම මැදිහත් වෙමු කියලා ඉල්ලා සිටිනවා. පාකිස්ථානයේ ඉම්රාන් ඛාන්ට පළවෙනි මැතිවරණයේ දී තිබුණේ, එක මන්ත්‍රී ධුරයයි. දැන් ආණ්ඩුව තියෙන්නේ එයා අතේ. ප‍්‍රංශයෙත් ඒ වාගෙයි. ප‍්‍රංශ ජනතාව ගේම දුන්නා වාගේ පාකිස්ථානයේ ජනතාව ගේම දුන්නා වාගේ ලංකාවේ දීත් ඒ රටවල් දෙකට සෙකන්ඩ් නොවී අපිත් ගේම ගහමු.” යැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කරයි. ඒ මහතා මේ බව අවධාරණය කර සිටියේ ඊයේ (09) වාරියපොළදී පැවති ජාතික ජන බලවේගයේ ජන රැලිය අමතමිණි. එහිදී වැඩිදුරටත් අදහස් දැක්වූ නාමල් කරුණාරත්න මහතා… “කුරුණෑගල දිස්ත්‍රික්කයේ මැතිවරණ කාර්යාලයෙන් අමුතු නීතියක් දීලා තිබුණා. අපේක්‍ෂකයෝ වෙනුවෙන් මැතිවරණ කාර්යාල දාන අයගේ ඉඩම් ඔප්පු ඉල්ලලා තිබුණා. අපි මේ ගැන හොයලා බැලුවා. එක්සත් ජාතික පක්‍ෂයේ, පොහොට්ටු පක්‍ෂයේ හැම දෙනා මත් මේ පීඩනයට ලක් වුණා. නමුත්, මේ වෙන කොට ඒ පීඩනය අනෙක් පක්‍ෂ දෙකේ අපේ සහෘදයන්ගෙන් ඉවත් වෙලා. ඒකට අදාළ සටන කළේ ජාතික ජන බලවේගය කියලා ඔබට මතක් කර දෙන්න ඕනෑ. ඔබේ නායකයෝ අඩු ම ගාණේ මැතිවරණ කොමිසමෙන් ආපු ලියැවිල්ල කියවලා නැහැ. ඒ වාගේ ම තවත් දෙයක් කියන්න ඕනෑ. වාරියපොළ නගර මධ්‍යයේ අපි මේ එකතු වෙලා ඉන්නේ, ඒ වාගේ ම ලොකු සටනක් දීලා. ගෝඨාභය රාජපක්‍ෂ මහත්තයාත් මෙතැන රැස්වීමකට ආවා. නමුත්, ඒ රැස්වීම තිබ්බේ එයාගේ කාර්යාලයේ ගෙදර මිදුලේ. බස්නැවතුම්පොළ භූමිය ආසන්න තැන ගන්න බැරි වුණා. සජිත් ප්‍රේමදාස මහත්තයත් මෙතැන ගන්න ඉල්ලුවා. බැරි වෙලා අමරා නෝනාගේ ගෙදරට පල්ලම් බැස්සා. අපිත් ඉල්ලුවා. දුන්නේ නැහැ. අපි හැප්පුණා. අගමැතිවරු, විපක්‍ෂනායකවරු, ජනාධිපතිවරු ඉන්න ඒ දෙපැත්තටම ගන්න බැරි වෙච්ච තැන අපි මේ රැස්වීම තියන්න ලබා ගත්තා. ඒකත් ජාතික ජන බලවේගය ලබා ගත්ත සුවිශේෂී ජයක්. අඩුම ගාණේ පාර්ලිමේන්තු මන්ත‍්‍රීවරයෙක්වත් කුරුණෑගල දිස්ත්‍රික්කයේ නැතිව අපි මේ බස්නැවතුම්පොළ භූමිය ලබා ගත්තා. එතැනින් ම ඒ ගොල්ලෝ පරාජයට පත් කර ඉවරයි. මේ තැන රැස්වීමට ලබා ගන්න අපේ මඟපෙන්වීම යටතේ ඉදිරිපත් කළේ කාන්තාවක්. ඒ තමයි, වාරියපොළ ආසනයේ ජනතා විමුක්ති පෙරමුණේ සංවිධායිකා, මැණිකේ ගුණසේකර සහෝදරිය. ඒ වාගේ ම ප්‍රාදේශීය සභා මන්ත්‍රී විජිතා සහෝදරිය ඒකට මැදිහත් වුණා. ජයග‍්‍රහණයකින් කෙළවර කරන තුරු සටන ඉස්සරහට අරගෙන ගියේ අපේ මැණිකේ අක්කා. මේ අභියෝගය භාර ගත්තා වාගේ ම තමයි, රටක් හදන අභියෝගය භාර ගන්නෙත්. අපි යමකට අත ගැහුවොත්, ජයග‍්‍රහණයෙන් මිස අත්හරින්නේ නැහැ. අපි දිගින්දිගට ම අපේ රටේ තිබෙන ණය බරත්, ඒ ණය අරගෙන වත්කම් උපයලා තිබෙන ප‍්‍රමාණයත් හෙළි කර තිබෙනවා. රුපියල් කෝටි එකොළොස් ලක්‍ෂයක් ණය වෙලා, වත්කම් උපයලා තියෙන්නේ, කෝටි එක්ලක්‍ෂ අසූදාහයි. කෝටි නවලක්‍ෂ විසිදාහක් ගසා කාලා. රජයේ ආදායම රුපියල් කෝටි එක්ලක්‍ෂ අනූඑක් දාහක් වෙන කොට ණය වාරික සහ පොලිය ගෙවන්න රුපියල් කෝටි දෙලක්‍ෂ පන්දාහයක් වැය වෙනවා. ණය ගෙවන්නත් රජයේ ආදායම මඳි වෙලා තවත් ණය ගන්න වෙලා. මේ බර ඔක්කො ම පටවන්නේ මේ රටේ ජනතාවගේ කරපිටට, දුසිම් ගණනක් බදු මඟින්. ඇත්තට ම මේ තත්ත්වය අඩු-වැඩි වශයෙන් ජනතාව දන්නවා. ඒ වාගේ ම එක්සත් ජාතික පාක්‍ෂිකයෝ, පොහොට්ටු පාක්‍ෂිකයෝ දන්නවා, ඔවුන්ගේ නායකයෝ හොරකම් කළා කියලා. බණ්ඩාරනායක අගමැතිතුමාලා, සේනානායක අගමැතිතුමාලා, කොතලාවලවරු හොරකම් කළේ නැහැ. ඔවුන් තමුන්ගේ සේසත දන් දීලා ඒ පක්‍ෂ ගොඩනැඟුවා. දැන් ඉන්න නායකයෝ කොයි තරම් හොරු ද කියලා ඒ පාක්‍ෂිකයන්ගේ හෘදයසාක්‍ෂිය දන්නවා. “ටිකක් ඉතින් හොරකම් කළාට වැඩ කරලාත් තියෙනවා නේ.” කියලා හිත හදා ගන්නවා. නමුත්, මේ තුළ තමයි, ජනතාව පිට බදු බර පැටවිලා තියෙන්නේ. තරුණ, තරුණියන්ට රැකියා අවස්ථා ලබා දෙන නිෂ්පාදන ආර්ථිකයක් නැති වෙලා තියෙන්නේ මේ තත්වය තුළ. ජීවන වියදම් බර අසීමිතව පැටවිලා තියෙන්නෙත් මේ බදු බර නිසයි. ඒ ගොල්ලන්ට හොරකම් කරන්න ජනතාව පිට බදු බරත්, ණය බරත් පටවලා. අපේ පාලනයක් යටතේ මේ තත්ත්වයෙන් ජනතාව මුදා ගන්නා බවට සහතික වෙනවා. අද ඔබ විඳින්නේ, කරුමයක් නොවෙයි. මේ පාලකයෝ හැත්තෑ වසරක් පුරා රට ගෙනැවිත් තියෙන්නේ මෙතැනට. ජනතාව ඡන්දය දීලා තියෙන්නේ, මේ වැරැදි දේශපාලනයට. ඒ නිසා මේ තැනින් රට ගොඩ ගත හැක්කේ, නිවැරැදි දේශපාලනයකට. අපට මේ රට භාර දුන්නොත්, කිසි ම ආණ්ඩුවකට ගන්න බැරි වූ ආදායම පළමුවැනි වටයේ දී අපි ගන්නවා. හොරකම, වංචාව, දූෂණය, නාස්තිය නවත්වනවා. ඊට ඉස්සර අපි රට භාර ගත් වහා ම සියයට පනහක් නිරායාසයෙන් ම හොරකම, වංචාව නතර වෙනවා. ඊට පස්සේ ඉතිරි ටික නතර කරනවා. කෝප් කමිටුව ගැන මේ රටේ ජනතාව දන්නවා. මේ කමිටුවේ සභාපතිකම අපේ හඳුන්නෙත්ති සහෝදරයා ගත්තාට පස්සේ ජනතාව ඒ ගැන දැනගත්තා. එතෙක් එහෙම එකක් ගැන දන්නේ නැහැ. මහ බැංකු හොරකම ගැන වාර්තාව එළියට දැම්මේ හඳුන්නෙත්ති සහෝදරයා. ඒ වාර්තාවට ‘ෆුට්නෝට් කල්ලිය’ නොයෙක් බාධා ඇති කළා. ඒවාට යට වුණේ නැහැ. අපේ පාලනයක් යටතේ මේ වාගේ තත්ත්වයන්ට ඉඩ තියන්නේ නැහැ. ඒ ඉතිරි කරන සල්ලිවලින් අපි කෘෂිකර්මාන්තය මූලික කර ගත් කර්මාන්ත වාගේ ම වෙනත් අමුද්‍රව්‍යවලින් අපේ රටේ ඇති කරන්න පුළුවන් කර්මාන්තත් පටන් ගන්නවා. වංචා, දූෂණවලට වැට බැඳලා, ඉතිරි කර ගත් කෝටි ගාණක සල්ලි රටේ සංවර්ධනයට යොදවන්නේ ඒ විදියට. මෙහෙම ආර්ථික ප‍්‍රතිපත්තියක් ක්‍රියාත්මක වෙන කොට සංවර්ධනයට දායක වෙන තරුණ පරපුරක් බිහි වෙනවා. එතකොට ගෙදර ආදායම් වැඩි වෙනවා. රටේ ණය බර ගෙවන්න සල්ලි හොයන්නේ මේ විදියට. එවැනි ජනතාවක්, සතුටින් ජීවත් වන රටක් ගොඩනඟනවා. එතකොට මානසික ආතතිය නැති වෙනවා. හොඳට නින්ද යනවා. කොලොස්ටරෝල් අඩු වෙනවා. ෆ්‍රෙෂර් හැදෙන්නේ නැහැ. ජාතික ජන බලවේගයේ ප‍්‍රතිපත්ති හදලා තියෙන්නේ, රටේ ජනතාව සතුටින් තියන්න පුළුවන් විදියට. මෙන්න මේ තත්ත්වය තේරුම් අරගෙන පොදු හතුරා කියන මිථ්‍යාවෙන් මිදිලා, ඡන්දය පාවිච්චි කරන්න. එක කොටසකට පොදු හතුරා ගෝඨාභය මහත්තයා. අනෙක් කොටසට පොදු හතුරා සජිත් ප්‍රේමදාස මහත්තයා. මෙන්න මේ කියන මිථ්‍යාවෙන් මිදෙන්න. ජනාධිපතිවරණයේ දී මේ හොර නඩයට නායකත්වය දෙන අයට ඡන්දය දීලා, මහා මැතිවරණයේ දී හොරු අල්ලන්න අපට ඡන්දය දෙනවා කියන මිථ්‍යාවට එන්න එපා. පත් වෙන ආණ්ඩුව හොරකම් කරනවා කියලා පිළිගෙන ඡන්දය දෙන අපරාධය කරන්න එපා. ඒ වරදින් මිදෙන්න. රටට නිවැරැදි නායකත්වය දෙන ජාතික ජන බලවේගයේ අපේක්‍ෂක, අනුර කුමාර දිසානායක සහෝදරයාට ඔබේ ඡන්දය ලබා දෙන්න. එහෙම නොකර ඡන්දය දී මාස හයක් යන්න ඉස්සර පසුතැවෙන විදියට කටයුතු කරන්න එපා. මේ දක්වා අපේ කාර්යභාරය අපි නිසියාකාරව ඉෂ්ට කර ආදර්ශයන්ගෙන් පෙන්වා දී තිබෙනවා. එදා සීනුවට කතිරේ ගහපු ඡන්දදායකයා දුක් වෙන්නේ නැහැ. ආඩම්බරයෙන් ඉන්නේ. මේ පාර රටට නිවැරැදි දිශාව පෙන්වන මාලිමාවට ඡන්දය දීලා, අනාගත පරම්පරාවට යහපත් රටක් ගොඩනැඟීම සඳහා හැම කෙනෙක් ම මැදිහත් වෙමු කියලා ඉල්ලා සිටිනවා. පාකිස්ථානයේ ඉම්රාන් ඛාන්ට පළවෙනි මැතිවරණයේ දී තිබුණේ, එක මන්ත්‍රී ධුරයයි. දැන් ආණ්ඩුව තියෙන්නේ එයා අතේ. ප‍්‍රංශයෙත් ඒ වාගෙයි. ප‍්‍රංශ ජනතාව ගේම දුන්නා වාගේ පාකිස්ථානයේ ජනතාව ගේම දුන්නා වාගේ ලංකාවේ දීත් ඒ රටවල් දෙකට සෙකන්ඩ් නොවී අපිත් ගේම ගහමු.”", "URL": "https://lankatruth.com/si/?p=85275", "Category": "පුවත්", "Parent URL": null}