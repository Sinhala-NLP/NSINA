{"Source": "Lankatruth", "Timestamp": "May 15, 2017", "Headline": "ස්නෝඩන්ට උදව් කළ ලාංකිකයින්ගේ රැකවරණය ඉල්ලීම  හොංකොං ආගමන විගමන පාලක ප්‍රතික්ෂේප කරයි", "News Content": "අමෙරිකා එක්සත් ජනපද රහස් හෙළි කළ බවට චෝදනා එල්ලවී ඇති එඩ්වඩ් ස්නෝඩන්ට උදව් කළ ලාංකිකයන් තමන්ට රැකවරණය ලබා දෙන ලෙස හොංකොංහි රජයෙන් ඉල්ලා ඇතත් එරට ආගමන විගමන පාලකවරයා එය ප්‍රතික්ෂේප කර ඇතැයි විදෙස් පුවත් සේවා උපුටා දක්වයි. මීට වසර තුනකට පෙර එක්සත් ජනපදයේ ජාතික ආරක්ෂක ඒජන්සියේ සේවයේ නියුතුව සිටි එඩ්වඩ් ස්නෝඩන් සිය රට තුළ සිදුකරනු ලබන පුරවැසියන්ගේ තොරතුරු ලබා ගැනීමේ හා එක්රැස් කිරීමේ ක්‍රියාවලිය හෙළි කළේය. මෙම හෙළි කිරීමත් සමග ලොව පුරා මහත් කැළඹීමක් ඇතිවූ අතර මෙම සිදුවීමත් සමග ස්නොඩන්ව අත්අඩංගුවට ගැනීමේ උත්සාහයක් දියත් වීමෙන් පසුව එක්සත් ජනපදයෙන් හොංකොං බලා පලා ගිය ස්නෝඩන් එහි රහසිගතව සති දෙකක් පමණ රැඳී සිටින්නට සමත් විය. එසේ රැඳී සිටි කාලය තුළ ස්නෝඩන්ට උදව් කරනු ලැබුවේ හොංකොංහි සේවය කළ ලාංකික පවුලක් හා පිලිපීන කාන්තාවක වන අතර පසු කලෙක ස්නොඩන් රුසියාවේ දේශපාලන රැකවරණ පැතීය. ස්නෝඩන්ට උදව් කළ ලාංකිකයන් හා පිලිපීන කන්තාව විසින් පසුව හොංකොංහි දේශපාලන රැකවරණ ඉල්ලා තිබී ඇති අතර අද දින ඔවුගේ ඉල්ලීම හොංකොං ආගමන විගමන පාලකවරයා විසින් ප්‍රතික්ෂේප කර ඇති බව විදෙස් පුවත් වාර්තා කරයි. දරුවන් දෙදෙනෙකුගෙන් යුතු ශ්‍රී ලාංකික යුවළක්, ශ්‍රී ලාංකිකයෙකු හා පිලිපීන කාන්තාවක මෙන්ම ඔවුන්ගේ දරුවාද මෙලෙස හොංකොංහි දේශපාලන රැකවරණ ඉල්ලා තිබුණු බව සඳහන්ය. කෙසේ නමුත් ඔවුන් එරට නීතිඥයින් මගින් කැනඩාවේ දේශපාලන රැකවරණ ලබා ගැනීමේ ඉල්ලුම් පතක් ඉදිරිපත් කිරීමට නියිමිත බවද වාර්තාවේ.", "URL": "https://lankatruth.com/si/?p=34380", "Category": "පුවත්", "Parent URL": null}