{"Source": "Lankatruth", "Timestamp": "June 15, 2019", "Headline": "ජනතාව රැවටූ ආණ්ඩුව පලවාහැරීමට වතු කම්කරු ජනතාව පෙරට පැමිණිය යුතුයි – කේ. සෙල්වරාජ්", "News Content": "විටින් විට බලයට පැමිණි ආණ්ඩුව වතු කම්කරු ජනතාවට විවිධ පොරොන්දු ලබාදෙමින් රැවටීමට ලක් කළ බවත් වත්මන් ආණ්ඩුවද පැවති ආණ්ඩු සේම වතු කම්කරු ජනතාව රැවටීමට ලක් කළ බවත් සඳහන් කරන සමස්ත ලංකා වතුකම්කරු සංගමය, වත්මන් ආණ්ඩුව පලවා හැර ජනතා ආණ්ඩුවක් පිහිටුවා ගැනීමට පෙරට එන්නැයි එම ජනතාවගෙන් ඉල්ලා සිටියි. පසුගිය 13වනදා කොළඹදී පැවති මාධ්‍ය හමුවක් අමතමින් සමස්ත ලංකා වතුකම්කරු සංගමයේ සභාපති කේ. සෙල්වරාජ් මහතා මේ බව පැවසිය. මෙම මාධ්‍ය හමුව සඳහා සමස්ත ලංකා වතු කම්කරු සංගමයේ ප‍්‍රධාන ලෙකම් ජේ.එම්.ඒ. ප්‍රේමරත්න මහතා, එම සංගමයේ උප ලේකම් ක‍්‍රිෂ්ණන් කලෙයිචෙල්වි මෙනවිය හා සංවිධායක ලේකම් ඩී. අබේසිංහ මහතාද සහභාගි වී සිටි අතර එහිදී වැඩිදුරටත් අදහස් දැක්වූ කේ. සෙල්වරාජ් මහතා. “2019 මාර්තු මාසයේදී වතු කම්කරු නායකයන් ලෙස පෙනී සිටින දේශපානඥයින්ගේ මැදිහත්වීමෙන් දිනක වැටුප රුපියල් 1000ක සටන මොටකරදමා දිනකට රුපියල් 50ක් රජයේ මැදිහත්වීමෙන් ලබා දීමට පොරොන්දු වුනා. එය 2019 මැයි මාසයේ වැටුප සමග ගෙවීම ආරම්භ කරන බව පැවසුවා. එහෙත් වතු කම්කරු වැටුප් ජුනි 10 වෙනිදා ගෙවා තිබුනත් රජයෙන් ලබාදීමට පොරොන්දු වූ රුපියල් 50ක මුදල ලබා දුන්නේ නැහැ. ඒක, මිට පෙර පැවති ආණ්ඩුවලින් වතු කම්කරුවන්ට සහනාධාර ලබාදුන්නා වගේ තමයි. රුපියල් 1000ක වැටුප ලබා දුන්නා වගේ. 1994 බලයට ආපු ආණ්ඩුව පිටි සහනාධාරයක් සමග භූමිතෙල් සහනාධාරයක් ලබාදෙන බවට පොරොන්දු වුනා. මහින්ද චින්තනයෙන් සහල්, පිටි හා භූමිතෙල් සහනාධාර ක‍්‍රමයකට ලබාදෙන බව කිව්වා. ඒත් මේ කුමන වර්ගයකවත් සහනයක් වතු කම්කරුවන්ට ලැබුනේ නැහැ. 2015 ජනාධිපතිවරණය පැවත්වෙන අවස්ථාවෙදීත් වතු කම්කරුවන්ගේ රුපියල් 1000ක අරගලය පැවතියා. ඒ මොහොතේදී වර්තමාන ජනාධිපතිවරවයා බලයට පැමිණි විගස රුපියල් 1000ක් වතු කම්කරුවන්ට ලබාදෙන බවට පොරොන්දු වුනා. 2015 මහ මැතිවරණයේදී වත්මන් අගමැති රනිල් වික‍්‍රමසිංහද වතු කම්කරුවන්ට රුපියල් 1000ක් ලබා දෙන බවට පොරොන්දු වුනේ තමන් බලයට පත් කරන්න කියන ආයාචනයත් සමගයි. එහෙත් වතු කම්කරුවන්ට මේ වනතෙක් දෙනවා කියපු කිසිම දෙයක් ලබාදීලා නැහැ. 2019 වතු කම්කරු සාමූහික ගිවිසුම අත්සන් කරන මොහොතේ ලබා දීමට පොරොන්දු වූ රුපියල් 50ක මුදල වහාම ගෙවන ලෙස අපි ආණ්ඩුවට බලකර සිටිනවා. ඒ වගේම මිට පෙර පැවති ආණ්ඩු ලබාදුන් පොරොන්දු කඩකලා මෙන් මෙවරද කටයුතු කළහොත් මේ ආණ්ඩුව ගෙදර යැවිම සඳහා තීරණයක් ගන්නා ලෙස ඉල්ලා සිටිනවා. අද වනවිට රටේ සියලු සමාජ ස්ථරයන් මේ ආණ්ඩුව කෙරෙහි බලවත් කලකිරීමකින් ඉන්නේ. එළඹෙන මැතිවරණවලදී වතු කම්කරු ජනතාව රැවටූ නායකයන් පැරදවිම සඳහා කලකිරීමට ලක්ව සිටින සියලු ජන කණ්ඩායම් සමග එක්වෙමින් ආණ්ඩුව පලවා හැරීමේ සටනට එක්වන ලෙස රටේ සමස්ත වතු කම්කරු ජනතාවගෙන් නැවතත් ඉල්ලා සිටිනවා.”", "URL": "https://lankatruth.com/si/?p=75800", "Category": "පුවත්", "Parent URL": null}