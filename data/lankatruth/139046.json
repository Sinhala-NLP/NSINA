{"Source": "Lankatruth", "Timestamp": "September 7, 2022", "Headline": "පිස්සු පූසාගේ කොමිසම නිරුවත් කෙරේ", "News Content": "පලවා හරින ලද ජනාධිපති ගෝඨාභය රාජපක්ෂ විසින් පත් කරන ලද පිස්සු පූසාගේ කොමිසම යන අන්වර්ථ නාමයෙන් හැඳින්වූ උපාලි අබේරත්න ජනාධිපති කොමිෂන් සභාව පිළිබඳව ජාතික ජන බලවේගයේ නායක අනුර කුමාර දිසානායක අද (07) පාර්ලිමේන්තුවේ දී ප්‍රශ්ණ කරනු ලැබීය. එම කොමිෂන් සභාව විසින් 2020 දෙසැම්බර් මස 08 වන දින ගෝඨාභය රාජපක්ෂට ලබාදෙන ලද වාර්ථාවේ නිර්දේශ ගණනාවක් පිලිබඳව ද මන්ත්‍රී වරයා මෙහිදී අනාවරණය කළේය. වංචා දූෂණ පිළිබඳව අදාළ නිල ආයතන වලට පැමිණිලි කළ තමා ඇතුලු පිරිස හඹා යමින් දඬුවම් කිරීමටත් අදාල පැමිණිලි පිළිබඳව පර්යේෂණ පැවැත්වූ ආයතන නිලධාරින් හට දඬුවම් කිරීමටත් පිස්සු පූසා කොමිසම නිර්දේශ කර තිබූ බවත් ඔහු පැවසීය. පිස්සු පූසා කොමිසම ලබා දී තිබූ නිර්දේශ අතර වංචා දූෂණ පිළිබඳව අධිකරණ වල විභාග කරමින් තිබූ නඩු ඉල්ලා අස්කර ගැනීම, චෝදනාවලට ලක්වූවන් නැවත සේවයේ පිහිටුවීම සහ එම චූදිතයන්ට මුදලින් වන්දි ලබාදීම ඇතුලු කරුණු රැසක්ම තිබූ බවද මේ මගින් වංචා සහ දූෂණ වල යෙදුණු අයට අනුබල දී තිබූ බවත් කීය. අදාළ පැමිණිලි පිළිබඳව පර්යේෂණ මෙහෙයවූ නිලධාරීන්ගේ ප්‍රජා අයිතිය අහෝසි කිරීමට පවා නිර්දේශ කර තිබූ බවත් හෙළි කළේය. පිස්සු පූසාගේ ජනාධිපති කොමිෂන් සභාව පිළිබඳව වර්ථමාන ජනාධිපතිගේ ස්ථාවරය කුමක්ද? ඒ සම්භන්ධයෙන් ගනු ලබන පියවර මොනවාද? සහ උපාලි අබේරත්න විසින් මෙරට අධිකරණ පද්දතියට කරණ ලද අපකීර්තිය සම්බන්ධයෙන් ගන්නා පියවර කුමක්ද? යනාදී ප්‍රශ්ණ මන්ත්‍රීවරයා විසින් නැගීය. අනුර කුමාර දිසානායක මන්ත්‍රීවරයා ඉදිරිපත් කළ ප්‍රශ්නවලට පිළිතුරු දුන් සුසිල් ප්‍රේම්ජයන්ත ඇමතිවරයා අදාළ කොමිසම අහෝසි වී ඇති බව පැවසීය.", "URL": "https://lankatruth.com/si/?p=139046", "Category": "පුවත්", "Parent URL": null}