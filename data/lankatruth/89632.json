{"Source": "Lankatruth", "Timestamp": "February 10, 2020", "Headline": "නේත්‍රා සුහඳ ක්‍රීඩා තරගාවලිය උත්කර්ෂවත් අන්දමින් පැවැත් වේ", "News Content": "බදුල්ල දිස්ත්‍රික්කයේ ප්‍රාදේශීය ලේකම් කොට්ඨාස 15ක් පුරා විහිදී පැතිරී ඇති නේත්‍රා ක්‍රීඩා සමිතිය ජාලයෙහී සුහද ක්‍රිකට් තරඟාවලිය පසුගිය 08වනදා මහියංගන ජාතික පාසැල් ක්‍රීඩාංගනයේදී පැවැත්විණි. නේත්‍රා ක්‍රීඩා සමිති ජාලයෙහි සාමාජිකයන් අතර සහයෝගීතාවය සහ කුසලතාවය වර්ධනය කිරීමේ අරමුණින් දිස්ත්‍රික්කයේ නගර 08ක් කේන්ද්‍ර කරගනිමින් මෙම තරඟාවලිය පැවැත්වෙන අතර එදින කණ්ඩායම් 04ක් තරඟ වැදී ඇත. සැහැල්ලු පන්දු වාර 06ක ක්‍රිකට් තරගාවලියක් ලෙස පැවැත්වෙන මෙම තරඟාවලියේ එදින තරඟයෙන් රිදීමාලියද්ද නේත්‍රා ක්‍රීඩා සමිතිය ශූරතාවය දිනාගෙන ඇති අතර අනු ශුරතාවය ගල්ගේලන්ද නේත්‍රා ක්‍රීඩා සමිතිය දිනාගෙන තිබේ. මෙහි ප්‍රධාන ආරාධිත අමුත්තා ලෙස ජවිපෙ මධ්‍යම කමිටු සාමාජික මහියංගන ප්‍රාදේශීය සභා මන්ත්‍රී සුදත් බලගල්ල මහතා සහභාගී වී තිබෙන අතර නේත්‍රා ක්‍රීඩා සමිති ජාලයේ බදුල්ල දිස්ත්‍රික් සම්බන්ධීකාරක අනිල් මංජුල මහතා ඇතුළු ප්‍රදේශයේ විදුහල්පතිවරුන් ගුරුවරුන් ඇතුළු පිරිසක්ද මේ සඳහා සහභාගි වී ඇත. නේත්‍රා ක්‍රීඩා සමිති ජාලයෙහි 2,800 ඉක්මවන සාමාජික සංඛ්‍යාවන් සිටින බවත් මෙම මස අවසන් වනවිට බදුල්ල, පස්සර, හාලිඇල, වියලුව, බණ්ඩාරවෙල, වැලිමඩ, ඌවපරණගම යන නගරවලද මෙම සුහද තරගාවලිය පැවැත්වෙන බව අනිල් මංජුල මහතා සඳහන් කරයි.", "URL": "https://lankatruth.com/si/?p=89632", "Category": "ක්‍රීඩා පුවත්", "Parent URL": null}