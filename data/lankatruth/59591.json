{"Source": "Lankatruth", "Timestamp": "September 19, 2018", "Headline": "වැටුප් වැඩි නොකළොත් අයවැයෙන් පසු වැඩ වර්ජනයක්", "News Content": "වැඩිවන ජීවන වියදමට සරිලන ලෙස රාජ්‍ය හා පුද්ගලික අංශයේ සේවක වැටුප් වැඩිකිරීම හා බඩු මිල ඉහළයෑම නතර කිරීම ආණ්ඩුව සිදු නොකළහොත් එළඹෙන අයවැයට පසු රටතුළ මහා වැඩ වර්ජනයක් ක්‍රියාත්මක කිරීමට ජාතික වෘත්තීය සමිති මධ්‍යස්ථානය තීරණය කර ඇති බව එහි ජාතික සංවිධායක වසන්ත සමරසිංහ මහතා සඳහන් කරයි. අගෝස්තු මස සැකසු ජීවන වියදමට සාපේක්ෂය වැටුප රුපියල් 5649.60කින් වැඩිකළ යුතුව ඇතැයි ද ගෑස්, පොල්තෙල්, සීනි, තිරිඟු පිටි ආදිය මෙන්ම දුම්රිය හා බස් ගාස්තු ආදී දේවල්වල මිල ඉහළ යෑමත් සමඟ මේ තත්ත්වය තවත් නරක අතට පත්ව ඇතැයිද ඒ මහතා සඳහන් කරයි. ජනතාව හා කම්කරු ජනතාව මේ පිළිබඳ දැනුම්වත් කරමින් අත්පත්‍රිකා බෙදා හැරීම හා පෙත්සමකට අත්සන් ගැනීම මේ වනවිට සිදුකරමින් සිටින බවද ඒ මහතා සඳහන් කරයි. ඒ අනුව ලබන අයවැය මගින් ජනතාව සහන නොදුන්හොත් අනිවාර්යයෙන්ම ජාතික වැඩවර්ජනය ක්‍රියාත්මක කරන බවද ඒ මහතා තවදුරටත් අවධාරණය කරයි. රාජ්‍ය හා පුද්ගලික අංශයේ සේවකයින් සඳහා රුපියල් 5,649.60කින් වැටුප් වැඩි කිරීමක් ලබා දෙන ලෙස ආණ්ඩුවට බල කරමින් ජාතික වෘත්තීය සමිති මධ්‍යස්ථානය විසින් ජනතා පෙත්සමක් අත්සන් කිරීම ඊයේ (18) කොටුව දුම්රිය පොළ ඉදිරිපිටදී පැවති අතර එම අවස්ථාවට ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතාද එක්වී සිටියහ.", "URL": "https://lankatruth.com/si/?p=59591", "Category": "පුවත්", "Parent URL": null}