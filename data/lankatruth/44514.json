{"Source": "Lankatruth", "Timestamp": "November 28, 2017", "Headline": "අධිකරණයේදී බැරිනම් මහ පාරේදී බේරාගන්නවා ! – අනුර", "News Content": "ආණ්ඩුව විසින් තමන්ගේ පරාජයන් වලක්වා ගැනීම සදහා මැතිවරණය කල් දැමීමට දරන උත්සහය කෙසේ හෝ පරදවා ජනතාවගේ ඡන්ද අයිතිය දිනා දීම සදහා පෙරමුණ ගන්නා බව ජනතා විමුක්ති පෙරමුණේ නායක අනුර දිසානායක මහතා පවසයි. අද (28) පැලවත්ත ජනතා විමුක්ති පෙරමුණ ප්‍රධාන කාර්යාලයේදී පැවති මාධ්‍ය හමුවක් අමතමින් ඒ මහතා මේ බව පැවසීය. පාර්ලිමේන්තුවේ හා අධිකරණය තුල එම උත්සහය පරාජය කිරීමට හැකි සියළු ක්‍රියාමාර්ග ගන්නා බවත් එසේ නොහැකි වුව හොත් මහ පාරේදී බේරාගන්නා බවත් ඒ මහතා වැඩිදුරටත් පැවසීය. එහිදී අදහස් දැක්වූ ඒ මහතා, පළාත් පාලන මැතිවරණය පැවැත්වීමේ යම් අවිනිශ්චිත තත්වයක් මතුවී තිබීම සම්බන්ධයෙන් අපේ පක්‍ෂයේ මතය පැහැදිලි කළ යුතුව තිබෙනවා. බහුතරයක් පළාත් පාලන ආයතනවල නිල කාලය 2015 මාර්තු මාසයේ අවසන් වුණා. නමුත් එතැන් සිට විවිධ දේශපාලන හේතු වගේම මැතිවරණයට අදාළ තාක්‍ෂණික හේතු නිසා එය පැවැත්වීම කල් ගතවී තිබෙනවා.දේශපාලන හේතු වශයෙන් එක්සත් ජාතික පක්‍ෂයත් ශ්‍රී ලංකා නිදහස් පක්‍ෂයේ මෛත්‍රී පිල වගේම මහින්ද පිලත් විවිධ කරුණු දක්වමින් මෙය කල් දැමීමේ දිශාවට තල්ලූ කරමින් තිබුණා. එක්සත් ජාතික පක්‍ෂය කල්පනා කළේ තමන්ට වාසිදායක තත්වයක් නිර්මාණය කරගෙන මැතිවරණය පැවැත්වීමටයි. මෛත්‍රී පිල කල්පනා කළේ ජනාධිපතිවරණයේදී ලැබුණු ලක්‍ෂ 62ක ඡන්ද ප‍්‍රමාණය දිගටම පවත්වාගෙන යාම පිළිබඳවයි. වෙනම ඡන්දය ඉල්ලා මෛත්‍රී පිලේ ඇත්ත ඡන්ද ප‍්‍රමාණය හෙළිවීමෙන් දේශපාලනිකව අවලංගුභාවයකට පත්වෙනවා. එය වසා ගැනීමට ඡන්දය කල්දැමීමේ උපක‍්‍රමය අනුගමනය කළා. මහින්ද රාජපක්‍ෂ පිලත් ඡන්දය ලබාගැනීමේ අරගලයක් කරන බව එළියට පෙන්වමින් ඇත්තටම තමන්ගේ නොහැකියාව වසා ගැනීමේ උපක‍්‍රමයක් දිගටම අනුගමනය කරමින් සිටියා.තාක්‍ෂණික හේතු ලෙස බැසිල් රාජපක්‍ෂ සකස් කළ පළාත් පාලන මැතිවරණ ක‍්‍රමය වෙනස් කිරීම ඊට අදාළ සීමා නිර්ණයන් වෙනස් කිරීම කළ යුතුව තිබුණා. මොකද, පැරණි සීමා නිර්ණය සකස් කළේ ශී‍්‍ර ලංකා නිදහස් පක්‍ෂයේ ආසන සංවිධායකවරුන්ගේ නිවෙස්වල බව අපි දන්නවා. ඒ විකෘතිය වෙනස් කළ යුතුව තිබුණා. මෙය සඳහා අවශ්‍ය සියලූම කාර්යයන්වලට පක්‍ෂයක් වශයෙන් අපි සහභාගි වුණා. අසෝක පීරිස් මහත්මයාගේ සීමා නීර්ණ කොමිෂන් වාර්තාව 2017 පෙබවාරි මාසයේ සම්මත කළා. ඒ ගැසට් එක සැප්තැම්බර් මාසයේ ප‍්‍රකාශයට පත්කළා. පළාත් පාලන මැතිවරණය පැවැත්වීමට අදාළ කිසිදු බාධාවක් මේ නිසා ඇතිව තිබුණේ නැහැ. ඕනෑම කෙනෙකුට තමන්ගේ දුක් ගැනවිල්ලක් සම්බන්ධයන් අධිකරණයට යාමේ අයිතිය අපි පිළිගන්නවා. නමුත් අධිකරණය යොදාගැනීමෙන් ඡන්දයක් කල් දැමීමේ වංක චේතනාවෙන් කි‍්‍රයා කිරීමට කිසිවෙකුටක් කිසිම ඉඩක් දෙන්න අපි සූදානම් නැහැ. අභියාචනාධිකරණයට දැන් ඉදිරිපත් කර තිබෙන පෙත්සම් මෛත්‍රී පිලේ දේශපාලන වංක ගේමක් ලෙස තහවුරු වී හමාරයි. යම් කෙනෙකුට අභියාචනා ඉදිරිපත් කරන්න 2017 පෙබරවාරිවල ඉඳලා ඉඩකඩ තිබුණා. නමුත් එබැනි පියවකරකට ගියේ නැහැ. දැන් මේ යොදාගෙන තිබෙන්නේ දේශපාලන වංක කි‍්‍රයාමාර්ගයක් බව ඉතාම පැහැදිලියි.මෙය පරාජය කර ජනතාවට මැතිවරණය දිනාදීම සඳහා දේශපාලන පක්‍ෂයක් හැටියට කළ හැකි සියලූම දේ අපි කරන බව ජනතාවට සහතික වෙනවා. ඒ, වගේම මැතිවරණය දිනා දෙනවා. මේ සඳහා පාර්ලිමේන්තු කි‍්‍රයාමාර්ග අපි අනුගමනය කරමින් සිටිනවා. ඒ අපේ පළවැනි ප‍්‍රවේශයයි. ඒ වගේම අධිකරණ කි‍්‍රයාමාර්ග අනුගමනය කරමින් සිටිනවා. මේ වෙනකොටත් නීතිපතිවරයා මෝෂන් එකකින් මේ අභියාචනය ඉදිරියට ගැනීමට කටයුතු කර තිබෙනවා. අපි අපේ නීතිඥ කණ්ඩායමක් ඉදිරිපත් කර ඡන්දය කල්දැමීමේ දේශපාලනය අධිකරණයේදී හෙළි කරනවා. දැන් මේ ප‍්‍රශ්නය බේරා ගැනීමට තිබෙන පහසුම ක‍්‍රමය අධිකරණයයි. ඒ ගොල්ලෝ කරන්න ඕනෑ ඉදිරිපත්කර තිබෙන පෙත්සම් ඉල්ලා අස්කර ගැනීමයි. 30වැනිදා අධිකරණයේ සිදුකෙරෙන කි‍්‍රයාමාර්ග ගැන අපි වඩාත් සංවිඥ්ඥානික ලෙස බලා සිටිනවා. ඒ වගේම තුන්වැනි ක‍්‍රියාමාර්ගයක් වශයෙන් අපි මේ වනවිටත් අකුරැුස්ස සහ මාලඹේ ප‍්‍රදේශයන්හි මහජන උද්ඝෝෂණ පැවැත්වූවා. අද හම්බන්තොට සූරියවැව උද්ඝෝෂණයක් පැවැත්වෙනවා. ඒ වගේම අධිකරණයෙන් මේ සදහා විසදුමක් නොලැබෙන්නේ නම් ඉදිරියේදී මහජන ගගක් කොළඹට කැදවා ජනතාවගේ ඡන්ද සිතියම ඇකිළීමට විරුද්ධව දැවැන්ත උද්ඝෝෂණ ක්‍රියාමාර්ගයක් දියත් කරනවා. මේ ප‍්‍රශ්නය බේරාගන්න සිද්ධවෙලා තියෙන්නේ පාරෙදී නම් අපි ඊට මැදිහත්වී කි‍්‍රයා කරනවා. අධිකරණයේදී ඉල්ලා අස්කර ගත්තේ නැත්නම් එළියේදී මහජනතාවත් එක්ක එකතු වී සහතික වශයෙන්ම ඡන්ද අයිතිය දිනා දෙනවා.ඒ වගේම මැතිවරණ කොමිසමටත් අපි විශේෂ ස්තුතියක් කරන්න කැමතියි. මේ වෙනකොට පළාත් පාලන ආයතන 93ක මැතිවරණය පැවැත්වීමට දැඩි තීරණයක් ගෙන තිබෙනවා. ස්වාධීන කොමිෂන් සභා පිහිටුවීමේ කිසියම් ජයග‍්‍රහණයකුත් මින් පැහැදිලි වෙනවා. මැතිවරණ කොමිසම නොතිබුණා නම් රජයේ නිලධාරියෙකු හැටියට ආණ්ඩුවේ තීරණවලට යටත් වෙන්න සිදුවෙනවා. නමුත් මේ වනවිට ඡන්දය පැවැත්වීමට ගෙන තිබෙන තීරණය පක්‍ෂයක් වශයන් අපි අගය කරනවා. ඒ වගේම තව දෙයක් මේ පළාත් පාලන 93දී මෛත්‍රීපාල සිරිසේන මහත්මයාට ලැබෙන ඡන්ද ප‍්‍රමාණය හෙළිවීම වළක්වන්නත් බැහැ. මැතිවරණය දිනාගැනීම සම්බන්ධයෙන් මේ වනවිටත් එක්සත් ජාතික පක්‍ෂය හීන් කෙඳිරියක් නඟමින් සිටිනවා විතරයි. තමන්ගේ නොහැකියාව මෛත්‍රී පිල පිට පටවා ගැලවෙන්න උත්සාහ කරනවා. මහින්ද රාජපක්‍ෂ පිලත් ඒ වගේමයි. එළියෙන් ඡන්දය ඉල්ලූවාට යටින් ඡන්දය නොපැවැත්වීම ගැන එකඟයි. මොකද මේ පළාත් පාලන දිනුවාට මහින්ද රාජපක්‍ෂට අගමැතිකම ලැබෙන්නේ නැහැ. නමුත් දේශපාලන ව්‍යාපාරයක් හැටියට පටු අරමුණු කිසිවක් නැතිව අපි ජනතාවගේ ඡන්දය ලබාදීමේ අයිතිය වෙනුවෙන් දැනට ආරම්භ කර තිබෙන කි‍්‍රයාමාර්ග 30වැනිදා අධිකරණ තීන්දුවත් සමඟ සලකා බැලීමෙන් පසු ඉදිරියටම ගෙන යනවා. ජනතාවගේ ඡන්ද අයිතිය වැළැක්වීමට කිසිවෙකුටත් ඉඩ දෙන්නේ නැහැ.මාධ්‍යවේදීන් නැගූ ප්‍රශ්නවලට පිළිතුරු දෙමින්…මහින්ද රාජපක්‍ෂ මහත්තයාත්පා මෛත්‍රීපාල සිරිසේන මහත්තයත් අතර කිසිම ප‍්‍රතිපත්තිමය ගැටුමක් නැහැ. මේ දෙන්නට තියෙන්නේ පෞද්ගලික ගැටුමක් විතරයි. තමන් යටතේ හිටපු ඇමතිවරයෙක් වගේම පක්‍ෂ ලේකම්වරයා ජනාධිපති වශයෙන් තේරී පත්වීමේ අමිහිරි අත්දැකීම මහින්ද රාජපක්‍ෂ මහත්තයට තිබෙනවා. ඒ වගේම ඔහුට තමන්ගේ ජනාධිපතිධුරය අහිමි කිරීමේ වෛරයත් තිබෙනවා. මෛත්‍රීපාල සිරිසේන මහත්මයාම කියන විදිහට රාජපක්‍ෂ පවුල් පාලනය යටතේ කෙනෙහිලිකම් සහ නොසලකා හැරීම් ඉවසන්න බැරිම තැන පොදු අපේක්‍ෂකයා වශයෙන් ජනාධිපතිවරණයට ඉදිරිපත් වෙලා. ඒ නිසාම ඔහුව ඝාතනයට ලක්වීමේ ප‍්‍රයත්නයක් පවා තිබුණු බව ප‍්‍රසිද්ධියේ කියා තිබෙනවා. ඒ නිසා මේ දෙන්නට තියෙන්නේ ප්‍රතිපත්ති ප්‍රශ්නයක් නොවෙයි. ඒ දෙන්නගේ ප‍්‍රශ්නය මේ රටේ මැතිවරණ පැවැත්වීමට අදාළ කරගත යුතු නැහැ. දෙන්න කාමරයකට දාල පැය 24ක් තිව්වාම දෙකෙන් එකක් බලාගන්න පුළුවන්. එක්කෝ දෙන්න බදාගෙන ඉඳියි. නැත්නම් ගහගෙන ඉවර කරගනියි. උත්තරය මොකක් වුණත් ඒක අපිට අදාළ නැහැ. අපි කියන්නේ ජනතාවගේ ඡන්ද අයිතියත් එක්ක කරන මේ අප‍්‍රසන්න සෙල්ලම තවදුරටත් කරන්න ඉඩ නොදෙන බවයි.මේ මැතිවරණ ක්‍රමය යටතේ මන්තී‍්‍රවරුන් වැඩිවීම පිළිබඳව විශාල ප්‍රශ්නයක් අපිටත් තිබෙනවා. බැසිල් රාජපක්‍ෂ මහත්මයා ඉදිරිපත් කළ ඡන්ද ක‍්‍රමයට අනුව මන්තී‍්‍රවරුන් මුළු සංඛ්‍යාව 6620ක් තේරී පත්වීමට නියමිතයි. මෙය පදනමින්ම කාන්තා නියෝජනය 25%ක් එකතු කළොත් 8826ක් වෙනවා. මේකට හේතුව සීමා නිර්ණය ඉදිරිපත් කර ඉන් පසුව ඡන්ද ක‍්‍රමය ඊට ගැලපීමට යාමයි. නමුත් කළ යුතුව තිබුණේ ඡන්ද ක‍්‍රමය ඉදිරිපත් කර ඒකට උචිත විදිහට සීමා නිර්ණයන් සිදුකිරීමයි. පසුගිය පෙබරවාරි මාසයේ සීමා නිර්ණය අවසන් කර එය ගැසට් මගින් නීතිගත කළා. නමුත් ඡන්ද ක‍්‍රමයේ සංශෝධන අවසන් වූයේ සැප්තැම්බර් මාසයේ. මේ පරස්පරය නිසා මන්තී‍්‍රධුර සංඛ්‍යාව නොවැළැක්විය හැකි විදිහටම වැඩිවී තිබෙනවා. මේ නිසා මහනජතාව මත පැටවෙන බර යම් ප‍්‍රමාණයකින් අඩු කරගන්න යෝජනා ඉදිරිපත් කරන්නත් අපි බලාපොරොත්තු වෙනවා. තේරී පත්වන මන්තී‍්‍රවරුන් පළමු අවුරුද්දේදී තමන්ගේ වැටුප් ලබානොගෙන කාර්යාල උපකරණ ආදිය ලබාගැනීමට කැපකරන ලෙස යෝජනා කිරීමට අපි බලාපොරොත්තු වෙනවා.මහින්ද රාජපක්‍ෂ පිල සහ මෛතී‍්‍රපාල සිරිසේන පිල එක පාර්ශ්වයක් වශයෙන් කටයුතු කිරීමට මේ වනවිට සාකච්ඡා කරමින් තිබනෙ බව අපි දන්නවා. මේ වගේ අවස්ථාවකදී තමන්ගේ පිල බලවත් බව පෙන්වීමට වගේම අනික් පිල යටත් කරගැනීමට ප‍්‍රයත්න දරනවා. තම තමන්ගේ දේශපාලන බර අවි මේ තැන්වලදී උපයෝගී කරගන්නවා. මහින්ද රාජපක්‍ෂ පිල පළාත් පාලන ආයතනවලට ඇප තැබීම ගැන අපි දකින්නෙත් ඒ විදිහටයි. සාකච්ඡුාවලට කිසි බාධාවක් නැති සංදර්ශනයක් විතරයි ඒක. ඒ අයට ඕනනම් එකතුවීමට ඇප බැඳීමෙන් කිසිම බාධාවක් වෙන්නේ නැහැ. ඇත්තටම ජනාධිපතිවරයාට පසුගිය කාලයේ වංචා දූෂණ ඇතුළු අපරාධ කළ අයට දඬුවම් කිරීමේ අවශ්‍යතාවයක් තිබෙනවා නම් මේ වනවිටත් කොමිෂන් සභා වාර්තා 17ක් ඔහු අතේ තිබෙනව. විශේෂයෙන්ම බරපතල අපරාධ පිළිබඳ ජනාධිපති කොමිෂන් සභා වාර්තාව මේ සඳහා හොඳටම ප්‍රමාණවත්. නමුත් ඒවා ප්‍රායෝගිකව සිද්ධ වෙන්නේ නැති බව අපි දන්නවා. ගෝඨාභය රාජපක්‍ෂ මහත්තයා අත්අඩංගුවට ගෙන පරීක්‍ෂණ කරන්න නීතිපතිවරයා පැහැදිලිවම ලිඛිතව නිර්දේශ කළ බවට සාක්‍ෂි තිබෙනවා. නමුත් ඒ නීතිය ක්‍රියාත්මක වෙන්නේ නැහැ. දෙසැම්බර් 08 වැනිදා ලබාදෙනවා කියන බැඳුම්කර කොමිෂන් වාර්තාවත් එහෙමයි. මේ සිස්ටම් එක ඇතුළේ වංචනිකයන් කොටුකර ගන්න විවිධ කඩුළු පනිමින් යන්න සිදුවෙනවා. අපරාධ පරීක්‍ෂණ දෙපාර්තමේන්තුව, නීතිපති දෙපාර්තමේන්තුව, මහේස්ත‍්‍රාත් අධිකරණය, මහාධිකරණය, අභියාචනාධිකරණය සහ ශ්‍රේෂ්ඨාධිකරණය වශයෙන් කඩුලූ පැන යන්න සිදුවෙනවා. මේ සඳහා ගතවන කාලයත් එක්ක ආණ්ඩු බලය මාරුවීමෙන් මේ දක්වා වංචනිකයන්ට දඬුවම් ලැබී නැහැ.මෙම අවස්ථාවට ජවිපෙ මධ්‍යම කමිටු සාමාජික වෛද්‍ය නලින්ද ජයතිස්ස මහතාද සහභාගි විය.", "URL": "https://lankatruth.com/si/?p=44514", "Category": "පුවත්", "Parent URL": null}