{"Source": "Lankatruth", "Timestamp": "February 16, 2023", "Headline": "මැතිවරණ කොමිසම මුදල් අමාත්‍යාංශ නිලධාරීන් සමග සාකච්ඡාවකට සුදානම් බව කියයි", "News Content": "මුදල් අමාත්‍යංශ නිලධාරීන් සමග සාකච්ඡාවක් මෙම සතිය තුළ පැවැත්වීමට අපේක්ෂා කරන බව මැතිවරණ කොමිසම පවසයි. එහි සභාපති නීතීඥ නිමල් ජී. පුංචිහේවා පැවසුවේ, පළාත් පාලන ආයතන ඡන්ද විමසීම පැවැත්වීමට අදාළ කටයුතු වෙනුවෙන් අවශ්‍ය මුදල් ලබාගැනීම සම්බන්ධයෙන් එම සාකච්ඡාව පවත්වන බවය. පළාත් පාලන ඡන්ද විමසීම සඳහා අවශ්‍ය මුදල් ලබා නොදීම හේතුවෙන් මේ වනවිට ඊට අදාළ කටයුතු සිදුකිරීම දුෂ්කර වී තිබේ. ඡන්ද විමසීමට අදාළ තැපැල් ඡන්ද පත්‍රිකා තැපෑලට භාරදීම ඊයේ (15) සිදුකිරීමට නියමිතව තිබුණද ඒවා මුද්‍රණයට අවශ්‍ය මුදල්, මුදල් ලේකම් විසින් ලබා නොදීම හේතුවෙන් එම කටයුතු සිදුකෙරුණේ නැහැ. පළාත් පාලන ආයතන ඡන්ද විමසීමට අදාළ තැපැල් ඡන්දය මේ මස 22,23 සහ 24 යන දිනවල දී පැවැත්වෙන බවට ප්‍රකාශ කර ඇති අතර සැලසුම් කළ පරිදි එම දිනවලම ඡන්ද විමසීම සිදුකිරීමට අපේක්ෂා කරන බවද මැතිවරණ කොමිසම පවසයි.", "URL": "https://lankatruth.com/si/?p=144660", "Category": "පුවත්", "Parent URL": null}