{"Source": "Lankatruth", "Timestamp": "October 3, 2019", "Headline": "ගෝඨාබයට සෞඛ්‍ය ප්‍රතිකාර සඳහා විදෙස්ගතවීමට අවසර දෙයි…", "News Content": "හෘදයාබාධයකින් පෙළෙන පොහොට්ටු පක්ෂයේ ජනාධිපති අපේක්ෂක ගෝඨාබය රාජපක්ෂ මහතාට සෞඛ්‍ය ප්‍රතිකාර සඳහා විදෙස්ගතවීමට අධිකරණය භාරයේ තිබූ ඔහුගේ විදෙස්ගමන් බලපත්‍රය මුදා හැරීමට අධිකරණය මීට සුළු මොහොතකට පෙර තීන්දු කර තිබේ. හෘදයාබාධයකින් පෙළෙන පොහොට්ටු පක්ෂයේ ජනාධිපති අපෙක්ෂක ගෝඨාභය රාජපක්ෂ මහතාගේ සෞඛ්‍ය තත්වයේ ඇතිවී තිබෙන වෙනස්කමක් හේතුවෙන් ඔහුට සිංගප්පූරුවේදී ප්‍රතිකාර ලබාගැනීමට අවශ්‍ය බැවින් අධිකරණය භාරයේ ඇති ඔහුගේ විදෙස් ගමන් බලපත්‍රය මුදාහරින ලෙස පසුගිය 01 වෙනිදා ඔහුගේ නීතීඥයින් විසින් අධිකරණයෙන් ඉල්ලා සිටින ලදී. හම්බන්තොට මැදමුලන ප්‍රදේශයේ ඩී.ඒ රාජපක්ෂ අනුස්මරණ කෞතුකාගාරය ඉදිකිරීම තුළින් රුපියල් මිලියන 33.9ක රජය මුදල් සාවද්‍ය ලෙස පරිහරණය කිරීම සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව පවතින නඩුවට අදාළව ඔහුගේ විදෙස් ගමන් බලපත්‍රය අධිකරණය භාරයට ගෙන තිබූ අතර එමෙන්ම තම සේවාදායකයා මෑතකදී සිංගප්පූරුවේදී හදවත් සැත්කමකට භාජනය වූ බැවින් ඊට අදාළ පරීක්ෂණයක් සිදුකර ගැනීම සඳහා ඔක්තෝබර 9 සිට 12 වනදා දක්වා කාලසීමාව තුළ විදේශගතවීමට අවශ්‍යව ඇති බව ඔහුගේ නීතීඥයින් විසින් අධිකරණට දන්වා තිබිණි. මෙම නඩුව අද (03) සම්පත් අභයකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ල ඉදිරියේ කැඳවනු ලැබීය.", "URL": "https://lankatruth.com/si/?p=82138", "Category": "පුවත්", "Parent URL": null}