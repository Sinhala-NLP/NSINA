{"Source": "Lankatruth", "Timestamp": "December 30, 2017", "Headline": "යහපාලන ආණ්ඩුවට හෙට තීරණාත්මකයි – ශ්‍රිලනිපය තීන්දුවක් ගැනීමට සැරසෙයි", "News Content": "එජාපය හා ශ්‍රිලනිපය අතර ඇතිකරගත් අවබෝධතා ගිවිසුමට අනුව එළඹෙන 31වන දිනෙන් එම කාලය ඉක්ම යන අතර ඒ හේතුවෙන් ශ්‍රිලනිප මන්ත්‍රීවරු තීරණයක් ගැනීමට ඊයේ (29) රාත්‍රියේ විශේෂ සාකච්ඡාවක් පවත්වා තිබේ. මෙම තත්වය තුළ හෙට (31) යහපාලන ආණ්ඩුවට ඉතාමත් තීරණාත්මක දිනයකි. 2015 අගෝස්තු මහ මැතිවරණයෙන් පසු එක්සත් ජාතික පක්ෂය හා ශ්‍රී ලංකා නිදහස් පක්ෂය අතර වසර දෙකකට ඇති කර ගත් අවබෝධතා ගිවිසුමක් මත යහපාලන ආණ්ඩුව ගොඩනැගුණු අතර පසුගිය සැප්තැම්බර් මස ‍දෙවෙනි දිනට එම කාලය ඉක්ම ගිය අතර ජනාධිපති මෛත්‍රීපාල සිරිසේන මහතාගේ විශේෂ ඉල්ලීමක් මත මේ වසර අවසන්වන තෙක් ආණ්ඩුවේ රැඳී සිටීමට ශ්‍රීලනිප මන්ත්‍රීවරු එකඟවිය. කෙසේ වෙතත් ශ්‍රීලනිප මන්ත්‍රීවරු අතර මේ සම්බන්ධයෙන් මේ වනවිටත් ඒකමතියක් නොමැති අතර ඊයේ රාත්‍රියේ පැවති සාකච්ඡාවේදීද දැඩි උණුසුම්කාරී තත්වයක් හටගෙන ඇත. මෙහිදී අදහස් දැක්වූ ශ්‍රිලනිප ජ්‍යෙෂ්ඨයින් කිහිපදෙනෙක්ම ප්‍රකාශ කර ඇත්තේ ආණ්ඩුවෙන් ඉවත්ව එජාප විරෝධී ස්ථාවරයක සිට ඉදිරියේදී කටයුතු කළයුතු බවයි. මේ සම්බන්ධයෙන් අවසන් තීන්දුවක් ගැනීමට නැවත සාකච්ඡාවක් සඳහා අද (30) දිනයේද ඔවුන් හමුවීමට එහිදී තීරණය වී ඇත.", "URL": "https://lankatruth.com/si/?p=45693", "Category": "පුවත්", "Parent URL": null}