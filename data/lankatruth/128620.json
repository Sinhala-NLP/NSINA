{"Source": "Lankatruth", "Timestamp": "February 9, 2022", "Headline": "ගිනිඅවි පෙන්වා වෙළෙඳසැලක් කොල්ලකා පැනගිහින්…", "News Content": "ගිනිඅවි සහ කඩු අතැතිව වෙළෙඳසැලකට ඇතුළුවූ මංකොල්ලකරුවන් තිදෙනෙකු රුපියල් ලක්ෂ 05ක පමණ මුදලක් සහ රන් ආභරණ කොල්ලකා පලා ගොස් ඇතැයි වාර්තා වේ. එලෙස මංකොල්ලකරුවන් ඇතුළු වී කොල්ලකා තිබෙන්නේ තණමල්විල, වැල්ලවාය මාර්ගයේ තණමල්විල පොලිස් බලප්‍රදේශයට අයත් බලහරුව මංසන්ධියේ පිහිටා ඇති එළවළු තොග රැස්කරන අලෙවි සැලකිනි. වෙළෙඳසැලේ CCTV දර්ශන අනුව මංකොල්ලකරුවන් ගිනිඅවි හා කඩුවක් අතැතිව සිටින අතර හිමිකරුව බිය ගන්වා මුදල් හා රන් ආභරණ කොල්ලකා තිබේ. ඔවුන් පැමිණ ඇත්තේ යතුරුපැදියකිනි. මේ සම්බන්ධයෙන් තණමල්විල පොලීසිය වෙත පැමිණිලි කර ඇති අතර සිද්ධිය සම්බන්ධයෙන් විමර්ශන ආරම්භ කර තිබේ. මෙතෙක් කිසිදු සැකකරුවෙක් අත්අඩංගුවට ගෙන නැත.", "URL": "https://lankatruth.com/si/?p=128620", "Category": "පුවත්", "Parent URL": null}