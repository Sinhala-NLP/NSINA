{"Source": "Lankatruth", "Timestamp": "May 25, 2018", "Headline": "විධායක ජනාධිපති ඒකාධිපතියෙක්", "News Content": "විධායක ජනාධිපති ක්‍රමය තවමත් අහෝසි නොකරන්නේ මන්දැයි තමන්ට නොවැටහෙන බවත් ප්‍රජාතන්ත්‍රවාදී ආණ්ඩුකරණයක් සඳහා වැඩිපුරම ගැළපෙන්නේ පාර්ලිමේන්තු ක්‍රමයක් බවත් ඒකාබද්ධ විපක්ෂයේ පාර්ලිමේන්තු මන්ත්‍රී කුමාර වෙල්ගම මහතා සතිඅන්ත පුවත්පතක් සමග ප්‍රකාශ කර ඇත. “විධායක ජනාධිපති ක්‍රමය කියන්නේ ඒකාධිපති ක්‍රමයක්” යැයි ඔහු වැඩිදුරටත් අදහස් දක්වමින් ප්‍රකාශ කර තිබේ. එක් පුද්ගලයෙකුට තනි බලයක් ලැබීම ප්‍රජාතන්ත්‍රවාදයට නොගැළපෙන බවත් තමා වුව විධායක ජනාධිපති ධුරයට පත්ව කාලයක් සිටියහොත් බලය අනවශ්‍ය ලෙස පාවිච්චි කරනු ඇති බවත් ඔහු ප්‍රකාශ කළේය. විධායක ජනාධිපති ක්‍රමය අහෝසි කිරීමෙන් සමස්ත පාර්ලිමේන්තුවට බලය ලැබෙන බවත් එය වඩා යහපත් බවත් ඔහු කීය. විධායක ජනාධිපති ක්‍රමය අහෝසි කිරිමට ඇති බාධාව ජනවාර්ගික ප්‍රශ්නය හා දහතුන්වැනි සංශෝධනයෙන් ජනාධිපතිවරයාට පැවරී ඇති බලතලනම් ඒ පිළිබඳව සාකච්ඡා කොට තීරණයක් ගැනිම අපහසු දෙයක් නොවන බවද ඔහු පෙන්වා දෙයි. ආණ්ඩුකාරවරුන් පත්කිරීම, පළාත් සභා බෙදීයෑමට ඉඩ නොදීම වැනි කටයුතු සඳහා ව්‍යවස්තාමය විකල්ප ඉදිරිපත් කළ හැකි බවද ඔහු සඳහන් කරයි. “මම ජනාධිපති වුණා නම් මාස හයෙන් විධායක ජනාධිපති ක්‍රමය අහෝසි කරලා නාමික ජනාධිපතිවරයෙක් බවට පත්වෙනවා.” යැයිද ඒ මහතා පුවත්පත සමග ප්‍රකාශ කර ඇත. ඒකාබද්ධ විපක්ෂය හෝ මහින්ද රාජපක්ෂ මහතා විධායක ජනාධිපති ක්‍රමය ගැන පැහැදිලි අදහසක් දක්වා නැත්තේ ඔවුන් දේශපාලන තත්වය පිළිබඳව සහ විධායක ජනාධිපති ක්‍රමය අහෝසි කිරීමේ යෝජනා පිළිබඳව සැලකිලිමත් වී තීන්දුවක් ගත යුතු නිසා බව සඳහන් කර තිබෙන මන්ත්‍රීවරයා එසේ වුවද තමන්ට එවැනි බාධා නැති නිසා විධායක ජනාධිපති ක්‍රමය අහෝසි කිරීමේ අවශ්‍යතාව තමන් දැඩිව පෙන්වාදෙන බවත් ඔහු සඳහන් කර තිබේ. කෙසේ වුවද ඒකාබද්ධ විපක්ෂය සමග සිටින ජාතිකවාදී කණ්ඩායම් බොහෝමයක් මේ වනවිටත් විධායක ජනාධිපති ක්‍රමය රටට අනතුරක් වන බව ප්‍රකාශ කරමින් සිටින බවද කුමාර වෙල්ගම මහතා සඳහන් කර ඇත. අනිද්දා ඉරිදා පුවත්පත", "URL": "https://lankatruth.com/si/?p=52890", "Category": "පුවත්", "Parent URL": null}