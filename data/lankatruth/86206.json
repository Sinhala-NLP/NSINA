{"Source": "Lankatruth", "Timestamp": "November 27, 2019", "Headline": "සවස් කාලයේ තද වැසි", "News Content": "ඊසානදිග මෝසම් තත්වය දිවයින හරහා ස්ථාපිතවීමත් සමඟ දිවයින පුරා අහස වලාකුලින් බරව පවතිනු ඇති බවත් විශේෂයෙන්ම උතුරු සහ නැගෙනහිර පළාත්වල අද(27) රාත්‍රියෙන් පසු වැසි තත්වයේ වැඩිවීමක් අපේක්ෂා කළ හැකි බව කාලගුණ විද්‍යා දෙපාර්තමේන්තුව අනාවැකි පලකරයි. උතුර, උතුරු මැද, නැගෙනහිර සහ ඌව පළාත්වලත් හම්බන්තොට දිස්ත්‍රික්කයේත් වැසි හෝ ගිගුරුම් සහිත වැසි අපේක්ෂාකරන අතර දිවයිනේ සෙසු පළාත්වල සවස 1.00න් පමණ පසු වැසි හෝ ගිගුරුම් සහිත වැසි ඇතිවිය හැක. මඩකලපුව, අම්පාර, යාපනය, පොලොන්නරුව, බදුල්ල, ත්‍රිකුණාමලය සහ මන්නාරම දිස්ත්‍රික්කවල ඇතැම් ස්ථානවලට මිලිමීටර් 100 ඉක්මවූ තද වැසි අපේක්ෂාකරයි. සබරගමුව, බස්නාහිර, මධ්‍යම සහ දකුණු පළාත්වල ඇතැම් ස්ථානවලට මිලිමීටර් 75ත් 100ත් අතර තද වැසි ඇතිවිය හැක. මේ අතර මධ්‍යම කඳුකරයේ ඇතැම් ප්‍රදේශවල සහ උතුර, උතුරු මැද, වයඹ සහ දකුණු පළාත්වලත් ත්‍රිකුණාමලය දිස්ත්‍රික්කයේත් සුළගේ වේගය විටින් විට පැයට කිලෝමීටර් 40 – 50 දක්වා වැඩිවිය හැක. බස්නාහිර සහ සබරගමුව පළාත්වල උදෑසන කාලයේ ඇතැම් ස්ථානල මීදුම් තත්වයක් බලාපොරොත්තු විය හැක. ගිගුරුම් සහිත වැසි සමග ඇතිවිය හැකි තාවකාලික තද සුළං වලින් සහ අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවට දන්වා ඇත.", "URL": "https://lankatruth.com/si/?p=86206", "Category": "පුවත්", "Parent URL": null}