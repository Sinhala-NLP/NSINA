{"Source": "Lankatruth", "Timestamp": "May 9, 2022", "Headline": "ජනතා අරගල මර්දනය කළ යුතු බවට සිළුමිණ සහ දිනමිණ කතුවැකි ලියයි", "News Content": "පසුගිය 06 වෙනිදා රට පුරා පවත්වන ලද දැවැන්ත හර්තාල් ව්‍යාපාරය පිළිබඳව විකෘති අර්ථකතන සපයමින් එවැනි අරගල මර්දනය කළ යුතු බවට ආණ්ඩුවේ සිළුමිණ පුවත්පත සහ දිනමිණ පුවත්පත් කතුවැකි ලියමින් ව්‍යංගාර්ථයෙන් ප්‍රකාශ කර තිබේ.  සිළුමිණ පුවත්පත පසුගිය 08 වෙනිදා කතුවැකියෙන් ඒ බව දක්වා තිබුණේ “53 හර්තාලයේදී එවකට පැවති යූඑන්පී ආණ්ඩුව ඉතා බරපතල ලෙස ප්‍රචන්ඩත්වය මුදා හළේය. එමගින් හර්තාල් කරුවන් 11ක් මරණයටද පත් වූහ.  මේ ආණ්ඩුව හරිම චූන් ආණ්ඩුවක් බව පෙනේ. අපට ලැබුණු සංඛයාත්මක දත්තවලට හැටියට හර්තාලයට ක්‍රියාකාරී ලෙස සහභාගී වුණේ මේ රටේ ජනගහනයෙන් 1%ටත් අඩු ප්‍රමාණයකි. එහෙත් මේ රටේ ජීවත් වන දෙකෝටි විසි ලක්ෂයම එමගින් අනාථ වූහ.” යනුවෙනි.  ඉන් පසුව 09 වෙනි සඳුදා දිනමිණ පුවත්පතේ කතුවැකිය ද ඒ සම්බන්ධයෙන්ම පළකර තිබිණි. “හර්තාලය දිගටම පවත්වාගෙන යාමට ඉඩ දිය නොහැකි බව රජය පැත්තෙන් ප්‍රකාශ වී ඇත. මහජනයා සඳහා වූ අත්‍යාවශ්‍ය සේවා පවත්වාගෙන යාමත් නීතියේ ආධිපත්‍යය පවත්වාගෙන යාමත් රජයක මූලික වගකීමකි…. රජයට මේ පිළිබඳ ඉක්මන් තීරණයක් ගැනීමට සිදුවනු ඇත. අරගලයට රටේ සියලුම ජනතාවගේ සහයෝගය නොලැබෙන බවද සිහිපත් කළ යුතුය.” යනුවෙන් එම කතුවැකියද ව්‍යාංගයෙන් මර්දනය කිරීමේ අවශ්‍යතාවය පිළිබඳව දක්වා තිබේ.", "URL": "https://lankatruth.com/si/?p=133954", "Category": "පුවත්", "Parent URL": null}