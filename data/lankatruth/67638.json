{"Source": "Lankatruth", "Timestamp": "February 6, 2019", "Headline": "නේවි සම්පත් ඇතුලු තිදෙනෙක් යලි රිමාන්ඩ්", "News Content": "පසුගිය රාජපක්ෂ පාලන සමයේ පාසල් සිසුන් ඇතුලු පුද්ගලයින් 11 දෙනෙකු පැහැරගෙන ගොස් අතුරුදන්කිරීම සම්බන්ධව චෝදනා එල්ලවී ඇති හිටපු නාවික හමුදා ලුතිනන් කමාන්ඩර් චන්දන ප්‍රසාද් හෙට්ටිආරච්චි නොහොත් නේවි සම්පත් ඇතුලු සැකකරුවන් තිදෙනෙක් ලබන 20 වැනිදා දක්වා රක්ෂිත බන්ධනාගාර ගතකරන ලෙස කොළඹ කොටුව මහේස්ත්‍රාත් ප්‍රියන්ත ලියනගේ මහතා අද(06) නියෝග කළේය. 2008 – 2009 කාල වකවානුව තුළ පාසල් සිසුන් ඇතුලු පුද්ගලයන් 11 දෙනෙකු අතුරුදන් කිරීම සම්බන්ධව අපරාධ පරීක්ෂණ දෙපාර්තමේන්තුව විසින් මෙම පැමිණිල්ල සිදුකර ඇති අතර හිටපු නාවික හමුදාපති වසන්ත කරන්නාගොඩ මහතා යටතේ සේවය කළ රියර් අද්මිරාල්වරයෙකු සහ නාවික හමුදා නිලධාරියෙකුගෙන් සිද්ධියට අදාලව ප්‍රකාශ සටහන් කරගත් බව අපරාධ පරීක්ෂණ දෙපාර්තමේන්තුව අද අධිකරණය හමුවේ කරුණු දක්වා සිටියේය. සිද්ධියට අදාල නඩුවේ සැකකරුවන් වනුයේ සම්පත් මුණසිංහ, නාවික හමුදා හිටපු මාධ්‍ය ප‍්‍රකාශක කොමදෝරු ඞී. කේ. පී. දසනායක, නාවික හමුදා බුද්ධි අංශ කොමදෝරු සුමිත් රණසිංහ, නාවික නැවි ලක්ෂ්මන් උදය කුමාර, නලින් ප‍්‍රසන්න වික‍්‍රමසූරිය, තම්මිට ඉහළගෙදර ධර්මදාස, රාපක්ෂ පතිරණලාගේ කිත්සිරි, කස්තුරිගේ ගාමිණී සහ මුතුවාහැන්නදි අරුණ තුෂාර මෙන්ඩිස් සහ හිටපු ලූතිනන් කමාන්ඩර් චන්දන ප‍්‍රසාද් හෙට්ටිආරච්චි නොහොත් ‘‘නේවි සම්පත්’’ යන පුද්ගලයන්ය. පැමිණිල්ලේ ඉදිරිපත් කර ඇති පරිදි අතුරුදන් පුද්ගලයින් වනුයේ කස්තුරු ආරච්චිගේ ජෝ රීට්, රජීව් නාගනාදන්, ප‍්‍රදීප් විශ්වනාදන්, තිලගේෂ්වරන් රාමලිංගම්, මොහොමඞ් සාජිත්, ජමාල්ඞීන් ඩිලාන්, අමනන් ලියෝන්, රොෂාන් ලියෝන්, ඇන්තනි කස්තුරුආරච්චි, ත්‍යාගරාජා ජෙගන් සහ මොහොමඞ් අලි අන්වර් යන අයවලුන්ය.", "URL": "https://lankatruth.com/si/?p=67638", "Category": "පුවත්", "Parent URL": null}