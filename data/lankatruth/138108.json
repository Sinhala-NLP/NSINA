{"Source": "Lankatruth", "Timestamp": "August 15, 2022", "Headline": "බැසිල්ගෙන් ඇමති පොරයක් – ජොනීට, නාමල්ට, මහින්දානන්දට, රෝහිතට, පවිත්‍රාට යළි ඇමිති ධුර ඉල්ලයි", "News Content": "ජොන්ස්ටන් ප්‍රනාන්දු, නාමල් රාජපක්ෂ, මහින්දානන්ද අලුත්ගමගේ, රෝහිත අබේගුණවර්ධන, පවිත්‍රාදේවි වන්නිආරච්චි ඇතුළු ශ්‍රී ලංකා පොදුජන පෙරමුණෙහි පාර්ලිමේන්තු මන්ත්‍රීන් පිරිසකට කැබිනට් ඇමති ධුර ලබා දෙන ලෙස කියමින් පොහොට්ටු පක්ෂයේ ජාතික සංවිධායක බැසිල් රාජපක්ෂ ජනාධිපති රනිල් වික්‍රමසිංහට බලපෑම් කරමින් සිටින බව අනාවරණය වේ. ඒ හේතුවෙන් නව කැබිනට් මණ්ඩලය පත් කිරීම තවදුරටත් කල්යනු ඇති බවටද වාර්තා වේ. ශ්‍රී ලංකා පොදුජන පෙරමුණෙහි දිස්ත්‍රික් නායකයන් ඇතුළු පිරිසකට කැබිනට් අමාත්‍ය ධුර ලබාගැනීම සඳහා පක්ෂයේ ජාතික සංවිධායක බැසිල් රාජපක්ෂගේ ඉල්ලීමට සමගි ජන බලවේගය හා ඒ හා සම්බන්ධ මන්ත්‍රීවරුන්ගෙන් මතුව ඇති විරෝධය හේතුවෙන් එම පත් කිරීම් තාවකාලිකව කල්දමා ඇතැයි මේ අතර වාර්තා වේ. යම් විසඳුමක් ලබාගැනීමට ජනාධිපතිවරයා කටයුතු කරනු ඇති බවට ශ්‍රී ලංකා පොදුජන පෙරමුණු අභ්‍යන්තරය විශ්වාස කරන බවද මේ අතර වාර්තා වේ.", "URL": "https://lankatruth.com/si/?p=138108", "Category": "පුවත්", "Parent URL": null}