{"Source": "Lankatruth", "Timestamp": "May 6, 2020", "Headline": "2019 (සා/පෙළ) විභාගයේ උත්තර පත‍්‍ර ඇගයීම් ගාස්තු තවම ගෙවා නැහැ", "News Content": "2019 අ.පො.ස.(සා/පෙළ) විභාගයේ සම්පූර්ණ ප‍්‍රතිඵල මේ වනවිට නිකුත් කර අවසන්ව තිබියදීත් එහි ඇගයීම්වල නිරත වූ ගුරුවරුන්ගෙන් සැලකිය යුතු කොටසකට මෙතෙක් අදාළ ඇගයීම් ගාස්තු නොගෙවීම සම්බන්ධව ලංකා ගුරුසේවා සංගමය විරෝධය පළ කර සිටී. ගුරුවරුන් අදාළ රාජකාරිවල නිරතව මේ වනවිට මාස 04ක් ඉක්මගොස් ඇති බවත් 2020.03.30 වන දින මෙම ඇගයීම්වල නිරත වූ ගුරුවරුන්ට SMS පණිවිඩයක් මගින් ඇගයීම් ගාස්තු තමන්ගේ ගිණුම්වලට බැරකළ බවට පණිවිඩයක් ද ලබා දී ඇත. මෙවැනි තත්වයක් තුළ තම සංගමය ඇතුළු ගුරුවරුන් මේ පිළිබඳව විභාග දෙපාර්තමේන්තුවෙන් සිදුකරන විමසීම්වලදී මෙම ගෙවීම් සඳහා ප‍්‍රමාණවත් ප‍්‍රතිපාදන දෙපාර්තමේන්තුව වෙත ලබා නොදීම මීට හේතුව බවත් ලැබුණු වහාම මෙම ගෙවීම් සිදු කරන බවත් පවසයි. නමුත් මෙම තත්වය මීට ඉහතදී ද වාර්තා වී ඇති අතර විශේෂයෙන් ජාතික ඇගයීම් සේවාව තුළ මෙවැනි ගැටළු කඩිනමින් නොවිසඳීම එහි ගුණාත්මක බව පිරිහීමට බෙහෙවින් හේතු විය හැකි බව මෙහිදී ලංකා ගුරුසේවා සංගමය පෙන්වා දී ඇත. තවද උත්තර පත‍්‍ර ඇගයිම් වලදී අදාළ උත්තර පත‍්‍රයක් සඳහා ප‍්‍රමාණවත් ගෙවීමක් ද සිදු නොකරන තත්ත්වයක් තුළ වුවද ගුරුවරුන් මෙම රාජකාරි වලදී සිදුකරමින් තිබෙනුයේ සුවිශේෂී කැපවීමකින් බවත් එහිදී ප‍්‍රවාහන, ආහාර හා ඉඳුම් හිටුම් පිළිබඳ ව පෞද්ගලිකව වියදම් කිරීම නිසා ද ගැටලු රැසකට ඔවුන් මුහුණ දෙමින් මෙම රාජකාරිවල නිරතව ඇති බවද එම සංගමයේ ලේකම් මහින්ද ජයසිංහ මහතාගේ අත්සන් සහිතව අධ්‍යාපන ඇමතිවරයා වෙත යවන ලද ලිපියේ සඳහන්ය. එහෙයින් මේ පිළිබඳ දැඩි අවධානය යොමුකර මේ මොහොතේ රට තුළ කොරෝනා වසංගතයෙන් අනෙකුත් ජනතාව මෙන්ම පීඩා විඳිමින් සිටින ගුරුවරුන්ගේ මෙම ඇගයීම් ගාස්තු කඩිනමින් ගෙවීමට අවශ්‍ය ප‍්‍රතිපාදන විභාග දෙපාර්තමේන්තුව වෙත කඩිනමින් ලබා දීමට කටයුතු කරන මෙන් ලංකා ගුරු සේවා සංගමය ඉල්ලා ඇත.", "URL": "https://lankatruth.com/si/?p=93061", "Category": "පුවත්", "Parent URL": null}