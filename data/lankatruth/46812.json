{"Source": "Lankatruth", "Timestamp": "January 27, 2018", "Headline": "කිසිදා හොරකම් නොකරපු ජවිපෙට ගම බාරදෙන්න…", "News Content": "“හොරුන්ට පුළුවන්ද හොරු අල්ලන්න මේ රටට වෙලා තියෙන්නේ පුදුම විනාශයක්. ජනතාව ළඟ ලොකු බලාපොරොත්තුවක් තිබුණා හොරු අල්ලයි කියලා. හොරු ඇල්ලුවත් දඬුවම් නැහැ. රටේ ජනතාව කබලෙන් ළිපට වැටුණු එක විතරයි වෙලා තියෙන්නේ. ජනතාවට වෙලා තියෙන්නේ සියලු බලාපොරොත්තු සුන්වීමක් විතරයි. ඔක්කොම හොරු පන්නලා ගමට වැඩක් කළ හැකි වැඩකරන සැලසුම් ඇති ජනතා විමුක්ති පෙරමුණ වටා එක්වන්න” යැයි ජනතාවිමුක්ති පෙරමුණේ ප්‍රධාන ලේකම් ටිල්වින් සිල්වා මහතා ඉකුත් දා (11) තංගල්ලේ දී පැවසීය. ඔහු එසේ ප්‍රකාශ කළේ තංගල්ල ප්‍රාදේශීය සභාවට තරග කරන අපේක්ෂකයින්ට සහය පළ කිරීම සඳහා පැවති “ගම ගොඩනගන දූෂණය පරදන ජවය” ජනහමුවකට සහභාගී වෙමිනි. මෙම අවස්ථාවට ජවිපෙ අපේක්ෂකයන් ඇතුලු විශාල පිරිසක් එක්ව සිටියහ. එහිදී තව දුරටත් ජනතාව ඇමතූ ටිල්වින් සිල්වා මහතා… “ජනතා විමුක්ති පෙරමුණේ අපි සැලසුම් සහගතවයි වැඩ කරන්නේ. මෙම මැතිවරණයට නාම යෝජනා එන්න කළින් අපි අපේක්ෂකයින් කොළඹට ගෙන්වලා දැනුවත් කළා. අපි ජයග්‍රහණය කළොත් ‍රට නිවැරදි දිශාවකට ගෙන යන සැලස්ම අපි ඔවුන්ට බාර දුන්නා. මේ මැතිවරණයේදී අපගේ එකඳු නාමයෝජනා පත්‍රයක් ප්‍රතික්ෂේප වුණේ නැහැ. ඒත් අපේ රට පාලනය කරන හා පාලනය කරපු ගොඩක් දෙනෙක්ට හරියට නාමයෝජනා පත්‍රයක්වත් ඉදිරිපත් කරන්න බරි වුණා. එම නිසා ගොඩක් නාමයෝජනා පත්‍ර ප්‍රතික්ෂේප වුණා. මෛත්‍රීපාල මහත්තයාගේ නාමයෝජනා පත්‍ර දෙකක් සහ මහින්ද මහත්තයාගේ නාමයෝජනා පත්‍ර දෙකක් මුල් වටයේ දීම ප්‍රතික්ෂේප වුණා. ඒ විතරක්‍ යැ, දෙවැනි වටයෙදි 06ක් ප්‍රතික්ෂේප වුණා. මහරගම නගර සභාවේ නාම යෝජනා ප්‍රතික්ෂේප වුණේ ගැහැණු කෙනෙක්ගේ නම ඉදිරියෙන් පිරිමි කියලා තිබුණ නිසා. වංචා හොර බොරු නැති කෙනෙක් අපේ මන්ත්‍රී විදියට පත්කරගන්න ඕන. හොඳම කෙනා පත්කර ගන්නවානම් තේරීමක් නැහැ ඉන්නේ එකම එක්කෙනයි. ඒ ජනතා විමුක්ති පෙරමුණේ අපේක්ෂකයා විතරයි. හොරුන්ට මේ රට බාර දිලා අපිට කියනවා හොරු අල්ලන්න කියලා. කවුරුත් දන්නවා පාලකයින්ගේ හැටි. ඔය හොරු දැන් එලවන්න කාලය ඇවිත්. රටට වින කරනා ඒ හොරු එළවලා හොඳ කණ්ඩායමකට රට භාර දෙමු. නගර සභාවලට ප්‍රාදේශීය සභාවලට කසළ කළමනාකරණය කිරීමේ වැඩ පිළිවෙළක් නැහැ. අද වෙලා තියෙන්නෙ රටම කුණුගඳ ගහන තත්ත්වයක්. ඒකට ඕන තරම් උදාහරණ පසුගිය කාලවල ප්‍රදර්ශනය වුණා. මේ පාලකයින්ට නොතේරුණාට කුණු කසළ කියන්නේ සම්පතක් ඒවා වෙන් කරන්න ශක්තියක් අද ප්‍රාදේශීය සභාවලට නැති වෙලා. කසළ නිවැරදි ලෙසින් වෙන් කරලා අවශ්‍ය කොටස් ප්‍රතිචක්‍රීකරණය කිරීමෙන් ලොකු අදායමක් උපදවන්න පුළුවන්. ඒකවත් මේ මිනිස්සුන්ට තේරෙන්නේ නැහැ. තව මොනවද කතා. මේ මැතිවරණය ගැන නිරීක්ෂණ ආයතනයක් නිරීක්ෂණය කරලා තියනවා මේ මැතිවරණයට අපරාධකාරයින් හැටක් තරග කරනවා කියලා. මන් හිතන්නේ තවත් මේ රටේ ජනතාව දවල් වැටුණු වළේ රෑවැටෙන එකක් නැහැ. ජනතා විමුක්ති පෙරමුණේ ඒ වගේ කවුරුවත් නැහැ කියලා. මහින්ද මහත්තයාගේ කට්ටිය මහියංගනයේදී වැඩ පටන් ගත්තේ දොස්තර මහත්තයකුට ගහලා. මතක තියා ගන්න කොට්ඨාශයට වගකියන්න නිශ්චිතව පුද්ගලයෙක් අපි පත් කරන්න ඕන. අපි පත් කර ගන්න ඕන මහජන මුදල් හොරකම් නොකරන, කාන්තාවන්ට අතවර නොකරන, මන්ත්‍රීකම පාවිච්චි කරලා හොරෙන් ගංජා වවන්නේ නැති, ගංජා අදින්නේ නැති ජනතාවට චන්ඩිකම් නොදාන දිවි හිමියෙන් ජනතා මෙහෙවර ඉටු කරන නියෝජිතයන්. මේ ඡන්දය මහ මැතිවරණයක් නෙවෙයිනේ. ඒත් බලන්න ඔය පක්ෂ දෙකේ නියෝජිතයින් වෙන්න තරග කරන අය වියදම් කරන තරම. පොඩ්ඩක් හිතන්න ප්‍රාදේශීය සභා මන්ත්‍රීවරයෙකුට හිමි වැටුප ගැන. එක් මන්ත්‍රීවරයකුගේ මාසික වැටුප රුපියල් 15,000ක දීමනාවක් ලැබෙන්නේ. අවුරුදු හතරම හිටියොත් ලැබෙන්නේ රුපියල් 720,000. අවුරුදු හතරකට ලක්ෂ හතක් හම්බ කරන්න සමහරු ලක්ෂ දහයකටවඩා වියදම් කරනවා. කොන්ත්‍රාත් දෙක තුනක් කර ගත්තම ඒ ලක්ෂ දහය දෙගුණ තෙගුණ වෙනවා. නැතුව ඔබට රටට තියන ආදරේට නෙවෙයි. හම්බ කර ගන්න. සමහරු හත්මුතු පරම්පරාවටම හම්බ කර ගන්නවා. කවුරු දුන්නත් කමක් නැහැ. මේ දවස්වල දෙන දේවල් ගන්න. ඡන්දය පාවිච්චි කරන්න නිවැරදිව. බලන්න මේ දවස්වල කතා කරන බැඳුම්කර වංචාව ගැන ජවිපෙ නායක අනුර කුමාර දිසානායක සහෝදරයා හෙළිකළා. ඊළඟට කෝප් කමිටුවේ සභාපති සුනිල් හඳුනෙත්ති සහෝදරයා වංචාවක් සිදුවී ඇති බව හෙළිකළා. එය යට ගහන්න පාලක පක්ෂය කොච්චර වෙහෙසුණාද? සමහර එක්සත් ජාතික පාක්ෂිකයන් වංචාවක් නොවුණ බවට පොත් පවා ලියන්න පටන් ගත්තා. කොහොමද එක්සත් ජතික පාක්ෂිකයින් ගමට මුහුණ දෙන්නේ. බැඳුම්කර වාර්තාව ජනාධිපතිට දීලා. ජනාධිපති එය නීතීපතිට දීලා. නීතිපති පත් කළේ මේ ආණ්ඩුවෙන්. නීතිපති ආණ්ඩුවට එරෙහි වෙයිද? මතක තියා ගන්න මේකට මොකවත් වෙන්නේ නැහැ. ඕන තරම් අත්දැකීම් අපට තියනවා. මේ ආණ්ඩුවේ ඉන්නේ හොරුන්. එන අය එන්නෙත් හොරකම් කරන්න. හොරකම නවත්වමු මුලින්ම ගමෙන්. හොරකම් නවත්වන්නත් රට ස්වයංපෝෂිත කරන්නත් පුළුවන් එකම පක්ෂය ජනතා විමුක්ති පෙරමුණ පමණයි.”", "URL": "https://lankatruth.com/si/?p=46812", "Category": "පුවත්", "Parent URL": null}