{"Source": "Lankatruth", "Timestamp": "May 21, 2019", "Headline": "ISIS සම්බන්ධතා පැවැත්වූ පොහොට්ටුවේ සංවිධායකට වත්තල පොලිසියේ සැප පහසු බැරැක්කයක්", "News Content": "පසුගිය 15වනදා පස්වරුවේ ගිනිඅවියක්ද සමග අත්අඩංගුවට ගනු ලැබූ, ISIS සංවිධානය සමග සෘජු සම්බන්ධතා පැවැත්වූවෙකු බවට තහවුරු වී ඇති පොහොට්ටු පක්ෂයේ මාබෝල කොට්ඨාශයේ සංවිධායකවරයා මෙන්ම කෝටිපති ව්‍යාපාරිකයෙකුද වන මොහොමඩ් රිස්වාන් නැමැත්තා ත්‍රස්ත විමර්ශන ඒකකයට බාර නොදී තවමන් වත්තල පොලිසියේම රඳවාගෙන සිටින අතර මේ වනවිට ඔහුට පොලිස්ථාන තුළ සැපපහසු පොලිස් බැරැක්කයක් ලබාදී ඇති බව වාර්තා වේ. ඊයේ (20) ඔහුව පොලිස් ඇප මත මුදා හැරීමට සූදානම් තිබී ඇති අතර ඒපිළිබඳ දැනගත් ඔහුගේ නිවස අවට සිංහල, මුස්ලිම් සියලුම ප්‍රදේශවාසීන් ඔහු පැමිණියහොත් පහරදෙන බව පවසා ඔහුගේ නිවස වටලා ඇත. එහිදී ඇතිව තිබූ උණුසුම්කාරී තත්වයත් සමග ගැටුමක් වර්ධනය වේ යැයි අපරාධ පරීක්ෂණ දෙපාර්තමේන්තුවේ නිලධාරීන් වත්තල පොලිස්ථානයට වාර්තා කිරීමෙන් පසු එම ස්ථානයට ගිය වත්තල පොලිස් නිලධාරීන් මොහොමඩ් රිස්වාන් නැමැත්තාට ඇප ලබා නොදෙන බවත් ඔහු වෙනත් පොලිස් ස්ථානයක් වෙත යොමු කරන බවත් සඳහන් කර ඇත. ඒ අනුව පිරිස විසිර ගොස් තිබේ. කෙසේ වෙතත් මේ වනවිට වාර්තා වන තොරතුරු අනුව වත්තල පොලිසියේ පොලිස් බැරැක්කයක් ඔහු වෙනුවෙන්ම සැපපහසු ලෙස සකසා ඔහුව එහි රඳවා තබාගෙන ඇත. ඔහුව හමුවීමට පිටතින් පුද්ගලයන් පැමිණීමේ අඩුවක් නැතැයිද වැඩිදුරටත් වාර්තා වේ.", "URL": "https://lankatruth.com/si/?p=74326", "Category": "පුවත්", "Parent URL": null}