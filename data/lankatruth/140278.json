{"Source": "Lankatruth", "Timestamp": "October 8, 2022", "Headline": "ලබන මාසේ වැටුප් ගෙවීමත් ප්‍රශ්නයක් බව මහින්දානන්ද කියයි", "News Content": "රටේ විශාල ආර්ථික අර්බුදයක් පවතින බවත් ලබන මාසයේ රජයේ සේවකයන්ගේ වැටුප් ගෙවන්නේ කොහොමදැයි මහා භාණ්ඩාගාරය කල්පනා කරමින් සිටින බවත් හිටපු කෘෂිකර්ම ඇමති මහින්දානන්ද අලුත්ගමගේ පවසයි. ඔහු මේ බව පැවසූවේ ඊයේ (07) පාර්ලිමේන්තුවේ පැවති, ජනාධිපතිවරයාගේ විශේෂ ප්‍රකාශය පිළිබඳ විවාදයට එක් වෙමිණි. ආර්ථික අර්බුදය උත්සන්න වුණේ ගෝඨාභය රාජපක්ෂ මහතාගේ ආණ්ඩුවට ආර්ථික විශේෂඥයන් දුන් වැරදි උපදෙස් නිසා බවත් ගෝඨාභය රාජපක්ෂ මහතා ජනතාවට බදු සහන ලබා දුන්නේ සද්භාවයෙන් වුවත් එය නරක පැත්තට හැර වුණු බවත් ඔහු සඳහන් කළේය. මේ වනවිට මාර්ග සංවර්ධන අධිකාරියේ සැපයුම්කරුවන්ට රුපියල් බිලියන 200ක් ලබාදීමට සිදුව ඇති බවත් හමුදාවේ ආහාර සපයන්නන්ට විශාල මුදලක් ගෙවීමට තිබෙඉන බවත් ඒ සඳහා මේ වනවිට මුදල් නොමැති බවත් ඔහු සඳහන් කරයි. කෙසේ වෙතත් ජාත්‍යන්තර මූල්‍ය අරමුදල, චීනය, ජපානය මැදිහත්වීමෙන් ලංකාවට අවශ්‍ය සහාය ලබා දෙනු ඇතැයි තමන්ට විශාල විශ්වාසයක් ඇතැයිද ඔහු වැඩිදුරටත් පැවසීය. පී.බී ජයසුන්දර මහතා සහ ශ්‍රී ලංකා මහ බැංකුවේ ප්‍රධානීන් හිටපු ජනාධිපතිවරයා කැඳවූ අවස්ථාවේදී රටේ මූල්‍ය අර්බුදයක් නොමැති බව ඔවුන් පැවසුවේ යැයිද හෙතෙම සඳහන් කළේය.", "URL": "https://lankatruth.com/si/?p=140278", "Category": "පුවත්", "Parent URL": null}