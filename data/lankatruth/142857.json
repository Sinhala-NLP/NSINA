{"Source": "Lankatruth", "Timestamp": "December 14, 2022", "Headline": "රතුපස්වල ඝාතනවල රහස් එලියට", "News Content": "පිරිසිදු පානීය ජල අයිතිය ඉල්ලා 2013 අගෝස්තු මාසයේ සාමකාමී උද්ඝෝෂණයක් කළ රතුපස්වල ජනතාවට හමුදාව යොදවා ජනතාවට වෙඩි තබා මර්දනය කිරීම සම්බන්ධයෙන් මෙතෙක් හෙළි නොවූ කරුණු රැසක් අධිකරණයේදී හෙළි වී තිබේ.  එම ඝාතන සම්බන්ධයෙන් ගම්පහ ත්‍රිපුද්ගල මහාධිකරණය ඉදිරියේ පැවැත්වෙන නඩු විභාගයේදී මේ සම්බන්ධ තොරතුරු හෙළිවිය. ගම්පහ සහකාර පොලිස් අධිකාරි එස්.කේ. උපාලි අධිකරණය ඉදිරියේ ලබා දුන් සාක්ෂිවලින් හමුදාව යෙදවා ඝාතන සිදු කිරීම පිළබිඳව එවකට සිටි ආරක්ෂක අමාත්‍යංශ ලේකම් ගෝඨාභය රාජපක්ෂගේ සම්බන්ධතාවය පිළිබඳව ද එහිදී කරුණු හෙළිවිය.  ගම්පහ සහකාර පොලිස් අධිකාරීවරයා “ආරක්ෂක ලේකම් සමඟ සාකච්ඡාවට ගිය ගම්වාසීන් පැමිණෙන තෙක් උද්ඝෝෂකයන් ඉවත් නොවන බවට ඔවුන් මට කීවා. මාර්ග අවහිරය හැර කිසිදු ප්‍රචන්ඩ ක්‍රියාවක් සිදුවූයේ නැහැ. හමුදා නිලධාරීන් සමඟ පැමිණි 100ක් පමණ මෙහෙයවීමට බ්‍රිගේඩියර් දේශප්‍රිය ගුණවර්ධන කටයුතු කළා. උද්ඝෝෂකයන් කළහකාරී ලෙස හැසිරුණේ නැති හෙයින් හමුදා ආරක්ෂාව ඉල්ලා සිටියේ නැහැ. යුද හමුදාව සිදු කළ වෙඩි තැබීම සහ පහරදීම හේතුවෙන් තිදෙනෙක් මිය ගොස් තවත් පිරිසක් තුවාල ලැබුවා.” යනුවෙන් සාක්ෂි දී තිබේ.", "URL": "https://lankatruth.com/si/?p=142857", "Category": "පුවත්", "Parent URL": null}