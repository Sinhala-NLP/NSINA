{"Source": "Lankatruth", "Timestamp": "August 26, 2022", "Headline": "ජනපති සමාව ලැබූ රන්ජන් වැලිකඩින් පිටව යයි", "News Content": "කොන්දේසි සහිතව ජනපතී සමාව ලැබූ හිටපු පාර්ලිමේන්තු මන්ත්‍රි රන්ජන් රාමනායක වැලිකඩ බන්ධනාගාරයෙන් පිටව ගියේය. ඔහු පිටව ගියේ විපක්ෂ නායක සජිත් ප්‍රේමදාසගේ නිල රථයෙනි. එම අවස්ථාවේ කම්කරු හා විදේශ රැකියා ඇමති මනූෂ නානායක්කාර ඇතුළු පිරිසක්ද එක්වී සිටියහ. අධිකරණයට අපහාස කිරීමේ චෝදනාව මත සහ තමන් වරද පිළිගන්නේ නැතැයි අධිකරණයේදී කළ ප්‍රකාශයට වැරදිකරු වූ රන්ජන් රාමනායකට 2021 ජනවාරි 12 වනදා ශ්‍රේෂ්ඨාධිකරණය විසින් බරපතල වැඩ සහිතව වසර හතරක සිර දඬුවම් නියම කළේය. සිර දඬුවම් නියම වූවෙකුට හිමි අවුරුදු ගණන සාමාන්‍ය මාස 12ක අවුරුද්දක් නොවන අතර එය වසරක මාස 08කින් පමණ ගෙවී යන අතර තවත් මාස කිහිපයකින් ඔහුගේ සිරදඬුවම් කාලයද ගෙවී අවසන් වීමට නියමිතව තිබිණි. මේ අතර තමන් සිදුකළ ප්‍රකාශ සම්පූර්ණයෙන් වැරදි බවත් එම ප්‍රකාශය නිසා අගවිනිසුරු ඇතුළු නීති ක්ෂේත්‍රයේ සියලු දෙනාට අගෞරවයක් ඇතිවීම සම්බන්ධයෙන් සමාව ඉල්ලා සිටින බවත් සඳහන් කරමින් ඔහු ඊයේ (25) දිවුරුම් ප්‍රකාශයක් මගින් අධිකරණයෙන්ද සමාව ඉල්ලා සිටියේය. තමා විසින් සිදු කරන ලද ප්‍රකාශ අසත්‍ය බවත් එම ප්‍රකාශ ඉල්ලා අස්කර ගන්නා බවටත් ඉදිරියේදී මෙවැනි ප්‍රකාශ සිදු නොකරන බවටත් හිටපු රාජ්‍ය ඇමති රන්ජන් රාමනායක අධිකරණයට ලබා දුන් දිවුරුම් ප්‍රකාශයේ සඳහන් කර තිබිණි. එමෙනම් ඔහු පසුගියදා, තමන්ට ජනාධිපති සමාව ලබා දෙන ලෙස ඉල්ලමින් ජනාධිපතිවරයා වෙතද ලිපියක් යොමු කරන ලදී. ඒ අනුව හිටපු රාජ්‍ය ඇමති රන්ජන් රාමනායකගේ ඉල්ලීමට ප්‍රතිචාර දක්වමින් ජනාධිපතිවරයා විසින් ඔහුට කොන්දේසි සහිතව ජනාධිපති සමාව ලබාදී ඇත.", "URL": "https://lankatruth.com/si/?p=138525", "Category": "පුවත්", "Parent URL": null}