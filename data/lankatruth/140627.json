{"Source": "Lankatruth", "Timestamp": "October 15, 2022", "Headline": "ගිනි පොලිය තවත් ඉහළට", "News Content": "භාණ්ඩාගාර බිල්පත් මගින් ආණ්ඩුව ලබා ගන්නා ණය වෙනුවෙන් ගෙවිය යුතු පොලිය 33% ඉක්මවා ගොස් තිබේ.  පසුගිය 12 වෙනි දින භාණ්ඩාගාර බිල්පත් මගින් රුපියල් කෝටි 9,000ක් ලබා ගැනීම සඳහා වෙන්දේසියක් පවත්වා ඇති අතර එහිදී පොලී අනුපාතික 33.05% දක්වා ඉහල ගොස් තිබේ. එම පොලියට ණය ලබාදීම සඳහා ඉදිරිපත්ව ඇත්තේ දින 91කින් පොලියත් සමඟ ආපසු ගෙවීමේ ඉතා ම කෙටි කාලීන ණය වෙනුවෙනි. රුපියල් කෝටි 4,000ක මෙම කෙටි කාලීන ණය ලබා ගැනීමට මහ බැංකුව අපේක්ෂා කර තිබූ අතර එය ඉක්මවා යමින් කෝටි 5,214ක මුදලක් මෙම පොලී අනුපාත යටතේ දින 91 කින් ආපසු ගෙවීමට ලබා ගෙන ඇත.  එහෙත්, වර්ෂයකින් කල් පිරීම සඳහා රුපියල් කෝටි 2,500ක භාණ්ඩාගාර බිල්පත් නිකුත් කළද ඒ යටතේ ලබා ගැනීමට හැකි වීඇත්තේ 29.6%ක පොලී අනුපාතිකයන් යටතේ රුපියල් 51ක ණය මුදලක් පමණි. මෙයින් පැහැදිලි වී තිබෙන්නේ ඉතාම කෙටි කාලයක් තුළ ආපසු ලබා ගත හැකි ණය හැරුණු කොට වර්ෂයක් තුළදී ආපසු ලබා ගත හැකි ණය ආණ්ඩුවට ලබාදීම සඳහා ඉතා අවම පිරිසක් පමණක් ඉදිරිපත් වී ඇති බව ය.  පවතින මූල්‍ය නීති යටතේ භාණ්ඩාගාර බැඳුම්කර හෝ බිල්පත් ඍජුව ලබා ගැනීමට මහජනතාවට අවස්ථාවක් නොමැති අතර මහ බැංකුවේ ලියාපදිංචි අතරමැදියන් හරහා පමණක් මිලදී ගත හැකි වේ.", "URL": "https://lankatruth.com/si/?p=140627", "Category": "ආර්ථික පුවත්", "Parent URL": null}