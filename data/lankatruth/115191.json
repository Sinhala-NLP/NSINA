{"Source": "Lankatruth", "Timestamp": "April 21, 2021", "Headline": "කැරොලැයින් ජූරි Mrs. World කිරුළ අතහරී", "News Content": "ලෝක විවාහක රූ රැජින ලෙස කිරුළ දැරූ ශ්‍රී ලංකාවේ කැරොලැයින් ජූරි සිය කිරුළ ස්වේච්ඡාවෙන් අත්හැරිය බව ලෝක විවාහක රූ රැජින තරඟ සංවිධායකයන් නිවේදනය කරයි.මාධ්‍ය නිවේදනයක් නිකුත් කරන Mrs. World Inc. ආයතනය වැඩි දුරටත් පවසන්නේ 2020 ලෝක විවාහක රූ රැජින ලෙස තේරි පත්වූ ශ්‍රී ලංකාවේ කැරොලැයින් ජූරි ස්වේච්ඡාවෙන් සිය කිරුළ අත්හැරිමට තීරණය කර ඇති බවත්, ඒ අනුව 2020 ලෝක විවාහක රූ රැජින තරඟයේ දෙවන ස්ථානයට පත්වූ අයර්ලන්තයේ කේට් ස්කෙනීඩර් 2020 ලෝක විවාහක රූ රැජින ලෙස නම්කරන බවත්ය.පසුගිය දා නිමාවට පත්වූ 2021 ශ්‍රී ලංකා විවාහක රූ රැජින තරඟයේ ජයග්‍රාහිකාව වූ පුෂ්පිකා ද සිල්වා එම කිරුළ දැරීමට නුසුදුස්සෙකු ලෙස සඳහන් කරමින් වේදිකාවට පැමිණි කැරොලැයින් ජූරි එම තරඟයේ දෙවන ස්ථානයට පත්වූ තරඟකාරියව 2021 ශ්‍රී ලංකා විවාහක රූ රැජින ලෙස නම්කිරීම නිසා කළබගෑනියක් ඇතිවූ අතර එම සිදුවීම හේතු කොට ගෙන කැරොලැයින් ජූරි සහ ඇයගේ සහායිකාව පොලිස් අත්අඩංගුවට පත්වූහ.කෙසේ වෙතත් පසුව මාධ්‍ය හමුවක් පැවැත්වූ තරඟයේ අවසාන වටයට ඉදිරිපත්වූ තරඟකාරියන් බහුතරයක් ප්‍රකාශ කලේ තරඟය පුරාවටම පුෂ්පිකා ද සිල්වාට තරඟ සංවිධායකයන් විසින් විශේෂ සැලකිලි ලැබුණ බවත් තරඟය අවසානයේ ලෝක විවාහක රූ රැජින වන කැරොලැයින් ජූරි විසින් සිදුකල ක්‍රියාව “වීර ක්‍රියාවක්” ලෙස තමන් අනුමත කරන බවත්ය.පුෂ්පිකා ද සිල්වා පසුගිය මහමැතිවරණයේදි පොහොටුව පක්ෂයෙන් මැතිවරණයට තරඟකිරිමට බලාපොරොත්තුවෙන් සිටි අතර විවාහක රූ රැජින කිරුළ නැවත හිමිකර ගැනීමෙන් පසු මාධ්‍ය අමතමින් තමන් ඉදිරියෙදි අනිවාර්යයෙන් ජාතික දේශපාලනයට යොමුවන බව ප්‍රකාශ කලාය.", "URL": "https://lankatruth.com/si/?p=115191", "Category": "කලා පුවත්", "Parent URL": null}