{"Source": "Lankatruth", "Timestamp": "July 20, 2023", "Headline": "Dilmah Tea නිර්මාතෘ මෙරිල් ජේ. ප‍්‍රනාන්දු අභාවප්‍රාප්ත වෙයි", "News Content": "ශ්‍රී ලංකා තේ සන්නාමය ජාත්‍යන්තරයට රැගෙන ගිය Dilmah Tea නිර්මාතෘ මෙරිල් ජේ. ප්‍රනාන්දු අද (20) උදෑසන කොළඹ දී අභාවප්‍රාප්ත වී තිබේ. මීගමුව පල්ලන්සේන ප්‍රදේශයේ දී 1930 වසරේ මැයි මස 06 වනදා උපත ලැබු මෙරිල් ජෝසප් ප්‍රනාන්දු මිය යනවිට 93 වන වියේ පසුවිණි. තේ රස පර්යේෂකයෙකු ලෙස 1950 දශකයේ දී වෘත්තීය දිවිය ඇරඹූ මෙරිල් ප්‍රනාන්දු මහතා පසුකාලීනව තේ වැවිලිකරුවෙකු ලෙස කටයුතු කළේය. 1985 වසරේ දී Dilmah සන්නාමය යටතේ ශ්‍රී ලංකා තේ ජාත්‍යන්තර වෙළෙඳපොළට ගෙන යමින් මෙරට තේ කර්මාන්තය නව මඟකට ගෙන ඒමට ඔහු පුරෝගාමී කාර්යයක් ඉටුකළේය. Dilmah නාමය ඔහු ගොඩනගා ඇත්තේ ඩිල්හාන් සහ මලික් යන ඔහුගේ පුතුන් දෙදෙනාගේ නම් සම්බන්ධ කරගනිමිනි. පසුකාලීනව එය ලෝකප්‍රකට සන්නාමයක් බවට පත්විණි. මේ වනවිට යුරෝපය, ඔස්ට්‍රේලියාව මැදපෙරදිග අප්‍රිකානු කලාපය ඇතුළු රටවල් 100කට අධික ප්‍රමාණයකට Dilmah Tea අපනයනය කරන බව සඳහන්ය.", "URL": "https://lankatruth.com/si/?p=149411", "Category": "පුවත්", "Parent URL": null}