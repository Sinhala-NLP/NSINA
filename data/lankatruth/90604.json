{"Source": "Lankatruth", "Timestamp": "March 6, 2020", "Headline": "උපාධිධාරීන්ගේ පත්වීම් අත්හිටුවීම මැතිවරණ කොමිසමේ පදනම් විරහිත ක්‍රියාවක්…", "News Content": "මැතිවරණ කොමිසම විසින් උපාධිධාරීන් 45,585 දෙනෙකු පුහුණුව සඳහා බඳවා ගැනීම අත්හිටුවීම වැරදි බව ජනාධිපති ගොටාභය රාජපක්ෂ පවසයි. ඊයේ (05) පුවත්පත් කතුවරුන් සහ විද්‍යුත් මාධ්‍ය ප්‍රධානීන් සමග පැවතී සාකච්ජාවක දී ඔහු මේ බව ප්‍රකාශ කළේය. මේ පිළිබඳව මැතිවරණ කොමිසමට දැනුම් දෙන බවද ඔහු පැවසීය. ඔවුන්ගේ පත්වීම් පිලි තැපැල් කර ඇති බවත් එය රාජ්‍ය සේවයට බඳවා ගැනීම සඳහා වන පුහුණුවක් බවත් පැවසූ ජනාධිපති වරයා එය මැතිවරණ කොමිසම විසින් නවතා දැමුවේ කුමන හේතුවක් නිසාදැයි තමාට නොතේරෙන බවද පැවසීය. මෙම පත්වීම් දේශපාලනික පත්වීම් නොවන බවත් දේශපාලන පදනමකින් තෝරා නොගත් බවත් ඔහු වැඩිදුරටත් පැවසීය. මැතිවරණ කොමිසම ගන්නා ක්‍රියාමාර්ගවලට යම්කිසි පදනමක් තිබිය යුතු බවද මෙහි කිසිදු පදනමක් ඇති බව තමාට නොපෙනෙන බව ද ජනාධිපතිවරයා සඳහන් කළේය. මැතිවරණ නීතිය අනුව මැතිවරණයක් ප්‍රකාශ කිරීමෙන් පසුව රජයේ පත්වීම් හෝ බඳවා ගැනීම් සිදුකිරීම තහනම් වන අතර මැතිවරණ කොමසාරිස්වරයා විසින් මෙම තීරණය ගෙන ඇත්තේ එම පදනම යටතේය. එය මැතිවරණය සඳහා අල්ලස් ලබාදීමක් හා සමාන වන අතර පාලක පක්ෂයට මැතිවරණයේ දී අයුතු වාසි හිමිවේ. නව රජය දින 100කට වඩා පාලන බලය හොබවන බැවින් මෙලෙස මැතිවරණය ප්‍රකාශ කරන තුරුම මෙම පත්වීම් ලබාදීමට බලා සිටීම නිසා මෙම ගැටලුව ඇතිවී තිබේ. පාර්ලිමේන්තුව විසුරුවා හැරීමට පෙර මෙය සිදුකිරීමට හැකිවුණි නම් මෙම ගැටලුව මතු නොවේ. එමෙන්ම මැතිවරණ කොමිසම විසින් මෙය වලක්වන බව දැන දැනම සිදුකරන ලද ප්‍රෝඩාකාරී ක්‍රියාවක් බවටද විපක්ෂය චෝදනා නගයි. රජය දැනට සිටින රාජ්‍ය සේවකයින්ගේ සහ විශ්‍රාමිකයින්ගේ වැටුප් ගෙවීමට පවා නොහැකි මූල්‍ය අර්බුධයක සිටින බැවින් මෙම බන්දවා ගත පිරිසට රුපියල් 20,000 බැගින් දීමනා ගෙවීම දුෂ්කර ය. කෙසේ වෙතත් ජනාධිපතිවරයා මැතිවරණ කොමිසමේ මෙම ක්‍රියාමාර්ගය ස්වාධීන කොමිෂන් සභාවලටත් 19 වන සංශෝධනයත් විරුද්ධව තම ස්ථාවරය තහවුරු කිරීමට යොදාගනිමින් සිටී. ජනාධිපතිවරයා පවසන්නේ ස්වාධීන කොමිෂන් සභා සහ 19 සංශෝධනය නිසා තමාට කිසවක් සිදුකළ නොහැකි බවයි.", "URL": "https://lankatruth.com/si/?p=90604", "Category": "පුවත්", "Parent URL": null}