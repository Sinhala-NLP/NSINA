{"Source": "Lankatruth", "Timestamp": "May 26, 2022", "Headline": "මහ බැංකුව සුද්ද කළ රනිල්ට මුදල් ඇමැතිකම දීම ඛේදවාචකයක්", "News Content": "රනිල් වික්‍රමසිංහට මුදල් ඇමැති ධුරය භාර දීම “නරියට කුකුල්ලු භාර දීමක්” වැනි යැයි ජනතා විමුක්ති පෙරමුණේ ප්‍රචාරක ලේකම්, ගම්පහ දිස්ත්‍රික් පාර්ලිමේන්තු මන්ත්‍රි විජිත හේරත් පවසයි. ඔහු පැවැසුවේ මහ බැංකුව සුද්ද කළ පුද්ගලයාට නැවත මහ බැංකුව භාරදීම ඉතිහාසයේ ඛේදවාචකයක් බවත් නැවත සැරයක් මහ බැංකුව කොල්ලකෑමට ඉඩකඩ ඇති බවත්ය. අගමැති රනිල් වික්‍රමසිංහ පැවැසූ පරිදි තවත් රුපියල් ට්‍රිලියනයක් මුදල් අච්චු ගැසීමෙන් රටේ උද්ධමනය අර්ධ ශතකය ඉක්මවා යෑමට වැඩි කලක් ගත නොවනු ඇති බවද මන්ත්‍රිවරයා සඳහන් කරයි. මෙසේ මුදල් අච්චු ගැසීමෙන් සිම්බාබ්වේ සිදු වූ ආකාරයට සල්ලි විල්බැරෝවක් ගෙනගොස් පාන් ගෙඩියක් ගන්නට සිදු වන තැනට මෙරටද පත් වනු ඇති බවට ඔහු අනතුරු ඇඟවීය. එදා අජිත් නිවාඩ් කබ්රාල්ගේ න්‍යාය අද රනිල් වික්‍රමසිංහ විසින් අනුගමනය කරන බවත් රටට මුදල් ඇමැතිවරයෙක් පත් කිරීමටම දින 14ක් ගතවීමෙන් අර්බුදයේ බරපතළ බව ඉතා පැහැදිලි බවත් මන්ත්‍රිවරයා වැඩිදුරටත් පැවැසීය. අනුරාධා හේරත් – මවිබිම", "URL": "https://lankatruth.com/si/?p=134852", "Category": "පුවත්", "Parent URL": null}