{"Source": "Lankatruth", "Timestamp": "September 15, 2022", "Headline": "සනීපාරක්ෂක තුවා මිල ඉහළ යාම සිසුවියන්ගේ අධ්‍යාපනයටත් බලපෑම් කරයි", "News Content": "සනීපාරක්ෂක තුවාවල මිල අධික ලෙස ඉහළ යාම හේතුවෙන් ග්‍රාමීය පාසල් සහ විශ්වවිද්‍යාල සිසුවියන් අධ්‍යයන කටයුතු සඳහා පැමිණීමේ අඩුවක් දක්නට ලැබෙන බව අද (15) කොළඹදී පැවති වැඩසටහනකට එක්වෙමිණ් වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය චමල් සංජීව සඳහන් කරයි. මෙය කණගාටුදායක තත්වයක් බවද සෞඛ්‍ය රාජ්‍ය අමාත්‍යවරිය මේ සම්බන්ධයෙන් අවධානය යොමු කළ යුතු බවද ඔහු අවධාරණය කරයි. “සනීපාරක්ෂක තුවාවල මිල අධික ලෙස ඉහළයෑම නිසා බොහෝ ග්‍රාමීය ප්‍රදේශවල දැරියන් පාසල් පැමිණීමේ අඩුවක් අප වෙත වාර්තා වී තිබෙනවා. මේක ඉතාමත්ම කනගාටුදායක තත්ත්වයක්. රජය මේ ගැන අවධානය යොමුකළ යුතුයි. සෞඛ්‍ය රාජ්‍ය අමාත්‍යවරිය කාන්තා සෞඛ්‍ය ගැන අවධානය යොමුකළ යුතුයි.” යැයිද ඔහු වැඩිදුරටත් පවසයි.", "URL": "https://lankatruth.com/si/?p=139289", "Category": "පුවත්", "Parent URL": null}