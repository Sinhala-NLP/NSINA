{"Source": "Lankatruth", "Timestamp": "August 30, 2018", "Headline": "මහවැලි ගඟේ පරිසර විනාශය නවතනු!", "News Content": "ත්‍රිකුණාමල දිස්ත්‍රික්කයේ සේරුවිල, මුතූර්, වෙරුගල් ආදී ප්‍රදේශවල මහවැලි ගඟේ සිදුකෙරෙන වැලි ජාවාරමක් හේතුවෙන් එම ප්‍රදේශවල ජනතාව දැඩි අසීරුතාවයට පත්ව ඇති බවත් දැඩි පරිසර විනාශයක් සිදුවෙන බවත් සමස්ථ ලංකා ගොවිජන සම්මේලනය, පරිසර සංවිධාන ක්‍රියාකාරිකයින් සහ සිවිල් ක්‍රියාකාරීහු කියා සිටිති. ඔවුන් මේ බව ප්‍රකාශ කර සිටියේ අද(30) දඹුල්ලේ පැවති මාධ්‍ය හමුවක් අමතමිනි. “පාලකයෙකි සේරුවිල, මුතූර් ,වෙරුගල්, ජීවිත දස දහස් ගණනක් අනතුරේ මහවැලි ගඟේ පරිසර විනාසය වහා නවතනු”, මැයෙන් මෙම මාධ්‍ය හමුව කැඳවා තිබිණි. මෙහිදී අදහස් දැක්වූ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කියාසිටියේ මෙම ප්‍රාදේශීය ලේකම් කොට්ඨාස වල ප්‍රදේශවලින් ගලායන මහවැලි ගඟ වැලි කැනීම් නිසා මේ වන විට අඩි විස්සකට වඩා ගැඹුරට හෑරී ඇති බවය. එමෙන්ම ගොඩබිමට වඩා ගඟ ගැඹුරු වීම හේතුවෙන් ප්‍රදේශයේ වැව් අමුණු ළිං සිඳී යෑම නිසා ගොවිතැන් බත් සිදුකිරීමට සහ ජන ජීවිතයට බාධා එල්ල වී මුහුදු ජලය ළිංවලට එකතු වීමේ අවදානමක් මතුව ඇති බව ද හෙතෙම සඳහන් කළේය. එමෙන්ම කිලෝමීටර් පහළොවක් පමණ දුර මහවැලි ගඟ දිගේ ලවණ මිශ්‍ර මුහුදු ජලය රට තුළට ඇතුළු වී ඇතැයි ද හෙතෙම අවධාරණය කළේය. මධ්‍යම පරිසර අධිකාරිය පසුගිය වසරේ ඉදිරිපත් කරන ලද සමීක්ෂණ වාර්තාවේ සඳහන් කොට ඇත්තේ මෙම ප්‍රදේශයේ වැලි ගොඩදැමීම නිසා උග්‍ර ජල හිඟයකට මෙන්ම ප්‍රදේශයේ කාන්තාර තත්ත්වයකට පත්වන බවට සටහන් තබා ඇති බවද හෙතෙම එම ලියකියවිලි මාධ්‍ය හමුවේ පෙන්වමින් අවධාරණය කළේය. කන්තලේ ගොවි ව්‍යාපාර එකමුතුවේ සභාපති ඉන්දික පරනවිතාරන මහතා මාධ්‍ය හමුව අමතමින් කියා සිටියේ කන්තලේ ගොවි ව්‍යාපාරයත් අල්ල ගොවි ව්‍යාපාරයත් මහවැලි ගඟ පදනම් කර ගෙන ඉදි කිරීමක් සිදු වූ බවත් මේ වනවිට මංකොල්ලකාරී වැලි ජාවාරම් කරුවන් නිසා එම ගොවි ව්‍යාපාර දෙකම විනාශ මුඛයට යන බවයි. මෙම ජාවාරම සිදු කරනු ලබන්නේ ප්‍රදේශයේ ප්‍රබල දේශපාලන හිතවතුන් සහ දේශපාලනඥයන්ට උදව් දෙන පිරිස් බවත් ඔවුන් ප්‍රදේශයේ ජනතාව දැඩි භීතියට පත් කිරීම නිසා ජනතාව ඉදිරියට නොයන බවත් ඉදිරියට එන ජනතාවට විවිධ චෝදනා එල්ල කරමින් අත්අඩංගුවට ගැනීම් සහ අධිකරණයට ඉදිරිපත් කොට සිරගත කිරීම් සිදුකරන බවත් මාධ්‍ය හමුව සඳහා සහභාගීවූවන් චෝදනා කළේය. සමස්ථ ලංකා ගොවිජන සම්මේලනය, පරිසර සංවිධාන හා සිවිල් ක්‍රියාකාරිකයින් වැඩිදුරටත් කියා සිටියේ ජනාධිපතිවරයා මැදිහත්වී මෙම ගැටළුවට වහාම විසඳුම් ලබා දියයුතු බවයි.", "URL": "https://lankatruth.com/si/?p=58520", "Category": "පරිසර", "Parent URL": null}