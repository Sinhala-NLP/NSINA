{"Source": "Lankatruth", "Timestamp": "December 31, 2019", "Headline": "ජනතා විමුක්ති පෙරමුණේ අලුත් අවුරුදු පණිවුඩය", "News Content": "“මේ අවුරුද්දේ අලුත් ලෙස සිතන, තම ජීවිත අලුත්කර ගැනීමට සූදානම් වන අභියෝග දිනීමට ධෛර්යයෙන් සටන් වදින සියලු දෙනාට නුවණ හා ශක්තිය ප්‍රාර්ථනා කරන අප සියලු දෙනාටම සුබ නව වසරක් ප්‍රාර්ථනා කරමු.” යැයි සඳහන් කරමින් ජනතා විමුක්ති පෙරමුණේ නායක අනුර දිසානායක මහතා විසින් 2020 වසර සඳහා ජනතාවට සුභපැතුම් එක්කරමින් සඳහන් කරයි. අනුර දිසානායක මහතාගේ අත්සනින් යුතු ජනතා විමුක්ති පෙරමුණේ 2020 වසර සඳහා වන සුභපැතුම් පණිවුඩය සම්පූර්ණයෙන් පහතින් පළ වේ… “මෙම ජනවාරි 01දාට අපි 2020 නව වසරට පා තබමු. නව වසරක් එළඹීම යනු සම්මත දින දර්ශනයට අනුව සිදුවන්නක් වුවත් අලුත් අවුරුද්දට සුබ පැතීම දැන් සංස්කෘතික ලක්‍ෂණයක් බවට පත්ව තිබේ. ජීවිතය අලුතින් පටන් ගැනීම සඳහා, අභියෝග හඳුනාගෙන ඒවාට මුහුණදීම සඳහා අලුත් අවුරුද්ද යොදා ගන්නේ නම් එය වැදගත් වේ. 2020 වසරට ලාංකේය ජනතාව ලෙස අප පා තබන්නේ, කිසිසේත්ම සුබ නොවන අභියෝග රැසක්ද සමගය. ශ්‍රී ලංකාව දැවැන්තම ආර්ථික අර්බුදයකට මුහුණ දී තිබේ. ලංකාවේ ණය බර රු. කෝටි 12 ලක්‍ෂයක් ඉක්මවන අතර 2020 රටක් ලෙස අප ගෙවිය යුතු ණය වාරිකය රු. කෝටි ලක්‍ෂයක් බව කියවේ. වර්තමාන අලුත් ආණ්ඩුවේ මුදල් ඇමතිවරයා පසුගියදා පැවසුවේ ‘භාණ්ඩාගාරය හිස්’ බවය. එසේ නම් කෙතරම් සුබ පැතුවද ආර්ථික වශයෙන් මේ වසර ජනතාවට සුබ නොවනු ඇත. මේ 71 වසරක දේශපාලන හා ආර්ථික ගමනේ ප්‍රතිවිපාකය. එසේම රට සමාජ, සංස්කෘතික වශයෙන් පවතින්නේද අර්බුද හා අභියෝග රැසක් මැදය. දරුවන්ටත්, ගරුවරුන්ටත්, දෙමාපියන්ටත් පීඩාවක්ව පවතින තරගකාරී අධ්‍යාපනය, ‘මුදලට විකිණෙන සෞඛ්‍ය සේවය’, පීඩනයක් හා පහසුකම් නැති ප්‍රවාහනය වැනි ගැටලු මේ වසරේද ජනතාව පීඩාවට පත්කරනු ඇත. 2020 නව වසර එළඹෙන්නේ ‘නව’ පාලනයක්ද සමගය. එහෙත් එම ‘නව’ පාලනයද ආරම්භයේදීම එය තැනීමට දායක වූවන්ගේ පවා බලාපොරොත්තු සුන්කරමින් තිබේ. නව පාලනය ගැන වඩාත් කණස්සල්ලට පත්ව සිටින්නේ එය බිහිකිරීමට දායක වූවන්මය. විනයගරුක රටක් පිළිබඳව, දූෂිතයන්ගෙන් තොර පාලනයක් පිළිබඳව, විද්‍යාත්මක ඇමති මණ්ඩලයක් පිළිබඳව, වියත්මගක් ඔස්සේ යන පාලනයක් පිළිබඳව, අධිරාජ්‍ය විරෝධය පිළිබඳව ජනතාව තුළ ඇතිකළ සියලු අපේක්‍ෂා දැනටම බිඳ දමමින් අලුත් පාලනයද පැරණි මගේම ගමන් කරමින් සිටී. එබැවින් නව වසර කෙසේවත් ජනතාවට සුබ වේ යැයි සිතිය නොහැක. සුබ පැතීම්වලින් පමණක් නව වසර සුබ නොවන්නේ මේ නිසාය. එහෙත් අප බලාපොරොත්තු අත්හළ යුතු නොවේ. අපේ ජනතාව සැබෑ ලෙසම සුබ අලුත් අවුරුද්දක් ප්‍රාර්ථනා කරන්නේ නම් ස්ථිරවම එය කළ හැක. ඒ, පැරණි අසාර්ථක දේශපාලන මගේම යන ගමන නවතා අලුත් දේශපාලන ගමනක් වෙනුවෙන් අලුත් ලෙස හිතන්නේ නම් පමණි. හොඳම ගුරුවරයා අත්දැකීම් යැයි කියමනක් තිබේ. එය සත්‍යයකි. අපේ ජනතාව මේ වසරේදීවත් අත්දැකීම් ගුරුකොට ගන්නේ නම්, අලුත් අවුරුද්දේ අලුත් ලෙස සිතා අලුත් හා නිවැරදි තීරණ ගන්නේ නම් සෑම අවුරුද්දක්ම සුබ අලුත් අවුරුද්දක් වනු ඇත. ඒ සඳහා මේ අවුරුද්දේ අලුත් ලෙස සිතන, තම ජීවිත අලුත්කර ගැනීමට සූදානම් වන අභියෝග දිනීමට ධෛර්යයෙන් සටන් වදින සියලු දෙනාට නුවණ හා ශක්තිය ප්‍රාර්ථනා කරන අප සියලු දෙනාටම සුබ නව වසරක් ප්‍රාර්ථනා කරමු. අනුර දිසානායක නායක ජනතා විමුක්ති පෙරමුණ 2020.01.01”", "URL": "https://lankatruth.com/si/?p=88155", "Category": "පුවත්", "Parent URL": null}