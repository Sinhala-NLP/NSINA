{"Source": "Lankatruth", "Timestamp": "December 17, 2019", "Headline": "ඇඹිලිපිටිය පොලීසිය සිදුකළ මූලික අයිතිවාසිකම් උල්ලංඝනය කිරීමකට, අධිකරණය වන්දි නියම කරයි", "News Content": "ඇඹිලිපිටිය පොලිස් භාරයේ සිටි පුද්ගලයෙකු හදිසියේ මියයාමේ සිද්ධියක් සම්බන්ධව, අද පැවති නඩු විභාගයක දී එම පොලිස් ස්ථානයට අනියුක්තව සේවය කළ නිලධාරීන් සිව් දෙනෙකු විසින් මියගිය පුද්ගලයාගේ මූලික අයිතිවාසිකම් උල්ලංඝනය කර ඇතැයි ශ්‍රේෂ්ඨාධිකරණය තීන්දු කර ඇත. එල්.ටී.බී. දෙහිදෙණිය, මුර්දු ප්‍රනාන්දු යන මහත්ම මහත්මීන්ගෙන් සමන්විත විනිසුරු මඩුල්ලේ එකගත්වය සහිතව ශ්‍රේෂ්ඨාධිකරණ විනිසුරු එස්. තුරෙයිරාජා මහතා විසින් මෙම තීන්දුව ප්‍රකාශයට පත්කර ඇත. 2010 වසරේදී ඇඹිලිපිටිය පොලීසියට අනියුක්තව සේවය කළ වගඋත්තරකාර පොලිස් නිලධාරීන් සිය සැමියා අත්අඩංගුවට ගත් බවත් ඉන් දින කිහිපයකට පසුව තම සැමියා රෝහල් ගතකිරීමෙන් පසු මියගිය බවත් පොලිස් අත්අඩංගුවේ දී තම සැමියාට දැඩි ලෙස වධහිංසා සිදුකර ඇති බවත් චෝදනා කරමින් මියගිය තැනැත්තාගේ බිරිඳ විසින් මෙම නඩුව ගොනුකර ඇත. 2011 වසරේ මැයි මස 5 වැනිදා අධිකරණ නියෝගයක් අනුව සිය සැමියාගේ මළ සිරුර ගොඩ ගෙන නැවත පශ්චාත් මරණ පරීක්ෂණය සිදුකිරීමෙන් පසු මෙම කරුණු තහවුරු වූ බව ද පැමිණිලිකාර කාන්තාව ශ්‍රේෂ්ඨාධිකරණය හමුවේ පවසා ඇත. දීර්ඝ නඩු විභාගයකින් පසු ශ්‍රේෂ්ඨාධිකරණය තීන්දු කර ඇත්තේ ඇඹිලිපිටිය පොලීසියේ විත්තිකාර නිලධාරීන් විසින් මරණකරුගේ මූලික අයිතිවාසිකම් උල්ලංඝනය කර ඇති බවය. ඒ අනුව ඔවුන්ගේ පෞද්ගලික මුදලින් රුපියල් 2,50,000ක් සහ ඇඹිලිපිටිය හිටපු පොලිස් අධිකාරී ආනන්ද සමරසේකර සහ පොලිස් කොස්තාපල්වරුන් දෙදෙනෙකුගේ පෞද්ගලික මුදලින් රුපියල් 25,000ක් පෙත්සම්කාරියට ලබාදෙන ලෙස නියෝග කර ඇත. ඊට අමතරව රජය විසින් පෙත්සම්කාරියට රුපියල් ලක්ෂ 10ක වන්දියක් ගෙවන ලෙස ද අධිකරණය නියෝග කර ඇත.", "URL": "https://lankatruth.com/si/?p=87420", "Category": "පුවත්", "Parent URL": null}