{"Source": "Lankatruth", "Timestamp": "April 2, 2019", "Headline": "හම්බන්තොට සුළං විදුලි බලාගාරයේ සුළං පෙති ගලවා මාස 5යි", "News Content": "හම්බන්තොට සුළං විදුලි බලාගාරයේ සුළං පෙති මාස 5ක් පුරා ගලවා ඉවත්කර තිබේ. සුළං විදුලි බලාගාරය මගින් මෙගා වොට් 3ක ධාරිතාවක් ජාතික විදුලිබල පද්ධතියට එක්කල අතර ජල විදුලිය ද ලබාගත නොහැකි තත්වයකට රට පත්ව ඇති අවස්ථාවක මෙවැනි සම්පත් ප්‍රයෝජනයට ගැනීම සම්බන්ධව බලධාරීන් අවධානය යොමුකර නැතැයි විදුලි සේවකයෝ පවසති. වර්තමාන ආණ්ඩුව මගින් හම්බන්තොට වරාය චීන සමාගමකට වසර 99කට බදු දීමෙන් පසු වරාය පරිශ්‍රයේ පිහිටි සුළං පෙති ඉවත් කරගන්නා ලෙස රජයට දැනුම් දී තිබූ අතර ඒ අනුව මීට මාස 5කට පමණ ඉහත දී සුළං පෙති 5ක් එම පරිශ්‍රයෙන් ගලවා ඉවත්කරගෙන ඇත. නමුත් මේ වනතෙක් එම සුළංපෙති සුදුසු ස්ථානයක ස්ථානගත නොකිරීමෙන් ජාතික විදුලිබල පද්ධතියට මෙගාවොට් තුනක ධාරිතාවක් අහිමිව ගොස් ඇත. නියාමක විදුලි බලාගාරයක් ලෙස හම්බන්තොට සුළං විදුලි බලාගාරය මීට වසර තිහකට පමණ පෙර හම්බන්තොට කරගම් ලේවාව ඉහළ කොටසේ පිහිටා තිබුණි. වරාය කටයුතු ආරම්භ කළද සුළං පෙති මගින් වරායේ කටයුතුවලට බාධාවක් එල්ලවී නොතිබුණ අතර එම කාලය තුළද සුළං පෙති මගින් ජාතික විදුලි පද්ධතියට මෙගාවොට් 3ක ධාරිතාවක් එක් කළේය. සුළං පෙති ඉවත්කර ගැනීමෙන් පසු නැවත ඒවා නැවත ස්ථාපනය කර විදුලි ජනන කටයුතු අරඹන බවට බලධාරීන් පැවසුව ද මේ වනතෙක් එම කටයුතු සම්පූර්ණ වී නැත.", "URL": "https://lankatruth.com/si/?p=71400", "Category": "පුවත්", "Parent URL": null}