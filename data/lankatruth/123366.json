{"Source": "Lankatruth", "Timestamp": "September 20, 2021", "Headline": "වෘත්තීය සමිති ව්‍යාපාරය ලබපු ජයග්‍රහණ ඉදිරියට ගෙනයන්න වැඩකරන ජනතාව මූලික වෙච්ච දැවැන්ත සංවිධානයක් හදනවා – ලාල්කාන්ත", "News Content": "ජන ජීවිතය බිල්ලට දෙන ආණ්ඩුව හමුවේ වෘත්තීය සමිති වගකීම මැයෙන් ජාතික වෘත්තීය සමිති මධ්‍යස්ථානය මගින් පසුගිය 17 වනදා ඔන්ලයින් ජාතික රැලියක් පැවැත්වූ අතර එහිදී ජාතික වෘත්තීය සමිති මධ්‍යස්ථානයේ සභාපති කේ.ඩී ලාල්කාන්ත ඇතුලු සෞඛ්‍ය වෘත්තීය සමිති නායකයින් එම රැලිය ඇමතූහ. මෙහිදී ජාතික වෘත්තීය සමිති මධ්‍යස්ථානයේ සභාපති කේ.ඩී ලාල්කාන්ත පැවසූයේ දැනට රට පත්වී ඇති විනාශයෙන් නැගිටීම සඳහා වෘත්තීය සමිති ඇතුලු වැඩකරන ජනතාවට සුවිශාල කාර්යභාරයක් ඇති බවත් ඔවුන් සියලුදෙනා එක්ව ඒ සඳහා පෙරමුණ ගත යුතු බවත්ය. එමෙන්ම වෘත්තීය සමිති ව්‍යාපාරයේ මූලිකත්වයෙන් ලබාගත් ජයග්‍රහණ ඉදිරියට ගෙනයාම වෙනුවෙන් වැඩකරන ජනතාව මූලිකත්වයෙන් දැවැන්ත සංවිධානයක් ගොඩනගන බවය. මෙම ජාතික රැලියේදී ලාල්කාන්ත විසින් පවත්වන ලද කතාව සම්පූර්ණයෙන් පහතින් පල වේ. “ඊයේ වාර්තාවට අනුව කොරෝනාවලින් 118ක් මැරණ, අදත් මැරෙයි. හෙටත් මැරෙයි. දැන් තියෙන්නෙ පණ බේරාගැනීමේ අරගලයක් එක පැත්තකින්. වෘත්තීය සමිති විදියට කොහොමද ඒකට මැදිහත්වෙන්නෙ. ආණ්ඩුවේ ජනතා ද්‍රෝහී වැඩ පරාජය කරන්න වෘත්තීය සමිති ව්‍යාපාරයට හැකිවුණා. විදේශ ජාවාරම්කාරයන්ට මෙහේ ජාවාරම්කාරයන් විසින් වරාය නැගෙනහිර ජැටිය විකුණගන්න හදපු වෙලාවෙ සියලු වෘත්තීය සමිති එකතුවෙලා වර්ජනයක්, වැඩවරර්ජන අනතුරක් ආණ්ඩුවට ඉදිරිපත් කළා. ඒ වෙලාවේ ආණ්ඩුව අඩිය පස්සට ගත්ත. එකේ ජයග්‍රහණයක් තියෙනව. වෘත්තීය සමිති ව්‍යාපාරය පොදු ජනතාවගේ සහයෝගය අරගෙන ඒක ජයගත්ත. අපිට පණ බේරාගැනීමේ අරගලයක් දැන් තියෙනව. දැන් මේ වෙනකොට ආණ්ඩුවේ කාර්යභාරය වෙලා තියෙන්නෙ රජය සතු කටයුතු අතහැරීම. දැන් ආර්ථික වශයෙන් මැදිහත්වීම් අඩුකරල තියෙනවා. ආණ්ඩුව එතකොට තිබ්බ දේත් අත්හැරල ලෙඩේ භාරදෙනව ජනතාවට. නැගෙනහිර ජැටිය විකිණීම නැවැත්තුව. කොතලාවල පනත පස්සට තල්ලු කරා. වෘත්තීය සමිති, ශිෂ්‍ය, දේශපාලන ව්‍යාපාර විරුද්ධ වුනාම පස්සට දැම්ම. එතනදීත් වෘත්තීය සමිති ලොකු කාර්යභාරයක් කරා. ඒකෙදි වෘත්තීය සමිති නායකයින් ඇතුලු පිරිසක් හිරේ ගියා. හැබැයි පනත පස්සට දාගත්ත. දැන් අලුත් අභියෝගයක් තියෙනව. තෙල් සංස්ථාව අහෝසි කරන්න යනව. වරාය අක්කර 13ක් චීනයට භාරදීල තියෙනව. විදුලි බල මණ්ඩලය විකිණීම ආරම්භ කරල. පළමුව වෘත්තීය සමිතිවලට කාර්යභාරයක් තියෙනව. නැගෙනහිර ජැටිය විකුණද්දි සියලුම වෘත්තීය සමිති එකතුවෙලා. නමුත් දැන් ඛණිජ තෙල් සංස්ථාව, විදුලි බලමණ්ඩලය, වරාය විකුණද්දි ආණ්ඩුවේ කට්ටිය නැහැ. තෙල්, වරාය, විදුලි 03ම දැන් එකට එකතුවෙලා තියෙනවා. වෘත්තීය සමිති විදියට බලයක් තියෙනවා. දේශපාලන පක්‍ෂ විදියට බෙදිල තියෙන නිසා ඒව එකතු කරන්න වෙලා තියෙනවා. ගුරුවරුන්ගෙ පඩියෙන් භාගයක් ගත්ත අවුරුදු 23ක් තිස්සෙ. ජනාධිපති, අගමැති, ඇමතිල, කවුරුවත් පඩි භාගයක් අරගන්නෙ නැහැ. දැන් ගුරු විදුහල්පති, පිරිවෙන් ගුරු ඒකාබද්ධ වෙලා තියෙනවා. ඒ අරගලය ජයග්‍රහණයෙන් කෙළවර කරන්න පුලුවන්. ඒ බලය ආවෙ කොහෙන්ද?. වෘත්තීය සමිති ව්‍යාපාරයෙන්. අනෙකුත් සෞඛ්‍ය සේවකයින් ගත්තත් බෙදිල තියෙනව. එකතු වුනාම ජයග්‍රහණයන් ගත්ත. වෘත්තීය සමිති විදියට විශාල කාර්ය භාරයක් තියෙනවා. බෙදිල, විසිරිල ඉන්න අය එකතු කරල සමගි කරල තියෙනවා. ඒක විශාල ජයග්‍රහණයක්. අද මේ සියල්ල එකතුවෙමින් තියෙනවා. හැම පැත්තකින්ම ජනතාවගෙ බලාපොරොත්තු කඩකරල තියෙද්දි වෘත්තීය සමිති ව්‍යාපාරය ඒකට මැදිහත්වෙමින් තියෙනවා. මිනිස්සු මැරි මැරි යනතෙක් ආණ්ඩුව ඒක දිගටම පවත්වගෙන යද්දි වෘත්තීය සමිති ව්‍යාපාරය ඉස්සරහට ආව. සියලු වෘත්තීය සමිති එකතුවෙලා සමානයො විදියට වැඩට බැස්ස. ස්වේච්ඡාවෙන් ගෙදර නතර වෙනව කිව්වම ආණ්ඩුව අඩියක් පස්සට ගත්ත. වෙළඳ සංගම්, වෙනත් සංවිධානවල බලපෑම, මහානායක හාමුදුරුවන්ගෙන් ලියුමක් ගෙන්න ගැනීම් මේවත් සිද්දවුණා. ඒ නිසා අපි පෙන්නල තියෙනවා තුනෙන් දෙකක් ගත් ආණ්ඩුවට් ඉස්සරහ මේ වෘත්තීය සමිති ව්‍යාපාරය විසින් ජනතාවට බලාපොරොත්තුවක් දීල තියෙන්නෙ. සෞඛ්‍ය වෘත්තීය සමිති ව්‍යාපාරය මූලික කරගත්ත දැවැන්ත ව්‍යාපාරයක් අවශ්‍යයි මේ කොරෝනා මර්දනය කිරීමට ආණ්ඩුවට බලකරන. ආණ්ඩුව ඉන්නෙ කොරෝනා සමග ජීවත්වෙමු කියාගෙන. මොකද ඒක කළමණාකරනය කරගන්න බැරි නිසා. හෙද සංගමය, වෛද්‍යවරුන්ගෙ සංගම් තියෙනව. ආයුර්වේද වෛද්‍යවරුන්ගෙන් මේකට වැඩක් අරගෙන නැහැ තාම. ඒ නිසා සෞඛ්‍ය වෘත්තීය සමිති විදියට මේ සියල්ල එකතුවෙලා ආණ්ඩුවට බලකිරීමක් කළ යුතුවෙනවා. දැන් ස්ථිරවම ඉස්සරහට සාගතයත් එනව. ඒ වගේම ගොවි අරගලයකුත් එනවාමයි. හැබැයි මේ ගොවියගෙ ප්‍රශ්ණෙට ආණ්ඩුවට උත්තර නැහැ. ඒ නිසා කරන්නෙ, තියෙන දේ විකුණන එක විතරයි. විදුලි බල මණ්ඩලය, ඛණිජ තෙල් සංස්ථාව, වරාය, ඉඩම් විකුණන එක විතරයි දැන් ආණ්ඩුව කරන්නෙ. වෙන උත්තරයක් ගැන හිතන්නවත් ඒ ගොල්ලට බැහැ. ඒ නිසා මේ රටේ අර්බුදයෙ අවසානයටම යන වෙලාවෙ අපිට කලින් වගේ ඉන්න අයිතියක් නැහැ. අපි හිතනව සියලු වෘත්තීය සමිති එකතුවෙලා ජාතික වැඩපිළිවෙලකට යා යුතුයි මේ ගත්තු ජයග්‍රහණයන් ඉස්සරහට ගෙනියන්න නම්. දැන් වරායෙ පොහොට්ටුවෙ සමිති කරන්නෙ ආණ්ඩුවට ඕන දේ. අපි කියන්නෙ ඒ නායකයො නෙවෙයි සාමාජිකයින්ට එකතුවෙන්න කියල මේ සටන වෙනුවෙන්. ජනයාගෙ ජන ජීවිතයේදී, ගොවියාගේ ගොවිබිම් රැක ගැනීමේ අරගලයේදීත් මේ මට්ටමට රට විනාශ වෙද්දි රට ඇතුළෙ හිස්තැනක් තියෙනවා මේක පුරවන්න. මේ තරං විනාශයක් වෙද්දි පැහැදිලි උත්තරයක් නැතිනම් දැවැන්ත ජනතා ව්‍යාපාරයන්ට ආරම්භක මොහොතක් මේක. ජාතික වෘත්තීය සමිති ව්‍යාපාරය ඒ වෙනුවෙන් මූලික පටන් ගැනීම අරගෙන තියෙන්නෙ. තමන්ගෙ පඩිය ගැන, උසස්වීම්, ස්ථාන මාරුවීම් ගැන විතරක් නම් හිතන්නෙ ඒ අයගෙන් වැඩක් නැහැ. ඒ නිසා මේ රට, වැඩකරන ජනතාව වැටිල තියෙන තත්වයෙන් ගොඩ එන්න නව ගමනක් යන්න ආරම්භ කරමු. ඒ වෙනුවෙන් සියලු වැඩකරන ජනතාවට ආරාධනය කරනව. ඔබට ධෛර්ය හා ශක්තිය.” මෙම ජාතික රැලියේදී සමස්ත ලංකා සෞඛ්‍ය වෘත්තීය සමිති සම්මේලනයේ සභාපති නීතිවේදී සමන්ත කෝරලේආරච්චි, සමස්ත ලංකා වෛද්‍ය නිලධාරී සංගමයේ ලේකම් වෛද්‍ය ජයන්ත බණ්ඩාර, සමස්ත ලංකා ආයුර්වේද වෛද්‍ය නිලධාරී සංගමයේ සංවිධායක ලේකම් ආයුර්වේද වෛද්‍ය නිලන්ත බණ්ඩාර, සමස්ත ලංකා හෙද සංගමයේ ලේකම් හෙද නිලධාරී එස්.බී මැදිවත්ත, සමස්ත ලංකා වාට්ටු ලිපිකරු සංගමයේ ලේකම් රේණුකා ලියනගේ, සමස්ත ලංකා සුවසේවා සංගමයේ ප්‍රධාන ලේකම් මහින්ද ගුරුගේ යන අය රැලිය අමතූහ. මෙම ජාතික රැලිය සමස් ලංකා හෙද සංගමයේ සභාපති හෙද නිලධාරී ප්‍රභාත් පලිපාන විසින් මෙහෙයවනු ලැබිනි.", "URL": "https://lankatruth.com/si/?p=123366", "Category": "පුවත්", "Parent URL": null}