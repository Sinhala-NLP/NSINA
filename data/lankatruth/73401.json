{"Source": "Lankatruth", "Timestamp": "May 5, 2019", "Headline": "අවුරුද්දක් පරණ කතාවක්…", "News Content": "අප්‍රේල් 21 වන දිනට යෙදී තිබුණු පාස්කු ඉරිදා දිනයේ ඉස්ලාම් අන්තවාදී ත‍්‍රස්ත කණ්ඩායමක් විසින් එල්ල කරන ලද ම්ලෙච්ඡ ප‍්‍රහාරයෙන් මේ වනවිට සති දෙකකට ආසන්න කාලයක් ගත වී ඇතත් සමස්ත ජන සමාජයම තවමත් පසුවන්නේ තැතිගැන්මකිනි. ප‍්‍රහාරයත් සමග සමාජය වෙළා ගත් භීතිය තවම පහව ගොස් නැත. වගකිවයුත්තන්ගේ මැදිහත් වීමේ ප‍්‍රමාණය සහ මැදිහත්වීමේ ස්වභාවය ඊට එක් ප‍්‍රධාන හේතුවකි. වසර ගණනාවක් පුරා ප‍්‍රසිද්ධියේත් අප‍්‍රසිද්ධියේත් වර්ධනය වෙමින් තිබූ ඉස්ලාම් අන්තවාදී කණ්ඩායම්වල ක‍්‍රියාකාරකම් සමාජය මතුපිටට පැමිණියේ මේ සිදුවීමත් සමගිනි. එතෙක් වෙනත් අන්තවාදී හෝ ජාතිවාදී කණ්ඩායම් පිළිබඳ තිබුණු අවධානය මොවුන් වෙතට යොමු වී නොතිබිණි. එහෙත් මුස්ලිම් ජන සමාජය තුළ අඩු වැඩි වශයෙන් මෙවැනි සිදුවීමකට ඉඟි සපයනු ලබන තොරතුරු සංසරණය වූ බව දැන් හෙළි වී තිබේ. එවැනි ඇතැම් සිදුවීම් පිළිබඳ වගකිවයුත්තන්ගේ අවධානය යොමු කරවීමට අන්තවාදී නොවන මුස්ලිම් ප‍්‍රජාවන් ඇතැම් අවස්ථාවල කටයුතු කර තිබුණු බව අසන්නට ලැබුණ ද ඒවා සමාජගත වූයේද මේ ප‍්‍රහාරයෙන් පසුවය. කෙසේ වෙතත් ඇති වී තිබෙන තත්ත්වය අන්තවාදී ත‍්‍රස්ත කණ්ඩායමක ප‍්‍රහාරයක් ලෙස තේරුම් ගැනීම වෙනුවට ප‍්‍රහාරයේ වගකීම සමස්ත මුස්ලිම් ප‍්‍රජාව වෙතටම යොමුකිරීමට ඇතැම් පිරිස් උත්සාහ දරමින් සිටිති. ඊට ඔවුන් තුළ තිබෙන සංස්කෘතික තත්ත්වයන් මෙන්ම සංස්කෘතීන් ගණනාවක් එකට වෙසෙන රටක ඇතිවන සංස්කෘතික ප‍්‍රතිවිරෝධය ද හේතු වී ඇත. එමගින් මුස්ලිම් ජනතාව ලංකාවේ අනෙකුත් ජන ප‍්‍රජාවන්ගේ සැකයට භාජනය වීම වැළැක්වීම පිළිබඳ අවධානය යොමු කළ යුතු බව මීට පෙරද අවධානය යොමු වී තිබිණි. ඉන් එක් අවස්ථාවක් වූයේ පාර්ලිමේන්තු මන්ත‍්‍රී බිමල් රත්නායක මහතා විසින් 2018.03.15 දින පාර්ලිමේන්තුවේදී කරන ලද කතාවයි. එහිදී ඔහු අනාවරණය කරන ලද කරුණු සම්බන්ධයෙන් ශ‍්‍රී ලංකා මුස්ලිම් කවුන්සිලය 2018.03.19 දින ප‍්‍රතිචාර දක්වා තිබුණු අතර 2018.04.22 දින බිමල් රත්නායක මන්ත‍්‍රීවරයා විසින් ශ‍්‍රී ලංකා මුස්ලිම් කවුන්සිලය වෙත දීර්ඝ ලිපියක් යොමු කරන්නේ ඒ පිළිබඳ තවත් කරුණු පැහැදිලි කරමිනි. මීට වසරකට පමණ පෙර සිදු වූ එම සංවාදය පිළිබඳ එදා වැඩි අවධානයක් ඇති නොවූවද, පාස්කු දින ප‍්‍රහාරයෙන් පසුව එම සාකච්ඡාව වඩාත් තීව‍්‍ර ලෙස මතුපිටට පැමිණ තිබේ. එහිදී වර්තමානයේ ඇති වී තිබෙන තත්ත්වය සමහන් කර, ලාංකේය ජන සමාජය තුළම ඇති වී තිබෙන සැකය සහ භීතිය තුරන් කිරීමේදී සැලකිය යුතු කාර්යයක් මුස්ලිම් ප‍්‍රජාව වෙත පැවරී තිබේ. බිමල් රත්නායක මන්ත‍්‍රීවරයාගේ දීර්ඝ දේශනයේ තෝරාගත් කොටසකුත්, මුස්ලිම් කවුන්සිලයේ ලිපියත්, බිමල් රත්නායක මන්ත‍්‍රීවරයාගේ පිළිතුරු ලිපියත් අප පළ කරන්නේ ඇති වී තිබෙන සංවාදය පෙරට ගෙනයාමට මෙය විශාල පිටිවහලක් වන නිසාය. ඉස්ලාම් අන්තවාදයේ වැඩිම හානිය තාමත් මුස්ලිම් සමාජයටමයි – පාර්ලිමේන්තු මන්ත්‍රී, බිමල් රත්නායක මහතා 2018 මාර්තු 09 වැනි දින පාර්ලිමේන්තුවේ කළ කතාවේ කොටසක් අප දන්නා තරමින් දේශපාලන නායකත්වය හමුදාවට නිගාදෙන සමහර කණ්ඩායම් යොදාගෙන බෞද්ධ අන්තවාදී සංවිධාන හැදුවා. ඒක තමයි ඇත්ත. එහෙම තමයි අද ඔය අන්තවාදී බෞද්ධ සංවිධාන ඇති වුණේ. ඒවා නිකම්ම ඇති වුණා නොවෙයි. ඊට පසුව තමයි (2001 ඉඳන් තමයි) මුස්ලිම් විරෝධය සම්පූර්ණයෙන්ම හැදුවේ. ඒකට උදව් වන මුස්ලිම් අන්තවාදී භාවිතාවකුත් තිබුණා. හැබැයි ඒ මුස්ලිම් අන්තවාදය තවම අපේ අටේ වැඩිම හානිය කරන්නේ මුස්ලිම් ජනතාවටයි. මම වගකීමෙන් කියනවා මුස්ලිම් අන්තවාදයෙන් වැඩිම හානියට ලක්වෙලා තිබෙන්නේ මුස්ලිම් ජනතාව බව. අපේ රටේදී වැඩිම හානියට ලක්වෙලා තියෙන්නේ මුස්ලිම් ජනතාව. අඩු වයසෙන් දරුවන් විවාහ වෙන එකට විරුද්ධව කතා කරන එක මුස්ලිම් නායකයෙක් අපට පෙනෙන්නේ නැහැ. ගරු නියෝජ්‍ය කාරක සභාපතිතුමනි, ලංකාවට ඉස්ලාම් ආගම වෙනුවට අරාබි සංස්කෘතිය කර තියාගෙන පටවාගෙන ආවේ, ලංකාවේ ගැහැනු ළමයින්ට, පිරිමි ළමයින්ට කාටත් ඉගෙන ගන්න සමාන අයිතිවාසිකම් තිබෙද්දී, ලංකාවේ කාන්තාවන්ට, දකුණු ආසියාවේ කාන්තාවන්ට යම් කිසි අයිතිවාසිකම් තිබෙද්දී ඒවා උල්ලංඝනය කරලායි. සමහර මුස්ලිම් පාසල් දැරියෝ මුහුණ වහගෙන මේ පාර්ලිමේන්තුව බලන්න එනවා අපි දැක තිබෙනවා. අපට ඒ ගැන දුක හිතෙනවා. මම මේ පාර්ලිමේන්තුවේ ඉන්න මුස්ලිම් මන්ත‍්‍රීවරුන්ගෙන් අහලා තියෙනවා, “අඩු ගාණේ ඔබතුමන්ලා මේකට විරුද්ධ වෙන්නේ නැත්තේ ඇයි ? මේකට විරුද්ධව කතා කරන්නේ නැත්තේ ඇයි ?” කියලා. ඒ නිසා, මුස්ලිම් අන්තවාදය විසින් තවම ලංකාවේ වැඩිම හානිය කර තිබෙන්නේ මුස්ලිම් සමාජයටමයි. ශ්‍රී ලංකා මුස්ලිම් කවුන්සිලය විසින් 2018.03.19 දිනැතිව යැවූ ලිපිය හිතවත් මන්ත‍්‍රීතුමනි, පසුගියදා අම්පාර හා මහනුවර යන ප‍්‍රදේශවල ඇති වූ මුස්ලිම් විරෝධී ප‍්‍රහාර පිළිබඳව පාර්ලිමේන්තුවේ දී කතා කරමින් ඔබ කිසිදු අදාළත්වයක් නැතිව මුස්ලිම් අන්තවාදයක් පිළිබඳව කතා කිරීම සම්බන්ධයෙන් අපගේ කනගාටුව පළ කිරීම සඳහා මෙය ලියන්නෙමු. පසුගිය වසර කිහිපයක් තිස්සේ ඔබගේ පක්ෂය සුළු ජාතීන් තුළ ගොඩනැගූ විශ්වාසයට හා පැහැදීමට ඔබගේ ප‍්‍රකාශයෙන් සිදු වූ බලපෑම ගැන ඔබ ම සොයා බලන මෙන් මුලින්ම ඉල්ලා සිටිමින් එම ප‍්‍රකාශය පිළිබඳව අපගේ මතය ඉදිරිපත් කරන්නෙමු. අම්පාරේ වඳ පෙති චෝදනාවට එරෙහිවත්, මහනුවර ප‍්‍රදේශයේදී මුස්ලිම් පුද්ගලයන් කිහිප දෙනකුගේ ප‍්‍රහාරයෙන් සිංහල සහෝදරයකු මිය යාමෙන් අනතුරුව මුස්ලිම් ජනතාවගේ දේපොළවලට එල්ල වූ ප‍්‍රහාරවලට එරෙහිවත් ඔබේ පක්ෂය ද ඇතුළු අනෙක් දේශපාලන පක්ෂත්, බහුතර සිංහල ජනතාවත්, භික්ෂුන් වහන්සේලාත්, ජනමාධ්‍යයත් හඬනැඟීම සම්බන්ධයෙන් අපි ඒ සැමට අපගේ හද පිරි ස්තූතිය පුද කරමු. එසේ ඒ සියලු දෙනාගේ හඬ හමුවේ තමන්ගේ පහත් ජාතිවාදී ප‍්‍රචාර හා ප‍්‍රහාර සාධාරණීයකරණය කරන්නට නොහැකිව අසරණව සිටි ජාතිවාදී කණ්ඩායම්වලට ඔබගේ ප‍්‍රකාශය ඉමහත් අස්වැසිල්ලක් වූවාට සැක නැත. එහෙත්, එය ඔබගේ අරමුණ වූයේ යැයි අපි මොහොතකටවත් නොසිතමු. මුස්ලිම් අන්තවාදයක් ලෙස ඔබ ගෙනහැර දැක් වූ මුස්ලිම් කාන්තාවන්ගේ ඇඳුම්, වඳපෙති අවලාදයට හෝ මුස්ලිම් බේබද්දන් කිහිප දෙනකු කළ මිනීමැරුමකට හෝ අදාළ වන්නේ කෙසේදැයි අපට වටහාගත නොහැකි ය. කෙසේ වෙතත්, මුස්ලිම් කාන්තාවන්ගේ ඇඳුම් හා අන්තවාදය අතර සම්බන්ධයක් ඇත් දැයි සොයාබැලීමට ඇති හොඳ ම මඟ ඔවුන් සමඟ කතා කොට බැලීම ය. එසේ කළ හැකි නම් ඔවුන් අහිංසක ගැහැනුන් පමණක් ම බව ඔබට වටහාගත හැකි වනු ඇත. ඔවුන්ගෙන් බහුතරය දේශපාලනයක් හෝ රටතොට සිදු වන දේ ගැන හෝ නොදන්නවුන් බව ඔබට වැටහෙනු ඇත. සිරුර වසා ගන්නා ලෙස ඉස්ලාමය උපදෙස් දෙයි. ඒ සඳහා කලෙක මුස්ලිම් කාන්තාවෝ මොට්ටැක්කිලිය යොදා ගත්හ. කාන්තාවන් මැදපෙරදිග රැකියාවලට යන්නට පටන් ගත් පසු ඔවුහු ඒ සඳහා ඒ රටවල ඇති අබායාව යොදා ගනිති. මුහුණ වසා ගැනීම ද ආරම්භ වූයේ ඒ අයුරිනි. ඔවුන් රැකියා සඳහා විශාල වශයෙන් මලයාසියාවට ගියේ නම්, අද වනවිට ඔවුන් අඳිනු ඇත්තේ මලයාසියානු ඇඳුම විය හැකි ය. මෙය කලිසම හා සාරිය ශ‍්‍රී ලංකාවට ආ කතන්දරයට සමාන කතන්දරයක් විනා මෙතැන ඇති අන්තවාදයක් නැත. ඔබේ පක්ෂය නියෝජනය කළ අන්ජාන් උම්මා මන්ත‍්‍රීවරිය හිස වසා ඇඳුම් ඇන්ද බව අප කවුරුත් දන්නා කරුණකි. එය සිංහල කාන්තාවන්ගේ ඇඳුමට වඩා වෙනස් වූ පමණින් අන්තවාදයක් බව කෙනකු එදා කීවේ නම්, ඔබට ඊට දිය හැකිව තිබූ පිළිතුර කුමක් ද? මුස්ලිම් පාසල් සිසුවියන්ගේ නිල ඇඳුමට අමතර රෙදි ලබාදෙන ලද්දේ ඔබගේ පක්ෂයේ නායකයකු වන විජිත හේරත් මහතා සංස්කෘතික ඇමතිව සිටිය දී ඔහුගේ නිර්දේශයක් මතය. ඒ ගැන අපි අදත් ඔබ පක්ෂයට ස්තූති කරමු. එහෙත්, එය ද කෙනකු අන්තවාදය ලෙස හැඳින්විය හැකි ය. ශ‍්‍රී ලංකාවේ මුස්ලිම් කාන්තාවන්ගේ ඇඳුම ගැන හෝ මුස්ලිම් අන්තවාදයක් ශ‍්‍රී ලංකාවේ ඇතැයි ඔබ සිතන්නේ නම්, ඒ ගැන හෝ කතා කිරීමට ඔබට ඇති අයිතියට අපි ගරු කරමු. එහෙත්, ජාතිවාදීන් පිරිසක් විශාල විනාශයක් කොට එය සාධාරණීයකරණය කර ගත නොහැකිව සිටිය දී, කිසිදු සම්බන්ධයක් නොමැතිව මුස්ලිම් කාන්තාවන්ගේ ඇඳුම හා මුස්ලිම් අන්තවාදයක් ගැන කතා කිරීමෙන් මේ අවස්ථාවේ දී අස්වැසිල්ලක් දැනෙනු ඇත්තේ, කා හට දැයි වටහා ගැනීමට ඔබට අපහසු නොවනු ඇත. ඔබ වැන්නකුගෙන් අවිඥානිකව හෝ එවැනි දිරිදීමක් අප කිසිසේත් බලාපොරොත්තු නොවූ බව කනගාටුවෙන් කිව යුතුව ඇත. මෙයට හිතවත්, එන්.එම්. අමීන් සභාපති, ශ‍්‍රී ලංකා මුස්ලිම් කවුන්සිලය. පාර්ලිමේන්තු මන්ත්‍රී බිමල් රත්නායක මහතා විසින් 2018.04.22 දිනැතිව යැවූ පිළිතුරු ලිපිය එන්.එම්. අමීන් මහතා, සභාපති, ශ‍්‍රී ලංකා මුස්ලිම් කවුන්සිලය, හිතවත් අමීන් මහතාණනි, ඔබතුමා විසින් ශ‍්‍රී ලංකා මුස්ලිම් කවුන්සිලය වෙනුවෙන් ලිපියකින් ඔබගේ අදහස් දක්වා එවීම පිළිබඳව ස්තූතිවන්ත වෙමි. එමඟින් ශ‍්‍රී ලංකා මුස්ලිම් කවුන්සිලයේ ස්ථාවරයන් දැනගැනීමට ලැබීම බහුජාතික, බහු ආගමික, ජාතික රාජ්‍යයක් වන ශ්‍රී ලංකාව තුළ, ශ්‍රී ලාංකීය ජාතියක් නිර්මාණය කිරීමේ අභියෝගය තේරුම්ගැනීමට තවත් මා හට උපකාර වූයේ යැයි සිතමි. ප‍්‍රථමයෙන්ම ඔබගේ ලිපිය මඟින් මාගේ පැය භාගයක් පමණ වූ කතාවෙන් ඉතා සුළු කොටසක් ගැන පමණක් අවධානය යොමුකර තිබීම ගැන කනගාටු වෙමි. එහෙත් ඔබ විසින් අවධානයට ලක්කර ඇති මගේ කතාවේ එම කොටස තුළම මා විසින් ප‍්‍රකාශ කළ පළමු කරුණ වන මුස්ලිම් ගැහැනු දරුවන් අඩු වයසින් විවාහ කරදීමට දැනුදු සැලකිය යුතු මට්ටමින් යොදාගන්නා මුස්ලිම් විවාහ නීතිය වෙනස් කිරීමට හා ඒ පිළිබඳ මුස්ලිම් නායකයන් උනන්දු නොවීම පිළිබඳ කරුණ ගැන ඔබගේ ලිපියේ කිසිදු පැහැදිලි කිරීමක් නොමැතිවීම විසින්ම, එම කරුණ ඔබ විසින් පිළිගැනීම පිළිබඳ ඔබට ස්තූතිවන්ත වෙමි. එම නිසා එම නීති වෙනස් කිරීම සඳහා ප‍්‍රගතිශීලී මුස්ලිම් කාන්තා සංවිධාන ඇතුළු සංවිධාන දරන උත්සාහයට ඔබ සංවිධානයේ ප‍්‍රබල සහයෝගයත් ප‍්‍රායෝගිකව ලබාදෙන මෙන් ඉල්ලා සිටිමි. මන්දයත් සිංහල වුවද, දෙමළ වුවද, මුස්ලිම් වුවද, ඛලීල් ජිබ්රාන් ප‍්‍රකාශ කළ අයුරින්ම දරුවන් අයිති අනාගතයට බැවිනි. දෙවනුව මවිසින් මුස්ලිම් පාසල් දැරිවියන් මුහුණ වසා ඇඳුම් ඇඳීම පිළිබඳ ප‍්‍රකාශ කළ කරුණ පිළිබඳවද ඔබ විසින් එකදු වචනයක්වත් ප‍්‍රකාශ කර නොමැති වීමයි. ඒ වෙනුවට මා විසින් ප‍්‍රශ්න නොකරන ලද මුස්ලිම් කාන්තාවන්ගේ ඇඳුම මඟින් ඔවුන්ගේ ශරීරය ආවරණය කිරීමේ, මුස්ලිම් කාන්තාවන් හිස ආවරණය කිරීම පිළිබඳ කරුණ දක්වා උවමනාවෙන්ම මවිසින් ප‍්‍රකාශ කළ කරුණ වෙනස්කර ඇත්තේ ඇයිද යන්න අපැහැදිලිය. අන්ජාන් උම්මා මහත්මියගේ ඇඳුම හෝ ජවිපෙ විසින් මුස්ලිම් ගැහැනු දරුවන්ගේ නිල ඇඳුමට කරන ලද දායකත්වය හෝ අදාළ වන්නේ මවිසින් මුස්ලිම් කාන්තාවන්ගේ ඇඳුම, සිංහල හෝ දෙමළ හෝ “ශ්‍රී ලාංකික කාන්තාවන්ගේ ඇඳුම” මෙන් හෝ වියයුතු යැයි ප‍්‍රකාශ කරන ලද්දේ නම්ය. මම එවැන්නක් ප‍්‍රකාශ නොකළ අතරම මම එවැන්නක් විශ්වාසද නොකරමි. මුස්ලිම් දැරිවියන්ගේ මුහුණ වැසෙන සේ ඇඳුම් ඇඳීම පිළිබඳ මවිසින් ඉදිරිපත් කරන ලද ගැටලූවට සාධාරණ පිළිතුරක් නොමැති නිසා ඔබ විසින් මගේ කතාව ඔබට අවශ්‍ය පරිදි වෙනස්කර පිළිතුරු ලියා ඇති බව මා හට හොඳින් වැටහේ. ඔබගේ ලිපියේ අඩක්ම යොදාගෙන ඇත්තේ මා නොකියූ සහ මම විශ්වාස නොකරන දෙයක් පිළිබඳව පැහැදිලි කිරීමටය. කෙසේ වුවද ඔබ ඒ සඳහා කරුණු ගණනාවක් ගෙනහැර දක්වා ඇති නිසා ඒ පිළිබඳ කරුණක් දෙකක් පමණක් හෝ ලිවීම, ඔබ අතිශය සංවේදී වී ඇති කරුණක් නිසා සිදුකරමි. පළමුකොටම පාසල් දැරිවියන් මුහුණ වසා නිල ඇඳුම් ඇඳීම ඔවුන්ගේ තේරීම නොවන බව පැහැදිලිය. පාර්ලිමේන්තුව නැරඹීමට එන පාසල් පිටින්ම එලෙස මුහුණ වසා නිල ඇඳුම් අඳින විට එය ඒ එක් එක් දරුවාගේ මාපියන්ගේ (ඔබ ලියා ඇති පරිදි මැදපෙරදිග සේවයට ගිය මාපියන්ගේ විය හැක.) තේරීමට වඩා පාසල් ප‍්‍රධානීන්ගේ තේරීමක් බව පැහැදිලිය. මා මෙහිලා නිශ්චිතවම ප‍්‍රශ්න කරනු ලබන්නේ මුහුණ වැසීම පිළිබඳ ප‍්‍රශ්නය මිස අනෙකක් නොවේ. මුස්ලිම් කාන්තාවන් හිස් ආවරණ පැළඳීම හෝ වෙනයම් ඇඳුමක් ඇඳීම පිළිබඳ ගැටලුවක් මා මතු නොකළ අතර කාන්තාවන් හිස් ආවරණ පැළඳීම ගැටලුවක් ලෙස මා දකින්නේ නම් ස්ත‍්‍රී පුරුෂ සමානත්වය පිළිගන්නා පුද්ගලයකු ලෙස පොදුවේ පිරිමින් හිස් වැසුම් පැළඳීමද මවිසින් ප‍්‍රශ්න කළ යුතුව තිබිණි. මට එවැනි ගැටලුවක් නැත. මම එවැන්නක් ප‍්‍රශ්න කරද නැත. එහෙත් මුහුණ වැසීම අන් ඕනෑම විලාසිතාවකට වඩා වෙනස්වන්නේ සමාජය තුළ පුද්ගල අනන්‍යතාව තවමත් විශාල වශයෙන් රැඳී ඇත්තේ මිනිසකුගේ මුහුණ මඟින් බැවිනි. එය වසාගත් විට එම පුද්ගලයාගේ අයිතීන් මෙන්ම වගකීම්ද අපැහැදිලි වේ. මුහුණ වසාගෙන සමාජය තුළ කටයුතු කිරීම පුද්ගල සංවර්ධනයටද, උසස් අධ්‍යාපනයටද, රැකියාවක් සිදුකිරීමේදීද, ක‍්‍රීඩාවේදීද, සමූහයක් සමඟ කටයුතු කිරීමටද බාධාවක් බවත්, තමා ජීවත්වන සමාජයේ අන් සියලූ දෙනා අවිශ්වාස කරන බවත් ප‍්‍රතික්ෂේප කරන බවත් සමාජයේ අන් අයට හැගෙන බවත් මගේ වැටහීම හා අවබෝධයයි. අප කවුරුන් හෝ පොදු සමාජය කැපීපෙනෙන ලෙස සැක කරන්නේ නම්, එසේ සැක කරන බව කැපීපෙනෙන ලෙස හඟවන්නේ නම් සමාජයෙන්ද ඊට සමාන හෝ ඊටත් වඩා රථ ප‍්‍රතිචාර ලැබීම වැළැක්විය නොහැකි බව මගේ සමාජ අවබෝධයයි. ඔබගේ ලිපියේ කාන්තාවන් මුහුණු ආවරණ සහිත මෙම ඇඳුම් ඇඳීමට හුරුවූයේ මැදපෙරදිග රැුකියාවලට ගිය නිසා බවත්, ඔවුන් මැලේසියාවට ගියේ නම් එසේ නොවන්නට ඉඩ තිබුණ බවත් පවසයි. ලංකාවේ මුස්ලිම් කාන්තාවන් තරමටම පිරිමින්ද අරාබි රටවල සේවයට ගිය බවත්, එසේ වුවද ශ‍්‍රී ලංකාවේ මුස්ලිම් පිරිමින් එම අරාබි පිරිමින් අඳින ඇඳුම ලංකාවේදී හෝ එම අරාබි රටවලදී ඇඳීමට හුරුවී නැති බවත් ඔබට පෙන්වාදීමට කැමැත්තෙමි. ඔබ කියන පරිදි කාන්තාවන් මුහුණු වසා ඇඳුම් ඇ`දීම විලාසිතාවලට හුරුවීම තරම් සරල දෙයක් නම් අරාබි රටවල සේවය කරන, සමහරවිට වසර 25-30 ඒවායේ ජීවත් වන ශ‍්‍රී ලංකාවේ මුස්ලිිම් පිරිමින්ද එම අරාබි පිිරිමි ඇ`දුම අනුකරණයට යොමුවිය යුතුව තිබිණ. එහෙත් එය එසේ නොවන බවත්, මෙම මුහුණු වැසෙන සේ ඇඳුම් ඇඳීම උත්කර්ෂයට නංවන, ඒ සඳහා ඍජුව හා වක‍්‍රව කාන්තාවන් පොලඹවනු ලබන ක‍්‍රියාවලියක් ඇති බව, වෙනත් උදාහරණවලින් තොරව ඔබගේ මැලේසියානු උදාහරණය විශ්ලේෂණය කිරීමෙන්ම සනාථ වේ. ඔබ විසින් සඳහන් කර ඇති පරිදි මා කිසිලෙසක ඇඳුමින් අන්තවාදය හෝ ජාතිවාදය තීරණය කරන්නෙක් නොවේ. මුහුණු වැසෙන සේ ඇඳුම් අඳින කාන්තාවන් අහිංසක අය බවත්, ඔවුන්ගේ මෙම මුහුණු වසා ඇඳුම් ඇඳීම උත්කර්ෂයට නංවා, එය වඩා උසස්ම දේ බව පවසමින් ඔවුන් මේ සමාජය තුළ අපහසුතාවට, අනවශ්‍ය වෛරයකට, සැකයකට ලක්කරවන අය පමණක් අන්තවාදීන් ලෙස දකිමි. එමෙන්ම මා දන්නා පරිදි ලෝකයේ මුස්ලිම් රටවල සියලුම රාජ්‍ය නායකයන්ගේ භාර්යාවන්ගෙන් අති බහුතරයක්ද, ලෝකයේ බොහෝ උගත් මුස්ලිම් කාන්තාවන්ද, ශ‍්‍රී ලංකාවේද උගත් හා ව්‍යාපාරික මුස්ලිිම් කාන්තාවන් අතරද සම්පූර්ණයෙන්ම මුහුණ වසා ඇඳුම් ඇඳීම ඉතා දුර්ලභය. මාගේ විවේචනය ගොඩ නැගෙන්නේ සම්පූර්ණයෙන් මුහුණ වැසෙන සේ ඇඳුම් අඳින සාමාන්‍ය පංතියේ කාන්තාවන්ට නොවේ. එය උත්කර්ෂයට නංවා, ඔවුන් එයට පොලඹවන අයට පමණි. ඔබතුමා විසින් මාගේ විවේචනයට ලක්වූ ගැටලු දෙකටම (මුස්ලිම් විවාහ නීතිය හා මුහුණ සම්පූර්ණයෙන් වැසෙන සේ ඇඳුම් ඇඳීම) පිළිතුරු දී නැති බව ඔබට දැන් වැටහෙනු ඇතැයි සිතමි. ඔබගේ ලිපියේ මා අවධානය යොමුකරන බරපතළම ගැටලුව වන්නේ ඉහත කරුණු පිළිබඳ ඔබගේ පැහැදිලි කිරීම් නොවේ. මා බරපතළ ලෙස අවධානයට ලක්කරන කරුණු දෙකෙන් එකක් වන්නේ ඔබ ලංකාවේ මුස්ලිම් ජාතිවාදයක් හෝ අන්තවාදයක් නැතැයි ප‍්‍රකාශ කිරීමයි. ලංකාවේ සිංහල ජාතිවාදය, දෙමළ ජාතිවාදය මෙන්ම මුස්ලිම් ජාතිවාදයද ඇත යන්න මගේ පිළිගැනීමයි. බ්‍රිතාන්‍ය අධිරාජ්‍යවාදී යුගයේ සිටත්, 1948න් පසුවත් ජාතික අසමගිය, අසමානතාව, බෙදා වෙන්කර පාලනය කිරීම රාජ්‍ය ප‍්‍රතිපත්තිය වී ඇති අප රටේ සියලු ජාතිවාදයන් පෝෂණය කරන දේශපාලන, ආර්ථික, සමාජ ක්‍රියාවලියක් තිබේ. එම නිසා ජාතිකත්වයන් තුන තුළම ජාතිවාදය, අන්තවාදය විවිධ මට්ටම්වලින් ඇත. විශේෂයෙන්ම පසුගිය වසර 07ක පමණ කාලය තුළ මුස්ලිම් ජනතාවට එරෙහිව සිංහල ජාතිවාදීන් විසින් කරන ලද වෛරී ප‍්‍රකාශ, හෙළාදැකීම් හා පහරදීම් නිසා පමණක් වුවද මුස්ලිම් ජාතිවාදයක් වර්ධනය නොවීම සිදුවිය හැකි දෙයක් නොවේ. ජාතික අසමගිය හා සැකය ව්‍යාප්ත වී ඇති අපේ රටට අදාළ නිශ්චිත සත්‍යයක් තිබේ. එනම් බහුතරය සිංහල ජනතාව වන ප‍්‍රදේශවලදී දෙමළ හා මුස්ලිම් ප‍්‍රජාවත්, බහුතරය දෙමළ ජනතාව වන ප‍්‍රදේශවලදී සිංහල හා මුස්ලිම් ප‍්‍රජාවත්, බහුතරය මුස්ලිම් ජනතාව වන ප‍්‍රදේශවලදී සිංහල හා දෙමළ ප‍්‍රජාවත් විවිධාකාර ජාතිවාදී, අන්තවාදී පීඩනයන්ට මුහුණදෙන බවයි. ඔබ එය නොපිළිගැනීම හා නොදැකීම අප රට තුළ මුස්ලිම් ජනතාවට එරෙහි සිංහල හෝ දෙමළ ජාතිවාදය පැරදවීමට ඉමහත් බාධාවකි. මන්දයත් සියලුම ජාතිවාදයන් ප‍්‍රතික්ෂේප නොකර එකදු ජාතිවාදයක් හෝ පරාජය කිරීමට නොහැකි නිසාවෙනි. මගේ කතාව තුළින් සිංහල ජාතිවාදීන්ට අනියම් උදව්වක් හා තම ජාතිවාදී ප‍්‍රහාරයක් සාධාරණීකරණයට ඉඩ ලැබුණ බව පවසා තිබීම කනගාටුවට කරුණකි. මම මගේ කතාව තුළ දිගන සිදුවීම, මුස්ලිම් තරුණයන් පිරිසක් සිංහල තරුණයකුට පහරදීමක් නොව වාහන අනතුරකින් පසු සිදුවූ ගැටුමක් බවත්, එම තරුණයන් පහරදුන්නේ රියදුරකුට මිස ඔහුගේ ජාතිකත්වයට නොවන බවත් පැහැදිලි කළෙමි. දිවයින පුවත්පතත්, සමාජ මාධ්‍යයත්, සමහර ජාතිවාදී දේශපාලනඥයෝත්, මෙම දිගන ගැටුම ඇවිලගියේත්, මෙම ජාතිවාදී ගින්න පැනනැගුණේත් එම මුස්ලිම් තරුණයන් හතර දෙනා අත්අඩංගුවට නොගත් නිසා බව ප‍්‍රකාශ කළ අතර දිවයින තම මුල් පිටුවේ පළ කළ කතුවැකිය මගින් එය නිශ්චිතව ලියා තිබිණි. එම කතුවැකිය බොරු බවත්, පොලිස්පතිගේ වාර්තා ගෙන්වාගෙන, එය පාර්ලිමේන්තුවට ඉදිරිපත් කර මෙම චූදිත මුස්ලිම් තරුණයන් දින දෙකක් තුළ අත්අඩංගුවට ගෙන රිමාන්ඩ් කර ඇති බව මම පෙන්වා දුන්නෙමි. දිවයින පුවත්පතට හා ජාතිවාදීන්ට තවත් මුස්ලිම් ජනතාවට පහරදීමට පහසුම, සරලම හේතුවක් බවට පත්කර ගැනීමට ඉඩ තිබූ කරුණ මවිසින් බිඳ දමන ලද්දේ ඒ අයුරිනි. මගේ කතාව යළිත් වතාවක් ඇසුවොත් ඔබට මගහැරීගිය එම කොටස් යළිත් අසාගත හැකි බව මම විශ්වාස කරමි. එමෙන්ම මවිසින් දිගන සිදුවීම පිළිබඳ පෙන්වා දෙන ලද කරුණ විශේෂයෙන්ම දිවයින වැනි ජාතික පුවත්පතක කතුවැකියක් මගින්ම ගොඩනගා තිබූ ජාතිවාදී ප‍්‍රහාර සාධාරණීකරණය කිරීමේ තර්කය ජ්‍යෙෂ්ඨ මාධ්‍යවේදියකු ලෙස ඔබතුමා හෝ මුස්ලිම් කවුන්සිලයට සම්බන්ධ මාධ්‍ය සංවිධානයක් විසින් හෝ ආණ්ඩුව හෝ විපක්ෂය නියෝජනය කරන මුස්ලිම් දේශපාලන නායකයන් යැයි කියාගන්නා අය විසින් හෝ මට පෙර පෙන්වාදුන් බවට කරුණු ඇත්නම් ඉදිරිපත් කරන ලෙස නිහතමානීව අභියෝග කරමි. එමෙන්ම අම්පාර හා දිගන සිදුවීම්වලට හේතුවූයේ මුස්ලිම් ජාතිවාදී, අන්තවාදී ක‍්‍රියාවන් බවට ඉඟියක් හෝ මවිසින් ප‍්‍රකාශ නොකළ අතර එසේ හේතුවූයේ යැයි විශ්වාසද නොකරමි. හිතවත් අමීන් මහතාණනි, සිංහල, දෙමළ, මුස්ලිම්, බර්ගර්, මැලේ සැමට එක හා සමාන ලෙස ශ‍්‍රී ලංකාව අයිතිය යන ස්ථාවරයේ සිටින, එමෙන්ම ඉහත ඕනෑම වර්ගයක ජාතිවාදයකට විරුද්ධ ස්ථාවරයේ සිටින පුද්ගලයකු හා පක්ෂයක සාමාජිකයකු වශයෙන් සෑම වර්ගයකම ජාතිවාදයකට විරුද්ධවීමට අවශ්‍යකරන මානසික සමබරතාව හා දේශපාලන පිටකොන්දක් මට තිබේ. එමනිසා විශේෂයෙන්ම 2009න් පසු මුස්ලිම් ජනතාවට එරෙහි ජාතිවාදී කි‍්‍රයා ආණ්ඩුවේ අනුදැනුම ඇතිව ගොඩනගන විට එම සිංහල ජාතිවාදයට එරෙහිව පළමුව හඬ නැගූ, පළමුව ක‍්‍රියාකාරී වූ දේශපාලන පක්ෂයක සාමාජිකයකු ලෙස මම ඒ පිළිබඳ ආඩම්බර වෙමි. ඒ මට හෝ අප පක්ෂයට ලැබෙන ඡන්ද පදනම් ගැන සිතා නොවන බවත්, ඔබට පවා නැගී එන ජාතිවාදයට එරෙහිව විශාල දේශපාලන, සිවිල්, කලාකරු බලවේග සමඟ එක්ව කටයුතු කිරීමේ වේදිකා තනාදුන්නේ කවුද යන්නත් මතක් කිරීමට මෙය අවස්ථාවක් කරගන්නේ ඒවා පිළිබඳ අපැහැදිලි බවක් හෝ අමතක වූ බවක් ලිපියෙන් පෙන්නුම් කරන නිසා බව කනගාටුවෙන් සටහන් කරමි. අපට ජාතික සමගිය හා සමානාත්මතාව පුද්ගල හා පක්ෂ ප‍්‍රතිපත්තියක් මිස කලින් කලට වෙනස්කරන හෝ තනතුරු තාන්න මාන්න ලබාගැනීමට පාරක් හෝ නොවේ. අන් සෑම ජාතිවාදයන් සේම මුස්ලිම් ජාතිවාදයද දුර්වල කළ හැක්කේ මුස්ලිම් සමාජයේ අභ්‍යන්තරයෙන්ම පැන නගින ජාතිවාදයට එරෙහි දේශපාලන, සමාජ, සංස්කෘතික සංවාදයන් තුළින් පමණකි. පිටතින් එය පෙන්වාදෙනු විනා දුර්වල කළ නොහැක. මා කතාව තුළින් ප‍්‍රකාශ කළේත්, දැනුදු ඉල්ලා සිටින්නේත්, බහු ජාතික, බහුආගමික රටක තම සංස්කෘතික හරයන් හා අනන්‍යතාවයන් තබාගනිමින්, පොදු සමාජය හා ස්වීකරණය වීමට ඇති අවස්ථා හඳුනාගෙන ජීවත්වීමේ වගකීම අප රටේ සිංහල, දෙමළ, මුස්ලිම් කාටත් පැවරී බව පිළිගන්නා ලෙසය. එහිදී අප රටේ ප‍්‍රමාණයෙන් කුඩා ජාතිකත්වයක් වන මුස්ලිම් ජනතාව තුළ තම සංස්කෘතික අනන්‍යතාව රැකගැනීම පිළිබඳ සිංහල ජනතාවට වඩා වැඩි අවධානයක් තිබීම මා පිළිගන්නා අතර එය ලොව බොහෝ තැන්හි කුඩා ජන කණ්ඩායම් තුළ ඇති පොදු තත්ත්වයක්ද වේ. අනෙක් අතට ලංකාවේ සිංහල මිනිසුන්ට සිංහල අනන්‍යතාව සහිත ගල්ගුහාවකත්, ලංකාවේ දෙමළ මිනිසුන්ට දෙමළ අනන්‍යතාව සහිත ගල්ගුහාවකත්, ලංකාවේ මුස්ලිම් මිනිසුන්ට මුස්ලිම් අනන්‍යතාවය සහිත ගල්ගුහාවකත්, ජීවත්වීමට නොහැකි බව අපි සැවොම තේරුම්ගත යුතුය, පිළිගත යුතුය. ශ‍්‍රී ලාංකික ජාතියක් ගොඩනැගීම ගැන කතාකරමින්, අපි ශ‍්‍රී ලාංකික යැයි ප‍්‍රකාශ කරමින් පමණක් නොසිට ශ‍්‍රී ලාංකික දිශාවට අපගේ ප‍්‍රජාවන් යොමුකරන්නේ කෙසේදැයි සිතාබැලිය යුතුය. ඔබගේ ලිපියේ මා අවධානය යොමුකරන දෙවන ප‍්‍රධාන කරුණ වන්නේ සිංහල ජාතිවාදීන්ගේ ප‍්‍රධාන උපක‍්‍රම පිළිබඳ ඔබගේ ඇති අසංවේදීකමයි. මගේ කතාව තුළ මුස්ලිම් විවාහ නීතිය හා දරුවන්ගේ මුහුණ වසා ඇඳුම් ඇඳීම පිළිබඳ කරුණ පිළිබඳ මුස්ලිම් නායකයන් කතාකිරීම ප‍්‍ර‍්‍රමාණවත් නොවන බවත්, සිංහල ජාතිවාදයට හා දෙමළ ජාතිවාදයට එරෙහිව කතාකරන සිංහල හා දෙමළ නායකයන් පිරිසක් සිටියද, මුස්ලිම් ජාතිවාදයට එරෙහිව කතාකරන මුස්ලිම් නායකයන් නොමැතිබව හෝ ඉතා අල්ප බව මා ප‍්‍රකාශ කළේ හේතු දෙකක් නිසාවෙනි. එකක් නම් ඉහත විවාහ නීතිය හා මුහුණ වැසෙන ඇඳුම මගින් දරුවන්ට අසාධාරණයක් වන්නේය යන අවංක හැඟීම නිසාවෙනි. පුද්ගල ලාභ අපේක්ෂාවෙන් තොරව සමාජයේ බොහෝ අකටයුතුකම්වලට විරුද්ධව කටයුතු කරන පුද්ගලයකු ලෙස එය මා ප‍්‍රකාශ කළේ කිසිදු ජාතිවාදී, ආගම්වාදී හැඟීමකින් තොරවය. අනෙක් අතට පෙරළා මා මතු කළේ ඊට වඩා ප‍්‍රබල දේශපාලන කරුණකි. මුස්ලිම් ජනතාවට එරෙහි සිංහල ජාතිවාදී කණ්ඩායම්වල ක්‍රියාමාර්ග දේශපාලනිකව පරාජයට පත්කිරීම එතරම් අපහසු නොවේ. ඔවුන් ඉතා කුඩා, ජනපදනමක් නැති, ව්‍යාජ හා වංචනික, කුලීකාර භූමිකාවක් ඉටුකරන සුළු පිරිසකි. නමුත් ගැටලුව වන්නේ ඔවුන් මුස්ලිම් ජනතාවට එරෙහිව සිංහල ජනතාව පෙළගැස්වීමට සමත්කමක් ලබාගනිමින් සිටීමයි. ඒ සඳහා සිංහල ජනතාව තුළ මුස්ලිම් ජන විරෝධය ගොඩනැගීම සඳහා යොදාගන්නා බොරු, සාවද්‍ය තර්ක, කරුණු විකෘති කිරීම්, සංස්කෘතික වෙනස්කම් වෛරීසහගත ලෙස හුවාදැක්වීමට අමතරව, යොදාගන්නා ප‍්‍රධාන සාධක අතර මෙම මුහුණ වසා ඇඳුම් ඇඳීම, මුස්ලිම් විවාහ නීතිය සංශෝධනයට එරෙහිව කරන ලද, මුස්ලිම් සංවිධානවල උද්ඝෝෂණවලට කුඩා ගැහැනු දරුවන් පවා රැගෙන ඒම හා එම ක‍්‍රියාවන් මුස්ලිම් නායකයන් විසින් ප‍්‍රතික්ෂේප නොකිරීම ඇතුළු තවත් නිශ්චිත සාධක යොදාගැනීමයි. සිංහල ජාතිවාදී කණ්ඩායම්වල අනෙක් සාවද්‍ය විකෘතිකිරීම් පවා සාධාරණීකරණය කරගැනීමට මේවා යොදාගන්නා අතර ඒවා නිවැරදි යැයි තහවුරු කිරීමට අන් අයට තබා ඔබටවත් නොහැකි බව ඔබගේ ලිපියෙන් එම කරුණු දෙක ගැනම පිළිතුරු නොසැපයීම මගින් පෙනෙන බැවිනි. මා මෙහි සඳහන් කළේ සිංහල ජාතිවාදීන් විසින් සිංහල ජනතාව තුළ මුස්ලිම් විරෝධය හා බිය පැතිරවීම සඳහා යොදාගන්නා උදාහරණ දෙකක් පමණි. අපි සත්‍යය දකිමු නම් අපි දිගනදී දුටුවේ කුමක්ද? මුස්ලිම් ජනතාව වෙත කරන ලද අමානුෂික ප‍්‍රහාරයේදී බහුතර සිංහල හා දෙමළ ප‍්‍රජාව නිහඬව සිටි බවයි. 30 අවුරුදු යුද්ධයෙන් බැට කා ඇති දෙමළ ප‍්‍රජාවගෙන් හෝ මෙම මුස්ලිම් ජනයාට එරෙහි ජාතිවාදී ප‍්‍රහාරයට එරෙහි ප‍්‍රබල හඬක් නැගුණේද? නැති බව මාගේ කනගාටුදායක හැඟීමයි. පුද්ගලයකු ලෙස මෙන්ම මෙරට ජාතික සමගියම පතන පක්ෂයක සාමාජිකයකු වශයෙන් මම එහි බියකරුබව දනිමි. එනිසාය සිංහල ජාතිවාදයට එරෙහිව සිංහල නායකයන්ද, දෙමළ ජාතිවාදයට එරෙහිව දෙමළ නායකයන්ද, මුස්ලිම් ජාතිවාදයට එරෙහිව මුස්ලිම් නායකයන්ද හඬ නැගිය යුත්තේ. එසේ නැතිව කොළඹදී ජාතික සමගිය ගැන කතාකර දකුණේදී එක් ජාතිවාදයක්ද, උතුරේදී තව ජාතිවාදයක්ද, නැගෙනහිරදී තවත් ජාතිවාදයක්ද ඍජුව හෝ වක‍්‍රව පිළිගැනීමක් නොවේ. ඒ ඒ ප‍්‍රජාවේ නායකයන්, ඒ ඒ ප‍්‍රජාව තුළ ඇති ජාතිවාදයන් හෙළා දකී නම් සාමාන්‍ය සිංහල, දෙමළ, මුස්ලිම් බහුතරයක් සියලු ජාතිවාදයන්ට එරෙහි තැනකට ගෙන ඒම පහසු වනු ඇත. ඔබ පවසන පරිදි මගේ ප‍්‍රකාශය මගින් සිංහල ජාතිවාදීන්ට ඇතිවූ කිසිදු සාධාරණීකරණයක් නැත. එමගින් වූයේ ජවිපෙ මැදිහත්වීම සියලු ජාතිවාදයන්ට එරෙහි ප‍්‍ර‍්‍රතිපත්තියක පිහිටා කටයුතු කරන බව දැන්වීමත්, ඒ පදනම මත පිිහිටා සිංහල ජාතිවාදී ප‍්‍රහාරයන්ට විරුද්ධව කටයුතු කරන බවත් රටේ ජනතාවට ඒත්තු ගැන්වීමට හැකිවීමය. දිගන ජාතිවාදී අළු මතටම ගොස් ජාතිවාදයට එරෙහිව අපි මිනිස්සු යැයි හඬ නැගීමට ජවිපෙ ප‍්‍රමුඛ වූ වේදිකාවකට හැකිවූයේ ඒ සියලු ජාතිවාදයන්ට විරුද්ධ ජාතික සමගියේ ප‍්‍ර‍්‍රතිපත්තිය මත මමත්, අප පක්ෂයත් කටයුතු කරන බැවිනි. එක් ජාතිවාදයක් වෙනුවට තවත් ජාතිවාදයක්, එය ලොකු වුවද, පොඩි වුවද වැරදිය. අප සියලු දෙනා කළ යුත්තේ ජාතිවාදී, ආගම්වාදී කල්ලිවලට පොදු ජනතාව ගොදුරුකරගැනීමට ඇති ඉඩකඩ හැකිතරම් ඇහිරීමය. එය සාර්ථකව කළ හැකි වන්නේ මූලිකවම රට පාලනය කරන ආණ්ඩුවට වුවත්, එවැනි ආණ්ඩුවක් නොමැති නිසා දේශපාලන, සිවිල් සංවිධානවලට ඒ උදෙසා පැවරී ඇති වගකීම විශාලය. අවසාන වශයෙන් බහුජාතික, බහු ආගමික රටක් වශයෙන් අප රට තුළ ශ‍්‍රී ලාංකික ජාතියක් ලෙස අප සමාජය ගොඩනැගීමේ භාරදූර, පුළුල් වගකීම ඔබටද මටද පැවරී ඇති අත්හළ නොහැකි වගකීමකි. එමෙන්ම සියලු ජාතික, ආගමික කණ්ඩායම්වල දේශපාලන, සංස්කෘතික අයිතීන් ආරක්ෂා කිරීමටත්, සියලුම ජාතිවාදයන්ට හා ආගම්වාදයන්ට එරෙහි පුද්ගලයෙක් ලෙසත්, ජවිපෙ සාමාජිකයෙක් ලෙසත් කටයුතු කරන බව ඔබ තුළ ඇතිවී ඇති අවිශ්වාසය ඉවත්කරගැනීම සඳහා සටහන් කරමි. අප සියලු දෙනාගේම මාතෘ භූමියට එරෙහි ප‍්‍රධාන සතුරෙක් වන්නේ ජාතිවාදය බව මම උදක්ම විශ්වාස කරමි. පාලක පංතියේ දේශපාලනඥයන්ද, අධිරාජ්‍යවාදී සංවිධානද, ඔවුන්ගේ අතකොළු ලෙස ඍජු හා වක‍්‍රව ක‍්‍රියාකරන ජාතිවාදී, ආගම්වාදී සංවිිධානද පමණක් ජාතිවාදයෙන් ශක්තිමත් වේ. ජාතිවාදය සෑම විටම එය කුමන ආකාරයෙන් වුවත් පොදු ජනතාවට විනාශය ගෙන එන්නකි. එහෙත් එය පොදු ජනතාවගේ හිසේ රෝපණය කර වැඩෙන්නට සලස්වා ඇති නිසා මේ ජාතිවාදී මුදුන් මුල්ද, කුඩා මුල්ද, කේශ නාළිකාද ඉවත්කිරීම භාරදූර කාර්යයකි. එයට මුදුන් මුල මෙන්ම කේශ නාළිකාද දැකීමට සමත් දැක්මකුත්, ක‍්‍රියාකාරිත්වයකුත් අවශ්‍යය. අවසාන වශයෙන් ඔබ නියෝජනය කරන ශ‍්‍රී ලංකා මුස්ලිම් කවුන්සලය පසුගිය වසර ගණනාවක් පුරා මුස්ලිම් ජනතාවට එරෙහිව සිදුවූ ජාතිවාදී ආගම්වාදී ක‍්‍රියාකාරකම්වලදී ඉතාමත්ම වගකීමෙන් ජාතිවාදයට උඩගෙඩි නොදෙන අයුරින් කටයුතු කිරීම අගය කරන අතරම ශ‍්‍රී ලාංකීය ජාතියක් නිර්මාණය කිරීම සඳහා යහපත් ලෙස දායකවිය හැකි දේශපාලන හා සංස්කෘතික සාධක පිළිබඳවත් ඒ සඳහා බාධාකාරී විය හැකි සාධක පිළිබඳ පුළුල් සංවාදයක් ඇති කරගන්නා ලෙස ඉල්ලා සිටිමි. තවත් වසර දිගු කාලයක් සිංහල, දෙමළ, මුස්ලිම්, බර්ගර්, මැලේ ජනතාවට සෙවන දෙන අප කාගේත් මාතෘ භූමිය වන ශ‍්‍රී ලංකාව ජාතිවාදයෙන් තොර ජාතික සමගියේ ක්ෂේම භූමියක් බවට පත්කර ගැනීම උදෙසා එක්ව කටයුතු කරන ලෙසත් ඉල්ලා සිටිමි. ඔබටත්, ඔබ සංවිධානයටත් ඒ සඳහා අවශ්‍ය ශක්තිය නොඅඩුව ලැබේවායි ප‍්‍රාර්ථනා කරමි. ස්තූතියි. බිමල් රත්නායක පාර්ලිමේන්තු මන්ත‍්‍රී 2018.04.22 ලංකා", "URL": "https://lankatruth.com/si/?p=73401", "Category": "පුවත්", "Parent URL": null}