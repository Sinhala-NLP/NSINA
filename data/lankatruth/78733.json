{"Source": "Lankatruth", "Timestamp": "August 5, 2019", "Headline": "කසිප්පු විසවී මිය ගිය පිරිස 12 දක්වා ඉහළට", "News Content": "මීරිගම පල්ලෙවෙළ ප්‍රදේශයේ එකම ස්ථානයකින් කසිප්පු පානය කිරීමෙන් පසු රෝහල් ගතකර සිටි තවත් පුද්ගලයෙකු අද(05) ජීවිතක්ෂයට පත්ව තිබේ. පසුගිය සෙනසුරාදා(03) දින මෙම සිදුවීම වාර්තා වූ අතර අද වන විට පුද්ගලයන් 12 දෙනෙකු මෙම විශ කසිප්පු පානය කර ජීවිතක්ෂයට පත්ව ඇත. අද දින මරණයට පත්ව ඇත්තේ රාගම රෝහලේ ප්‍රතිකාර ලබමින් සිටි පුද්ගලයෙකි. පස්චාත් මරණ පරීක්ෂණ වාර්තා සඳහන් කර ඇත්තේ විජලන තත්වයකින් සහ හෘදයේ ඇතිවූ ආබාධ හේතුවෙන් මෙම පුද්ගලයන් මරණයට පත්ව ඇති බවය. එම ස්ථානයෙන් කසිප්පු පානය කළ තවත් පුද්ගලයන් 20 ක් පමණ රෝහල්ගතව ප්‍රතිකාර ලබයි. සිද්ධිය සම්බන්ධව වාර්තාවීමෙන් පසු නීති විරෝධී මත්පැන්හල පවත්වාගෙන ගිය එහි හිමිකරු සහ සහයකයෙකු පල්ලෙවෙළ පොලීසිය විසින් අත්අඩංගුවට ගෙන අත්තනගල්ල මහේස්ත්‍රාත් අධිකරණයට ඉදිරිපත් කර තිබේ. පසුව ඔවුන් ලබන 7 වැනිදා දක්වා රක්ෂිත බන්ධනාගාර ගත කරන ලෙස අධිකරණය නියෝග කර තිබේ. සැකකරුවන් සමඟ නීති විරෝධී මත්පැන් ලීටර් 8ක් ද පොලීසිය විසින් අත්අංගුවට ගෙන ඇත. පුද්ගලයින් 12 දෙනෙකුට ජීවිත අහිමිවන තෙක් පල්ලෙවෙළ පොලීසිය සිදුවීම සම්බන්ධව නොදැන සිටීම හේතුවෙන් ප්‍රදේශවාසීන් පොලීසියට චෝදනා කරයි. කෙසේ වෙතත් කාංචන අජිත් නම් ප්‍රධාන සැකකරු සම්බන්ධයෙන් අත්තනගල්ල මහේස්ත්‍රාත් අධිකරණයේ මේ වනවිටත් නඩු 09 ක් පවතින බවත් එම නඩු 09ම නීතිවිරෝධි මත්පැන් නිෂ්පාදනයට සම්බන්ධව බවත් පොලීසිය පැවසීය. සිද්ධිය සම්බන්ධව විමර්ශනය කිරීම සඳහා පල්ලෙවෙල පොලිස් ස්ථානාධිපතිවරයා ද මේ වනවිට දකුණු කළුතර පොලීසියට අනුබද්ධ පොලිස් අධිකාරී කාර්යාලයට මාරුකර යවා තිබේ.", "URL": "https://lankatruth.com/si/?p=78733", "Category": "පුවත්", "Parent URL": null}