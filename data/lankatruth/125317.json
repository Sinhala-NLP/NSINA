{"Source": "Lankatruth", "Timestamp": "November 1, 2021", "Headline": "G20 කණ්ඩායමෙන් ඩොලර් බිලියන 100ක් ලෝක ආර්ථිකයට!", "News Content": "සති අන්තයේ ඉතාලියේ රෝම නගරයේ පැවැත්වූ වාර්ෂික G20 කණ්ඩායමේ සමුළුවේදී කොරෝනා වසංගතය හේතුවෙන් ආර්ථික වශයෙන් දුර්වල වී ඇති රටවල් සඳහා ඩොලර් බිලියන 100ක් ලබා දීමට තීරණය කර ඇත. ඒ අතර G20 කණ්ඩායමේ රටවල් විසින් බහු ජාතික සමාගම් උපයන ලාභයෙන් 15ක් % අය කිරීමේ G 7 කණ්ඩායමේ යෝජනාවටද එකඟත්වය පල කර ඇත. 1997 දී සිදුවූ ආර්ථික අර්බුදයෙන් පසුව බිහිවූ ලෝකයේ වඩාත් පොහොසත් රටවල් 20හි එකමුතුවක් වන G20 කණ්ඩායමේ රටවල් හි විදේශ අමාත්‍යවරුන් දින දෙකක් පුරා පැවැත් වූ සාකච්ඡාවන්හි ප්‍රථිපලයක් ලෙස මෙම තීරණවලට පැමිණ ඇත. එසේම ලෝක පරිසර උෂ්ණත්වය ඉහළයාම 1.6ක් දක්වා අඩුකිරීමටද තීරණය කර ඇත. ගල් අඟුරු බලාගාර ගොඩනැගීම මේ වසර අවසානයේදී නතර කිරීමට හෝ සීමා කිරීමට තීරණය කලත් ඒ සඳහා අවසන් එකඟතාවයකට පැමිණීමට අපෝසත් වී ඇත. කෙසේ වෙතත් මෙහිදී කාබන් විමෝචනය පිලිබඳ G 20 හි ස්ථාවරය එක්සත් ජාතීන්ගේ සංවිධාන ලේකම් Antonio Gutereesගේ හා green peace සංවිධානයේ අධ්‍යක්ෂ jennifer Morgan ගේ දැඩි විවේචනයට ලක් වී ඇත. බහුජාතික සමාගම් උපයන ලාභයෙන් 15% බද්දක් අයකිරීමේ තීරණය සිවිල් සංවිධානයන්හි පැසසුමට ලක් වී ඇති අතර එමගින් ලෝක ආර්ථිකයට ඩොලර් බිලියන 150ක අදායමක් ලබා ගත හැකි වනු ඇත. කොරෝනා වසංගතයෙන් පීඩා විදින සියළුම රටවල ජනතාවගෙන් 70%ක් 2022 අවසාන වීමට පෙර එන්නත්කරණය කිරීම සඳහා ගත යුතු ඉක්මන් ක්‍රියා මාර්ග ලෙස රටවලට අවශ්‍ය ඖෂධ, සෞඛ්‍ය භාණ්ඩ ලබා දීමටත් එන්නත් ප්‍රවාහනයේදී සිදුවිය හැකි රේගු බාධා ලිහිල් කිරීමටත් G20 කණ්ඩායම පොරොන්දු වී ඇත. G20 කණ්ඩායමේ රැස්වීම එසේ පැවැත්වෙන විට රෝමය පුරා වාමාංශික පක්ෂ, පරිසර සංවිධාන හා වෘත්තීය සමිති ඇතුළු 5000ක් පමණ පිරිසක් දුෂණයෙන් තොර පරිසරයක් හා ණය අහෝසි කරන ලෙස ඉල්ලා උද්ඝෝෂණ පැවැත්වූ බව විදෙස් මාධ්‍ය වාර්තා කර සිටි.", "URL": "https://lankatruth.com/si/?p=125317", "Category": "පුවත්", "Parent URL": null}