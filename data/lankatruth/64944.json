{"Source": "Lankatruth", "Timestamp": "December 9, 2018", "Headline": "වතු කම්කරු අරගලයට ජවිපෙ සහාය", "News Content": "වතු කම්කරු දෛනික මූලික වැටුප රුපියල් 1000/- දක්වා ඉහළ දමන ලෙස ඉල්ලමින් දියත්වෙන විර්ජන සහ විරෝධතා මේ දිනවල තව තවත් උත්සන්න වෙමිත් තිබේ. මේ වනවිට කඳුකරයේ කම්කරුවන් දෛනික සේවා කටයුතු සඳහා වාර්තා නොකර සතියකට ආසන්න වෙමින් තිබේ. ඔවුන් තැනින් තැන විරෝධතා උද්ඝෝෂණ සිදු කරමින් සිටිති. මස්කෙළිය වැවිලි සමාගමට අයත්, මස්කෙළිය, බ්‍රන්ස්වික් තේ වතුයායේ කම්කරුවෝද පසුගියදා එම වත්තේ තේ කර්මාන්ත ශාලාව ඉදිරිපිටදී උද්ඝෝෂණයක නිරත වූහ. එමෙන්ම ඊයේ (08) දින දෙනියාය වතු කම්කරුවන් විසින් විරෝධතාවයක් පැවැත්වූ අතර එම විරෝධතාවයේ නියුතු කම්කරුවන් හමුවීමට ගිය ජනතා විමුක්ති පෙරමුණේ පාර්ලිමේන්තු මන්ත්‍රී, මාතර දිස්ත්‍රික් නායක සුනිල් හඳුන්නෙත්ති මහතා එම කම්කරුවන්ගේ ගැටළු සම්බන්ධයෙන් සාකච්ඡාවකද නිරත විය. මෙහිදී උද්ඝෝෂණයට එක්ව සිටි කම්කරුවන් කියා සිටියේ, දැඩි වෙහෙසක් දරා සේවා කටයුතුවල නිරතව සිටින තමන්ට දිනක මූලික වැටුප ලෙස අවම රුපියල් 1000ක මුදලක් වතු සමාගම්වලට දිය හැකි බවත් සමාගම් වාර්ෂිකව අධික ලාබයක් උපයන් බවත්ය.", "URL": "https://lankatruth.com/si/?p=64944", "Category": "පුවත්", "Parent URL": null}