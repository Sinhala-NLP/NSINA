{"Source": "Lankatruth", "Timestamp": "March 11, 2020", "Headline": "රවී කරුණානායක ඇතුළු සිව්දෙනාගේ පෙත්සමට ත්‍රිපුද්ගල විනිසුරු මඩුල්ලක් පත්කරයි", "News Content": "කොටුව මහේස්ත්‍රාත් අධිකරණය විසින් නිකුත් කළ වරෙන්තු තමන් අත්අඩංගුවට නොගන්නා ලෙසත් එම වරෙන්තු බලරහිත කරන ලෙසත් ඉල්ලා හිටපු මුදල් අමාත්‍ය සහ ඒකසත් ජාතික පක්ෂ උපනායක රවී කරුණානායක මහතා ඇතුළු පුද්ගලයින් හතර දෙනෙකු ගොනු කළ රිට් පෙත්සම් අභියාචනාධිකරණ සභාපති විනිසුරු ඒ.එච්.එම්.ඩී නවාස් මහතා සහ විනිසුරු සෝභිත රාජාකරුණා මහතා හමුවේ අද (11) පෙරවරු 11.00ට සලකා බැලීම ආරම්භ වී තිබේ. මෙය දැඩි මහජන අවධානයට පාත්‍ර වන නඩු කටයුත්තක් බැවින් එය ත්‍රිපුද්ගල විනිසුරු මඩුල්ලක් ඉදිරියේ විභාගයට ගැනීම සුදුසු බව එරහිදී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් මිලින්ද ගුණතිලක මහතා විසින් අභියාචනාධිකරණයෙන් ඉල්ලීමක් කර ඇති අතර ඒ අනුව මෙම පෙත්සම් ත්‍රිපුද්ගල අභියාචනාධිකරණ විනිසුරු මඩුල්ලක් ඉදිරියේ සලකා බැලීම සඳහා ත්‍රිපුද්ගල විනිසුරු මඩුල්ලක් පත් කර ඇත. ඒ අනුව මේ වනවිටත් පෙත්සම විභාගවෙමින් තිබේ.", "URL": "https://lankatruth.com/si/?p=90829", "Category": "පුවත්", "Parent URL": null}