{"Source": "Lankatruth", "Timestamp": "April 17, 2020", "Headline": "රු. 5000 දෙන්න දීමනා ලේඛන සකස් කරන ග්‍රාමනිලධාරීන්ට පොහොට්ටු මන්ත්‍රීවරුන්ගෙන් බාධා –  පරුෂ වචනයෙනුත් බැන වදියි", "News Content": "“අපේ ආණ්ඩුවෙන් දෙන මුදල් අපිට ඕන විදියට දෙන්න ඕන. බැරිනම් කියාපිය බැල්ලී…” යැයි පවසමින් අත්‍යාවශ්‍ය සේවාවන් ලෙස සමෘද්ධි පොරොත්තු ලේඛන සකස් කරමින් සිටි ග්‍රාම නිලධාරිනියකට ගෝනාපීනුවල ප්‍රාදේශිය ලේකම් කාර්යාලය තුළ දී අම්බලන්ගොඩ පොහොට්ටු පක්ෂයේ ප්‍රාදේශිය සභා මන්ත්‍රිවරු දෙදෙනෙකු පසුගිය 14 වන දින දහවල් බැන වැදී මරණ තර්ජනය කර ඇතැයි වාර්තා වේ. අදාළ ලේඛන සකස් කිරීමේදී අවශ්‍ය පරිදි එම ලේඛන සකස් කරන ලෙස තමන්ට බලපෑම් කළ බවත් එසේ නොකිරීම හේතුවෙන් පරුෂ වචනයෙන් බැණ මරණ තර්ජනය කරන බවත් සඳහන් කරමින් එම ප්‍රාදේශිය සභා මන්ත්‍රිවරු දෙදෙනාට විරුද්ධව අංක 66 ඊ, තිලකඋදාගම ග්‍රාම නිලධාරිනි, කේ.ඩී නිශාන්ති මහත්මිය එදිනම පස්වරු 6.30ට පමණ තෙලිකඩ පොලිසියට පැමිණිල්ලක්ද සිදුක ර ඇත. පැමිණිල්ල සම්බන්ධයෙන් ඉදිරි පියවර ගැනිමට කටයුතු කරන බව පොලිසිය සඳහන් කරයි. ගෝනාපිනුවල ප්‍රාදේශිය ලේකම් කාර්යාලය තුළ දී රජයෙන් ගෙවනු ලබන රුපියල් 5000/- දීමනාව සදහා පොරොත්තු ලේඛන සමෘද්ධි ලාභින්ට සුදුසුකම් අනුව සකස් කරමින් සිටිය දී “අපේ ආණ්ඩුවෙන් දෙන මුදල් අපිට ඕන විදියට දෙන්න ඕන…” යනුවෙන් තර්ජනය කර “උඹට බැරිනම් කියාපිය බැල්ලි…” යනුවෙන් හා තවත් පරුෂ වචනවලින් බැන තමන්ට පහර දීමට උත්සාහ කළේ යැයි එම ග්‍රාම නිලධාරනිය විසින් කරන ලද පැමිණිල්ලේ සදහන්ව ඇති බව වාර්තා වේ. මරණ තර්ජනය කිරීම් ඇතුළු බැන වැදීම් සියල්ලම හා සියලු සිද්ධින් සහකාර ප්‍රාදේශිය ලේකම් තුමියගේ හා තවත් නිලධාරින්ගේ ජංගම දුරකථනවල විඩියෝ ගත කළ බවත් ඒවා ඉදිරිපත් කිරිමට තමන්ට හැකියාව ඇති බවත් අදාල ග්‍රාමනිලධාරීතුමිය විසින් තෙලිකඩ පොලීසියට කරන ලද පැමිණිල්ලේ සදහන් වන බවද තෙලිකඩ පොලිසි සඳහන් කරයි. ග්‍රාම නිලධාරිනියට පරුෂ වචනයෙන් බැන තර්ජනය කළ ප්‍රාදේශිය සභා මන්ත්‍රිවරිය ඇතුළු කණ්ඩායම, මන්ත්‍රීවරියට පහර දීමට කළ උත්සාහයක්ද එහි නිලධාරින් විසින් වලක්වා තිබේ. ඉදිරි මහා මැතිවරණයට ඉදිරිපත් වි සිටින අපේක්ෂකයකු මැදිහත් වී මේ සිද්ධිය සමාව ගෙන යටපත් කිරිමට උත්සාහ ගන්නා බවද දැන ගන්නට තිබේ. මේ සදහා ඉදිරි මහ මැතිවරණයට ඉදිරිපත්ව සිටින අපේක්ෂකයා රජයේ නිලධාරීන් හා හිටපු මන්ත්‍රිවරයකුද මැදිහත් කරුවන් ලෙස යොදාගෙන තිබෙන බවද ගෝනාපිනුවල ප්‍රාදේශිය ලෙකම් කාර්යාලයට සම්බන්ධ ආරංචි මාර්ග සදහන් කරයි. මේ සම්බන්ධව ගෝනාපිනුවල ප්‍රාදේශිය ලේකම් පියුමලී ලියනගේ මහත්මිය මාධ්‍ය වෙත පවසා ඇත්තේ එවැනි සිද්ධියක් සම්බන්ධයෙන් ඇති වු තත්වය සමථයකට පත් කිරිමට ගාල්ල අතිරේක දිසාපති තුමන් හා මොහාන් පී. ද සිල්වා හිටපු මන්ත්‍රිතුමන් ඇතුල් කණ්ඩායමක් මැදිහත් වූ බවත්ය. මේ වනවිට සිද්ධිය සමථයකට පත් කරගෙන තිබෙන බවත් ග්‍රාම නිලධාරිනිය පොලිසියට කළ පැමිණිල්ල සම්බන්ධයෙන් රාජකාරි ඉදිරියේදි සිදු කෙරෙන බවත් ප්‍රාදේශීය ලේකම්තුමිය වැඩිදුරටත් ප්‍රකාශ කර තිබේ.", "URL": "https://lankatruth.com/si/?p=92562", "Category": "පුවත්", "Parent URL": null}