{"Source": "Lankatruth", "Timestamp": "April 4, 2018", "Headline": "සරසවි සේවකයෝ යලි වර්ජනයේ", "News Content": "විශ්වවිද්‍යාල අනධ්‍යන සේවකයින් මසකට අධික කාලයක් තිස්සේ පවත්වාගෙන ගිය වැඩ වර්ජනය අද (04) උදෑසන අවසන් කරන්නට තීරණය කර තිබූ නමුත් උසස් අධ්‍යාපන අමාත්‍යවරයා ඊයේ (03) නිකුත් කිරීමට පොරොන්දු වූ චක්‍රලේඛය නිකුත් නොවූ බැවින් වැඩවර්ජනය ඉදිරියට ගෙන යාමට තීරණය කල බව විශ්වවිද්‍යාල අනධ්‍යන සේවක වෘත්තීය සමිති ඒකාබද්ධ කමිටුවේ සම සභාපති එඩ්.වඩ් මල්වත්තගේ මහතා පවසයි. උසස් අධ්‍යාපන හා මහාමාර්ග අමාත්‍ය කබීර් හෂීම් මහතා සමඟ පෙරේදා පැවැත් වූ සාකච්ඡාවේදී ඇතිවූ එකඟතාව මත වර්ජනය අවසන් කරන්නට තීරණය කර තිබූ බවත් ඒ සඳහා වන ලියවිල්ලක් පවා අමාත්‍යවරයා වෙත භාරදුන් බවත් ඔහු සඳහන් කරයි. කෙසේ වෙතත් චක්‍රලේඛය නිතුත් වනතුරු වැඩවර්ජනය අත්හල නොමැති බැවින් තවදුරටත් තම වෘත්තීය සමිති ක්‍රියාමාර්ගයේ නිරතවීමට සිදුවන බවද සම සභාපතිවරයා කියා සිටියි. තමන් තවමත් සටන් කරන්නේ මීට වසර එක හමාරකට පෙර ඇතිවූ එකඟතාවක් මත පොරොන්දු වූ දීමනාවක් ලබාගැනීමට බව කී මල්වත්තගේ මහතා යලිත් එකඟතා විස්වාස කර සටන අත්හල නොහැකි බවද ප්‍රකාශ කරයි. තමන්ට ලැබිය යුතු මාසික හිලව් දීමනාව නොලැබීම භාෂා ප්‍රවීණතා දීමනාව ගෙවීම පැහැරහැරීම ඇතුළු ඉල්ලීම් 06ක් මුල් කරගනිමින් විශ්වවිද්‍යාල අනධ්‍යන සේවකයින් ආරම්භකළ වැඩ වර්ජනයට අදට දින 36ක් ගතවී තිබේ. තමන් ඉල්ලා සිටි සියයට 35ක් වන මසික හිලව් දීමනාවෙන් සියයට 10ක් මෙම මස හෝ ලබන මස වැටුප සමඟ ලබා දීමට අමාත්‍යවරයා සාකච්ඡාවේ දී පොරොන්දු වූ බවත් ඊට අදාල චක්‍රලේඛය නිකුත් වූ පසු පමණක් වැඩ වර්ජනය අවසන් කරන බවත් ඔහු ප්‍රකාශ කරයි. මුදල් අමාත්‍යංශ අනුමැතිය ලැබෙන තුරු චක්‍රලේඛය නිකුත් කළ නොහැකි බව උසස් අධ්‍යාපන අමාත්‍යංශයේ නිලධාරීන්ගෙන් ඒ ගැන විමසූ විට පවසන බව කියා සිටින මල්වත්තගේ මහතා එම අනුමැතිය බා ගැනීම නිලධාරීන්ගේ වගකීමක් බවද සඳහන් කරයි.", "URL": "https://lankatruth.com/si/?p=50092", "Category": "පුවත්", "Parent URL": null}