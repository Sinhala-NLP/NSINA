{"Source": "Lankatruth", "Timestamp": "October 23, 2021", "Headline": "නේපාලයේ ගංවතුර සහ නායයාම් – 100කට වැඩි පිරිසක් ජීවිතක්‍ෂයට", "News Content": "අධික වර්ෂාවත් සමඟ ඇති වූ ගංවතුර සහ නායයෑම් හේතුවෙන් නේපාලයේ පුද්ගලයින් 100කට වැඩි පිරිසක් මියගොස් තිබේ. බ්‍රහස්පතින්දා නේපාල ස්වදේශ කටයුතු අමාත්‍යාංශයේ ප්‍රකාශයට අනුව පුද්ගලයින් 41 දෙනෙකු අතුරුදහන් වී ඇති අතර තවත් 41 දෙනෙකු තුවාල ලබා ඇත. නේපාලයේ විවිධ ප්‍රදේශවලින් තවත් මරණ 16ක් වාර්තා වීමෙන් පසු බ්‍රහස්පතින්දා නේපාලයට ඇදහැලුණු ධාරානිපාත වර්ෂාව හේතුවෙන් ඇති වූ ගංවතුර සහ නායයෑම්වලින් මියගිය පුද්ගලයින්ගේ සංඛ්‍යාව 104 දක්වා ඉහළ ගොස් ඇත. වැඩිම මරණ සංඛ්‍යාව, අංක 01 දරණ පළාතෙන් 62ක් වාර්තා වී ඇත. මරණ 31ක් සුදූර් පාස්චිම් පළාතෙන්ද සහ මරණ 07ක් කර්නාලි පළාතෙන්ද ලුම්බිණි පළාතේ පුද්ගලයින් තිදෙනෙකු සහ බග්මති පළාතේ එක් අයෙකුද මිය ගිගොස් තිබේ. නේපාල හමුදාව, නේපාල පොලිසිය සහ එරට ජනතාවගේ ආධාර ඇතිව අතුරුදන් වූවන් සෙවීම සහ ස්වාභාවික විපත් නිසා සිරවී සිටින අය බේරා ගැනීමේ අඛණ්ඩ මෙහෙයුම් සිදු වෙමින් පවති. නේපාල අග්‍රාමාත්‍ය ශෙර් බහදූර් ඩියුබා ගංවතුර සහ නායයෑම් හේතුවෙන් මියගිය පුද්ගලයින්ගේ සහ විපතට පත් වූවන්ගේ පවුල් සඳහා සහන ප්‍රකාශයට පත් කර තිබේ. පසුගිය බදාදා, කත්මණ්ඩු හි පැවති ජාතික ආපදා අවදානම් අවම කිරීමේ සහ කළමනාකරණ කවුන්සිලයේ රැස්වීමකදී, රටේ විවිධ ප්‍රදේශවල ගංවතුර සහ නායයෑම්වලින් විපතට පත් වූවන් ගලවා ගැනීම, සහන සැලසීම සහ වන්දි ලබා දීමට එරට රජය තීරණය කර තිබිණි. විපතට පත් ප්‍රදේශවල සහන සහ මුදා ගැනීමේ කටයුතු කාර්යක්ෂමව සිදුකිරීමටද රැස්වීමේදී තීරණය වී ඇත. නේපාලයේ ආණ්ඩුක්‍රම ව්‍යවස්ථාවේ 04වන උපලේඛනයට අනුකූලව 2015 සැප්තැම්බර් 20දින නේපාලයේ පළාත් පිහිටුවන ලදී. පවතින දිස්ත්‍රික්ක එකතු කරමින් මෙම පළාත් හත නිර්මාණය කොට තිබේ. එම පළාත් හත හා අග නගර පිලිවෙලින් අංක 01 පළාත – බිරාත්නගර්, අංක 2 පළාත- ජනක්පූර්, බග්මතී පළාත – හෙයිටුවුඩා, ගන්දකි පළාත – පොකරා, ලුම්බිණි පළාත – දේවුක්හුරි, කර්නාලි පළාත – බිරේන්ද්‍රනගර් සහ සුදුර්පශ්චිම් පළාත – ගොඩාවරි ලෙස නම් කර ඇත.", "URL": "https://lankatruth.com/si/?p=124955", "Category": "පුවත්", "Parent URL": null}