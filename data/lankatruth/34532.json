{"Source": "Lankatruth", "Timestamp": "May 17, 2017", "Headline": "සංදර්ශන එපා ඩෙංගු මර්ධනයට ඇත්ත වැඩපිළිවෙලක් ගේන්න… අයිතීන් උදෙසා කාන්තාවෝ ආණ්ඩුවට කියති", "News Content": "ඩෙංගු මර්ධනයට යැයි පවසමින් සංදර්ශන නොපවත්වා මුළු රටේම ජනතාව සම්බන්ධ කරගත් ප්‍රායෝගිකව ක්‍රියාත්මක කළ හැකි දීර්ඝ කාලීන් වැඩපිළිවෙලක් ගෙන එන්නැයි අයතීන් උදෙසා කාන්තාවෝ සංවිධානය (17) පෙරවරුවේ පැවති මාධ්‍ය හමුවකදී ආණ්ඩුවට අවධාරණය කරමින් කියා සිටියේ ය. අයිතීන් උදෙසා කාන්තාවෝ සංවිධානයේ උපලේකම් නීතීඥ ශානිකා සිල්වා මෙනවිය සහ භාණ්ඩාගාරික කාන්ති හෙට්ටිගොඩ, විධායක සභික ප්‍රභාෂිණි යන මහත්මීන් ඒ සඳහා සහභාගී වී සිටි අතර එහිදී වැඩිදුරටත් අදහස් දැක්වූ එම සංවිධානයේ ලේකම් සමන්මලී ගුණසිංහ මහත්මිය පැවසූවේ මේ වනවිට ඩේංගු රෝගය මුළු රටම භීතියට පත්කර ඇති බවයි. සාමාන්‍ය උණක් වැලඳුණු අයෙකු පවා ඩෙංගුදැයි සැක හිතන තරමටම මෙය ව්‍යාප්ත වී ඇති බවත් මේ වසරේ ගෙවුණු මාස 05ට පමණක් ඩෙංගු රෝගීන් හතලිස් පන්දහසක් (45,000) පමණ වාර්තා වී ඇති බවත් ඉන් රෝගීන් 115 දෙනෙකු ජීවිතක්ෂයට පත්ව ඇති බවයත් ඇය අවධාරණය කර සිටියා ය. 2014 වසරේදී තිස්තුණ්දහසකුත්, 2015 වසරේදී හතලිස් දහසකුත් පසුගිය 2016 වසරේදී හැටහතර දහසකුත් ඩෙංගු රෝගීන් වාර්තා වී ඇති බව පැවසූ ඇය අවධාරණයෙන්ම කියා සිටියේ මේ වසරේ පසුගිය මාස 05 තුළ පමණක් රෝගීන් හතලිස් පහන්දහසක් වාර්තා වීමෙන්ම මෙහි බරපතලකම තේරුම් ගත හැකි බව ය. මාසයක හෝ මාස තුණක ඩේංගු මර්ධන කාලයක් නම් කිරීමෙන්ම පමණක් ඩේංගු මර්ධනය කළ නොහැකි බවත් ඒ සඳහා දීර්ඝකාලීන ආයතනයක් පොදු මධ්‍යස්ථානයක් ඇති කළ යුතු බවත් ළදරු පාසලේ සිට පාසල, නිවස, ගම, නගරය දක්වාම ඩෙංගු සම්බන්ධයෙන් ජනතාව දැනුවත් කරන, ඩෙංගු කීඨයන් පිළිඳව දැනුවත් කිරීම, බෝවන ස්ථාන පිළිඳව ජනතාව දැනුවත් කිරීම, මර්ධනය කළ හැකි ආකාර පිලිබඳව දැනුවත් කිරීම සිදුකළ යුතු බවත් එමෙන්ම ඩෙංගු සම්බන්ධයෙන් පර්යේෂණ සිදු කරණ පර්යේෂණ ඒකකයක් ස්ථාපිත කර ජෛව විද්‍යාත්මකව ඩෙංගු වෛරසය විනාෂකිරීමේ වැඩපිළිවෙලකට රජය අතතැබිය යුතු බවත් සමන්මලී ගුණසිංහ මහත්විම අවධාරණය කළා ය. අද වනවිට රෝහල්වල ඇති අවුරුදු 50ක් 60ක් පැරණි ඇඳන්වල රෝගීන් දෙන්නා තුන්දෙනා බැගින් දමා ඇති බවත් ඇඳන් යට පවා රෝගීන් සිටින බවත් පවසන ඇය තවදුරටත් සඳහන් කර සිටියේ එම රෝහල් සඳහා පහසුකම් නොදෙන ආණ්ඩුවේ සෞඛ්‍ය ඇමතිවරයා තමන්ගේ ලෙඩ රෝග සඳහා උඩින් ගිහින් පිටරටකින් බෙහෙත් කරගන්නා බවයි.", "URL": "https://lankatruth.com/si/?p=34532", "Category": "පුවත්", "Parent URL": null}