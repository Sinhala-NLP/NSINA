{"Source": "Lankatruth", "Timestamp": "September 4, 2022", "Headline": "අපිට වන්දි ගෙවීම ගැන කතා නැහැ – එක්ස්ප්‍රස් පර්ල් නැවේ භාණ්ඩවල හිමිකරුවෝ", "News Content": "ගිනිගත් එක්ස්ප්‍රස් පර්ල් නෞකාවෙන් වින්දිතභාවයට පත්වූවන්ට වන්දි ප්‍රදානය කිරීමේදී එහි තිබී විනාශ වූ භාණ්ඩවල හිමිකරුවන්ට සහන සැලසීම ගැන මෙතෙක් කිසිදු දැනුම්දීමක් සිදු වී නැතැයි ජාතික විදෙස්ගත ශ්‍රමික එකමුතුවේ මැදපෙරදිග ශ්‍රී ලංකා සංසදයේ කැඳවුම්කරු ඩී.එම් දිනේෂ් සුරංග පවසයි. එම නැව ගිනිබත්ව මාස 15ක් ඉක්මගොස් ඇතත් ඒ සම්බන්ධයෙන් බලධාරීන් නිහඬ පිළිවෙතක් අනුගමනය කරන්නේ යැයිද වන්දි දීමේ දී කතා කරන්නේ පරිසර හා ධීවර රැකියාවට වූ හානිය ගැන පමණක් යැයි ද ඔහු චෝදනා කරයි. භාණ්ඩවලට වූ හානියට හිමි වන්දි ශ්‍රී ලංකා රජයෙන් ලබාදෙනු ඇතැයි මුලින් කී රක්ෂණ සමාගම්ද ඒ ගැන දැන් කිසිවක් කියන්නේ නැතැයි කී හෙතෙම මේ ගැන අද (04) අපරාධ පරීක්ෂණ දෙපාර්තමේන්තුවට පැමිණිල්ලක් කරන්නේ යැයිද පැවසීය. ඩුබායි හා කටාර්හි සිටින ශ්‍රී ලාංකිකයන් විශාල පිරිසක් මෙරට වෙසෙන සිය නෑසිය මිතුරන්ට එවූ භාණ්ඩ රැසක් එක්ස්ප්‍රස් පර්ල් නැවේ පැවැතියේ යැයිද ඔහු පවසයි. මේ අතර, වෙනත් නැව්වලින් මෙරටට එවූ භාණ්ඩ තොගද එක්ස්ප්‍රස් පර්ල් නැව හරහා එවූ බව කියමින් ඇතැම් සමාගම් භාණ්ඩ කොල්ලයක නිරත වන්නේ යැයිද ඔහු වැඩිදුරටත් චෝදනා කරයි. මව්බිම", "URL": "https://lankatruth.com/si/?p=138879", "Category": "පුවත්", "Parent URL": null}