{"Source": "Lankatruth", "Timestamp": "January 16, 2020", "Headline": "භික්ෂූන්ට නාමයෝජනා නොදෙන්නැයි යෝජනාවක් ඇවිත් තියෙනවා…", "News Content": "ඉදිරි මහ මැතිවරණයේදී භික්ෂූන් වහන්සේලා සඳහා නාමයෝජනා ලබා නොදෙන ලෙස ශ්‍රී ලංකා පොදුජන පෙරමුණට යෝජනාවක් ඉදිරිපත්ව ඇතැයි රාජ්‍ය අමාත්‍ය කෙහෙලිය රඹුක්වැල්ල මහතා පවසයි. කෙසේ නමුත් ඒ සම්බන්ධයෙන් මෙතෙක් කිසිදු නිශ්චිත තීරණයක් ගෙන නොමැති බවද ඔහු අවධාරණය කරයි. රඹුක්වැල්ල මහතා පවසන්නේ භික්ෂූන් වහන්සේලාට නාමයෝජනා ලබා නොදිය යුතු බවට වන යෝජනාව සම්බන්ධයෙන් විවිධ පුද්ගලයන් විවිධ අදහස් ඉදිරිපත් කරන බව ය. මෙම යෝජනාව සම්බන්ධයෙන් මහානායක හිමිවරුන් ඇතුළු භික්ෂූන් වහන්සේලා සමගද වෙනත් පාර්ශ්වයන් සමගද සාකච්ඡා කළ යුතු බවත් එම සාකච්ඡාවලින් පසුව අවසාන තීරණය ගන්නා බවත් කෙහෙලිය රඹුක්වැල්ල මහතා වැඩිදුරටත් පවසයි. කෙසේ වෙතත් මහානායක හිමිවරු පසුගිය කාලයේ විවිධ අවස්ථාවල භික්ෂූන් වහන්සේලා සෘජුවම දේශපාලනය කිරීම සම්බන්ධයෙන් අකමැත්ත පලවන ආකාරයේ ප්‍රකාශ සිදුකර තිබේ.", "URL": "https://lankatruth.com/si/?p=88775", "Category": "පුවත්", "Parent URL": null}