{"Source": "Lankatruth", "Timestamp": "December 24, 2019", "Headline": "රාජිත සේනාරත්න අත්අඩංගුවට ගැනීමට වරෙන්තු නිකුත් කරයි", "News Content": "හිටපු අමාත්‍ය රාජිත සේනාරත්න මහතා අත්අඩංගුවට ගෙන අධිකරණය ඉදිරිපත් කරන ලෙස දන්වා කොළඹ මහේස්ත්‍රාත් අධිකරණය අද(24) පස්වරුවේ වරෙන්තු නිකුත්කර තිබේ. පසුගිය ජනාධිපතිවරණ සමයේ සුදු වෑන් සිද්ධියක් සම්බන්ධව පැවැත්වූ මාධ්‍ය හමුව සම්බන්ධව සිදුකෙරෙන විමර්ශන අනුව නීතිපතිවරයාගේ උපදෙස් මත, රහස් පොලීසිය වෙනුවෙන්, රජයේ නියෝජ්‍ය සොලිසිටර් ජනරාල් දිලීප පීරිස් මහතා සිදුකළ කරුණු දැක්වීමක් අනුව අධිකරණය මෙම වරෙන්තු නිකුත් කිරීම සිදුකර ඇත. පුද්ගලයින් පැහැරගෙන යෑමේ සිද්ධියක් සම්බන්ධව දැනට අත්අඩංගුවේ පසුවන පුද්ගලයන් දෙදෙනෙකු යොදවාගෙන, හිටපු ඇමති රාජිත සේනාරත්න මහතා විසින් මාධ්‍ය සාකච්ඡාවක් පවත්වා ඇති බවත් එමඟින් ශ්‍රී ලංකා දණ්ඩ නීති සංග්‍රහයේ ප්‍රතිපාදන සහ ජනාධිපතිවරයා තෝරා පත්කරගැනීමේ පනත යටතේ රාජිත සේනාරත්න මහතා වරදක් සිදුකර ඇති බවත් ඒ අනුව ඔහු අත්අඩංගුවට ගෙන අධිකරණයට ඉදිරිපත් කිරීමට වරෙන්තු නිකුත්කරන ලෙසත් දිලීප පීරිස් මහතා අධිකරණයෙන් ඉල්ලීමක් කර ඇත. එම ඉල්ලීම පිළිගත් කොළඹ අතිරේක මහේස්ත්‍රාත් බී. නෙළුම්දෙණිය මහතා අදාළ වරෙන්තුව නිකුත් කර ඇත. මෙම සිද්ධියට අදාලව තමා අත්අඩංගුවට ගැනීමට සූදානමක් පවතින බවත් එයට පෙර සුදුසු ඇපයක් මත තමා මුදාහරින ලෙසත් ඉල්ලා රාජිත සේනාරත්න මහතා අපේක්ෂිත ඇප අයදුම්පතක් ගොනුකර තිබෙන අතර එය විභාගයට ගැනීම ලබන 30 වැනිදාට කල් තබා ඇත.", "URL": "https://lankatruth.com/si/?p=87932", "Category": "පුවත්", "Parent URL": null}