{"Source": "Lankatruth", "Timestamp": "August 21, 2019", "Headline": "බන්ධනාගාර ජේලර් ඝාතනයේ සැකකරුවන් ලබන 2 වැනිදා දක්වා රිමාන්ඩ්", "News Content": "පසුගිය 3 වැනිදා අම්බලන්ගොඩ කුලීගොඩ මන්සන්ධියේදී වැලිකඩ බන්ධනාගාරයේ පුහුණු අංශයේ ජේලර්වරයෙකු වෙඩි තබා ඝාතනය කිරීමේ සිද්ධියට ආධාර අනුබල දීමේ චෝදනාව යටතේ ඊයේ(20) අධිකරණය වෙත ඉදිරිපත් කළ සැකකරුවන් දෙදෙනෙකු සැප්තැම්බර් මස 2 වැනිදා දක්වා රක්ෂිත බන්ධනාගාර ගත කිරීමට බම්බලපිටිය මහේස්ත්‍රාත් සම්පත් ගමගේ මහතා නියෝග කර තිබේ. මෙලෙස බන්ධනාගාර ගත කරනු ලැබූයේ වයස අවුරුදු 25 සහ 26 වයස්වල පසුවන හික්කඩුව ප්‍රදේශයේ පදිංචිකරුවන් දෙදෙනෙකි. පසුගිය 13 වැනිදා හෙරොයින් ග්‍රෑම් 02 යි මිලිග්‍රෑම් 790ක් ළඟ තබාගැනීම සම්බන්ධව අම්බලන්ගොඩ පොලීසිය මගින් අත්අඩංගුවට ගත් සැකකරුවන් දෙදෙනාගෙන් එක් අයෙකු ජේලර්වරයා ඝාතනය කිරීමට සම්බන්ධ බව ප්‍රශ්න කිරීම්වලදී හෙළිව ඇත. මංජුල රංග කුමාර නැමති එම සැකකරු සතුව තිබූ ටී 56 වර්ගයේ ගිනි අවි සඳහා භාවිත කරනු ලබන සජීවී පතොරම් 63ක් හා විවිධ වර්ගයේ සිම් කාඩ්පත් 15ක් පමණ පසුව සිදුකළ විමර්ශනවලදී පොලීසිය විසින් අත්අඩංගුවට ගත්තේ ය. සැකකරුවන් දෙදෙනා මත්ද්‍රව්‍ය ලග තබාගැනීමේ චෝදනාව යටතේ ඊයේ අධිකරණයට ඉදිරිපත් කළ අතර ජේලර්වරයා ඝාතනය සම්බන්ධව ද අධිකරණය හමුවේ කරුණු දැක්වීමෙන් පසු මහේස්ත්‍රාත්වරයා මෙම නියෝගය සිදුකර තිබේ.", "URL": "https://lankatruth.com/si/?p=79438", "Category": "පුවත්", "Parent URL": null}