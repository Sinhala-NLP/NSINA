{"Source": "Lankatruth", "Timestamp": "June 18, 2021", "Headline": "කොරෝනා වසංගතයට එරෙහිව G7 කණ්ඩායම අනුමත කල මුදල් ප්‍රමාණවත් නෑ-ලෝක සෞඛ්‍ය සංවිධානය !", "News Content": "“එන්නත් බෙදාහැරීමට වඩා වේගයෙන් වයිරසය ලොව පුරා පැතිරෙනවා! දිනකට රෝගීන් 10000ක් මියයනවා” ලෝක සෞඛ්‍ය සංවිධානයේ සභාපති Tedros Adhanom Ghebreyesus මාධ්‍ය අමතා එසේ පැවසුවේ ලන්ඩනයේ පැවති ලොව ධනවත්ම රාජ්‍ය හතේ කණ්ඩායම වන G7 සංවිධානයේ රැස්වීමේදී ගන්නා ලද තීරණයන් පිළිබඳව අදහස් පළකරමිනි. G7 කණ්ඩායම කොරෝනා වසංගතයට එරෙහිව එන්නත් බිලියන 1ක් ලොව සංවර්ධනය නොවූ රටවලට covax ව්‍යාපෘතිය ඔස්සේ ලබාදීමට තීරණය කර ඇත. ඒ අතර නව වසංගත තත්වයකදී, එන්නත් සඳහා සිදුකරණ පරීක්ෂණ වේගවත් කිරීම, දින 100ක් ඇතුලත PCR පරීක්ෂණ, ඖෂධ හා ප්‍රතිකාරයන් සෙවීම වේගවත් කිරීම, වසංගත තත්වයන් සම්බන්ධයෙන් සුපරීක්ෂාවන් සිදුකිරීම සඳහා ජාත්‍යන්තර ආයතන පිහිටුවීම හා ලෝක සෞඛ්‍ය සංවිධානයට ඒ සඳහා ක්‍රියාත්මක වීමට අවශ්‍ය බලතල වැඩිකිරීම වැනි යෝජනා G7 කණ්ඩායම විසින් අවධානයට ලක් කර ඇත. ලෝක සෞඛ්‍ය සංවිධානය මෙම තීරණ සමබන්ධයෙන් අදහස් පලකරමින් කියා සිටින්නේ ලබන වසරේ ජර්මනියේදී පැවැත්වීමට නියමිත G7 කණ්ඩායමේ රැස්වීමට පෙර ලෝක ජනගහනයෙන් 70%ක් එන්නත් කරණය සිදුකල යුතු අතර ඒ සඳහා එන්නත් බිලියන 11ක් අවශ්‍ය බවයි. ‘ලෝක ධනවත් රටවල ජනතාව වෙනුවෙන් ඔවුන් එන්නත් බිලියන 4.3ක් වෙන්කර තැබුවත් එම රටවල සමස්ථ ජනගහනය එන්නත් කිරීම වෙනුවෙන් තවත් එන්නත් බිලියන 2ක් අත්‍යවශ්‍යයි’ එසේ පවසනුයේ නවසීලන්තයේ හිටපු අගමැති Helen Clark මහත්මියයි. මෙම තීරණ සම්බන්ධයෙන් දේශසීමා නැති වෛද්‍යවරුන්ගේ සංවිධානය (MSF) ප්‍රකාශ කරනුයේ G7 නායකයින් එන්නත් නිෂ්පාදනය සම්බන්ධයෙන් නියමිත කාලයක් ලබා නොදීමෙන් කොරෝනා වසංගතයෙන් පාඩමක් ඉගෙන ගැනීමට අපෝසත් වී ඇති බවයි. එසේම oxfarm හා human right watch(HRW) නැවත නැවතත් අවධාරණය කරනු ලබනුයේ එන්නත් සඳහා ලබාගෙන ඇති පේටන්ට් බලපත්‍ර ඉවත් කරන ලෙසයි. බුද්ධිමය දේපල ආරක්ෂා කිරීම නැමැති කඩතුරාවට මුවාවෙමින් ලෝක ධනවත් රාජ්‍යයන්ගේ මෙම භයානක වෙළඳ ස්ථාවරය නොමිලේ එන්නත් ප්‍රමාණයක් සංවර්ධනය වෙමින් පවතින රටවලට ලබාදීමෙන් වැසිය නොහැකි බවයි ඔවුන් පවසනුයේ. ලෝක සෞඛ්‍ය සංවිධානය අනතුරු හඟවනුයේ මෙම වසරේදී පමණක් මාස්ක්, PCR කට්ටල, ඔක්ෂිජන්, සෞඛ්‍ය ආරක්ෂා උපකරණ හා ඖෂධ සඳහා තවත් ඩොලර් බිලියන 16ක් අවශ්‍ය වනු ඇති බවයි. “ඩොලර් බිලියන 16ක් සමාන වනුයේ ලෝකයේ ආයුධ හා මිසයිල නිපදවීම වැනි ආරක්ෂක වියදම් වෙනුවෙන් වැයකරන මුදලින් 1%ක් වගේ ප්‍රමාණයක්. මෙම 1%ක මුදල යොදාගැනීමට හැකියාව ලැබුණොත් අපට ජීවිත විශාල ප්‍රමාණයක් බේරාගැනීමටත් කොරෝනා වසංගතය අවසන් කිරීමටත් හැකියාව ලැබෙනවා ” ලෝක සෞඛ්‍ය සංවිධානයේ වසංගත රෝග සම්බන්ධ අංශයේ විධායක අධ්‍යක්ෂක Michael Ryan මාධ්‍ය අමතමින් ප්‍රකාශ කර සිටියේය.", "URL": "https://lankatruth.com/si/?p=118149", "Category": "කොවිඩ් -19 (කොරෝනා ) පුවත්", "Parent URL": null}