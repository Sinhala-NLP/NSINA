{"Source": "Lankatruth", "Timestamp": "September 25, 2018", "Headline": "ඉන්දියානු ආයෝජකයාගෙන් අල්ලස් ගත් මහානාමට, පියදාසට ඇප", "News Content": "ඉන්දියානු ජාතික ව්‍යාපාරිකයෙකුගෙන් රුපියල් මිලියන 20ක අල්ලසක් ලබාගෙන එය ගණන් කරමින් සිටියදී අල්ල් හෝ දූෂණ නිලධාරීන් විසින් අත්අඩංගුවට ගෙන රක්ෂිත බන්ධනාගාර ගත කර සිටි ජනාධිපති කාර්ය මණ්ඩල ප්‍රධානී ලෙස කටයුතු කළ කුසුම්දාස මහානාම මහතා සහ රාජ්‍ය දැව සංස්ථාවේ හිටපු සභාපති පියදාස දිසානායක මහතා ඇප මත මුදාහැරීමට කොළඹ මහේස්ත්‍රාත් අධිකරණය අද (25) නියෝග කර තිබේ. තීන්දුව ප්‍රකාශයට පත් කරමින් කොළඹ ප්‍රධාන මහේස්ත්‍රාත් රංග දිසානායක මහතා නියෝග කර ඇත්තේ එක් සැකකරුවකු රුපියල් ලක්ෂයක මුදල් ඇප සහ රුපියල් ලක්ෂ 20 බැගින් වූ ශරීර ඇප 3ක් මත මුදා හැරෙන බවයි. ඇපකරුවන් අතරින් එක් අයෙකු සැකකරුවන්ගේ ළඟම ඥාතීන් විය යුතු බවද මහෙස්ත්‍රාත් වරයා සිය නියෝගයේ සඳහන් කර ඇත. අනතුරුව නඩුව දෙසැම්බර් මස 11 වනදා කැඳවීමට අධිකරණය තීරණය කර තිබ්. කන්තලේ සීනි සමාගමට අයත් යන්ත්‍රොපකරණ උපකරණ විකිණීමේ ක්‍රියාවලිය ඉටුකරදීම සඳහා රුපියල් මිලියන 540ක මුදලක් අල්ලස් වශයෙන් ඉල්ලා එය මිලියන 100 දක්වා අඩුකොට ඉන් මිලියන 20ක් ලබා ගැනීමේ සිද්ධියක් සම්බන්ධයෙන් මොවුන් අත්අඩංගුවට ගෙන තිබිණි. මොවුන් දෙදෙනා අත්අඩගුවට පත්වන විටත් ජනාධිපති කාර්ය මණ්ඩල ප්‍රධානියා ලෙසත් රාජ්‍ය දැව සංස්ථාවේ සභාපති ලෙසත් කටයුතු කරමින් සිටියේ ය. සැකකරුවන් රක්ෂිත බන්ධනාගාර ගත කිරීම සඳහා අල්ලස් කොමිසම විසින් ඉදිරිපත් කර ඇති සහතිකය නීත්‍යානුකූල තත්ත්වයක් නොමැති බවටද ප්‍රධාන මහෙස්ත්‍රාත්වරයා දැඩි දෝෂදර්ශනයට ලක් කර තිබේ.", "URL": "https://lankatruth.com/si/?p=59930", "Category": "පුවත්", "Parent URL": null}