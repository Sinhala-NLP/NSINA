{"Source": "Lankatruth", "Timestamp": "March 15, 2021", "Headline": "වතු ජනතාවගේ කඳුළු පිසීමට අයිතීන් උදෙසා කාන්තාවෝ පෙරමුණ ගනී…", "News Content": "ජාත්‍යන්තර කාන්තා දිනය සැමරීමට සමගාමීව වතු කම්කරු කාන්තාවන්ගේ සහ ළමයින්ගේ ගැටලු සොයා බලා දැනුවත් කිරීමට අයිතීන් උදෙසා කාන්තාවෝ සංවිධානය පෙරමුණ ගෙන සිටී. පසුගිය 13 සහ 14 යන දෙදින මස්කෙලිය, හැටන්, සාමිමලේ, නෝවුඩ්, යන ප්‍රදේශවල එම සංවිධානයේ නියෝජිතවරියන් සංචාරය කරමින් වතු ජනතාව මුහුණ දි සිටින ගැටලු පිළිබඳව සොයා බලා ඔවුන්ව දැනුවත් කරනු ලැබීය. ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනී අමරසූරිය, අයිතීන් උදෙසා කාන්තාවෝ සංවිධානයේ ලේකම් සමාජවාදී කාන්තා සංගමයේ සභාපති සමන්මලී ගුණසිංහ, අයිතීන් උදෙසා කාන්තාවෝ සංවිධානයේ සභාපතිනී සරෝජා සාවිත්‍රි පෝල්රාජ්, එම සංවිධානයේ වෛද්‍ය සස්තිකා සමරදිවාකර, නුවරඑළිය දිස්ත්‍රික්කයේ එම සංවිධානයේ සංවිධායිකා කලෙයි සෙල්වි යන නියෝජිතවරියන් ඇතුළු ගණනාවක් මෙම අවස්ථාවලට සහභාගී වූහ. සමන්ත්‍රණ කිහිපයක් පවත්වා කාන්තාවන් දැනුවත් කළ අතර, ඔවුන්ගේ වෘත්තීය ගැටලු සොයා බැලීමේ විවෘත හමුවක් මෙන්ම ලයින්කාමරවල පවතින ජීවන තත්වය පිළිබඳව සොයා බැලීමේ චාරිකාවලද නිරත වූහ.", "URL": "https://lankatruth.com/si/?p=112826", "Category": "පුවත්", "Parent URL": null}