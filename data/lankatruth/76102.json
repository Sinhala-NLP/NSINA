{"Source": "Lankatruth", "Timestamp": "June 20, 2019", "Headline": "ලිට්‍රෝ ගෑස් නඩුවේ විත්ති පාර්ශ්වයේ දේශන ඉදිරිපත් කිරීම ඇරඹේ", "News Content": "පසුගිය රජය සමයේ හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් තිදෙනෙකු විසින් ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය පරිහරණය කළ බවට එල්ල වී ඇති චෝදනාවලට අදාල විත්තිකාර පාර්ශ්වයේ දේශන ඉදිරිපත් කිරීම අද(20) ආරම්භ කර තිබේ. සිද්ධියට අදාල නඩුවේ පළමු විත්තිකරු ලෙස නම්කර සිටින හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා අද දේශන ඉදිරිපත් කර තිබේ. වැඩිදුර දේශන ඉදිරිපත් කිරීම හෙට(21)) දක්වා කල් තැබීමට අධිකරණය නියෝග කළේය. 2014 වසරේ පෙබරවාරි මස 01 වනදා 2015 වසරේ ජනවාරි මස 19 දක්වා කාලසීමාව තුළ ලිට්රෝ ගෑස් සමාගමට රුපියල් මිලියන 500ක මුදලක් කැන්විල් හෝල්ඩිං සමාගම හරහා හෙලන්කෝ හොටෙල් ඇන්ඩ් ස්පා සමාගමේ ආයෝජනය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් ගාමිණී සෙනරත් මහතා ඇතුළු විත්තිකරුවන් සිවු දෙනකුට එරෙහිව නීතිපතිවරයා විසින් මෙම නඩුව ගොනුකර තිබිණි. සිද්ධියට අදාල නඩු විභාගය අවසන්වීමෙන් පසු නීල් බණ්ඩාර හපුහින්න නැමති විත්තිකරු විත්තියේ සාක්කි කැඳවීමකින් තොරව නිදහස් කිරීමට ත්‍රිපුද්ගප විශේෂ මහාධිකරණය පසුගිය දා නියෝග කළේය. අනතුරුව ගාමිණී සෙනරත්, පියදාස කුඩාබාලගේ සහ ලසන්ත බණ්ඩාර යන විත්තිකරුවන් තිදෙනාට එරෙහිව මෙම නඩු විභාගය පැවැත්වේ.", "URL": "https://lankatruth.com/si/?p=76102", "Category": "පුවත්", "Parent URL": null}