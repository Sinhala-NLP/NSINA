{"Source": "Lankatruth", "Timestamp": "October 23, 2019", "Headline": "හේමසිරි – පූජිත නොවැම්බර් 6 තෙක් යලි රිමාන්ඩ්", "News Content": "හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර ලබන 6 වැනිදා තෙක් යලි රක්ෂිත බන්ධනාගාර ගත කරන ලෙස කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද(23) නියෝග කර තිබේ. පාස්කු ඉරුදින ප්‍රහාරයක් එල්ල වීමට නියමිත බවට නිශ්චිත තොරතුරු රාජ්‍ය බුද්ධි සේවයේ ප්‍රධානියා විසින් සපයා දී තිබියදීත් සිය රාජකාරිමය වගකීම් සාපරාධී පැහැර හැරීමකට ලක්කර ඇතැයි විමර්ශනවලදී හෙලිවූ බව පොලිස්පතිවරයාට සහ හිටපු ආරක්ෂක ලේකම්වරයාට චෝදනා එල්ලවී ඇත. ඒ අනුව මිනී මැරීමට කුමන්ත්‍රණය කිරීම ඇතුළු චෝදනා කිහිපයක් මුල්කර ගනිමින් සැකකරුවන් රක්ෂිත බන්ධනාගාර ගතකළ අතර පසුව ඔවුන් ඇප මත මුදා හරින ලෙස කොළඹ ප්‍රධාන මහේස්ත්‍රාත් අධිකරණය නියෝග කර තිබිණි. එම නියෝගයට එරෙහිව නීතිපතිවරයා ප්‍රතිශෝධිත අයදුම්පතක් යොමුකර තිබූ අතර කොළඹ ප්‍රධාන මහේස්ත්‍රාත් අධිකරණය ලබාදී තිබූ ඇප නියම කිරීම කොළඹ මහාධිකරණ විනිසුරු විකුම් කළුආරච්චි මහතා විසින් නිශ්ප්‍රභ කළේය. ඒ අනුව සැකකරුවන් අද දින දක්වා රක්ෂිත බන්ධනාගාර ගතකර තිබිණි. සිද්ධියට අදාල නඩුව අද කැඳවා තිබූ අවස්ථාවේ රජයේ නියෝජ්‍ය සොලිසිටර් ජනරාල් දිලීප පීරිස් මහතා අධිකරණයට දන්වා සිටියේ සිද්ධිය සම්බන්ධව විමර්ශන අවසන්ව නැති බවය. එසේම මෙම නඩුව කොළඹ ප්‍රධාන මහේස්ත්‍රාත්වරියගෙන් ඉවත්කර වෙනත් මහේස්ත්‍රාත්වරයෙකු යටතේ විභාගයට ගන්නා ලෙස ඒ මහතා ඉල්ලීමක් කළ අතර කොළඹ අතිරේක මහේස්ත්‍රාත්වරයා නියෝග කර සිටියේ එම ඉල්ලීම කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ සිදුකරන ලෙසය. ඒ අනුව සැකකරුවන් ලබන මස 6 වැනිදා දක්වා රක්ෂිත බන්ධනාගාර ගතකරන ලෙසත් එදිනට පරීක්ෂණ කටයුතුවල ප්‍රගතිය ඉදිරිපත් කරන ලෙසත් නියෝග කළේය.", "URL": "https://lankatruth.com/si/?p=83773", "Category": "පුවත්", "Parent URL": null}