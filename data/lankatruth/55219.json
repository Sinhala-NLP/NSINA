{"Source": "Lankatruth", "Timestamp": "June 26, 2018", "Headline": "අර්ථසාධක අරමුදලට බිලියන 30ක බද්දක් – තවත් කොල්ලයක්", "News Content": "සේවක අර්ථසාධක අරමුදලෙන් 2018 වර්ෂය සඳහා බදු ලෙස රුපියල් බිලියන 30ක් අයකර ඇති බවත් ආණ්ඩුව බදු අය කර නොගන්නා බවට කළ ප‍්‍රකාශයන් සම්පූර්ණයෙන් අසත්‍ය වී ඇති බවත් අන්තර් සමාගම් සේවක සංගමයේ සභාපති වසන්ත සමරසිංහ මහතා ඊයේ (25) පැවති මාධ්‍ය හමුවකදී පැවසීය. සේවක අර්ථසාධක අරමුදලෙන් බදු අයකර ගැනීම නීති විරෝධී බවත් බදු ප‍්‍රතිපත්තිය උල්ලංඝනය කිරීමක් බවත් පවසන ඔහු ලක්‍ෂ 26ක් වන සේවකයින්ගේ සේවක ප‍්‍රතිලාභ 10.5 සිට 9 දක්වා මෙමගින් අඩුවන බවත් මෙහිදී වසන්ත සමරසිංහ මහතා අවධාරණය කළේ ය. ලිච්ඡවී ක‍්‍රමයෙන් දසරාජ ධර්මයෙන් රට පාලනය කරන බව පවසන අගමැතිවරයාගේ පිළිවෙත මෙම මුදල් කොල්ලය හරහා රටට පෙනෙන බවත් වසන්ත සමරසිංහ මහතා පෙන්වා දුන්නේ ය. සේවක අර්ථසාධක අරමුදලෙන් බදු අයකිරීමට ගෙනා යෝජනාව හකුලාගන්නා ලෙසත් ADB – USA ගිවිසුම හරහා අරමුදල කොටස් වෙළඳපොලේ ආයෝජනය කිරීම නවතන ලෙසත් බලකරමින් රටපුරා ක‍්‍රියාමාර්ග ගන්නා බවද මෙහිදී වසන්ත සමරසිංහ මහතා පැවසීය. ඒ අනුව ලබන මස මුල් සතියේ සිට පෝස්ටර් ප‍්‍රචාරයත්, සේවක දැනුවත් කිරීමේ පත‍්‍රිකා බෙදාහැරීමටත්, ආයතන මට්ටමින් සේවක උද්ඝෝෂණ පැවැත්වීමටත් කටයුතු කරන බවද ආණ්ඩුව ඒ සඳහා යහපත් ප‍්‍රතිචාරයක් නොදක්වන්නේ නම් ජාතික මට්ටමින් විරෝධතා උද්ඝෝෂණ පවත්වන බවද මෙහිදී වසන්ත සමරසිංහ මහතා වැඩිදුරටත් අවධාරණය කළේ ය.", "URL": "https://lankatruth.com/si/?p=55219", "Category": "පුවත්", "Parent URL": null}