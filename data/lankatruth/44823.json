{"Source": "Lankatruth", "Timestamp": "December 4, 2017", "Headline": "විපක්ෂයේ මතය ඩෝසර් කර එජාප+මහින්ද+මෛත්‍රී හවුල ඌවේ අයවැය සම්මත කරගනිති", "News Content": "දින 04ක් පුරා විවාද කිරීමට නියමිතව තිබූ ඌව පළාත් සභාවේ 2018 අයවැය පළාත් සභාවට ඉදිරිපත් කර පැය කිහිපයක් ඇතුළත සම්මත කර ගැනීමට එක්සත් ජාතික පක්ෂයේ සහායෙන් ආණ්ඩු පක්ෂයේ මහින්ද පිල හා මෛත්‍රී පිල ඒකාබද්ධව කටයුතු කර තිබේ. ඌව පළාත් සභාවේ මහ ඇමති චාමර සම්පත් දසනායක මහතා විසින් අද (04) පෙරවරුවේ 2018 සඳහා වන අයවැය ලේඛනය ඉදිරිපත් කර ඇති අතර ඉන් පසු තේපානය සඳහා සභාව කල් තබා ඇත. ඉන් පසු දහවල් 12.15ට සභාව නැවත රැස්වී විවාදය ආරම්භ කිරීමට නියමිතව තිබී ඇත්තේ එක්සත් ජාතික පක්ෂ විසිනි. කෙසේ නමුත් එහිදී නැගී සිටි විපක්ෂ නායක එජාප මන්ත්‍රී රා.මූ. රත්නායක මහතා සභාව අමතා ප්‍රකාශ කර ඇත්තේ පසුගිය දිනවල මහ ඇමතිවරයාට සභාව ගෙනයාම සඳහා සෑම අයුරකින්ම සහාය ලබා දුන්නද මාර්ග ප්‍රතිසංස්කරණය ආදී කටයුතුවලදී එක්සත් ජාතික පක්ෂයට කොන්ත්‍රාත් ලබා නොදී මහ ඇමතිවරයාම එම කොන්ත්‍රාත් සිය හිතවතුන් වෙත බෙදා ගැනීමත් රැකියා අවස්තා ලබාදීමේදී එක්සත් ජාතික පක්ෂයට කෝටාවක් වෙන් නොකිරීමත් ආදිය විරෝධය දක්වා අයවැය වර්ජනය කර සභාවෙන් පිටව ගොස් ඇත. ඉන් පසු සභාව ඇමතූ උප සභාපති මහින්ද පිලේ මන්ත්‍රී ගලගමආරච්චි මහතා යෝජනා කර ඇත්තේ දින හතක් තිස්සේ විවාද පැවැත්වීමක් අවශ්‍ය නැති බවත් අදම අයවැය සම්මත කරගැනීමට කටයුතු කළ යුතු බවත්ය. පළාත් සභාවේ ඒ ඒ අමාත්‍යාංශවල සිදුව ඇති වංචා දූෂණ ඇතුළු විවිධ අක්‍රමිකා මතු කිරීමටත් 2017 අයවැය යෝජනා ක්‍රියාත්මක වූ ආකාරය සම්බන්ධයෙනුත් ඒ ඒ අමාත්‍යාංශවලට අදාළව කරුණු දැක්වීම සඳහා සූදානමින් සිටි ජනතා විමුක්ති පෙරමුණේ මන්ත්‍රීවරුන් වන සමන්ත විද්‍යාරත්න මහතා සහ එච්. එම් ජයවර්ධන මහතා ඊට දැඩි සේ සිය විරෝධය දක්වා ඇත. තුන්ලක්ෂයකට අධික ඌව පළාතේ ජනතාවට සෘජුවම බලපාන පළාතේ අයවැය සම්බන්ධයෙන් ජනතාව දැනගත යුතු බවත් එම නිසා දින හතරේ විවාදය අවශ්‍ය බවත් මෙහිදී සමන්ත විද්‍යාරත්න මහතා සහ එච්. එම් ජයවර්ධන මහතා සිය විරෝධය දක්වමින් වැඩිදුරටත් ප්‍රකාශ කර තිබේ. ඉන් පසු විවාදය පැවැත්විය යතු නොවේය යන්න සඳහා පක්ෂ විපක්ෂව ඡන්ද විමසීමක් සිදු කර ඇති අතර ඊට පක්ෂව මහින්ද පිල හා මෛත්‍රී පිල එක්ව ඡන්දය ලබා දී ඇත. ඒ අනුව අද දිනම අයවැය සම්මත කරගැනීමට ඔවුන් කටයුතු කර ඇති අතර අයවැයට විරුද්ධව ඡවිපෙ මන්ත්‍රීවරු දෙදෙනා පමණක් විරෝධය දක්වා තිබේ. සාමාන්‍ය සභාවාරයකදී පැවැත්වෙන විවාදයක් වුවද පැය 06ක් 07ක් පැවැත්වෙන නමුත් අද දහවල් 12.30ට ආරම්භ කළ සභාව පස්වරු 2.30ට අවසන් කර ඇත. අයවැය විවාදය පැවැත්වෙන කාලවදී එය රාත්‍රී 07, 08 වන තුරු විවාදය පැවැත්වෙන බවත් 2018 අයවැය විවාදය අවසන් කිරීමට සැලසුම් කර තිබුනේ 07වනදා රාත්‍රීයේදී බවත් පැවසේ. මේ සම්බන්ධයෙන් අදහස් දැක්වූ සමන්ත විද්‍යාරත්න මහතා සඳහන් කර සිටියේ හැමදාමත් ඌවේ ජනතාවට සිදුවූයේ මෙම අසාධාරණයම බවත් මෙවරද එක්සත් ජාතික පක්ෂයත් මහින්ද පිලත් මෛත්‍රී පිලත් සැලසුම්සහගතව සහයෝගයෙන් අයවැය සම්මත කර ගත් බවයි. එක්සත් ජාතික පක්ෂය අයවැය වර්ජනය කර එළියට ගියේද මෙම සැලසුමේ කොටස් ලෙස බවත් විවාදය පැවැත්වූනාවම් තුන් කට්ටුවේම කෙරුවාව එළිදරව් වන බවත් එයට බියේ මෙවැනි සැලසුමක් ඔවුන් ක්‍රියාවට නැංවූ බවත් සමන්ත විද්‍යාරත්න මහතා වැඩිදුරටත් පැවසීය.", "URL": "https://lankatruth.com/si/?p=44823", "Category": "පුවත්", "Parent URL": null}