{"Source": "Lankatruth", "Timestamp": "April 27, 2020", "Headline": "මහකච්චකොඩිය ගම්මානය ලොක් ඩවුන් කරයි", "News Content": "කොරෝනා හෙවත් කොවිඩ්-19 වෛරසය ආසාදනයවූ අයකු වවුනියාව, මහකච්චකොඩිය ගම්මානයෙන් වාර්තාවීමත් සමඟ එම ගම්මානය හුදකලා කිරීමට පියවර ගත් බව වවුනියාව දිස්ත්‍රික් ලේකම් සමන් බන්දුසේන මහතා පවසයි. එම ගම්මානයට ඇතුල්වන සියලු මාර්ග, මාර්ග බාධක යොදා දින 14 කාලයක් අවහිරකර ආරක්ෂක අංශ හා පොලිසිය යෙදවීමටද කටයුතු කළ බවත් එම ගම්මානයේ පුද්ගලයින්ගේ ඇඳිරිනීති බලපත්‍ර සියල්ල අවලංගු කිරීමට පියවර ගත් බවත් දිස්ත්‍රික් ලේකම්වරයා පවසයි. වැලිසර නාවික හමුදා කඳවුරේ සිට නිවාඩු ලබා පැමිණි වවුනියාව, මහකච්චකොඩිය ප්‍රදේශයේ නාවික හමුදා සෙබලෙකු හට සිදුකළ පී.සී.ආර්. පරීක්ෂණයේදී කොරෝනා හෙවත් කොවිඩ්-19 වෛරසය ආසාදනයවී ඇති බවට තහවුරුවීමත් සමඟ ඊයේ දිනයේ වවුනියාව දිස්ත්‍රික් ලේකම් සමන් බන්දුසේන මහතාගේ ප්‍රධානත්වයෙන් යුත් කොරෝනා වෛරස මර්ධන කමිටුව විසින් මෙම තීරණය ගෙන ඇත. මහකච්චකොඩිය ගම්මානය සඳහා ඇතුළුවීමට අවසර ඇත්තේ සෞඛ්‍ය සේවා සහ අත්‍යවශ්‍ය සේවා පමණක් වන අතර ඔවුන්ද විෂබීජහරණයට ලක්කොට ඇතුළුවීමට හා පිටවීමට කටයුතු සලස්වා ඇති බවද වවුනියාව දිස්ත්‍රික් ලේකම්වරයා වැඩිදුරටත් පවසයි.", "URL": "https://lankatruth.com/si/?p=92808", "Category": "පුවත්", "Parent URL": null}