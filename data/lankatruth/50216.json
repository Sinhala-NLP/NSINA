{"Source": "Lankatruth", "Timestamp": "April 5, 2018", "Headline": "අගමැති, ජනපති හමුවෙයි – හවුල් ආණ්ඩුවත් දිගටම", "News Content": "ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා අතර හමුවක් අද (05) පස්වරුවේදී සිදුව ඇති බවත් හවුල් ආණ්ඩුව අඛණ්ඩව 2020 දක්වා පවත්වාගෙන යාමට එහිදි සාකච්ඡා වී ඇති බවත් වාර්තා වේ. ජනපති නිල නිවසේදී මෙම හමුව සිදුව ඇති අතර අග්‍රාමාත්‍ය රනිල් වික්‍රමසිංහ මහතාට එරෙහිව ගෙන ආ විශ්වාස භංග යෝජනාව සම්බන්ධයෙන් පැවති විවාදයෙන් පසුව ජනපතිවරයා හා අගමැතිවරයා හමුවූ ප්‍රථම අවස්ථාව මෙයයි. හවුල් අඛණ්ඩව 2020 දක්වා පවත්වාගෙන යාමට එහිදී අදහස් හුවමාරු කරගත් බව නිල නොවන ආරංචි මාර්ග සඳහන් කරයි. නව ඇමැතිවරුන් පත් කිරීම සම්බන්ධයෙන්ද ඉහත හමුවේදී අගමැති සිය ස්ථාවරය ජනපතිට දැනුම් දී ඇති බව වාර්තා වේ. කෙසේ නමුත් පැයකට ආසන්න කාලයක් පැවැති ඉහත හමුවේදී සාකච්ඡා වූ කරුණු පිළිබඳව කිසිවක් නිල වශයෙන් ප්‍රකාශයට පත් වී නැත. මූලාශ්‍ර ලංකාදීප", "URL": "https://lankatruth.com/si/?p=50216", "Category": "පුවත්", "Parent URL": null}