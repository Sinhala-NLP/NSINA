{"Source": "Lankatruth", "Timestamp": "October 12, 2020", "Headline": "රියාජ් බදියුදීන් නිදහස් කිරිම යුක්ති සහගත නැතැයි නීතිපති කියයි", "News Content": "පාස්කු ප‍්‍රහාරයට අදාළ සිද්ධිය සම්බන්ධයෙන් සැකපිට අත්අඩංගුවට ගෙන රඳවාගෙන ප‍්‍රශ්න කරමින් සිටි රියාජ් බදියුදීන් නමැත්තා මුදාහැරීමට අපරාධ පරීක්ෂණ දෙපාර්තමේන්තුව ගත් තීරණය යුක්ති සහගත නොවන බව නීතිපති ජනාධිපති නීතීඥ දප්පුල ද ලිවේරා මහතා අවධාරණය කොට ඇත. සැකපිට අත්අඩංගුවට ගෙන රදවාගෙන ප‍්‍රශ්න කරමින් සිටි රියාජ් බදියුදීන් නමැත්තා මුදාහැරීම සම්බන්ධයෙන් අපරාධ පරීක්ෂණ දෙපාර්තමේන්තුව බාර නියෝජ්‍ය පොලිස්පති ප‍්‍රසාද් රණසිංහ, අපරාධ පරීක්ෂණ දෙපාර්තමේන්තුවේ අධ්‍යක්‍ෂ ජ්‍යෙෂ්ඨ පොලිස් අධිකාරී ප‍්‍රසන්න ද අල්විස්, සහකාර පොලිස් අධිකාරී විජිත පෙරේරා සහ ප‍්‍රධාන පොලිස් පරීක්‍ෂක සුගත් කුමාර යන මහත්වරු අද (12) නීතිපතිවරයා හමුවී කළ සාකච්ජාවකදි මේ බව අනාවරණය වු බවද නීතිපතිවරයා අවධාරණය කළ බව ඔහුගේ සම්බන්ධීකරණ නිලධාරිණි ජ්‍යෙෂ්ඨ රජයේ නීතිඥ නිශාරා ජයරත්න මෙනවිය පවසයි. පාස්කු ප‍්‍රහාර මාලාවේදී සිනමන් ග‍්‍රෑන්ඩ් හෝටලයට බෝම්බ ප‍්‍රහාරය එල්ල කළ ඉන්සාෂ් අහමඩ් නමැත්තා රියාජ් බදියුදීන් නමැත්තාට දුරකථන ඇමතුම් 07ක් ලබාදීම සම්බන්ධයෙන් ප‍්‍රශ්න කිරීම සදහා ඔහු සැකපිට අත්අඩංගුවට ගනු ලැබු බව එම සාකච්ජාවේදි හෙළි වී ඇති අතර රියාජ් බදියුදීන් නමැත්තා විසින් ජංගම දුරකථන 16ක් භාවිතා කළ බව හෙළි වී ඇතත් ඉන් ජංගම දුරකථන 12ක්ම අපරාධ පරීක්ෂණ දෙපාර්තමේන්තුව විසින් සොයා ගෙන නොමැති බවද අනාවරණය වී තිබේ. පාර්ලිමෙන්තු මන්ත‍්‍රී රිෂාඩ් බදියුදීන් මහතාගේ සහෝදරයකු වන රියාජ් බදියුදීන් නමැත්තාට සිනමන් ග‍්‍රෑන්ඩ් මරාගෙන මැරෙන බෝම්බ ප‍්‍රහාරය එල්ල කළ ඉන්සාෂ් අහමඩ් නමැත්තා විසින් දුරකථන ඇමතුම් 07ක් ලබාදීම සම්බන්ධයෙන් ප‍්‍රශ්න කිරීම සදහා රියාජ් බදියුදීන් නමැත්තා පසුගිය අප්‍රේල් 14 වැනිදා අපරාධ පරීක්ෂණ දෙපාර්තමේන්තුව විසින් සැකපිට අත්අඩංගුවට ගෙන ඇති අතර ඔහු අපරාධ පරීක්ෂණ දෙපාර්තමේන්තුව බාරයේ රදවාගෙ ප‍්‍රශ්න කිරීම සදහා අප්‍රේල් 17 වැනිදා සහ ජුලි 13 වැනිදා අපරාධ පරීක්ෂණ දෙපාර්තමේන්තුව බාර නියෝජ්‍ය පොලිස්පතිවරයාගෙන් අවස්ථා දෙකකදී රැඳවුම් නියෝග ලබාගෙන ඇති බව අනාවරණය වී ඇත. එලෙස ලබාගත් රැඳවුම් නියෝග ඔක්තෝම්බර් 13 වැනිදා අවසන් වීමට නියමිතව තිබියදී රියාජ් බදියුදීන් නමැත්තා සම්බන්ධයෙන් සිදුකළ විමර්ශන කටයුතු අපරාධ පරීක්ෂණ දෙපාර්තමේන්තුව විසින් සැප්තැම්බර් මස 06 වැනිදා අවසන් කර රියාජ් බදියුදීන් නමැත්තාට අදාළව ලබාගත් රැඳවුම් නියෝග අවලංගු කිරීම සදහා සැප්තැම්බර් මස 28 වැනිදා අපරාධ පරීක්ෂණ දෙපාර්තමේන්තුව බාර නියෝජ්‍ය පොලිස්පති නුවන් වෙදසිංහ මහතා වෙත ඉදිරිපත් කොට ඇති බවත් නුවන් වෙදසිංහ මහතාගේ නිර්දේශය අනුව සැප්තැම්බර් මස 30 වැනිදා ඔහු මුදාහැර ඇති බවත් සාකච්ජාවේදි අනාවරණය වී තිබේ. අපරාධ පරීක්ෂණ දෙපාර්තමේන්තුව බාර නියෝජ්‍ය පොලිස්පති නුවන් වෙදසිංහ මහතා සහ අපරාධ පරීක්ෂණ දෙපාර්තමේන්තුවේ අධ්‍යක්‍ෂ ජ්‍යෙෂ්ඨ පොලිස් අධිකාරී ප‍්‍රසන්න ද අල්විස් යන මහත්වරුන් විසින් රියාජ් බදියුදීන් නමැත්තා මුදාහැරීම සදහා විමර්ශන නැවැත්වීමට කටයුතු කොට ඇති බවත් එලෙස විමර්ශන නැවැත්වීම හේතූවෙන් මෙම සිද්ධියට අදාළව වැඩිදුර විමර්ශනය කිරීමේ අවශ්‍යතාවය මෙන්ම විමර්ශනවල සාර්ථක ප‍්‍රථිපල අත්කර ගැනීමට තිබු හැකියාවද අඩපණ වී ඇති ආකාරයද අනාවරණය වී ඇත. මේ අනුව විමර්ශන නතර කර රියාජ් බදියුදීන් නමැත්තා මුදාහැරීමට අපරාධ පරීක්ෂණ දෙපාර්තමේන්තුව ගත් තීරණය සාධාරණීයකරණය කිරීමට නොහැකි බව නීතිපතිවරයා විසින් අවධාරණය කොට ඇත.", "URL": "https://lankatruth.com/si/?p=97591", "Category": "පුවත්", "Parent URL": null}