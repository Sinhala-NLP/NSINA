{"Source": "Lankatruth", "Timestamp": "November 6, 2018", "Headline": "ජාත්‍යන්තර ක්‍රිකට් පිටියට සමුදීමට පෙර රංගනගෙන් තවත් වාර්තාවක්", "News Content": "අද(06) දින ජාත්‍යන්තර ක්‍රිකට් තරඟ පිටියෙන් සමුගන්නා ශ්‍රී ලංකා ක්‍රිකට් ක්‍රීඩක රංගන හේරත් තවත් තරඟ වාර්තාවක් තැබීමට සමත් විය. ඒ ගාලු ජාත්‍යන්තර ක්‍රිකට් ක්‍රීඩාංගනයේ ටෙස්ට් කඩුළු 100ක් බිඳ හෙලූ දෙවැනි ක්‍රීඩකයා බවට පත්වෙමිණි. සංචාරක එංගලන්ත කණ්ඩායම සමඟ මේ වනවිට පැවැත්වෙන පළමු ටෙස්ට් තරඟයේදී එංගලන්ත නායක ජෝ රූට් දවා ගැනීමත් සමඟ රංගන මෙම වාර්තාව තැබීමට සමත් විය. දක්ෂ වමත් දඟ පන්දු යවන්නෙකු වූ රංගන හේරත් මෙම තරඟයෙන් පසු ජාත්‍යන්තර ක්‍රිකට් පිටියට සමුදීමට තීරණය කර තිබේ. රංගන හේරත් 1978 වසරේ මාර්තු මස 19 වන දින කුරුණෑගල දී උපත ලැබීය. නාරම්මල මයුරපාද සහ කුරුණෑගල මලියදේව විද්‍යාලවලින් අධ්‍යාපනය හැදෑරූ හේරත් නාරම්මල මයුරපාද විද්‍යාලයේ සිට ක්‍රිකට් ක්‍රීඩාවට නැඹුරු වී තිබේ. 1999 වසරේ සැප්තැම්බර් මස 22 දින ගාල්ල ජාත්‍යන්තර ක්‍රීඩාංගනයේ දී ඔහු ප්‍රථම වරට ඕස්ට්‍රේලියාවට එරෙහිව ටෙස්ට් තරඟයකට මුහුණ දුන් අතර ඒ වනවිට ඔහුගේ වයස අවුරුදු 21කි. මේ වනවිට හේරත් ටෙස්ට් තරඟ 92කට එක්දින තරඟ 71කට සහ විස්සයි විස්ස තරඟ 17කට ක්‍රීඩාකර තිබේ. මෙම තරඟ අතරතුර ජාත්‍යන්තර තරඟ වාර්තා රැසක් තමන්සතු කර ගැනීමට රංගන සමත් වී ඇත. ඒ අතර ලොව ටෙස්ට් ක්‍රීඩාකරන සියළු කණ්ඩායම්වලට එරෙහිව කඩුලු 5 බැගින් දවාගත් 3 වැන්නා ලෙස රංගන ක්‍රිකට් ඉතිහාසයට එක්විය. 2017 වසරේ ටෙස්ට් කඩුලු 400 සීමාව පසුකර යාමට රංගන සමත්විය. 2016 වසරේ සිම්බාබ්වේ කණ්ඩායමට එරෙහිව පැවති ටෙස්ට් තරඟයේ ශ්‍රී ලංකා කණ්ඩායමේ නායකත්වය ද රංගනට හිමිවිය. අද දින ජාත්‍යන්තර ක්‍රිකට් පිටියට සමුදෙන රංගන හේරත් ක්‍රීඩකයාට අපගේ උනුසුම් සුභ පැතුම්.", "URL": "https://lankatruth.com/si/?p=62754", "Category": "ක්‍රීඩා පුවත්", "Parent URL": null}