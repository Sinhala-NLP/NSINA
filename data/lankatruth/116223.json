{"Source": "Lankatruth", "Timestamp": "May 11, 2021", "Headline": "ජනාධිපති මාධ්‍ය ප්‍රකාශකගේ මංගල බොරුව අතේ පත්තු වෙයි", "News Content": "සීනෝෆාම් එන්නත හදිසි භාවිතය අනුමත කිරීම සඳහා ලෝක සෞඛ්‍ය සංවිධානය ගත් තීරණයට ජනාධිපති ගෝටාබයා රාජපක්ෂ බලපෑම් කළ බවට කරන ප්‍රකාශ ලෝක සෞඛ්‍ය සංවිධානය ප්‍රතික්ෂේප කර තිබේ. ඩේලි මිරර් පුවත්පත විසින් ඇසූ ප්‍රශ්නයකට පිළිතුරු දෙමින් ලෝක සෞඛ්‍ය සංවිධානය කියා සිටියේ ලෝක සෞඛ්‍ය සංවිධානයේ හදිසි භාවිත ලැයිස්තුගත කිරීම (EUL) සාමාන්‍යයෙන් නිම කිරීමට මාස දෙක තුනක කාලයක් ගත වන බවයි. එන්නත් නිෂ්පාදකයින් විසින් ඉදිරිපත් කරන ලද දත්තවල ගුණාත්මකභාවය පදනම්වූ සාධක සහ පූර්ව සුදුසුකම් ක්‍රියාවලිය වඩාත් සංකීර්ණ වන බැවින් ඒ සඳහා වැඩි කාලයක් ගත වන බවයි. ලෝක සෞඛ්‍ය සංවිධානයේ අධ්‍යක්ෂ ජනරාල් ආචාර්ය ටෙඩ්‍රොස් අද්නාම් ගෙබ්‍රෙයෙසස් සමඟ ජනාධිපති ගෝටාබයා රාජපක්ෂ මහතා කළ සාකච්ඡාවේ ප්‍රතිඵලයක් ලෙස ලෝක සෞඛ්‍ය සංවිධානය විසින් මෙම එන්නත අනුමත කර ඇති බව ජනාධිපති ප්‍රකාශක කිංස්ලි රත්නායක ඊයේ (10) දිනයේ නිකුත් කරනු ලැබූමාධ්‍ය නිවේදනයේ සඳහන් කර තිබුණේ මෙසේය. ” පසුගිය සිකුරාදා ලෝක සෞඛ්‍ය සංවිධානයේ අධ්‍යක්ෂ ජනරාල්වරයා සමඟ “සූම්” හරහා ජනාධිපති ගෝතබයා රාජපක්ෂ මහතා කළ සාකච්ඡාවක ප්‍රතිඵලයක් ලෙස එදිනම සවස ලෝක සෞඛ්‍ය සංවිධානය “සීනෝෆාර්ම්” එන්නත හදිසි භාවිතය සඳහා අනුමත කළේය.” යනුවෙනි. ලෝක සෞඛ්‍ය සංවිධානය පවසා ඇත්තේ ඔවුන්ගේ රෙගුලාසි හා නීතිවලට අනුකූලව ඕනෑම සෞඛ්‍ය නිෂ්පාදනයක් සඳහා හදිසි භාවිතයට අවසර ලබා දීමට එය නිෂ්පාදනය කරනු ලබන රටවල්වලට ස්වයං පාලනයක් ඇති බවයි. “දේශීය හදිසි භාවිතයට අවසර ලබා දී ඇත්තේ රටවල්වල අභිමතය පරිදි වන අතර එය ලෝක සෞඛ්‍ය සංවිධානයේ අනුමැතියට යටත් නොවේ” යැයි ලෝක සෞඛ්‍ය සංවිධානය ඩේලි මිරර් වෙත ලබා දීඇති පිළිතුරෙහි සඳහන් බව පැවසේ.", "URL": "https://lankatruth.com/si/?p=116223", "Category": "පුවත්", "Parent URL": null}