{"Source": "Lankatruth", "Timestamp": "April 21, 2023", "Headline": "ත්‍රස්ත පනත ගැන ත්‍රෛනිකායික මහනාහිමිවරුන්ගේ ජනපතිට ලිපියක්", "News Content": "යෝජිත ත්‍රස්ත විරෝධී පනත් කෙටුම්පත පිළිබඳව පැහැදිලි කිරීමක් සිදුකරමින් ත්‍රෛනිකායික මහනාහිමිවරුන් පත්කළ ජනාධිපති රනිල් වික්‍රමසිංහ වෙත ලිපියක් යොමුකර තිබේ. එහි දැක්වෙන්නේ අදාළ පනතේ ඇතැම් වගන්ති මගින් ප්‍රජාතන්ත්‍රවාදයේ මූලික අංග වන රටවැසියා සතු ස්වාධීන අදහස් ප්‍රකාශ කිරීමේ අයිතිය හා සාමකාමීව විරෝධතා දැක්වීමේ අයිතිය අහෝසිවීම හේතුවෙන් ඒ පිළිබඳව දැඩි විරෝධයක් ශ්‍රී ලාංකීය ජන සමාජය තුළ උද්ගතවී ඇති බැවින් විශේෂඥ මණ්ඩලයක් හරහා මෙම පනත් කෙටුම්පතෙහි නුසුදුසු වගන්ති ඉවත් කොට සකස් කිරීම සුදුසු බවය. “රටේ ස්වෛරිත්වයත් භෞමික අඛණ්ඩතාවත් ආරක්‍ෂා කරගනිමින් පුද්ගල හා සමාජ ආරක්‍ෂණය උදෙසා විධිවිධාන සම්පාදනය කිරීම රජයේ යුතුකම හා වගකීම යි. එහෙත් යෝජිත ත්‍රස්ත විරෝධී පනත් කෙටුම්පතෙහි ඇතැම් වගන්ති මගින් ප්‍රජාතන්ත්‍රවාදයේ මූලික අංග වන රටවැසියා සතු ස්වාධීන අදහස් ප්‍රකාශ කිරීමේ අයිතිය හා සාමකාමීව විරෝධතා දැක්වීමේ අයිතිය අහෝසි වීම හේතුවෙන් ඒ පිළිබඳ දැඩි විරෝධයක් ශ්‍රී ලාංකේය ජන සමාජය තුළ උද්ගතව ඇත. රට තුළ නීතිය බලාත්මක විය යුතු අතරම මහජන අවශ්‍යතාවන් හා ගැටලු පිළිබඳ රාජ්‍ය පාලකයින් නිසි අවධානයක් යොමු කොට ඒ සඳහා අවශ්‍ය ප්‍රතිපත්තිමය තීරණ ගැනීමට සුදුසු යාන්ත්‍රණයක් සකස් කිරීම ද සාර්ථක රාජ්‍ය පාලනයක මූලික ලක්‍ෂණය විය යුතු බව අග්ගඤ්ඤ, චක්කවත්ති සීහනාද, කූටදන්ත ආදී සූත්‍ර දේශනාවන් තුළින් පැහැදිලි වේ. එහෙයින් ප්‍රජාතන්ත්‍රවාදී රාජ්‍ය පාලන ක්‍රමය වෙනුවට අහිතකර වාරණ ක්‍රම වේදයන් මගින් කටයුතු කිරීම රාජ්‍ය පාලනයේ වගවීම හා විනිවිද භාවය පිළිබඳ මහජනතාව තුළ දැඩි ව්‍යාකූලත්වයක් නිර්මාණය කිරීමට හේතු වන අතර ම එය නව සමාජ අර්බුද ඇති කිරීමට ද හේතු විය හැකිය. නව පනත් කෙටුම්පතෙහි ත්‍රස්තවාදය පිළිබඳ අන්තර්ගත වන පුළුල් හා ගැටලුකාරි නිර්වචනය හේතුකොට ගෙන සාමකාමී විරෝධතා දැක්වීම, පවතින රාජ්‍ය පාලනයේ අඩුපාඩු පෙන්වා දීම වැනි ඕනෑම ක්‍රියාවක් ත්‍රස්තවාදී ක්‍රියාවක් ලෙස අර්ථ ගැන්වීමේ හැකියාවක් ඇති බව නිරීක්‍ෂණය වෙයි. නිසි දේශපාලන වගවීමකින් යුත් රාජ්‍ය පාලන තන්ත්‍රයක් පිළිබඳ මහජනතාවගේ සිත් තුළ දැඩි බලාපොරොත්තුවක් පවතින මෙවන් අවස්ථාවක මෙවැනි පනතක් සම්මත කර ගැනීම ජාතික හා ජාත්‍යන්තර වශයෙන් අප දේශයේ ප්‍රජාතන්ත්‍රවාදය පිළිබඳ බරපතල සැක සංකා මතු කිරීමට ද හේතු විය හැකිය. එහෙයින් රටේ පවතින ගැටලු හා මහජන අවශ්‍යතාවන් පිළිබඳ අවධානය යොමු කරමින් පුළුල් සමාජ සංවාදයක් ඇති කොට විශේෂඥ මණ්ඩලයක් හරහා මෙම පනත් කෙටුම්පතෙහි නුසුදුසු වගන්ති ඉවත් කොට සකස් කිරිම සුදුසු බව හිතාධ්‍යාශයෙන් යුතුව ගරු ජනාධිපතිතුමන් වෙත මෙයින් දන්වා සිටිම්හ.” යනුවෙන් එම ලිපියේ තවදුරටත් සඳහන් වේ.", "URL": "https://lankatruth.com/si/?p=146492", "Category": "පුවත්", "Parent URL": null}