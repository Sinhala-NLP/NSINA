{"Source": "Lankatruth", "Timestamp": "May 17, 2019", "Headline": "දෙවන වාර අවසාන විභාගය අත්හිටුවා අතපසු වූ වැඩ ආවරණය කරන්න", "News Content": "දෙවන වාරයේ පාසල් විභාගය අත්හිටුවීමට කටයුතු කර ඒ වෙනුවෙන් සිසුන්ගේ අතපසු වූ වැඩ ආවරණය කිරීම සඳහා කටයුතු කළ යුතු බවට අධ්‍යාපන අමාත්‍යාංශයට යෝජනා කරන බව ලංකා ගුරුසේවා සංගමයේ ප‍්‍රධාන ලේකම් මහින්ද ජයසිංහ මහතා පවසයි. ඊයේ දින (16) ලංකා ගුරුසේවා සංගමය මගින් කොළඹ දී පවත්වන ලද මාධ්‍ය හමුවක් අමතමින් ඔහු මේ බව ප්‍රකාශ කළේය. දින 16 කට ආසන්න කාලයක් දරුවන්ට අහිමිවීම හේතුවෙන් ඔවුන්ගේ අධ්‍යාපන කටයුතු අඩාලවීමක් සිදුව ඇති බවත් දෙවන පාසල් වාරය අවසාන විභාගය නොපවත්වා ඔවුන්ගේ අතපසුවූ අධ්‍යාපන කටයුතු සිදුකරන ලෙසත් අධ්‍යාපන අමාත්‍යාංශයේ ලේකම්වරයාට ලිපියක් යොමුකරමින් මේ පිළිබඳව ඉල්ලා ඇති බවද ඔහු පැවසීය. සිසුන්ට අතපසු වූ වැඩකොටස ආවරණය කිරීම සඳහා විශේෂ වැඩපිළිවෙලක් සකසා එය ආවරණය කිරීමට කටයුතු කරන කරන ලෙස විදුහල්පතිවරුන්ගෙන්, ගුරුවරුන්ගෙන් ඉල්ලා සිටින බවත් මෙහිදී මහින්ද ජයසිංහ මහතා පැවසීය. එසේම මෙම සමස්ත ක‍්‍රියාවලිය තුල අධ්‍යාපන ඇමතිවරයා කටයුතු කළ ආකාරය ඉතා කණගාටුදායක බවත් වගකිවයුතු ඇමතිවරයෙක් ලෙස ක‍්‍රියාකරනවා වෙනුවට ගුරුවරුන් හා විදුහල්පතිවරුන් මත සිසුන්ගේ ආරක්‍ෂාව පටවා පාසල්වල ආරක්‍ෂාව තහවුරු කිරීමට අසමත් වූ බවත් ඉන් පසුව මේ පිළිබඳව බලපෑම් කිරීමෙන් පසුව වුවද ඇමතිවරයා සිසුන් පාසල්වලට ගෙන්වා ගැනීමට අදාල වැඩපිළිවෙල සකස් නොකළ බවත් මෙහිදී මහින්ද ජයසිංහ මහතා පැවසීය. මෙම මාධ්‍ය හමුව සඳහා ලංකා ගුරුසේවා සංගමයේ සභාපති දම්මික අලහප්පෙරුම, සංවිධායක ලේකම් ප‍්‍රියන්ත ලියනගමගේ යන මහත්වරු ද එක් වී සිටියහ.", "URL": "https://lankatruth.com/si/?p=74050", "Category": "පුවත්", "Parent URL": null}