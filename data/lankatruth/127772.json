{"Source": "Lankatruth", "Timestamp": "January 14, 2022", "Headline": "කාඩිනල් හිමිගෙන් පොලිසියට ප්‍රබල චෝදනාවක්", "News Content": "බොරැල්ල සියලු සාන්තුවරයන්ගේ දෙව් මැදුරේ ජීව අත්බෝම්බයක් අටවා තිබීම සම්බන්ධයෙන් පොලිසිය සත්‍යය සොයනවාට වඩා කතන්දර ගෙතීමක යෙදී සිටින බවට ගරු අගරදගුරු මැල්කම් රංජිත් කාඩිනල් හිමිපානන් චෝදනා කරති.  මෙම සිද්ධිය සම්බන්ධයෙන් CCTV දර්ශන පරීක්ෂා කිරීමේදී උදෑසන කාලය මගහැර සවස 3න් පසු දර්ශන පමණක් විමර්ශන සඳහා යොදා ගැනීම තුළින් පරීක්ෂණ නොමග යැවීමට උත්සාහ කරන්නේ දැයි බරපතල සැකයක් මතුවන බව ඊයේ (13) පැවත්වූ මාධ්‍ය හමුවකදී ප්‍රකාශ කර තිබේ. උන් වහන්සේ එහිදී අවධාරණය කළ කරුණු කීපයක් මෙසේය. “කළු පැහැයට හුරු කලිසමක් ඇඳගෙන නොණ්ඩි ගහගෙන වගේ ඇවිත් ඒ පුද්ගලයා දේවස්ථානයට ඇතුළු වෙනවා. වටපිට බලමින් අන්තිම බංකු පේළිය ආසන්නයෙන් පිළිම වහන්සේ අසලින් අසුන් ගන්නවා. කතෝලිකයකු දේවස්ථානයකට ඇතුළු වුණාම සලකුණු කරන කුරුස ලකුණ සලකුණු කළත් එය කරන්නේ වැරැදියට කියලා අපි දැක්කා. යාඥා කරන්නේ නැතිව මුල්ලට වෙලා සාක්කුවෙන් යම් දෙයක් එළියට ගන්නවා. බිමට නැමිලා මොනවද කරනවා වගේ පේනවා. ඒ වෙලේ එතැනින් පල්ලියේ සේවය කරන අයකු ගමන් ගන්නවා. ඒක දැකල මේ පුද්ගලයා කලබලා වෙලා ඇවිදගෙන යනවා ඉක්මනට. නොණ්ඩි ගහගෙන වගේ ආවට ඔහු කලබලයෙන් දේවස්ථානයෙන් පිටවෙන්නේ හොඳට ඇවිදගෙන”එහිදී වැඩි දුරටත් පොලිස්පතිවරයාට සහ පොලිස් මාධ්‍ය ප්‍රකාශකවරයාට අභියෝග කරමින් උන් වහන්සේ කරුණු දැක්වූයේ සත්‍ය වෙනුවෙන් පෙනී සිටිය නොහැකි නම් නිල ඇඳුම් ගලවා තබා ගෙදර යන ලෙසය.", "URL": "https://lankatruth.com/si/?p=127772", "Category": "පුවත්", "Parent URL": null}