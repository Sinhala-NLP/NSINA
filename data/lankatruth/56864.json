{"Source": "Lankatruth", "Timestamp": "July 29, 2018", "Headline": "අයිතීන් ඉල්ලා මුස්ලිම් කාන්තාවෝ වීදි බසිති", "News Content": "වසර 60කට ආසන්න මුස්ලිම් විවාහ සහ දික්කසාද පනත වහාම සංශෝධනය විය යුතු බවට මුස්ලිම් කාන්තා සංවිධාන නියෝජිතවරියෝ පිරිසක් විරෝධතාවක නිරත වෙමින් කියා සිටිති. පසුගිය 25වනදා පාර්ලිමේන්තු වටරවුමෙහි පැවැත්වූ විරෝධතාවයට දිවයිනෙහි ප‍්‍රදේශ ගණනාවක් නියෝජනය කරමින් මුස්ලිම් කාන්තා නියෝජිතවරියන් විශාල පිරිසක් සහභාගී වී සිටි අතර එහිදී විරෝධතා පුවරු ප‍්‍රදර්ශනය කරමින් ඔවුන් සිය විරෝධතාව ප‍්‍රකාශ කර සිටියහ. මුස්ලිම් විවාහ නීතිය අනුව කාන්තාවනට විවාහ ගිවිස ගැනීම සඳහා නිශ්චිත වයස් සීමාවක් සඳහන්ව නොමැති බවත් අවම වශයෙන් එය අවුරුදු 18 ඉක්ම විය යුතු බවට නීති සකස් විය යුතු බවත් මුස්ලිම් ක්වාසි අධිකරණය නියෝජනය කිරීමට කාන්තාවනටද අවස්ථාව ලබාදිය යුතු බවත් ඔවුහු එහිදී ඉල්ලා සිටියහ. යල් පැනගිය ආගමික නීති වෙනස් විය යුතු බව මෙන්ම මුස්ලිම් කාන්තාවනටද තීරණ ගැනීමේදී අයිතිය හිමිවිය යුතු බවත් ඔවුහු වැඩිදුරටත් ප‍්‍රකාශ කර සිටියහ. කාන්තා ක්‍රියාකාරී ජාලය, මුස්ලිම් කාන්තා සංවර්ධන පදනම, අගතියටපත් කාන්තා සංශදය, මන්නාරම කාන්තා සංවර්ධන පදනම ආදී සංවිධාන ගණනාවක නියෝජිතවරියන් මෙම විරෝධතාව සඳහා එක්ව සිටියහ.", "URL": "https://lankatruth.com/si/?p=56864", "Category": "පුවත්", "Parent URL": null}