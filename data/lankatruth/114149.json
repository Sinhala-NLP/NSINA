{"Source": "Lankatruth", "Timestamp": "April 1, 2021", "Headline": "අධිකරණයේ නඩු භාණ්ඩ රේගුව බාර ගත්තේ ඇයි ? වස පොල්තෙල් ජාවාරමේ තවත් අභිරහස්…", "News Content": "පොලිසිය විසින් අත්අඩංගුවට ගන්නා දේපළ නඩු භාණ්ඩ ලෙස අනිවාර්යයෙන්ම අධිකරණයට ඉදිරිපත් කළ යුතුව තිබියදී සහ එසේ ඉදිරිපත් කරන නඩු භාණ්ඩ අධිකරණයේ නියෝග මත සීල් තබා ආරක්ෂා කළ යුතුව තිබියදී, නඩු භාණ්ඩ වූ වස පොල්තෙල් අඩංගු බවට සැක කෙරෙන බවුසර් දෙක රේගුවට බාරදීම මෙන්ම රේගුව විසින් තමන්ට අදාළ නොවන දෙයක් භාරගෙන ඇත්තේ කුමක් නිසාදැයි අභිරහසක් පිළිබඳව මේ වනවිට දැඩි කතාබහකට ලක්වී තිබේ. පොල්තෙල් බවුසර් දෙක අත්අඩංගුවට ගන්නා විට සීල් තබා තිබුණේ රේගුවෙන් නොව අදාළ සමාගමෙන් බව, රේගු දෙපාර්තමේන්තු අධ්‍යක්ෂ ජනරාල් මාධ්‍යයට හෙළිකර තිබේ. ජනාධිපතිවරයා විසින් රේගු අධ්‍යක්ෂ ජනරාල් වශයෙන් පත්කර සිටින විශ්‍රාමික මේජර් ජෙනරාල් විජිත රවිප්‍රිය මෙසේ ප්‍රකාශ කර තිබුණ ද, රේගුවට කිසිසේත්ම අදාළ නොවන අධිකරණයේ නඩු භාණ්ඩ ලෙස පවතින තෙල් බවුසර් බාරගන්නා ලද්දේ කුමක් නිසාදැයි කරුණු පැහැදිලි කර නැත. මෙම තෙල් බවුසර් දෙක රේගුවට භාරදීම සම්බන්ධයෙන් තොරතුරු හෙළිවී තිබෙන්නේ මාරවිල මහේස්ත්‍රාත්වරයා පොලිසියෙන් ඊයේ (31) වෙනත් ප්‍රශ්නයක් නැගූ අවස්ථාවේදී අහම්බෙන්ය. මහේස්ත්‍රාත්වරයා පොලිසියෙන් ප්‍රශ්න කර තිබෙන්නේ මෙම බවුසර් දෙකෙන් ලබාගත් තෙල් සාම්පල් රස පරීක්ෂණ වාර්තා ගැනීමට යොමු කළේද යන්නයි. මෙහිදී පොලිස් ස්ථානාධිපතිවරයා ප්‍රකාශ කර ඇත්තේ එම බවුසර් පොලිස් ආරක්ෂාව සහිතව රේගුවට බාරදුන් බවයි. පොලිස් නීති කොට්ඨාසයේ නියෝගයක් මත මෙසේ බාරදුන් බව ප්‍රකාශ කර තිබේ. මෙහදී අදාළ නඩු භාණ්ඩ රේගුවට බාරදීම සම්බන්ධයෙන් මහේස්ත්‍රාත්වරයා පොලිසියට දෝෂාරෝපණය කර ඇත. මේ අතර රේගු දෙපාර්තමේන්තුවට කිසිසේත්ම අදාළ නොවන නඩු භාණ්ඩ වු තෙල් බවුසර් දෙක රේගුව විසින් ලබාගෙන ඇත්තේ කුමන පදනමකින්ද යන්න පැහැදිලි කර නැත.", "URL": "https://lankatruth.com/si/?p=114149", "Category": "පුවත්", "Parent URL": null}