{"Source": "Lankatruth", "Timestamp": "December 13, 2020", "Headline": "වසරේ ආකර්ෂණීයම උල්කාපාත සැණකෙළිය අද", "News Content": "මෙම වසරේ අවසාන මෙන්ම වර්ණවත් උල්කාපාත වර්ෂාව අද (13) රාත්‍රී රාත්‍රී 10 සිට හෙට (14) උදෑසන දක්වා පැවැත්වෙන බවත් මෙම උල්කාපාත වර්ෂාවේ උපරිමයේදී පැයකට උල්කාපාත හැටක් පමණ විවිධ වර්ණයෙන් දැකගත හැකි වනු ඇති බවත් කොළඹ විශ්වවිද්‍යාලයයේ තාරකා විද්‍යා සහ අභාවකාශ විද්‍යා ඒකකයේ අධ්‍යක්‍ෂ, විද්‍යාභිවර්ධන සංගමයේ හිටුපු සභාපතිවරයෙකු වන මහාචාර්ය චන්දන ජයරත්න මහතා පවසයි. ජෙමිනිඩ්ස් නමින් හඳුන්වන එම උල්කාපාත වර්ෂාව දෙසැම්බර් 04 සිට 17 දක්වා පැවැත්වෙන නමුත් ලංකා වාසීන්ට ඉතාමත් අලංකාරවත් ලෙස දැකගත හැකි වන්නේ 13 රාත්‍රියේ සිට 14 උදෑසන දක්වාය. ජෙමිනිඩ්ස් උල්කාපාත වර්ෂාව ඇතිවන්නේ 3200 Phaethon නම් වල්ගාතරුව ගමන් කරන මාර්ගයට පෘථිවිය පිවිසීම නිසා බවත් ගුරුත්වාකර්ෂණය නිසා පෘථිවිය කරා ඇදී එන එම ගමන් මාර්ගයේ පිහිටන කුඩා අංශු පෘථිවි වායුගෝලය හරහා ගමන් කිරීමේදී ගිනිගෙන විනාශ වන බැවින්. අපි දර්ශනීය උල්කාපාත වර්ෂාවක් ලෙස නිරීක්ෂණය කරන්නේ මෙසේ ගිනි ගන්නා පාෂාණ කොටස් බවත් මහාචාර්ය චන්දන ජයරත්න මහතා පවසයි. උල්කාපාත වර්ෂාවට හේතුවන වස්තුව ක්ෂීණ වූ වල්ගා තරුවක් ලෙස මෙන්ම ග්‍රහකයක් ලෙසද හැඳින්වෙන බවද ඒ මහතා පවසයි. අද අමාවක දිනයක් බැවින් උල්කාපාත වර්ෂාව තවත් දර්ශනීය අයුරින් දිස්වනු ඇති බවත් එය මිථුන තාරකා රාශිය තුළ මෙම උල්කාපාත වර්ෂාවේ විමෝචන ලක්ෂ්‍යය පිහිටන බවත් නිවුන් සහෝදරයන් ලෙස හැඳින්වෙන මිථුන තාරකා රාශිය අවට බලා සිටීමෙන් ඔබට මෙම උල්කාපාත නිරීක්ෂණය කළ හැකි බවත් ඒ මහතා පවසයි. “උල්කාපාත ඇදි යන මාර්ගය පසු පසට බැලුවහොත් ඔබට මේ උල්කාපාත වල විමෝචන ලක්ෂ්‍යය මිථුන තාරකා රාශියෙහි පිහිටන බව දැකගත හැකි වේවි. සාමාන්‍යයෙන් මිථුන රාශිය ආශ්‍රිතව ඇතිවන මෙම උල්කාපාත වර්ෂාවේ උල්කාපාතවල වේගය චීටාගේ සාමාන්‍ය වේගය මෙන් දහස් ගුණයකට වඩා වැඩිය. එනම් මෙම උල්කාපාතවල සාමාන්‍ය වේගය තත්පරයට කිලෝමීටර 35කි. දෙසැම්බර් 13 සහ 14 වන දින වල මිථුන රාශිය රාත්‍රී 10 ට පමණ නැගෙනහිර අහසින් පෙනෙන්නට පටන් ගනී. රාත්‍රී 2.00 ට පමණ එය ඔබගේ හිස් මුදුනට පැමිණේ. හිරු උදා වන තෙක්ම ඔබට මිථුන රාශිය අහසේ දැක ගත හැකිය. ඔබ පාන්දර උල්කාපාත වර්ෂාව නිරීක්ෂණය කරන්නේ නම් නැරඹිය යුත්තේ බටහිර දිශාවය. අහසේ මිථුන තාරකා රාශිය සොයා ගෙන ඒ අවට විමසිල්ලෙන් බලාසිටීමෙන් උල්කාපාත නිරීක්ෂණය කළ හැකි වේ. පැහැදිලිව අහස පෙනෙන ආරක්ෂාකාරී ස්ථානයක පැදුරක් වැනි යමක් යොදා බිම වැතිර අහස බලා සිටීමෙන් වඩාත් දර්ශනීය උල්කාපාත වර්ෂාවක් නිරීක්ෂණය කළ හැකි වේ. ඔබ උල්කාපාත වර්ෂා සිතියම්ගත කරන අයෙක් නම් තරු සිතියමක පිටපතක් ළඟ තබා ගෙන ජෙමිනිඩ්ස්හි විමෝචන ලක්ෂ්‍ය සොයා ගැනීමට උත්සාහ ගන්න.” යැයි මහාචාර්ය චන්දන ජයරත්න මහතා වැඩිදුරටත් පවසයි.", "URL": "https://lankatruth.com/si/?p=103259", "Category": "පුවත්", "Parent URL": null}