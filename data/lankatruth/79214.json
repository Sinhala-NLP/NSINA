{"Source": "Lankatruth", "Timestamp": "August 16, 2019", "Headline": "ජනාධිපතිවරණය, පළාත් සභා මැතිවරණයට බාධාවක් නොවෙයි", "News Content": "පළාත් සභා මැතිවරණය පැවැත්වීම, ජනාධිපතිවරණයට කිසිඳු බාධාවක් නොවන බව පැෆ්රල් සංවිධානය පවසයි. මැතිවරණ නීතියට අනුව ජනාධිපතිවරණය හා පළාත් සභා මැතිවරණය එකම දිනයකදී හෝ ආසන්න දිනවලදී පැවැත්වීමට කිසිඳු බාධාවක් නොමැති බවත් ඌව පළාත හැර දිවයිනේ සෙසු පළාත් සභා සියල්ලෙහිම නිල කාලය මේ වනවිට ඉක්ම ගොස් ඇති බවත් පාෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. ඇතැම් පළාත් සභා මේ වනවිට වසර දෙකකට අධික කාලයක් මහජන නියෝජිතයන් නොමැතිව ආණ්ඩුකාරවරුන් යටතේ පාලනයවන බව ද ඒ මහතා පැවසීය. ලබන දෙසැම්බර් මස 7 වැනිදාට පෙර ජනාධිපතිවරණයක් පැවැත්වීම සම්බන්ධව මේ දිනවල සාකච්ඡාවට ලක්ව තිබුණ ද පළාත් සභා මැතිවරණය ද පැවැත්වීමට මැතිවරණ නීතියට අනුව බාධාවක් නොමැති බව රෝහණ හෙට්ටිආරච්චි මහතා පෙන්වා දුන්නේය. කෙසේ වෙතත් සීමා නිර්ණ වාර්තාවක් නොමැතිව පළාත් සභා මැතිවරණය පැවැත්වීමට ඇති හැකියාව සම්බන්ධව ජනාධිපතිවරයා විසින් ශ්‍රේෂ්ඨාධිකරණයෙන් සිදුකළ මත විමසීම ලබන 23 වැනිදා විභාග කෙරෙන අතර ඒ සඳහා පංච පුද්ගල විනිසුරු මඬුල්ලක් ද නම්කර තිබේ.", "URL": "https://lankatruth.com/si/?p=79214", "Category": "පුවත්", "Parent URL": null}