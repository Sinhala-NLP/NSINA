{"Source": "Lankatruth", "Timestamp": "September 7, 2018", "Headline": "2019 අයවැය විසර්ජන කෙටුම්පත් නොවැම්බර් 8 පාර්ලිමේන්තුවට", "News Content": "මුදල් ඇමැති මංගල සමරවීර මහතා විසින් 2019 වසර සඳහා වන අයවැය ලේඛනය ලබන නොවැම්බර් 08 පාර්ලිමේන්තුවට ඉදිරිපත් කිරීමට නියමිතය. පාර්ලිමේන්තුවේ ඊයේ (06) පැවැති පක්ෂ නායක රැස්වීමේදී මේ බව දැනුම් දී ඇත. ඒ අනුව අයවැය දෙවැනි වර කියැවීමේ විවාදය නොවැම්බර් 09 ආරම්භ කරන අතර අය-වැය දෙවැනි වර කියැවීමේ විවාදයේ ඡන්ද විමසීම නොවැම්බර් 16 සවස 05ට සිදු කිරීමට නියමිතය. අයවැය කාරක සභා අවස්ථාවේ විවාදය නොවැම්බර් 17 ආරම්භ වී දෙසැම්බර් 08 අවසන් වීමට නියමිතය. ඒ අනුව අයවැය කාරක සභා ඡන්දයේ ඡන්ද විමසීම දෙසැම්බර් 08 පස්වරු 05ට සිදුකිරිමට නියමිතය. මෙවර අයවැය විවාදය සඳහා දින 24ක් වෙන්කර ඇති අතර තවත් දින දෙකක් විවාදය සඳහා ලබා දෙන ලෙස ජනතා විමුක්ති පෙරමුණේ නායක, විපක්ෂයේ ප්‍රධාන සංවිධායක අනුර කුමාර දිසානායක මහතා සහ එක්සත් ජනතා නිදහස් සන්ධානය නියෝජනය කරමින් පක්ෂ නායක රැස්වීම යන පාර්ලිමේන්තු මන්ත්‍රී දිනේෂ් ගුණවර්ධන මහතා මෙහිදී ඉල්ලා ඇති බවද දැනගන්නට ඇත.", "URL": "https://lankatruth.com/si/?p=58923", "Category": "පුවත්", "Parent URL": null}