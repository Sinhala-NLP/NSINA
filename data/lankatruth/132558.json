{"Source": "Lankatruth", "Timestamp": "April 21, 2022", "Headline": "බලයේ ඉන්න මිනිස් ඝාතන කරන්නේ දේශපාලන හිඟන්නෝ – ජාතික ජන බලවේගයේ නීතිඥයෝ", "News Content": "බලයේ සිටීම සඳහා මිනිස් ඝාතන කරන්නේ දේශපාලන හිඟන්නන් යැයි ජාතික ජන බලවේගයේ නීතීඥයෝ සඳහන් කරති. එම සංවිධානය මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (20) පස්වරුවේ පැවති මාධය හමුවක් අමතමිණි. එම මාධ්‍ය හමුව සඳහා නීතිඥ සුනිල් වටගල, නීතිඥ උපුල් කුමරප්පෙරුම, නීතිඥ ජගත් අබේනායක, නීතිඥ හර්ෂණ නානායක්කාර, නීතීඥ අකලංක උඩවත්ත සහ නීතිඥ සුසන්ත දොඩාවත්ත ඇතුළු නීතීඥයින් පිරිසක් එක් වී සිටියහ. නීතිඥ සුනිල් වටගල “ජාතික ජන බලවේගයේ නීතිඥයෝ හැටියට මීට පෙරත් නීතියට අභියෝග කළ අවස්ථාවලදී ජනතාව දැනුවත් කරන්න කටයුතු කර තිබෙනවා. රඹුක්කනදී පොලිසිය වෙඩි තැබීමේ ක්‍රියාව නීතියට අභියෝග කරන සිද්ධියක්. ඒ වෙඩි තැබීමෙන් චමින්ද ලක්ෂාන් තරුණයා මිය යාම සම්බන්ධයෙන් අපේ බලවත් කණගාටුව පළ කරනවා. මේ සිද්ධියට අදාළ නීතිමය පසුබිම සම්බන්ධයෙන් රටේ ජනතාව දැනුවත් කරන්න ඕනෑ. අත්‍යවශ්‍ය ද්‍රව්‍ය ලබාගැනීම සම්බන්ධයෙන් විශාල උද්ඝෝෂණයක් රටපුරා තිබෙනවා. ඒ අවශ්‍යතා සැපයීමට රටේ පාලකයන් අසමත්ව තිබෙනවා. ඒ අසමත්වීම පදනම් කරගෙන ආණ්ඩුක්‍රම ව්‍යවස්ථාවෙන් සහතික කර තිබෙන උද්ඝෝෂණය කිරීමේ අයිතිය ජනතාව පාවිච්චි කරමින් ඉන්නවා. නමුත් රඹුක්කන ජනතාව තෙල් පෝලිම්වල දින ගණන් ඉඳලා තිබෙනවා. රාත්‍රියේ තෙල් පිරවුම්හලකට ගෙනා තෙල් පරණ මිලටම ලබාදෙන්න කියලා සමුපකාර පිරවුම් හලෙන් ජනතාව ඉල්ලා තිබෙනවා. සාධාරණ ඉල්ලීමක්. ඒ සාධාරණ ඉල්ලීමට පොලිසිය දැක්වූ ප්‍රතිචාරයෙන් තරුණයෙකු මියගියා. පස්දෙනෙකුට ආසන්න පිරිසක් බරපතළ තුවාල ලබා තිබෙනවා. තවත් පිරිසක් තුවාල ලබා රෝහල්ගත කර තිබෙනවා. ආණ්ඩුක්‍රම ව්‍යවස්ථාවටත්, දණ්ඩ නීති සංග්‍රහයේ තිබෙන ප්‍රතිපාදනවලටත්, අපරාධ නඩු විධාන සංග්‍රහයේ ප්‍රතිපාදනවලටත් පිටපැන්න, සිද්ධියක් මේක. ඒ නිසා සිතාමතා කරන ලද මනුෂ්‍ය ඝාතනයක් බව අපට පෙනෙනවා. ඒ නිසා මේ සිද්ධිය පදනම් කරගෙන පොලිස් ඇමතිත් පොලිස්පතිවරයාත් ඉල්ලා අස්විය යුතුයි. සාධාරණ උද්ඝෝෂණයක් කිරීමට ආණ්ඩුක්‍රම ව්‍යවස්ථාවෙන් ලබාදී තිබෙන අයිතිය වගේම යම් උද්ඝෝෂණයකට මැදිහත් විය යුතු නම්, පොලිස් ආඥා පනතේ ඊට අදාළ ප්‍රතිපාදන හඳුන්වාදී තිබෙනවා. ඉතාම සරලව යම් මහජන උද්ඝෝෂණයක කළහකාරී සිද්ධියක් ඇති වුවහොත් පාලනය කරන ආකාරය සඳහන් කර තිබෙනවා. ‘අංක 18 ඒ’ යටතේ ඊට අදාළ සම්පූර්ණ වරදක් සිදුවන ආකාරය, ජාතිබේදවාදී අසමගිකම්, ආගමික විරෝධතා, සමාජ හා කුලබේද වෘත්තිය සමිති අතර එදිරිවාදීකම්, දේශපාලන පක්ෂ රැස්වීම් හා ඒවායේ කටයුතු සම්බන්ධ ගැටලු, පවුල් හබයක්, වශයෙන් පැහැදිලිව දක්වා තිබෙනවා. මේ විස්තර කළ කිසිදු අවස්ථාවකට කෑගල්ලේ උද්ඝෝෂණය අයත් වන්නේ නැහැ. මේ දැක්වූ අවස්ථා යටතේ බරපතළ ගැටීමක් නැත්නම් කොල්ලකෑමක් සිදුවන බව පොලිසියට තහවුරු වෙන්න ඕනෑ. ඒ වගේම පූජනීය ස්ථානයකට, වෙළඳසැළකට රාත්‍රියේ කඩා පැන නීති විරෝධී කටයුත්තක් සිදුවෙයි කියලා තහවුරු වෙන්න ඕනෑ. තෙල් ඉල්ලා කළ උද්ඝෝෂණය කිසිසේත්ම පොලිස් ආඥා පනත යටතේ ගැනෙන පොලිස් දෙපාර්තමේන්තුවේ නියෝගවලට කිසිදු සම්බන්ධයක් නැහැ. එසේ නොවී මනුෂ්‍ය ඝාතනයක් සිදුකිරීම මිනීමැරුමක්. යම්කිසි කැරළිකාරී තත්වයක්, ජනතාව අතර අසමගියක් ඇති වුණොත් මැඩපැවැත්විය යුතු ආකාරය ගැන පොලිස් දෙපාර්තමේන්තුවේ කැරළි සරඹ යටතේ පැහැදිළිව දක්වා තිබෙනවා. එවැනි තත්වයක් යටතේ සිංහලෙන්, ඉංග්‍රීසියෙන්, දෙමළෙන් ජනතාව දැනුවත් කරන්න ඕනෑ. වහාම විසිර යන්න කියලා අවවාද කරන්න ඕනෑ. මෙතෙන ඒ දැන්වීම භාෂා තුනෙන් කරලා නැහැ. එවැනි අවවාදයක් අහන්නේ නැත්නම්, කුළුපොලු හමුදාව පාවිච්චි කරලා විසුරුවා හරින්න සාධාරණ උත්සාහයක් කර තියෙන්න ඕනෑ. ඒත් බැරිනම් තමයි කඳුළු ගෑස් ගහන්නේ. ඊටත් පස්සේ වෙඩි තියන්න ඕනෑ නම් වෙඩි තියන්නේ රබර් උණ්ඩ දාලා. නමුත් එතන රබර් උණ්ඩ පාවිච්චි කර නැහැ. අවසානයේ තිබෙන ජීව උණ්ඩවලින් වෙඩි තැබීමයි සිදුකර තිබෙන්නේ. කරන්නම දෙයක් නැත්නම් පොලිස් දෙපාර්තමේන්තුවේ අංක 5 යටතේ ලබාදී තිබෙන තත්වය තමයි වෙඩි තැබීම. වෙඩි තබන්න හැකිවෙන්නේ වෙඩි නියෝග යටතේ. අදාළ අණදෙන නිලධාරියා නිශ්චිතවම වෙඩි තැබීම කළ යුත්තේ කාටදැයි දක්වන්න ඕනෑ. නමුත් පොලිසිය පස්සෙන් පන්න පන්නා වෙඩි තැබුවා. ඒ නිසා හරි පැහැදිලිව මෙතෙන තියෙන්නේ පටු පෞද්ගලික දේශපාලන අරමුණක්. ගෝඨාභය රාජපක්ෂ ජනාධිපතිවරයාත්, අගමැති ඇතුළු කැබිනට් මණ්ඩලයත් ඉල්ලා අස්විය යුතුයි කියන විරෝධතා රැල්ල මර්දනය කරන්න රඹුක්කනදී උපක්‍රමයක් යෙදූ බවයි අපට පැහැදිලි වන්නේ. මේ වෙඩි තැබීම අපි හෙළාදකිනවා. රාජපක්ෂ පවුලේ නායකයෝ පාඩම් ඉගෙන ගෙන නැහැ. රොෂේන් චානක ඝාතනය කළ වෙලාවේ හිටපු පොලිස්පතිවරයා රාජපක්ෂ පවුලේ නායකයෝ පාඩම් ඉගෙන ගෙන නැහැ. රොෂේන් චානක ඝාතනය කළ වෙලාවේ හිටපු පොලිස්පතිවරයාට ඉල්ලා අස්වෙන්න සලස්වා බ්‍රසීලයේ තානාපතිකමක් දුන්නා. ඊට ටික කලකට පස්සේ ඒ තානාපතිවරයාට නීතිය හා සාමය අමාත්‍යාංශයේ ලේකම් ධුරය දුන්නා. සෞභාග්‍යයේ දැක්ම ප්‍රතිපත්තිය යටතේ තිබෙන එකම රටක් එකම නීතියක් ක්‍රියාත්මක කිරීමේ ජනාධිපති කාර්ය සාධක බලකායේ ප්‍රධානියා හැටියට ඥානසාර හාමුදුරුවෝ පත්කළා. හෝමාගම උසාවියට අපහාසකිරීම සම්බන්ධයෙන් අධිකරණයෙන් දඬුවම් නියමවී ජනාධිපති සමාව යටතේ එළියට අරගෙන ක්‍රියාකළ ආකාරය මේ රාජපක්ෂවරු හැදෙනවාද? පාර්ලිමේන්තුව කල්දාලා 2022 ජනවාරි 18වැනිදා නැවත කැඳෙව්වා. එහිදී ජනාධිපතිවරයා කළ කතාවේ “ප්‍රජාතන්ත්‍රවාදය ශක්තිමත් කිරීම සඳහා නීතියේ ආධිපත්‍යය හා විනිවිද භාවය සාක්ෂාත් කිරීම අත්‍යවශ්‍ය බව මා තරයේ විශ්වාස කරනවා.” කියලා සඳහන් කළා. මෙහෙම කියලා සාධාරණ උද්ඝෝෂණයක් කළ ජනතාවට වෙඩි තියනවා. ඒ නිසා ජනතාව කියන්නේ මේ ආණ්ඩුවට ඉල්ලා අස්වෙන්න කියලා. අඩුම තරමින් මේ සිද්ධියට එහා කිසිවක් කරන්න එපා කියලා ස්ථාවරයකට ආ යුතුයි. මිරිහානේ සිද්ධියේදී බස්රථයට ගිනි තැබීම කළේ පොලිසිය ඉදිරියේදීම සැලසුම් සහගතව. රඹුක්කනදී ත්‍රීරෝද රථයට ගිනි තැබීම සහ මෝටර් සයිකල් පෙරළා දැමීම පොලිසිය ඉදිරියේදීම සිදුකළා. මෙතනත් පටු පෞද්ගලික දේශපාලන අරමුණක් තිබෙනවා. මේවගේ දේවල් වෙනුවෙන් මනුෂ්‍ය ඝාතනය කරන්නේ දේශපාලන හිඟන්නෝ. මේ ආණ්ඩුව දේශපාලන හිඟන්නන්ගේ තත්වයට පත්වෙලා. මේ තත්වය වහාම හකුලා ගන්න කියන බලකිරීම අපි කරනවා.” ගෝඨාභයට දුන් ජනවරම දැන් අවසන්නීතිඥ උපුල්කුමරප්පෙරුම “නීතිඥයෝ හැටියට අපි ප්‍රශ්නයක් දිහා බලන්නේ නීති රාමුව ඇතුළෙන්. පාසල් ගුරුවරයෙක් හිතන්නේ ළමයින් යම් වෘත්තීයකට යොමු කරවන්න. මේ වගේ තම තමන්ගේ වෘත්තීන් අනුව තමන් වෙත එන සමාජීය හා දේශපාලන ප්‍රශ්න ගැන ගොඩක් අය හිතනවා. ගෝඨාභය රාජපක්ෂ වෘත්තියෙන් හමුදා නිලධාරියෙක්. ඔහු ඇමෙරිකාවට ගිහිල්ලා නැවත ලංකාවට ඇවිත් ආරක්ෂක අමාත්‍යාංශයේ ලේකම්වරයා හැටියට යුද්ධයේ අවසාන කොටසට සම්බන්ධ වුණා. ඔහු ජනාධිපතිවරයා හැටියට පත්වුණාට පස්සෙත් විවිධ තනතුරුවලට හමුදා නිලධාරීන් විශාල ප්‍රමාණයක් පත්කර ගත්තා. ඔහු දිගින් දිගටම විශ්වාස කරන්නේ මිලිටරි ක්‍රමයයි. ඔහු ආරක්ෂක අමාත්‍යාංශයේ ලේකම්වරයා හැටියට සිටියදී වැලිකඩ ඝාතන, රොෂේන් චානක ඝාතනය, රතුපස්වල ඝාතනය වගේ සිදුවීම් ගණනාවක් තිබෙනවා. රතුපස්වල ඝාතනයයි, රඹුක්කන ඝාතනයයි අතර වෙනසක් නැහැ. රතුපස්වලදී වතුර ඉල්ලූ ජනතාවට වෙඩි තිබ්බා. මෙතනදී තෙල් ඉල්ලූ ජනතාවට වෙඩි තිබ්බා. ගෝඨාභය රාජපක්ෂ මිලිටරි සංස්කෘතියක් ගොඩනගනවා. මේ යටතේ ගෝඨාභය රාජපක්ෂ විශ්වාසය තබන්නේ මිලිටරිය ගැන පමණයි. පොලිස් නිලධාරීන් කිසි බයක් සැකක් නැතිව නිරායුධ මිනිසුන්ට වෙඩි තියන්නේ නැහැ. ඔවුන් මේක කරන්න පෙළඹෙන්නේ ඉහළින් අණත් එක්ක “අපි උඹලව බේරගන්නවා.” කියන පෙළඹවීමත් එක්කයි. මනුෂ්‍ය ඝාතනයක් කළාට පස්සේ ජනාධිපතිවරයා, අගමැතිවරයා, නාමල් රාජපක්ෂ ශෝකප්‍රකාශ කර තිබෙනවා. නමුත් මේවා ඉහළ තැනකින් ලැබෙන විධානයන් අනුව කරන සාහසික අපරාධ. සමාජයේම ජීවත්වෙන පොලිස් නිලධාරීන් තුවක්කු උස්සන්න නිරායාසයෙන් පෙළඹෙන්නේ නැහැ. ආර්ථික වශයෙන්, දේශපාලන වශයෙන් සහ සමාජ ආරක්ෂන වශයෙන් ඇතිවී තිබෙන ව්‍යසනයට ගොදුරුවී තිබෙන්නේ ගෝඨාභය රාජපක්ෂ මහත්තයා ජනාධිපති වශයෙන් පත්කරන්න ක්‍රියාකළ විශාල පිරිසක්. විශේෂයෙන්ම උගත්තු කියන කොටසත් ඉතාමත්ම අසික්ෂිත විදිහට ගෝඨාභය චරිතය පිම්බුවා. ඔවුන් මේ සම්බන්ධ වගකීම් භාරගන්න ඕනෑ. ලක්ෂ හැටනවයක් ඡන්දය දුන්නේ වියත්තු කියන කොටස සහ වෘත්තිකයන් නිසයි. ගෝඨාභය රාජපක්ෂ ගැන සමාජය දැක්කේ කොළඹ නගරයේ පේමන්ට්වල ගල් අල්ලපු එකෙන්. අයියා සල්ලි දුන්නා. මල්ලී මේ වැඩටික කළා. පාර දෙපැත්තේ මල් පෝච්චි තියලා ගල් ඇල්ලුවා. පාරේ ගල් අල්ලලා පාර දෙපැත්තේ මල් හිටෙව්වාම ජනාධිපතිකම කරන්න සුදුසුයි කියලා මේ රටේ මිනිස්සු හිතුවා. මෙන්න මෙතනයි වැරදිච්ච තැන. මේ වැරැද්ද සමාජයට නිවැරදි කරන්න ඕන නැද්ද? මේ ආණ්ඩුවටත් ජනාධිපතිවරයාටත් තිබෙන සුජාතභාවය දැන් ඉවරයි. රටපුරා තිබෙන්නේ කවුරුවත් මෙහෙයවන උද්ඝෝෂණ නොවෙයි. තෙල් ගහගන්න එන මනුස්සයාට තෙල් නැතිවෙන කොට පාර හරස් කර, උද්ඝෝෂණ කරනවා. ගෑස් පෝලිමේ කෙනා ගෑස් නැතිව උද්ඝෝෂණය කරනවා. මේවා ජනතාව ගෙන්ම එන උද්ඝෝෂණ. ඔය උද්ඝෝෂණවලට සහභාගීවන තුනෙන් දෙකක් ගෝඨාභයට ඡන්දය දුන් මිනිස්සු. ගෝඨාභයට තිබුණු ජනවරම දැන් අවසන්. මේ ආණ්ඩුවට තිබුණු ජනවරම දැන් අවසන්. දෙයියන්ගේ නාමයෙන් දැන් ආණ්ඩුව අයින් වෙන්න ඕනෑ. මේ රට දැන් අපේ දරුවන්ට ජීවත් වෙන්න තියෙන්න ඕනෑ. අපි රටකින් රටකට මාරුවෙන්න ආව මිනිස්සු නොවෙයි. දැන්වත් කරුණාකරලා මෙතනින් අයින් වෙන්න. නැත්නම් මේ රට මීට වඩා ඛේදාන්තයකට යන්න පුළුවන්.” මනුෂ්‍ය ඝාතනය සිදුකර තිබෙන්නේ රජයේ සාම නිලධාරියෙකු අතින්නීතිඥ ජගත් අබේනායක “රඹුක්කන මනුෂ්‍ය ඝාතනය සිදුකර තිබෙන්නේ රජයේ සාම නිලධාරියෙකුගේ අතින්. මේ විදිහේ මනුෂ්‍ය ඝාතනයක් වුණාම මිනී මැරුමක්ද, සාවද්‍ය මනුෂ්‍ය ඝාතනයක් ද, කියලා අධිකරණ විමර්ෂණයකින් තීරණය කරන්න ඕනෑ. ඒ විමර්ෂණයේදී සොයා බලන්න ඕනෑ, කරුණු කිහිපයක් තිබෙනවා. වෙඩි තැබූ ගිනි අවිය, හිස් පතරොම් කොපු, වෙඩි වැදුණු පුද්ගලයන්ගේ තුවාලවල ස්වභාවය, වගේම විත්ති වාචකයක් ඉදිරිපත් කරන්න අදාළ නිලධාරියාට තිබෙන අවස්ථාව සොයා බලන්න ඕනෑ. දණ්ඩ නීති සංග්‍රහය අනුව මනුෂ්‍ය ඝාතනයක් මිනීමැරුමක් නොවන ව්‍යතිරේඛ පහක් තිබෙනවා. ව්‍යතිරේඛ පහෙන් එකකට හෝ වැටුණොත් මිනීමැරුමක් නොවී සාවද්‍ය මනුෂ්‍ය ඝාතනයක් වෙනවා. හදිසි කෝළාහලයක් පාලනය කරගන්න බැරිව මනුෂ්‍ය ඝාතනයක් සිදුවුණා වෙන්න පුළුවන්. ආවේගවලදී, දරුණු කෝපයකදී, ආත්මගරුත්වය නැතිවීම නිසා, සාවද්‍ය මනුෂ්‍ය ඝාතන සිදුවෙන්න පුළුවන්. තමන්ගේ රාජකාරියෙන් ඔබ්බට ගිහිල්ලා රාජකාරියට අදාළ බව සද්චේතනාවෙන් සිදුකරන මනුෂ්‍ය ඝාතනයක් වෙන්න පුළුවන්. මේවැනි මනුෂ්‍ය ඝාතන සම්බන්ධයෙන් ක්‍රියාකළ යුතු ආකාරය අපරාධ නඩු විධාන සංග්‍රහයේ එකොළොස්වැනි පරිච්ඡේදයේ විස්තර තිබෙනවා. ඒ අනුව මුලින්ම සැකකරුවන් අත්අඩංගුවට ගන්න ඕනෑ. ඒ අත්අඩංගුවට ගන්න ඕනෑ පොලිසිය විසින්. අත්අඩංගුවට ගෙන අදාළ සාක්ෂි විශ්ලේෂණය කරන්න ඕනෑ. මේ ක්‍රියාවලිය පමාකරන්නේ ඇයි? අදාළ සාක්ෂි පරික්ෂණ පවත්වන තුරු එලෙසම තිබෙන්නේ නැහැ. සමහර සී.සී.ටී.වී. දර්ශන අනුව පසුපසින් හඹාගෙන ගිහින් වෙඩි තැබූ බව පේනවා. ඒක විසුරුවා හැරීමක්ද? ඒ නිසා මේ වෙඩි තැබීම වැරදීමකින් වුණු දෙයක්, කැරළිකාරී තත්වයක් විසුරුවා හරින්න අවංකව කළ දෙයක් කියලා කිසිකෙනෙකුට කියන්න බැහැ. මිනිසුන් එකතු වී කරන උද්ඝෝෂණයක් කැරැල්ලක් වෙන්නේ නැහැ. ඊට අදාළව බැරෑරුම් තත්වයන් තිබෙනවා. ඒ බැරෑරුම් තත්වයකදී වුණත් ක්‍රියාකළ යුතු ආකාරය මීට පෙර විස්තර කළා. විනය පරීක්ෂණයක් වශයෙන් එවැනි සලකා බැලීම් කරන්න ඕනෑ. මේ සම්බන්ධයෙන් රජය ක්‍රියාකරන්නේ කොහොමද? ආයුධ පෙන්වන්න ගිහින් මරාදමපු සිදුවීම් කිහිපයක් මෑත කාලයේ තිබෙනවා. සමහර නිලධාරීන්ට විරුද්ධව ඒ සම්බන්ධයෙන් නඩු පවරා තිබෙනවා. මෙතනදී අණ දුන්නේ කවුද? මේ සෑම කෙනෙක්ම මේ මරණයට වගකියන්න ඕනෑ. මේක සාමාන්‍ය පුද්ගලික අපරාධයක් ලෙස කටයුතු කරන්න හැකි අවස්ථාවක් නොවෙයි. වෙඩිල්ල පත්තු කරන්නේ මිනිසුන්ගේ ජීවිත ආරක්ෂාව සලසාදීම තමන්ගේ රාජකාරිය කරගත් ඒ වෙනුවෙන් පඩිනඩි ලබාගන්නා නිලධාරීන්. වෙනත් අපරාධයක් පරීක්ෂා කරනවාට වඩා සූක්ෂමව කඩිනමින් පරීක්ෂා කරන්න ඕනෑ ක්‍රියාවක් මේක. මේ ආණ්ඩුව ආවේ විනය හදන්න. ඍජුව ඔවුන් යටතේ ක්‍රියාත්මක වෙන ආරක්ෂක සේනාවලට ඒ විනය හෝ පොලිසිය ඒ විනය කඩ කළාම කටයුතු කරන ආකාරය අනුව මේ සිද්ධිය ඇල්මැරිලා යන්න අරින්න උපක්‍රමයක් තිබෙනවා. මහජන අරගලවලට දීපු රතු එළියක් මේක. එහෙම නොවෙයි නම්, වෙඩි තියපු නිලධාරීයා, වෙඩි තියන්න අණ දුන් නිලධාරියා අත්අඩංගුවට ගන්න ඕනෑ. මිනී මැරුමක් වුණාම ක්‍රියාකරන්නේ එහෙමයි. සාක්ෂි විභාග කරලා ඇප දෙන්න පුළුවන්ද බැරිද කියලා තීරණය කරන්න ඕනෑ. ඒතත්වය මෙතන ක්‍රියාත්මක නොවෙන්නේ සැලසුම් සහගතව එක ස්ථානයක් තෝරාගෙන සිදුකළ ක්‍රියාවක් නිසා බවයි. මර්දනය කියන්නේ විනයක් නොවෙයි. පාරට බහින මිනිස්සු ආවේ කැකෑරෙන ප්‍රශ්නවලට උත්තර සොයා ගන්න. ඒ අය මර්දනය කිරීමෙන් ඔවුන් තුළ තිබෙන ප්‍රචණ්ඩත්වය මුදාහරින්න අනුබල දීමක් බව ලෝක ඉතිහාසයෙන් පැහැදිලි වෙනවා. රටේ හැමතැනම විශාල මහජන අරගලයක් තිබෙනවා. ගමේ, නගරයේ භේදයක් නැතිව තිබෙනවා. නගරයේ අරගලවල විනයක් පේන්න තිබෙනවා. තමන්ගේ ඇඟේ ඇටමිදුලුවලින් පටන් ගන්න ප්‍රශ්නයකට ස්වේච්ඡාවෙන් ඉදිරිපත් වෙන මිනිසුන්ගේ අරගල පටලවා ගන්න නරකයි. ඒ පාරට බහින මිනිසුන්ගෙන් සාමකාමී අරගලයක් බලාපොරොත්තු වෙන්න නරකයි. උඹලා අපට මේ ප්‍රශ්නය ඇති කළා නම්, උඹලා අපට උත්තර දීපල්ලා කියන මතයෙන් වැඩ කරනවා. ගෑස්, කිරිපිටි, තෙල්, හාල් නැති කළා නම්, අපිට උත්තර දීපල්ලා කියන ආවේගයෙන් එන අරගල කවදාවත් සාමකාමී වෙයි කියලා කිසිම ආණ්ඩුවක් අපේක්ෂා නොකළ යුතුයි. නගරයේ තරුණ පරපුර ගෙනයන අරගල විලාසිතාවත් එක්ක ගමේ අරගල සංසන්දනය නොකළ යුතුයි. ප්‍රශ්න වෙඩි උණ්ඩවලින් නවතින්නේ නැහැ. ප්‍රශ්න හදලා තිබෙන්නේ වෙඩි උණ්ඩවලින් නොවෙයි, කාලයක් තිස්සේ දියත් කළ තකතීරු වැඩපිළිවෙළක තාර්කික ප්‍රතිඵලයක් ලෙසයි. ඒ ප්‍රතිඵලය මේ ආණ්ඩුව බුක්ති විඳිමින් ඉන්නවා. ඒකට වෙඩි තියලා මර්දනය කරන්න බැහැ.” ඝාතනයේ විමර්ෂණ සී.අයි.ඩි.යට බාරදිය යුතුයිනීතිඥ හර්ෂණ නානායක්කාර “රඹුක්කන පුද්ගල ඝාතනය සම්බන්ධයෙන් තවමත් අධිකරණයට කරුණු වාර්තා කර නැහැ. එය බරපතළ සැකයට තුඩු දෙන කාරණයක්. හරි නම් මේ වන විට ‘බී’ වාර්තාවක් මගින් අධිකරණයට කරුණු වාර්තා කර තිබෙන්න ඕනෑ. ජනාධිපති නීතිඥවරුන් හතර දෙනෙක් සහ තවත් නීතිඥවරු පනස් දෙනෙක් කෑගල්ල අධිකරණයේ රැඳී සිටිමින් මරණ පරීක්ෂණය සම්බන්ධයෙන් බලා සිටිනවා. ජනාධිපති නීතිඥ- ක්‍රියන්සි අර්ෂ කුලරත්න, ජනාධිපති නීති ඥ-සරත් ජයමාන්න, ජනාධිපති නීතිඥ-උපාලි මොහොට්ටි, ජනාධිපති නීතිඥ-උපුල් ජයසූරිය මේ අතර සිටිනවා. අද (20) දහවල් 1.30ට පමණ ඒ වාර්තාවක් අධිකරණයට ඉදිරිපත් කර තිබෙනවා. ඒ වාර්තාවකින් කරන්නේ කරුණු වාර්තා කිරීම විතරයි. වැරැදිකාරයෙක් සඳහන් කරන්නේ නැහැ. වරදකුත් නැහැ. නමුත් මහේස්ත්‍රාත්වරයා දැනුම් දී තිබෙනවා වහාම ‘බී’ වාර්තාවක් මගින් සැකකරුවෙක් හඳුනාගෙන කරුණු ඉදිරිපත් කරන්න නියෝගකර තිබෙනවා. මිනී මැරුමක් නිසා අනිවාර්යයෙන්ම විත්තිකරුවන් අත්අඩංගුවට ගත යුතු වෙනවා. විමර්ෂණ පරක්කු කරන්නේ යම් සාක්ෂි නිර්මාණය කිරීමටදැයි සැකයක් ජනතාවට ඇතිවෙනවා. ඒ නිසා මේ විමර්ෂණ සබරගමුව පළාතෙන් ඉවතට ගෙන අපරාධ පරීක්ෂණ දෙපාර්තමේන්තුවට බාරදිය යුතුවෙනවා. කවීෂ කියලා පාසල් සිසුවෙකුට පොලිසිය දරුණු පහරදී තිබෙනවා. ඔහුට පහරදී තිබෙන්නේ උද්ඝෝෂණයේදී තුවාල වුණු තමන්ගේ සහෝදරයාව ගිලන් රථයට දාන්න ගිය වෙලාවේ. ඒ පහර දුන් පුද්ගලයන් දෙදෙනෙකුගේ නම් සඳහන් කරමින් රඹුක්කන පොලිසියට පැමිණිලි කර තිබෙනවා. මේ අනුව අලුතින් සාක්ෂි නිර්මාණය කරන්න පිරිසක් උත්සාහ කරනවාද කියන සැකය තීවූ වෙනවා. ඒ වගේම සැකකරුවන් අත්අඩංගුවට ගෙන නැහැ. ස්වේච්ඡාවෙන් ඉදිරිපත් වී සිටින නීතිඥවරුන් උපරිම කාර්ය සිදුකරන බව අපි අවධාරණය කරනවා. මරණ පරීක්ෂණයේදී වෙඩි තිබ්බේ කොපමණ දුරකින්ද, වෙඩි වැදුණේ කොතනටද? වැනි සියලු කරුණු සොයා ගත හැකියි. නමුත් තවම මරණ පරීක්ෂණයක් සිදුකර නැහැ. ඒනිසා ජනතාව ඉතාම අවදියෙන් ඉන්න ඕනෑ. ඒ වගේම මියගිය තරුණයාගේ අවසන් කටයුතු කිරීමට හමුදාව මැදිහත් වීමේ සූදානමක් ගැන තොරතුරු වාර්තා වෙනවා. හමුදා වාහන රාශියක් ඔහුගේ නිවාසය අවට ඇති බවට වාර්තා වෙනවා. ආයුධ පෙන්වන්න ගිය සිදුවීම් වගේ මේ සාක්ෂිත් වසංකරන්න ක්‍රියාකරනවාද කියන සාධාරණ සැකය දැනටමත් මතුවී තිබෙනවා. ඒ නිසා මේ පරීක්ෂණ සී.අයි.ඩි.යට බාරදිය යුතු බව අපි අවධාරණය කරනවා.” මාධ්‍යවේදීන් නැගූ ප්‍රශ්නවලට පිළිතුරු දෙමින්…. වෙඩි තියලා තියෙන්නේ දණිසෙන් පහළට ද? මට තිබෙන තොරතුරු අනුව මියගිය තැනැත්තාගේ වෙඩි වැදිලා තිබෙන්නේ බඩට. මරණ පරීක්ෂණයෙන් ඒ බව සනාථ කරාවි. මාධ්‍ය ප්‍රකාශයක් කරමින් යම් පොලිස් නිලධාරියෙක් කීවේ දණහිසෙන් පහළට වෙඩි තියන්න නියෝග කළ බවයි. එහෙම නම් මිය ගිය කෙනාගේ බඩට වෙඩි වදින්නේ කොහොමද? දුවන ගමන් ඔලුවෙන් හිටගන්නේ නැහැනේ. ඇතැම් වීඩියෝවල අපි දැක්කා බඩවැල් පවා එළියට ඇවිත් තිබෙනවා. එවැනි තත්වයක් තුළ මේක විසුරුවා හැරීම සඳහා වෙඩි තැබීමක් කියලා අපිට විශ්වාස කරන්න පුළුවන් ද? දුවනවා කියන්නේම විසුරුවා හැරලා ඉවරයි. දුවන කොට පස්සෙන් පන්නලා වෙඩි තියනවා කියන්නේ මිනි මැරුමක්. වහාම චූදිතයන් අත්අඩංගුවට ගත යුතුයි. ඔවුන් මොන ප්‍රකාශ කළත් මේක මිනීමැරුමක්. විසුරුවා හරින්න වෙඩි තිබ්බා නම්, දුවන මිනිසුන්ට වෙඩි තියන්නේ ඇයි? මේ පිළිබඳ පූර්ණ පරීක්ෂණයක් අවශ්‍ය වෙනවා. මෙතන සාක්ෂි යටගහයිදෝ යැයි සාධාරණ සැකයක් මතුවෙනවා. මිරිහානේ බස්එක ගිනි තිබ්බ පුද්ගලයා වීඩියෝ තිබුණත් තවම අත්අඩංගුවට ගත්තේ නැහැ. මධුෂ්ට වෙඩි තැබූ පුද්ගලයා තාමත් බයිසිකලයේ යනවා ඇති. ඔහුව අත්අඩංගුවට ගත්තෙත් නැහැ. ඒ නිසා පැහැදිලිවම සාක්ෂි හංගන්න ආණ්ඩුව උත්සාහ කරනවාදෝ කියන සැකයක් අපට ඇතිවෙනවා. ඇඳිරි නීතිය තවමත් ක්‍රියාත්මකයි. මාධ්‍යවේදීන්ට පවා වාර්තාකරණයට යන්න බැහැ. මේ කරන්නේ මොකක්ද? ඒ සම්බන්ධයෙන් අපිට මතයක් ඉදිරිපත් කරන්න විතරයි පුළුවන්. ඇඳිරි නීතිය නිසා ජනතාවට එළියට එන්න හැකියාවක් නැහැ. ඇඳිරි නීතිය දාලා තියෙන්නේ පළාතේ සාමය ආරක්ෂා කරන්න ද, නැත්නම් ආණ්ඩුවට අවශ්‍ය සාක්ෂි ටික නිර්මාණය කරගන්නද? කියල පුරවැසියෙකුට සාධාරණ සැකයක් මතුවෙන්න පුළුවන්.", "URL": "https://lankatruth.com/si/?p=132558", "Category": "පුවත්", "Parent URL": null}