{"Source": "Lankatruth", "Timestamp": "August 9, 2018", "Headline": "වගා වන්දි ඉල්ලා ගොවියෝ වීදි බසිති", "News Content": "කන්න 5ක් වගා හානිවීම හේතුවෙන් ලබාගත් ගොවි ණය කපාහරින ලෙසත් තමන්ට හිමි වගා රක්ෂණ වන්දි මුදල් ලබා දෙන ලෙසත් ආණ්ඩුවට බලකරමින් අද(9) මැදවච්චිය ගොවියෝ A9 මාර්ගය හරස් කරමින් විරෝධතාවයක නිරත විය. වගාවන්ට අවශ්‍ය ජලය හිඟකම ඇතුලු කරුණු හේතුවෙන් කන්න 5ක් සිය වගාවන් හානි වී ඇති බවත් ලබාගත් ණය ගෙවා ගත නොහැකිව ගොවි පවුල් ඉතා අසරණ තත්වයකට පත්ව සිටින බවත් විරෝධතාවෙහි නිරත ගොවියෝ පවසති. මේ අතර වගා රක්ෂණ වන්දි ලෙස තමන්ට හිමිවිය යුතු මුදල් ලබාදීම දිනෙන් දින ප්‍රමාදවන බවද ගොවියෝ ප්‍රකාශ කර සිටිති. විරෝධතාවෙහි නිරත මැදවච්චිය ගොවි ජනතාව සමඟ සමස්ථ ලංකා ගොවිජන සම්මේලනය නියෝජනය කරමින් එහි ජාතික සංවිධායක නාමල් කරුණාරත්න මහතා සහ එහි උප සභාපති සුසන්ත නවරත්න මහතා ද එක්ව සිටියහ. මැදවච්චිය ප්‍රාදේශීය ලේකම්වරයා පැමිණ සතියක් ඇතුලත සියලු ගැටළුවලට විසඳුම් ලබාදෙන බවට වූ පොරොන්දුවක් මත විරෝධතාවෙහි නිරත ගොවීන් විසිර ගොස් තිබේ.", "URL": "https://lankatruth.com/si/?p=57442", "Category": "පුවත්", "Parent URL": null}