{"Source": "Lankatruth", "Timestamp": "August 21, 2022", "Headline": "ආණ්ඩුවේ දේශීය ණයවලින් 20%ක් කපා හැරීමේ සූදානමක් ගැන වසන්ත සමරසිංහ හෙළි කරයි", "News Content": "ආණ්ඩුව විසින් ගෙන ඇති දේශීය ණයවලින් 20%ක් කපා හැරීමේ සූදානමක් ඇතැයි අන්තර් සමාගම් සේවක සංගමයේ සභාපති, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ හෙළි කරයි. ඔහු පවසන්නේ ආණ්ඩුව ණය මුදල් ප්‍රතිව්‍යුහගතකරණය කරන බව කියමින් දේශීයව ගෙන ඇති ණයවලින් මෙසේ විශාල මුදලක් කපා හැරීමට සූදානම් වන බවය. විශේෂයෙන්ම ආණ්ඩුව මේ වනවිට දේශීය වෙළෙඳපොළෙන් රුපියල් බිලියන 12,500කට ආසන්න මුදලක් ගිය අප්‍රේල් වනවිට ලබාගෙන ඇති බවද ඔහු පවසයි. ලෝක බැංකුව සහ ජාත්‍යන්තර මූල්‍ය අරමුදල මෙරටින් ඉල්ලා ඇත්තේ ණය ප්‍රතිව්‍යුහගත කරන ලෙස වන බැවින් ආණ්ඩුව ඊට උත්තර සොයන්නේ මෙවැනි කූට උපක්‍රමවලින් බවද ඔහු පෙන්වා දෙයි. විශේෂයෙන්ම සේවක අර්ථසාධක අරමුදලෙන්, සේවක භාරකාර අරමුදලෙන්, රක්ෂණ අරමුදලින් මෙන්ම තනි තනි පුද්ගලයන්ගෙන් මෙසේ දේශීය ණය ආණ්ඩුව ලබාගෙන තිබෙන බව ඔහු පෙන්වාදෙයි. මෙසේ ණය 20%කින් කපාදැමුවහොත් රටේ සමස්ත බැංකු පද්ධතියම දැඩි අවුලකට පත් වන බවද ඔහු පවසයි. ඒ අනුව සේවක අර්ථසාධක අරමුදලෙන් රුපියල් බිලියන 3,000ක් ආණ්ඩුවට ණය දී ඇති අතර අනෙක් බැංකු, රක්ෂණ හා තනි තනි පුද්ගලයන්ගෙන් රුපියල් කෝටි 9,500ක් ණය ලබාගෙන ඇති බවද ඔහු පවසයි. මෙම ණය ලබාගැනීම වෙනුවෙන් ආණ්ඩුව නිකුත් කර තිබෙන්නේ භාණ්ඩාගාර බිල්පත් හා බැඳුම්කර හරහා බවත් දේශීය ණය ප්‍රතිව්‍යුහගතකරණය කරන බව කියමින් ආණ්ඩුව කරන මෙම සෙල්ලම් වහාම නවත්වා දැමිය යුතු බවත් ඔහු වැඩිදුරටත් පවසයි. අනුරාධා හේරත් – මව්බිම", "URL": "https://lankatruth.com/si/?p=138349", "Category": "පුවත්", "Parent URL": null}