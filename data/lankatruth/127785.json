{"Source": "Lankatruth", "Timestamp": "January 14, 2022", "Headline": "දුම්රිය ස්ථානාධිපතිවරු නැවතත් වර්ජනයේ", "News Content": "දුම්රිය ස්ථානාධිපතිවරුන් ආරම්භ කළඑක් දින සංකේත වැඩවර්ජනය ඊයේ (13) මධ්‍යම රාත්‍රියේ අවසන් කරනු ලැබුවත් දුම්රිය ස්ථානාධිපතිවරුන් යළි හදිසි වැඩ වර්ජනයක් මේ වනවිට ආරම්භ කර ඇති බව වාර්තා වේ. දුම්රිය ස්ථානාධිපතිවරුන්ගේ සංගමයේ උපසභාපති නුවන් ඉලංසිංහගේ වැඩතහනම් කිරීමට දුම්රිය සාමාන්‍යාධිකාරීවරයා ගත් ක්‍රියාමාර්ගයට විරෝධය දක්වමින් මෙම හදිසි වැඩ වර්ජනය දුම්රිය ස්ථානාධිපතිවරුන් විසින් ආරම්භ කර ඇති බව පැවසේ. මෙම හදිසි වැඩවර්ජනය හේතුවෙන් මේ වනවිට ධාවනය වෙමින් පවතිනා දුම්රියද අතරගම නතර වී ඇතැයි පැවසේ. අශෝභන ලෙස හැසිරීමේ චෝදනාව යටතේ දුම්රිය ස්ථානාධිපතිවරුන්ගේ සංගමයේ උපසභාපති නුවන් ඉලංසිංහගේ වැඩතහනම් කර ඇති බව පැවසෙන අතර එය නිසි ක්‍රමවේදය නොවන බවත් ඊට විරෝධය පළකරමින් මෙම වැඩවර්ජනය ආරම්භ කළ බවත් එම සංගමයේ ප්‍රධාන ලේකම් කසුන් චාමර මාධ්‍යවෙත පවසා ඇත.", "URL": "https://lankatruth.com/si/?p=127785", "Category": "පුවත්", "Parent URL": null}