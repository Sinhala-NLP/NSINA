{"Source": "Lankatruth", "Timestamp": "September 15, 2012", "Headline": "සපුගස්කන්ද නතරවීමෙන් කෝටි ගණනක පාඩුවක්", "News Content": "සපුගස්‌කන්ද තෙල් පිරිපහදුවේ උත්ප්‍රේරකවල සල්ෆර් බැඳීම නිසා යළිත් පිරිපහදු කලාප දෙක, තුන, හතර අක්‍රිය වී යැමෙන් දිනකට රුපියල් කෝටි හයක (60,000,000) පාඩුවක්‌ සිදුවන බව පිරිපහදුව භාර නිලධාරීහු පවසති. මෙරටට අවශ්‍ය ඉන්ධනවලින් 40%ක් සපුගස්‌කන්ද පිරිපහදුවෙන් නිෂ්පාදනය කර ගත්තද, මේ වන විට පිරිපහදුව අක්‍රියවීමෙන් පිරිපහදු කළ පෙට්‍රල්, ඩීසල්, තාර, ගෑස්‌, දැවිතෙල්, භූමිතෙල්, නැප්තා ආදියද නොලැබී යැමෙන් තවත් විශාල පාඩුවක්‌ සිදුවන බවද ඔවුහු පවසති. අලුත්වැඩියා කටයුතු සඳහා පිරිපහදුව මාසයකට අධික කාලයක්‌ වසා දමා තිබී යළි පිරිපහදු කටයුතු ආරම්භ කර සතියකින් එය නැවත අක්‍රිය කිරීමට සිදුවිය. පසුගිය සඳුදා (10) යළි පිරිපහදු කටයුතු ආරම්භ කළ ද නිලධාරීන් දෙදෙනකු අත්හදාබැලීමක්‌ කරද්දී පිරිපහදුවේ උත්ප්‍රේරකවලට හානි සිදු වූ බව නිලධාරීහු හෙළි කළහ. දැනට සපුගස්‌කන්ද පිරිපහදුවේ කලාප අංක එක ක්‍රියාත්මකව තිබෙන අතර අද (15) වන විට එයද නතර වුවහොත් එහි නිපදවෙන දැවි තෙල්ද අහිමි වී යැමෙන් විදුලි බලාගාරවලට අවශ්‍ය දැවි තෙල් හිඟවීමට හැකි බව පිරිපහදු නිලධාරීහු කියති. බැවින් වහාම සුදුසුකම් සපිරි අත්දැකීම් සහිත රසායනික විශේෂඥයකු බඳවා ගන්නා ලෙසද පිරිපහදු නිලධාරීහු ඛනිජ තෙල් කර්මාන්ත ඇමැති සුසිල් ප්‍රේමජයන්ත මහතාගෙන් ඉල්ලා සිටිති. ඉරානියන් ලයිට්‌ වර්ගයේ බොරතෙල් වෙනුවට ඇරබියන් ලයිට්‌ වර්ගය ආනයනය කිරීම නිසා පිරිපහදුවේදී ලැබෙන ලාභය 10%ක සිට 3% දක්‌වා අඩු වී ඇති අතර නිපදවෙන ඩීසල්, පෙට්‍රල්, භූමිතෙල්වල ප්‍රමාණයද විශාල ලෙස අඩු වී තිබේ. ඒ අනුව පිරිපහදුවේ කටයුතුවලින් සිදුවන පාඩුව ගණනය කළ නොහැකි මට්‌ටමින් සිදුවන බවද එහි නිලධාරීහු පවසති. මෙහි උපදේශක තනතුරට රසායනික විශේෂඥයකු පත්නොකර පිරිපහදු කටයුතු කිරීම මෙම තත්ත්වයන්ට හේතුවී ඇති බවත් ඔවූහු වැඩිදුරටත් අවධාරණය කරති.", "URL": "https://lankatruth.com/si/?p=4160", "Category": "පුවත්", "Parent URL": null}