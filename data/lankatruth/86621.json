{"Source": "Lankatruth", "Timestamp": "December 3, 2019", "Headline": "රහස් පොලීසිය හමුවේ ප්‍රකාශයක් ලබාදෙන්නැයි ස්විස් නිලධාරිනියට නියෝග", "News Content": "පැහැරගැනීමට ලක්වූ බව කියන ස්විස්ටර්ලන්ත තානාපති කාර්යාලයේ නිලධාරිනියට, ලබන 9 වැනිදාට පෙර රහස් පොලීසිය හමුවේ පෙනීසිට ප්‍රකාශයක් ලබාදෙන්නැයි කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද(03) නියෝගකර තිබේ. එතෙක් ඇයට විදෙස් ගමන් තහනමක් ද පනවා ඇත. සිද්ධියට අදාලව රහස් පොලීසිය විසින් අදාල නිලධාරිනියගෙන් ප්‍රකාශයක් සටහන්කර ගැනීමට උත්සාහ ගෙනඇති බවත් ස්විස්ටර්ලන්ත තානාපති කාර්යාලයේ නිලධාරීන් එය ප්‍රතික්ෂේප කර ඇති බවත් රහස් පොලීසිය වෙනුවෙන් කරුණු දැක්වූ රජයේ නීතීඥවරයා අධිකරණය හමුවේ කරුණු දක්වා ඇත. එසේම තානාපති කාර්යාල නිලධාරිනියක් පැහැරගැනීමට ලක්වීම බරපතල කරුණක්වන බැවින් එහි ඒ පිළිබඳව විමර්ශනයකිරීමට අදාල කාන්තාවගෙන් ප්‍රකාශයක් සටහන්කර ගැනීම අත්‍යාවශ්‍ය බව නීතීඥවරයා දන්වා තිබේ. ඉදිරිපත් වූ කරුණු සළකාබැලීමෙන් අනතුරුව, මෙම විමර්ශනයට අදාල සත්‍ය අනාවරණය කරගැනීම සඳහා අදාල තානාපති කාර්යාල නිලධාරිනියගෙන් ප්‍රකාශ සටහන්කර ගැනීමට අධිකරණය අවසර ලබාදී ඇත. ඒ අනුව ලබන 9 වැනිදාට පෙර රහස් පොලීසිය හමුවේ ප්‍රකාශයක් ලබාදෙන ලෙසත් එතෙක් ඇයට තාවකාලික විදෙස් ගමන් තහනමක් පැනවීමටත් අධිකරණය නියෝග කර තිබේ. පැමිණිල්ල ලබන 9 වැනිදා නැවත කැඳවීමට නියමිත ය.", "URL": "https://lankatruth.com/si/?p=86621", "Category": "පුවත්", "Parent URL": null}