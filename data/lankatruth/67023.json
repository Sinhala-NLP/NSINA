{"Source": "Lankatruth", "Timestamp": "January 26, 2019", "Headline": "මඩට යටවී බ්‍රසීලයේ 300ක් අතුරුදන්", "News Content": "බ්‍රසීලයේ යපස් පතළක වේල්ලක් බිදීයාම හේතුවෙන් 300 කට අධික පිරිසක් අතුරුදන්ව ඇත. ගිණිකොණදිග බ්‍රසීලයේ මිනාස් ජේරියස් ප්‍රාන්තයේ බෙලෝ හොරිසොන්තේ නුවරට ආසන්නයේ පිහිටා ඇති යපස් පතලක වේල්ලක් බිදීයාමෙන් ගලා ආ මඩ ප්‍රවාහයක ගිලී මෙම පිරිස අතුරුදන්ව ඇති අතර මේ වනවිට 9 දෙනෙකුගේ මෘත දේහ සොයා ගැනීමට සහන සේවා කණ්ඩායම් සමත්ව ඇත. කෙසේ වෙතත් අතුරුදන් වූ පිරිසෙන් ජීවතුන් අතර සිටින පිරිස ඉතා අල්ප වේයැයි බලධාරීහු දැනටමත් ප්‍රකාශකර තිබේ. බ්‍රසීලයේ දැවැන්ත පතල් සමාඟමක් වන වේල් සමාඟමට අයත් පතලක් මෙසේ බිදී ගොස් ඇති අතර 2015 වසරේ ද මෙම පතලට ආසන්න පතලක වේල්ලක් බිදී ගොස් තිබේ. එයද මෙම සමාඟමටම අයත් වූවක් වන අතර එම අනතුරින් 19 දෙනෙකුට ජීවිත අහිමි විය. එම සිද්ධිය බ්‍රසීලයේ සිදුවූ දැවැන්තම පරිසර විපත්තිය ලෙස එකල සැළකිනි. මිනාස් පේරියස් පළාතේ ආණ්ඩුකාර රෝමියෝ සීමා මහතා පවසා ඇත්තේ අනතුරට පත් පිරිස බේරා ගැනීමට හැකි සියළුම උත්සාහයන් දරන බවයි. ඒ වෙනුවෙන් සහනසේවා කණ්ඩායම් ක්‍රියාත්මක අතර හෙලිකොප්ටර් යානා මගින් සහන සැළසීමේ කටයුතු වේගවත් කර ඇත. කෙසේ වෙතත් ආණ්ඩුකාරවරයා ඇතුළු බලධාරීන් පවසා සිටින්නේ ජීවතුන් අතර පිරිස සොයා ගැනීමට ඇති ඉඩප්‍රස්ථාව ඉතා සීමිත බවයි. වේල්ල බිදී යන අවස්ථාවේ 427 දෙනෙකු පතලේ සේවය කරමින් සිට ඇති අතර ඔවුන් අතරින් 279 දෙනෙකු ජීවතුන් අතර සිටියි. අනෙක් සේවක පිරිස මෙතෙක් අතුරුදන්ව ඇත. පතල ආසන්නයේ පිහිටි බෘමාඩිනියෝ නගරයේ මාර්ග බොහෝමයක් මඩ ප්‍රවාහයෙන් යට වී ඇත. එම නගරය අවට පිහිටි නිවාස කිහිපයක් පාලමක් හා ගොවිපළ කිහිපයක් මඬ ප්‍රවාහයට ගොදුරුවී ඇත. මඩෙන් ගිලීගිය නිවෙස් තුළ හා ගම්මානවල සිටි ජනතාව හෙලිකොප්ටර් ආධාරයෙන් මුදාගෙන ඇති අතර තවමත් එම ගම්මානවලට ගුවනින් හැර ළඟාවීමේ මාර්ග සොයාගැනීමට අපහසුව ඇත. මෙම අනතුර සම්බන්ධව බොහෝ දෙනෙකු වේල් සමාඟමට හා බ්‍රසීල රජයට දොස් පවරයි. නිසි අවධානයකින් තොරව සහ පරිසර සංවිධානවල අවවාද නොතකා ක්‍රියාකිරීමෙන් මෙම අනතුර සිදුවූ බව ඔවුන් චෝදනා කර සටියි.", "URL": "https://lankatruth.com/si/?p=67023", "Category": "විදෙස් පුවත්", "Parent URL": null}