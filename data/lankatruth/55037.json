{"Source": "Lankatruth", "Timestamp": "June 23, 2018", "Headline": "LTTEයට අයත් භාණ්ඩ හා පුපුරණ ද්‍රව්‍ය සමඟ අත්අඩංගුවට ගත් පුද්ගලයින් ත්‍රස්ත විමර්ශන කොට්ඨාසයට", "News Content": "මුලතිව් – ඔඩ්ඩුසුඩාන් – පේරාරු මාර්ගයේ සිදුකරන ලද සෝදිසි මෙහෙයුමක් අතරතුර අත්අඩංගුවට ගත් එල්.ටී.ටී.ඊ. සංවිධානයට අයත් අවිආයුධ සහ ද්‍රව්‍ය තොගය ප්‍රවාහනය කළ පුද්ගලයින් දෙදෙනා සහ ඊට සම්බන්ධ තවත් පුද්ගලයින් දෙදෙනෙකු අද(23) ත්‍රස්ත විමර්ශන කොට්ඨාසය වෙත ඉදිරිපත් කර ඇත. ත්‍රී රෝද රථයෙන් පැමිණි පුදගලයින් තිදෙනාගෙන් එක් පුද්ගලයෙකු මේ දක්වා අත්අඩංගුවට ගැනීමට නොහැකි වී ඇති අතර සිද්ධියට සම්බන්ධ තවත් පුද්ගලයින් දෙදෙනෙකු පුදුකුඩිඉරිප්පු පොලීසිය අත්අඩංගුවට ගෙන තිබේ. පලාගිය පුද්ගලයා අත්අඩංගුවට ගැනීමට විශේෂ මෙහෙයුමක් ක්‍රියාත්මක බව උතුරු පළාත භාර ජ්‍යෙෂ්ඨ පොලිස්පතිවරයා පැවසීය. අත්අඩංගුවට ගත් ත්‍රී රෝද රථයේ තිබී ටී-56 උණ්ඩ 120ක්, ඉලෙක්ට්‍රොනික ඩෙටනේටර් 10ක්, ඉලෙක්ට්‍රොනික නොවන ඩෙටනේටර් 21ක්, එල්.ටී.ටී.ඊ. ය විසින් නිෂ්පාදිත අත්බෝම්බ 2ක්, දුරස්ථ පාලක 6ක්, වනයේ සැඟවීම පිණිස එල්.ටී.ටී.ඊ. සාමාජිකයින් භාවිත කරන ඇදුම් කට්ටලයක් ඇතුළු උපකරණ සොයාගෙන තිබේ. මෙම සිද්ධිය සම්බන්ධව ශ්‍රී ලංකා යුධ හමුදාව නිවේදනය කර සිටියේ උතුරු සහ නැගෙනහිර පළාත්වල හමුදා කඳවුරු ඉවත් කරන බවට හා හමුදා සාමාජිකයින් සංඛ්‍යාව අඩු කරන බවට ජනතාව නොමඟ යවමින් විවිධ දේශපාලනඥයන් සහ පුද්ගලයින් ගෙන යන ප්‍රකාශවල සත්‍යතාවයක් නොමැති බවයි. එවැනි ප්‍රකාශ ජාතික ආරක්ෂාවට තර්ජනයක් බවද නිවේදනයේ දැක්වේ. එසේම සත්‍ය විකෘතිකර දේශප්‍රේමීත්වය පෙන්වීමට උත්සාහ කරන අතර එවැනි කිසිඳු ක්‍රියාමාර්ගයක් හමුදාව මෙතෙක් ක්‍රියාත්මක කර නොමැති බව යුද හමුදාව වැඩිදුරටත් පෙන්වා දෙයි. උතුරු – නැගෙනහිර පළාත්වල පිහිටි කිසිදු කඳවුරක් ඉවත් කිරීමකින් තොරව යුද හමුදා සාමාජිකයින් ඒකාබද්ධ වෙමින් අනාගතයේදී ඕනෑම අභියෝගයකට මුහුණ දීමට හැකි අයුරින් ක්‍රමෝපාය හා මෙහෙයුම් කාර්යයක්ෂමතාව ඉහළ නැංවීමට කැප වී සිටින බවද යුද හමුදාව නිවේදනය කරයි.", "URL": "https://lankatruth.com/si/?p=55037", "Category": "පුවත්", "Parent URL": null}