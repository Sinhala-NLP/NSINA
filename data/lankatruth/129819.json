{"Source": "Lankatruth", "Timestamp": "March 8, 2022", "Headline": "ඉන්ධන මිල ස්ථායිකරන අරමුදල කෝප් කමිටුවේදීත් ඇදෙයි", "News Content": "ලෝක වෙළඳපොළේ ඛනිජ තෙල් මිල විශාල වශයෙන් පහත වැටුනු අවස්ථාවේ එම මිල සහනය ජනතාවට ලබා නොදුන් ආණ්ඩුව ඉන්ධන මිල ස්ථායිකරන අරමුදල පිහිටුවීම සහ තෙල් ප්‍රවාහනයේ දී සිදුවන අධික පිරිවැය සම්බන්ධයෙන් කෝප් කමිටුවේ විමර්ශන ආරම්භ කර ඇත. ඉන්ධන මිල ස්ථායිකරන අරමුදල මගින් රුපියල් කෝටි 20,000ක් රැස් කිරීමට ආණ්ඩුව සැලසුම් කර තිබිණි. නමුත් එයින් කොපමණ මුදලක් නිශ්චිත වශයෙන්ම රැස්කරන ලද්දේද එම මුදල් වියදම් කළේ කවරාකාරයකින්ද යන්න පිළිගත් නිල වාර්තා මේ දක්වා ඉදිරිපත්කර නොතිබිණි. කොරෝනා වසංගතය මෙරට තුළ ආරම්භ වූ 2020 මාර්තු – අප්‍රේල් කාලයෙන් පසුව ලෝක වෙළඳපොළේ ඉන්ධ මිල විශාල වශයෙන් පහත වැටුණි. එම අවස්ථාවේ මිල ගණන් අඩු නොකිරීම නිසා ඛනිජතෙල් සංස්ථාවට සහ IOC සමාගමට අතිරේක ලාභයක් ලැබී ඇති බව කාරක සභාව නිරීක්ෂණය කර තිබේ. මේ සම්බන්ධයෙන් වාර්තාවක් ලබා දෙන ලෙස ඛනිජ තෙල් නීතිගත සංස්ථාවට කෝප් කමිටුව විසින් නිර්දේශ ලබා දී ඇත. අද (08) පාර්ලිමේන්තුවට ඉදිරිපත් කරන ලද කෝප් වාර්තාවේ මේ බව ඇතුළත් වන අතර විශේෂයෙන්ම තෙල් ප්‍රවාහණයේ ඉතාම අඩු වියදම් පිළිබඳවද එමගින් පෙන්වා දී තිබේ. දුම්රියෙන් ප්‍රවාහනය කිරීමේදී කිලෝමීටර් එකකට රුපියල් 3.81ක් වැය වන අතර බවුසර් මගින් ප්‍රවාහනයේදී කිලෝමීටරයකට රුපියල් 12.94ක් වැයවන බව එම වාර්තාවේ දැක්වේ. මෙසේ තිබියදී 2020 ජනවාරි මාසයේ දුම්රියෙන් ඛනිජතෙල් ප්‍රවාහනය සිදුකර ඇත්තේ 20%ක් පමණක් බව හෙළිකරගෙන ඇත.", "URL": "https://lankatruth.com/si/?p=129819", "Category": "ආර්ථික පුවත්", "Parent URL": null}