{"Source": "Lankatruth", "Timestamp": "September 17, 2018", "Headline": "කෙරවලපිටිය බලාගාරයේ ඉදිකිරීම් සම්බන්ධ පෙත්සම් විභාගය කල්යයි", "News Content": "කෙරවලපිටියේ ඉදිකිරීරීමට නියමිත ස්වභාවික වායු බලාගාරයේ එම ඉදිකිරීම් කටයුතු චීන සමාගමකට පැවරීම වහා අවලංගු කරන ලෙස අධිකරණ නියෝගයක් ලබාදෙන ලෙස ඉල්ලා ගොනුකර ඇති මූලික අයිතිවාසිකම් පෙත්සම විභාග කිරීමේ කටයුතු ලබන ඔක්තෝබර් මස 1 වැනිදාට කල් තැබීමට අද(17) තීන්දු විය. මෙම පෙත්සම ඊවා වනසුන්දර, සිසිර ද අබෘ, විජිත් මළල්ගොඩ යන ශේෂ්ඨාධිකරණ ත්‍රිපුද්ගල විනිසුරු මඬුල්ල ඉදිරියේ සළකාබැලීමට නියමිතව තිබූ අතර නියමිත විනිසුරු මඬුල්ල නොමැතිවීම හේතුවෙන් පෙත්සම් විභාගය කල් තැබුණි. අග්‍රාමාත්‍ය රනිල් වික්‍රමසිංහ, විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය ඇතුළු අමාත්‍ය මණ්ඩලයේ සාමාජිකයින් සහ විදුලිබල හා පුනර්ජනනීය අමාත්‍යාංශයේ ලේකම් ඇතුළු 82නෙකු පෙත්සමේ වගඋත්තරකරුවන් ලෙස නම්කර ඇත.", "URL": "https://lankatruth.com/si/?p=59508", "Category": "පුවත්", "Parent URL": null}