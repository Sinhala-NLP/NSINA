{"Source": "Lankatruth", "Timestamp": "August 31, 2018", "Headline": "ඥානසාර හිමියන්ගේ අභියාචනය භාර ගැනීමත් ප්‍රතික්ෂේප වේ", "News Content": "අධිකරණයට අපහාස කිරීමේ චෝදනාව යටතේ වැරදිකරු වී මේ වන විට බන්ධනාගාරගතව සිටින ගලගොඩඅත්තේ ඥානසාර හිමියන්, නියම කර ඇති දඬුවම් සම්බන්ධව අභියාචනයක් ඉදිරිපත් කිරීමට අවසර දෙන මෙන් සිය නීතීඥයා මාර්ගයෙන් සිදුකළ ඉල්ලීම අභියාචනාධිකරණය අද(30) ඉවත දැමීය. අභියාචනාධිකරණය සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල විසින් මෙම අභියාචනය ගොනු කිරීම ප්‍රතික්ෂේප කර ඇත. අධිකරණයට අපහාස කිරීමේ චෝදනාව යටතේ බොදුබල සේනා සංවිධානයේ ලේකම් ගලගොඩඅත්තේ ඥානසාර හිමියන්හට ඉකුත් අගෝස්තු මස 8 වැනිදා වසර 19ක සිරදඬුවමක් නියම කෙරුණු අතර එය වසර 6කින් ගොවී යා යුතු බවත් නියෝග ලැබුණි. එම දඬුවම සම්බන්ධව අභියාචනයක් ඉදිරිපත් කිරීමට අවසර දෙනමෙන් ඥානසාර හිමියන්ගේ නීතීඥවරයා ලෙස කටයුතු කරන ජනාධිපති නීතීඥ රියන්සි අර්සකුලරත්න මහතා මාර්ගයෙන් ඥානසාර හිමියන් කටයුතු කර තිබුණි. ඥානසාර හිමියන්ට ලබා දී ඇති නඩු තීන්දුවේ නීති දෝශ තුනක් පවතින බවත් ඒ අනුව උන්වහන්සේට අභියාචනයක් ඉදිරිපත් කිරීමට අවසර ඇති බවත් නීතීඥ රියෙන්සි අර්සකුලරත්න මහතා පවසා ඇත. ඊට ප්‍රතිචාර දක්වමින් නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් රොහාන්ත අබේසූරිය මහතා කරුණු දක්වා සිටියේ වගඋත්තරකාර පාර්ශවය විසින් ඉල්ලා ඇති අභියාචනා ඉදිරිපත් කිරීමට අවසර නොදෙන ලෙසයි. ඉදිරිපත්ව ඇති කරුණු සළකා බැලූ විනිසුරු මඬුල්ල අභියාචනය සඳහා අවසර නොදීමට තීරණය කර ඇත.", "URL": "https://lankatruth.com/si/?p=58559", "Category": "පුවත්", "Parent URL": null}