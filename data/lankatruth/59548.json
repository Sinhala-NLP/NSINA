{"Source": "Lankatruth", "Timestamp": "September 18, 2018", "Headline": "තීන්දු තීරණ ගන්න දේශපාලනය රට ගෙනත් තිබෙන්නේ ඉතාම ඛේදනීය තැනකට", "News Content": "“රටක තීන්දු තීරණ ගන්නේ දේශපාලනය. තීන්දු තීරණ ගන්න දේශපාලනය රට ගෙනැත් තිබෙන්නේ ඉතාම ඛේදනීය තැනකට. අවසාන තත්ත්වය කොතරම්ද කියනවා නම්, උගත් බුද්ධිමත් කියන සමාජය දේශපාලනය සම්බන්ධයෙන් නිද්‍රාශීලි තැනක ඉන්නේ. පවතින නිද්‍රාශීලී ස්වරූපයත් වක‍්‍රාකාරයෙන් යළි සේවය කරන්නේ පවතින විනාශකාරී, දූෂණය, වංචාව, ආදියෙන් පිරුණු දේශපාලනය පවත්වාගෙන යාමටයි.” යැයි ජයවර්ධනපුර විශ්වවිද්‍යාලයේ ආචාර්ය, වරලත් ගණකාධිකාරී අනිල් ජයන්ත ප‍්‍රනාන්දු මහතා සඳහන් කරයි. ඒ මහතා මේ බව සඳහන් කර සිටියේ ඊයේ (17) මරදාන CSRහිදී පැවති ජාතික විද්වත් සංවිධානයේ මාධ්‍ය හමුව අමතමිණි. එම අවස්ථාවට ජාතික විද්වත් සංවිධානයේ මාධ්‍ය සම්බන්ධීකාරක වරුන් වන ආචාර්ය අනුර කරුණාතිලක මහතා සහ විශේෂඥ වෛද්‍ය නිහාල් අබේසිංහ මහතා සහභාගී වී සිටි අතර ඊට අමතරව නීතිඥ හර්ෂණ නානායක්කාර මහතා සහ ආචාර්ය අතුලසිරි සමරකෝන් මහතාද සහභාගී වී සිටියහ. එහිදී වැඩිදුරටත් අදහස් දැක්වූ ආචාර්ය අනිල් ජයන්ත ප‍්‍රනාන්දු මහතා… “නිදහසින් පස්සේ විවිධ පක්ෂ රට පාලනය කිරීමෙන් පසු අද ආර්ථික ශේෂ පත‍්‍රය බලපුවාම යම් යම් හොඳ ලක්ෂණත් පේන්න පුළුවන්. අධ්‍යාපනයේ වර්ධනයන්, සෞඛ්‍ය ක්ෂේත‍්‍රයේ වර්ධනයන්, සමස්තයක් වශයෙන් ගත්තහම දළ දේශීය නිෂ්පාදිතයේ වර්ධනයන්, ඒකපුද්ගල දළ නිෂ්පාදිතයේ වර්ධනයන් පෙන්වන සංඛ්‍යා දත්ත දකින්න පුළුවන්. නමුත් අපි ගතකරන ජීවිතයේ ගුණාත්වය වර්ධනයක් නැති බව අපිට පේනවා. ඒක පුද්ගල දළ දේශීය නිෂ්පාදිතය තුන් හතර ගුණයකින්, පෙනුමින් වැඩිවුණාට මිනිසුන් බහුතරයක් ජීවත්වන්නේ ලොකු අරගලයක් එක්කයි. කොහේ හෝ වැරැද්දක් තිබෙනවා. මේ වැරැද්ද මොකක්ද කියන එකට හොඳ පිළිතුරක් අපි සකස් කර ගන්නට ඕනේ. ඇතත්ටම මේ වැරැද්දේ පදනම බවට පත්වෙන දේශපාලනය. රටක තීන්දු තීරණ ගන්නේ දේශපාලනය. තීන්දු තීරණ ගන්න දේශපාලනය රට ගෙනැත් තිබෙන්නේ ඉතාම ඛේදනීය තැනකට. අවසාන තත්ත්වය කොතරම්ද කියනවා නම්, උගත් බුද්ධිමත් කියන සමාජය දේශපාලනය සම්බන්ධයෙන් නිද්‍රාශීලි තැනක ඉන්නේ. පවතින නිද්‍රාශීලී ස්වරූපයත් වක‍්‍රාකාරයෙන් යළි සේවය කරන්නේ පවතින විනාශකාරී, දූෂණය, වංචාව, ආදියෙන් පිරුණු දේශපාලනය පවත්වාගෙන යාමටයි. සමාජයේ යම් වගකීමක් දරන පුද්ගලයන් විදිහට මේ ගැටලුවට මැදිහත් වෙන්න අපි තීරණය කළා. පවතින දේශපාලනය වෙනස් කරන්න උගතුන්, බුද්ධිමතුන් ඉතිහාසයේ විවිධ අවස්ථාවල විවිධාකාරයෙන් මැදිහත්වී තිබෙනවා. ඔවුන් මැදිහත් වෙලා තියෙන්නේ යම්කිසි පක්ෂයක්, පාටක්, හෝ පුද්ගලයෙක් ඔසවා තබන්නයි. එහෙම මේ වැඩේ කරන්න බැහැ. එහෙනම් මහජනතාව සැබෑලෙසම ක්‍රියාකාරීව බද්ධවෙන ආර්ථික වැඩපිළිවෙළක් සහිත දේශපාලන ව්‍යාපාරයක් බලයට පත්කරන්න ඕනෑ. තවත් දේශපාලන ව්‍යාපාරයක් පටන් ගන්නවා වෙනුවට ඉතාමත්ම ශක්තිමත් ජාතික වැඩපිළිවෙළක් ගොඩනැඟීමට මූලිකත්වය දෙනවා. ඒ තුළ ආර්ථික, සෞඛ්‍ය, කෘෂිකාර්මික, කී‍්‍රඩා, සහජීවනය පිළිබඳව වැනි විවිධ ක්ෂේත‍්‍රවල මූලික ප‍්‍රතිපත්ති 10ක් හදන්න අපි සාකච්ඡා කරමින් ඉන්නවා. මේ ප‍්‍රතිපත්ති එකතැනකට වෙලා පොතපත පරිශීලනය කරලා සකස් කරන එකක් නොවෙයි. මූලික වශයෙන්ම මහජනතාව මේකට සම්බන්ධ කරගෙන ඔවුන්ගේ අදහසුත් ලබාගන්න ක්‍රියාකරනවා. ගමින් ගමට යනවා. පුවත්පත් දැන්වීම් පළකරනවා. ඒ තුළින් යහපත් ජීවිතයක් ගොඩනඟා ගන්න පදනම මහජනතාවත් සමග අවබෝධයෙන් කටයුතු කරනවා. ඒ වගේම ප‍්‍රතිපත්ති සකස් කරන්න පමණක් සම්බන්ධවෙලා ආපසු යන්න එපාය කියන ඉල්ලීමත් මහජනතාවගෙන් කරනවා. මේ ප‍්‍රතිපත්ති ක්‍රියාත්මක කිරීමට පිහිටුවා ගන්නා දේශපාලන ව්‍යාපාර ඉතාමත්ම පුළුල් මහජනතාව පංගුකාරයන්වූ ව්‍යාපාරයක්. එහෙම වුනොත් විතරයි රටේ සමස්ත ජනතාව වෙනුවෙන් ගන්න තීන්දු තීරණ සාමූහික බවට පත්වෙන්නේ. ඒ අනුව පුද්ගලික සම්බන්ධතා මත තීන්දු තීරණ ගැනීමට තිබෙන ඉඩ ඉතාම අවමයි. වංචා දූෂණ සම්බන්ධයෙන් ඕනෑතරම් උදාහරණ ජනතාව දන්නවා. රුපියල් කෝටි සිය ගණනක අලාභයක් විඳින ශ්‍රී ලංකන් ගුවන් සමාගම ඒ තත්වයට පත්වුණේ මහජනතාවගේ වරදින් නොවෙයි. ඒ තීන්දු තීරණ ගත්ත අධ්‍යක්ෂ මණ්ඩලය නිසයි. යහපත් සමාජයක නම්, මේ අලාභයන් අයකර ගන්න ඕනෑ වැරදිකාරයන්ගෙන්. නමුත් අද ඒවත් මහජනතාව පිට පැටවෙනවා. දේශපාලනය රාජ්‍ය ආයතන සම්බන්ධයෙන් රටට කර තිබෙන විනාශය අතිමහත්. පරීක්ෂණ පවත්වන බව මතුපිටින් පෙනුනාට ඇත්තටම සිද්ධ වෙන්නේ මහජනතාව බලාපොරොත්තු තියාගෙන තවදුරටත් අසීමිත බරක් දැරීමයි. මේ තත්ත්වය වෙනස් කර ගත හැක්කේ අපටමයි. සාමූහික පොදුජන ව්‍යාපාරයක් විදිහට ඉදිරියට ආවොත් විතරයි. අපි එකතු වෙලා ප‍්‍රතිපත්තියක් සකස් කරගෙන ඒ ප‍්‍රතිපත්තිය ක්‍රියාත්මක කරන දේශපාලන ව්‍යාපාරයක් අපි ගොඩනඟමු කියන ආයාචනය කරනවා. ඒ දේශපාලන ව්‍යාපාරය බලයට පත්කර ඉන්පසුවත් පොරොන්දුවූ පරිදි මූලික ප‍්‍රතිපත්ති ක්‍රියාත්මක කරන්න මනුෂ්‍යයන් විදිහට මීට වඩා යහපත් ජීවිතයක් ගත කරන්න තිබෙන හැකියාව වර්ධනය කර ගැනීමට පෙරට එන්න කියන ආයාචනය කරනවා.” දියුණු වැඩපිළවෙළක් ක්‍රියාත්මක කිරීමට දියුණු දේශපාලන දැක්මක් තියෙන ශක්තිමත් මහජන දේශපාලන ව්‍යාපාරයක් අවශ්‍යයි… මාධ්‍ය සම්බන්ධීකාරක, ආචාර්ය අනුර කරුණාතිලක මහතා. “ලංකාවේ ආර්ථික සමාජීය හා දේශපාලන තත්වය දිහා බලපුවාම හැම ක්ෂේත‍්‍රයක් තුළම බරපතල ගැටලු සහගත තත්වයන් පවතිනවා. අද රට ගමන් කරමින් තිබෙන දිසාව ගැන ඕනෑම පුරවැසියෙකුගෙන් ප‍්‍රශ්න කළහොත් සුභවාදී ප‍්‍රතිචාරයක් ලැබෙන්නේ නැහැ. නීතිය ක්‍රියාත්මක කිරීමේදි, ආර්ථිකය මෙහෙයවීමේදී, වගේ හැම ක්ෂේත‍්‍රයකදීම ලැබෙන්නේ හොඳ ප‍්‍රතිචාර නොවෙයි. දේශපාලනය පැත්තෙන් ගත්තත් කිසියම් ආකාරයක කණගාටුදායක තත්වයක් තියෙන්නේ. රුපියල වේගයෙන් කඩා වැටෙනවාත් එක්කම බඩු මිල වේගයෙන් ඉහළ යනවා. අලුත් රැකියා බිහිවෙන්නේ නැහැ. රටේ නිශ්චිත ප‍්‍රශ්නවලට වගකියන්න නිශ්චිත කෙනෙක් නැහැ. අනුව ආර්ථික, සමාජීය හා දේශපාලනය යන ඕනෑම පැත්තකින් බැලුවාම අරාජික තත්වයක් තමයි දකින්න ලැබෙන්නේ. නිශ්චිත දිසානතියකට ගමන් කරන්නේ නැහැ. ජාතික විද්වත් සංවිධානය හැටියට අපි විශ්වාස කරන්නේ මේ තත්වයෙන් රට ගොඩගන්න නම්, ප‍්‍රජාතන්ත‍්‍රවාදය ආරක්ෂා කරමින් නිශ්චිත සංවර්ධන දිසාවකට ගමන් කරන, නීතිය ආදිපත්‍යය තහවුරු කෙරෙන පරිදි දියුණු දේශපාලන ව්‍යාපාරයක් අවශ්‍යයි. ඒ දියුණු දේශපාන ව්‍යාපාරය එක් එක් ක්ෂේත‍්‍රවලදී නිශ්චිත ප‍්‍රතිපත්තියක් එක්ක නිශ්චිත ක්‍රියාමාර්ග අනුගමනය කළ යුතුයි. ජාතික විද්වත් සංවිධානය හැටියට පහුගිය කාලය පුරාම විවිධ ක්ෂේත‍්‍රවල ප‍්‍රවීනයන් එක්ක එකට එකතු වෙලා මහජන අදහස් ලබාගනිමින් ක්‍රියාකාරී සැලැස්මක් හදන්න කටයුතු කරගෙන යනවා. අපි අවධාරණය කරන්නේ දියුණු වැඩපිළවෙළක් ක්‍රියාත්මක කිරීමට දියුණු දේශපාලන දැක්මක් තියෙන ශක්තිමත් මහජන දේශපාලන ව්‍යාපාරයක් අවශ්‍ය බවයි. ඒ සඳහා බලය ලබාගෙන ලබාගන්නා බලය මහජනතාවගේ සුභසිද්ධිය වෙනුවෙන් ජනතාව ශක්තිමත් කරමින් ඉදිරියට ගෙන යන්න ඕනෑ.” අවුරුදු 70ක් අපිව මංකොල්ල කාපු අයටම ආපහු රට භාරදෙනවාද?… නීතිඥ හර්ෂණ නානායක්කාර මහතා. “අද අපේ රට පත්ව තිබෙන භයානක තත්වය නිවැරදි ලෙස ජනතාවට පැහැදිළි කිරීමේ මූලික වගකීම මාධ්‍යයට පැවරී තිබෙනවා. අද අපේ සමාජයේ හෘදසාක්ෂිය හිරිවට්ටලා තියෙන්නේ. සිදුවන අපරාධ දැකල දැකල පත්තියන් වෙලා. මේවා නොපෙනෙන තත්වයට සමහරුන්ගේ මනස සකස් වෙලා. “කොයි ආණ්ඩුව ආවත් එකයි, හොරකම නවත්වන්න බැහැ.” කියන දේ නිතර කනට ඇහෙනවා. නමුත් සුද්දා අපේ රට බාරදීල යනකොට භාණ්ඩාගාරයේ පවුම් කෝටි 5ක රත්තරන් අතිරික්තයක් තිබුණා. අපේ රට සූරාකාපු සුද්දත් ඉතුරුකරපු දේවල් වසර 70ක් යනකොට ඉතිරි කරලා නැහැ. ඒ පමණක් නොවෙයි අද උපදින දරුවා පවා ලක්ෂ 5ක ණයකාරයෙක් කරලා. මන්දපොෂණය වේගයෙන් පැතිරී යනවා. සමාජයක් විදිහට මේ වගේ බොහෝ පැතිවලින් ඛේදවාචකයන් පවතිද්දී 2020 වනවිට අපිට තීරණාත්මක අවසන් අවස්ථාවක් ලැබෙන බවයි මම නම් හිතන්නේ. පවතින අර්බුදවලින් ගැලවෙන්න අවසන් අවස්ථාව ඒක. රජයේ ආදායම දැනටත් ප‍්‍රමාණවත් වෙන්නේ ණය පොළී සහ ණය වාරික ගෙවන්න විතරයි. අපේ රටේ කිසිම දෙයක් නිෂ්පාදනය කරන්නේ නැහැ. සිංහල බෙහෙත් බඩු කඩයකට ගිහින් බැලුවත් වැඩිම දේවල් පිටරටින් ගෙනාපු ඒවා. අත්‍යාවශ්‍ය පාරිභෝගික ද්‍රව්‍ය සියල්ලමත් විදේශයන්ගෙන් ගෙන්වනවා. රුපියල් කෝටි තුන්දහස් ගණනක කරවල, උම්බලකඩ, ගිය අවුරුද්දේ ගෙනත් තියෙනවා. අපේ රටේ රුපියල වැටීම, ලෝක වෙළඳපොළේ මිල ගණන් ඉහළ යාම නිසාත් අත්‍යාවශ්‍ය භාණ්ඩ මිල ගණන් වේගයෙන් වැඩිවෙනවා. රටේ දුප්පත්කම වැඩිවෙනවා. අපරාධ රැල්ලක් ඇතිවී තිබෙනවා. බඩගින්නේ ඉන්න මනුස්සයෙක් හොරකම් කරන්න පෙළඹෙනවා කියන එක පුදුමයක් නොවෙයි. නීතියෙන් වැරදිකාරයෙක් වුණත් ඒ දේ කරනවා. අපේ රටේ මේ තරම් වාහන අනතුරු වැඩි ඇයි? රියදුරන්ගේ ඔළුවේ නිතරම වැඩ කරන්නේත් ජීවනබර දරාගැනීමේ ඉලක්ක. ආර්ථිකය විනාශ වෙන්න වෙන්න, මානසික සුවය බිඳ වැටෙනවා. ඩෙන්මාර්කයේ, ස්වීඩන් වගේ රටක සෞඛ්‍ය පහසුකම් සියලුම දෙනාට නොමිලේ. උපාධිය දක්වා නිදහස් අධ්‍යාපනය. රෑ 12ටත් සුළු ගාස්තුවලට මගී ප‍්‍රවාහණ පහසුකම් තිබෙනවා. ලෝකයේ සතුටින්ම ඉන්න රට ඩෙන්මාර්කය වුනේ මේ හේතු නිසා. අද අපේ රටේ ඉස්කෝල තිබුණත් ටියුෂන්වලට විශාල වශයෙන් ගෙවන්න ඕනෑ. බස්වල යන්නේ හරකුන්ටත් වඩා අන්තවිදිහට පටවලා. මේව නොදැක අන්ධයෝ වගේ ඉන්න බැරිහින්දා ජාතික විද්වත් සංවිධානය හැටියට අපි එකතු වෙලා කරුණු ඇති හැටියෙන් ජනතාවට කියනවා. හැබැයි කියල විතරක් මදි. ප‍්‍රශ්නවලට විසඳුම් තියෙන්න ඕනෑ. ශ්‍රී ලංකන් සමාගම වගේ රජයේ විශාල ආයතන සාමාන්‍ය පෙළවත් සමත් නැති අයට බාරදීලා ඒ පාඩුව පටවලා තියෙන්නෙත් අපට. සමහරු හිතන්නේ බැඳුම්කරයෙ පාඩුව අපිට වැඩක් නැහැ කියලා. නමුත් ඒක ආපහු පැටවෙන්නේ ජනතාවගේ අත්‍යාවශ්‍ය බඩු මත. බදු ගෙව්වත් ජීවිත හොඳ මට්ටමක තිබෙනවා නම්, කමක් නැහැ. නමුත් එහෙම නැහැ. අද අවශ්‍යතාවය වන්නේ වංචනිකයන්, දූෂිතයන් නොවන අය, දේශපාලන නායකත්වයට පත් කිරීමයි. දුෂණය-වංචාව තියෙනවා නම් රටක් නොවෙයි තේ කඩයක්වත් ගෙනියන්න බැහැ. ප‍්‍රධාන පක්ෂ 3 දිහා බලලා වංචාවෙන් දූෂණයෙන් තොර අය කීදෙනෙක් ඉන්නවාද කියලා ඔබ තීරණය කරන්න. අවුරුදු 70ක් අපිව මංකොල්ල කාපු අයටම ආපහු රට භාරදෙනවාද කියල කල්පනා කරල බලන්න. අපි යෝජනා කරන්නේ අවංක, විකල්ප දේශපාලන බලවේගයක් ගොඩනැඟීමටයි. ඔවුන්ට බලය ලබාදීම සඳහා වෘත්තියවේදීන් සහ විශ‍්‍රාමික පරිපාලන නිලධාරීන් පෙළගැසී සිටිනවා. 2020 අවසන් අවස්ථාව බව අපි කියන්නේ පවතින ඛේදවාචකයන් ගැන හොඳින් සලකලා බලලයි. කරුණාකරලා මේ වැදගත් පණිවුඩය ජනතාව අතරට ගෙනියන්න කියලා මාධ්‍යවේදීන්ගෙන් ඉල්ලා සිටිනවා. අපිට මේ තත්වය වෙනස් කරන්න පුළුවන් කියලා අධිෂ්ඨානය ඇතිකර ගන්න.” ජනතාව ණය බරින් මිරිකිලා ඉන්නේ. ආණ්ඩුව ඔවුන්ට තවත් ණය දෙන්න ක‍්‍රම හොයනවා…. මාධ්‍ය සම්බන්ධීකාරක, විශේෂඥ වෛද්‍ය නිහාල් අබේසිංහ මහතා. “මේ රටට අවශ්‍යකරන ඉදිරි දැක්මක් සහිත සංවිධානාත්මක දේශපාලන ව්‍යාපාරය ගොඩනැගීමට උගතුන්, බුද්ධිමතුන් ඒකරාශීවූ ජාතික විද්වත් සංවිධානය ක්‍රියාකරමින් ඉන්නවා. මේ දක්වා බලයට පත්වූ හැම ආණ්ඩුවක්ම මැතිවරණවලදී, පොරොන්දු මාලාවක් අපිට දුන්නා. බලය ගත්තාට පස්සේ දුන්නු පොරොන්දු කොපමණ ඉෂ්ට කළාද යන්නවත් සොයා බලන්න ජනතාව ඉදිරිපත් වුණේ නැහැ. මේ රටේ වැඩිහිටියො දන්නා විදිහට 1980 පමණ දක්වා මේ රටේ තිබුණේ සුභසාධන වැඩපිළිවෙළක්. ඉන්පස්සේ විවෘත වෙළඳපොළ, පෞද්ගලීකරණය, ඇවිල්ලා නව ලිබරල්වාදී ක‍්‍රමය ස්ථාපිත කළා. මේ තත්වය තුළ අද වෙනකොට රට ගමන් කර තිබෙන්නේ කොතනද කියන එක ගැන විවෘත සාකච්ඡාවක් ඕනෑ. පවතින සම්පත් එදිනෙදා වියදම් පියවා ගන්න විකුණාගෙන කන තත්වයට පත්වෙලා තියෙන්නේ. ජනතාව ණය බරින් මිරිකිලා ඉන්නේ. ආණ්ඩුව ඔවුන්ට තවත් ණය දෙන්න ක‍්‍රම හොයනවා. මේ නිසා එදිනෙදා ජීවිතයට අරගල කරන මිනිස්සු ණය අරගෙන විනෝදාස්වාදයට යොමුවෙනවා. මේ ආර්ථික ක‍්‍රමය හදල තියෙන්නේ ණයවෙලා හරි මිනිස්සු බාල විනෝදාස්වාදයට යොමු කරවන්නයි. සෞඛ්‍ය හොඳ මට්ටමක තිබෙන බව කියනවා. එහෙම වෙලා තියෙන්නේ නිදහසින් පස්සේ ක්‍රියාත්මක වුණු සුභසාධන ආර්ථිකය නිසයි. 80 වන තුරු පැවතුණු ඒ පදනම විවෘත වෙළඳපොළත් එක්ක ටිකෙන් ටික විනාශ වෙමින් යනවා. රට ණය කන්දකට ගොදුරුවෙලා. අපි හැමකෙනෙක්මත් පෞද්ගලිකව ලොකු ණය බරකට ගොදුරුවෙමින් ඉන්නේ. මිනිස් ජීවිතයක වටිනාකම් රෝගී තත්වයන් නිසා ක්ෂය වෙනවා. අපේ ආයු කාලය වැඩිවෙලා කියනවා. නමුත් වැඩිකාලයක් අපි රෝගීන් හැටියට ගත කරන්නන් වෙලා. මේ විදිහට තව කොච්චරකල් අපිට ඉල්ල පුළුවන්ද කියලා ජනතාවගෙන් අපි අහනවා. මේ නිසා තමයි ජාතික විද්වත් සංවිධානය හැටියට අපි මේ රටේ උගතුන්, බුද්ධිමතුන්ටත් ජනතාවටත් ආරාධනා කරන්නේ නිවැරදි දිශානතියක් සහිත වැඩපිළිවෙළකින් රට ගොඩනඟන්න එකතු වෙන්න කියලා. මේක ප‍්‍රගතිශීලී දේශපාලන පක්ෂවලට පමණක් කළ හැකි දෙයක් නොවයි. එවැනි පක්ෂවලට බලයදී නිවැරදි ප‍්‍රතිපත්ති ක්‍රියාත්මක කරන්න අපි හැමදෙනාම ඒවටා ක්‍රියාකාරීව එකතුවී සිටිය යුතුයි. මේ රටේ මෙතෙක් ක්‍රියාත්මක කළ කිසිම ජාතික ප‍්‍රතිපත්තියක් ජනතාවත් සමග සාකච්ඡා කර, සකස් කළ ඒවා නොවෙයි. නමුත් ගෙවී ගිය 70 වසකර ඉතිහාසයේ පළවෙනි වතාවට ජාතික විද්වත් සංවිධානය මූලිකවී ජනතාවත් එක්ක පුළුල් සංවාදයක් ආරම්භ කර තිබෙනවා. මේ සතියේදී දිස්ත්‍රික් මට්ටමේ සාකච්ඡා කරන්න අපි රට පුරා යනවා. අපි ස්වේච්ඡාවෙන් මේ කටයුත්තට මැදිහත් වෙලා ඉන්නේ. අපේ ජීවිත කාලසීමාව තුළ මේ රට ගොඩගන්න කෙතරම් දායක විය හැකිද යන්න අවංකව කැපවීමෙන් ඉටුකර පෙන්වනවා. 2020 වන විට මේ රටේ පුළුල් සක්‍රීය ව්‍යාපාරයක් ගොඩනඟනවා. මේ වැඩපිළිවෙළ සඳහා මාධ්‍ය ඔබගේ අවධානය යොදවන්න කියන ඉල්ලීමත් කරනවා.” තමන්ට ප‍්‍රශ්නයක් ආවාම ඉන්දියාවට, චීනයට, ඇමරිකාවට දුවන නායකයින් අපිට වැඩක් නැහැ… ආචාර්ය අතුලසිරි සමරකෝන් මහතා. “දේශපාලන පක්ෂවලට විතරක් නොවෙයි, මාධ්‍ය ආයතනවලට, විවිධ සංවිධානවලට වගේම පුද්ගලයන්ටත් න්‍යාය පත‍්‍රයක් තියෙනවා. ඒ නිසා අද යුගයේ න්‍යාය පත‍්‍රවලින් වෙන්වෙලා කතාකරන්න බැහැ. ජාතික විද්වත් සංවිධානයේ න්‍යාය පත‍්‍රය වෙන්නේ, ජාතික ප‍්‍රතිපත්ති සම්පාදනය, දේශපාලන ආචාර ධාර්මිකත්වය ඇති කිරීම සහ දේශපාලන භූමිය දූෂිතයන්ගෙන්, වංචාකාරයෙන්ගෙන් බේරා ගැනීම. ධනවාදයට විරුද්ධව, සදාචාරය ගැන, මත්ද්‍රව්‍යවලට විරුද්ධව සටන් පාඨ කියන්න පුළුවන්. නමුත් මේ සියලු දේවල් පවතිද්දී අද කේන්ද්‍රීය ප‍්‍රශ්නය වෙලා තියෙන්නේ දේශපාලන භූමිය වංචාකාරයන් අරක්ගැනීමෙන් මුදවා ගැනීමයි. අපි සියලූදෙනාටම තිබෙන කිසියම් න්‍යාය පත‍්‍රයක් නිසා, මේ ඇත්ත හෙළිකරන්නේ නැහැ. ඒ අතර බොහෝ දෙනෙක් කරමින් සිටින්නේ අර දූෂිතයන් වංචාකාරයන් නායකයන් පුම්බමින් සිටීමයි. මේ තත්වය පවතිද්දී මොන ප‍්‍රතිපත්ති ගැන අපි කතා කළත්, මේ රට ඉදිරියට යන්නේ නැහැ. අද තිබෙන අභියෝගය මේ තත්වයෙන් රට මුදවා ගැනීමයි. අපි සියලු දෙනාම කොතනක හිටියත් අවසාන වශයෙන් මේ සමාජයට වගකියන්න ඕනෑ. ඕනෑම පුද්ගලයෙකුට පුළුවන්, පිරිසක් කොළඹට ගෙනල්ලා කොළඹ වටකරන්න. දේශපාලනය කියන්නේ මේකද? පවතින ආණ්ඩුවකට විරුද්ධව බොරුවට උද්ඝෝෂණය කිරීම දේශාපාලනයද? ජනබල මෙහෙයුම් හෝ ඒවර්ගයේ මෙහෙයුම්වල අවසානයේ තියෙන්නේ ඉතාම පෞද්ගලික න්‍යාය පත‍්‍රයක්. වංචා-දූෂණවලින් බේරීම, පවුලේ උදවිය ආරක්ෂාකර ගැනීම වගේ දේවලට අපි කෙසේ ප‍්‍රතිචාර දැක්විය යුතුද කියන එක, සබුද්ධිකව වටහා ගත යුතුවයි. මේ රට පත්වී තිබෙන දුඃඛිත තත්වයට උත්තර සොයන්න නම්, අවංක දේශපාලනයක් අවශ්‍යයි. දේශපාලන අවංකභාවය නිවැරදි ප‍්‍රතිපත්ති තුළින් ක්‍රියාත්මක කළ හැකි, විනයක් සහිත පක්ෂ තියෙන්න ඕනෑ. මේ අතරින් ගත්තහම ප‍්‍රධාන යැයි කියන පක්ෂ දෙකම අසාර්ථක වෙලා. මේ පක්ෂ සම්බන්ධයෙන් නැවත හෝද හෝදා බලන්න දෙයක් නැහැ. ඊළඟට බලයට එන්නේ අයියද, මල්ලිද, බාප්පද කියන එක ප‍්‍රශ්නයක් නොවයි. මේ පක්ෂවලට ඇත්තටම මේ රට ඉදිරියට ගෙනියන්න පුළුවන්ද කියන එක එයාලගෙන් අහන්න. අපිට ඉන්දියාවේ මාධ්‍යවේදීන් අහන විදිහට ප‍්‍රශ්න අහන්න බැහැ. මොකද මේ රටේ තියෙන්නේ ඉතාම දරුණු දේශපාලන තත්වයක්. ප‍්‍රජාතන්ත‍්‍රවාදය වැළලිලා ගිය සමාජයක්. මේ සමාජය වසා පැතිරී තිබෙන අයුක්තිය, අසාධාරණය, අසත්‍යය හෙළිකරන්නේ නැත්නම් වැඩක් නැහැ. ජීවිතය පරදුවට තබා හරි මේවා එළිකරන්න වෙනවා. ඒ වගකීම මාධ්‍යවේදීන් ගන්න ඕනෑ. පක්ෂ භේදයකින් තොරව අපිට රටක්, සමාජයක් අවශ්‍යයි. සිංගප්පූරු ගිවිසුම වැනි ගිවිසුම්වලින් අද වෙනකොට ලංකාවේ නිෂ්පාදනය කරන්න දෙයක් ඉතුරු කරලා නැහැ. කරපිංචා කොළයේ සිට භාණ්ඩත් සියලුම සේවාවනුත් අවශ්‍ය නම් මාධ්‍ය ආයතනත් න්‍යෂ්ටික අපද්‍රව්‍ය ඇතුළු විදේශීය කුණු කන්දල් මේ රටට නිදහසේ ගලාගෙන එන්න ගිවිසුම් අත්සන් කරලා ඉවරයි. සිංගප්පූරු ගිවිසුම ගැන පාර්ලිමේන්තුවේ කතා කරන කොට හිටියේ මන්ත්‍රීවරු කීදෙනාද? පොලිස්පති හරි කවුරු හරි අරගෙන ජෝක් කරන ප‍්‍රශ්න දාලා මාධ්‍ය අවභාවිතා කරන්න එපා. මේ රටේ වැදගත් ප‍්‍රතිපත්ති සම්බන්ධයෙන් කතා කරන්න ඉඩක් දෙන්න. ඒ අමාරු කටයුත්ත හා සමාන දෙයක් අපිත් කරමින් ඉන්නවා. ඒ කිසිදු දේශපාලන පක්ෂයක් බලයට ගේන්න නෙවෙයි. අවංක දේශපාලනයකට අවශ්‍ය දේශපාලන සදාචාරය ඇති කරන්නයි. දේශපාලනය ඉතා හොඳ ව්‍යාපාරයක් බවට පත්කර ගත් අය ගැන හෙළිදරව් කළ යුතුව තිබෙනවා. එහෙම කරන්නේ නැත්නම් මම බුද්ධිමතෙක් නොවෙයි. එහෙම කරන්නේ නැත්නම් ඔබ මාධ්‍යවේදියෙකුත් නොවෙයි. අපේ දරුවන්ටත් මේ මජර දේශපාලන පද්ධතියේම ඉන්න වෙනවා නම්, ප‍්‍රජාතන්ත‍්‍රවාදී කියල බොරු ලේබල් ගහගෙන න්‍යෂ්ටකාමි නායකයන් තවදුරටත් වංචාව දූෂණය ඉදිරියට ගෙනියනවා. මේ දේශපාලන සංස්කෘතිය ඉදිරියටත් තියේවි. අපට අවශ්‍ය කරන්නේ මේ රටට අලුත් දේශපාලන සංස්කෘතියක් ගොඩනඟන්නයි. ශ්‍රී ලාංකීය ජාතියක් ගොඩනඟන්නයි. ජාතික ආර්ථිකයක් ගොඩනඟන්නයි. තමන්ට ප‍්‍රශ්නයක් ආවාම ඉන්දියාවට හරි චීනයට හරි ඇමෙරිකාවට හරි දුවන නායකයින් වෙනුවට අපේ රටෙන්ම උත්තර හොයන්න පුළුවන් නායකයන් අවශ්‍යයි. කුඩා රටක්, කුඩා ආර්ථිකයක් වශයෙන් අපේ රට ඉතාම අනතුරුදායක මට්ටමක තියෙන්නේ. සිංගප්පූරු ගිවිසුම වගේ ඉතාම භයානක ගිවිසුම් ඇති කර ගන්නා තරමට පරාදීන තත්වයට දාපු මේ දේශපාලනය දැන් ඇති. අලුත් දේශපාලනයකට දැන් ඉඩක් දෙන්න ඕනෑ. අපි වෙනස් වෙලා, අපි අවංක වෙලා මේ රට වෙනස් කරන්න පටන් ගත යුතුයි. අපිට එහෙම කටයුතු කරන්න බැරි නම් මේ ආයතනවලින් එළියට බහිමු. දේශපාලන ව්‍යාපාරයක් කර නොගන්නා, අවංක දේශපාලකයන්ට ඉඩදිය යුතුයි. මේ රට, දේශපාලනය දූෂිතයන්ගෙන් බේරාගන්නා මෙහෙයුමක් අවශ්‍යයි.”", "URL": "https://lankatruth.com/si/?p=59548", "Category": "පුවත්", "Parent URL": null}