{"Source": "Lankatruth", "Timestamp": "March 6, 2020", "Headline": "රාජ්‍ය ආයතන හිතවතුන්ගෙන් පුරවන යුගය අවසන් කළා", "News Content": "දේශපාලන හිතවතුන්ට තනතුරු දීමට තිබූ ස්ථාන ලෙස රජ්‍ය ආයතන භාවිත කළ යුගය වෙනස් කිරීමට තමාට හැකිවිණැයි ජනාධිපති ගෝඨාභය රජපක්ෂ මහතා පවසයි. පෞද්ගලික ආයතන ශක්තිමත් කොට ලාභ ලබන තත්ත්වයට පත්කළ අත්දැකීම් බහුල පිරිසක් අද කිසිදු වරප්‍රසාදයක් නැතිව රාජ්‍ය ආයතන නගා සිටුවීමට තමා සමඟ එක්ව සිටිතියි ජනාධිපතිවරයා මෙහිදී සඳහන් කර තිබේ. ජනාධිපතිවරයා එසේ සඳහන් කර ඇත්තේ රාජ්‍ය ආයතන කිහිපයකට අලුතින් පත් කෙරුණු සභාපතිවරු සහ අධ්‍යක්ෂ මණ්ඩල සාමාජිකයන් සමග අද (06) දහවල් ජනාධිපති කාර්යාලයේ පැවති හමුවේ දී ය. ජනාධිපති ලේකම් ආචාර්ය පී.බී. ජයසුන්දර, ජ්‍යෙෂ්ඨ උපදේශක ලලිත් වීරතුංග, ආරක්ෂක ලේකම් විශ්‍රාමික මේජර් ජනරාල් කමල් ගුණරත්න යන මහත්වරු ද මේ අවස්ථාවට එක්ව සිටි ඇත. ජනාධිපතිවරයා මෙසේ පැවසුවද පසුගිය දිනවල නව රාජපක්ෂ ආණ්ඩුව බලයට පත්වීමෙන් පසු සිදු කළ පත්වීම් අතර ශ්‍රී ලංකන් ගුවන් තොටුපල සහ ගුවන්සේවා සමාගමේ අධ්‍යක්ෂක මණ්ඩලයට නාමල් රාජපක්ෂ මන්ත්‍රීවරයාගේ මාමණ්ඩිය සහ රෝහිත රාජපක්ෂ මහතාගේ නැන්දම්මා අධ්‍යක්ෂකවරුන් ලෙස පත් කිරීමට කටයුතු කළ අතර විදෙස් තානාපති සේවා සඳහාත් රාජ්‍ය ආයතන, සංස්ථා, මණ්ඩල සඳහා ගෝටාභය රාජපක්ෂ මහතාගේ ජනාධිපතිවරණ ප්‍රචාරක කටයුතු සඳහා සහාය දැක්වූ මෙන්ම වංචා දූෂණ චෝදනා එල්ල වූ බොහෝ පිරිසක් පත්කරන දක්නට ලැබිණි. එම තනතුරු සඳහා සුදුස්සන් තේරීමේ කමිටුවේ කටයුතු කරන නාලක ගොඩහේවා මහතාත් ලලිත් වීරතුංග මහතාත් වංචා දූෂණ චෝදනාවලට ලක්වූවන් මෙන්ම අධිකරණය හමුවේ වරදකරුවන්ද වී ඇත. ඔවුන්ට එරෙහි නඩු කටයුතු තවමත් අවසන්වී හෝ නැත. ලලිත් වීරතුංග මහතා උක්ත සාකච්ඡාව සඳහාද සහභාගී වී සිටි යේය. උක්ත සාකච්ඡාව සඳහා සහභාගී වී සිටි ජනාධිපති ලේකම් ආචාර්ය පී.බී. ජයසුන්දර මහතාද කිසිඳු රාජ්‍ය ආයතනයක තනතුරක් දැරීමට සුදුසු නැති පුද්ගලයෙකු බව අධිකරණය ඉදිරියේම පැවති නඩුවකින් ලබාදුන් තීන්දුවකින් නියෝග කර තිබිණි.", "URL": "https://lankatruth.com/si/?p=90653", "Category": "පුවත්", "Parent URL": null}