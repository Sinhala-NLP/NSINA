{"Source": "Lankatruth", "Timestamp": "February 26, 2019", "Headline": "උසස් පෙළට පෞද්ගලිකව අයදුම්කරන්නැයි ජාත්‍යන්තර පාසල් සිසුන්ගෙන් ඉල්ලයි", "News Content": "මෙවර අධ්‍යාපන පොදු සහතික පත්‍ර උසස් පෙළ විභාගයට අයදුම් කිරීමේදී ජාත්‍යන්තර පාසල්වල සිසුන්ට සිය අයදුම්පත් පෞද්ගලිකව වෙන වෙනම ඉදිරිපත් කරන්නැයි විභාග දෙපාර්තමේන්තුව දැනුම්දී තිබේ. වසර ගණනාවක සිට ජාත්‍යන්තර පාසල් සිසුන් සාමාන්‍ය පෙළ හා උසස් පෙළ විභාගවලට අයදුම්පත් ඉදිරිපත් කිරීමේදී ජාත්‍යන්තර පාසලේ නමින් සියලු සිසුන් අයදුම් කළ අතර මෙවර විශේෂ හේතුවක් නොදක්වා මෙතෙක් පැවැති ක්‍රියාපිළිවෙත වෙනස්කර තිබෙන බව ජාත්‍යන්තර පාසල් ප්‍රධානීහු පවසති. විභාග දෙපාර්තමේන්තුවේ අලුත් නියමය හේතුවෙන් සිසුන්ට පෞද්ගලික මට්ටමෙන් සිය නිවෙස්වල පෞද්ගලික ලිපිනයක් යොදමින් උසස් පෙළ අයදුම්පත් ඉදිරිපත් කිරීමට සිදු වීමෙන් ඔවුන් දැඩි අපහසුතාවයට පත්ව සිටින බවද වාර්තාවේ. මේ පිළිබඳ මාධ්‍ය වෙත අදහස් දක්වමින් විභාග කොමසාරිස් ජනරාල් සනත් පූජිත මහතා සඳහන් කළේ ජාත්‍යන්තර පාසල් සිසුන් අයත්වන්නේ පෞද්ගලික විභාග අපේක්ෂකයින්ගේ ගණයට බවය. කෙසේ නමුත් පසුගිය වසරේ උසස් පෙළ විභාගයට පෙනී සිටි ජාත්‍යන්තර පාසලක සිසුවියක මුළු දිවයිනෙන්ම පළමු ස්ථානයට පැමිණීමත් සමග මහින්ද පිලේ මන්ත්‍රී බන්දුල ගුණවර්ධන මහතා විසින්, එවැනි සිසුන්ට ස්ථාන ලබාදීම සම්බන්ධයෙන් දැඩි විවේචනයක් එල්ල කළේ ය.", "URL": "https://lankatruth.com/si/?p=69033", "Category": "පුවත්", "Parent URL": null}