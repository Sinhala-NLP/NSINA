{"Source": "Lankatruth", "Timestamp": "May 30, 2019", "Headline": "අගතිගාමී ලිපි සහිතව අත්අඩංගුවට ගත් කිරිඇල්ලගේ ගෝලයෝ රිමාන්ඩ්", "News Content": "ජාතීන් අතර අසමගිය ඇතිවන ආකාරයේ සහ ජනාධිපතිවරයාට අපහාස වන ආකාරයේ අගතිකාමී කරුණු ඇතුළත් ලිපි 600ක් දිවයින පුරා පිහිටි විහාරස්ථාන සහ පුද්ගලයන්ට තැපැල් කිරීමට යාමේදී අත්අඩංගුවට ගත් අමාත්‍ය ලක්ෂ්මන් කිරිඇල්ල මහතාගේ මාධ්‍ය අංශයේ සේවකයන් තිදෙනා ලබන මස 3 වැනිදා දක්වා යලි රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් රංග දිසානායක මහතා අද(30) නියෝග කළේය. 1978 අංක 48 දරන ත‍්‍රස්තවාදය වැළැක්වීමේ පනත ප‍්‍රකාරව සහ අංක 2019 අංක 01 දරණ හදිසි අවස්ථා (විධිවිධාන හා බලතල) නියෝග 19 (01) යටතේ මෙම සැකකරුවන් තිදෙනා කොළඹ අපරාධ කොට්ඨාසය යටතේ රඳවා තබාගෙන සිටි අතර සැකකරුවන් අද අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කිරීමට නියම විය. මෙලෙස රක්ෂිත බන්ධනාගාරගත කිරීමට නියම වූයේ ලක්ෂ්මන් කිරිඇල්ල අමාත්‍යධුරය දරන රාජ්‍ය ව්‍යාපාර, කන්ද උඩරට උරුමය සහ මහනුවර සංවර්ධන අමාත්‍යාංශයේ මාධ්‍ය ඒකකයට අනියුක්තව සේවය කරන 28 හැවිරිදි කරන්දෙනිය ගෙදර සම්පත් කුමාර, 41 හැවිරිදි ධනූෂ ප්‍රියදර්ශන සහ 24 හැවිරිදි කවිඳු තක්ෂිල වීරසේන යන අයවලුන් ය.", "URL": "https://lankatruth.com/si/?p=74864", "Category": "පුවත්", "Parent URL": null}