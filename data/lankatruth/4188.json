{"Source": "Lankatruth", "Timestamp": "September 17, 2012", "Headline": "පෞද්ගලික බස් හිමියෝ ආණ්ඩුවට දින දෙති", "News Content": "දින 14ක් ඇතුළත තම ඉල්ලීම් සඳහා විසඳුම් ලබා නොදුනහොත් දීපව්‍යාප්ත බස් වර්ජනයකට යන බව පෞද්ගලික බස් හිමියෝ ආණ්ඩුවට අනතුරු අඟවති. ඔහුන් මේ බව පැවසූවේ අද (17) කොළඹදී පැවැති මාධ්‍ය හමුවකදීය. අනිසි ලෙස දඩ මුදල් ලබා ගැනීම, ඒකාබද්ධ කාලසටහන් ක්‍රියාත්මක නොකිරීම හා රජය විසින් බස් රථ 3,000ක් ආනයනය කිරීමට තීරණය කිරීම යන හේතූන් මත මෙම බස් වර්ජනයට යාමට මූලික කාරණා ලෙස ඔවූහු පෙන්වා දෙති. අදාළ ඉල්ලීම් 3 සඳහා දින 14ක් ඇතුළත විසඳුම් ලබාදෙන බවට ප්‍රවාහන අමාත්‍ය කුමාර වෙල්ගම මහතා එකඟතාවයකට පැමිණිය යුතු බවත් එය බස් සංගම්වලට ලිඛිතව දැනුම්දිය යුතු බවත් ඔවුන් පැවසූහ. එය දින 14ක් තුළ ක්‍රියාත්මක නොවන්නේනම් ලංකා පෞද්ගලික බස් රථ හිමියන්ගේ සංගමය හා සමස්ත ලංකා පෞද්ගලික බස් සමාගම් සම්මේලනය ඒකාබද්ධව වර්ජන ක්‍රියාමාර්ගයට යන බව ඔවුහු අවධාරණය කළහ.", "URL": "https://lankatruth.com/si/?p=4188", "Category": "පුවත්", "Parent URL": null}