{"Source": "Lankatruth", "Timestamp": "December 8, 2020", "Headline": "ඉරාන විද්‍යාඥයා ඝාතනය කර ඇත්තේ කෘතිම බුද්ධියකින්", "News Content": "ඉරාන න්‍යෂ්ටික විද්‍යාඥ මෝෂේන් ෆකිර්සාදේ ඝාතනය කිරීම සඳහා යොදාගත් ගිනි අවිය කෘතිම බුද්ධිය (artificial intelligence) සහිත ස්වසංක්‍රී ගිනි අවියක් බව ඉරානය පවසයි. චන්ද්‍රිකා තාක්ෂණය යොදා ගනිමින් ස්වයංක්‍රීයව ක්‍රියාත්මක වන ලෙස නිර්මාණය කර තිබු එම ගිනි අවිය අඳුරු කල වීදුරු සහිත මෝටර් රථය තුළ සිටි ඉරාන න්‍යෂ්ටික විද්‍යාඥයාගේ මුහුණ නාභිගත (Zoom) කර උණ්ඩ වට 13ක් මුදා හැර ඇතැයි ඉරාන විප්ලවීය හමුදාවේ නියෝජ්‍ය අණදෙන නිළධාරි රියර් අද්මිරාල් අලි ෆඩාවි පවසයි. ඉරාන අගනුවර වූ ටෙහෙරානයට නුදුරින් මහ මඟ නවතා තිබූ පිකප් රථයක අටවා තිබී ඇති මෙම කෘතිම බුද්ධියක් සහිත ගිනි අවිය න්‍යෂ්ටික විද්‍යාඥයාගේ මුහුණ පමණක් ඉලක්කයට ගෙන ඇති අතර යාබද අසුනේ සිටි ඔහුගේ බිරිඳට සීරිමක් වත් නොවි ඝාතනය සිදුකර ඇති බව ඉරාන විප්ලවීය හමුදාවේ නියෝජ්‍ය අණදෙන නිළධාරියා වැඩි දුරටත් පවසයි.", "URL": "https://lankatruth.com/si/?p=102738", "Category": "පුවත්", "Parent URL": null}