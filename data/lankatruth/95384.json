{"Source": "Lankatruth", "Timestamp": "August 1, 2020", "Headline": "මේ රට නව මාවතකට ගෙන ඒම වෙනුවෙන් අපි පෙනී සිටිනවා…", "News Content": "මේ රට නව මාවතකට ගෙන ඒම වෙනුවෙන් ජාතික විද්වත් සංවිධානය පෙනී සිටින බවත් පවතින විනාශයෙන් රට ගලවා ගැනීම සඳහා මාලිමාව සමග අත්වැල් බැඳගෙන අධිෂ්ඨානශීලී ගමනක් ආරම්භ කරමු යැයි සබුද්ධික පුරවැසියන්ගෙන් ඉල්ලා සිටින බවත් ජාතික විද්වත් සංවිධානයේ ජාතිය ගොඩනැගීමේ ප්‍රතිපත්ති සම්පාදක කමිටුවේ සාමාජික, කැලණිය විශ්වවිද්‍යාලයේ සමාජීය විද්‍යා පීඨයේ හිටපු පීඨාධිපති, මහාචාර්ය චන්දන අබේරත්න මහතා සඳහන් කරයි. ඒ පිටකෝට්ටේ සෝලීස් උත්සව ශාලාවේදී අද (01) පෙරවරුවේ ජාතික විද්වත් සංවිධානය පැවැත්වූ මාධ්‍ය හමුවකට එක් වෙමිණි. එම මාධ්‍ය හමුව සඳහා හිටපු අමාත්‍යාංශ ලේකම්, සීමා නිරණ අභියාචනා කමිටුවේ හිටපු සභාපති අසෝක පීරිස් මහතා, විවෘත විශ්වවිද්‍යාලයේ සමාජ විද්‍යා අධ්‍යයන අංශයේ ආචාරිනී හරිනි අමරසූරිය මෙනවිය, කැලණිය විශ්වවිද්‍යාලයේ ක්‍රිස්තියානි සංස්කෘතික අධ්‍යයන අංශයේ, ජ්‍යෙෂ්ඨ කථිකාචාර්ය විජිත් රොහාන් මහතා, ශ්‍රී ජයවර්ධනපුර විශ්වවිද්‍යාලයේ මූල්‍ය අධ්‍යයන අංශයේ ආචාර්ය අනිල් ජයන්ත ප්‍රනාන්දු මහතා, රුහුණු විශ්වවිද්‍යාලයේ ගණිත අංශයේ මහාචාර්ය ජයන්ත පස්දුන්කෝරලේ මහතා, මානව සම්පත් කළමනාකරණ අධ්‍යක්‍ෂ තුෂාර හෙට්ටිතන්ත්‍රි මහතා, කැලණිය විශ්වවිද්‍යාලයේ භෞතික විද්‍යා අධ්‍යයන අංශයේ මහාචාර්ය ජේ.ආර්.පී. ජයකොඩි මහතා, කැලණිය විශ්වවිද්‍යාලයේ වාණිජ හා මූල්‍ය අධ්‍යයන අංශයේ ආචාර්ය ශ්‍රියන්ත ප්‍රනාන්දු මහතා, ජ්‍යෙෂ්ඨ ඉංජිනේරු කුමාර ජයකොඩි, බන්ධනාගාර හා පුනරුත්ථාපන අමාත්‍යාංශයේ හිටපු ප්‍රධාන ගණකාධිකාරි වසන්ත පෙරේරා මහතා, සමාගම් අධ්‍යක්‍ෂ මුදිත නානායක්කාර මහතා එක්වී සිටිය හ. සම්පූර්ණ මාධ්‍ය සාකච්ඡාව පහතින් පල වේ… ජාතික විද්වත් සංවිධානයේ ජාතිය ගොඩනැගීමේ ප්‍රතිපත්ති සම්පාදක කමිටුවේ සාමාජික, කැලණිය විශ්වවිද්‍යාලයේ සමාජීය විද්‍යා පීඨයේ හිටපු පීඨාධිපති, මහාචාර්ය චන්දන අබේරත්න මහතා… “ජාතික විද්වත් සංවිධානය ජාතික ජන බලවේගය සමග අත්වැල් බැඳගෙන මෙවර එම බලවේගයේ ජාතික ලැයිස්තු අපේක්‍ෂකයෙක් ලෙසත් ඉදිරිපත්ව සිටිනවා. මෙරට පාලනය කළ ආණ්ඩු වසර 72ක් පුරා මේ රට ආර්ථික, දේශපාලනික, සමාජීය, සංස්කෘතික සියලු අංශ බරපතල පරිහානියකට පත් කිරීමෙන් ගලවා ගැනීමට මෙම මහා මැතිවරණයේදී මෙරට නව මාවතකට ගෙන ඒමට ඒකරාශීවී සිටිනවා. සබුද්ධික පුරවැසියන්ගෙන් ඉල්ලා සිටින්නේ මේ විනාශයෙන් රට ගලවා ගැනීම සඳහා අපිත් සමග අත්වැල් බැඳගෙන අධිෂ්ඨානශීලී ගමනක් ආරම්භ කරමු කියලයි.” මේ ආණ්ඩුව විදේශයන් ඉස්සරහ දැනටමත් දණ නමලා…හිටපු අමාත්‍යාංශ ලේකම්, සීමා නිරණ අභියාචනා කමිටුවේ හිටපු සභාපති අසෝක පීරිස් මහතා… “ගෝඨාභය රාජපක්‍ෂ ජනාධිපතිවරයාගේ ආණ්ඩුවට තුනෙන් දෙකේ බලයක් ලබාදෙන්න කියලා විවිධ කරුණු ඉදිරිපත් කරනවා. මත්කුඩු උවදුර මර්දනයට, පාතාලය මර්දනය කිරීමට, විදේශීය තර්ජනයන්ට මුහුණ දීමට, ව්‍යවස්ථාව වෙනස් කිරීමට, ආදී වශයෙන් තුනෙන් දෙකක් ඉල්ලනවා. නමුත් මත් උවදුර මර්දනය කිරීමට අවශ්‍ය තරම් තීති ලංකාවේ තියෙනවා. අලුතින් නීති සම්පාදනය කරන්න ඕනෑ නැහැ. මත්කුඩු උවදුරට සම්බන්ධ ප්‍රධානීන් ඒ ගොල්ලෝ වටේමයි ඉන්නේ. යම් නීතියක් අවශ්‍ය නම් පාර්ලමේන්තුවේ සරල බහුතරයෙන් සම්මත කර ගන්න පුළුවන්. තුනෙන් දෙකක් අවශ්‍ය නැහැ. පාතාලය මර්දනය නරන්න ඕනෑ නීතිත් තියෙනවා. නමුත් මේ පාතාල සාමාජිකයන් වැඩි දෙනෙක් දේශපාලනඥයන් වටේ තමයි ඉන්නේ. විදේශීය තර්ජනයක් අපට නම් පේන්නේ නැහැ. චීනය, ඇමරිකාව, ඉන්දියාව ඉස්සරහ දැනටමත් මේ ආණ්ඩුව දණ නමලයි ඉන්නේ. තුනෙන් දෙකක් දුන්නා කියලා මේකේ වෙනසක් වෙන්නේ නැහැ. අනික ඡන්දෙන් පස්සේ එම්.සී.සී. ගිවිසුම අත්සන් කළාම ඇමරිකාවට තවත් යට වෙනවා. මහින්ද රාජපක්‍ෂ ධුර කාල දෙකක් රටේ ජනාධිපති වෙලා හිටියා. ආර්ථිකය සංවර්ධනය වුණේ නැහැ. දුප්පත්කම වැඩිවුණා. මහින්ද රාජපක්‍ෂත් නීතිඥයෙක් නිසා අපිට හරි කණගාටුයි. අන-පනත් වෙනස් කරන්න 2/3 බලය ඕනෑ නැහැ. මේ හදන්නේ සියලු දෙනාගේ ඒකඡන්දයෙන් සම්මත වුණු 19වැනි ව්‍යවස්ථාව වෙනස් කරන්න. ශ්‍රේෂ්ඨාධිකරණයේ අගවිනිසුරු සහ සෙසු විනිශ්චයකරුවන්, අභියාචනාධිකරණයේ සභාපති විනිසුරු ඇතුලු සෙසු විනිශ්චයකරුවන්, උසස් නිලතලවලට පත්කිරීම් ආදිය ජනාධිපතිවරයාට හිතූ මනාපේ කරන්න බැරි නිසා. තමන්ගේ හෙංචයියලාව මේ තැන්වලට පත් කරන්න හදන්නේ. 19 අයින් කළාම තවත් ජනාධිපතිධුරය ශක්තිමත් වෙනවා. හිට්ලර්ට එහා යනවා. 2/3 බලය ගත්ත 1972දීත් 1977දීත් 2010දී මහින්ද රාජපක්‍ෂ ජනාධිපතිවරයාට නොතිබූ 2/3ක් හදාගෙනත් ප්‍රජාතන්ත්‍ර විරෝධී පාලනයක් තමන්ගේ යහපතට යොදා ගත්තා. මේ නිසා 2/3 දීම වෙනුවට හැකි තාක් වැඩිම ප්‍රමාණයක් මාලිමාවේ අපේක්‍ෂක නියමුවන්ගෙන් පාර්ලිමේන්තුව පුරවන්න කියලා ඉල්ලා සිටිනවා. නිශ්ශංක සේනාධිපති කියන ඇවන්ගාඞ් සභාපති ප්‍රකාශ කර තිබෙන්නේ ජනතා විමුක්ති පෙරමුණේ අය පාර්ලිමේන්තු ඒම වලක්වන්න කෝටි 50ක් වියදම් කරන බව. දැනටමත් ඔහුගේ සල්ලි මැතිවරණ ප්‍රචාරණයේදී එළියට ඇවිල්ලා. ජාතික ජන බලවේගයේ නියෝජිතයන් නැති පාර්ලිමේන්තුවක් සහ 2/3 බලයක් තියෙන පාර්ලිමේන්තුවක් හරි අපූරුවට හිටීවි. මේ විදිහට ඔවුන්ට රිසි සේ කටයුතු කරන පාර්ලිමේන්තුවක් වෙනුවට මාලිමාවේ නියෝජිතයන් වැඩි කරන්න.” මැතිවරණයෙන් පස්සේ අපි සමග එකතු වන ලෙස මුලු ජනතාවට ආරාධනා කරනවා…විවෘත විශ්වවිද්‍යාලයේ සමාජ විද්‍යා අධ්‍යයන අංශයේ ආචාරිනී හරිනි අමරසූරිය මෙනවිය… “ගෝඨාභය රාජපක්‍ෂ ජනාධිපතිවරයාගේ නායකත්වයෙන් පවතින රජය පිළිබඳව හොඳ අදහසක් ගන්න කාලය ලැබුණා. මේ කාලය තුළ අපිට පෙණුනු ප්‍රධාන දෙයක් ප්‍රජාතන්ත්‍රවාදය ගැන ඔවුන්ගේ තිබෙන මැදිහත්වීම. දැනට තිබෙන ප්‍රජාතන්ත්‍රවාදී අවකාශය තුළ මේ අයගේ හැසිරීමෙන් දෙන සංඥාව කවුරුත් හොඳින් තේරුම් ගන්න ඕනෑ.විරුද්ධ මත දරන අය ගැන ඉවසීමෙන් කටයුතු කිරීමේ නොහැකියාව එකක්. වෙනස් හෝ විරුද්ධ අදහස් දරන අයව තමන්ගේ පෞද්ගලික හතුරන් විදිහට දැකීම තව එකක්. මුලු රාජ්‍ය බලයම යොදන්නේ හතුරන් ලෙස සලකන අයව දඩයම් කරන්න. මැතිවරණයක් අත ළඟ තියාගෙන මේ ගොල්ලෝ කරන හැම මැදිහත්වීමක්ම කරන්නේ මාධ්‍යවේදීන්, සමාජ ක්‍රියාකාරිකයන්, විරුද්ධ මත දරන්නන් හට ක්‍රියාත්මක වෙන්න අපහසු වෙන විදිහට. මුස්ලිම් හා දෙමළ සමාජ තුළ මේ බිය තවත් වැඩි කරමින් යනවා. ස්ත්‍රීන් හෝ ළමා අයිතිවාසිකම් වෙනුවෙන් මැදිහත් වන අයට පවා විරුද්ධව භීෂණකාරී වාතාවරණයක් මේ වෙන කොටත් ගොඩනගමින් යනවා. ප්‍රජාතන්ත්‍රවාදී සමාජයක මූලික අයිතීන් වෙනුවෙන් කිසිම ඉඩක් දෙන්නේ නැහැ කියන එක පැහැදිළියි. ඒ තුළ ජාතික ජන බලවේගයට පාර්ලිමේන්තුව ඇතුළෙත් පිටත් මැතිවරණයෙන් පස්සේ විශාල කාර්යභාරයක් තියෙනවා. බිය ගැන්වීම්, තර්ජනවලට නිර්භීතව මුහුණ දිය හැකි පිරිසක් ඉදිරියේදී අවශ්‍ය වෙනවා. පාර්ලිමේන්තුව තුළ මාලිමාවේ වැඩිපුර පිරිසක් ඉන්නවා කියන්නේ මේ අයිතිවාසිකම්වලට තර්ජන එල්ල වීමේදී අත්‍යවශ්‍ය සාධකයක්. පාර්ලිමේන්තුවෙන් පිටදී මැතිවරණයෙන් පස්සෙත් මුලු ජනතාවම අපි සමග එකතු වෙන ලෙස ආරාධනා කරනවා.” ධාර්මික ජනතාව දේශපාලනය තුළට කැඳවා ගන්න අවශ්‍යයි….කැලණිය විශ්වවිද්‍යාලයේ ක්‍රිස්තියානි සංස්කෘතික අධ්‍යයන අංශයේ ජ්‍යෙෂ්ඨ කථිකාචාර්ය විජිත් රොහාන් මහතා… “අපේ රටේ මිනිස්සු බොහොම දෙනෙක් ආගමිකව ජීවත් වෙන්නේ. හැබැයි ධාර්මික නැහැ. මෙන්න මේ අදහස ජනතාව එක්ක කතා කිරීම ඉතාම වැදගත්. ආගම් ඇදහීමටත්, වත් පිළිවෙත්වලට නැඹුරු වීමෙනුත් ආගම්වල තිබෙන ධාර්මිකත්වය සහ උදාර ගති ලක්‍ෂණ වගේම වටිනාකම් අමතක කරනවා. මේ ගැන දේශපාලන වේදිකාවේදී ජනතාව දැනුවත් කරන්නේ කොහොමද? විශේෂයෙන්ම කිතුණු කතෝලික ජනතාවට මෙවර මහ මැතිවරණයේදී අපි පත්‍රිකාවක් ඉදිරිපත් කළා. “2020 මහ මැතිවරණය සහා කිතුණුවෝ” කියන අදහස ගෙනයන්න. ආගම්වල විමුක්තිදායක විශ්වාසයක් තිබෙනවා. අපි කිතුණුවෝ හැටියට දේව රාජ්‍යය ගැන කතා කරනවා. ඒ කියන්නේ යුක්තිය, සමානාත්මතාවය, ප්‍රේමය සහ සහජීවනය කියන ගුණධර්ම මේ මිහි තලයේ ක්‍රියාත්මක කළ යුතු බවයි. බුදුන් වහන්සේගේ ධර්ම රාජ්‍යය කියන්නෙත් ඒකමයි. පවතින පක්‍ෂ දේශපාලනය විසින් ආගම්වල මේ අර්ථය දූෂිත කරනවා. තමන්ගේ බලය රැකගන්න ආගම් යොදා ගන්නවා. නමුත් අපිට අවශ්‍ය ධාර්මික ජනතාව මේ දේශපාලනයට කැඳවා ගන්නයි. මේ රටේ ජාතික සමගියට, ආගමික සහජීවනයට ඔවුන්ව එකතු කරගන්න අවශ්‍යයි. 2019 අප්‍රේල් 21 පාස්කු ඉරුදින එල්ල කළ බෝම්බ ප්‍රහාරයෙන් අන්තවාදී අදහස්වලට කොතරම් බලපෑමක් කළ හැකිද කියලා අපි දැක්කා. ජනතාව භේද කරන්න යොදා ගත හැකිද කියලා අපි දැක්කා. කටුවාපිටිය, මීගමුව ප්‍රගතිශීලී ජනතාව මුස්ලිම් ක්‍රිස්තියානි ජනතාව ආගමික භේදයක් ඇති නොකරගෙන සහජීවනයක් ඇති කර ගැනීමේ වැඩපිළිවෙළක් අරඹා නොනවත්වා ගෙන යනවා. ජාතික විද්වත් සංවිධානයේ නියෝජිතයෙක් හැටියට මම ඒ මුස්ලිම් හා කිතුණු ජනතාව එක්ක සහජීවනය ගැන සංවාදයක් ආරම්භ කළා. දේශපාලන වේදිකාවේ නව දැක්මක් මේක. රාජ්‍යය එක්ක ආගම එකතු වෙන හැම මොහොතකම ආගම්වල තිබෙන ධාර්මික සත්‍යය දූෂිත වෙනවා. හැබැයි ආගම්වල තිබෙන මානවීය වටිනාකම් දේශපාල ලෝකයට ගෙනැල්ලා රටේ ආගමික සහ ජාතීන් අතර සහජීවනයට යොදා ගැනීම ගැන සංවාදය ඇති කළ යුතුමයි. ඒ වෙනුවෙන් ජාතික ජන බලවේගයේ නියෝජිතයන් පාර්ලිමේන්තුවට යන්න කියලා ඉල්ලනවා.” ආණ්ඩුව මහ මහ බැංකුව අත් අඩංගුවට අරගෙන… ශ්‍රී ජයවර්ධනපුර විශ්වවිද්‍යාලයේ මූල්‍ය අධ්‍යයන අංශයේ ආචාර්ය අනිල් ජයන්ත ප්‍රනාන්දු මහතා… “විශාල අනතුරකට අපේ රට ගෙන යනවාද නැද්ද යන්නට මහජනතාවගේ කැමැත්ත අගෝස්තු 05 මැතිවරණයෙන් විමසා බලනවා. අවුරුදු 72ක මැතිවරණ ඉතිහාසයේ ඡන්දය විමසීමේ අවස්ථාවේදී තමන් මුලාවකට ලක් වුණා කියලා ජනතාව පසුතැවුණා. හැබැයි මේ මැතිවරණයේදී බලය ලබාගන්න පෙළ ගැසී සිටින අනෙකුත් සියලුම කණ්ඩායම් සමාජයට නිරුවත් වෙමින් තිබෙන අවස්ථාවක මේ ඡන්දය විමසන්නේ. කලින් ඡන්දවලදී තෝරා බේරා ගන්න අපහසු වුණත් මෙවර යන්තම් හෝ බුද්ධිය මෙහෙයවන අයට මේ කණ්ඩායම් ඉතා හොඳින් තේරුම් ගන්න පුළුවන්. ජනාධිපතිතුමා පත්වෙනකොට කිව්වේ මේ රට ගොඩනගන්න බුද්ධිමත් දැනුම තියෙන අය ගේනවා කියලා. නමුත් ලිස්ට් එකට ආවේ නඩු 7-8 තියෙන අය. මිනී මැරුම් චෝදනාව ඔප්පු වී පාර්ලිමේන්තු, පළාත් සභා සහ ප්‍රාදේශීය සභාවල තුන් දෙනෙක්ම මරණීය දණ්ඩනයට යටත් වී පවතින තත්වය ඔප්පු වී තිබෙනවා. මහජනතාව කැමැත්තෙන්ම තමන්ගේ ඉරණම මේ අයට ලියා දෙනවා නම් ඒක සියදිවි නසා ගැනීමක්. ඒ සඳහා ඔබ දායක විය යුතුද කියලා බලන්න. සදාචාරාත්මක සමාජයක් හදන්න පොරොන්දු වෙලා, දැන් කරමින් ඉන්නේ සමාජ මාධ්‍ය හරහා නිර්ලජ්ජිත අන්ත පහත් ප්‍රචාරක වැඩ. රජයේ වගකිව යුතු අධ්‍යක්‍ෂවරයෙක් වීඩියෝ පටයක් නිකුත්කර ඒ නිර්ලජ්ජිත තරම පෙන්නුවා. එවැනි අය තවත් සවිබල ගැන්වුවොත් කුරුණෑගල රාජසභා මණ්ඩපය කඩා දැමීම වැනි බොහෝ දේ දැක ගන්න ලැබෙයි. ජනාධිපතිතුමාත් මහජනතාව තුෂ්නිම්භූත කරමින් ප්‍රසිද්ධියේ කිව්වේ බුවනෙකගේ හෝටලය කියලයි. මේ අය අධ්‍යාපන ක්‍ෂේත්‍රය ගැන දරන මතයත් දරුවෙකුට දුන් උත්තරයකින් පැහැදිලි වුණා. රක්‍ෂාවක් ඉල්ලු අයෙකුගෙන් ජනාධිපතිවරයා ඇහුවේ “උසස් පෙළට මොනවාද කළේ?” කියලා. දරුවා “දේශපාලන විද්‍යාව” කීවාම “ඕක කරලා හරියනවාද?” කියලා ජනාධිපතිවරයා අහනවා. අධ්‍යාපනය ගැන රාජ්‍ය නායකයා දරන්නේ මේ මතය නම් අධ්‍යාපනයට අබ සරණයි. ඔය කාරණා පැත්තකින් තියලා ආර්ථිකය පැත්තෙන් ගත්තත් මිනිසුන්ගේ මූල්‍ය නිදහස තියෙන්න ඕනෑ; කාලා බීලා ඇඳලා ඉන්න. ඒක කරන්න දඟලලා බැහැ. ආණ්ඩුව දැන් මූල්‍ය වෙළඳපොළ හසුරුවන්න එහෙට මෙහෙට දඟලලා මහ බැංකුව අත්අඩංගුවට අරගෙන. මහ බැංකුවක් රටේ ආර්ථික ස්ථායිකරණය සඳහා ස්වාධීනව ක්‍රියාත්මක විය යුතුයි. මහ බැංකුවක අනිකුත් කාර්යභාරයන් අතර මුඛ්‍ය පරමාර්ථය වන්නේ ආර්ථික ස්ථායිතාවය ඇති කිරීමයි. ඒ දේ නොකර අනෙක්වා කරලා වැඩක් නැහැ. ආණ්ඩුව කියන කියන පදේට නටලා ආර්ථික ස්ථායිතාවය ඇති කරන්න බැහැ. අපිට ඔරොත්තු දෙන්නේ නැති ප්‍රමාණයට දැන් මුදල් අච්චු ගහලා. ඒකේ වක්‍ර ප්‍රතිඵලයක් හැටියට බලහත්කාරයෙන් පොලී අනුපාතය පාලනය කරගෙන යනවා. තව මාස දෙක තුනකින් පොලී අනුපාත කාල බෝම්බයක් බවට පත්වෙලා උද්ධමනයත් ඉහළ යන්න බොහෝ දුරට ඉඩ තිබෙනවා. ඒ තත්වය විදේශ විනිමයටත් බලපාන්න පුළුවන්. ඊට මුහුණ දෙන්න අදූරදර්ශී විදිහට එම්.සී.සී, ගිවිසුම අත්සන් කරන්නත් ඉඩ තියෙනවා. මේක අත්සන් කළොත් මොන ආණ්ඩුවක් ආවත් අපිට ගැලපෙන ආර්ථික ප්‍රතිපත්තියකට යන්න ලේසි වෙන්නේ නැහැ. මේ ගිවිසුම අත්සන් කළාට පස්සේ ඇමරිකාව ඔවුන්ගේ ජාතික ආරක්‍ෂාව කියන කොන්දේසිය දාලා අපිව හිර කරනවා. ඉඩම් සහ මහා මාර්ග ව්‍යාපෘති ඇමරිකාවේ පාලනයට ගන්නවා. මේ රටේ ධනය මංකොල්ල කන්න විවිධ නම්වලින් ඉදිරිපත් වෙලා ඉන්න චෞර බලඇණියක් බලය ලබාගැනීමේ විවිධ කොටස්වලින් ඇවිත් ඉන්නවා. ඔවුන් පරද්දලා මහජන බලය පණ ගන්වන්න ඕනෑ. එහෙම වුණොත් විතරයි අපිට සතුටින් ජීවත් වෙන්න පුළුවන් සමාජයක් නිර්මාණය කර ගන්න හැකි වෙන්නේ. අභිමානවත් පෞරුෂයකින් හෙබි මනුෂ්‍යත්වයෙන් පිරි සමාජයක් ගොඩනගන්න හැකි වෙන්නේ. ඒ වෙනුවෙන් ඉන්න එකම බලවේගය ජාතික ජන බලවේගය පමණයි. ඔබ නොබියව මැතිවරණයේදී මාලිමාව ඉදිරියේ කැමැත්ත ප්‍රකාශ කරමින් ඔබ කැමති ඕනෑම අපේක්‍ෂකයෙකුට මනාපය ලබා දෙන්න. ඔබ අප කෙරෙහි තබන විශ්වාසය කිසිදු ලෙසකින් පළුදු කරන්නේ නැහැ.” මැතිවරණයෙන් පසුව සංදර්ශන නවතිනවා… රුහුණු විශ්වවිද්‍යාලයේ ගණිත අංශයේ මහාචාර්ය ජයන්ත පස්දුන්කෝරලේ මහතා… “ජනතාව තමයි ආණ්ඩු වෙනස් කරන්නේ. මේ දක්වා වෙනස් කිරීම් හැම විටම කළේ කලින් බලයේ හිටපු අය නැවත බලයට ගෙන ඒමේ තට්ටු මාරු ක්‍රමය. මේ අවස්ථාවේදී ජනතාවට විකල්පයක් විදිහට හොඳම තේරීමක් ගන්න අවස්ථාව තිබෙනවා. ඔබට හිතන්න තියෙන්නේ මේ දක්වා ආණ්ඩුවලින් ලබාදී තිබෙන්නේ මොනවාද කියලයි. අධ්‍යාපන ක්‍ෂේත්‍රයේ උදාහරණයක් හැටියට ගත්තොත් වෙනත් රටවල්වල දරුවන් අවුරුදු 22 වෙනකොට උපාධිය සම්පූර්ණ කරනවා. අපේ රටේ දරුවන්ට අවුරුදු 25 ඉක්මවා යනවා. මැතිවරණ ළං වෙන අවස්ථාවලදී අධ්‍යාපනය ගැන වගේම දරුවන්ට බලපාන මත් ද්‍රව්‍ය ජාවාරම් සම්බන්ධයෙනුත් පොලිස් නිලධාරීන් පවා අත්අඩංගුවට ගැනීම වැනි සංදර්ශන පවත්වනවා. මේ සංදර්ශනවලින් ඇත්ත වහනවා. මේක හුදු මායාවක්. මැතිවරණයෙන් පසුව මේ සංදර්ශන නවතිනවා. පසුගිය ආණ්ඩු කළ එක්සත් ජාතික පක්‍ෂය හා ශ්‍රී ලංකා නිදහස් පක්‍ෂය කණ්ඩායම් දෙකක් හැටියට පවතින්නේ. නමුත් ඔවුන් බෙදුනාට එකම කණ්ඩායමක් බව ගෙවී ගිය අතීතයේ ඔප්පු කර තිබෙනවා. රටේ පාලන බලය වෙනස් කරන්න මේ සාධකය ප්‍රමාණවත්. පා වෙන ඡන්ද හා නවමු ඡන්ද හිමියන්ට ජාතික ජන බලවේගයේ අපේක්‍ෂකයන් හොඳම තේරීමයි. ඔවුන්ට ඡන්දය ලබාදී බල ගන්වන්න. එහෙම නොවුණොත් අගෝස්තු 05වැනිදාට පස්සේ මාස කිහිපයක් යන්නට කලින් කණගාටු වෙන්න සිද්ධ වෙයි. එතතැනට පත් වෙන්න එපා.” එදා කරවල වාඩියක් හැටියට හැඳින්වූ මාල දිවයිනත් අපි පහු කරලා…මානව සම්පත් කළමනාකරණ අධ්‍යක්‍ෂ තුෂාර හෙට්ටිතන්ත්‍රි “මහ මැතිවරණයට ඉදිරිපත් වී සිටින කණ්ඩායම් ප්‍රධාන වශයෙන් දෙකක් බව පේනවා. එකක් වසර 72ක් පුරා රට පාලනය කළ දෙපිළම ඉන්න කණ්ඩායම. වසර 36ක් රට පාලනය කළ ශ්‍රී ලංකා නිදහස් පක්‍ෂය දැන් පොහොට්ටු පක්‍ෂය ලෙසත් එක්සත් ජාතික පක්‍ෂය දැන් සමගි ජන බලවේගයත් ලෙස ඉන්නේ. ඊට විරුද්ධව ජාතික විද්වත් සංවිධානයත් නියෝජනය කරන ජාතික ජන බලවේගය ඉදිරිපත් වී ඉන්නවා. අනික් කණ්ඩායම් රට ආර්ථික වශයෙන් ගෙනත් තියෙන්නේ පවුල් ලක්‍ෂ 17ක පුද්ගලයන් ලක්‍ෂ 71ක් විතර සමෘද්ධිලාභින් බවට පත්කළ තැනට. ඒ කියන්නේ මුළු ජනගහනයෙන් 1/3ක්ම සමෘද්ධිලාභීන් වූ ඉතාම දුප්පත් ජනතාවක්. අනික් පැත්තෙන් ශ්‍රී ලංකා ඉතිහාසයේ පළමු වරට 2019දී රාජ්‍ය අයවැය හිඟය රු. ටි්‍රලියනය ඉක්මවා ගියා. ඒක පුද්ගල දළ ජාතික ආදායම ඩොලර් 3852යි. එදා කරවල වේලන වාඩියක් හැටියට හැඳින්වූ මාල දිවයිනේ 1980දී ඒක පුද්ගල දළ ජාතික ආදායම ඩොලර් 268යි. ඒ අවුරුද්දේ ලංකාවෙත් ඩොලර් 268යි. අද මාල දිවයිනේ ඩොලර් 15,562ක් වෙනකොට ලංකාවේ 3852යි. වසර 72ක් පුරාවට මේ රටේ ආර්ථිකය කුමණ දිශාවකට ගෙනියනවාද කියලා මේකෙන්ම තේරුම ගන්න පුළුවන්. අපි තව දුරටත් කුමක්ද කළ යුත්තේ? මේ රට නිවැරදි දිශාවකට ගමන් කරවා ආර්ථික වෘද්ධිය හා සංවර්ධනය ඇති කරන්න අනික් කණ්ඩායම්වලට බැහැ. කොවිඞ් 19 වසංගතය ඇතුළේ පෞද්ගලික අංශයේ වැටුප් කපන්න පවා ආණ්ඩුවේ රැකවරණය දීලා තියෙනවා. රැකියා අහිමි වුණාම කිසිම සමාජ ආරක්‍ෂණ වැඩ පිළිවෙළක් නැහැ. ඉදිරියටත් මේ වගේ රටක් ඉතිරි නොකර නිවැරදි කණ්ඩායමකට පාලනය බාර දිය යුතුයි. ඒ වෙනුවෙන් ඉන්නේ ජාතික ජන බලවේගයේ කණ්ඩායම විතරයි. ඔබ මෙතෙක් ගත් අවිධිමත් තීරණ පසෙකලා ජාතික ජන බලවේගයේ නිවැරදි පිරිසට බලය ලබාදෙන ලෙස ගෞරවනීය ආයාචනයක් කරනවා.” මාධ්‍යවේදීන් නැගූ ප්‍රශ්නවලට පිළිතුරු දෙමින්… “ලංකාව නාවික ක්‍ෂේත්‍රයේ කේන්ද්‍රස්ථානයක්. මේ දක්වා අනුගමනය කළ වැරදි ආර්ථික ප්‍රතිපත්ති නිසා වටිනා නාවික කේන්ද්‍රයේ කොළඹ වරායට අයිති එක් එක් ජැටි විදේශිකයන්ට දුන්නා. ඉතිරි වෙලා තියෙන නැගෙනහිර පර්යන්තය ඉන්දියාවට ගන්න දිගින් දිගටම සැලසුම් කර තිබුණා. මේකට විරුද්ධව සේවකයන් දේශපලාන හෝ වෘත්තීය සමිති භේද සහ විවිධ වෙනස්කම් තිබියදී එකට එකතු වෙලා විරෝධය පළ කරවනා. ඒක අවස්ථාවාදී එකතුවීමක් නෙවෙයි කියලා පැහැදිලියි. ගෝඨාභය රාජපක්‍ෂ ජනාධිපතිධුරයට පත් වෙන්නේම ජාතික සම්පත් ආරක්‍ෂා කරනවා කියලයි. නමුත් වරාය නැගෙනහිර ජැටිය සිද්ධියෙන්ම පැහැදිලිව පේන්නේ අනෙක් පොරොන්දු වගේම මේකත් බොරුවක් බවයි.”", "URL": "https://lankatruth.com/si/?p=95384", "Category": "පුවත්", "Parent URL": null}