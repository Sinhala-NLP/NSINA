{"Source": "Lankatruth", "Timestamp": "October 24, 2019", "Headline": "“රටට යුක්තිය, සාධාරණය, මනුෂ්‍යත්වය ගෙන ආ හැක්කේ අනුර දිසානායක සහෝදරයාට පමණයි”", "News Content": "“රටට යුක්තිය, සාධාරණය, මනුෂ්‍යත්වය ගෙන ආ හැක්කේ අනුර දිසානායක සහෝදරයාට පමණයි” යැයි ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න මහතා පවසයි. ඒ මහතා මේ බව පැවසූවේ ඊයේ (23) වැල්ලවාය නගරයේ පැවති ජාතික ජන බලවේගයේ ජනාධිපතිධුර අපේක්ෂක අනුර කුමාර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න මහතා… “අපි තමුන්නාන්සේලා ළඟට ආවේ මෙතෙක් කල් ඔබලා පත්කර ගත් ජනාධිපතිවරුන්ට වඩා වෙනස් ජනාධිපතිවරයෙක් මෙවර පත්කරන්න කියන ඉල්ලීම ඔබෙන් කරන්න. මේ විධායක ජනාධිපති ධුරයට වයස අවුරුදු 41යි. අත්තනෝමතික ලෙස රට කරවූ ජනාධිපතිවරු අපි මේ කාලය තුළ දැක්කා. ම්ලේච්ඡ ආකාරයට රට පාලනය කළ ජනාධිපතිවරු අපි දැක්කා. ජාතිවාදය අවුස්සලා සහෝදර ජනතාවට මිනී මරාගන්න සලස්වපු ජනාධිපතිවරු අපි දැක්කා. දූෂිත පවුල් පාලන ගෙනල්ලා ඒකාධිපති වියරුවෙන් හැසිරෙන ජනාධිපතිවරු මේ කාලය තුළ අපි දැක්කා. ඒ වගේම විකට ජනාධිපතිවරු අපි දැක්කා. ඒ නිසා 2019 ගෙවිලා 2020 උදාවෙනකොට මේ රටේ ජනතාව පත්කරගත යුත්තේ අත්තනෝමතිකත්වය, ම්ලේච්ඡත්වය පලවා හරින, ඒකාධිපතිත්වය පලවා හරින, විහිළු විකටකාරී නොවන ජනාධිපතිවරයෙක්. ඔහු උගතෙක්, බුද්ධිමතෙක් රටේ ගොවි, කම්කරු ජනතාව, සිංහල, දෙමළ, මුස්ලිම් ජනතාව, සමානව නඟා සිටුවන්න පුළුවන්, සැබෑ සංවර්ධනය ගේන්න පුළුවන්, රටේ ජාතික සමගිය ගොඩනඟන්න පුළුවන්, ඒ වගේම මේ රටට යුක්තිය, සාධාරණය මනුෂ්‍යකම ගේන ජනාධිපතිවරයෙක් විය යුතුයි. ඒ සඳහා පත්කළ යුතු එකම නායකයා අනුර කුමාර දිසානායක සහෝදරයායි. ලකුණ මාලිමාවයි. මේක පක්ෂ, පාට, ජාති, කුලමල පැත්තකට දාලා රටක් එක තැනකට ආයුතු මොහොතක්. එවැනි මොහොතක තමයි අපි කවුරුත් ඉන්නේ. මේ කටයුත්ත සඳහා රට සූදානම් වෙන බව පෙළ ගැහෙන බව, රට පුරා යනකොට අපිට දකින්න ලැබෙනවා. කතා අහල විතරක් මදි. කළ යුතු වැඩයද කරන්න ඕනැ. අද එ.ජා.ප., රාජපක්ෂ කඳවුරු දෙකටම දුර්වලයෝ ඉදිරිපත් කරන්න සිද්ධවෙලා තිබෙනවා. වසර 20කට ආසන්න කාලයක් පාර්ලිමේන්තුවේ කටයුතු කරලා, දේශපාලන ව්‍යාපාරයට වසර ගණනක් නායකත්වය සපයලා මේ රටේ ප්‍රගතිශිලී, බුද්ධිමත් ජනතාවට නායකත්වය දෙන්න සාමූහිකව වැඩකරන ව්‍යාපාරයකින් ඒකමතිකව නම් කරන ලද අපේක්ෂකයෙක් හැටියට ඇවිල්ලා, රටේ දැවැන්තම අමාත්‍යාංශයක් වෙච්ච කෘෂිකර්ම අමාත්‍යාංශයේ අංශ 04ක්ම හොඳින් මෙහෙයවලා, පාඩු ලබපු ලක්ෂ 500ක් ණය වෙලා තිබුණ මිල්කෝ ආයතනය මාස 14ක් යනකොට ලක්ෂ 2000ක් ලාභ ලබන ආයතනයක් බවට පත්කරලා, රටේ ගොවි ජනතාවට වැව්, අමුණු දහස් ගණනක් පිළිසකර කරලා දීලා, කිරිගොවි ගම්මාන 500යේ වැඩපිළිවෙළ ගෙනල්ලා, 225ක් ඉන්න පාර්ලිමේන්තුවේ දක්ෂතම ක්‍රියාකාරී මන්ත්‍රීවරයා ලෙස පිට පිට හය වතාවක් තේරුණ නායකයෙක් තමයි මෙවර ජනාධිපතිවරණයට ඉදිරිපත් කරලා තියෙන්නේ. අනුර සහෝදරයා කියන්නේ රටක් ගොඩ නඟන්න පුළුවන්, ඒ සඳහා සුදුසුකම් තිබෙන අපේක්ෂකයා. මේක ජනාධිපතිවරණය මිස හොරාධිපතිවරණය නොවෙයි. හොරෙකු අධිපති කරන මැතිවරණයක් නොවෙයි. දූෂිත පාලනයකට තිත තියලා මෙරට නැවුම් මඟකට ගේන්න ඕන වෙලාවකයි අප, ඔබ අමතන්නේ. අපිට බුද්ධිමත්, සමගි සම්පන්න ටීම් එකක් ඉන්නවා. ජවසම්පන්න, එඩිතර ටීම් එකක් අපිට ඉන්නවා. ප්‍රධාන යයි කියන පක්ෂවල අපේක්ෂකයෝ නම් කරන විට ඔවුන් සාමූහිකව සමඟිසම්පන්නව ගත්තු තීන්දු මත නම් කළාද? එකමුතුව ඒකමතිකව අපේක්ෂකයා නම් කළේ කොතනද? අනුර සහෝදරයා පොරකාල, ගේම් ගහලා නොවෙයි අපේක්ෂකයා වුණේ. අර අසමගිය, බලය ගත්තු ගමන් පුපුරලා යනවා. එවිට රටත් වට්ටලා ඉවරයි. සමගිය, එකමුතුකම, සහයෝගය අවශ්‍යයි, මේ රට ගොඩනඟන්න. අපේ ව්‍යාපාරය ඇතුලේ මට ජනාධිපතිකම ඕනමයි, කියලා කවුරුත් පොරකෑවේ නැහැ. කුළල් කා ගත්තේත් නැහැ. ජාතික ජන බලවේගයේ සංවිධාන 30ම ඒකමතිකව තීන්දු කළා මේකට එකම සුදුස්සා අනුර සහෝදරයා කියලා. ඒ එකමුතුකම ම තමයි අනුර සහෝදරයාගේ නායකත්වයෙන් මේ රට ගොඩනඟන්නේ.”", "URL": "https://lankatruth.com/si/?p=83827", "Category": "පුවත්", "Parent URL": null}