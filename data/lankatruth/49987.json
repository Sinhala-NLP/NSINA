{"Source": "Lankatruth", "Timestamp": "April 3, 2018", "Headline": "මගී ගාස්තු වැඩිකිරීමට දුමිරිය සේවක විරෝධය", "News Content": "දුමිරිය සේවය දියුණු කිරීමට ආණ්ඩුවේ අවධානය යොමු නොකර දුමිරිය මගීන්ගේ ප්‍රවේශ පත්‍රයේ ගාස්තුව පමණක් වැඩි කිරීම දුමිරිය සේවය අඩපන කිරීමේ ප්‍රයත්නයක් බව දුමිරිය වෘත්තීය සමිති සන්ධානයේ සම කැඳවුම්කරු එස්.පී විතානගේ මහතා පවසයි. දුමිරිය ගාස්තු 15%කින් වැඩි කිරීමට ගෙන තිබෙන තීරණය හෙළාදකින බවද ඔහු සඳහන් කරයි. සියළු අත්‍යවශ්‍ය භාණ්ඩවල මිල ඉහළ ගොස් තිබෙන බවත් ඒ අතරට දුම්රිය ගාස්තු වැඩිකිරීමෙන් රාජ්‍ය පෞද්ගලික අංශයේ සේවකයාට දැරීමට සිදුවන ජීවන බර තවත් වැඩිවන බවත් සම කැදවුම්කරු විතානගේ මහතා කියයි. ආණ්ඩුවේ ආර්ථීක ප්‍රතිපත්තියට අනුව සියළු ගාස්තු ඉහළ දැමීම යටතේ දුම්රිය ගාස්තුවද වැඩිකරන බව ඔහු පවසයි. මහජන සේවාවක් වන දුම්රිය සේවයේ ලාභ පාඩු ගණනය කල නොහැකි අතර පාඩුවක් නැතිව දුම්රිය සේවය පවත්වාගෙන යාමට හැකියාව තිබෙන බවත් ආණ්ඩුවේ හා දුම්රිය බලධාරීන්ගේ දුබලතාව නිසා වසරින් වසර දුම්රිය සේවයේ වියදම් වැඩිකර ආදායම අඩුකර තිබෙන බවත් මේ සියළු දෝස වෙනුවෙන් දුම්රිය මගියා හෝ දුම්රිය සේවකයා හෝ වගකිවයුතු නැති බවත හෙතෙම සඳහන් කරයි. දුම්රිය දෙපාර්ථමේන්තුවේ වාර්ශීක පාඩුව රුපියල් කෝටි 700කට ආසන්න බවත් මෙම පාඩුව ලබා ඇත්තේ දුම්රිය මගීන්ට සේවා සැපයීම නිසා හෝ දුම්රිය සේවකයන්ට අයිතිවාසිකම් ලබාදීම නිසා නොවන බවද පවසන විතානගේ මහතා දුම්රිය මගීන්ට අවශ්‍ය පහසුකම් දුම්රිය තුළ නොමැති බවත් කියා සිටී.", "URL": "https://lankatruth.com/si/?p=49987", "Category": "පුවත්", "Parent URL": null}