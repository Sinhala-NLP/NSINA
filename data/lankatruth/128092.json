{"Source": "Lankatruth", "Timestamp": "January 25, 2022", "Headline": "මල්වාන නිවස හදන්න සල්ලි දුන්නේ බැසිල් – මුදිත ජයකොඩි අධිකරණයේදී කියයි", "News Content": "මල්වාන ප්‍රදේශයේ පිහිටි අක්කර 16ක ඉඩමක ඉදි කර ඇති විශාල ප්‍රමාණයේ නිවස ඉදි කිරීම සඳහා මුදල් ලබා දුන්නේ බැසිල් රාජපක්ෂ විසින් බවත් එම නිවස ඉදි කිරීම සඳහා මුදල් ලබා දුන්නේ තමන් විසින් යැයි මීට පෙර දේශීය ආදායම් දෙපාර්තමේන්තුවට ප්‍රකාශ කරනු ලැබූවේ තමන්ට එල්ල වූ බලපෑම් මත බවත් වරලත් ගෘහ නිර්මාණ ශිල්පී මුදිත ජයකොඩි අද (25) අධිකරණයේදී සඳහන් කර තිබේ. ඔහු මේ බව කියා සිටියේ, එම නිවස ඉදිකර රජයේ මුදල් අවභාවිතා කිරීම සම්බන්ධයෙන් වත්මන් මුදල් අමාත්‍ය බැසිල් රාජපක්ෂ මහතාට චෝදනා ගොනු කරමින් පවරා ඇති නඩුවට මහාධිකරණය හමුවේ සාක්ෂි දෙමිනි. නිවසට අදාළව ආදායම් බදු ගෙව්වේ තම සමාගමෙන් බව පවසා ඇති ඔහු එම නිවස ඉදිකිරීමට අනුමැතිය ගැනීමට අයදුම්කරු ලෙස ඉදිරිපත් වී එය ඉදිරිපත් කළේ රාජපක්ෂ පදනම කාර්යාලය විසින් බවද සඳහන් කර ඇත. නඩුව මාර්තු මස 11 වන දින තෙක් කල් දමන ලද අතර එදිනට අධිකරණයේ පෙනී සිටින ලෙස බැසිල් රාජපක්‍ෂ, තිරුකුමාර් නඩේෂන් යන මහත්වරුනට නියෝග කර තිබේ. මේ අතර පසුගිය නොවැම්බර් 01 වැනිදා අදාල නඩුවේදී සාක්‍ෂි දී ඇති මුදිත ජයකොඩි කියා ඇත්තේ බැසිල් රාජපක්ෂ දුන් මුදල්වලින් කොන්ත්‍රාත්කරුවෙකු යොදා මල්වානේ නිවස ඉදිකළ බවය.", "URL": "https://lankatruth.com/si/?p=128092", "Category": "පුවත්", "Parent URL": null}