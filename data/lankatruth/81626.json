{"Source": "Lankatruth", "Timestamp": "September 27, 2019", "Headline": "රට හැරගොස් සිටි ඇවන්ගාඩ් චූදිතයෙකු කටුනායකදී අත්අඩංගුවට", "News Content": "ඇවන්ගාඩ් නෞකාව තුළ පාවෙන අවි ගබඩාවක් පවත්වාගෙන යාමේ සිද්ධියට අදාලව චෝදනා එල්ලවීමෙන් පසු, අධිකරණ නියෝගවලට පටහැනිව විදෙස් ගතව සිටි පුද්ගලයෙකු අද(27) කටුනායක ගුවන් තොටුපළේ දී අත්අඩංගුවට ගෙන තිබේ. සැකකරු අද අලුයම සිංගප්පූරුවේ සිට මෙරටට පැමිණ ඇති අතර එහිදී ගුවන් තොටුපළ අපරාධ පරීක්ෂණ දෙපාර්තමේන්තුවේ නිලධාරීන් විසින් ඔහු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. විශ්වජිත් නන්දන දියබලනගේ නැමති සැකකරු ඇවන්ගාඩ් සමාගමේ ආරක්ෂක අංශ ප්‍රධානියා වශයෙන් කටයුතු කර ඇති අතර සිද්ධියට අදාලව ගාල්ල මහේස්ත්‍රාත් අධිකරණය විසින් ඔහුට විදෙස් ගමන් තහනමක් ද නිකුත් කර තිබිණි. කෙසේ වෙතත් සැකකරු විදෙස්ගතව සිට ඇති අතර නැවත මෙරටට පැමිණීමේදී මෙලෙස අත්අඩංගුවට පත්ව තිබේ.", "URL": "https://lankatruth.com/si/?p=81626", "Category": "පුවත්", "Parent URL": null}