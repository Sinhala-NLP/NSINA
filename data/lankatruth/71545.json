{"Source": "Lankatruth", "Timestamp": "April 3, 2019", "Headline": "පෞද්ගලික අංශයෙන් වැඩි මුදලට විදුලිය මිලට ගැනීමට ආණ්ඩුව සැරසෙයි", "News Content": "මෙගාවොට් 100ක විදුලි ධාරිතාවක් හදිසි මිලදීගැනීමක් ලෙස සිදුකිරීමට පෞද්ගලික ආයතන තුනක් තෝරාගෙන ඇති බව ලංකා විදුලි බල මණ්ඩලය පවසයි. ඇග්‍රිකෝ,වී පවර් සහ අල්ටාස් ඕල්ඩර්නේටිව් නැමැති විදුලි ජනන සමාගම් ටෙන්ඩර් පටිපාටියට අනුව තෝරාගෙන තිබෙන අතර එම ආයතන සමඟ තවත් දින කිහිපයක් ඇතුළත ගිවිසුම් අත්සන් කිරීමට නියමිත බව ද විදුලි බල මණ්ඩල ආරංචිමාර්ග පවසයි. ගිවිසුමට අනුව මාස 6ක කාලයක්, විදුලි ඒකකයක් රුපියල් 28ත් 30ත් අතර මුදලකට මිලට ගැනීමට නියමිතව ඇත. ඊයේ(02) පැවති මාධ්‍ය හමුවක් අමතමින් ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මන්ත්‍රීවරයා පවසා සිටියේ ඒකකයක් රුපියල් 6ට, 10ට, 15ට තිබිය දී ආණ්ඩුව විදුලි ඒකකයක් රුපියල් 30 බැගින් මිලට ගැනීමට සැළසුම් සකස්කර ඇති බවය. 2019 වසරේ විදුලි අර්බුධයක් ඇතිවන බවට 2016 වසරේ මහජන උපයෝගීතා කොමිසම සිදුකළ අනතුරු ඇඟවීම ගණනකට නොගත් ආණ්ඩුව මේ වනවිට මහජන මුදල් නාස්තිකරමින් ඇති බව මන්ත්‍රීවරයා පෙන්වා දුන්නේය.", "URL": "https://lankatruth.com/si/?p=71545", "Category": "පුවත්", "Parent URL": null}