{"Source": "Lankatruth", "Timestamp": "July 31, 2023", "Headline": "දින 11ක් තුළ රනිල්ට වෙච්ච දේ මහ ඉහළින් කියයි", "News Content": "රනිල් වික්‍රමසිංහ ජනාධිපතිගේ ප්‍රතිරූපය ඉස්මතු කිරීම සඳහා නිර්මාණය කරනලද ප්‍රවෘත්තියක් සම්බන්ධයෙන් මෙරට මාධ්‍ය ක්ෂේත්‍රයේ විශාල හාස්‍යයකට ලක් වී තිබෙන බව අනාවරණය වේ. දින 11ක් තුළ රාජ්‍ය නායකයෝ සහ ප්‍රධාන් 04 දෙනෙකු ජනාධිපතිවරයා මුණ ගැසුණු බව සඳහන් ප්‍රවෘත්තිය මෙම හාස්‍යජනක ප්‍රචාරයට හේතු වී ඇත. “දින 11ක් තුළ විදේශ රාජ්‍ය නායකයන් දෙදෙනෙකු හා රාජ්‍ය ප්‍රධානීන් දෙදෙනෙකු මුණගැසීම ශ්‍රී ලංකා ඉතිහාසයේ ජනාධිපතිවරයෙකු ලැබූ සුවිශේෂී අවස්ථාවක් ලෙස සටහන් කිරීමට ජනාධිපති රනිල් වික්‍රමසිංහයන්ට හැකි වී තිබේ.” යනුවෙන් සිළුමිණ පුවත්පතේ පල කර තිබෙන ප්‍රවෘත්තිය සති අන්තයේ අනිකුත් පුවත්පතවලට ඒ ආකාරයෙන්ම යවා ඇත. එහෙත් පුවත්පත් ගණනාවක් එම ප්‍රවෘත්තිය පලකර නැති අතර පල කර තිබූ පුවත්පත්වලද “රනිල් වික්‍රමසිංහයන්ට” යනුවෙන් සිළුමිණ පුවත්පතේ සඳහන් “යන්ට” යන යෙදුම කපාහැර පල කර තිබිණි. එම ප්‍රවෘතියෙන් ප්‍රචාරය කිරීමට උත්සාහ කර තිබුණේ ඉන්දීය අගමැති නරේන්ද්‍ර මෝදි සහ ප්‍රංශ ජනාධිපති එම්මානුවෙල් මැක්‍රෝන් අදාල දින 11 තුළ මුණ ගැසුණු බවත් ඊට අමතරව ජපානයේ විදේශ ඇමති සහ චීන කොමියුනිස්ට් පක්ෂයේ ප්‍රධානියෙකු හමු වූ බව උත්කර්ෂයට නංවමින් ශ්‍රී ලංකා ඉතිහාසයේ සුවිශේෂී අවස්තාවක් බව වාර්තා කර තිබිණි.", "URL": "https://lankatruth.com/si/?p=149824", "Category": "පුවත්", "Parent URL": null}