{"Source": "Lankatruth", "Timestamp": "October 16, 2019", "Headline": "අත්අඩංගුවේ සිටි කංජිපානි ඉම්රාන්ගේ පියා, සොහොයුරා ඇතුළු සැකකරුවන් 6 දෙනාට ඇප", "News Content": "බූස්ස බන්ධනාගාරයේ රඳවා සිටින සංවිධානාත්මක අපරාධ කල්ලි නායක කංජිපානි ඉම්රාන්ට ලබාදීම සඳහා ජංගම දුරකතනයක් රැගෙන යාමේදී පොලීසිය විසින් අත්අඩංගුවට ගත් ඔහුගේ පියා, සොහොයුරා ඇතුළු 6 දෙනා ඇප මත මුදාහරින ලෙස ගාල්ල මහේස්ත්‍රාත් හර්ෂණ කැකුණවෙල මහතා අද(16) නියෝග කර තිබේ. ඒ අනුව එක් සැකකරුවෙකුට රුපියල් විසි දහස බැගින් වූ මුදල් ඇප සහ රුපියල් ලක්ෂ 5 බැගින් වූ ශරීර ඇප මත මුදාහරින ලෙස මහේස්ත්‍රාත්වරයා නියෝග කර ඇත. පසුගිය මස 12 වැනිදා මෙම සැකකරුවන් බූස්ස බන්ධනාගාරයට පැමිණ තිබූ අතර, කංජිපානි ඉම්රාන් නොහොත් මොහොමඩ් නජීම් මොහොමඩ් ඉම්රාන්ට ලබාදීමට ගෙනවිත් තිබූ ආහාර අඩංගු බඳුන් දෙකක විශේෂයෙන් සකස් කරන ලද කොටසක් තුළ තිබී ජංගම දුරකථන දෙකක්, ඒවායේ චාජර් දෙකක් සහ අඟල් 15 පමණ දිගැති වයර් කැබැල්ලක් සොයා ගැනුණි. මීට අදාල නඩුව ලබන ජනවාරි මස 8 වැනිදා නැවත කැඳවීමට නියමිතය.", "URL": "https://lankatruth.com/si/?p=83140", "Category": "පුවත්", "Parent URL": null}