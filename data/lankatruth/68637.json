{"Source": "Lankatruth", "Timestamp": "February 20, 2019", "Headline": "මෙරටට ණය ලබාදීම සම්බන්ධ IMF නියෝජිතයන්ගේ වාර්තාව එලිදැක්වීම අද", "News Content": "මෙරටට ලබාදීමට නියමිත IMF පස්වන ණය වාරිකය සම්බන්ධ නිරීක්ෂණ අද(20) එළිදක්වන බව මුදල් අමාත්‍යාංශය පවසයි. ජාත්‍යන්තර මූල්‍ය අරමුදලින් ඉල්ලුම් කර ඇති පස්වන ණය වාරිකය ලබාදීම සම්බන්ධව නිරීක්ෂණය කිරීම සඳහා එම අරමුදලේ නියෝජිතයින් පිරිසක් පසුගිය දා ශ්‍රී ලංකාව වෙත පැමිණි අතර මුදල් ඇමතිවරයා, අමාත්‍යාංශ ලේකම්වරයා සහ මහ බැංකු අධිපතිවරයා මුණගැසී සාකච්ඡා කර ඇති සඳහන් වේ. පසුගිය වසරේ නොවැම්බර් මාසයේ දී ලබාදීමට සැළසුම් කර තිබූ ණය වාරිකය ලබාදීම සම්බන්ධයෙන් ඔවුන් මෙලෙස නිරීක්ෂණ අඩංගු වාර්තාව එලිදැක්වීමට නියමිත අතර මීට ඉහත ණය වාරික 4ක් ලබාදී තිබිණි. නොවැම්බර් මාසයේ පැවති දේශපාලන කුමන්ත්‍රණකාරී වාතාවරණය හේතුවෙන් ණය වාරිකය ලබා නොදීමට ජාත්‍යන්තර මූල්‍ය අරමුදල තීරණය කර තිබිණි. පසුගිය ජනවාරි මාසයේ දී සිදුකළ නැවත ණය ඉල්ලීම හේතුවෙන් මෙම නියෝජිත කණ්ඩායම මෙරට නිරීක්ෂණ සංචාරයක නිරතවීමට තීරණය කළේය.", "URL": "https://lankatruth.com/si/?p=68637", "Category": "පුවත්", "Parent URL": null}