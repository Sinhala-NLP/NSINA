{"Source": "Lankatruth", "Timestamp": "September 7, 2018", "Headline": "අභ්‍යන්තර ගැටුම් නිරාකරණයට පොලිස්පතිට සහ පොලිස් කොමිසමට දින 14ක්", "News Content": "කතානායක කරූ ජයසූරිය මහතාගේ ප්‍රධානත්වයෙන් අද(07) ආණ්ඩුක්‍රම ව්‍යවස්ථා සභාව රැස් වූ අතර එහිදී පොලිස් කොමිසම හා පොලිස්පතිවරයා අතර පවතින ගැටලු දින 14ක් ඇතුළත නිරාකරණය කර ගන්නා ලෙස දැනුම් දී ඇත. ජාතික පොලිස් කොමිෂන් සභාවේ ඇතැම් නිර්දේශ පොලිස්පතිවරයා ලෙස කටයුතු කරන පූජිත ජයසුන්දර මහතා ක්‍රියාත්මක නොකිරීම නිසා අර්බුධකාරී තත්වයක් හටගෙන ඇති බවත් මේ හේතුවෙන් දෙපාර්ශවය මෙසේ ව්‍යවස්ථා සභාවට කැඳවීමට කතානායකවරයා තීරණය කර ඇති බවත් කතානායක මාධ්‍ය අංශය පසුගිය දා නිවේදනය කළේය. ඒ අනුව අද පස්වරුවේ කතානායක කරූ ජයසූරිය මහතාගේ සභාපතීත්වයෙන් සභාව ඇරඹි අතර දෙපාර්ශවය විසින් පවතින ගැටලු සති දෙකක් ඇතුළත නිරාකරණය කර සභාවට දැනුම්දීමට පියවර ගන්නා ලෙස දැනුම් දී ඇත. එසේම ස්වාධීන කොමිසන් සභා විසින් ඉදිරිපත් කර ඇති වාර්තාවන් සහ එම කොමිසන් සභාවන්හි පැන නැගී ඇති පරිපාලනමය ගැටලු සම්බන්ධයෙන් ද ව්‍යවස්ථා සභාවේ අවධානය යොමුවූ බව කතානායක කාර්යාලය සඳහන් කළේය.", "URL": "https://lankatruth.com/si/?p=58976", "Category": "පුවත්", "Parent URL": null}