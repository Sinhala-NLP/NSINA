{"Source": "Lankatruth", "Timestamp": "February 7, 2021", "Headline": "නිදහස් උලෙළට ගිය සිවිල් ආරක්ෂකයින් 06කට කොරෝනා", "News Content": "මෙවර ජාතික නිදහස් උත්සවයට එක්වූ සිවිල් ආරක්ෂක බලකායේ සෙබළුන් 06 දෙනෙකුට කොවිඩ් – 19 ආසාදිතව ඇතැයි වාර්තා වේ. එම සෙබළුන් ජාතික නිදහස් උත්සවයට එක්වීමෙන් පසු ගල්කිරියාගම සිවිල් ආරක්ෂක බලකා උසස් පුහුණු පාසැලේ නිරෝධායනයට යොමු කර සිටි අතර ඔවුන් 06 දෙනා ආසාදිතයින් බව අනාවරණය වී ඇත්තේ එහිදීය. මේ වනවිට එම කඳවුරට ඇතුළුවීම හා පිටවීම නවතා තිබේ. නිදහස් උත්සවයට එක්වූ සිවිල් ආරක්ෂක භටයින් 140 දෙනෙකු මේ වනවිට එම කඳවුරේ නිරෝධායනය වෙමින් සිටින අතර ඒ අතරින් අසාධ්‍ය තත්වයේ පසුවූ භටයින් 07 දෙනෙකු ඊයේ සවස හදිසියේ දඹුල්ල රෝහලට ඇතුළත් කර තිබිණි. එහිදී කළ PCR පරීක්ෂාවලදී එම සිවිල් ආරක්ෂක භටයින් අතරින් 06 දෙනෙකු කොවිඩ් ආසාදිතයන් බවට තහවුරු වී ඇත. තවත් සෙබළුන් 50 දෙනෙකු පමණ කොවිඩ් රෝග ලක්ෂණ පෙන්නුම් කරන බවද එම පිරිසගේ PCR සාම්පල ලබා ගැනීමට මේ වනවිට ආරම්භ කර තිබේ. මේ වනවිට කොවිඩ් ආසාධිත බවට හඳුනාගෙන ඇති භටයන් 06දෙනා ගල්කිරියාගම, මැදවච්චිය, මහියංගනය, වව්නියාව, මහනුවර හා පදවිය ප්‍රදේශවල පදිංචිකරුවන්ය. පවතින තත්වය අනුව ගල්කිරියාගම සිවිල් ආරක්ෂක කඳවුර දැඩි අවධානම් තත්වයකට පත්ව ඇත. ගල්කිරියාගම ප්‍රාථමික විද්‍යාලය, රෝහල හා පොලිස් ස්ථානය, විහාරස්ථානයක්, බස්නැවතුම්පළ වැනි පොදු ස්ථාන රැසක්ද එම කඳවුර අවට පිහිටා තිබේ. මීට පෙරද සෞඛ්‍ය අංශවෙතින් අනාවරණයක් සිදු කරමින් අනුරාධපුර වසංගත රෝග විශේෂඥ වෛද්‍ය තේජන සෝමතිලක පවසා තිබුණේ කොරෝනා පොකුරක් හමුවූ මිහින්තලේ සිවිල් ආරක්ෂක පුහුණු පාසලේ 200ක පමණ භට පිරිසක් සෞඛ්‍ය අංශ උපදෙස් නොතකා කොළඹ නිදහස් දින පෙලපාලියේ පෙරහුරුවලට සහභාගී කරවා ඇති බවයි. “මෙතන ඉන්න සියලු දෙනා ඒ ආසාදිතයන් 17 දෙනාගේ පළමු පෙල ආශ්‍රීතයෝ. අපි කිව්වා මෙම කන්ඩායම නිදහස් දින පෙලපාලියේ පෙරහුරු සඳහා කොළඹ යවන්න එපා කියලා. එත් මෙම පුහුණු පාසලේ උණ සහ සෙම්ප්‍රතිශ්‍යාව වැනි රෝග ලක්ෂණ පෙන්නුම් කළ පිරිසෙන් 200ක කණ්ඩායමක් අපේ උපදෙස් නොතකා කොළඔ යවලා. අපිට නිරීක්ෂණය වෙච්ච දේ තමයි මෙම පුහුණු පාසල තුළ සිටි සියලු දෙනාටම කොරෝනා වෛරසය ආසාදනය වෙලා තිබුනා.” වෛද්‍ය සෝමතිලක වැඩිදුරටත් පවසයි. ආශ්‍රිත පුවත් :- සිවිල් ආරක්ෂක පොකුරෙන් නිදහස් දින උත්සවයත් අනතුරේ", "URL": "https://lankatruth.com/si/?p=110098", "Category": "පුවත්", "Parent URL": null}