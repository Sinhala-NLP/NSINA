{"Source": "Lankatruth", "Timestamp": "December 22, 2022", "Headline": "නියාමන අධිකාරියට පිටින් ඖෂධ මිලදී ගැනීමේ සූදානමක් – කෙහෙළියට චෝදනා", "News Content": "ජාතික ඖෂධ නියාමන අධිකාරියේ ලියාපදිංචි නොකළ ඖෂධ රැසක් ප්‍රසම්පාදන ක්‍රියාවලියෙන් තොරව මිලදී ගැනීමට සෞඛ්‍ය ඇමැති කෙහෙළිය රඹුක්වැල්ල කටයුතු කරමින් සිටින බව සෞඛ්‍ය අමාත්‍යාංශයේ අභ්‍යන්තර ආරංචි මාර්ග සඳහන් කරයි. ඉන්දීය ණය පහසුකම් යටතේ ඉතිරි වී තිබෙන ඇමරිකන් ඩොලර් මිලියන 46ක මුදලක් භාවිත කරමින් මේ ඖෂධ ඉන්දියාවේ සමාගම් දෙකකින් ලබා ගැනීමට සෞඛ්‍ය ඇමැතිවරයා කටයුතු කරන බව අමාත්‍යාංශයේ ප්‍රකාශකයෙක් කීය. අදාළ ඖෂධ තොගය මිලදී ගැනීමට හා යෝජිත සැපැයුම්කාර සමාගම නිරීක්‍ෂණය සඳහා ඇමැතිවරයා ඊයේ (21) ඉන්දියාව බලා පිටත්ව ගිය බවත් ඔහු සඳහන් කරයි. මෙම ඖෂධ වර්ග සඳහා අනුමැතිය ලබා දුන්නේද යන්න විමසීම සඳහා ජාතික ඖෂධ නියාමන අධිකාරියේ ප්‍රධාන විධායක නිලධාරී ආචාර්ය විජිත් ගුණසේකර සම්බන්ධ කර ගැනීමට උත්සාහ කළද ඔහු විදේශගත වී ඇති බව නියාමන අධිකාරිය සඳහන් කර තිබේ. මේ සම්බන්ධයෙන් අනුමැතිය ලබාදීමට ඖෂධ නියාමන අධිකාරිය මැදිහත් නොවුණු නමුත් සෞඛ්‍ය අමාත්‍යාංශය ඊට මැදිහත් වන්නට ඇතැයි තමා විශ්වාස කරන්නේ යැයි ඖෂධ නියාමන අධිකාරියේ සභාපති මහාචාර්ය එස්. ඩී. ජයරත්න පවසා ඇත. විෂය භාර ඇමැතිවරයා ඖෂධ ලබාගැනීම පිළිබඳව සාකච්ඡාවක් සඳහා පිටත්ව ගොස් ඇති බව තමාට වාර්තා වු නමුත් ඒ සඳහා කටයුතු කර ඇත්තේ සෞඛ්‍ය අමාත්‍යාංශය බවත් ඔහු වැඩිදුරටත් පවසා තිබේ. මව්බිම", "URL": "https://lankatruth.com/si/?p=143070", "Category": "පුවත්", "Parent URL": null}