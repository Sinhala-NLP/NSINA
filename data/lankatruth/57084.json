{"Source": "Lankatruth", "Timestamp": "August 3, 2018", "Headline": "පැවති රජයෙන් සංචාරක අල්ලසක් ගත් බ්‍රිතාන්‍ය මන්ත්‍රී පක්ෂයෙන් නෙරපයි", "News Content": "බ්‍රිතාන්‍ය පාර්ලිමේන්තුවේ අනුමැතියකින් තොරව සිය පවුලේ සාමාජිකයින් සමඟ මෙරට සංචාරයක නිරතවීම සහ එම සංචාරය පිළිබඳ තොරතුරු හෙළි කිරීමට නොහැකිවීමෙන් මසක කාලයකට පාර්ලිමේන්තු මන්ත්‍රී ධූරය අහිමි වූ ඉයන් පේස්ලි ජූනියර් ඔහු නියෝජනය කළ උතුරු අයර්ලන්තයේ ප්‍රජාතන්ත්‍රවාදී සංගම්වාදී පක්ෂයෙන් නෙරපා ඇතැයි වාර්තා වේ. පසුගිය රාජපක්ෂ පාලන සමයේ බ්‍රිතාන්‍ය පාර්ලිමේන්තු මන්ත්‍රී ඉයන් පේස්ලි සහ ඔහුගේ පවුලේ සාමාජිකයන්ට ශ්‍රී ලංකාවේ සුපිරි සංචාරක පැකේජයක් නොමිලේ ලැබී ඇති අතර ඒවායේ වටිනාකම ස්ටර්ලින් පවුම් 50000කට වැඩි බව හෙලිවී ඇත. මෙම සංචාරය පැවති රජය වෙනුවෙන් බ්‍රිතාන්‍ය පාර්ලිමේන්තුව තුළ හඬ නැගීමට ලබා දුන් අල්ලසක් බවට ඉයන් පේස්ලිහට චෝදනා එල්ල විය. එසේම අදාල සංචාරය පිළිබඳ තොරතුරු හෙලි කිරීමට ද මන්ත්‍රීවරයාට නොහැකි වීමෙන් ඔහුගේ පාර්ලිමේන්තු සහභාගීත්වය දින 30කට අත්හිටුවීය. මේ අතර ඔහු නියෝජනය කළ ප්‍රජාතන්ත්‍රවාදී සංගම්වාදී පක්ෂය මගින් ඉයන් පේස්ලි පිළිබඳව පරීක්ෂණයක් ආරම්භ කර ඇති අතර පරීක්ෂණ කටයුතු නිම වන තෙක් ඔහුගේ පක්ෂ සාමාජිකත්වය අත්හිටුවා තිබේ. මේ අනුව ඉයන් පේස්ලි බ්‍රිතාන්‍ය පාර්ලිමේන්තුව තුළ ස්වාධීන මන්ත්‍රීවරයෙකු ලෙස හඳුන්වා ඇතැයි වාර්තා වේ.", "URL": "https://lankatruth.com/si/?p=57084", "Category": "පුවත්", "Parent URL": null}