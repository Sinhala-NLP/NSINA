{"Source": "Lankatruth", "Timestamp": "July 15, 2019", "Headline": "දිස්ත්‍රික්ක කිහිපයකට වැසි තත්වයේ වැඩිවීමක් – ලක්ෂ හයකට නියඟයෙන් පීඩා", "News Content": "දිවයිනේ ප්‍රදේශ කිහිපයකට බලපා ඇති වැසි සහිත කාලගුණික තත්වයේ තරමක වැඩිවීමක් ඉදිරි දින කිිහිපය තුළ බලාපොරොත්තු වන බව කාලගුණ විද්‍යා දෙපාර්තමේන්තුව නිවේදනය කරයි. ඒ අනුව සබරගමුව, මධ්‍යම, බස්නාහිර සහ වයඹ පළාත්වලත් ගාල්ල සහ මාතර දිස්ත්‍රික්කවලත් විටින් විට වැසි හෝ ගිගුරුම් සහිත වැසි ඇතිවිය හැකි අතර ඇතැම් ප්‍රදේශවලට සවස් කාලයේ වැසි ඇතිවිය හැක. බස්නාහිර සහ සබරගමුව පළාත්වලත් ගාල්ල සහ මාතර දිස්ත්‍රික්කවලත් ඇතැම් ස්ථානවලට මි.මී. 100 ක පමණ තද වර්ෂාපතනයන් ඇති විය හැකි අතර ඌව සහ නැගෙනහිර පළාත්වල ඇතැම් ස්ථාන වලට මි.මී. 50 ට වැඩි තරමක තද වර්ෂාපතනයන්ද අපේක්ෂා කරයි. මේ අතර මඩකලපුව, අම්පාර, කුරුණෑගල, මන්නාරම, යාපනය, මාතලේ, අනුරාධපුර යන දිස්ත්‍රික්කවලට නියං කාලගුණික තත්වයක් බලපා ඇත. මේ හේතුවෙන් කන්තලේ, ඉඟිනිමිටිය, තබ්බෝව, ගිරිතලේ, කවුඩුල්ල, පරාක්‍රම සමුද්‍රය, යෝධවැව, දැදුරුඔය, සමනල වැව සහ ලුණුගම්වෙහෙර ඇතුලු ජලාශ රැසක ජල මට්ටම පහත බැස තිබේ. එම ජලාශ අවට ජීවත් වන සහ වගා කටයුතු සිදුකරන ජනතාව මේ හේතුවෙන් දැඩිව පීඩාවට පත්ව ඇත. දිස්ත්‍රික්ක 18ක පීඩාවට පත්ව ඇති පිරිස හය ලක්ෂයකට ආසන්න වේ. කෙසේ වෙතත් ඉදිරි දින කිහිපයේ අපේක්ෂා කරන වැසි සහිත කාලගුණයෙන් මෙම තත්වය තරමක් පහව යනු ඇතැයි කාලගුණ විද්‍යා දෙපාර්තමේන්තුව අපේක්ෂා කරයි.", "URL": "https://lankatruth.com/si/?p=77683", "Category": "පුවත්", "Parent URL": null}