{"Source": "Lankatruth", "Timestamp": "September 19, 2022", "Headline": "මාස අටකටම ත්‍රීරෝද රථ ලියාපදිංචි කර ඇත්තේ 19යි", "News Content": "මෙම වසරේ (2022) ගෙවුණු පළමු මාස 08 තුළ අලුතින් ත්‍රිරෝද රථ ලියාපදිංචි වී ඇත්තේ 19ක් පමණක් බව මෝටර් රථ ප්‍රවාහන කොමසාරිස් ජනරාල් නිශාන්ත වීරසිංහ පවසයි. එම මාස අටක කාලය තුළ වෙනත් වර්ගවල වාහන ලියාපදිංචි වී ඇත්තේ 15,000ක් පමණක් බවද මෝටර් රථ ප්‍රවාහන කොමසාරිස් ජනරාල්වරයා පවසයි. පසුගිය වසරේ (2021) ත්‍රීරෝද රථ 2,093ක්ද, 2020 වසරේදී ත්‍රීරෝද රථ 7,150ක්ද, 2019 වසරේදී ත්‍රීරෝද රථ 15,490ක්ද, 2018 වසරේදී ත්‍රීරෝද රථ 20,063ක්ද ලියාපදිංචි කර තිබේ. එමෙන්ම මෝටර් රථ ප්‍රවාහන දෙපාර්තමේන්තුවේ වාර්තාවලට අනුව 2011 වසරේ සිට 2020 වසර දක්වා වසරක නව ත්‍රීරෝද රථ ලියාපදිංචිය කිරීමේ සාමාන්‍ය 50,000ක් ඉක්මවන බවද මෝටර් රථ ප්‍රවාහන කොමසාරිස් ජනරාල් නිශාන්ත වීරසිංහ පවසයි. ගෙවී ගිය 2011 වසර තුළ ලියාදිංචි කර තිබූ නව ත්‍රීරෝද රථ 138,426 වසරක් තුළ ඉහළම ත්‍රීරෝද රථ ලියාපදිංචි මෙන්ම 2015 වසරේ ලියාපදිංචි කළ ත්‍රීරෝද රථ 129,547ට දෙවැනි ස්ථානය හිමිව ඇති බව සඳහන් කරන ඔහු වාහන ආනයනය දැඩිව සීමාකිරීම හේතුවෙන් නව ලියාපදිංචි අවම වී ඇතැයිද සඳහන් කරයි. රට තුළ මේ වනවිට ලියාපදිංචි ත්‍රීරෝද රථ 1,184,339ක් ඇති බවත් ලියාපදිංචි යතුරුපැදි 4,833,928ක් ඇති බවත් මොරටර් රථ ප්‍රවාහන දෙපාර්තමේන්තුවේ වාර්තා පෙන්වා දෙයි. මෙම වසරේ අවසන් මාස අට තුළ යතුරුපැදි 6,209ක් ලියාපදිංචි කර ඇති අතර කාර් රථ 964ක් ලියාපදිංචි කර තිබේ.", "URL": "https://lankatruth.com/si/?p=139388", "Category": "පුවත්", "Parent URL": null}