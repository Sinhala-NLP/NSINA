{"Source": "Lankatruth", "Timestamp": "May 17, 2022", "Headline": "නීතිපති නම්කළ 22 ගැන තවදුරටත් විමර්ශනය කරන්න – පොලිස්පති CIDයට දන්වයි", "News Content": "අරලියගහ මන්දිරය ඉදිරිපිට හා ගාලුමුවදොර ජනාධිපති ලේකම් කාර්යාලය ඉදිරිපිට පැවති විරෝධතාවට පහර දීමට අදාලව හඳුනාගෙන ඇති මැති ඇමතිවරු ඇතුළු සැකකරුවන් 22 දෙනා මෙම අපරාධවලට සම්බන්ධබවට සාධාරණ සැකයක් ජනිත වන්නේ ද යන්න තවදුරටත් විමර්ශන පවත්වන ලෙස පොලිස්පති සී.ඩී වික්‍රමරත්න අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයාට උපදෙස් ලබා දී ඇතැයි වාර්තා වේ. මේ සම්බන්ධයෙන් තවදුරටත් විමර්ශන පවත්වා ප්‍රගතිය නීතිපතිවරයා වෙත වාර්තා කරන ලෙසටද නීතිපතිවරයා විසින් ලබා දී ඇති උපදෙස් අනුව කටයුතු කරන ලෙසටද පොලිස්පතිවරයාගේ උපදෙස්වල වැඩිදුරටත් සඳහන් වන්නේ යැයිද වාර්තා වේ. කෙසේ වෙතත් නීතිපතිවරයා ඊයේ (16) පොලිස්පතිවරයාට සහ අපරාධ පරීක්ෂණ දෙපාර්තමේන්තුව බාර ජ්‍යෙෂ්ඨ නියෝජ්‍ය පොලිස්පතිවරයාට ලිපියක් යොමුක රමින් දැනුම් දී තිබුණේ බස්නාහිර පළාත බාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, හිටපු ඇමති ජොන්ස්ටන් ප්‍රනාන්දු, හිටපු රාජ්‍ය ඇමති සනත් නිශාන්ත, පාර්ලිමෙන්තු මන්ත්‍රීවරුන් වන සංජීව එදිරිමාන්න, මිලාන් ජයතිලක, මොරටුව නගරාධිපති සමන්ලාල් ප්‍රනාන්දු, කොළඹ නාගරික මන්ත්‍රීවරයකු සහ ස්වයං රැකියා නියුක්තිකයින්ගේ සම්මේලනයේ සභාපති වන මහින්ද කහඳගම, සිවිල් සමාජ ක්‍රියාකාරිකයෙකු යැයි හඳුන්වන ඩෑන් ප්‍රියසාද් ඇතුළු 22නෙකු අත්අඩංගුවට ගන්නා ලෙසය. මූලාශ්‍ර ලංකාදීප", "URL": "https://lankatruth.com/si/?p=134392", "Category": "පුවත්", "Parent URL": null}