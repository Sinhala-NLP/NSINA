{"Source": "Lankatruth", "Timestamp": "June 6, 2021", "Headline": "අපි වයඹ විශ්වවිද්‍යාලයේ කෘෂිකර්ම පීඨයේ උපකුලපති ලේකම්කමට ගේනවා – ඇමති මහින්දානන්ද", "News Content": "ඉල්ලා අස්වූ කෘෂිකර්ම අමාත්‍යාංශයේ ලේකම් රෝහණ පුෂ්පකුමාර මහතා වෙනුවට එම තනතුරට වයඹ විශ්වවිද්‍යාලයේ කෘෂිකර්ම පීඨයේ උපකුලපති රැගෙන එන බව කෘෂිකර්ම අමාත්‍ය මහින්දානන්ද අලුත්ගමගේ මහතා අද නාවලපිටියේදී පැවසීය. අමාත්‍යංශ ලේකම්වරයා ඉවත් වූයේ කාබනික පොහොර ප්‍රශ්නයක් නිසා නොව ඔහුගේ පෞද්ගලික හේතුවක් මත බවද ඇමැතිවරයා වැඩිදුරටත් අවධාරණය කළේය.පසුගිය මාස තුන තුළ කෘෂිකර්ම අමාත්‍යාංශ ලේකම්වරුන් ලෙස පත් කළ මේජර් ජෙනරාල් සුමේධ පෙරේරා සහ ජේෂ්ඨ පරිපාලන නිලධාරියකු වූ රෝහණ පුෂ්පකුමාර යන දෙදෙනාම තනතුරුවලින් ඉල්ලා අස් විය. අමාත්‍ය මහින්දානන්ද අලුත්ගමගේ සඳහන් කරන පරිදි නව අමාත්‍යාංශ ලේකම් ලෙස පත් කරන්නේ වයඹ විශ්වවිද්‍යාලෙ කෘෂිකර්ම පීඨයේ උපකුලපතිවරයාය. සාමාන්‍යයෙන් විශ්ව විද්‍යාලයක පීඨයක් සඳහා සිටින්නේ පීඨාධිපතිවරයෙක් වන අතර සියලු පීඨ ඒකාබද්ධව ගොඩනැගෙන විශ්වවිද්‍යාලය සඳහා උපකුලපතිවරයෙක් සිටී. ඇමති මහින්දානන්ද මේ කියන්නේ වයඹ විශ්වවිද්‍යාලයේ උපකුලපතිවරයා ගැන ද නැතහොත් කෘෂි විද්‍යා පීඨයේ පීඨාධිපතිවරයා ගැන ද යන්න පැහැදිලි නැත.", "URL": "https://lankatruth.com/si/?p=117771", "Category": "පුවත්", "Parent URL": null}