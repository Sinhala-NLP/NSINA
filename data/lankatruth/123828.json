{"Source": "Lankatruth", "Timestamp": "September 29, 2021", "Headline": "සචිත්‍රගේ වත්කම් වාර්තාව CIDයට", "News Content": "ක්‍රිකට් තරඟ මුදලට පවාදීමට යෝජනා කළ බවට චෝදනා එල්ල වී සිටින ශ්‍රී ලංකා ටෙස්ට් ක්‍රීඩක සචිත්‍ර සේනානායකගේ වත්කම් වාර්තාව වැඩිදුර විමර්ශන සඳහා අපරාධ පරීක්‍ෂණ දෙපාර්තමේන්තුවේ නීති විරෝධි වත්කම් විමර්ෂණ ඒකකයට යොමු කළේ යැයි ක්‍රීඩා වැරදි වැලැක්වීමේ විශේෂ පොලිස් ඒකකයේ ප්‍රධානී ජ්‍යෙෂ්ඨ පොලිස් අධිකාරී ජගත් ෆොන්සේකා සඳහන් කරයි. සචිත්‍රගේ වත්කම් වාර්තාව පිළිබඳව ශ්‍රී ලංකා මහ බැංකුවෙන්ද වාර්තාවක් ලබාගත් බවත් වැඩිදුර වාර්තාවක් ලබාගැනීම සඳහා වත්කම් පිළිබඳව විමර්ශනයට, අපරාධ පරීක්‍ෂණ දෙපාර්තමේන්තුවේ නීති විරෝධී වත්කම් විමර්ෂණ ඒකකයේ විශේෂඥයින්ගෙන් ඔහුගේ වත්කම් වාර්තාව එම ඒකකයට යොමු කළ බවත් ජ්‍යෙෂ්ඨ පොලිස් අධිකාරී ජගත් ෆොන්සේකා පවසයි. සචිත්‍රගේ ලිපිගොනුව නීතිපති දෙපාර්තමේන්තුවටද යොමුකර ඇති බවත් ‘කොවිඩ්’ වසංගත තත්වය හේතුවෙන් දෙවැනි ප්‍රකාශය ලබාගැනීමට ඔහු කැඳවීමට නොහැකි වී තිබෙන බවත් ක්‍රීඩා වැරදි වැලැක්වීමේ විශේෂ පොලිස් ඒකකයේ ප්‍රධානී ජ්‍යෙෂ්ඨ පොලිස් අධිකාරී ජගත් ෆොන්සේකා වැඩි දුරටත් පවසයි. හම්බන්තොටදී පසුගිය වසරේ පැවැති LPL ක්‍රිකට් තරගාවලියට සහභාගි වෙමින් සිටි ශ්‍රී ලංකා යොවුන් ක්‍රීඩකයකුට තරඟ පාවාදීමට යෝජනා කළේ යැයි සචිත්‍රට චෝදනා එල්ල වී තිබේ. සචිත්‍ර මෙම සිද්ධිය සම්බන්ධයෙන් පසුගිය මාර්තු මස 03 වැනිදා සුගතදාස ක්‍රීඩාංගණ සංකීර්ණයේ පිටිහි ක්‍රීඩා වැරදි වැලැක්වීමේ විශේෂ පොලිස් ඒකකයට පැමිණ ප්‍රකාශයක් ලබා දී තිබිනි.", "URL": "https://lankatruth.com/si/?p=123828", "Category": "ක්‍රීඩා පුවත්", "Parent URL": null}