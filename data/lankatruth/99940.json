{"Source": "Lankatruth", "Timestamp": "November 13, 2020", "Headline": "ජෝර්ජියා ප්‍රාන්තයේ ඡන්ද නැවත ගණන් කිරීමට පියවර", "News Content": "ඩොනල්ඩ් ට්‍රම්ප් ජනාධිපතිවරණ පරාජය පිළි නොගනිමින් ගෙන තිබෙන නීතිමය පියවර හමුවේ ජෝර්ජියා ප්‍රාන්තයේ ඡන්ද නැවත ගණන් කිරීමට පියවර ගෙන ඇතැයි විදෙස් මාධ්‍ය වාර්තා කර තිබේ. මිචිගන් ප්‍රාන්තයේ මැතිවරණ ප්‍රතිඵලය නීත්‍යානුකූල බව ප්‍රකාශයට පත්කිරීම අවහිර කරමින් නීතිමය පියවර ගැනීමට ද ට්‍රම්ප් කටයුතු කර ඇතැයි විදෙස් මාධ්‍ය වාර්තා කර තිබේ. ප්‍රකාශයට පත්කර තිබෙන ඡන්ද ප්‍රතිඵල අනුව ජෝර්ජියා ප්‍රාන්තයේ ඡන්ද 14,000ක් ද මිචිගන් ප්‍රාන්තයේ ඡන්ද 148,000ක් ද ජෝ බයිඩ්න්, ට්‍රම්ප්ට වඩා ඉදිරියෙන් ඇත. කෙසේ වෙතත් මේ වනවිට ඇමරිකානු ජනාධිපතිවරණයේ කිසිඳු වංචාවක් සිදු නොවූ බවට විචාරකයින් ප්‍රකාශයට පත්කර තිබේ. ට්‍රම්ගේ මෙම හැසිරීම බොහෝ පිරිසකගේ දෝශ දර්ශනයට ද ලක්ව ඇත. ඒ අතර ඇමරිකාවේ හිටපු ස්වදේශ කටයුතු ආරක්ෂක ප්‍රධානීන් ප්‍රකාශ කර සිටියේ කඩිනම් බල හුවමාරුව ප්‍රමාද කරන ට්‍රම්ප්ගේ හැසිරීම ඇමරිකාවේ ජාතික ආරක්ෂාව ද අනතුරේ හෙළන බවය. එය වසංගතයට මුහුණ දීමට සහ ආර්ථික අවපාතයට මුහුණ දීමට බාධා කරන බව ද ඔවුහු පවසති. ජනාධිපති ට්‍රම්ප් රිපබ්ලිකන් පක්ෂයේ කීර්ති නාමයට හානි කරන බවත් රිපබ්ලිකන් පාක්ෂිකයින් ට්‍රම්ප් හුරතල් කරන බවත් හිටපු ඇමරිකානු ජාතික ආරක්ෂක උපදේශක ජෝන් බෝල්ටන් ප්‍රකාශ කර තිබේ. ලබන ජනවාරි 20 වැනිදා ඇමරිකාවේ නව ජනාධිපතිවරයා ලෙස ජෝ බයිඩ්න් දිවුරුම්දීමට නියමිතය.", "URL": "https://lankatruth.com/si/?p=99940", "Category": "විදෙස් පුවත්", "Parent URL": null}