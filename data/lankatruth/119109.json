{"Source": "Lankatruth", "Timestamp": "July 6, 2021", "Headline": "රට වහගෙන ඉන්න බැහැ… ආර්ථිකය වැටෙනවා…", "News Content": "කොවිඩ් තත්වය හමුවේ රට වසාගෙන සිටිය නොහැකි බවත් ඉක්මනින් රට විවෘත කළ යුතු බවත් ජනාධිපති ගෝටාබය රාජපක්ෂ ඊයේ (05) පෙරවරුවේ පැවැති ජාත්‍යන්තර සමුපකාර දින සැමරුම් උත්සවය අමතමින් සඳහන් කර තිබේ. ඉක්මනින්ම රට විවෘත නොකළහොත් ආර්ථිකය ඉදිරියට ගෙන යෑමට නොහැකි වන බවත් එන්නත්කරණය වේගවත් කළහොත් සැප්තැම්බර් මාසය වනවිට රට සම්පූර්ණයෙන්ම විවෘත කිරීමට හැකි වනු ඇති බවත් ජනාධිපතිවරයා, ජනාධිපති කාර්යාලයේ පැවති එම උත්සවයේදී සඳහන් කර ඇත. “එන්නත් මාත්‍රා ලක්ෂ 90ක් මේ මාසෙදි අපට ලැබෙනවා. මේ තත්ත්වය නිසා අපිට සැප්තැම්බර් වෙනකොට මේ රට සම්පූර්ණයෙන්ම විවෘත කරන්න පුළුවන් වේවි. මොකද අපි ඉක්මනින්ම රට විවෘත නොකළොත් මේ ආර්ථිකය ඉදිරියට ගෙනියන්න පුළුවන්කමක් වෙන්නේ නැහැ.” යැයි ජනාධිපතිවරයා එහිදී පවසා තිබේ. ජනාධිපතිවරයා මෙසේ පැවසුවද රට සම්පූර්ණයෙන් වසා දමා තිබුණේ කොවිඩ් පළමු රැල්ල අවස්ථාවේදී වන අතර ඉන් පසුව රට තුළ පනවා තිබුණේ සංචරණය සීමා කිරීමේ නීති පමණි. එයද වෙළඳ කලාප, රජයේ ආයතන සේවාවන්, අත්‍යාවශ්‍ය සේවාවන් ඇතුළු සියල්ල විවෘතව තබා ගනිමිණි. සාමාන්‍ය දිනවල මෙන් දහස් ගණනක් ජනතාව සහ යානවාහන මහාමාර්ගයේ දක්නට ලැබුණු අතර ගුවන් සේවාවන්ද මේ වනවිට ක්‍රියාත්මකය. එමෙන්ම දෙවන රැල්ල සමයේ සිටම මෙරටට සංචාරකයන් ගෙන්වීමට සිදු කෙරිණි.", "URL": "https://lankatruth.com/si/?p=119109", "Category": "පුවත්", "Parent URL": null}