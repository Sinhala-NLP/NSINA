{"Source": "Lankatruth", "Timestamp": "August 9, 2018", "Headline": "මුතුරාජවෙල යලි අනතුරේ", "News Content": "මුතුරාජවෙල තෙත් බිම් පරිසර පද්ධතිය තුළ පස් කැපීම්, ගොඩ කිරීම් සහ ඉදිකිරීමේ කටයුතු සම්පූර්ණයෙන්ම තහනම කරමින් ජනාධිපතිවරයා විසින් ඉකුත් දා පැණවූ නියෝගය මායිම් නොකොට මේ වන විට මුතුරාජවෙල තෙත් බිමට අයත් අක්කර සිය ගණනක කඩොලාන පරිසර පද්ධතිය ප්‍රසිද්ධියේ විනාශ කරමින් සිටියි. කොළඹ කටුනායක අධිවේගී මාර්ගයට නැගෙනහිරට වන්නට සහ කොළඹ මීගමුව මහා මාර්ගයට බටහිරින් ජා ඇල ප්‍රාදේශීය ලේකම් කොට්ඨාසයට හා පොලිස් වසමට අයත් වහටියගල, දෙහියාගාත, දෑලතුර, පට්ටියගොඩැල්ල සහ දඬු ගම යන ප්‍රදේශවල මෙම පරිසර සංහාරය සිදුවන බවට තොරතුරු වාර්තා වේ. මීට පෙරද මුතුරාජවෙළ වගුරුබිම් පරිසර පද්ධතිය විනාශ කිරීමට අදාලව චෝදනා ලැබ අධිකරණය මගින් වරදකරුවකු වූ පුද්ගලයෙකු ද නැවත වරක් මුතුරාජවෙල විනාශ කිරීමට කටයුතු කරමින් සිටින බව ප්‍රදේශවාසීන් පවසයි. මීට පෙර අවස්ථාවක මුතුරාජවෙල රැක ගැනීමට හඬ නැගූ ප්‍රදේශවාසීන් කිහිපදෙනෙකු සිදු කළ විරෝධතාවක ප්‍රතිඵල ලෙස එසේ හඬ නැගූ කිහිපදෙනෙකු මේ වන විට රක්ෂිත බන්ධනාගාර ගතව සිටිති. මේ සම්බන්ධව අදහස් දක්වන ප්‍රදේශවාසීන් පවසා සිටියේ පරිසර පද්ධතියේ ආරක්ෂාව සම්බන්ධව කටයුතු කරන ආයතන මුනිවත රකිමින් සිටින බවත් සිදුවන පරිසර සංහාරයට ඔවුන් ඍජුවම වග කිව යුතු බවත් ය. මේ පිළිබඳව වැඩිදුරටත් අදහස් දක්වන ප්‍රදේශවාසීන් පවසා සිටියේ පසුගිය මාර්තු 22 දා ජනාධිපති මෛත්‍රිපාල සිරි‌සේන මහතා ලබා දුන් පොරොන්දුව ඉටු කිරීමට කටයුතු කළයුතු බවය. නැතිනම් එතුමා මුතුරාජවෙලට පැමිණීමට වැය වූ ඉන්දන පවා නිස්කාරන වියදමක් බවට පත්වනු ඇතැයි ඔවුන් පවසයි.", "URL": "https://lankatruth.com/si/?p=57480", "Category": "පරිසර", "Parent URL": null}