{"Source": "Lankatruth", "Timestamp": "January 21, 2019", "Headline": "සේනා මඩින්න ගොවියෝ වගා බිම් ගිනිතබති", "News Content": "සේනා දළඹුවාගේ වසංගතය නිසා මේ වනවිට ගොවි බිම් දහස් ගණනක් විනාශයට පත් වෙමින් තිබෙන අතර එම වසංගතය මර්ධනය කිරීමට අදාළව ආණ්ඩුව මෙතෙක් සෘජු තීරණයක් ගෙන නැත. එවන් පසුබිමක් තුළ අද (21) හම්බන්තොට රන්මිණිතැන්න ගොවි බිම්වල සේනා දළඹුවාගේ ග්‍රහණයට ලක්ව තිබූ බඩඉරිඟු වගාවන් ගිනි තබා විනාශකිරීමට එම ගොවි ජනතාව කටයුතු කළහ. ලක්ෂ ගණනින් මුදල් වියදම් කර තම වගාවන් ආරම්භ කළ බව එම ගොවියෝ අවධාරණය කළහ. මෙම අවස්ථාවට එක්වූ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කර සිටියේ සේනා උවදුරු හමුවූ පළමු මොහොතේ සිටම එම වගාබිම් ගිනිතබා විනාශ කිරිමට පියවර ගත යුතු බව තමන් යෝජනා කළ නමුත් එවකට නීති වීරෝධී, ව්‍යවස්ථා විරෝධී කුමන්ත්‍රණයකින් බල අල්ලා ගැනීමේ දේශපාලන ක්‍රියාවලියක් රට තුළ දියත්වෙමින් තිබූ නිසා එකළ සේනා වසංගතය සම්බන්ධයෙන් කිසිවෙකුගේ ඇස් නොඇරුණ බවයි. කෙසේ නමුත් මේ වනවිට තමන් යෝජනා 07ක් ඉදිරිපත් කර ඇති බවත් එය ක්‍රියාවට නැංවීමට ආණ්ඩුව වහාම කටයුතු කළ යුතු බවත් ඒ මහතා අවධාරණය කළේය. යෝජනා 07… 1). පවතින තත්වය විශේෂ අපදා තත්වයක් ලෙස ප්‍රකාශයට පත් කිරීම, 2). රටේ පවතින චක්‍රලේඛ අභිබවා සියලු පාර්ශ්වයන්ගේ මැදිහත්වීමෙන් වූ ඒකාබද්ධ වැඩ සටහනක් ආරම්භ කිරීම, 3). සියලු විද්‍යුත් හා මුද්‍රිත මාධ්‍ය ආයතන ඒකාබද්ධ කරගත් හා ජාතික ප්‍රශ්නයක්‌ ලෙස සලකා මුළු රටම ඒ සදහා පෙළ ගැස්සවීම, 4). මිට අදාලව විශේෂ කැබිනට් මණ්ඩලයක් රැස්කර තීරණ ගැනීම හා මෙම ජාතික ව්‍යසනයක් ලෙස සලකා පාර්ලිමේන්තු විවාදයක් පැවැත්වීම, 5). සියලුම දළඹු ආක්‍රමණයට ලක්වූ සියලු ගොවිබිම් සඳහා සාධාරණ හා පුර්ණ හානි පුරන වන්දි මුදලක් තක්සේරු කර එම වගා බිම් සියල්ල ගිනි තබා විනාශ කිරීම හෝ භූගත කිරීම, 6). ජාතික ව්‍යසනයක් ලෙස සලකා සේනා දළඹුවාගේ ජිවන චක්‍රයේ පිලවා අවස්ථාව මර්ධනය කිරීම හා එම පිලවුන් අල්ලා දෙන ජනතාවට කිසියම් මුදලක් ලබාදීම, 7). විධිමත් කාල රාමුවක් තුළ විධිමත් නියාමනයකින් සියලු පාර්ශවයන්ගේ සහාය ලබාගෙන කටයුතු කිරීම,", "URL": "https://lankatruth.com/si/?p=66721", "Category": "පුවත්", "Parent URL": null}