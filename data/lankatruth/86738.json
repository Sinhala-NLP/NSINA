{"Source": "Lankatruth", "Timestamp": "December 5, 2019", "Headline": "තීරණාත්මක සාකච්ඡාවකට එජාප මන්ත්‍රීවරුන් අද පස්වරුවේ රැස්වෙයි", "News Content": "විපක්ෂ නායක ධුරය සහ පක්ෂ නායකත්වය සම්බන්ධව එක්සත් ජාතික පක්ෂය තුළ මතුව තිබෙන අර්බුධය නිරාකරණය කර ගැනීමට අද(05) පස්වරුවේ සිරිකොත පක්ෂ මූලස්ථානයට, එම පක්ෂයේ පාර්ලිමේන්තු මන්ත්‍රීවරුන් කැඳවා ඇතැයි වාර්තා වේ. පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පස්වරු 3.00ට මෙම හමුව පැවැත්වීමට නියමිතව ඇත. විපක්ෂ නායක ධුරය සහ පක්ෂ නායකත්වය සම්බන්ධව රනිල් වික්‍රමසිංහ මහතා සහ සජිත් ප්‍රේමදාස මහතා කේන්ද්‍රකරගත් කඳවුරු දෙකක් එජාපය තුළ නිර්මාණය වී තිබීමෙන් මෙම අර්බුධකාරී ස්වභාවය මතුව තිබේ. පසුගිය ජනාධිපතිවරණයට පෙර සිටම එජාපය තුළ මෙම බල අරගලය දැකිය හැකි වූ අතර එය මේ දක්වා ද සමථයකට පත්ව නැත. විපක්ෂ නායක ධුරය සජිත් ප්‍රේමදාස මහතාට ලබාදෙන ලෙස ඉල්ලමින් එක්සත් ජාතික පක්ෂ පාර්ලිමේන්තු මන්ත්‍රීවරුන්ගේ අත්සන් 57කින් යුත් ලිපියක් ද පසුගිය දා කතානායකවරයා වෙත යොමුකර තිබූ අතර එජාපයේ වත්මන් නායක රනිල් වික්‍රමසිංහ මහතාට එම ධුරය හිමිවිය යුතු බවට මුල්පෙළ මන්ත්‍රීවරුන් පිරිසක් පවසයි. මෙහිදී කතානායකවරයා ලිපියක් යොමුකරමින් සඳහන් කර සිටියේ එක්සත් ජාතික පක්ෂය තුළ මේ සම්බන්ධව සාකච්ඡාකර අවසන් තීරණයක් තමාවෙත දැනුම් දෙන ලෙසය.", "URL": "https://lankatruth.com/si/?p=86738", "Category": "පුවත්", "Parent URL": null}