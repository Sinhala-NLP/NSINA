{"Source": "Lankatruth", "Timestamp": "April 26, 2012", "Headline": "මුස්ලිම් කොංග්‍රසය තීරණාත්මක සාකච්ඡාවක !", "News Content": "දඹුල්ල මුස්ලිම් දේවස්ථානය ඉවත් කිරීමට රජය පියවර ගතහොත් භයානක ප්‍රතිඵල අත්වේ යැයි ශ්‍රී ලංකා මුස්ලිම් කොංග්‍රසයේ නායක, අධිකරණ අමාත්‍ය රාවුෆ් හකීම් මඩකලපුව කාන්තන්කුඩි හි පැවැති රැස්වීමකදී ප්‍රකාශ කර ඇත. දඹුල්ල මුස්ලිම් දේවස්ථානය මුල් කරගෙන ඇති වී තිබෙන ප්‍රශ්නය පිළිබඳව සාකච්ඡා කිරීමට ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලය ලබන 28 සෙනසුරාදා කොළඹදී රැස්වන බව එහි නියෝජ්‍ය මහ‍ලේකම් නිසාම් කාර්යප්පර් ම මාධ්‍යවෙත පවසා ඇත. ශ්‍රී ලංකාවට එරෙහිව විවිධ චෝදනා එල්ල වෙද්දී මුස්ලිම් ජනතාව සහ මුස්ලිම් රටවල් ශ්‍රී ලංකාව සමග සහයෝගයෙන් කටයුතු කළ නමුත් පසුගියදා දඹුල්‍ලේ ඇති වූ සිද්ධිය සම්බන්ධයෙන් රජය කටයුතු කරන ආකාරය සෑහීමකට පත්විය නොහැකි බවත් හෙතෙම කීයා තිබේ. එම නිසා ශ්‍රී ලංකා මුස්ලිම් කොංග්‍රසය තවදුරටත් රජය සමග සිටින්නේද යන්න පිළිබඳව උත්තරීතර මණ්ඩලයේදී තීරණයක් ගන්නා බවත් නියෝජ්‍ය මහ‍ලේකම් වරයා කීය. දඹුල්ල මුස්ලිම් දේවස්ථානය එම ස්ථානයේම තිබිය යුතු බවට ශ්‍රී ලංකා මුස්ලිම් කොංග්‍රසය දැඩිව අවධාරණය කරන බවත් රජයෙන් ඉවත් වීම පිළිබඳව මෙතෙක් තීරණයක් ගෙන නැති බවත් එහි මහ‍ලේකම් හසන් අලි වැඩිදුරටත් ප්‍රකාශ කර ඇත. මේ අතර බීබීසී සිංහල සේවය වාර්තා කරන අන්දමට මෙම ගැටලුව මිත්‍රශීලිව විසඳනු ඇති බවට සහතිකයක්, තමන්ට ඇති බව සදහන් කරමින් ශ්‍රී ලංකාවේ ඉරාන තනාපතිවරා අග්‍රාමාත්‍ය දී.මූ.ජයරත්න වෙත ලිපියක් යොමුකරමින් සදහන් කර ඇතැයිද වාර්තාවේ.", "URL": "https://lankatruth.com/si/?p=2145", "Category": "පුවත්", "Parent URL": null}