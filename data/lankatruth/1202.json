{"Source": "Lankatruth", "Timestamp": "February 2, 2012", "Headline": "ඖෂධ විෂවීමක් සම්බන්ධයෙන් බිබිලේ අනුස්මරණ සංවිධානයෙන් සෞඛ්‍ය අමාත්‍යවරයාට ලිපියක්", "News Content": "හෘද රොගීන්ට ලබාදෙන ඖෂධ විෂවීම සම්බ්න්ධයෙන් සේනක බිබිලේ අනුස්මරණ සංවිධානය මගින් සෞඛ්‍ය අමාත්‍ය මෛත්‍රීපාල සිරිසේන මහතා වෙත ලිපියක් යොමු කර තිබේ. පසුගිය සති කීපය තුල පාකිස්තානයේ හෘද රෝගීන්ට ලබාදුන් ඖෂධ වර්ග කීපයක් විෂවීමෙන් මේවන විට සියගණනක් රෝගී වී ඇති අතර ඔවුන්ගෙන් 117 ක් පමණ මරණයට පත්වී ඇත. මෙම සංඛ්‍යාව තවදුරටත් ඉහල යා හැක. එරට සෞඛ්‍ය බලධාරීන් සැක කටයුතු ඖෂධ වර්ග 05 ක් හඳුනාගෙන තවදුරටත් ජාත්‍යන්තර මට්ටමේ පරීක‍ෂණ සිදුකරමින් සිටී එමෙන්ම මෙම ඖෂධ ලබාගත් රෝගීන් කඩිනමින් හඳුනාගැනීමේ දැඩි උත්සහායක නිරත වේ. අදාල ඖෂධ සමාගම්වලට එරෙහිව නීතිමය පියවරද ගනිමින් ඇත. මෙම තත්වය හමුවේ සෞඛ්‍ය අමාත්‍යංශය මගින් මෙරට තුල මේ දක්වා සිදුකර ඇත්තේ අදාල ඖෂධ 05න් එක් ඖෂධයක් වන ISOSORBIDE MONONITRATEනම් ඖෂධය භාවිතා නොකරන ලෙස ජනමාධ්‍ය කීපයක් මගින් දැනුවත් කිරීමත් රජයේ ඖෂධවේදීන් ඇතුළුව සෞඛ්‍ය සේවයේ නිලධාරීන් කීපදෙනෙකු වෙත යැවූ චක්‍රලේඛයක් මගින් ISOTAB 20 mg (ඉහත ඖෂධයේ එක් වෙළඳ නාමයක්) නම් ඖෂධය භාවිතා නොකරන ලෙස දැනුම් දීමක් පමණි. අප රටද පකිස්තානයෙන් ඖෂධ ආනයනය කරන බැවින් හා ඖෂධ විෂවීමක් ඇති වුවහොත් එය අතිශය බරපතල ව්‍යසනයක් බවට පත්විය හැකි බැවිනුත් ආදාල ඖෂධ සම්බන්ධයෙන් මෙරට තත්වය කුමක්දැයි ඉතා පුළුල්ව මහජනතාව, රෝගීන් හා ආදාල සියළු සෞඛ්‍ය වෘත්තිකයන් දැනුවත් කරනමෙන් ශ්‍රී ලංකාවේ ඖෂධ භාවිතය පිලිබඳව අවදියෙන් සිටින සංවිධානයක් ලෙස අප ඉතා කාරුණිකව ඉල්ලා සිටිමු. එහිදී පහත සඳහන් ගැටළු පිලිබඳවද අවධානය යොමුකරනු ඇතැයි අපේක‍ෂා කරමු. 01 ඖෂධ විෂවීම සම්බන්ධයෙන් පාකිස්තානයේ තත්වය පිළිබඳව එරටින් නිල වශයෙන් පැහැදිලි කරගැනීමක් සිදුකර ඇතිද?   02 විෂ සහිත යැයි දැනට හඳුනාගෙන ඇති ඖෂධවලින් එකක් හෝ කීපයක් අප රටට  ආනයනය කර පෞද්ගලිකව හෝ රාජ්‍ය ආයතන හරහා මහජනතාවට ලබාදී ඇතිද? 03 එසේ මෙරටට ආනයනය කර ඇත්නම් රෝගීන්ට නිකුත් කිරීමට පෙර නිසි තත්ව පරීෂාවාක් සිදු නොකලේද?   04 විෂ සහිත ඖෂධ අප රටේ රෝගීන් භාවිිතා කර ඇත්නම් ඔවුන් මුල් අවස්ථාවේම හඳුනා  ගැනීමට හා ප්‍රතිකාර ගැනීමට වැඩපිලිවෙලක් ක්‍රියාත්මක වන්නේද?     05 මේ පිළිබඳව මහජනතාව පමණක් නොව වෛද්‍යවරුන්, හෙදියන් ඇතුලූ සෞඛ්‍ය වෘත්තිකයන්  මෙන්ම පෞද්ගලික අංශයේ ඖෂධවේදීන් ප්‍රමාණවත් පරිදි දැනුවත් කර නොමැති අතර  කඩිනමින් ඔවුන් දැනුවත් කිරීමට ගනුලබන පියවර කවරේද?", "URL": "https://lankatruth.com/si/?p=1202", "Category": "පුවත්", "Parent URL": null}