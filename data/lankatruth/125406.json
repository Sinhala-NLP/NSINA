{"Source": "Lankatruth", "Timestamp": "November 3, 2021", "Headline": "අලි සබ්‍රි අධිකරණ ඇමති ධුරයෙන් ඉවත්වීමේ තීරණයක ?", "News Content": "එක රටක් එක නීතියක් සඳහා නීති කෙටුම්පත් කිරීමට උපදෙස් ලබාගැනීම සඳහා ජනාධිපති ගෝඨාභය රාජපක්ෂ විසින් පත් කරන ලද 13 දෙනකුගෙන් යුතු කාර්ය සාධක බලකායේ ප්‍රධානියා වශයෙන් ගලගොඩඅත්තේ ඥානසාර හිමියන් පත් කිරීම සම්බන්ධයෙන් නොසතුටට පත්ව සිටින අධිකරණ අමාත්‍ය ජනාධිපති නීතිඥ අලි සබ්රි සිය ඇමැති ධූරයෙන් ඉල්ලා අස්වීමට සූදානම් වන බවට දේශපාලන ආරංචිමාර්ග සඳහන් කරයි. විදේශ සංචාරයක යෙදී සිටින ජනාධිපතිවරයා පැමිණි පසු අධිකරණ ඇමතිවරයා ඒ පිළිබඳව ඔහුට දැනුම්දී ඉල්ලා අස්වීමේ ලිපිය බාර දීමට සූදානම් වන බවට පැවසේ. මේ අතර මෙවැනි කාර්ය සාධක බලකායක් පත් කරන බව තමා දැන නොසිටි බවත් තමාගේ අදහස් විමසීමකින් තොරව මෙවැනි කාර්ය සාධක බලකායක් පත් කිරීම පිළිබඳව තමා නොසතුටට පත්ව සිටින බවත් ඔහු පසුගියදා සන්ඩේ ටයිම්ස් පුවත්පත කළ විමසුමකදී ප්‍රකාශ කර තිබිණි. රටේ නීති සකස් කිරීමට නිශ්චිත ආයතන තිබියදී මෙවැනි බලකා පිහිටුවීම තේරුමක් නැති වැඩක් බව අධිකරණ ඇමැති අලි සබ්රි ප්‍රකාශ කර ඇතැයිද පැවසේ. ශ්‍රී ලංකාවේ එක රටක් එක නීතියක් ක්‍රියාත්මක කිරීම සම්බන්ධයෙන් අධ්‍යයනය කර ඒ සඳහා පනත් කෙටුම්පත් සකස් කිරීමේ කාර්යය ඥානසාර හිමියන්ගේ ප්‍රධානත්වයෙන් යුතු එම බළකායට පැවරෙන බව ජනාධිපතිවරයා ඒ සම්බන්ධයෙන් නිකුත් කළ ගැසට් නිවේදනයේ දැක්වේ. එසේම අධිකරණ අමාත්‍යාංශය එක රටක් එක නීතියක් යන කාරණයට අදාළව සකස් කර ඇති නීති කෙටුම්පත් අධ්‍යයනය කර ඒවා යෝග්‍යතාව සහ සුදුසු සංශෝධන ඇත්නම් ඒ සඳහා යෝජනා ඉදිරිපත් කිරීම සහ කෙටුම්පතට එකී යෝජනා ඇතුළත් කිරීමද මෙම කාර්ය සාධක බලකායට පැවරී ඇති තවත් කාර්යයක් බව එම ගැසට් නිවේදනයේ වැඩිදුරටත් දැක්වෙයි. එමෙන්ම එම බලකායට මේ වනවිට පාර්ශව ගණනාවකින් දැඩි විරෝධයක් එල්ල වී ඇති අතර විශේෂයෙන් හින්දු සහ කතෝලික කිසිවකුත් පත් නොකිරීමත්, කිසිදු කාන්තාවක් පත් නොකිරීමත් සම්බන්ධයෙන් මේ වනවිටත් රට තුළ දැඩි විරෝධයක් මතුව තිබේ. මූලාශ්‍ර ලංකාදීප", "URL": "https://lankatruth.com/si/?p=125406", "Category": "පුවත්", "Parent URL": null}