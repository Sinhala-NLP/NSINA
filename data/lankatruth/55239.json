{"Source": "Lankatruth", "Timestamp": "June 26, 2018", "Headline": "ඇවන්ගාඩ් සභාපතිට, පාලිත ප්‍රනාන්දුට එරෙහි නඩු විභාගයත් කල්යයි", "News Content": "රුපියල් ලක්ෂ 355ක අල්ලසක් දීම සහ ලබා ගැනීම සම්බන්ධයෙන් චෝදනා ලබා සිටින ඇවන්ගාඩ් සමාගමේ සභාපති නිශ්ශංක යාපා සේනාධිපති සහ රක්නා ලංකා ආරක්ෂක සමාගමේ හිටපු සභාපති විශ්‍රාමික මේජර් ජනරාල් පාලිත ප්‍රනාන්දු යන අයට එරෙහිව අල්ලස් කොමිසම විසින් ගොනු කර ඇති නඩුවේ විභාගය ජුලි මස 25 වනදා දක්වා කල් දැමීමට කොළඹ මහාධිකරණය අද (26) නියෝග කර තිබේ. මෙම නඩුව අද කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවූ අවස්ථාවේ විත්තිකාර විශ්‍රාමික මේජර් ජෙනරාල් පාලිත ප්‍රනාන්දු මහතා ශල්‍යකර්මයකට භාජනය වී රෝහල්ගතව සිටින බව බව සඳහන් කරමින් වෛද්‍ය වාර්තාවද ඔහුගේ නීතිඥ වරු විසින් අධිකරණයට ඉදිරිපත් කර තිබේ. ඒ අනුව නඩු විභාගය ජුලි මස 25දා දක්වා කල් දැමූ මහාධිකරණ විනිසුරුවරයා එදිනට සාක්ෂිකරුවන්ට අධිකරණ හමුවේ පෙනී සිටින්නැයි අවවාද කර ඇත. ඉකුත් රජය සමයේ ගාලු වරායේ පාවෙන අවි ගබඩාවක් පවත්වාගෙන යාමට අවශ්‍ය කටයුතු කර ගැනීම සඳහා රක්නා ලංකා සමාගමේ සභාපති වරයා ලෙස කටයුතු කළ විශ්‍රාමික මේජර් ජනරාල් පාලිත ප්‍රනාන්දු මහතාට රුපියල් ලක්ෂ 355ක අල්ලසක් දීම සම්බන්ධයෙන් ඇවන්ගාඩ් මෙරිටයිම් සමාගමේ සභාපති නිශ්ශංක යාපා සේනාධිපති මහතාට අල්ලස් කොමිසම විසින් ගොනු කර ඇති මෙම නඩුවේ චෝදනා එල්ල කර තිබේ. එමෙන්ම එම මුදල අල්ලස් වශයෙන් ලබා ගැනීම තුළින් අල්ලස් පනත යටතේ වරදක් සිදුකර ඇතැයිද මෙම නඩුවේ තවත් විත්තිකරු ලෙස නම් කර සිටින විශ්‍රාමික මේජර් ජනරාල් පාලිත ප්‍රනාන්දු මහතාටද තවත් චෝදනාවක් එල්ල කර ඇත.", "URL": "https://lankatruth.com/si/?p=55239", "Category": "පුවත්", "Parent URL": null}