{"Source": "Lankatruth", "Timestamp": "December 15, 2021", "Headline": "පොලීසිය භාර ඇමති මුළු පොලීසියම වහල්කමට යොදාගෙන…", "News Content": "මහජන ආරක්ෂක ඇමති, සරත් වීරසේකරගේ ආරක්ෂාව වෙනුවෙන් පොලිස් නිලධාරීන් තිදෙනෙකු සහ විශේෂ කාර්ය බලකායේ නිලධාරීන් 74 දෙනෙකු මෙන්ම විශේෂ ආරක්ෂක දිසාවේ නිලධාරීන් 07 දෙනෙකු වශයෙන් මුළු පොලිස් ආරක්ෂකයින් සංඛ්‍යාව 84ක් තමන්ගේ කටයුතු වෙනුවෙන් යොදවාගෙන ඇත. නමුත් ඔහු වෙනුවෙන් අනුමත කර තිබෙන මුළු පොලිස් ආරක්ෂක නිලධාරීන් සංඛ්‍යාව 10 දෙනෙකි. විශේෂ ආරක්ෂක දිසාවේ නිලධාරීන් 07 දෙනෙකු සහ ප්‍රාදේශීය පොලිස් නිලධාරීන් තිදෙනෙකු මෙයට අයත් වෙයි. එහෙත් එම අනුමැතියට සම්පූර්ණයෙන් පිටුපා විශේෂ කාර්ය බලකායේ නිලධාරීණ් 74දෙනෙකු ඔහුගේ කටයුතු වෙනුවෙන් යොදවාගෙන සිටී. ඊට අමතරව අයතා ලෙස පොලිස් ආරක්ෂාව ලබාගෙන ඇති ඇමතිවරුන් අතරට අධිකරණ ඇමති මොහොමඩ් අලි සබ්‍රි ද එකතු වී සිටී. ඔහු වෙනුවෙන් විශේෂ ආරක්ෂක දිසාවේ නිලධාරීන් 07 දෙනෙකු පමණක් අනුමත කර තිබුණද එම සංඛ්‍යාව 14ක් දක්වා ඉහළ දමාගෙන ඇත. ඊට අමතරව විශේෂ කාර්ය බලකායේ නිලධාරීන් කිසිවෙකු අනුමත නොකර තිබියදී එම නිලධාරීන් 06 දෙනෙකු යොදවාගෙන තිබේ. මේ අනුව ඔහු වෙනුවෙන් මුළු පොලිස් නිලධාරීන් 22කු ආරක්ෂාවට යොදවාගෙන ඇත. මෙලෙස ඇමතිවරු ගණනාවක්ම අයතා ලෙස ආරක්ෂක නිලධාරීන් යොදවාගෙන සිටින බව පොලිස් නිල ලේඛනයකින් හෙළි වී තිබේ. ඉන්දික අනුරුද්ධ වෙනුවෙන් ප්‍රාදේශීය පොලිස් නිලධාරීන් අනුමත කර නොතිබියදී ඔහු 06 දෙනෙකුම යොදවාගෙන සිටී.", "URL": "https://lankatruth.com/si/?p=127012", "Category": "පුවත්", "Parent URL": null}