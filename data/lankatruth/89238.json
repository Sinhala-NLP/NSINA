{"Source": "Lankatruth", "Timestamp": "February 1, 2020", "Headline": "ශානි අබේසේකරගේ පෙත්සම මාස 4කින් කල් යයි", "News Content": "තමන්ව අපරාධ පරීක්ෂණ දෙපාර්තමේන්තුවේ අධ්‍යක්ෂක තනතුරින් ඉවත් කිරීමට එරෙහිව ජ්‍යෙෂ්ඨ පොලිස් අධිකාරී ශානි අබේසේකර මහතා ගොනුකළ මූලික අයිතිවාසිකම් පෙත්සම පිළිබඳ විභාගය මැයි 11 වැනිදා දක්වා කල් තැබීමට අගවිනිසුරු ජයන්ත ජයසූරිය මහතා ඇතුළු ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඊයේ (31) තීරණය කර තිබිණි. ඒ එම පෙත්සම ත්‍රිපුද්ගල ශ්‍රේෂ්ඨාධිකරණ විනිසුරු හමුවේ ඊයේ කැඳවූ අවස්ථාවේදී ය. අපරාධ පරීක්ෂණ දෙපාර්තමේන්තුවේ අධ්‍යක්ෂකවරයාව සිටි තමාව ගාල්ල දිසාව භාර නියෝජ්‍ය පොලිස්පතිවරයාගේ පුද්ගලික සහායක ලෙස පත්කර ඇති බවත්, එය තමන්ගේ තනතුර පහත හෙළීමක් බවත් ශානි අබේසේකර මහතා සිය පෙත්සමෙන් කියා සිටී. ඒ අනුව අදාල මාරුවීම අත්හිටුවා තමා නැවතත් අපරාධ පරීක්ෂණ දෙපාර්තමේන්තුවේ අධ්‍යක්ෂක තනතුරට පත් කරන ලෙස නියෝගයක් නිකුත් කරන්නැයි ඔහු ශ්‍රේෂ්ඨාධිකරණයෙන් ඉල්ලා සිටී. ඊට අමතරව වන්දි ලෙස රුපියල් කෝටියක මුදලක් රජයෙන් අයකර දෙන ලෙසද ඔහු පෙත්සමෙන් ඉල්ලා තිබේ. වැඩබලන පොලිස්පතිවරයා, පොලිස් කොමිසමේ සාමාජිකයන් ඇතුළු පාර්ශ්ව 17ක් මෙහි වගඋත්තරකරුවන් ලෙස නම්කර ඇත.", "URL": "https://lankatruth.com/si/?p=89238", "Category": "පුවත්", "Parent URL": null}