{"Source": "Lankatruth", "Timestamp": "October 21, 2019", "Headline": "නොවැම්බර් 9 තෙක් ඡන්ද පත්‍රිකා නොලැබෙන්නේ නම් තැපැල් කාර්යාලයෙන් විමසන්න", "News Content": "නිල ඡන්ද දැන්වීම් පත්‍රිකා තැපෑලට භාරදීම ලබන 25 වැනිදා සිදුකිරීමට කටයුතු සූදානම් කර ඇතැයි මැතිවරණ මහලේකම් කාර්යාලය සඳහන් කරයි. නොවැම්බර් 9 වැනිදා තෙක් තමාට අදාල නිළ ඡන්ද පත්‍රිකා නොලැබෙන්නේ නම් එම ඡන්ද දායකයාට ළඟම පිහිටි තැපැල් කාර්යාලය වෙත ගොස් ජාතික හැඳුනුම්පත ඉදිරිපත් කර එම පත්‍රිකාව ලබාගත හැකි බව ද මැතිවරණ කොමිෂන් සභාව සඳහන් කළේය. එසේම නොවැම්බර් 3 වැනිදා නිල ඡන්ද දැන්වීම් පත්‍රිකා බෙදා හැරීමේ විශේෂ දිනයක් ලෙස ප්‍රකාශයට පත්කර තිබේ. මේ අතර ඉදිරි ජනාධිපතිවරණය සම්බන්ධව සාකච්ඡා කිරීමට හෙට(22) දිනයේ මැතිවරණ කොමිෂන් සභා පරිශ්‍රය වෙත පැමිණෙන්නැයි දේශපාලන පක්ෂ නියෝජිතයින්ට සහ මැතිවරණ නිරීක්ෂණ සංවිධාන වෙත මැතිවරණ කොමිසම දන්වා ඇත. හෙට උදෑසන 10.00 මෙම හමුව පැවැත්වීමට නියමිත අතර ජනාධිපතිවරණය ප්‍රකාශයට පත්කිරීමෙන් පසු, මැතිවරණ කොමිසම සහ දේශපාලන පක්ෂ නියෝජිතයින් හමුවන තෙවැනි අවස්ථාව මෙයයි.", "URL": "https://lankatruth.com/si/?p=83521", "Category": "පුවත්", "Parent URL": null}