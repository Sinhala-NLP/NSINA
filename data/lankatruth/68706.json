{"Source": "Lankatruth", "Timestamp": "February 21, 2019", "Headline": "ශ්‍රී ලංකා ක්‍රිකට් ආයතනයේ නිලවරණය අද", "News Content": "2019 – 2021 වසර දෙක සඳහා ශ්‍රී ලංකා ක්‍රිකට් ආයතනයේ නිලධාරී මඬුල්ල පත්කර ගැනීමේ ඡන්ද විමසීම අද(21) සිදුකිරීමට නියමිතව ඇත. ක්‍රිකට් ආයතනයේ ඩන්කන් වයිට් ශ්‍රවනාගාරයේදී මෙම ඡන්ද විමසීම පැවැත්වීමට නියමිත අතර සභාපති, උප සභාපතිවරුන් දෙදෙනෙකු, ලේකම්, උප ලේකම්, භාණ්ඩාගාරික සහ උප භාණ්ඩාගාරික යන තනතුරු මෙමගින් පත්කර ගනු ලබයි. ශ්‍රී ලංකා ක්‍රිකට් ආයතනයේ සාමාජික පළාත්, දිස්ත්‍රික්, පරිපාලන සහ අනුබද්ධ සංගම් සහ ක්‍රීඩා සමාජ 142ක් මෙවර ඡන්දය ප්‍රකාශ කිරීමට නියමිතය. ඡන්ද විමසීමේ නිලවරණ කටයුතු විශ්‍රාමලත් අභියාචනාධිකරණ විනිසුරු චන්ද්‍රා ජයතිලකගේ සභාපතීත්වයෙන් යුත් නිලවරණ කමිටුවක් මගින් මෙහෙයවන අතර එය නිරීක්ෂණය කිරීම සඳහා මැතිවරණ කොමිසමේ නිලධාරන් ඇතුලු රාජ්‍ය සේවකයින් 10දෙනෙකු යොදවා ඇත. මෙවර සභාපති ධුරය සඳහා ශම්මි සිල්වා, ජයන්ත ධර්මසාද සහ කේ. මතිවානන් තරඟවදින අතර ලේකම් ධුරය සඳහා නිශාන්ත රණතුංග, මොහාන් සිල්වා, ශම්මි සිල්වා සහ බන්ධුල තිලක් තරඟ වදියි. අමාත්‍ය අර්ජුන රණතුංග සහ රවීන් වික්‍රමරත්න උපසභාපති ධුරය සඳහා තරඟ වදියි. ශ්‍රී ලංකා ක්‍රිකට් ආයතනයේ සභාපති ධුරය සඳහා තරඟ වැදීමට මොහාන් සිල්වා මහතා ද උප සභාපති ධුරය සඳහා රවීන් වික්‍රමරත්න මහතා ද නාමයෝජනා ඉදිරිපත් කළද එම නාමයෝජනා ක්‍රීඩා ඇමතිවරයා විසින් ප්‍රතික්ෂේප කර ඇති අතර ඊට එරෙහි අභියාචනාධිකරණ පෙත්සම අද(21) විභාගයට ගැනීමට නියමිය. එම පෙත්සම ඊයේ විභාගයට ගත් අවස්ථාවේ ක්‍රීඩා අමාත්‍යවරයා වෙනුවෙන් පෙනීසිටි රජයේ අතිරේක සොලිසිටර් ජෙනරාල් සංජය මහතා පවසා සිටියේ පෙත්සම්කාර මොහාන් ද සිල්වා මහතාට ලේකම් ධුරය සඳහා ද රවීන් වික්‍රමරත්න මහතාට සහකාර ලේකම් තනතුර සඳහා ද තරඟ වැදිය හැකි බවයි.", "URL": "https://lankatruth.com/si/?p=68706", "Category": "පුවත්", "Parent URL": null}