{"Source": "Lankatruth", "Timestamp": "May 20, 2019", "Headline": "කාත්තන්කුඩියේදී සහරාන්ට අභියෝග කර ගුටි කෑ පාරම්පරික මුස්ලිම්වරු", "News Content": "පාස්කු ඉරිදා සිදුවූ බෝම්බ පිපිරීම් සමඟම රටේ මහජනතාව තුළ ඇතිවී ඇති සැකය නැති කිරීමට මෙම සිදුවීමට මාසයක් ගතවීමට ආසන්නව තිබියදී ආණ්ඩුව අසමත්වී තිබේ. මේ මොහොත වන තුරු රටේ සිදුවන්නේ කුමක්දැයි දැන ගැනීමට නොහැකි නිසා ජනතාව තුළ ඇති සැකය තවත් වැඩිවෙමින් පවතී. සහරාන්ගේ මෙම ත්‍රස්තවාදී ක්‍රියාවන් ආරම්භයේදීම නවතා ගැනීමට හැකියාව තිබුණත් ඒ පිළිබඳව ආණ්ඩුව කල දෙයක් නොමැති බව අද වනවිට රටට පැහැදිලි වී තිබේ. රාජ්‍ය බුද්ධි සේවාව, විශේෂ විමර්ශන ඒකකය, කොට්ඨාස බුද්ධි ඒකකය, මෙම අනතුරු පිළිබඳව අවස්ථා ගණනකදී පැහැදිලි කළත් එය බීරි අලින්ට වීණා වයන්නක් මෙන් වෙිය. මේ තත්වයට පත්වීමට හේතුව වී ඇත්තේ සහරාන් විසින් මුස්ලිම් දේශපානඥයන්ගේ සහය ලබාගෙන ඇති නිසා බව දැනට තොරතුරු හෙළිවෙමින් පවතී. මෙම සිදුවීමෙන් අනතුරුව තමන් මෙයට සම්බන්ධ නැති බව බොහෝ මුස්ලිම් දේශපාලනඥයන් පැවසූවත්, එය සත්‍යයක් නොවන බව කාත්තන්කුඩි ප්‍රදේශයේ අපි කරන ලද සංචාරයකදී දැක ගැනීමට හැකි විය. සහරාන් විසින් ආරම්භ කරන ලද ත්‍රස්තවාදී ව්‍යාපාරයට මුලින්ම විරුද්ධ වූයේ මුස්ලිම්වරුන් වීම විශේෂ සිද්ධියකි. කාත්තන්කුඩි ප්‍රදේශයේ ජීවත්වන සූපි මුස්ලිම්වරුන්( පාරම්පරික මුස්ලිම්වරු) මෙයට විරෝධය පළ කළහ. 2011 වසරේ ජාතික තව්හිද් ජමාත් සංවිධානය ආරම්භ කර තිබේ. එය ආරම්භ කිරීමෙන් පසුව වහාබ්වාදය (මූලධර්මවාදය) පිළිබඳව දේශන පවත්වා තිබේ. එහිදී සූපි මුස්ලිම්වරුන්ට විරෝධය පළ කිරීමත් සහරාන් විසින් සිදුකරන ලදී. 2012 වසරේ සිට මාර්ගවල රැස්වීම් පවත්වා මූලධර්මවාදය (වහාබ්වාදය) පිළිබඳව තදින් ජනතාව දැනුවත් කර තිබේ. එදා මුල් අවධියේ රටට විරුද්ධව සහරාන් කතා නොකර ඇති අතර ඔහුගේ පළමු ඉලක්කය වී තිබුණේ පාරම්පරික (සූපි) මුස්ලිම්වරුන්ට විරුද්ධව කටයුතු කිරීමයි. පාරම්පරික මුස්ලිම්රුන් නියම ඉස්ලාම් ධර්මය ක්‍රියාත්මක ක්‍රියාත්මක නොකරන බව සහරාන් ප්‍රසිද්ධ දේශනවලදී කියා තිබේ. නියම ඉස්ලාම් ධර්මය පවත්වාගෙන යන්නේ තමා බව ද ඔහු ප්‍රසිද්ධියේ පවසා තිබේ. මොහොමදු ඉබුනු අබ්දුල් යන සෞදි අරාබියේ ආගමික නායකයෙකු විසින් මූලධර්මවාදය පිළිබඳව මුලින්ම අදහස් පළකර තිබේ. ඔහු පවසා ඇත්තේ පාරම්පරික මුස්ලිම්වරුන් අදහන ආගම වැරදි වන අතර ඔහු විසින් පවසන දේ සත්‍ය බවය. එහිදී ආගම් අතර සම්බන්ධතාවක් නොපවත්වන ලෙස ඔහු පවසා තිබේ. ඔහුගේ දේශනය තුළ සම්පූර්ණයෙන්ම ගැබ්ව තිබී ඇත්තේ ආගම්වාදයයි.මෙම සිදුවීම් වී ඇත්තේ මෙයට වසර 1100 පමණ පෙර බව සූපි මුස්ලිම්වරු පවසති. වහාබ්වාදය වශයෙන් හඳුන්වන්නේ එදා එම පුද්ගලයා කරන ලද ජාතිවාදී දේශනය බව ද සූපි මුස්ලිම්වරු කියති. සහරාන් මේ ආකාරයෙන් පවත්වන දේශන නිසා සමහර මුස්ලිම්වරු සහරාන් වටා එක්වන්නට පටන් ගත්හ. මෙයට විරුද්ධව සූපි මුස්ලිම්වරුන්ගේ නායකයා වන කාත්තන්කුඩි බදිරියා ජුම්මා පල්ලියේ මව්ලවි ඒ.අබ්දුර් රවුප් මිස්බාහි මහතා මුස්ලිම් ජනතාව දැනුවත් කිරීමට පටන් ගත්තේ ය. සහරාන් කියන දේවල් වැරදි බවත්, ඉස්ලාම් ධර්මය යනු සහරාන් කියන දේවල් නොවන බවත් ඔහු දිගින් දිගටම ප්‍රචාරය කරවනු ලැබීය. ඒ නිසා සහරාන් අබ්දුර් රව්ප් මිස්බාහි මවුලවිත් සමඟ උරණ විය. ඔහු විසින් කරන ලද දේශනවල වීඩියෝවල කොටසක් පමණක් පෙන්වා අබ්දුර් රවුප් මිස්බාහි නැමති මව්ලවිවරයා වැරදි බව ඔහුගේ දේශනවලදී පෙන්වා දී තිබේ. අබ්දුල් රවුප් මිස්බාහි සූපි මුස්ලිම් නායකයා ප්‍රසිද්ධියේ විවේචනය කිරීම නිසා සූපි මුස්ලිම්වරුන් විසින් කාත්තන්කුඩි පොලීසියට 2013 වසරේ පැමිණිලි කර තිබේ. මෙයට අමතරව මඩකලපුව මහේස්ත්‍රාත් අධිකරණයේ දී සූපි මුස්ලිම්වරුන් විසින් සහරාන්ට විරුද්ධව නඩු දෙකක් ද පවරා තිබේ. සූපි මුස්ලිම්වරුන් විසින් නොනවත්වාම සහරාන්ගේ ක්‍රියාකලාපය විවේචනය කිරීම නිසා සහරාන් ඔවුන් සමඟ දැඩි ලෙස උරණ විය. පසුව සහරාන් සූපි මුස්ලිම්වරුන් පාරම්පරික මුස්ලිම්වරුන් නොවන බවට දැවැන්ත ප්‍රචාරයක් ආරම්භ කරන ලැබීය. 2017.03.03 වැනි දින ජාතික තව්හිද් ජමාත් සංවිධානයේ ජුම්මා ප්‍රසංගයේදී ජිහාඩ් සංවිධානය පිළිබඳව ජනතාව දැනුවත් කරමින් දේශන පවත්වා තිබේ. 2016.12.09 වැනි දින රටට විරුද්ධව ජාතික තව්හිද් ජමාත් මූලස්ථානයේ දී කතාකර තිබේ. ඉන්පසුව 2017.02.17 වැනි දින කාත්තන්කුඩි හිස්බුල්ලා සංස්කෘතික මණ්ඩලයේදී අයි.එස්.අයි.එස්. සංවිධානයට සහය දෙමින් දේශනයක් පවත්වා තිබේ. 2017.03.02 වැනි දින ජාතික ගීයට, ජාතික නිදහස් දිනයට, ජාතික කොඩියට විරුද්ධය ජාතික තව්හිද් ජමාත් සංවිධාන මූලස්ථානයේ පැවති දේශනයක දී දැඩි ලෙස විරුද්ධ අදහස් පළකර තිබේ. මෙයට අමතරව ක්‍රිස්තියානි ආගමට විරුද්ධව දේශනයක් පවත්වා එහි සී.ඩී. තැටි ක්‍රිස්තියානි දේවස්ථානවලට පැමිණෙන අයට බෙදා දී තිබේ. 2017.03.10 වැනි දින බහුතරයක් සූපි මුස්ලිම්වරුන් ජීවත් වන නව කාත්තන්කුඩි අලි හන්දියේදී සහරාන් විසින් ප්‍රසිද්ධ රැස්වීමක් පවත්වනු ලැබීය. එදිනට පෙර දිනයේ දී මෙම රැස්වීමේ දී කතා කරන දේවල් සඳහන් කර දැන්වීමක් ජනතාව අතර බෙදා දී තිබේ. එම දැන්වීමේ සූපි මුස්ලිම්වරුන් ඉස්ලාම් ආගමිකයන් නොවන හේතුව අපි රැස්වීමේදී පැහැදිලි කරන බව සඳහන්ව තිබේ. 10 වැනි දින රැස්වීම පවත්වන අවස්ථාවේ දී සහරාන් සහ ඔහුගේ ගෝලයින් විසින් සූපි මුස්ලිම්වරුන්ට පොලුවලින්, කඩුවලින් පහරදී තුන් දෙනෙකු තුවාල කරනු ලැබීය. පසුව සූපි මුස්ලිම්වරුන් විසින් මේ පිළිබඳව කාත්තන්කුඩි පොලීසියට පැමිණිලි කරනු ලැබීය. එහිදී පොලීසිය විසින් නව දෙනෙකු අත්අඩංගුවට ගනු ලැබීය. සහරාන් ඇතුළු ප්‍රධාන සැකකරුවන් හය දෙනෙකු අත්අඩංගුවට ගැනීමට සිටියත්, ඔවුහු මෙම ප්‍රදේශයෙන් පලා ගියහ. 2017.03.13 වැනි දින සහරාන් අත්අඩංගුවට ගන්නා ලෙස ඉල්ලමින් කාත්තන්කුඩි ජනතාව කාත්තන්කුඩි ප්‍රදේශයේ විරෝධතාවයක් ද පවත්වනු ලැබීය. පසුව අත්අඩංගුවට ගත් සහරාන්ගේ කල්ලියේ නව දෙනෙකුට සහ පලාගිය සහරාන් ඇතුළු හය දෙනෙකුට කාත්තන්කුඩි පොලීසිය විසින් නඩු පවරනු ලැබීය. ( නඩු අංකය – බී276/2017) මෙහිදී අධිකරණයට ඉදිරිපත් නොවූ සහරාන් ඇතුළු හය දෙනෙකු අත්අඩංගුවට ගෙන අධිකරණයට ඉදිරිපත් කරන ලෙසට එවකට සිටි මහේස්ත්‍රාත් ගනේෂ රාජා මහතා විසින් පොලීසියට නියෝග කරනු ලැබීය. මේ වනතුරුත් මඩකලපුව මහේස්ත්‍රාත් අධිකරණයේ නඩුව පැවතියත්, අධිකරණයෙන් වරෙන්තු නිකුත් කර තිබූ කිසිවෙකු අත්අඩංගුවට ගැනීමට කාත්තන්කුඩි පොලීසිය අසමත් විය. නමුත් අධිකරණ වරෙන්තු පිට සිටි සහරාන් අවස්ථා කිහිපයක්ම කාත්තන්කුඩි ප්‍රදේශයට පැමිණ සිටි බව සූපි මුස්ලිම්වරු පවසති. මීට අමතරව සූපි මුස්ලිම්වරුන් මරා දැමිය යුතු යැයි සහරාන්ගේ කණ්ඩායමේ ඒ.එල්.එම්. නියාස් පවසා තිබේ. ඒ පිළිබඳව ඔහුගේ ප්‍රකාශයක් මුහුණු පොතේ තිබූ තිබූ අතර පසුව සූපි මුස්ලිම්වරුන් විසින් ඔහුට විරුද්ධව මඩකළපුව මහේස්ත්‍රාත් අධිකරණයේදී බී.295/2017 අංකය යටතේ සිවිල් නඩුවක් ද පවරනු ලැබීය. ඔහු අධිකරණයට ඉදිරිපත් නොවී විදේශ රටකට ගොස් ඇති අතර පසුව අධිකරණයෙන් ඔහුට ද වරෙන්තුවක් නිකුත් කර තිබේ. පසුව ඔහු හොර රහසේම ලංකාවට පැමිණ සිටියදී 2019.04.26 වෙනි දින සයින්දමර්දු බෝම්බ ප්‍රහාරයෙන් මියගොස් තිබේ. සහරාන්ගේ ක්‍රියාවන් සම්බන්ධව පසුව සූපි මුස්ලිම්වරුන් විසින් 2017.03.27 වෙනි දින ජනාධිපති, අගමැති, පොලිස්පති, අග විනිසුරු, නීතිපති, ත්‍රස්ත විමර්ශන ඒකකය, අධිකරණ ඇමතිවරයාට ලිඛිතව දැනුම් දී තිබේ. පසුව අගමැති කාර්යාලයෙන් සහ නීතිපති කාර්යාලයෙන් උත්තර එවා ඇතත් මේ පිළිබව නීතිය ක්‍රියාත්මක නොවූ බව කාත්තන්කුඩියේ සූපි මුස්ලිම්වරුන් කියති. එදා සහරාන්ගේ ක්‍රියාවන් පිලිබඳ ලැබුණු පැමිණිලි නිසි ලෙස සොයා බැලුවා නම් රටට මෙවැනි විනාශයන් නොවන බව කාත්තන්කුඩි ජනතාව කියති. එදා නීතිය හරියට ක්‍රියාත්මක වූවා නම් අද සහරාන් හිරගෙදර සිටින අතර කිසිම විනාශයක් නොවන බවද ඔවුන් කියති. රජය හරියට තීරණ නොගැනීම නිසා සමස්ත මුස්ලිම් ප්‍රජාවම දැඩි අපහසුතාවට පත්ව ඇති බව ඔවුහු පවසති. 2015 වසර වන තෙක් නැගෙනහිර පළාතේ සියලුම බුද්ධි අංශ මසකට වරක් වැලිකන්ද යුධ හමුදා මූලස්ථානයේ දී හෝ බුත්තල යුධ හමුදා මූලස්ථානයේදී එකට හමුවී පවතින තත්වයන් පිළිබඳව කතා කරන අතර, 2015 වසරේ සිට එය සිදු නොවීම රටේ ජාතික ආරක්ෂාවට බරපතල තර්ජනයක් වී තිබේ. පසුගිය දින යුධ හමුදාපති මහේෂ් සේනානායක මහතා ද මාධ්‍යවේදීන් ප්‍රශ්න කිරීමේදී බුද්ධි අංශවල දුර්වලතාව පිළිබඳ පිළිගනු ලැබීය. රටේ ජාතික ආරක්ෂාව වෙනුවෙන් පැවති මෙම බුද්ධි අංශ නොසලකා හැරීම තුළ රට නැවත වතාවක් අගාදයට ඇද දැමීමට, රට සුරපුරයක් කිරීමට පැමිණි යහපාලන නඩය කටයුතු කරමින් තිබේ. ඔවුන්ගේ මෙම නොපනත් ක්‍රියාව නිසා අද වෙන විට රට දැවැන්ත ප්‍රපාතයකට ලක්වී තිබේ. මේ පිළිබඳව පරීක්ෂණ පැවැත්වූ නිලධාරීන් ලබාදුන් ඒ තොරතුරට නිසි අයුරින් කටයුතු කළා නම් මෙම බෝම්බ මාලාවෙන් මියගිය තුන්සියයට ආසන්න පිරිස සහ තුවාලැබූ 500 දෙනා අදත් කරදරයකින් තොරව ජීවත් වෙන බවට කිසම සැකයක් නැත. බුද්ධි අංශ නිලධාරීන් මෙම තොරතුරු හෙලි කළත් නැගෙනහිර හිටපු පොලිස් බලධාරීන් මේ පිළිබඳව ගත් තීරණ වැයක පරීක්ෂණයට ලක්කළ යුතු බව නැගෙනහිර ජනතාව පවසති. මේ පිළිබඳව සාධාරණ පරීක්ෂණයක් පවත්වන්නේ නම් සියළු තොරතුරු දීමට සමහර පොලිස් නිළධාරීන් ද සූදානමින් සිටිය. වසන්ත චන්ද්‍රපාල – ඉරිදා ලංකාදීප", "URL": "https://lankatruth.com/si/?p=74242", "Category": "පුවත්", "Parent URL": null}