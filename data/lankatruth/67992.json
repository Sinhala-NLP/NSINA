{"Source": "Lankatruth", "Timestamp": "February 12, 2019", "Headline": "“රට ගොඩගන්න එක සිම්පල්ම වැඩක්… දවසකට බිලියන 04ක් ආණ්ඩුවේ ගිණුමට සල්ලි වැටෙනවා…”", "News Content": "“මම දකින විදියට මේ රට ගොඩදානවා කියන්නේ සිම්පල්ම වැඩක්. විශේෂයෙන්ම අපේ ආදායම ඉතාමත්ම ලොකුයි. දවසට අවම වශයෙන් රුපියල් බිලියන 04ක් ආණ්ඩුවේ ගිණුමට සල්ලි වැටෙනවා. එකතොට ඒ ආදායම වියදම් කර ගැනීමේ ක්‍රමවේදය හරියට හදාගන්නේ නැති ප්‍රශ්නේ තමයි මේ ඇත්තවශයෙන්ම තියෙන්නේ.” යැයි විගණකාධිපති ගාමිණී විජේසිංහ මහතා පවසයි. ඒ මහතා මේ බව පවසන්නේ දෙරණ රූපවාහිනියේ විශේෂ සාකච්ඡාවකට එක් වෙමිනි. තමන් නිරත වී සිටින තනතුර වත්මන් මට්ටමට වඩා ඉහළ වැටුපක් හිමිවිය යුතු තනතුරක් බව තමන් විශ්වාස කරන බවත් 2017 වසර වනවිට සිය මූලික වැටුප රුපියල් 69,000ක් බවත්‍ තම නිල නිවාසයේ විදුලි ජල බිල්පත් ගෙවීමට පමණක් මසකට රුපියල් 35,000කට වඩා වියදම් වන බවත් එහිදී විගණකාධිපතිවරයා සඳහන් කර ඇත. “රජය දෙන්න ලැහැස්ති ඒක නම්, ඒවා පස්සේ පැන්නීමේ වැඩපිළිවෙලක් මම ගාව නැහැ. මේ පඩියෙන් කර ගන්න ඇත්තටම පුළුවන්කමක් නැහැ. මට කොළඹින් නිල නිවාසයක් දීලා තියෙනවා. නිල නිවාසයේ ලයිට් බිල් වතුර බිල් මාසෙකට රුපියල් 35,000 ක් විතර වෙනවා. විගණකාධිපති වූ නිසා නිල නිවාසේ විදුලි බිල මට ගෙවන්න වෙලා තිබෙනවා,. ඒක පඩියෙන් අඩු කරනවා.” සමාන්තර ශ්‍රේණි හා සැසඳීමේ දී තමන් සිටින්නේ ඉතා පහළ වැටුප් තලයක බවත් පරිපාලන සේවය, ඔවුන්ගේ මට්ටමට වඩා ඉහළ මට්ටමින් විගණකාධිපතිවරයාට සලකන්න කැමති නැති බවත් විගණකාධිපතිවරයා මෙහිදී අවධාරණය කර තිබේ. මේ අතර ශ්‍රී ලංකාව දියුණු කිරීම ඉතාම පහසු කාර්යයක් බව විගණකාධිපති ගාමිණී විජේසිංහ මහතා පැවසයි. “මේ රට ගොඩදාන්න පුළුවන්ද?” “ඉතාමත්ම සිම්පල් වැඩක්. මම දකින විදියට මේ රට ගොඩදානවා කියන්නේ සිම්පල්ම වැඩක්. ලංකාව කොරියාව මට්ටමට ගේන්න අවුරුදු 05කට වඩා ගත වෙන එකක් නැහැ. කොරියාව එතනට එන්න පළමුවෙනි කාරණය තමයි Leadership with a vision. නායකත්වයක් ඇතිවෙලා වැඩක් නැහැ. එයට දැක්මක් තිබිය යුතුයි. කොරියාවේ Park Chung-hee කියන ජනාධිපතිවරයා අවුරුදු 30කට අවුරුදු 50කට විතර ඉදිරිය දැක්කා. ඒ දැකලා තමයි ඔහු ඒ වැඩපිළිවෙල ක්‍රියාත්මක කළේ. ඔහු හොඳ සංකල්පයක් ගොඩනැගුවා pick the winner කියලා. පුද්ගලික අංශයේ හිටපු වැඩකරන්න පුළුවන් දක්ෂ මිනිස්සු අරගෙන ඔවුන්ට අවශ්‍ය සියලු පහසුකම් දුන්නා. විශේෂයෙන්ම අපේ ආදායම ඉතාමත්ම ලොකුයි. දවසට අවම වශයෙන් රුපියල් බිලියන 04ක් ආණ්ඩුවේ ගිණුමට සල්ලි වැටෙනවා. එකතොට ඒ ආදායම වියදම් කර ගැනීමේ ක්‍රමවේදය හරියට හදාගන්නේ නැති ප්‍රශ්නේ තමයි මේ ඇත්තවශයෙන්ම තියෙන්නේ.” යැයි ඒ මහතා වැඩිදුරටත් පවසා ඇත.", "URL": "https://lankatruth.com/si/?p=67992", "Category": "ආර්ථික පුවත්", "Parent URL": null}