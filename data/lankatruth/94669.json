{"Source": "Lankatruth", "Timestamp": "July 9, 2020", "Headline": "ආණ්ඩුවේ දෙදෙනෙක් ආර්ථික කඩු හරඹයක", "News Content": "රට තුළ මතුවී තිබෙන දරුණු ආර්ථික අර්බුදය පිළිබඳව සත්‍ය සංඛ්‍යා ලේඛන හෙළිදරව් වෙමින් තිබියදී ආණ්ඩුවට එයින් සිදුවන අවාසිය මගහරවා ගැනීම සඳහා උපක්‍රමයක් වශයෙන් අපනයන ආදායම පස්ගුණයකින් පමණ වැඩි වී ඇති බව ප්‍රචාරය කිරීමේ අසාර්ථක උත්සාහයක ආණ්ඩුව නිරත වී සිටී. ඊයේ (08) දින ශ්‍රි ලංකා පොදු ජන පෙරමුණේ ජාතික සංවිධායක බැසිල් රාජපක්ෂ මහතා මාධ්‍ය සාකච්ඡාවක් පවත්මින් එම මාසයේ අපනයන ආදායම ඩොලර් මිලියන 950ක් බව ප්‍රකාශ කර තිබිණි. එහෙත් කැබිනට් තීරණ දැනුම්දීමේ මාධ්‍ය හමුවේදී කැබිනට් සම මාධ්‍ය ප්‍රකාශක රමේෂ් පතිරණ මහතා අද (09) ප්‍රකාශ කර තිබුණේ ජුනි මාසයේ අපනයන ආදායම ඩොලර් මිලියන 1020ක් වී තිබූ බවය. මේ අනුව ඩොලර් මිලියන 70ක් වූ අතිවිශාල පරතරයක් පිළිබඳ සංඛ්‍යා ලේඛණ ආණ්ඩුවෙන් ඉදිරිපත් කර තිබේ. ශ්‍රී ලංකා මහ බැංකුව විදේශ වෙළඳාම සම්බන්ධයෙන් නිල වශයෙන් අවසන් වරට නිවේදනයක් නිකුත් කර තිබෙන්නේ පසුගිය අප්‍රේල් මාසයට අදාලවය. එම මාසය තුළ මෙරට මුළු අපනයන ආදායම ඩොලර් මිලියන 282ක් බව වාර්තා කර ඇත. එම අගය පස්ගුණයකට ආසන්න ප්‍රමාණයකින් වැඩි කර පෙන්වීමට ආණ්ඩුව උත්සාහ කර තිබේ. ආර්ථික විශ්ලේෂකයන් පෙන්වා දෙන්නේ කොරෝනා වෛරසය නිසා රට අගුළු දමා තිබූ සමයේ ඒකරාශීවූ අපනයන භාණ්ඩ තොග ජුනි මාසයේදී විදේශගතකිරීමට හැකිවීම නිසා යම් අපනයන ආදායම් ඉහළ යාමක් සිදුවිය හැකි බවය. සාමාන්‍යයෙන් මෙරට මාසික අපනයන ආදායම ඩොලර් 900ට ආසන්න අගයක පවතියි. ඒ අනුව බලන විට ජුනි මාසයේ අපනයන ආදායමේ ඉහළ යාම ආණ්ඩුවේ ජයග්‍රහණයක් නොවන බව තහවුරු වෙයි.", "URL": "https://lankatruth.com/si/?p=94669", "Category": "ආර්ථික පුවත්", "Parent URL": null}