{"Source": "Lankatruth", "Timestamp": "May 18, 2017", "Headline": "දෙරටේම අපේක්ෂාව මේ වසරේදීම එට්කා ගිවිසුම අත්සන් කිරීමලු", "News Content": "ඉන්දු – ශ්‍රී ලංකා ආර්ථික සහ තාක්ෂණික සහයෝගිතා ගිවිසුම හෙවත් එට්කා ගිවිසුම මේ වසර අග වනවිට අත්සන් කිරීම දෙරටේම බලාපොරොත්තුව බව ඉන්දීය විදේශ කටයුතු අමාත්‍යාංශයේ ඉන්දීය සාගර කලාප කටයුතු පිළිබඳ ඒකාබද්ධ ලේකම් සන්ජේ පාණ්ඩේ මහතා ප්‍රකාශ කර ඇතැයි ඉන්දියාවේ ෆයිනෑන්ෂියල් එක්ස්ප්‍රස් පුවත් සේවය වාර්තා කරයි. එට්කා ගිවිසුම් සම්බන්ධයෙන් මේ වනවිට දෙරට අතර සාකච්ඡා වට හතරක් පවත්වා ඇති බවද ලේකම්වරයා වැඩිදුරටත් සඳහන් කළ බව එම පුවත් පත වාර්තා කරයි. යථාර්ථවාදී ලෙසින් ශ්‍රි ලංකාවට පහසුවන ආකාරයෙන් මෙම අවසන් ගිවිසුම අත්සන් කෙරෙන බවද ලේකම්වරයා ප්‍රකාශ කර තිබේ. කෙසේ හෝ මේ වසර අගදී අවසන් ගිවිසුම සකස් කර හැකි පමණින් ඉන් ඵල ප්‍රයෝජන ගත යුතු බවද ලේකම්වරයා පෙන්වා දී ඇත. 2000 වසරේදී අත්සන් තබන ලද ඉන්දු – ශ්‍රී ලංකා නිදහස් වෙළඳ ගිවිසුම මගින් ශ්‍රී ලංකාවට මෙන්ම ඉන්දියාවට සහනදායි කොන්දේසි රැසක් පිරිනැමුණු බවත් 2015-2016 වසරේදී දෙරට අතර ඇමෙරිකා ඩොලර් බිලියන 06ක වෙළඳ ගනු දෙනු සිදු වී ඇති බවත් එම ලේකම්වරයා පෙන්වා දී තිබේ. කෙසේ නමුත් මෙරට තොරතුරු තාක්ෂණ ක්ෂේත්‍රය ඇතුළු වෛද්‍ය, ඉංජිනේරු ආදී වෘත්තිකයන් රැසක් මේ වනවිටත් එට්කා ගිවිසුමට විරෝධය දක්වමින් සිටිති.", "URL": "https://lankatruth.com/si/?p=34544", "Category": "පුවත්", "Parent URL": null}