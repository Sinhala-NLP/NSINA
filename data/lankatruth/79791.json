{"Source": "Lankatruth", "Timestamp": "August 26, 2019", "Headline": "අගමැති ලේකම්ට නොතීසි", "News Content": "2015 – 2018 කාලසීමාව තුළ රාජ්‍ය ආයතනවල සිදුව ඇතැයි පැවසෙන දූෂණ සහ වංචා සෙවීමට පත්කර ඇති ජනාධිපති කොමිසම හමුවේ හෙට(27) දින පෙනී සිටින ලෙස අග්‍රාමාත්‍ය ලේකම් සමන් ඒකනායක මහතාට නොතීසි නිකුත් කර තිබේ. තක්සේරු වටිනාකම ඉක්මවායමින් කෘෂිකර්ම අමාත්‍යාංශය සඳහා රාජගිරිය ප්‍රදේශයේ පෞද්ගලික ගොඩනැඟිල්ලක් ලබාගැනීම සම්බන්ධව ඉදිරිපත්ව ඇති පැමිණිල්ලේ වැඩිදුර විභාගය සඳහා ඒ මහතා කොමිසම හමුවට කැඳවා ඇත. අදාල පෞද්ගලික ගොඩනැඟිල්ල බදු ගිවිසුමක් මත ලබාගෙන පවත්වාගෙන යාම සඳහා රජයට ලබාගැනීමේ කැබිනට් පත්‍රිකාව අගමැති රනිල් වික්‍රමසිංහ මහතා විසින් අමාත්‍ය මණ්ඩලයට ඉදිරිපත් කර ඇති බව කොමිසමේදී අනාවරණය වී ඇත. මාසික කුලිය රුපියල් මිලියන 15ක් සහ සේවා ගාස්තු ලෙස තවත් මිලියන 06ක් වශයෙන් මිලියන 21 මෙම ගොඩනැඟිල්ල සඳහා ගෙවමින් ඇත. ඒ අනුව එම කැබිනට් පත්‍රිකාවේ ඇතුළත් කරුණු සහ ඊට අදාල ලිපිගොනු කොමිසම වෙත ඉදිරිපත් කරන ලෙස ද අග්‍රාමාත්‍ය ලේකම් සමන් ඒකනායක මහතා වෙත දැනුම්දී ඇත.", "URL": "https://lankatruth.com/si/?p=79791", "Category": "පුවත්", "Parent URL": null}