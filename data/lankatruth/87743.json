{"Source": "Lankatruth", "Timestamp": "December 22, 2019", "Headline": "ක්‍ෂුද්‍ර මූල්‍ය සමාගම් දුසිම් ගණනක් ලියාපදිංචි කර නැහැ", "News Content": "ජාතික මට්ටමින් ක්‍රියාත්මක වන ක්‍ෂුද්‍ර මූල්‍ය සමාගම් කිසිවක් ශී‍්‍ර ලංකා මහ බැංකුවේ ලියාපදිංචි නොවී රූපවාහිනී නාළිකාවලින් පවා විශාල ප‍්‍රචාරයක් කරමින් පවත්වාගෙන යන බවට තොරතුරු වාර්තා වේ. ක්‍ෂුද්‍ර මූල්‍ය සමාගම් ලියාපදිංචිය සම්බන්ධයෙන් අවසන් වරට මහ බැංකුව තොරතුරු යාවත්කාලීන කර ඇත්තේ, 2019 මැයි මස 09 වැනිදා ය. ඒ අනුව ලියාපදිංචි කර තිබී ඇත්තේ, මූල්‍ය සමාගම් තුනක් පමණ ය. ”බෙරෙන්ඩිනා මයික්‍රො ඉන්වෙස්ට්මන්ට්ස් කම්පැනි ලිමිටඞ්,” ”ලක්ජය මයික්‍රො ෆිනෑන්ස් ලිමිටඞ්” සහ ”දුම්බර මයික්‍රො ක්‍රෙඩිට් ලිමිටඞ්” යන සමාගම් ය. එම සමාගම් කාර්යාල පිළිවෙළින් නාරාහේන්පිට පාර, නාවල, හයිලෙවල් පාර, පන්නිපිටිය සහ මීගමුව පාර, මීරිගම යන ස්ථානවල පිහිටා ඇත. මේ අනුව පැහැදිලි වන්නේ ජාතික මට්ටමින් ප‍්‍රචාරය කරන කිසිදු ක්‍ෂුද්‍ර මූල්‍ය සමාගමක් මහ බැංකුවේ ලියාපදිංචි වී නොමැති බව ය. එසේ ම ප‍්‍රාදේශීය මට්ටමෙන් ද වෙනත් මූල්‍ය සමාගම්වලට සහ ප‍්‍රධාන වාණිජ බැංකුවලට අනුබද්ධව ද පවතින ක්‍ෂුද්‍ර මූල්‍ය සමාගම් කිසිවක් ලියාපදිංචි වී නැති නීති විරෝධී ගිනි පොලී සමාගම් බව පැහැදිලි වේ. එම ගිනි පොලිය ගෙවා ගත නොහැකිව මේ වනවිට විශාල පිරිසක් සිය දිවි නසාගෙන තිබූ අතර, වැඩි වශයෙන් ම ඊට උතුරේ කාන්තාවෝ ගොදුරු වී සිටිති. එයින් පිටත රට පුරා ද මෙම සමාගම් ව්‍යාප්ත වී ඇති අතර, කොළඹට පවා පැතිරී කාන්තාවන් අන්ත අසරණ තත්ත්වයකට පත්කර ඇත. අලුත්කඬේ වාණිජ අධිකරණයේ තිබෙන නඩු අතිවිශාල ම සංඛ්‍යාවක් ඇත්තේ මෙම ගිනි පොලී සමාගම්වලින් පවරන ලද ඒවා ය. ඉන්ද්‍රසිරි ජයසුන්දර – ලංකා ඉරිදා සංග්‍රහය", "URL": "https://lankatruth.com/si/?p=87743", "Category": "ආර්ථික පුවත්", "Parent URL": null}