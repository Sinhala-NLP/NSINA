{"Source": "Lankatruth", "Timestamp": "June 24, 2018", "Headline": "සිපෙට්කෝ තාර ප්‍රමිතියෙන් තොරවුණේ කාගේ වරදින්ද?", "News Content": "වසර 10කට පමණ පසු නැවතත් ලංකා ඛනිජ තෙල් සංස්ථාව විසින් තාර නිෂ්පාදනය ආරම්භ කර ඇති අතර ඉන් පළමු තාර තොගය පුද්ගලික මාර්ග ඉදිකිරීම් සමාගමක් වෙත ලබා දී ඇත. ඉතාමත් කඩිමුඩියේ උත්සවාකාරයෙන් තාර ලීටර් 13,200ක බවුසර් දෙකක් පසුගියදා නිකුත් කර තිබේ. කෙසේ නමුත් එම පුද්ගලික සමාගම මෙම තාර සාම්පල් තම විද්‍යාගාරවල පරීක්ෂාවට ලක් කිරීමේදී එය ප්‍රමිතියෙන් තොර බව අනාවරණය වී ඇත. මේ වනවිට අනාවරණය වී ඇති කරුණු අනුව එම තාර නිෂ්පාදනය කර ගබඩා කිරීමේදී භාවිතා කර ඇති ටැංකි මීට වසර 10කට පෙර භාවිතා කර අත්හැර දැමූ ඒවාය. එමෙන්ම යළි තාර ගබඩා කිරීමේදී එම ටැංකි පිරිසිදු කිරීමකින් තොරව භාවිතා කර ඇති බවත් අනාවරණය වී තිබේ. මෙම තාර තොගය සපුගස්කන්ද තේල් පිරිපහදුවෙන් නිකුත් කිරීමට පෙර එහි රසායනාගාරයෙන් සිදු කරනු ලබන සාම්පල පරීක්ෂාවේ වාර්තාව දෝෂ සහිතව නිකුත් කර ඇති බවද මේ අතර වාර්තා වේ. ඒ අනුව ඉතාමත් හදිසියේ නිසි අධීක්ෂණයක් නොමැතිව සිදු කර ඇති මෙම කටයුත්ත හේතුවෙන් එම තාර ලීටර් 26,400 ආපසු ලංකා ඛනිජතෙල් සංස්ථාව වෙත හරවා එවා ඇත.", "URL": "https://lankatruth.com/si/?p=55063", "Category": "පුවත්", "Parent URL": null}