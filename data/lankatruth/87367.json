{"Source": "Lankatruth", "Timestamp": "December 16, 2019", "Headline": "මුස්ලිම් සංක්‍රමණිකයන්ට පුරවැසිභාවය ලබා නොදෙන ඉන්දීය නව පුරවැසි පනතට එරෙහි විරෝධතා උත්සන්න වේ", "News Content": "මුස්ලිම් නොවන සරණාගතයින්ට පමණක් ඉන්දීය පුරවැසිභාවය ලබාගත හැකිපරිදි, එරට පුරවැසි පණත සංශෝධනයට අදාල පනත සම්මතවීමත් සමඟ ඇතිවූමහජන විරෝධතා උත්සන්න වී තබේ. මෙම නව පුරවැසි සංශෝධන පනතට එරෙහිව ඉන්දියාවේ නවදිල්ලි නුවර ද පසුගියදා ප්‍රචණ්ඩකාරී විරෝධතා ඇතිව තිබේ. විරෝධතාකරුවන් බස්රථ, වෙළඳ සල් ආදියට ගිනි තබමින් සහ මාර්ග අවහිරකරමින් කළහකාරීව හැසිරෙන බව විදෙස් මාධ්‍ය වාර්තා කරයි. එසේම ඊයේ(15) දින බටහිර බෙංගාලයේ අගනුවරවන කොල්කටා නුවරට රැස්වූ විරෝධතාකරුවන් දුම්රිය 5කට ගිනි තබා ඇත. පොලීසිය ඇතුළු ආරක්ෂක විරෝධතාකරුවන් විසිරුවා හැරීමට යොදවා ඇති අතර එහිදී ඇතිවන ගැටුම්වලින් ඊයේ දිනය වනවිට පුද්ගලයන් 6 දෙනෙකු ජීවිතක්ෂයට පත්ව තිබිණි. විරෝධතා මැඩ පැවැත්වීමේ අරමුණින් ඊසාන දිග ඉන්දියාවේ ඇතැම් ප්‍රදේශවලට අන්තර්ජාල තහනමක් සහ ඇඳිරි නීතිය ද පනවා ඇත. පාකිස්තානය, ඇෆ්ගනිස්තානය සහ බංග්ලාදේශය යන මුස්ලිම් බහුතරයක් වෙසෙන රටවලදී හිංසනයට ලක්වී පලාආ හින්දු, බෞද්ධ, කිතුණු, සික් වැනි සුළුතර ජන කොට්ඨාසවලට අයත් පුද්ගලයන්ට පුරවැසිභාවය පිරිනැමීම සඳහා ඉන්දීය මධ්‍යම රජය විසින් පනතක් සම්මත කරගත්තේය. මෙම පනතට ඉන්දීයාවේ විපක්ෂයේ දේශපාලන කණ්ඩායම් දැඩි විරෝධතාවයක් දැක්වූ අතර පසුව එම විරෝධතා ජනතාව අතරට ද පැමිණියේ ය. ඇසෑම්, උත්තර්ඛාන්ද් ප්‍රදේශවලින් ආරම්භ වූ මහජන විරෝධතා මේ වනවිට බෙංගාලය සහ තවත් ප්‍රදේශ රැසක් කරා පැතිර ගොස් ඇත. විරෝධතා සහ ඇඳිරි නීතිය පැනවීම හේතුවෙන් තෙල් සහ ගෑස් නිෂ්පාදනයටත්, ඇතැම් රජයේ සහ පෞද්ගලික ආයතන සක්‍රීයව පවත්වාගෙන යෑමටත් බාධා එල්ලවී ඇත. මේ හේතුවෙන් දිවා කාලයේ ඇඳිරි නීතිය ලිහිල් කිරීමට ආණ්ඩුවට සිදුව ඇතැයි ද වාර්තා වේ.", "URL": "https://lankatruth.com/si/?p=87367", "Category": "විදෙස් පුවත්", "Parent URL": null}