{"Source": "Lankatruth", "Timestamp": "April 2, 2019", "Headline": "සීමාවාසික පත්වීම් අත්හිටුවමින් නිකුත්කර තිබූ අතුරු තහනම විසිරුවයි", "News Content": "සීමාවාසික පත්වීම් ප්‍රධානය කිරීමේදී රජයේ වෛද්‍යපීඨවල සහ කොතලාවල වෛද්‍ය පීඨයේ උපාධිධාරීන් පමණක් තෝරාගෙන ඇති බවත් සයිටම් පෞද්ගලික වෛද්‍ය ආයතනයේ උපාධිධාරීන් නොසලකා ඇති බවත් මේ හේතුවෙන් සිය මූලික අයිතීන් කඩවන බවත් පවසමින් සයිටම් ආයතනයේ උපාධිධාරීන් තිදෙනෙකු විසින් ගොනුකර තිබූ පෙත්සමට අනුව සීමාවාසික වෛද්‍ය පුහුණු පත්වීම් ප්‍රධානය කිරීම වලකාලමින් ශ්‍රේෂ්ඨාධිකරණය පනවා තිබූ අතුරු තහනම් නියෝගය අද(02) විසිරුවා හැර තිබේ. පෙත්සම්කාර සයිටම් ආයතනයේ වෛද්‍ය උපාධිධාරීන් තිදෙනා ශ්‍රේෂ්ඨාධිකරණයට යොමු කළ පෙත්සම මගින් පවසා ඇත්තේ වෛද්‍ය උපාධිධාරීන්ට සීමාවාසික පුහුණු පත්වීම් ලබාදීම සඳහා සෞඛ්‍ය අමාත්‍යාංශය විසින් ඉකුත් ජනවාරි මස 29 දා තීන්දුවක් ගෙන තිබු බවයි. එම සීමාවාසික පත්වීම් ප්‍රධානය කිරීමේදී සයිටම් පෞද්ගලික වෛද්‍ය ආයතනයේ උපාධිධාරීන් 85 දෙනෙකු ප්‍රතික්ෂේප කර ඇතැයි පෙත්සම්කරුවන් චෝදනා කරයි. මේ හේතුවෙන් මෙම පෙත්සම් පිළිබඳව පූර්ණ විභාගයක් පවත්වන ලෙසත් පෙත්සම් විභාගය අවසන් වන තුරු සීමාවාසික වෛද්‍ය පුහුණු පත්වීම් ප්‍රදානය කිරීම වැළැක්වීමේ අතුරු නියෝගයක් නිකුත් කරන ලෙසත් පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබිණි. පෙත්සමේ වගඋත්තරකරුවන් ලෙස සෞඛ්‍ය සේවා අධ්‍යක්ෂ ජනරාල් වෛද්‍ය අනිල් ජාසිංහ, සෞඛ්‍ය අමාත්‍යාංශයේ ලේකම්වරයා, සෞඛ්‍ය අමාත්‍ය රාජිත සේනාරත්න සහ ශ්‍රී ලංකා වෛද්‍ය සභාව ඇතුළු පාර්ශ්ව කිහිපයක් නම්කර ඇත. අද(02) පෙත්සම කැඳවූ අවස්ථාවේ දෙපාර්ශ්වයේ නීතීඥයින් විසින් ඉදිරිපත් කළ කරුණු සැළකිල්ලට ගත් බුවනෙක අලුවිහාරේ, එල්.ටී.බී.දෙහිදෙනිය සහ ප්‍රීති පද්මන් සූරසේන යන විනිසුරු මඩුල්ල විසින් මෙම තහනම් නියෝගය ඉවත්කළ අතර නඩු විභාගය නැවත මැයි මස 9 වැනිදා කැඳවීමට නියෝග කෙරිණි.", "URL": "https://lankatruth.com/si/?p=71431", "Category": "පුවත්", "Parent URL": null}