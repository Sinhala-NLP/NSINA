{"Source": "Lankatruth", "Timestamp": "October 29, 2018", "Headline": "වත්මන් දේශපාලන අර්බුදය ගැන විද්වතුන්ගෙන් නිවේදනයක්", "News Content": "රටේ මේ වනවිට පැනැනැග ඇති දේශපාලන අර්බුදකාරී වාතාවරණය සම්බන්ධයෙන් ක්‍රියාමාර්ග ගැනීමේදී ප්‍රජාතන්ත්‍රවාදී ප්‍රවේශයකින් කටයුතු කළ යුතු බව අවධාරණය කරමින් විශ්වවිද්‍යාල ආචාර්ය මහාචාර්යවරු 138 දෙනෙකුගේ අත්සනින් යුත් නිවේදනයක් මාධ්‍ය වෙත යොමු කර තිබේ. එම ලිපය පහතින් පළ වේ. “රටේ පැනනැගී ඇති අර්බුධය පිළිබඳව ප්‍රජාතන්ත්‍රවාදී ක්‍රියාමාර්ග ගැනීම සඳහා කරන ඉල්ලීම ජනාධිපති මෛත්‍රීපාල සිරිසේන මහතා විසින් පාර්ලිමේන්තුවේ බහුතරය නියෝජනය නොකරන මහින්ද රාජපක්‍ෂ මහතාට ආණ්ඩුවක් පිහිටු වීමට ආරාධනා කිරීම පිළිබඳව අපි කනස්සල්ලට පත්වී සිටිමු. 2015 වසරේදී ජනතාව මෛත්‍රිපාල සිරිසේන මහතා බලයට පත් කලේ වෙනසක් මුලික කරගත් යහපාලන යුගයක පොරොන්දුවක් මතය. එම වසරේම පැවති මහ මැතිවරණයේදී රනිල් වික්‍රමසිංහ මහතා ප්‍රමුඛ සන්ධාන ආණ්ඩුව බහුතර ජනතා කැමැත්තෙන් බලයේ පිහිටුවිණි. වික්‍රමසිංහ මහතා හෝ සිරිසේන මහතා තමන් බලයට ඒමේදී ජනතාවට දුන් පොරොන්දු ඉටු නොකලෝය. ඒ වෙනුවට පසුගිය වසර තුන තුල තමතමන්ගේ බල ව්‍යාප්තියට අදාල පක්ෂපාතීත්වය තීරණය කිරීමේ උපායමාර්ග සහ තමන්ට වරප්‍රසාද දී ගැනීමේ කාර්යයන්වල පාලකයින් නිරත විය. මහින්ද රාජපක්ෂ මහතා අගමැති තනතුරේ පිහිටුවීම මෙම ක්‍රියාවලියේ කූටප්‍රාප්තියයි. මෙම වසර තුන තුල සිවිල් ජනතාවට නිදහසේ අදහස් ප්‍රකාශ කිරීමට ඇති අයිතිය සහ අවකාශය යලි විවෘත වීම, තොරතුරු දැනගැනීමේ පනත සම්මත වීම, සහ හමුදාව විසින් පාලනය කල සමහර ඉඩම් ඒවායේ අයිතිකරුවන්ට ලබා දීම වැනි යම් ධනාත්මක වෙනස් කම් සිදු වූවත්, වත්මන් ආණ්ඩුවේ නවලිබරල්වාදී ප්‍රතිපත්තීන් සහ යෝජිත ත්‍රස්තවාදය වැළක්වීමේ නව පනත, පසුගිය රජයේ ප්‍රතිපත්තීන් මත ගොඩ නැගුනු ඒවා වන අතර, ජනතාවට සහන සැලසීමට අපොහොසත් විය. ගෝලීය ආර්ථික අර්බුධයක් අතළඟ ඇති අවස්ථාවක, ශ්‍රී ලංකාවද අභියෝග රාශියකට මුහුණ දෙමින් ඇත. මහින්ද රාජපක්ෂ මහතාට නව ආණ්ඩුවක් පිහිටු වීමට ජනාධිපති කල නිවේදනයෙන් පසුව පාර්ලිමේන්තුව කල් තැබීමෙන් අපට ඇඟවෙන්නේ රාජපක්ෂ මහතාට ආණ්ඩුවක් පිහිටු වීමට අවශ්‍යය බහුතරය නොමැති බවයි. ඊට අමතරව පාර්ලිමේන්තුව කල්තැබීමෙන් නොයෙකුත් බල දේශපාලන හැසිරවීම් සඳහා අස්ථිර වාතාවරණයක් තුල ඉඩකඩ සලසා තිබෙන අතර මෙම ක්‍රියාදාමය පුර්ව සැලසුමකින් යුතු ඒකාධිකාරී බලය අත්පත් කරගැනීමකට මගපෙන්වීමක් විය හැක. දැනටත් දුර්වල වී ඇති ප්‍රජාතන්ත්‍රවාදී අවකාශය තවත් දුර්වල කිරීමක් මේ මගින් සිදුවන අතර ජනතාවගේ විසම්මුතිය, විරෝධය සහ සාමුහික ක්‍රියාකාරකම් සඳහා ඇති අයිතියට තර්ජන එල්ල කරයි. ප්‍රජාතන්ත්‍රවාදය උදෙසා වූ අරගලය ව්‍යවස්ථාවේ උත්තරීතරත්වයට සීමා නොවේ. එය ජනතාවගේ ආර්ථික සහ සමාජීය සුභසාධනය, විසම්මුතිය සඳහා ඇති අයිතිය මෙන්ම බහුත්වවාදයට ඇති කැපවීම පිළිබඳවද වේ. ජනාධිපතිගේ ක්‍රියාපිලිවෙලේ ව්‍යවස්ථා-විරෝධී භාවය මෙන්ම එය සපයන නරක පුර්වාදර්ශය පිලිබඳ අවධානය යොමු කිරීම වැදගත් වුවත්, අපගේ කනස්සල්ල ව්‍යවස්ථා අර්බුධයෙන් එහාට යයි. සෑම මොහොතකම ප්‍රජාතන්ත්‍රවාදී ප්‍රවාහයන් අගය කල යුතු බවත් ඒවා සුරැකිය යුතු බවත් අවධාරණය කිරීමට අපි කැමැත්තෙමු. සාපේක්ෂව අඩු නපුරට සහයෝගය දෙනවාට වඩා අපගේ සාමුහික අනාගතයේ බලාපොරොත්තුව සඳහා ශ්‍රී ලංකාවේ වැසියන් එකමුතු කිරීමට අප සියලු දෙනා වැඩ කල යුතුයි. බලයේ සිටින සියලුම අයට, විශේෂයෙන්ම දේශපාලනයේ යෙදී සිටින්නන්ට අප කියන්නේ ප්‍රජාතන්ත්‍රවාදී ප්‍රවාහයන්ට සහයෝගය දෙන බවට ප්‍රතිඥා දෙන ලෙසයි. ඒවගේම අපිත් ප්‍රජාතන්ත්‍රවාදී ක්‍රියාමාර්ග වලට අපගේ සහයෝගය ප්‍රකාශ කර සිටිමු. මෙම අවස්ථාව ඒකාධිපති ප්‍රතිගාමීත්වයට එරෙහිව ශිෂ්‍යයින්, ගුරුවරුන්, කම්කරුවන්, කාන්තා සහ ආගමික සංවිධාන ඇතුළු සමාජ සාධාරණත්වය සඳහා වැඩ කරන සියලුම පුද්ගලයින්ගෙන් සමන්විත සන්ධානයක් ගොඩ නැන්විය යුතු මොහොතක් වේ.”", "URL": "https://lankatruth.com/si/?p=62203", "Category": "පුවත්", "Parent URL": null}