{"Source": "Lankatruth", "Timestamp": "January 17, 2023", "Headline": "පීරූ ජනතාවත් දහස් ගණනින් ලීමා අගනුවරට !", "News Content": "දකුණු ඇමරිකාවේ පීරූ රාජ්‍යයේ ජනතාව තම ජන්දයෙන් බලයට පත් වූ වාමාංශික ජනාධිපතිවරයා සිරෙන් නිදහස් කර ගැනීමට දහස් ගණනින් ලීමා අගනුවරට පැමිණෙමින් සිටි. 2022 බලයට පත් එරට වාමාංශික පක්ෂ නායක Pedro Castilloගේ රජය පෙරලා දැමු එරට හමුදාව හා පැරණි පාලක පංතිය එරට පාලන බලය හෙබවීමට හිටපු රජයේ උප ජනාධිපතිනිය වන Dina Boluarte පත් කර ගන්නා ලදී. ඉන් පසුව එරට ශ්‍රේෂ්ටාධිකරණයේ නියෝගයක් මත Pedro Castillo පසුගිය වසරේ දෙසැම්බර් 07 වැනිදා සිර භාරයට පමුණුවන ලදී. ඉන් පසුව ඔහු නිදහස් කර ගැනීම සඳහා එරට ජනතාව දහස් ගණනින් වීදි බැසි අතර හමුදාව හා පොලීසිය සමග ඇති වූ ගැටුම් හේතුවෙන් මේ වනවිට පුද්ගලයින් 40 දෙනෙකු මිය ගොස් ඇත. දකුණු ඇමරිකාවේ පීරූ රාජ්‍යය යනු දීර්ඝ කාලීනව මාවෝවාදී අබිමාල් ගුස්මාන්ගේ “දිදුලන මාවතේ” ගරිල්ලා ව්‍යාපාරය හා කැස්ත්‍රෝවාදී “ටුපෝ කැමරූ” ගරිල්ලා සංවිධානය විසින් එරට ඒකාධිපති රජයන්ට එරෙහිව දියත් කරන ලද සන්නද්ධ අරගල හේතුවෙන් සිවිල් යුධ වාතාවරණයකට යටත් වූ රටකි. 1990 – 1995 වනවිට මෙම ගරිල්ලා සංවිධාන ඇමරිකානු සහය ලැබූ හමුදාව මගින් දැඩි මර්දන කාරී ක්‍රමවේද මගින් අවසන් කලද, පසුව පත්වූ රජයන් විශාල වශයෙන් පවුල් පාලනයන්ට හා දුෂණයට, අල්ලසට යට වූ රටක් බවට පත් විනි. විශේෂයෙන් එරට පාලනය කළ ජපාන ජාතික සම්භවයකින් පැවත එන පුජෝමොරි පවුල එරට ජනතාව කබලෙන් ලිපට ඇද දමන ලදී. කෙසේවෙතත් අද වනවිට Alberto Fujimori සිටිනුයේ දුෂණ හා යුධ අපරාධ චෝදනා මත සිර දඬුවම් විඳිමිනි. මාවෝවාදී අබිමාල් ගුස්මාන් පසුගිය වසරේ සැප්තැම්බර් 11 වැනිදා සිර අඩස්සියේදීම මිය ගියේය. මේ වනවිට ටුපෝ කමරෝ හා දිදුලන මාවතේ ගරිල්ලා ව්‍යාපාරය කැලයට පමණක් සීමා වී ඇත. දීර්ඝ කාලින සිවිල් හා ගරිල්ලා යුද්ධ වලින් බට කෑ එහෙත් අදටත් වාමාංශික දේශපාලන න්‍යායයන් ගෙන් සන්නද්ධ වූ ජනතාවක් එරට දක්නට ලැබේ. වර්තමානය වනවිට එරට ජනතාව ආයුධ සන්නද්ධ සටන්වලින් මිදුණු සාමකාමී අරගල පිළිබඳව දැඩි විශ්වාශයක් තබා ඇත. එහෙත් පීරූ රාජ්‍යය යනු දකුණ ඇමරිකාවේ තිබෙන තෙල්, ගෑස්, රත්‍රං, රිදී, සින්ක්, හා මිනිරන් හෙක්ටයාර් මිලියන 26කට හිමිකම් කියන රටකි. එම නිසාම ඇමරිකානු බහු ජාතික සමාගම්වල දැඩි ග්‍රහණයට ලක් වූ රටකි. එසේ වුවත් රටේ ජනතාවගෙන් 20% පමණ ජිවත් වනුයේ අන්ත දුගී භාවයේ වේ. 70%ක ජනතාව තම ජීවිතය ගැට ගහ ගනුනුයේ එදිනෙදා සිදුකරන තාවකාලික රැකියා මගිනි. පසුගිය කොරෝනා වසංගතය හේතුවෙන් එරට අභ්‍යන්තර දල ජාතික නිෂ්පාදනය 20%කින් පමණ අහිමි වූ රටක් සේ සැලකේ. ඇති වී තිබෙන දේශපාලන අර්බුධයත් සමග මේ වනවිට පේරූ ජනතාව අගනුවරට පැමිණීම වැළැක්වීමට එරට Dina Boluarte රජය හදිසි නීතිය ප්‍රකාශයට පත් කර ඇති අතර ජනතාව මර්දනය කිරීම සඳහා හමුදාවට හා පොලීසියට විශේෂ බලතල ලබා දී ඇත. කෙසේවෙතත් අගනුවර වැටලීමේ මෙහෙයුමේ නිරත වී සිටින සංවිධායක වරුන් පවසනුයේ රටේ දැවැන්ත රැඩිකල් වෙනසක් සිදුවන තාක් ආපසු හැරී ඒමට තමන් අපේක්ෂා නොකරන බවයි. පේරූ ජනතාවගේ අරගලය අවසන් නොවනු ඇත්තේ දකුණු ඇමරිකාවේ කලාපීය රටවල විශේෂයෙන් බ්‍රසීලය, වෙනිසුවේලාව, නිකරගුවාව, බොලිවියාවෙන් හා කියුබාවෙන් එල්ලවන දැඩි වාමාංශික බලපෑම හේතුවෙනි. එහෙත් පේරූ රටේ වාමාංශික ව්‍යාපාර යම් විසීරීයාමක් පෙන්නුම් කරන අතර Pedro Castilloගේ පක්ෂයද කුඩා මාක්ස්වාදී පක්ෂයක් පමණක් වේ. එය 137ක් වන පාර්ලිමේන්තුව තුළ මන්ත්‍රීවරුන් 37ක් ඇති පක්ෂයකි. බලයට පැමිණි මුල් පැයේ සිටම තම පක්ෂය ගොඩ නැගීමට මැදිහත් වීමක් සිදු නොකිරීම මත Pedro Castilloට මෙම තත්වයට මුහුණ දීමට සිදු වී ඇති අතර ජනතාව පාරට බැස ඇත්තේ ඔහු මත පමණක් විශ්වාශය තබමිණි. එය පක්ෂයක් මත හෝ විප්ලවීය වැඩ පිළිවෙලක් මත විශ්වාශය තබා නැත. ඒ අනුව Pedro Castillo සිරෙන් නිදහස් වුවද තවදුරටත් විවිධ සිවිල් සංවිධානවල බලපෑමට ලක් වීමට සිදු වන අතර අනාගතයේදී එරට 70% ජනතා අපේක්ෂාවන් සපල කිරීමට සමත් විය හැක්කේ පාර්ලිමේන්තුව තුළ විශාල බහුතරයක් Pedro Castillo පක්ෂය දින ගැනීමෙන් හා රට තුළ තම පක්ෂය වටා ජනතාව ඒකරාශි කර ගැනීමට සමත් වුවහොත් පමණි.", "URL": "https://lankatruth.com/si/?p=143790", "Category": "පුවත්", "Parent URL": null}