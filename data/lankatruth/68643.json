{"Source": "Lankatruth", "Timestamp": "February 20, 2019", "Headline": "ශ්‍රී ලංකා නීතීඥ සංගමයේ ඡන්ද විමසීම අද දිවයින පුරා", "News Content": "ශ්‍රී ලංකා නීතීඥ සංගමයේ නිලවරණය අද(20) දිවයින පුරා ඡන්ද මධ්‍යස්ථාන 83කදී පැවැත්වීමට කටයුතු යොදා ඇත. 2019 – 2020 වසර සඳහා ශ්‍රී ලංකා නීතීඥ සංගමයේ 25 වැනි සභාපතිවරයා සහ ලේකම්වරයා තෝරාගැනීමේ ඡන්ද විමසීම අද පැවැත්වෙන අතර පෙරවරු 8.00 සිට පස්වරු 5.00 දක්වා ඡන්ද විමසීම ක්‍රියාත්මක වන බව වත්මන් සභාපති නීතීඥ යූ. ආර්. ද සිල්වා මහතා සඳහන් කරයි. නීතීඥ සංගමයේ සභාපති ධුරය සඳහා ජනාධිපති නීතීඥ කාලිංග ඉන්ද්‍රතිස්ස මහතා සහ ජ්‍යෙෂ්ඨ නීතීඥ මහින්ද ලොකුගේ මහතා තරඟ වදින අතර ලේකම් ධුරය සඳහා නීතීඥ කෞෂල්‍ය නවරත්න මහතා සහ නීතීඥ සමන් වැලිඅංගේ මහතා තරඟ වදිනු ලබයි. මැතිවරණයේ ප්‍රධාන තේරීම් භාර නිලධාරියා ලෙස සොලිසිටර් ජනරාල් ජනාධිපති නීතීඥ දප්පුල ද ලිවේරා මහතා කටයුතු කරනු ලබයි.", "URL": "https://lankatruth.com/si/?p=68643", "Category": "පුවත්", "Parent URL": null}