{"Source": "Lankatruth", "Timestamp": "May 24, 2019", "Headline": "තව්හීත් ජමාත් සමග අන්තවාදී දේශන පැවැත්වූ සංවර්ධන සහකාරවරයකු ඇතුළු 05ක් අත්අඩංගුවට", "News Content": "සහරාන් හසීම් නමැත්තා හා තව්හීත් ජමාත් සංවිධානය සමඟ සමීප සබඳතා පවත්වමින් දිස්ත්‍රික්ක දෙකක අන්තවාදී දේශන සිදුකළ බවට අනාවරණය වී සිටින සංවර්ධන සහකාරවරයකු ඇතුළු සැකකරුවන් පස්දෙනෙකු හොරොව්පොතාන, කිවුලේකඩ සහ කැබිතිගොල්ලෑව ඇල්ලැව යන ප්‍රදේශවලදී හොරොව්පතාන පොලිසිය විසින් අද (24) අත්අඩංගුවට ගෙන තිබේ. මෙලෙස අත්අඩංගුවට ගනු ලැබූ පස් දෙනාගෙන් සංවර්ධන සහකාරවරයා හොරොව්පොතාන ප්‍රාදේශීය ලේකම් කාර්යාලයට අනුයුක්තව සේවය කර ඇති පුද්ගලයෙකි. පොලීසිය පවසන්නේ මොවුන් අනුරාධපුර සහ ත්‍රිකුණාමලය දිස්ත්‍රික්කවල පිහිටි විවිධ ස්ථානවල අන්තවාදී දේශන සිදු සිදුකර ඇති බව ය. ඊට අමතරව ත්‍රස්තවාදී ප්‍රහාරයට සම්බන්ධ දැනට විදේශ ගතව සිටින ප්‍රධාන සැකකරුවකු සමඟද මෙම සැකකරුවන් සමීප සබඳතා පවත්වා ඇති අතර ඔහුගෙන් ලක්ෂ ගණනින් මුදල් ලබා ගෙන ඇති බවටත් පොලිසිය වැඩිදුරටත් තොරතුරු අනාවරණය කරගෙන ඇත. අත්අඩංගුවට ගත් සැකකරුවන් පැය 72ක් රඳවා ප්‍රශ්න කිරීමට අවසර ඉල්ලමින් හෙට (25) කැබිතිගොල්ලෑව මහෙස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://lankatruth.com/si/?p=74509", "Category": "පුවත්", "Parent URL": null}