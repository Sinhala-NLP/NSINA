{"Source": "Lankatruth", "Timestamp": "September 17, 2017", "Headline": "සේවකයන්ට විරුද්ධව ගහපු සියළුම ලියුම් ආපසු කැඳවන්නම්… වැඩට එන්න…", "News Content": "වර්ජනයේ නිරත සේවකයන් නැවත සේවයට කැඳවීම සඳහා ඔවුන් බිය ගන්වමින් නිකුත් කළ කැඳවීමේ ලිපි ආපසු ගැනීමටත් වර්ජනයේ නිරත දින සඳහා වැටුප් සහිත නිවාඩු ලබාදීමටත් තමන් පාලන අධිකාරියට උපදෙස් ලබාදුන් බැවින් වර්ජනය අත හැර නැවත සේවයට වාර්තා කරන්නැයි විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා විශේෂ ප්‍රකාශයක් නිකුත් කරමින් පවසයි. වර්ජිත සේවකයින් පවසන පරිදි රජය සමඟවත් අමාත්‍යාංශය සමඟවත් ඇමතිවරයා ලෙස තමන් සමඟවත් ඇති ගැටළුවක් ‍ඔවුන්ට නොමැති බව තමන්ද දන්වා බව ඔහු පෙන්වා දෙයි. එය ආයතනික වශයෙන් අභ්‍යන්තරව පවතින ගැටළුවක් බවද ඒ නිසා රටේ ආර්ථිකයට සෘජුවම බලපාන විදුලිය, විසන්ධි වීමකින් තොරව ලබාදීම සඳහා සියලු සේවකයන්ට හෙට (18) සේවයට වාර්තාකරන ලෙස ඉතා කරුණාවෙන් ඉල්ලා සිටින බවද අමාත්‍යවරයා පවසයි. කෙසේ නමුත් අමාත්‍යවරයා ඊයේ (16) මාධ්‍ය අමතමින් සඳහන් කර සිටියේ වර්ජනයේ නිරතව සිටින්නේ ඉතා සුළු පිරිසක් බවත් සුයලුම ස්ථානවල අතිවිශාල පිරිසක් සේවයට වාර්තා කර ඇති බවත්ය. ඒ අනුව සේවක වර්ජනය අසාර්ථක යැයිද අමාත්‍යවරයා ඊයේ මාධ්‍ය වෙත පැවසීය. එහෙත් අමාත්‍යවරයා අද අංශක 180ක් ආපිට හැරෙමින් සියළු සේවකයන්ට සේවයට වාර්තා කරන්නැයි ආයාචනා කරමින් සිටියි.", "URL": "https://lankatruth.com/si/?p=41050", "Category": "පුවත්", "Parent URL": null}