{"Source": "Lankatruth", "Timestamp": "October 12, 2017", "Headline": "තබ්බෝව අභය භූමියේ වෙඩි තැබීමකින් දෙදෙනෙක් මරුට", "News Content": "පුත්තලම – තබ්බෝව අභය භූමියට අයත් සියඹලෑව වැව් ඉස්මත්තේ වනාන්තරය තුළදී අද (12) අලුයම 2.30 ට පමණ සිදුවී ඇති වෙඩි තැබීමකින් දෙදෙනෙකු මිය ගොස් ඇති බව කරුවලගස්වැව පොලීසිය කියයි. සිද්ධියෙන් මිය ගොස් ඇත්තේ කරුවලගස්වැව – සියඹලෑව පදිංචිව සිටි 18 හැවිරිදි ජයලත් ආරච්චිලාගේ ලෙස්ලි රොෂාන් සහ 31 හැවිරිදි පියල් රත්නසිරි නම් වූ දෙදෙනෙකි. සිව් දෙනෙකු ගෙන් යුත් කණ්ඩයමක් දැව කැපීම සදහා තබ්බෝව අභය භූමියට අයත් සියඹලෑව වැව් ඉස්සමත්තට ගොස් සිට ඇත. එම අවස්ථාවේදී කිසියම් අයෙකු විසින් වෙඩි තැබීම සිදු කර පලා ගොස් ඇති බව පොලීසිය කියයි. වෙඩි වැදීමෙන් තුවාල ලබා සිටි අයවලුන් ප්‍රතිකාර සදහා පුත්තලම මූලික රෝහල වෙත ගෙනවිත් ඇතත් ඒ වන විටත් ඔවුන් මිය ගොස් තිබී ඇත. සතුන් දඩයම් කිරීම සදහා වනාන්තරයට ඇතුළු වූ අයෙකු විසින් මෙම වෙඩි තැබීම සිදු කරන්නට ඇති බවට විශ්වාස කරන්නේ යැයි පොලීසිය කියයි. වෙඩි තැබීම සදහා බෝර 12 ගිනි අවියක් භාවිතා කර ඇති බව මූලික විමර්ශන වලදී හෙළිවී ඇත. කරුවලගස්වැව පොලීසිය වැඩිදුර විමර්ශන කරගෙන යයි.", "URL": "https://lankatruth.com/si/?p=42404", "Category": "පුවත්", "Parent URL": null}