{"Source": "Lankatruth", "Timestamp": "October 4, 2019", "Headline": "අනුර දිසානායකට ආශීර්වාද කරන මහා සඟ සමුළුව ගැන මහානායක නාහිමිපාණන් වහන්සේලා දැනුවත්කරති", "News Content": "ජාතික ජන බලවේගයේ අපේක්ෂක අනුර දිසානායක මහතාගේ ජයග්‍රහණය වෙනුවෙන් ආශිර්වාද කිරීමේ මහා සඟ සමුළුව සම්බන්ධයෙන් මහා නායක හිමිවරු දැනුවත් කිරීම සඳහා පසුගිය 02වනදා ජාතික භික්ෂු පෙරමුණේ නායක හිමිවුරු වැඩම කර තිබේ. “සුපිළිපන් දේශපාලනයක අපේක්ෂාව” ලෙස නම් කර ඇති මෙම සමුළුව ලබන 11 වනදා පස්වරු 2.30ට මහනුවර ශ්‍රී පුෂ්පදාන ශාලාවේදී පැවැත්වේ. මහානායක හිමිවරුන් දැනුවත් කිරීමේ අවස්ථාවට ජාතික භික්ෂු පෙරමුණේ ප්‍රධාන ලේකම්, නයිගල හා බෝධිමළු යන උභය රාජමහා විහාරාධිපති, ශාස්ත‍්‍රපති පූජ්‍ය වකමුල්ලේ උදිත හිමියෝ, මාතර පළාතේ ප‍්‍රධාන අධිකරණ සංඝනායක, ජාතික භික්‍ෂු පෙරමුණේ සභාපති, විශ‍්‍රාමලත් විදුහල්පති, පූජ්‍ය හඳුගල රතනපාල නාහිමියෝ, ජාතික භික්‍ෂු පෙරමුණේ කුරුණෑගල දිස්ත්‍රික් සභාපති, පොල්ගහවෙල ප්‍රාදේශීය ශාසනාරක්ෂක මණ්ඩලයේ හිටපු ප්‍රධාන ලේඛකාධිකාරී, හොඳැල්ල කු/විදර්ශන විද්‍යාලයෙහි විශ්‍රාමලත් නියෝජ්‍ය විදුහල්පති, කොරදොළුවේ ශ්‍රී මයුරසේලාරාමාධිපති, ශ්‍රාස්ත්‍රවේදී පූජ්‍ය මහනේළුබෑවේ අනුරුද්ධ හිමියෝ ඇතුළු නායක හිමිවරු එක්වී සිටියහ. “ශ්‍රී ලංකාවට සුපිළිපන් දේශපාලන සංස්කෘතියක් උදා කරගැනිම උදෙසා” යනුවෙන් මහා නායක වහන්සේලා ඇතුළු සියළුම ආගම්වල පූජක තුමන්ලාගේ එකඟතාවයෙන් සියළුම දේශපාලන පක්ෂ වෙත ඉදිරපත්කරන ලද වැඩපිළිවෙලෙහි ඇති අපේක්ෂකයෙකුගේ සුදුසුකම් ඇති අපේක්ෂකයා ජාතික ජන බලවේගයේ අපේක්ෂක අනුර දිසානායක මහතා බවද මෙහිදී මහා නායක හිමිපානන් වහන්සේලා හමුවේ පෙන්වාදීමට ජාතික භික්ෂු පෙරමුණේ නායක හිමිවරු කටයුතු කර තිබේ.", "URL": "https://lankatruth.com/si/?p=82239", "Category": "පුවත්", "Parent URL": null}