{"Source": "Lankatruth", "Timestamp": "May 6, 2021", "Headline": "මාලි මවකගෙන් විශ්මිත ගිනස් වාර්තාවක්", "News Content": "අප්‍රිකානු මහද්වීපයේ පිහිටි දිළිඳු රාජ්‍යයක් වන මාලි රටේ 25 හැවිරිදි කාන්තාවක් දරුවන් නව දෙනෙකු බිහි කර ඇති අතර එය ගිනස් වාර්තා පොතටද ඇතුළත් වීමේ සිදුවීමක් බවට පත්ව තිබේ. ඉතා විරල සිදුවීමක් වන මෙවැනි දරු ප්‍රසූතියකදී බොහෝ දුරට නොමේරූළදරුවන් මිය යෑමේ අවධානමක් පැවතියත් හලීමා සිසේ නමැති 25 හැවිරිදි මෙම කාන්තාව බිහි කරනු ලැබූදරුවන් යහපත් සෞඛ්‍ය මට්ටමක සිටින බව එරට සෞඛ්‍ය බලධාරීන් පවසයි. සීසේරියන් සැත්කමක් මගින් මෙම දරුවන් බිහි කරනු ලැබ තිබෙන්නේ මොරොක්කෝ රාජ්‍යයේ රෝහලකදීය. පිරිමි දරුවන් සිවු දෙනකු සහ ගැහැනු දරුවන් පස් දෙනකු මෙලෙස බිහිකර ඇති බව විදෙස් මාධ්‍ය වාර්තා කර තිබේ. ගැබ් ගැනීමෙන් අනතුරුව මෙම කාන්තාව පරීක්ෂා කළ මාලි වෛද්‍යවරුන් ස්කෑන් පරීක්ෂණයේදීතහවුරු කර ගෙන ඇත්තේ දරුවන් හත් දෙනෙකු සිටින බවයි. දිළිඳු රාජ්‍යයක් වන මාලි රටේ එවැනි අවධානම් දරු ප්‍රසූතියකට අවශ්‍ය මට්ටමේ වෛද්‍ය පහසුකම් ප්‍රමාණවත් නොවන බැවින් මාලී වෛද්‍යවරුන්ගේ උපදෙස් මත, හලීමා සිසේ දරු ප්‍රසූතිය සඳහා මොරොක්කෝ රාජ්‍යය බලා මීට මාස එකහමාරකට පමණපෙර පිටත්ව තිබේ. එරට විශේෂඥ වෛද්‍යවරුන්ගේ අධීක්ෂණය යටතේ දරු ප්‍රසූතිය සිදු කිරීමට අවශ්‍යසියලුම දෑසිදුව ඇත්තේ මාලි රජයේත්, එරට සෞඛ්‍ය අමත්‍යාංශයේත් අනුග්‍රහය සහිතව බව පැවසේ. ස්කෑන් පරීක්ෂණයෙන් හලීමා සිසේගේ කුසේ දරුවන් හත් දෙනෙකු ඇති බව හඳුනාගනු ලැබුවත් සීසේරියන් සැත්කම සිදුකිරීමේදීදරුවන් නව දෙනෙකු සිටින බව දැකීමෙන මොරොක්කෝ වෛද්‍ය කණ්ඩායම පුදුමයට පත් වී ඇත. එසේම නිවුන් දරුවන් 9 දෙනකු බිහි කළ බව විශේෂඥ වෛද්‍යවරුන් හලීමා සිසේ ට පැවැසූ අවස්ථාවේ දී ඇයද අතිශය පුදුමයට පත් වුණු බව ද විදෙස් මාධ්‍ය වාර්තා කරයි. මීට පෙර දරුවන් නව දෙනෙකු බිහි කිරීමක් පිළිබඳව ලොව පුරා කිසිදු වාර්තාවක් නොමැති බව පැවසෙන අතර වැඩිම දරු ප්‍රසූතියක් සිදු කිරීමේ ගිනස් වාර්තාවේ වර්තමාන හිමිකාරිනිය වන්නේ 2009 දී නොමේරූ නමුත් සෞඛ්‍ය සම්පන්න දරුවන් අට දෙනෙකු බිහි කළ ඇමරිකානු කාන්තාවක් වන නාඩියා සුලේමාන් ය. ගිනස් වාර්තා පොත ඊයේ (05) දිනයේදී ඊමේල් පණිවිඩයක් මගින් ප්‍රකාශ කර ඇත්තේ මෙම දරු ප්‍රසූතියට අදාළව ගිනස් වාර්තාව ඉදිරියේදීයාවත්කාලීන කරන බවයි. මව සහ දරුවන් රැකබලාගන්නා මොරෝක්කෝ වෛද්‍යවරුන් පවසා ඇත්තේ ‘මව සහ දරුවන් යහතින් සිටිනවා. වැඩි පරිස්සමට සති කීපයක් අප ඔවුන් රෝහලේ රඳවා ගන්නවා. ඉන්පසු ඇයට ආපසු මාලි රාජ්‍යයට යෑමට ඉඩ ලැබේවි’ යනුවෙනි.", "URL": "https://lankatruth.com/si/?p=116074", "Category": "පුවත්", "Parent URL": null}