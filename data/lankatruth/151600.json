{"Source": "Lankatruth", "Timestamp": "September 17, 2023", "Headline": "ලෝක ළමා දරිද්‍රතාව ඉහළ යයි!", "News Content": "යුනිසෙෆ් සහ ලෝක බැංකුව විසින් සැප්තැම්බර් 13 වැනිදා ඉදිරිපත් කරන ලද නවතම අධ්‍යයන වාර්තාවකින් හෙළි දරව් කරනුයේ ලෝකයේ ළමා ජනගහණයෙන් දරුවන් මිලියන 333ක් අන්ත දරිද්‍රතාවෙන් පීඩාවට පත් වී ඇති බවයි. එනම් ලෝකයේ සෑම දරුවන් හය දෙනෙකුගෙන් එක් දරුවෙකුට දිනකට ඩොලර් 2.15ට වඩා අඩු ආදායමකින් ජීවත් වීමට බල කෙරී ඇත. COVID-19 වසංගතයෙන් ඇති වූ ප්‍රතිවිපාක, යුධ ගැටුම්, දේශගුණික විපර්යාස සහ ලොව පුරා පැතිරෙමින් පවතින ආර්ථික උද්ධමනය හේතුවෙන් උග්‍ර වී ඇති අර්බුදය හේතුවෙන් වසරක කාලයක් තුළ තවත් මිලියන 30ක දරුවන් අන්ත දරිද්‍රතාවයට පත් කර ඇති බව එම වාර්තාව වැඩි දුරටත් සඳහන් කරනු ලබයි. යුනිසෙෆ් සහ ලෝක බැංකුව විසින් සිදු කරන ලද ඒකාබද්ධ විශ්ලේෂණයක නිගමන වාර්තාවෙන් පවසනුයේ ගෝලීය පරිමාණයෙන්, දරුවන් ලෝක ජනගහනයෙන් තුනෙන් එකක් පමණක් වුවද, අන්ත දරිද්‍රතාවයේ තත්වයන් තුළ සිටින පුද්ගලයින්ගෙන් 50%කට වඩා ප්‍රතිශතයක් ලෙස දරුවන් නියෝජනය කරනු ලබයි. ප්‍රමාණවත් ආහාර නොලැබීම, සනීපාරක්ෂක හා නිවාස පහසුකම් නොමැතිකම, සෞඛ්‍ය හා අධ්‍යාපනය සඳහා අවශ්‍ය ප්‍රවේශයන් නොමැතිකම, ජීවත් වීමට සහ දියුණු වීමට අත්‍යවශ්‍ය මුලික අයිති වාසිකම් අහෝසිවීම මෙම අන්ත දිළිඳුකමේ යථාර්ථය බවට පත්ව ඇත. ග්‍රාමීය ප්‍රදේශ, ගැටුම් පවතින ප්‍රදේශවල සහ දේශගුණික විපත් නිසා දුර්වල වූ කලාපවලින් සමන් විත රටවල මෙම තත්වය තවත් උග්‍ර වී ඇත. විශේෂයෙන් ඛණිජ තෙල්, ගෑස්, කොබෝල්ට් හා යුරේනියම් වැනි ආර්ථික සම්පත් බහුල අප්‍රිකාවේ සහරා කලාපයේ රටවල අන්ත ළමා දරිද්‍රතාවයෙන් දැඩි ලෙස පීඩාවට පත් වූ කලාපයක් ලෙස මෙම වාර්තාවෙන් හඳුනා ගෙන ඇත. අප්‍රිකාවේ ධනවත්ම රාජ්‍යයන් ලෙස සැලකෙන නයිජීරියාව, නයිජර්, අයිවරි කෝස්ට්, ගැම්බි හා මාලි යන රටවල් මෙම කලාපයට අයත් වේ. මෙම කලාපයේ දරුවන් ගෙන් 40%ක් දිනකට ඩොලර් 2.15ක පමණක් ලබා ගන්නී. ඔවුන් අන්ත දරිද්‍රතාවයෙන් පෙලේ. මෙය ලෝකයේ වසර දහයක් තුළ වාර්තා වූ ඉහළම ප්‍රතිශතය ලෙස සඳහන් වේ. මෑත වසරවල ළමා දරිද්‍රතාවයේ අඩුවීමක් දක්නට ලැබෙන ලෝකයේ අනෙකුත් ප්‍රදේශ මෙන් නොව, වේගවත් ජනගහන වර්ධනය, Covid-19, දේශපාලන අර්බුධ සහ දේශගුණය ආශ්‍රිත ව්‍යසනයන් හේතුවෙන් අප්‍රිකාවේ සහරා කලාපයේ මෙසේ ඉහළ ප්‍රතිශතයක් වාර්තා කිරීමට හේතු වී ඇත. පසුගිය දශකය තුළ සහරා කලාපය, උතුරු අප්‍රිකානු කලාපය හා මැද පෙරදිග කලාපය තුල අන්ත දරිද්‍රතාවයට මුහුණ දෙන ළමුන්ගේ ප්‍රතිශතය 2013 දී 54.8.1% වූ අතර එය 2022 දී 71.1% කින් දක්වා වැඩි වීමක් පෙන්නුම් කර ඇත. මෙම සියළු ජාත්‍යන්තර වාර්තා අධ්‍යයනය කළ විට 2015 දී එක්සත් ජාතීන්ගේ සංවිධානය විසින් සම්මත කරන ලද තිරසාර සංවර්ධන ව්‍යාපෘතියේ හි ප්‍රකාශිත අරමුණට අනුව එනම් 2030 වනවිට අන්ත ළමා දරිද්‍රතාවය අවසන් කිරීමේ පොරොන්දුව බරපතල අනතුරට ලක්ව ඇති බව පෙනේ. එක්සත් ජාතීන්ගේ මහා මණ්ඩලය රැස්වීමට නියම වී ඇති මෙම වසරේ සැප්තැම්බර් 18 සිට 22 කාලය තුළදී ළමා දරිද්‍රතාවය අවසන් කිරීම සඳහා අන්ත දරිද්‍රතාවයේ මුලික හේතූන්ට විසඳුම් ඉදිරිපත් කිරීමට අපේක්ෂා කෙරේ. එසේම මුලික මානව අයිතිවාසිකම් ලෙස සැලකෙන අධ්‍යාපනය, පෝෂණය, සෞඛ්‍ය සේවා සහ සමාජ ආරක්ෂණය ඇතුළු අත්‍යාවශ්‍ය සේවාවන් ලොව සියලුම දරුවන්ට ලබා ගැනීමට අවශ්‍ය ප්‍රවේශය සහතික කිරීම සඳහා ගන්නා උත්සාහයන් වේගවත් කළ යුතු බවට සියළුම රාජ්‍ය නායකයින්ට බල කිරීමට බලා පොරොත්තු වන බව යුනිසෙෆ් ප්‍රකාශකයෙකු මාධ්‍ය වෙත සඳහන් කර සිටියේය. මීට දින කීපයකට පෙර ලෝක බැංකුව ඉදිරිපත් කළ නවතම වාර්තාවක් තුළ ශ්‍රී ලංකාවේද 2022 ඇති වූ ආර්ථික අර්බුධය හේතුවෙන් මිලියන 2.5 ජනතාවක් අන්ත දරිද්‍රතාවයට ඇද වැටී ඇත. වසර අවසානය වනවිට මිලියන 4ක් වන ලාංකීය ළමා ජනගහනයෙන් 30%ක් ආර්ථික ගැටළු හේතුවෙන් අධ්‍යාපනය අතහැර දමනු ඇති බවට එම වාර්තාව අනතුරු හඟවයි. එම වාර්තාව වැඩි දුරටත් පෙන්වා දෙනුයේ මෙම තත්වය වැළැක්වීම සඳහා අවශ්‍ය කිසිදු වැඩ පිලිවෙලක් යෝජනා කිරීමට රනිල් රාජපක්ෂ රජය මේ දක්වා සමත් වී නැති බවය. එසේම පසුගිය ජුලි මස 13 වැනිදා ඇම්නෙස්ටි ජාත්‍යන්තර සංවිධානය විසින් Foregoing Meals to Make-Do නමින් නිකුත් කළ නව වාර්තාවක් මගින් පෙන්වා දෙනුයේද ශ්‍රී ලංකාවේ ගැබිණි මව්වරුන්ට හා දරුවන්ට කිරි දෙන මව්වරුන්ට ආදායම් පහත වැටීම, ජීවනෝපාය අහිමි වීම සහ උද්ධමනය, මිලදී ගැනීමේ හැකියාව අඩු වීම හේතුවෙන් ඔවුන් දැවැන්ත ආහාර අර්බුධයකට මුහුණ දී ඇති බවයි. මාතෘ පෝෂණය වැඩිදියුණු කිරීම අරමුණු කරගත් රජයේ වැඩසටහන්ද අර්බුධය හේතුවෙන් කඩා වැටීමත් මෙම තත්වය ඇති වීමට හේතු වී ඇත. වසරක් ඇතුළත රටේ දරිද්‍රතා අනුපාතිකය දෙගුණයක් වීමත් සමඟ මෙම කාන්තාවන්, ඇති වී තිබෙන සම්පත් බෙදීයාමේ දැවැන්ත අසමානත්වය නිසා දැඩි ලෙසපීඩාවටපත්වඇත.", "URL": "https://lankatruth.com/si/?p=151600", "Category": "ආර්ථික පුවත්", "Parent URL": null}