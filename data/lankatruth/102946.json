{"Source": "Lankatruth", "Timestamp": "December 10, 2020", "Headline": "පැණිය හොඳයි නම් ඇවිත් කොරෝනා රෝගීන් සමග වැඩකරලා පෙන්වන්න – වෛද්‍ය ජයන්ත බණ්ඩාර", "News Content": "කොරෝනා වෛරසය සුව කිරීමට පැණියට හැකියාවක් තිබෙනවා නම් එසේ පවසන අය පැමිණ කොරෝනා ආසාදිත පිරිස් සමග වැඩකර පෙන්වන්න යැයි සමස්ත ලංකා වෛද්‍ය නිලධාරීන්ගේ සංගමයේ ප්‍රධාන ලේකම්,වෛද්‍යජයන්ත බණ්ඩාර මහතා පවසයි. කොරෝනා වසංගතය හමුවේ සෞඛ්‍ය සේවාව තුළ මතුව ඇති ගැටලුවලට විසඳුම් ලබා දෙන ලෙස ඉල්ලා සමස්ත ලංකා වෛද්‍ය නිලධාරීන්ගේ සංගමය අද (10)පෙරවරුවේ කොළඹලිප්ටන් වටරවුම ඉදිරිපිට පැවැත්වූ නිහඬ විරෝධතාවයෙන් අනතුරුව ඔහු මේ බව පැවසීය. කොරෝනා තුරන් කිරීමට විද්‍යාත්මක වැඩපිළිවෙලක් සකස් කිරීමටත්, සෞඛ්‍ය අරමුදලක් ස්ථාපිත කිරීමටත්, වෛද්‍ය සභාවේ ස්වාධීනත්වය තහවුරු කරන ලෙසත්,රාජ්‍යසේවා කොමිසමට පත් කළ නුසුදුස්සන් ඉවත් කිරීම ඇතුළු ඉල්ලීම් ලබා දෙන ලෙසට ආණ්ඩුවට බල කරමින් මෙම නිහඬ විරෝධතාවය පැවති අතර සමස්ත ලංකා වෛද්‍ය නිලධාරීන්ගේ සංගමය නියෝජනය කරන වෛද්‍යවරුන් රැසක් ඊට එක්ව සිටියහ. මෙහිදීවැඩිදුරටත් අදහස් දැක්වූවෛද්‍යජයන්ත බණ්ඩාර මහතා ” මේ මොහොතේ රටේ බරපතළ අර්බුද ගණනාවක් තියෙනවා. කොරෝනා කියන්නේ සෞඛ්‍ය ගැටලුවක් විතරක් නෙවෙයි. ඒක සමාජ, ආර්ථික, දේශපාලන ප්‍රශ්නයක් දක්වා මේ වනවිට පැතිරිලා තිබෙනවා. අද අපි වෛද්‍යවරුන් ලෙස මේ පාරට බැහැලා තිබෙන්නේ කොරෝනා තුරන් කිරීමට කඩිනමින් විද්‍යාත්මක වැඩපිළිවෙලක් යටතේ ආණ්ඩුවට ක්‍රියාත්මක වෙන්න කියලා බලකරන්න. නීති විරෝධීව මැදිහත් වෙලා අද වෛද්‍ය සභාව අර්බුදයකට යවලා. අද සෞඛ්‍ය සේවාව පවත්වාගෙන යන්න අරමුදල් , පහසුකම් අවමයි. සෞඛ්‍ය අමාත්‍යංශයට අද නිසි නායකත්වයක් නැහැ. කොරෝනා මර්දන බලකාය අද වෙනකොට සමාජය ඉදිරියේ විවිධ මිත්‍ය මත පතුරුවනවා. ආණ්ඩුවට කියන්නේ අපේ රටේ ජනතාව අනතුරකට දාන්න ඒපා.” යැයි පැවසීය.", "URL": "https://lankatruth.com/si/?p=102946", "Category": "පුවත්", "Parent URL": null}