{"Source": "Lankatruth", "Timestamp": "December 11, 2019", "Headline": "අමාත්‍යාංශ විෂයපතයන් ගැසට් කෙරේ", "News Content": "අමාත්‍යාංශ විශයපතයන් සහ ඊට අදාලව පැවරෙන කාර්යයන් ගැසට්කර තිබේ. ජනාධිපතිවරයා වෙත පැවරී ඇති බලතල අනුව අමාත්‍ය ධුර 29ක විශයපතයන්, කාර්යයන් සහ ආයතන මේ අනුව ගැසට් නිවේදනයක් මගින් ප්‍රසිද්ධ කර තිබේ. ආණ්ඩුක්‍රම ව්‍යවස්ථාවේ 43/1 ව්‍යවස්ථාවට සහ 46/1 ව්‍යවස්ථාවට අනුකූලව අමාත්‍යවරු සහ අමාත්‍යාංශ සංඛ්‍යාව ද එකී අමාත්‍යවරුන්ට අයත් විෂයන්, කාර්යයන් සහ දෙපාර්තමේන්තු, රාජ්‍ය සංස්ථා, ව්‍යවස්ථාපිත ආයතන මෙමගින් ගැසට් කර තිබේ. ඒ අනුව ත්‍රිවිධ හමුදාව, ශ්‍රී ලංකා පොලීසිය, රාජ්‍ය රහස් තොරතුරු සේවය, ආරක්ෂක අමාත්‍යාංශය යටතේ ගැසට්කර ඇත. ආගමන හා විගමන දෙපාර්තමේන්තුව, පුද්ගලයන් ලියාපදිංචි කිරීමේ දෙපාර්තමේන්තුව, ශ්‍රී ලංකා විදුලි සංදේශ නියාමන කොමිෂන් සභාව, ආපදා කළමනාකරණ මධ්‍යස්ථානය, කාලගුණ විද්‍යා දෙපාර්තමේන්තුව මෙන්ම ජාතික ගොඩනැගිලි පර්යේෂණ සංවිධානය ඇතුළු ආයතන 31ක් ආරක්ෂක අමාත්‍යාංශය යටතේ ගැසට් කර ඇත. මහා භාණ්ඩාගාරය, මහබැංකුව, සුරැකුම්පත් හා විනිමය කොමිසම මෙන්ම සියළු රාජ්‍ය බැංකු සහ ඒවායේ පාලිත සමාගම් ඇතුළු ආයතන 48ක් මුදල්, ආර්ථික සහ ප්‍රතිපත්ති සංවර්ධන අමාත්‍යාංශය යටතේ ගැසට්කර ඇත. සියළු ආගමික කටයුතු දෙපාර්තමේන්තු, මෙන්ම පුරාවිද්‍යා සහ සංස්කෘතික කටයුතු දෙපාර්තමේන්තු, බුද්ධ ශාසන, සංස්කෘතික හා ආගමික කටයුතු අමාත්‍යාංශය යටතේ ගැසට්කර ඇත. විදේශ සේවා නියුක්ති කාර්යාංශය සහ සේවක අර්ථ සාධක අරමුදල, නිපුණතා සංවර්ධන, රැකී රක්ෂා හා කම්කරු සබඳතා අමාත්‍යාංශය යටතේ ගැසට් කර ඇත. රජයේ ප්‍රවෘත්ති දෙපාර්තමේන්තුව, රජයේ මුද්‍රණ දෙපාර්තමේන්තුව සහ රාජ්‍ය මාධ්‍ය ආයතන ගැසට් කර ඇත්තේ තොරතුරු සන්නිවේදන තාක්ෂණ අමාත්‍යාංශය යටතේය. [pdf-embedder url=”https://lankatruth.com/si/wp-content/uploads/2019/12/gazzete-lankatruth.pdf” title=”gazzete – lankatruth”]", "URL": "https://lankatruth.com/si/?p=87086", "Category": "පුවත්", "Parent URL": null}