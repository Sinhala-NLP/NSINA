{"Source": "Lankatruth", "Timestamp": "February 9, 2021", "Headline": "කොරෝනා 70,000 පිම්ම පනී", "News Content": "මේ වනවිට කොවිඩ් වසංගතය බස්නාහිරින් පිට සියලුම පළාත්වල 160% දක්වා වේගයෙන් වර්ධනය වී ඇති බව රජයේ වෛද්‍ය නිලධාරීන්ගේ සංගමය පෙන්වා දී තිබේ. පසුගිය සතිය සලකා බැලූ විට ආසාදිතයන් මිය යාම සහ ආසාදනයට ලක්වීම ඉතා අනතුරු දායී මට්ටමින් ඉහළ ගොස් තිබේ. පෙබරවාරි 02වන දා සිට 08 වැනිදා දක්වා ගෙවුණු සතියක් ඇතුළත ආසාදිතයින් 42කු මියගොස් ඇත. ඊයේ (08) වැඩිම ආසාදිතයින් පිරිසක් මියගොස් ඇති බවත් එම සංඛ්‍යාව 09ක් බවත් රජයේ නිල ලේඛනවලින් හෙළිවේ. එසේම ඊයේ ආසාදිතයින් 887ක් වාර්තා වී ඇත. ගෙවී ගිය දින 07ක කාලය තුළ හඳුනාගෙන ඇති මුළු ආසාදිත සංඛ්‍යාව 5,252කි. මේ වනවිට බ්‍රැන්ඩක්ස් පොකුරෙන් ආරම්භ වූ දෙවැනි රැල්ල නිසා මුළු ආසාදිත සංඛ්‍යාව ඊයේ දිනය අවසන් වනවිට 70,235ක් දක්වා ඉහළ ගොස් තිබිණි. මුල් රැල්ලේ දී ව්‍යාප්තිය සාර්ථක ලෙස පාලනය කිරීමට මූලික වූ විශේෂඥ වෛද්‍ය අනිල් ජාසිංහ සෞඛ්‍ය අමාත්‍යාංශයේ ලේකම් ධුරයෙන් ඉවත් කර, එම අවස්ථාවේ සෞඛ්‍ය අමාත්‍යාංශය මෙහෙය වූ ඉහළ නිලධාරින් සියලුම දෙනා වෙනත් ස්ථානවලට මාරුකර ඇත. ඒ අතර කොරෝනා පැණිය පානය කළ සෞඛ්‍ය ඇමතිවරිය පවා ආසාදනයට ලක්වී IDH රෝහලේ දැඩිසත්කාර සඳහා යොමු කරනු ලැබීය.", "URL": "https://lankatruth.com/si/?p=110262", "Category": "කොවිඩ් -19 (කොරෝනා ) පුවත්", "Parent URL": null}