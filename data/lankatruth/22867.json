{"Source": "Lankatruth", "Timestamp": "April 7, 2016", "Headline": "ජනතාවට තිත්ත බෙහෙත් – හිතවතුන්ට ඇමතිකම්", "News Content": "ජනතාවට තිත්ත බෙහෙත් බොන්න යැයි කියූ ආණ්ඩුව ජනතා මුදල් නාස්ති කරමින් හිතවතුන්ට ඇමතිකම් ලබා දෙන බව ජනතා විමුක්ති පෙරමුණේ ලේකම් ටිල්වින් සිල්වා මහතා පවසයි. ඊයේ පත්කළ නව ඇමතිකම් පිළිබද අදහස් දක්වමින් බත්තරමුල්ල, පැලවත්ත ජනතා විමුක්ති පෙරමුණ මූලස්ථානයේ පැවති මාධ්‍ය හමුවකදී අදහස් දක්වමින් ඒ මහතා මේ බව පැවසීය. එම අවස්ථාව සදහා ජවිපෙ ප්‍රචාරක ලේකම් විජිත හේරත් මහතාද සහභාගී විය. එහිදී වැඩිදුරටත් අදහස් දැක් වූ ටිල්වින් සිල්වා මහතා, ආණ්ඩුව නැවතත් රාජ්‍ය ඇමතිවරයෙක් සහ නියෝජ්‍ය ඇමතිවරු දෙදෙනෙක් පත් කර තිබෙනවා. ලක්‍ෂ්මන් සෙනෙවිරත්න රාජ්‍ය ඇමතිවරයෙක් ලෙසත් පාලිත තෙවරප්පෙරුම සහ මනූෂ නානායක්කාර නියෝජ්‍ය ඇමතිවරු ලෙසත් ජනාධිපතිවරයා ඉදිරියේ දිව්රුම් දුන්නා. මෙය ඉතාම බරපතල තත්වයක්. ආණ්ඩුව මේ ආකාරයෙන් විටින් විට අමාත්‍යවරු පත්කළ පළමු අවස්ථාව මෙය නොවේ. පසුගිය අගෝස්තු මාසයෙන් පසුව මසකට වරක් දෙවරක් කැබිනට් ඇමතිවරු, නියෝජ්‍ය ඇමතිවරු, රාජ්‍ය ඇමතිවරු පත්කරන්න පටන් ගත්තා. දැන් ඇමතිවරු පත්කිරීම විහිළුවක් වෙලා. ආණ්ඩුවට පවා ඇමතිවරු ගණන කියන්න බැහැ. අපේ රටේ ඇමතිමණ්ඩලයත් හරියට කාලගුණය වගේ. මේ ආණ්ඩුවත් කටයුතු කරමින් ඉන්නේ ජනවරමට එරෙහිවයි. පසුගිය මහින්ද රාජපක්‍ෂ ආණ්ඩුවට දැවැන්ත ජනතා විරෝධයක් මතු වුණේත් ප‍්‍රජාතන්ත‍්‍රවාදයත් යහපාලනයත් පැත්තකට දාලා කටයුතු කිරීමයි. මහින්ද රාජපක්‍ෂත් තමන්ගේ බලය තහවුරු කරගන්න ඇමතිවරු පත්කරගත්තා. රාජපක්ෂ ආණ්ඩුවේ ඇමති මණ්ඩලය 100ත් ඉක්මවා ගියා. තමන්ගේ බලය තහවුරු කරගන්න ඇමතිවරු පත්කිරීම බරපතල වරදක්. රටක අමාත්‍ය මණ්ඩලය පත්කළ යු්තේ සංවර්ධන ඉලක්ක අනුවයි. තමන්ගේ බලය වෙනුවෙන් ඇමතිවරු පත්කිරීමේ සංස්කෘතියට එරෙහිව සිවිල් සංවිධාන, ජනතා විමුක්ති පෙරමුණ පෙනී සිටියා. ආණ්්ඩුවට බලපෑම් කළා ඇමති මණ්ඩලයේ නිශ්චිත ගණන ව්‍යවස්ථාවට ඇතුල් කළ යුතුයි කියලා. ඒ මොහොතෙත් එජාපයත් මෛතී‍්‍රපාල සිරිසේන මහත්තයාත් එය පිළිගත්තා. වැඩමුළු පවා තිබ්බා. අමාත්‍යංශ විද්‍යාත්මකව බෙදිය යුතු බව කිව්වා. ඒ සියල්ල අමතක කරලා දැන් තමන්ට ඕන විදියට ඇමතිවරු පත්කරනවා. මේ වනවිට ඇමති මණ්ඩලය 92ක් බවට පත්වෙලා. ජනාධිපතිවරයාත් සමඟ කැබිනට් මණ්ඩලය 47ක්. ආණ්ඩුව ජනවරමත් ඉක්මවා ගිහින්. දින 100 ආණ්ඩුව සමයේ 19වැනි සංශෝධනය සම්මත කළා. ප‍්‍රජාතන්ත‍්‍රවාදයට, යහපාලනයට වැදගත් යෝජනා විශාල ප‍්‍රමාණයක් ඉදිරිපත් වුණා. ඉන් ප‍්‍රබල එකක් වුණේ නිශ්චිත ඇමති මණ්ඩයක් පත් කළ යුතු බවයි. ආණ්ඩුවට එම යෝජනාව මගහැර යන්න බැරිවුණා. ව්‍යවස්ථාවේ 46.1 වගන්තියේ සඳහන් වෙනවා, අමාත්‍යවරු ගණන 30කට නොවැඩි විය යුතු බවත් අමාත්‍ය මණ්ඩල සාමාජිකයින් නොවන රාජ්‍ය සහ නියෝජ්‍ය ඇමතිවරු ගණන 40කට නොවැඩි විය යුතු බවත සඳහන් වෙනවා. එසේ තිබියදී ආණ්ඩුව අමතර වගන්තියක් දාලා ඒ වගන්තියෙන් ලිස්සා යාමට මාර්ගයක් පාදාගත්තා. එනම් ජාතික ආණ්ඩුවක් ස්ථාපිත කරන විට පත්කළ හැකි අමාත්‍ය මණ්ඩලයේ ප‍්‍රමාණය පාර්ලිමේන්තුව විසින් තීරණය කළ හැකි බවට වගන්තියක් ව්‍යවස්ථාවට ඇතුල් කළා. මෙතැන තිබෙන්නේ ව්‍යවස්ථාවටත් එහා ගිය සදාචාරමය ප‍්‍රශ්නයක්. ව්‍යවස්ථාවේ ඇමති මණ්ඩලය නිශ්චිතව සඳහන් කොට තිබියෙදී වෙනත් වගන්තියකට මුවා වෙලා ආණ්ඩුව සීමාව උලල්ංඝණය කරමින් ඇමතිවරු පත්කරනවා. මේ ආණ්ඩුවට රට පාලනය කරන්න ඇමතිවරු 30ක් මදි නම් ඇමති මණ්ඩලය පත්කරන මොහොතේම අවශ්‍ය ඇමතිවරු ගණන තීරණය කරන්න තිබුණා. එසේ නොකර තෑගි දෙනවා වගේ ඇමතිකම් දීම බරපතල තත්වයක්. සිංහල-හින්දු අලූත් අවුරුදු සමයේ බඩුමිල වැඩිවෙලා ජනතාව ආර්ථික අමාරුවෙන් ඉන්න අතරේ බඩුමිල අඩුකර ජනතාවට සහන දෙනවා වෙනුවට ආණ්ඩුවේ මන්තී‍්‍රවරුන්ට ඇමතිකම් තෑගි දෙනවා. මේ ආණ්ඩුව ජනවරමට පයින් ගහලා වැඩ කරනවා. සීමා කළ යුතුයි කියපු අමාත්‍යංශ කෑලිවලට කඩලා තමන්ගේ හිතවතුන්ට බාර දෙනවා. මේ ඇමතිවරු පත්කිරීමේ විද්‍යාත්මක පදනම මොකක්ද කියලා අපි ආණ්ඩුවෙන් අහනවා. පාලිත තෙවලප්පෙරුමට ලබා දෙන්නේ සංස්කෘතික කටයුතු සහ වයඹ සංවර්ධන නියෝජ්‍ය ඇමතිකමයි. ඔහු නියෝජනය කරන්නේ කළුතර දිස්ති‍්‍රක්කයයි. මේ ආණ්ඩුවට බස්නාහිර, වයඹවත් හොයාගන්න බැහැ. එක එක්කෙනාගේ හිත සතුටු කරන්න අල්ලස් දෙනවා. රාජපක්‍ෂ පාලනය තුළත් ඇමති අල්ලස් දුන්නා. ඒක විෙවිචනය කරලා ඒ ආණ්ඩුව පරද්දලා බලයට ආපු හවුල් ආණ්ඩුවත් ඒ දේම කරනවා. මනූෂ නානායක්කාරට නියෝජ්‍ය ඇමතිකමක් දෙන්නේ මෛතී‍්‍රපාලගේ ගොඩ වැඩිකර ගන්නයි. ශී‍්‍රලනිප අභ්‍යන්තර බෙදීම නිසා පිළ වැඩිකරගන්න තරඟයක් තිබෙනවා. මනූෂ නානායක්කාර මහින්දගේ පිළේ හිටපු නාමල්ගේ ළඟම හිතවතෙක්. මනූෂට ඇමතිකමක් දෙනකොට ඒක බැලන්ස් කරන්න රනිල් වික‍්‍රමසිංහ තමන්ගේ පක්‍ෂයේ පාලිත තෙවරප්පෙරුමටත් ඇමතිකමක් දෙනවා. පහුගිය කාලයේ කළකිරීමෙන් හිටපු තෙවරප්පෙරුමගේ හිත හදන්න තමයි ඇමතිකම දෙන්නේ. ඊට පස්සේ රනිලූයි, මෛත‍්‍රියි දෙන්නම එකතු වෙලා ලක්‍ෂ්මන් සෙනෙවිරත්නට රාජ්‍ය ඇමතිකමක් දෙනවා. පහුගිය කාලයේ රනිල් වික‍්‍රමසිංහ මහත්තයා පාර්ලිමේන්තුවේදී කිව්වා දැවැන්ත ආර්ථික අර්බුදයක් තිබෙනවා, එනිසා ජනතාවට තිත්ත බෙහෙත් බොන්න වෙයි කියලා. ආර්ථික අර්බුදය නිසා ජනතාවට පටි තදකරගන්න, අයිතීන් කප්පාදු කරගන්න කියන ගමන් තමන්ගේ බලය වැඩිකරගන්න මේ ආණ්ඩුව ජනතා මුදල් නාස්ති කරමින් තමන්ගේ අයට ඇමතිකම් දෙනවා. මෙය ජනවාරි 08 ජනවරමට පිටුපෑමක්. ඒක දැන් ආණ්ඩුවේ පුරුද්දක් බවට පත්වෙලා. මෙම කී‍්‍රඩාව නතර කළ යුතුයි. මේ දේශපාලන වටපිටාව වෙනස් කළ යුතුයි. මේ ආණ්ඩුව ඇමතිකම් දෙනකොට අනෙක් පැත්තෙන් මහින්ද රාජපක්‍ෂ කල්ලිය කෑගහන්න පටන් අරගෙන තිබෙනවා. සීමාවක් නැතිව තමන්ට හිතෙන හිතෙන විදියට ඇමති මණ්ඩලය වැඩි කරගන්න ආදර්ශ දුන්න මහින්ද රාජපක්‍ෂ කල්ලියේ විමල්ලට, දිනේෂ්ලට, මේ ගැන කතා කරන්න අයිතියක් නැහැ. මවැනි දේශපාලන සංස්කෘතියක් හදලා දැන් බොරුවට ජනතාවගේ අවධානය ගන්න කෑගහනවා. ජනතාවගේ අභිලාෂයට පයින් ගහලා වැඩ කරන මේ ආණ්ඩුවට එරෙහිවත් ජනතාව රවට්ටන්න හදන ඒකාබද්ධ විපක්‍ෂය යැයි කියාගන්නා මහත්වරුන්ගේ දේශපාලනයත් පරාජයට පත්කරන්න ඕනෑ. මේ ආණ්ඩුවේ වැරදි පෙන්නලා රාජපක්‍ෂලා පහුගිය කාලයේ කරපු බරපතල දේශපාලන වැරදි වහගන්න හදනවා. මේ ආණ්ඩුවත් ඒ කණ්ඩායමට අවස්ථා හදලා දෙනවා. ඒ නිසා මේ කණ්ඩායම් දෙකම පරාජයට පත්කරලා ජනතා ආණ්ඩුවක් හදාගන්න මේ රටේ ජනතාව පෙළ ගැසෙන්න ඕනෑ. මේ ආණ්ඩුවට ස්ථාවරයක් හෝ දැක්මක් නැහැ. දිනපතා වෙනස් වෙනවා. එදා වේලට වැඩකරන ආණ්ඩුවක්. අඩුම තරමේ තමන්ගේ ඇමති මණ්ඩලය අවුරුද්දකට, දෙකකටවත් පවත්වාගෙන යන්න බැරිවෙලා. ආණ්ඩුවට මාසයක් තරම්වත් දුර දකින්න බැහැ. මේ ආණ්ඩුව ඉදිරිපත් කරපු අයවැයත් ඒ වගේමයි. නොවැම්බර් ඉදිරිපත් කරපු අයවැයට පරස්පර දේවල් තමයි දැන් කරමින් තිබෙන්නේ. මාස 3ක් යන්න කලින් අයවැයෙන් ඉදිරිපත් කරපු බදු ප‍්‍රතිප්තිතය වෙනස් කළා. මාසෙන් මාසෙට ආණ්ඩුවේ බදු ප‍්‍රතිපත්තිය වෙනස් කරනවා. ආණ්ඩුවේ වැරදිවලට වන්දි ගෙවන්න වෙලා තිබෙන්නේ ජනතාවටයි. කොතරම් ඇමතිකම් තිබුණත් අමාත්‍යාංශ අකී‍්‍රය වෙලා. ජනතාවගේ දැවෙන ප‍්‍රශ්නවලට උත්්තර නැහැ. ජනතාව පීඩාවට පත්වෙලා. එනිසා රටේ සංවර්ධනයට ඇමති ධුර ලබාදෙන ක‍්‍රමයක් අපේ රටට අවශ්‍යයි. එනිසා මෙම ඇමතිධුර පත්කිරීම පිළිබඳව අපේ බරපතල විරෝධය පළකරනවා. ආණ්ඩුව ගෙනියන දේශපාලන කී‍්‍රඩාව නතර කරන්න ඕනෑ. ව්‍යවස්ථාවේ සඳහන් ආකාරයට ඇමති මණ්ඩලය සීමා කළ යුතුයි. ජාතික ආණ්ඩු ප්‍රෝඩාවක් දාලා ඇමතිකම් ලබා නොදිය යුතුයි. මේ ආණ්ඩුව ජනතාවට ඇහුම්කන් නොදෙන්නේ නම් ජනතාවාදී ආණ්ඩුවක් හදන්න මේ රටේ ජනතාව දැන් සිටම පෙරට ආ යුතුයි. විජිත හේරත් මහතා තොරතුරු දැන ගැනීමේ පනත පිළිබඳව අදහස් දක්වමින්… තොරතුරු දැනගැනීම රටක ජනතාවගේ අයිතිවාසිකමක්. පසුගිය ජනාධිපතිවරණයට කලින් සිටම තොරතුරු දැනගැනීමේ පනත ගැන සාකච්ඡුාවක් මතුවුණා. දින 100 ආණ්ඩුව තුළ 2015 මාර්තු මාසයේදී තොරතුරු දැනැගැනීමේ පනත සම්මත කළ යුතුව තිබුණා. නමුත් වසරකුත් මාස ගණනක් ගතවූ පසුවයි එම පනත ඉදිරිපත්කොට තිබෙන්නේ. එමගින් තොරතුරු දැනගැනීම ජනතාවගේ මූලික අයිතිවාසිකමක් බවට පත්කරගන්න හැකිවෙලා තිබෙනවා. එය ජනතාවගේ ජයග‍්‍රහණයක්. ඒ වගේම රටේ ආර්ථිකය සම්බන්ධයෙන් සමාජයීය කරුණු සම්බන්ධයෙන් තොරතුරු දැනගැනීමට ජනතාවට ඉඩක් විවෘත කර තිබීම සාධනීය කරුණක්. එම අයිතිය මාධ්‍යවේදීන්ට වගේම සිවිල් ජනතාවටත් ලැබෙනවා. තොරතුරු පනත සම්බන්ධයෙන් සාධනීය කරුණු මෙන්ම එහි අඩුපාඩුත් පෙන්වා දිය යුතුයි. තොරතුරු පනත මගින් ලබා නොදිය යුතු කරුණු ප‍්‍රමාණයකුත් නිශ්චිතව සඳහන් කොට තිබෙනවා. එමෙන්ම ලබා නොදිය යුතු කරුණු ලබා දුනහොත් අදාල පුද්ගලයන්ට දඬුවම් ලබාදීමටත් පනතේ ප‍්‍රතිපාදන තිබෙනවා. එය බරපතල ප‍්‍රශ්යක්. ජාතික ආරක්‍ෂාවට අදාල වන කරුණු තොරතුරු පනතට අනුව ලබාදිය යුතු නැහැ. ඕනෑම රටක එම සම්ප‍්‍රදාය තිබෙනවා. ඒ සම්බන්ධයෙන් මේ රටේ ජනතාවට ප‍්‍රශ්නයක් තිබෙනවා කියලා අපි හිතන්නේ නැහැ. නමුත් පනතේ 5.1 සහ 5.2 වගන්තිවලින් මහ බැංකුවට අදාල තොරතුරු විනිමය අනුපාත, සංඛ්‍යා දත්ත ලබා නොදෙන බවත් ආණ්ඩුව විසින් එළඹෙන ජාත්‍යන්තර වෙළඳ ගිවිසුම් ගැන තොරතුරු ලබා නොදෙන බවත් නිශ්චිතවම සඳහන්කර තිබෙනවා. එය ගැටලූ සහගතයි. මහබැංකුව මගින් ආර්ථිකය සම්බන්ධයෙන් ඉදිරිපත් කරන සංඛ්‍යා, දත්ත ජනතාවට දැන ගැනීමේ අයිතියක් තිබෙනවා. ඒ වගේම ආණ්ඩුව විසින් එළඹෙන ජාත්‍යන්තර ගිවිසුම් රටට යහපත්ද අයහපත්ද යන්න පිළිබඳව දැනගැනීමේ අයිතියක් ජනතාවට තිබිය යුතුයි. නමුත් ආණ්ඩුව ඉදිරිපත් කළ පනත මගින් එය අයිතිය සීමාකර තිබෙනවා. එනිසා එම වගන්ති පිළිගන්න බැහැ. ඒ විතරක් නෙවෙයි, එම තොරතුරු ලබාදෙන පුද්ගලයින් සඳහා රුපියල් 5,000/-ක දඩයකුත් වසර 2ක සිර දඬුවමකුත් ලබා දෙන බව සඳහන් වෙනවා. ජනතාවට තොරතුරු ලබාගැනීමේ අයිතිය පිිළිගන්න ගමන් අනෙක් පැත්තෙන් එම අයිතිය සීමා කරන්න ආණ්ඩුව කටයුතුකර තිබෙනවා. එනිසා මෙම යෝජනා සුදුසු නැහැ. මේ පනතට අනුව මාධ්‍යවේදියෙක් පුවත්පතකට මෙම කරුණු ඉදිරිපත් කළහොත් ඔහු දණ්ඩනයට ලක්කළ හැකියි. ඒ නිසා මෙම අයහපත් දේවල් පනතෙන් ඉවත්විය යුතුයි. මාධ්‍යවේදීන් නැගූ ප‍්‍රශ්නවලට පිළිතුරු දෙමින්… ආරක්‍ෂා කළ යුතු පුද්ගලයෙකුට ආරක්‍ෂාව ලබාදීම ගැටලූවක් නොවෙයි. නමුත් මෙතන තිබෙන්නේ වෙනත් ප‍්‍රශ්නයක්. මහින්ද රාජපක්‍ෂ කියනවා තමන්ට ආරක්‍ෂාව අඩු කළා කියලා. ආණ්ඩුව කියනවා අඩු කළේ නැහැ කියලා. ඒනිසා ආරක්‍ෂක අංශ තමයි එය තීරණය කළ යුත්තේ. මීට කලින් චන්ද්‍රිකා බණ්ඩාරනායක තමන්ගේ ආරක්‍ෂාව අඩු කළා කියලා මහින්ද රාජපක්‍ෂට චෝදනාවක් ඉදිරිපත් කළා. ඉතිහාසයේ සරදමක් හැටියට මහින්දටත් ඒ දේම කරන්න සිදුවෙලා. මෙතැන තිබෙන්නේ ආරක්‍ෂාව පිළිබඳවම ප‍්‍රශ්නයක් නොවෙයි. රටක් ආරක්‍ෂා කරන්න පුළුවන් පිරිසක් පුද්ගලයකුගේ ආරක්‍ෂාවට යෙදවීම අවශ්‍ය නැහැ. අපිට හෝ මහින්දට ආරක්‍ෂාව ගැන තීරණය කරන්න පුළුවන්කමක් නැහැ. එය කළ යුත්තේ රටක ආරක්‍ෂාව භාර ආයතනයි. අපි ඉතාම ඉහළ මට්ටමින් මැයි දිනය සමරන්න දැනටමත් කටයුතු සංවිධානය කර තිබෙනවා. මේ වනවිට අපේ රට ආර්ථික, සමාජයීය හා සංස්කෘතික ක්‍ෂේත‍්‍රයේ දැවැන්ත අර්බුදයකයි තිබෙන්නේ. මෙම පක්‍ෂ දෙක වසර 68ක් පුරා රට පාලනය කරලත් අපේ රට ගොඩගන්න බැරිවෙලා තිබෙනවා. එනිසා අපේ රටේ ජනතාවාදී ආණ්ඩුවක් හදන්න මේ රටේ ජනතාව බලමුළු ගැන්විය යුතුයි. ඒ වෙනුවෙන් මෙවර මැයි දිනයට රාජ්‍ය අංශයේ, පෞද්ගලික අංශයේත්, වතු ක්‍ෂේත‍්‍රයේ වැඩකරන ජනතාවත් ගොවියන්, ධීවරයන්, තරුණ තරුණියන්, කලාකරුවන්, ශිෂ්‍යයින් මෙන්ම භික්‍ෂූන් වහන්සේලාත් සහභාගී කරවීමට මේ වනවිටත් සංවිධාන කටයුතු සිදුකරමින් තිබෙනවා. දෙහිවල එස්ද එස් ජයසිංහ පාසැල් කී‍්‍රඩාංගනයෙන් පෙළපාළිය පටන් ගෙන බී.ආර්.සී. පිටියේදී මැයි රැුලිය පවත්වනවා. ඒ හරහා ආණ්ඩුවට දැවැන්ත බලපෑමක් කරන්න කටයුතු කරනවා. පසුගියදා ඉදිරිපත් වුණු පැනමා වාර්තාවට පෙරත් පසුගිය ආණ්ඩුවේ නායකයින්ගේ මුදල් තැන්පතු පිළිබඳව බරපතල සැක මතුවෙලා තිබුණා. පහුගිය ආණ්ඩුවේ ප‍්‍රධාන පෙළේ නායකයින්ගේ ගිණුම් විදෙස් බැංකුවල තැන්පත් කර තිබෙන බවට සාකච්ඡුා මතුවුණා. මෙම පැනමා වාර්තාව මගිනුත් ජනපි‍්‍රය පුද්ගලයින්ගේ රහස් ගිණුම් හෙළිකොට තිබෙන නිසා ආණ්ඩුව ඒ සම්බන්ධයෙන් විශේෂ පරීක්‍ෂණයක් කළ යුතු බව අපි අවධාරණය කරනවා. ඒකාබද්ධ විපක්‍ෂයේ අයට ජිනීවා යන්න සිදුවීම හාස්‍යජනකයි. ඔවුන් රට පාලනය කරනකොට කිව්වේ ජිනීවා යන්නේ ද්‍රෝහීන් කියලයි. එහෙම කියපු අයටම ජිනීවා යන්න සිදුවීම සරදමක්. මෙහෙම වුණේ ඇයි? ඔවුන් හදන්නේ ජනතාව රවටන්නයි. බන්දුලගේ, ගම්මන්පිලගේ, ඇඳුම් නැතිවුණෙත් ඔවුන්ට ඇඳුම් ඇඳගෙන ජිනීවා යන්න බැරි නිසාම තමයි. මේ ආණ්ඩුව ගොඩනැගීමේදී ශී‍්‍රලනිපයේ ලේකම් සහ එජාපයේ ලේකම් ඒකාබද්ධ ලිපියක් මගින් කථානායකට දැනුම් දුන්නා, ආණ්ඩුව ගොඩනගන්නේ එම පක්‍ෂ දෙක එකතු වෙලා කියලා. ශී‍්‍රලනිපයේ මන්තී‍්‍රවරුන් පිරිසක් එළියේ හිටපු පලියට ඔවුන් විපක්‍ෂය වෙන්නේ නැහැ. විපක්‍ෂයට අයිති පක්‍ෂ වෙන්නේ ටී.එන්.ඒ., ජේ.වී.පී. පක්‍ෂ සහ ඊ.පී.ඞී.පී. පක්‍ෂයයි. ටී.එන්.ඒ. එකට විපක්‍ෂ නායක ධුරය ලැබෙන විට අපිට සංවිධායක ධුරය ලැබුණා. ඒක පිනට ලැබුණ දෙයක් නෙවෙයි. එය පාර්ලිමේන්තු සම්ප‍්‍රදාය. මහින්දගේ පිලට බංකොළොත්කම නිසා දැන් කරගන්න දෙයක් ඉතිරිවෙලා නැහැ. ගෙවල්වල පොඩි එවුන් අවධානය ගන්න බඩු පොඩිකරනවා වගේ වැඩ තමයි දැන් ඔවුන් කරමින් ඉන්නේ. මේ මහත්තුරු පහුගිය කාලයේ ජනතාවගේ ප‍්‍රශ්න ගැන කථා කළේ නැහැ. පොල් ගැහුවේ එෆ්.සී.අයි.ඞී. එක විසුරුවන්න කියලා. පාර්ලිමේන්තුවේ කෑ ගැහුවේ විපක්‍ෂනායක කම දෙන්න කියලා. දැන් කෑගහනවා මහින්දට ආරක්‍ෂාව දෙන්න කියලා. ඔවුන් හිතාගෙන ඉන්නේ ශී‍්‍ර ලංකාව කියන්නේ මහින්ද රාජපක්‍ෂ කියලා. ඔවුන්ට ජනතාවගේ ප‍්‍රශ්න අදාල නැහැ. ඒකාබද්ධ විපක්ෂය කියන්නේ විහිළුවක් පමණයි.", "URL": "https://lankatruth.com/si/?p=22867", "Category": "පුවත්", "Parent URL": null}