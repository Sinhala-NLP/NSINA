{"Source": "Lankatruth", "Timestamp": "August 1, 2021", "Headline": "රට ගොඩනගන්න එකතුවන්න… ජාතික ජන බලවේගය", "News Content": "මෑත කාලයේ ඉතාම කෙටි කාලයක් තුළ ජනතා අප්‍රසාදයට සහ විරෝධයට ලක්වී තිබෙන ගෝඨාභය රාජපක්ෂ ජනාධිපතිවරයාගේ පාලනයෙන් බැටකන ජනතාව රට ගොඩනැගීම සඳහා ජාතික ජන බලවේගය වටා ඒකරාෂීවන ලෙස ඉල්ලා සිටී. මේ වනවිට කොළඹදී පැවැත්වෙන ජාතික ජන බලවේගයේ මාධ්‍ය හමුවකදී ජනතා විමුක්ති පෙරමුණේ නායක අනුර දිසානායක මෙම ඉල්ලීම කළේය. එහිදී වැඩිදුරටත් අදහස් දැක්වූ  ජනතා විමුක්ති පෙරමුණේ නායක අනුර දිසානායක “වර්තමාන ජනාධිපතිවරයා තෝරා පත්කර ගැනීමත්, පාර්ලිමේන්තු මැතිවරණයේදී 2/3කට ආසන්න බලයක් ලබාදීමත්, තුළ සැඟවී තිබුණේ ගෝඨාභය රාජපක්ෂ ජනාධිපතිවරයා කෙරෙහි ජනතාව තුළ ගොඩනැගී තිබුණු විශ්වාසය සහ 2015 – 2019 ආණ්ඩුව ජනතාවගෙන් ප්‍රතික්ෂේප වීමත් කියන කරුණු දෙක. මේ කරුණු දෙකම වර්තමාන ආණ්ඩුවට ලැබුණු ඡන්ද ප්‍රතිඵලයේ ගැබ්වෙනවා. හැබැයි බලය අරගෙන අවුරුදු 1 1/2කට වැඩි කාලයක් ගත වෙලා. රට ගොඩනගාවි කියන බලාපොරොත්තුවත් සහිතව ඡන්දය දුන් බොහෝ පිරිසක් අද කළකිරීමට, රැවටීමකට භාජනය වීම නිසා, විරෝධයක් එල්ල වී තිබෙනවා. මෑත කාලයේ ඉතා කෙටිකාලයක් තුළ ජනතා අප්‍රසාදයට සහ විරෝධයට ගෝඨාභය රාජපක්ෂ මැතිතුමාගේ පාලනය ලක්වී තිබෙනවා. ඔහුගේ පුද්ගලික දුබලතාවයන් රැසක් තිබුණත් මෙය තනිකරම ඔහුගේ පුද්ගලික දුබලතාවයක් නොවේ. දිගු කාලයක් තිස්සේ අනුගමනය කරන ලද ආර්ථික දේශපාලන ප්‍රතිපත්තියේ ප්‍රතිඵලයක්. ජනාධිපතිවරයාගේ කාලය තුළ එය තීව්‍ර කෙරෙනවා පමණයි. මේ විදිහට තවදුරටත් අපේ රටට සහ ජනතාවට අනාගතයක් නැහැ. අපේ රටේ ගැඹුරුතම ආර්ථික අර්බුදය ණය කේන්ද්‍රකර ගත කරමින් නිර්මාණය වී තිබෙනවා. භාණ්ඩාගාරයට ලැබෙන ආදායම් ණය වාරික සහ පොලී ගෙවීමටත් ප්‍රමාණවත් නැහැ. වර්ෂයක් තුළ උපයා ගන්නා ඩොලර් ණය පොලී වාරික ගෙවීමටත් ප්‍රමාණවත් නොවෙන තත්වයක් නිර්මාණය වී තිබෙනවා. මේ නිසා ආණ්ඩුව අධික ලෙස මුදල් මුද්‍රණය කරනවා. වර්තමාන ආණ්ඩුව පාලනය ගත් පසු රුපියල් ටි්‍රලියනයක මුදල් අච්චු ගහල තිබෙනවා. මේ සතියේ එක් දිනකදී බිලියන 200 ඉක්මවූ මුදල් ප්‍රමාණයක් මුද්‍රණය කළා. අනික් පැත්තෙන් තවදුරටත් චීනය, ඉන්දියාව, බංගලිදේශයෙන් පවා ණය ඉල්ලමින් සිටිනවා. මේ අර්බුදය ඇති කරන ලද ණය පාරේම තවදුරටත් ගමන් කරමින් සිටිනවා. ඊට අමරතව ජාතික දේපළ විකිණීම ආණ්ඩුවේ තුන්වෙනි විසඳුම බවට පත්කරගෙන තිබෙනවා. කෙරවලපිටිය බලාගාරය, වරාය භූමියේ අක්කර 13කට ආසන්න ප්‍රමාණයක් චීන සමාගමකට ලබාදීම, සෙලෙන්දිවා ආයතනය ගොඩනගලා අපේ රටේ වාණිජ සහ පෞරාණික වටිනාකම්වලින් ඉහළම ගොඩනැගිලි සහ ඉඩම් විකිණීමට සූදානම් වෙනවා. ඔවුන් අර්බුදය විසඳීමේ මාවත බවට පත්කරගෙන තිබෙන්නේ ණය ගැනීම, විකිණීම සහ මුදල් අච්චු ගැසීමයි. මේ මාර්ගය ඉතා කෙටි කාලයකින් නැවත අර්බුදය තීව්‍ර කරනවා. ජනතාව මුහුණ දෙමින් සිටින ආර්ථික ගැටලුවලට නිවැරදි උපාය මාර්ග ඔවුන්ට නොමැති බව, පැරණි යළ්පීනූ අසාර්ථක ගමන් මාර්ගයේම ගෝඨාභය රාජපක්ෂලා වේගයෙන් ගමන් කරමින් සිටිනවා. එසේම සමාජ අර්බුද විශාල ගණනාවක් නිර්මාණය කෙරෙමින් තිබෙනවා. නීතියේ හා විධානයේ ආධිපත්‍යය බිඳවැටීම, අධිකරණය කෙරෙහි තිබූ විශ්වාසය බිඳ වැටීම තුළින් සමාජ අර්බුද රැසක් පවතිනවා. අපේ රටේ ආර්ථික සහ සමාජ අර්බුද අති විශාල ප්‍රමාණයක් මේ යුගයේ ඇතිකර තිබෙනවා. අපි මේ රටේ පුරවැසියන්ගෙන් අහන්නේ මේ ආකාරයට තවදුරටත් යා යුතුද කියලයි. අප විඳින මේ විනාශයේ ප්‍රතිඵල අපේ දරුවන්ට අත්පත් කර දිය යුතුද? ජාතික ජන බලවේගය විදිහට අපි මේ රටේ ජනතාවගෙන් ඉල්ලා සිටිනවා මෙය වෙනස් කිරීම සඳහා එකතුවන්න කියලා. ජාතික ජන බලවේගයේ අපි මේ රට ගොඩනැගීම සඳහා භාරගන්න සූදානම්. ඒ සඳහා දැක්මක්, වැඩපිළිවෙළක්, කැපකිරීමක්, අප සතුව තිබෙනවා. අගාධයට යමින් තිබෙන රට ගොඩනැගීමට අපට හැකියාව තිබෙන බවට දැඩි විශ්වාසයක් තිබෙනවා. එය ගොඩනැගිය හැකියි. මේ සඳහා බලය අත්පත් කර ගත යුතුයි. මේ රටේ පුරවැසියන් දශක ගණනාවක් විවිධ පාලනයන් ගොඩනගා තිබෙනවා. එහි අවසන් ප්‍රතිඵලය ජනතාව අපේක්ෂා භංගත්වයට පත්වීම, ජනතාවට දුන් පොරොන්දු මුළුමනින්ම සුනුවිසුනු කොට දැමීමක්. ජනතාවට දේශපාලනය එපා වෙනතරමට අපේක්ෂා භංගත්වයට පත්කර තිබෙනවා. අපි ඉල්ලා සිටින්නේ “ඔබ මේ රට වෙනස් කිරීම සඳහා ජාතික ජන බලවේගය වටා ඒකරාශී වෙන්න” කියලා. අපේ රටේ ප්‍රගතිශීලී ව්‍යාපාර සහ සංවිධාන එක්ක සාකච්ඡා කරමින් මේ රට ගොඩනැගීමේ ප්‍රධානතම මහජන ව්‍යාපාරය බවට ජාතික ජන බලවේගය පත්කරමින් තිබෙනවා. කොවිඩ් තත්වය සැලකිල්ලට ගනිමින් රටේ සෑම නගරයකටම ගොස් වෘත්තීය වේදීන්, ව්‍යාපාරිකයන් ඇතුළු පුරවැසියන් එක්ක පවතින ගැටලු සාකච්ඡා කරන්න සැලසුම් කොට තිබෙනවා. සාහිත්‍ය ධරයන්, නීතිඥයන්, විශ්වවිද්‍යාල ආචාර්යවරුන්, කෘෂිකාර්මික ක්ෂේත්‍රයේ යෙදී සිටින්නන් රාජ්‍ය සේවකයන් ඇතුළු සියලු දෙනා මුණගැසී මේ රට වෙනස් කර ගැනීම වෙනුවෙන් බලවේගයක් හැටියට ගොඩනැගීමේ කටයුතු කරමින් තිබෙනවා. මේ රට ගොඩනැගිය යුතුයි. යහපත් රාජ්‍යයක් බවට පත්කළ යුතුයි. ඒ සඳහා වගකීම භාරගන්න ජාතික ජන බලවේගය සූදානම්. අපි තවදුරටත් බලපෑම් කණ්ඩායමක සිටීම පමණක් නොව බලය හුවමාරුකර ගැනීමේ කණ්ඩායමක් දක්වා පරිවර්තනය වීමට අපි සූදානම්. බලය අරමුණු කර ගත් දේශපාලන වැඩපිළිවෙළක් ක්‍රියාත්මක කරන්න අපි ලෑස්තියි. ඒ සඳහා මේ රටේ ජනතාවට ජාතික ජන බලවේගය වටා ඒකරාශී වන ලෙස ආරාධනා කරනවා.” සටන් දෙකක් නොව එක සටනක් – අදිනීතීඥ ලාල් විජේනායක රටේ ආර්ථිකය ගොඩනැගීම සහ ප්‍රජාතන්ත්‍රවාදය දිනාගීම සටන් දෙකක් නොව එකම අරගලයක් බව ජාතික ජන බලවේගයේ අධිනීතීඥ ලාල් විජේනායක අවධාරණය කළේය. මේ නිසා ආර්ථිකය සහ ප්‍රජාතන්ත්‍රවාදය දිනාගැනීමේ අරගලයට ඒකරාෂීවන ලෙස ඔහු සමස්ත ජනතාවගෙන් ඉල්ලා සිටියේය. එහිදී වැඩිදුරටත් අදහස් දැක්වූ එක්සත් වාමාංශික බලවේගයේ ලේකම් අධිනීතිඥ ලාල් විජේනායක “මේ වනවිට ඇතිවී තිබෙන අර්බුදය කෝවිඩ් වසංගතය නිසා ඇති වූවක් නොවෙයි. අවුරුදු 73ක් පුරා මේ රටේ පාලකයන් අනුගමනය කරන ලද ආර්ථික දේශපාලනික ප්‍රතිපත්තිවල ප්‍රතිඵලයක්. මෙයින් ගොඩ ඒමට නම්, මේ මාර්ගයෙන් අප වෙනස් විය යුතුයි. ඒ වෙනස් කිරීමේ අධිෂ්ඨානය සහ හැකියාව තිබෙන පිරිසක් රට පාලනය කිරීම අවශ්‍යයි. ආර්ථික අර්බුදය මෝරායාම නිසා සමාජ අර්බුදයක් නිර්මාණය වී තිබෙනවා. දූෂණය දැඩිලෙස පැතිරීම, ඒ දූෂණය තමන්ගේ පාලකයන් විසින් සිදුකිරීම, කිසිම විශ්වාසයක් නැති වීම, ජනතාව අත්දකිමින් සිටි බරපතළ සමාජ අර්බුදයක්. මෙවැනි අර්බුදවලට විසඳුම් සෙවිය යුත්තේ විකල්ප වැඩපිළිවෙළක් තුළින් පමණයි. රටේ සම්පත් විකිණීමේ භයානක ප්‍රතිපත්ති වෙනුවට විකල්ප වැඩපිළිවෙළ ක්‍රියාත්මක කළ යුතුයි. ආර්ථික අර්බුදයේ ප්‍රතිඵලයක් ලෙස අද ජනතාවගේ ප්‍රජාතන්ත්‍රවාදී අයිතීන් කප්පාදු කරමින් පවතිනවා. ඒ නිසා මේ රට ගොඩනැගීමේ සටන ප්‍රජාතන්ත්‍රවාදය සහ ආර්ථිකය ගොඩනැගීමේ සටන් දෙකේම ඒකාබද්ධවීමක්. අද හැම ආයතනයක්ම හමුදාකරණයට ලක්කරමින් ප්‍රජාතන්ත්‍රවාදය අකුලමින් තිබෙනවා. ජනතා විරෝධය මර්දනය කිරීමට ක්‍රියාමාර්ග අනුගමනය කරනවා. ප්‍රජාතන්ත්‍රවාදය සඳහා සටන ආර්ථිකය වෙනස් කිරීම සඳහා සටනින් වෙනස් කරන්න බැහැ. ඒ නිසා ප්‍රජාතන්ත්‍රවාදය සහ ආර්ථිකය වෙනස් කර නව සමාජයක් ගොඩනැගීම වෙනුවෙන් ජාතික ජන බලවේගය වටා ඒකරාශී විය යුතුයි කියලා අපි අවධාරණය කරනවා. අපි සියලු දෙනා ඒකරාශී වී මේ ගමන යා යුතුයි. ප්‍රජාතන්ත්‍රවාදය සහ ආර්ථිකය ගොඩනැගීම සඳහා එක සටනක් ගෙන යා යුතුයි. ඒ සඳහා එකතු වෙන්න කියලා අපි ජනතාවගෙන් ඉල්ලා සිටිනවා.” නැවත පාවාදීමටක හසු නොවන්න – ජාතික ජන බලවේගයේ පාර්ලිමේන්තු මන්ත්‍රී, ආචාර්ය හරිනී අමරසූරිය රට පත් වී තිබෙන අර්බුදයන් හමුවේ ජනතාව වෙනුවෙන් පෙනී සිටින බව කියමින් පෙළගැසෙමින් තිබෙන ප්‍රතිගාමී වලවේගවල නැවත පාවාදීමකට හසු නොවන ලෙස  ජාතික ජන බලවේගයේ පාර්ලිමේන්තු මන්ත්‍රී, ආචාර්ය හරිනී අමරසූරිය ජනතාවගෙන් ඉල්ලා සිටී. එහිදී වැඩිදුරටත් අදහස් දැක්වූ ජාතික ජන බලවේගයේ පාර්ලිමේන්තු මන්ත්‍රී, ආචාර්ය හරිනී අමරසූරිය “මෑත ඉතිහාසයේ පාවාදීම් රැසකට ජනතාව මුහුණ දුන්නා. 2015 යහපාලනය කියලා ජනතාව පෙළ ගස්වලා ඒ වචනය පවා එපාවන තැනකට පාවාදීමක් කළා. 2019 දී ජාතික ආරක්ෂාව සහ ජාතික ස්වෛරීත්වය කියන සටන් පාඨ පාවිච්චි කරමින් නැවත වතාවක් ජනතාව පාවා දුන්නා. මේ පාවාදීම් දෙකෙන්ම බැට කෑ ජනතාව නොයෙක් විදිහට විසඳුම් සොයනවා. මේ නිසා අවුරුදු 73ක් අනුගමනය කළ ගමන් මාර්ගය වෙනස් කිරීමේ අවශ්‍යතාවය ජනතාවට හොඳින්ම දැනී තිබෙනවා. මේ තත්වය තුළ පරණ බලවේගම අලුත් වීමේ මුවාවෙන් ආයෙත් ජනතාව නොමග යවන්න, නැවත වරක් ජනතාව පාවාදීමට සංවිධානය වන ලකුණු දකින්න පුළුවන්. ඒ පාවාදීමට හසුනොවී විශේෂයෙන්ම 1977න් පස්සේ සිදුකර තිබෙන වෙනසක් එක්ක නිර්මාණය කළ අර්බුදවලට විකල්ප විසඳුමක් හැටියට ජාතික ජන බලවේගය ක්‍රියාකරනවා. මේ වටා එකතු වෙන්න කියලා සියලුම දෙනාට ආරාධනා කරනවා. ආර්ථික අර්බුදයත් එක්කම විශාල සමාජ අනාරක්ෂිත භාවයක් තිබෙනවා. අපේ පවුල්, අපේ ප්‍රජාවන්, අපේ වැඩපළවල්, සියල්ල අනාරක්ෂිතයි. ජාතික ආරක්ෂාව ගැන කතා කළාට ජනතාවගේ ආරක්ෂාව ඉතාම අඩු මොහොතක් මේක. නිවාස තුළ, මහමගදී මේ අනාරක්ෂිත භාවය දරුවන් සහ ස්ත්‍රීන් හොඳටම අත්විඳිනවා. දරුවන්, ස්ත්‍රීන් සහ වැඩිහිටි ජනතාව කෝවිඩ් තත්වය හමුවේ ඉතාමත්ම බැරෑරුම් ලෙස බැටකමින් සිටිනවා. මේ සමාජ පරිහානිය ආර්ථික පරිහානියෙන් වෙන්කරවා තේරුම් ගන්න බැහැ. ආර්ථික අර්බුදය විසින්ම තමයි සමාජ පරිහානියක් නිර්මාණය වී තිබෙන්නේ. 1977 හඳුන්වා දුන් ආර්ථික ප්‍රතිසංස්කරන තුළින් පුද්ගලවාදී,පරිභෝජනවාදී, සංස්කෘතියකට හුරුකිරීම තුළින් අනාරක්ෂිත භාවය සහ පරිහානිය සිදුවන බව සනාථ වී තිබෙනවා. හඳුන්වාදී තිබෙන මේ සංවර්ධන ආකෘතිය තුළින් තනි තනිව ප්‍රශ්නවලට උත්තර සොයනවා වෙනුවට සාමූහිකත්වය, මනුෂ්‍ය සම්බන්ධතා, සංස්කෘතික වටිනාකම්, අධ්‍යාපන ක්‍රියාවලිය සම්බන්ධ සංවාදය අතිශය දුර්වල කර තිබෙනවා. අපි යෝජනා කරන්නේ පුද්ගල නිදහස සහ අනන්‍යතාවය ආරක්ෂා කරන ගමන් සහයෝගීතාවය සහ මානව සම්බන්ධතා තුළින් එකිනෙකා රැකබලා ගන්නා, එකිනෙකා කෙරෙහි සංවේධී වන සමාජයක් ගොඩනැගිය යුතු බවයි. මේ ආර්ථික ක්‍රමවේදය තුළ ඒ වෙනුවෙන් උත්තර නැහැ. මේ ආර්ථික ක්‍රමය සමාජ සම්බන්ධතා බිඳ දුරස්කරනවා. මේ නිසා ආර්ථික, සංස්කෘතික සහ දේශපාලන වෙනස් කිරීම වෙනුවෙන් නායකත්වය දෙන්න ජාතික ජන බලවේගය සූදානම්. නැවත වරක් පාවාදීම්වලට හසු නොවී, පරණ කතා අලුත් වචනවලින් ඉදිරිපත් කිරීමට හසු නොවී, ඇත්ත වෙනසක් සඳහා අපිත් එක්ක එකතුවෙන්න කියන ආරාධනාව කරනවා.” නිල් කොළ වෛරස් සමාජ දේහය විනාශ කරලා – මහාචාර්ය හිනිදුම සුනිල් සෙනෙවි වසර 73ක් පුරා රට පාලනය කළ නිල් කොළ වෛරස් පාලනයන් කොවිඩ් වෛරසයට වඩා මේ සමාජ දේහය විනාශ කර ඇති බව  මහාචාර්ය හිනිදුම සුනිල් සෙනෙවි පවසයි. ඔහු වැඩි දුරටත් සඳහන් කළේ “මගේ ජීවිත කාලය තුළ මුණගැසුණු අති විශිෂ්ඨතම සටන් බිම” ජාතික ජන බලවේගය බවය. ප්‍රඥාවන්තයින් සහ ප්‍රගතිශීලීන් එක් වී සමාජ පරිවර්තනයක් කරා ගෙනයන මෙම ගමණ ඒකරාශී වන ලෙස මහාචාර්යවරයා සියලු ජනතාවගෙන් ඉල්ලි සිටී. එහිදී වැඩිදුරටත් අදහස් දැක්වූ මහාචාර්ය හිනිදුම සුනිල් සෙනෙවි “ජන නියමු කලාකරුවෝ සංවිධානයත් නියෝජනය කරමින් ගොඩනැගී තිබෙන ජාතික ජන බලවේගය කියන්නේ මගේ ජීවිත කාලයේ ගොඩනැගුණු අතිවිශිෂ්ට සටන් බිමක්. දේශපාලන මහ පොළොවක්. විශිෂ්ටත්වය, ප්‍රඥාව, දූරදර්ශබව, ආදරය, මනුෂ්‍යත්වයට අපරිමිතව ආචාරය කිරීම ආදී ලක්ෂණ රැසක් මේ තුළ තිබෙනවා. ශ්‍රි ලංකාවේ වටිනාම මිනිසුන් සහ ගැහැණුන් මෙහෙම එකතුවෙලා ඉන්නේ ඒ නිසා. ඔවුන් පැහැදිලි පණිවුඩයක් නැවතත් ඔබ හමුවට ගෙනෙමින් “මේ රට අපි වෙනස් කරමු.” කියලා ආයාචනා කරනවා. ඒවෙනුවෙන් මූලික වැඩපිළිවෙළවල් රැසක් පසුගිය මැතිවරණයේදී අපි ඉදිරිපත් කර තිබෙනවා. කෝවිඩ් 19 මේ රටේ අධිනිශ්චය වෙලා තිබෙනවා. නමුත් 1948 ඉඳලා නිල්, කොළ පාලනයන් මේ රටේ සමාජ දේහයට ඉහඳ තියලා තියෙන්නේ. ඔජස් ගලන තත්වයට ආසාදනය කරළා. කෝවිඩ් කියන්නේ මොන වෛරසයක් ද, කියලා මේ අනර්ථකාරී දේශපාලනයේ ජීවත්වීම තුළ හැඟෙනවා. දශක හතක් තිස්සේ ජනතාව අසරණ කර, මේ අනර්ථකාරිත්වය බාරගන්න තැනට බලකර තිබෙනවා. ඇස් – කන් ඇරලා අපි ජීවත් වන මොහොත දිහා බැලුවොත් ශ්‍රී ලංකාව තුළ බොහෝ දේ සිද්ධ වෙමින් යනවා. රට පුරා නැගෙන විරෝධය රහසක් නොවෙයි. එය පිපුරුමක් දක්වා යෑම රහසක් නොවෙයි. මේ ගැන ජනතාව සුබවාදීම බලන්න ඕනෑ. ගුරු-විදුහල්පති අරගලය එක පැත්තක. විශ්වවිද්‍යාල ආචාර්ය සමිති සම්මේලනය මූලිකත්වය දී විශ්වවිද්‍යාල මිලිටරිකරණයට එරෙහි ජනතා ව්‍යාපාරයකට නායකත්වය දෙනවා. සිසුජන ව්‍යාපාරය තව පැත්තකින් රොදබඳිමින් ඉන්නවා. අප මේ කතා කරන මොහොතන වන විටත් නුගේගොඩ ඉඳලා රථ පෙළපාළියක් පැවැත්වෙනවා. මෙහෙම වෙන්නේ ඇයි. මේවා බලෙන් කරන්න පුළුවන් දේවල් නොවෙයි. සියලු වෘත්තිකයන්, ශිෂ්‍ය ශිෂ්‍යාවන්, මහජනතාව, ප්‍රඥාවන්තයින් සියලු දෙනා මේ පාලනය සම්පූර්ණයෙන් ප්‍රතික්ෂේප කරනවා. ගුරු විදුහල්පති වැටුප් සටන දශක දෙකහමාරකට වැඩියි. සමහරු කියනවා මේ වෙලාවේ මේ අරගලය වැරදියි කියලා. නමුත් ඉතා පැහැදිලිවම මේ අරගලය කල්දැමූ ඉල්ලීම් සම්බන්ධයවයි. මේ ක්ෂේත්‍රය රැකගන්නේ නැතිව රටේ අනාගතය ගැන හිතන්න බැහැ. තව පැත්තකින් කොතලාවල විශ්වවිද්‍යාල පනත කොතරම් අනර්ථකාරී ද කියලා ඔප්පුකරමින් ඉන්නවා. කොතලාවල ආරක්ෂක විශ්වවිද්‍යාලය වෙනුවෙන් බිලියන ගණන් රාජ්‍ය බැංකුවලින් ණය දීලා. ජාතික විශ්වවිද්‍යාල පද්ධතිය දියුණු නොකර අධ්‍යාපන අවස්ථා වර්ධනය කරන්න බැහැ කියන එක දෙමාපියන් පවා දැන් පිළිගනිමින් ඉන්නවා. දේශපාලන බෙදීම් දඩමීමා කරගෙන මේ රට මේ තරම් දුරට මේ අගාධයේ ගෙන ආවා. මේ බෙදීම් සහිතවම දේශපාලන පක්ෂ සහ සංවිධාන තම තමන්ගේ වෙනස්කම් තියාගෙන එක ඉලක්කයකට එමින් ඉන්නවා. පවත්නා රජය මේකට මුහුණ දෙන්න සූදානම් වෙන්න ඕනෑ. කාලාන්තරයක් තිස්සේ පවත්වාගෙන ආ අනර්ථකාරී දේවල් පුපුරා පිටාර ගලන්න පටන්ගෙන තිබෙනවා. මේ වෙලාව ඒකට සුදුසුද කියලා අහන්න එපා. ඉතිහාසය දේවල් තෝරන්නේ අර්බුදයන් විසින්. ශ්‍රී ලංකාව ඉතාම සුදුසු තැනට සකස්වෙලා තිබෙනවා. දශක හතක් තිසිසේ අන්ත දුගී තත්වයට, අන්ත මංකොල්ලයකට, මනුෂ්‍යත්වයට එරෙහි ව්‍යාසනයකට ලක්කර තිබෙන මගේ ශ්‍රී ලංකාවේ සමස්ත ජනතාව දිහා හිතලා මම එහෙම කියන්නේ. මේ තත්වයන් සුබවාදීව වෙනස් කරන්න ජාතික ජන බලවේගයට පුළුවන්. එහි ප්‍රතිපත්ති ප්‍රකාශයෙන් එහි විශිෂ්ට තම වැඩපිළිවෙළ එළිදක්වා තිබෙනවා. ඒ වැඩපිළවෙළ වටා සමස්ත ශ්‍රී ලංකාවම එකතු වෙන ලෙස ආරාධනා කරනවා.” සබුද්ධික බලවේග සූදානම් – මහාචාර්ය ලියනගේ අමරකීර්ති මේ රට වැටී තිබෙන ප්‍රපාතයෙන් ගොඩ ගෙන රට ගොඩ නැගීමේ සබුද්ධික බලවේග ජාතික ජන බලවේගය වටා එකතු වී තිබෙන බැවින් ජනතාව ඒ වටා ඒකරාෂී වන ලෙස සාහිත්‍යවේදී මහාචාර්ය ලියනගේ අමරකීර්ති ඉල්ලා සිටියේය. එහිදී වැඩිදුරටත් අදහස් දැක්වූ  මහාචාර්ය ලියනගේ අමරකීර්ති “මේ සහෝදර සහෝදරියන් පිරිස සමග මේ වේදිකාවේ සිට අපේ රට ඉදිරියේ වාඩිවී සිටින්නේ ජාතික ජන බලවේගය විදිහට මේ රට සමස්තයක් විදිහට භාරගෙන රට වැටී තිබෙන අගාධයෙන් ගොඩගන්න සූදානම්, ඒ සඳහා අවශ්‍ය කරන බුද්ධිමය, ඥානමය, සංස්කෘතික සම්පත් අප සතුව තිබෙනවාය කියන එක අවධාරණය කරන්න. අපේ මේ පණිවුඩය දෙස සාවදානව බලන්න කියලා ආරාධනා කරනවා. මේ රට පරිවර්ථනය කරන්න අවශ්‍ය ජන නැගිටීම් හැම ක්ෂේත්‍රයකම ඇතිවී තිබෙනවා. එවැනි ස්වභාවික පරිසරයක් සකස් වෙනකොට ඒ පරිවර්තනයට නායකත්වය දෙන්න අවශ්‍ය සබුද්ධික පිරිසක් අවශ්‍යයි. ඉතිහාසය ගොඩනඟන්න ඒ හැකියාව මේ මොහොතේ තිබෙන්නේ ජාතික ජන බලවේගය තුළ බව අපි නොපැකිළවම කියන්න සූදානම්. අපි ගෙවමින් ඉන්නේ වසංගත සමයක්. වසංගතය එන්න කලිනුත් තිබුණු සටන් පාඨයක් යළි යළිත් කියමින් තිබෙනවා. සියලුදෙනා එකතුවීම, ප්‍රජාතන්ත්‍රවාදය පිළිබඳ සටන් පාඨයක්. නිසි කලට මැතිවරණ පැවැත්වීම, සාධාරණ මැතිවරණ පැවැත්වීම, මැතිවරණ ප්‍රචාරණයේදී හැමදෙනාටම සාධාරණ අවස්ථා ලබාදීම ආදී දේවල්. ඒවා වැදගත් තමයි. නමුත් මේ වසංගතය අපට උගන්වා තිබෙන්නේ අපේ රටේ ප්‍රජාතන්ත්‍රවාදය ඊට වඩා ගැඹුරු ලෙස අගාධයට ගොස් තිබෙන බව. මැතිවරණ නිරීක්ෂකයන් යෙදීමෙන් පමණක් ගොඩගත නොහැකි මට්ටමට ප්‍රජාතන්ත්‍රවාදයේ හරය ඛාදනය වෙලා. ප්‍රජාතන්ත්‍රවාදය වැදගත් අතරම ඊට වඩා ආර්ථික ප්‍රජාතන්ත්‍රවාදය වැදගත් බව ජාතික ජන බලවේගයේ අපි අවධාරණය කරනවා. නව ලිබරල් ධනවාදයේ මූලික කාර්ය භාරය විදේශීය රටක හෝ ආයතනයකට මූල්‍යමය ආධාර තුළින් පවතින ධනවාදී ක්‍රමය ප්‍රසාරණය කිරීමයි. ඒ ආර්ථික වර්ධනය ඒකපුද්ගලික දළ ජාතික නිෂ්පාදිතයෙන් මනිනවා. මේ වසංගතයෙන් අපට පෙන්වා දී තිබෙන්නේ එයින් නොපෙනෙන හිස්තැන් ගණනාවක්, පරතර ගණනාවක් තිබෙන බවයි. සිග්නල් නැතිව ගස් උඩ නගින දරුවෝ දකින්න ලැබෙන්නේ ඒ නිසා. පාසල්වල ඉගැන්වීමේ කටයුතුවලට ග්‍රාමීය දරුවන්ගේ සහභාගිත්වය ඉතාම අඩුයි. ඒ තමයි අර පරතරය. යුක්තිය, සාධාරණත්වය නැතිකමේ ප්‍රශ්නය ඒක. ජාතික ජන බලවේගයේ අපි ආර්ථික සාධාරණය සහ යුක්තිය සමග ප්‍රජාතන්ත්‍රවාදයේ හරය නැවත ගෙන ඒමට සූදානම්. ඒ සඳහා අවශ්‍ය කරන සම්පත් අපි ළඟ තිබෙනවා. මේ රටේ සමහර දේශපාලන ප්‍රභූ පවුල්වල අයට ජාත්‍යන්තර ගනුදෙනු කරන්න පුළුවන් බවට මතයක් පළකරමින් යනවා. 21වෙනි සියවසේ ජාත්‍යන්තර දේශපාලන හා ආර්ථික ගනුදෙනු සඳහා සහභාගී විය හැකි බුද්ධිමය සම්පත් සියල්ල ජාතික ජන බලවේගය සතුව තිබෙන බව අවධාරණය කරන්න කැමතියි. තනි පවුලකට හෝ, පරම්පරාවකට හෝ අපි ණයගැති වෙන්න අවශ්‍ය නැහැ. දැනුම උගත්කම තිබෙන මානව සම්පතක් අපි සතුව තිබෙනවා. අපි ආර්ථිකය දිහා බලන්නේ හුදෙක් දත්ත දිහා පමණක් නොවෙයි. අපේ දරුවන් සැපපහසුකම් සහිත ජීවිතයක් ගතකරනවා දකින්න අපි ආසයි. හැබැයි ඒ තුළ එකිනෙකා කෙරෙහි දයාවෙන්, එකිනෙකා කෙරෙහි වගකීමෙන්, ආදරයෙන් උණුසුම් මනුෂ්‍යත්වයෙන් පිරි සම්බන්ධතා සහිත සමාජයක් ගොඩනැගෙනවා දකින්න අපි ආසයි. එවැනි මනුෂ්‍යයන් ගොඩනැගීමට අවශ්‍ය සංස්කෘතික සහ කලාත්මක සම්පත්, ඒ සඳහා අවශ්‍ය බුද්ධිමතුන් අපි සතුව සිටිනවා. මේ රටේ ආර්ථිකය ගොඩනැගීමේ හැකියාව අපට තිබෙනවා විතරක් නොවෙයි, මනුෂ්‍යමය පරිවර්තනය කිරීමේ දීර්ඝකාලීන සම්පත් පවා අප සතුව තිබෙනවා. අපි වගේ විශ්වවිද්‍යාල ආචාර්යවරු, කලාකරුවෝ, ජාතික ජන බලවේගය වටා එකතු වෙලා ඉන්නේ දවසකින් දෙකකින් මේක අත්හැර යන්න නොවෙයි. මේ රට පරිවර්තනයක් වෙනවා දකින්න. ඒ වෙනුවෙන් සංවාදයට අපි ඔබ සියලු දෙනාටම ආරාධනා කරනවා. මේ වන විටත් ඉදිරිපත් කර තිබෙන ප්‍රතිපත්ති නැවත සංවාදයකට ගන්න අපි සූදානම්. ඒ වෙනුවෙන් එකතු වෙන්න කියලා සියලුම දෙනාගෙන් ඉල්ලා සිටිනවා.” ජාතික ජනබලවේගය ලේකම්, ප‍්‍රජා වෛද්‍ය විශේෂඥ නිහාල් අබේසිංහ, ජාතික විද්වත් සංවිධානයේ සභාපති, කැලණිය විශ්වවිද්‍යාලයේ සමාජීය විද්‍යා පීඨයේ හිටපු පීඨාධිපති, ජ්‍යෙෂ්ඨ මහාචාර්ය චන්දන අබේරත්න, රාගම වෛද්‍ය පීඨයේ මහාචාර්ය, ප‍්‍රජා වෛද්‍ය විශේෂඥ ක්‍රිෂාන්ත අබේසේන, රුහුණ විශ්වවිද්‍යාලය මානව ශාස්ත‍්‍ර හා සමාජ විද්‍යා පීඨයේ පීඨාධිපති, මහාචාර්ය උපාලි පන්නිලගේ, පේරාදෙණිය විශ්වවිද්‍යාලයේ සිංහල අධ්‍යයන අංශයේ මහාචාර්ය, ලේඛක ලියනගේ අමරකීර්ති, සබරගමුව විශ්වවිද්‍යාලයේ භාෂා අධ්‍යයන අංශයේ මහාචාර්ය හිනිදුම සුනිල් සෙනෙවි, ශ්‍රී ජයවර්ධනපුර විශ්වවිද්‍යාලෙය් ගණකාධිකරණ අධ්‍යය අංශයේ මහාචාර්ය අනිල් ජයන්ත ප‍්‍රනාන්දු, හිටපු අමාත්‍යාංශ ලේකම් හා සීමානීර්ණය අභියාචනා කමිටුවේ හිටපු සභාපති අශෝක පීරිස්, ජනතා විමුක්ති පෙරමුණේ නායක, ජාතික ජනබලවේගය පාර්ලිමේන්තු මන්ත්‍රී අනුර දිසානායක, ජාතික ජනබලවේගය පාර්ලිමේන්තු මන්ත‍්‍රිනී සහ ප‍්‍රගතිශීලී ස්ත‍්‍රී එකමුතුවේ ජාතික කමිටු සාමාජික ආචාර්ය හරිනි අමරසූරිය, විප්ලවීය සමාජවාදී කේන්ද්‍රයේ වසන්ත දිසානායක, 71 සහෝදරත්ව සංසදයේ ජයතිලක හෙට්ටිආරච්චි, වාමාංශික එක්සත් බලවේගයේ ප‍්‍රධාන ලේකම් අධිනීතිඥ ලාල් විජේනායක, ජාතික විද්වත් සංවිධානයේ නීතීඥ උපුල් කුමාරප්පෙරුම, නීතීඥ හර්ෂණ නානායක්කාර, නීතිඥ චරිත් ගල්හේන, ප‍්‍රගතිශී ස්ත‍්‍රී එකමුතුවේ නීතිඥ කෞෂල්‍යා ආරියරත්න, ජනනියමු කලාකරුවෝ සංවිධානයේ සාහිත්‍යවේදි ජයතිලක කම්මැල්ලවීර, සාහිත්‍යවේදී කීර්ති වැලිසරගේ, වාමාංශික එක්සත් පෙරමුණේ දේශපාලන මණ්ඩල සභික මහින්ද රත්නායක, ජනබබෝධ කේන්ද්‍රයේ හැඩ්ලි පෙරේරා, සමාජ ක‍්‍රියාකාරිනී චමිලා තුෂාරි, අලුත් පියාපත් සංවිධානයේ ව‍්‍රායි බල්තසාර්, මීගමු පුරවැසි පෙරමුණේ අරුණ ශාන්ත නෝනිස් සහ හුස්මට හුස්මක් සංවිධානයේ චමින්ද ජයසූරිය යන අය මෙම මාධ්‍ය හමුව සඳහා සහභාගී වී සිටියහ.", "URL": "https://lankatruth.com/si/?p=120668", "Category": "පුවත්", "Parent URL": null}