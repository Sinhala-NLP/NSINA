{"Source": "Lankatruth", "Timestamp": "April 10, 2021", "Headline": "වටිනාකම තිබෙන්නේ කිසිවකුත් නොදකින අවස්ථාවේ පවා වැරදි නොකර සිටින විටය… කැරොලයින් කිරුළ අත්හරිමින් කළ සම්පූර්ණ කතාව…", "News Content": "“වැදගත්කම් යනු ලෝකයාගේ ඇස් ඉදිරියේ පමණක් නොව කිසිවකු තමන් දෙස බලා නොසිටින අවස්ථාවේ පවා රහසින් වත් වැරදි නොකර සිටීම සහ තමන් පෙනී හිඳිමින් ක්‍රියා කරන්නේද යන වග නම්, චරිතයේ සැබෑ වටිනාකම එය බව මගේ ඇදහීමයි.” යැයි 2020 ලෝක විවාහක රූ රැජින කැරොලයින් ජූරි ප්‍රකාශ කරයි. ඇය සිය කිරුළ අත්හරිමින් විශේෂ ප්‍රකාශයක් අන්තර්ජාලයට මුදාහැර ඇති අතර එම සම්පූර්ණ කතාව පහතින් පල වේ. ආයුබෝවන්!වනක්කම්!සියලු ලෝවැසියනි, මගේ ලස්සන රටේ සහ ලොව ජීවත්වන සියලු ශ්‍රී ලාංකිකයිනි. කිරුළක් දිනාගත් සහ කිරුළක් දිනාගන්නට කැපවී වෙහෙස වූ මගේ හිතවත් රූ රැජිණියනි. වාද මත වාද වලට තුඩු දුන් පසුගියදා සිදු සිදුවූ සිදුවීම ගැන මගේ අවංක කනස්සල්ල පළ කර සිටිමි. කිසිවකු සමග පුද්ගලික ආරෝවක් මට නැත. පුද්ගලික න්‍යාය පත්‍ර මට නැත. ශ්‍රී ලංකා විවාහක රූ රැජින තරගයේ අවසාන වටයට තේරී පත් වූ සියලු දෙනා මා ඉතාමත් අගය කොට සලකමි. ඔවුනට ඔවුන්ගේ උපරිමයෙන් තරග වැද ජය ගැනීමට සහ සැමට සමාන අවස්ථාවක් හිමි වන තරග පසුබිමක් වෙනුවෙන් මා පෙනී සිටිමි. මා කිසිම තරගකාරීනියකට පක්ෂපාතීව හෝ විරුද්ධව කටයුතු නොකළෙමි. මා නිරන්තරයෙන් සිට ගත්තේ මා නිවැරදි යැයි විශ්වාස කරන දේ වෙනුවෙනි. මා හට 2020 ලෝක රූ රැජින තරගයේ තරග වැද ජයග්‍රහණය කිරීමට තරම්, සාධාරණ වේදිකාවක් නිර්මාණය කර දුන් මා ආදරණීය ලෝක විවාහක රූ රැජින තරඟ සංවිධායකයින්ට, එයින් අත් විඳින්නට සිදු වූ සිදු වූ අපහසුතාවයක් වී නම්, මමද එය අත් විඳිමි. ලොව වටා සහ මගේ රටේ වෙසෙන පසුගිය සහ වර්තමාන රූ රජින රැජින තරග ජයග්‍රාහිකාවන්ට එහෙයින් අත්විඳින්නට සිදු වූ අපහසුතාවය මමද එලෙසින්ම අත් විඳිමි. සෑම රූ රැජින තරගයකටම ඊට අනන්‍ය වූ නීති රෙගුලාසි මාලාවක් ඇත. මම මුල සිටම පෙනී සිටියේ සාධාරණ වේදිකාවක් සහ සැමට සාධාරණ වූ නීති රෙගුලාසි වෙනුවෙනි. තරගයක නීති රීති ඇත්තේ ඒවායේ අඩුපාඩු වලින් රිංගා යමින් කෙසේ හෝ තරගයක් ජයග්‍රහණය කිරීමට නොවේ . තරඟයට නීති රෙගුලාසි ගෙන එන්නේ අරමුණක් වෙනුවෙන් වේදිකාවක් සඳහා බව මගේ විශ්වාසයයි. මා මුල සිටම හඬ නැගුවේ ඒ වෙනුවෙනි . නමුත් අවාසනාවකට හඬ නැගීම නෑසුන නිසාම , අවසාන තරගයට පෙර දිනයේ මා විනිශ්චය මණ්ඩලයෙන් ඉල්ලා අස් වූ වෙමි. මගේ ක්‍රියා ක්‍රියාකලාපය ඒ අභිමතාර්ථ සහ අරමුණු වෙනුවෙන් මගේ ක්‍රියාත්මක වීමයි. මා දකින ආකාරයට ලෝක විවාහක රූ රැජිණ කිරුළ යනු, විවාහ ජීවිතයක් ගෙවමින් ඒ වෙනුවෙන් මහා කැපකිරීම් කරමින් හා වගකීම් දරමින්, තම තමන්ගේ සිහින ජයගන්නා විවාපත් කාන්තාවන්ගේ ජාත්‍යන්තර සැමරුමයි. සියලු වෙහෙස සහ කැපකිරීම් මැද පවා තමන් ම මඟ නොහැර ගන්නා එතැනින් නොනැවතී තරග වේදිකාවේ කිරුළ වෙනුවෙන් තරඟ කිරීමට උත්සාහ ගන්නා අසීමිත කැපකිරීම් කරන වෙහෙසවන හැකියාවන් ඇති, හරයක් සහ අරමුණක් වෙනුවෙන් පෙනී ඉන්නා විවාහක කාන්තාවන්ගේ සැමරුමයි. ලෝක විවාහක රූ රැජින තරගය නිර්මාණය කර ඇත්තේ දික්කසාද හෝ පවුල් ජීවිතයෙන් වෙන්වූ කාන්තාවන්ව පහත් කොට සැලකීම සඳහා නොව විවාහක ජීවිතයේ ඉන්නට තීන්දු කළ කාන්තාවන්ගේ සිහින සැමරීමට සහ ඔවුන් අගය කිරීමට බව මට තහවුරු කළ හැකිය. විවාහක අවිවාහක සියලු කාන්තාවන් ඇත්තටම රැජිණියන් ය. සෑම රැජිනියකටම තමන්ටම කියා වෙන් වූ විවිධාකාරයේ තරග වේදිකාවන් ඇත. ඒ ඒ වේදිකාවන් සහ තරගවලට අනන්‍ය වූ නීති රෙගුලාසිද ඇත. මෙවර ශ්‍රී ලංකා විවාහක රූ රැජින තරගයේ වැඩකටයුතු කරන අතරතුරදී තරගකාරියන් ගේ කැපවීම වෙහෙස සහ උද්යෝගය මා අත්වින්දෙමි. ඔවුන් සියලු දෙනා සමග එක්ව තව තවත් උනන්දුවෙන් සහ වෙහෙසවී වැඩ කරන්නට ඔවුන්ගේ උද්යෝගය මාහට පන්නරයක් වූ බව කිව යුතුමය. මා හැම විටම මගේ අත්දැකීම් සහ දැනුම ඔවුන් සමග නොඅඩුව බෙදා ගත්තෙමි. 2020 ලෝක රූ රැජිනිය ලෙස කිරුළු පැලඳීමට මා ගමන් කළ දීර්ඝ වූ වෙහෙසකර වූ ඉතා අසීරු වූ ගමන මා හට ලබා දුන් දැනුම සහ අත්දැකීම් නිසාම මා ලඟ ඔවුන් සමග බෙදා හදා ගන්නට බොහෝ දේ ඇත. මේ වසරේ ලෝක විවාහක රූ රැජින තරගයේ සත්කාරක රට ශ්‍රී ලංකාවයි. ඒ සඳහා ලෝකයේ නන් දෙසින් එන සියලු තරගකාරීනියන්ව අපි ආදරයෙන් පිළිගන්නා අතරම, අපේ රට නියෝජනය කරමින් ශ්‍රී ලංකා විවාහක රූ රැජිනියටද ලෝකයම සමග කරට කර තරඟ වැදීමට යළිත් අවස්ථාවක් හිමි වේ. එහිදී සාධාරණ තරග අවස්ථාවක් ලබා ගැනීමට සහ හොඳ තරගයක් දීමට අපේ විවාහක රූ රැජිනිය සූදානම් කිරීම මුවහත් කිරීම සහ මග පෙන්වීම සඳහා මගේ උපරිමයෙන් දායකත්වය ලබා දීම මාගේ වගකීම සහ කර්තව්‍යය ලෙස මා සලකමි. ලෝකය සමග තරංග කොට ලෝක රූ රැජිණ ලෙස කිරුළු පැළඳ ශ්‍රී ලාංකික කාන්තාවක් ලෙස මෙවර අපේ රට නියෝජනය කරන කාන්තාවට සාධාරණ තරඟ තරඟ අවස්ථාවක් ලබා දීම සහ හොඳ තරගයක් දීම සඳහා අවැසි සුදුසුකම් සපුරා ගැනීමට උපකාර කිරීම මගේ අරමුණයි. මා ජයග්‍රහණය කළ කිරුළ නැවත භාරදීමෙන් පසුව පවා මගේ පවුල් ජීවිතය වෙනුවෙන් කරන කැපවීම සහ වගකීම් දරන අතරේදීම ඒ අරමුණ ඒ වෙනුවෙන් කැපවී ක්‍රියාත්මක වීම සහ වැඩ කිරීම මාගේ සැලසුමයි . මා මේ කිරුළ නැවත භාර දෙන්නේ කෙසේද යන කාරණාවට වඩා 2020 ලෝක රූ රැජිණ ලෙස කිරුළ දරන කාලයේ දී මා ජීවත් වන සහ නියෝජනය කරන ලෝකය වෙනුවෙන් මා එය කෙලෙස යොදා ගත්තේද යන්න වඩා වැදගත් බව මා විශ්වාස කරමි. මා විසින් සමහරවිට ඔබගේ මනෝ ලෝකයන් කඩා විසුරුවා දමන්නට ඇති බව මා දනිමි. සමාජ සංවාදයන් ඇති කළ බව ද දනිමි. එපමණක් නොවෙයි. කිරුළක් දරන රූ රැජිනකට තිබිය යුතු වැදගත්කම් සහ ඇය පෙනී සිටිය යුතු වටිනාකම් ගැන කතිකාවක්ද ඇති වූ හැටි මා බලා සිටියෙමි. වැදගත්කම යනු ලෝකයේ ඇස් ඉදිරියේ කෙනකුගේ හැසිරීමෙන් මනින දෙයක් යැයි ඔබ සිතන්නේ නම් ඔබට ඔබේ විනිශ්චයන්ට එළඹීමට මා බාධා නොකරමි. නමුත් වැදගත්කම් යනු ලෝකයාගේ ඇස් ඉදිරියේ පමණක් නොව කිසිවකු තමන් දෙස බලා නොසිටින අවස්ථාවේ පවා රහසින් වත් වැරදි නොකර සිටීම සහ තමන් පෙනී හිඳිමින් ක්‍රියා කරන්නේද යන වග නම්, චරිතයේ සැබෑ වටිනාකම එය බව මගේ ඇදහීමයි. මා විශ්වාස කරන වටිනාකම් වෙනුවෙන් කොන්ද කෙලින් තියාගෙන පෙනී හිඳීමෙන් පසුව මගේ කිරුළ අහිමි වුවත් මා පෙනී සිටියේ සහ සිටින්නේ ලෝක විවාහක රූ රැජිනගෙ කිරුළේ සැබෑ අරමුණ වෙනුවෙන් බව මගේ හැඟීමයි. වටිනාකම් යනු අපේ ජීවිතවල මුල් බැසගත් සාරධර්මයන් වේ. වටිනාකම් මතු මතුපිටින් මනින්නට නොහැකිය. කීයටවත් මුදලට ගන්නට නොහැකිය. මම ඒ වටිනාකම් වෙනුවෙන් සිට ගතිමි. මුළු ලෝකය ම ඉවත බලන විටදී පවා තනිවම වුවත් මම ඒ වටිනාකම් වෙනුවෙන් නැගී සිටිමි. ඒ කෙතරම් දරුණු ව්‍යසනයක් හමුවේ වුවත් මම ඒ වටිනාකම් වෙනුවෙන් පෙනී සිටිමි. අපි සැවොම සෑම විටම අපි ජීවත්වන ලෝකය මීට වඩා හොඳ වන වෙනසක් ප්‍රාර්ථනා කරන්නෙමු. නමුත් තමන්ට ඒ වෙනස වෙන්නට සිදු වූ විට හෝ ඒ වෙනුවෙන් ක්‍රියාත්මක වෙන්නට සිදු වූ විට අපි එය මගහැර යන්නෙමු. ලෝකය ඉවත බලන විටදී පවා යමක් වෙනුවෙන් නැගී සිටින්නට හඬ නගන්නට සිදුවේනම්, කෙතරම් තනි වුවත් අපි ඒ සඳහා ධෛර්යය උපද්දවා ගත යුතුමයි. බොහෝ විට අපි එය මගහැර යන්නේ අපි මහත් වෙහෙස වී අසීමිත කැප කිරීමෙන් දිනාගත් දේ අහිමි කරගන්නට ඇති බය නිසා වෙනි. අරමුණක් වෙනුවෙන් තැනූ වේදිකාවක තවත් කාන්තාවකට සමාන සහ අවස්ථාවක් ලබා ලබාදීම සඳහා මා අසීරුවෙන් උපයාගත් යමක් අහිමි කරගෙන වුවත් ක්‍රියාත්මක විය යුතු බව මගේ ඇදහීමයි. ඇත්තටම අපි ඒ වෙනුවෙන් එක පයින් නැගී සිටිය යුතුමයි. කිරුළට අරමුණක් තිබිය යුතුය. මට අනුව ඒ හැමෝටම සමාන සහ සාධාරණ අවස්ථාවන් තනා දීම ය. මම දිනාගත් කිරැළ නැවත බාරදීමට මට කාලය එළඹ ඇති බව මම දනිමි. කාන්තාවකට අවශ්‍ය වන්නේ එකම එක සාධාරණ අවස්ථාවක් මිස අන් කිසිවක් නොවේ. ස්තුතියි…", "URL": "https://lankatruth.com/si/?p=114648", "Category": "පුවත්", "Parent URL": null}