{"Source": "Lankatruth", "Timestamp": "March 29, 2022", "Headline": "රාජපක්ෂවරයෙකුගේ ගැහිල්ලක් !", "News Content": "රාජපක්ෂවරයෙකුගේ හොදම ගැහිල්ල ඔහු සතුය. රටක් ලෝකයක් ආදරේ කරනා රාජපක්ෂවරයෙකු ගැසූ ආදරණීය ගැහිල්ලේ උරුමක්කාරයා ඔහු බව නොරහසකි. Fitness Test ෆේල් යැයි කපා විසිකර දැමූ ඔහු අද ක්‍රිකට් ෆිට්නස් ගැන ඔප්පු කරමින් සිටි. ශ්‍රි ලංකා ක්‍රිකට් විසින් ශාරිරික යෝග්‍යතා පරීක්ෂණය අසමත් වූ නිසාවෙන් කන්ඩායමෙන් කපා දැමූ ඔහු අද ලෝකයේ හොදම ලීගයේ සුපිරි ඉනිම් දියත් කරමින් සිටි. භානුකට තිබුනේ එක් ප්‍රශ්නයකි. ඒ වර්තමානයේ ශ්‍රි ලංකා ක්‍රිකට් හදුන්වා දුන් නව ශාරිරික යෝග්‍යතා මිනුම් දණ්ඩට ලගා වීමට බැරි බවක් නොව එකී පරිසාධන මට්ටමට ලඟා වීම සදහා යම් කාලයක් දෙනු බවට කළ අහිංසක ඉල්ලීම පමණි. එසේම ඔහුට එකී පරිසාධන මට්ටමට ලඟා වෙන තෙක් කන්ඩායමේ සිටීමටද අවශ්‍ය වූයේ එළැඹෙන ලෝක කුසලානයට තවත් වැඩි කාලයක් නොවෙන නිසාවෙන් සිය දක්ෂතා අතර රැදෙමින් ලෝක කුසලානයට පැමිණ රට වෙනුවෙන් තමාට පුළුවන් උපරිමයෙන්ම ලබා දීමට ඇති දේශප්‍රේමි අරමුණ පෙරදැරි කරගෙනය. මෙකී ශාරීරික යෝග්‍යතා පරීක්ෂණය ඉන්දියාවේ ද ඇත. එහි වේග පන්දු යවන්නන්ට එක් මට්ටමකුත් අනෙකුත් ක්‍රීඩකයින් හට තවත් පරිසාධන මට්ටමකුත් ඇත. නමුත් හරි අපූරු සිරි ලංකාවේ එකී කිසිදු දෙයක් නැත. සියල්ලන්ටම එක් මිනුම් දණ්ඩකි. ක්‍රීඩකයින්ගේ ශරීරයන් අනුව මේ Skinfold ප්‍රමාණය වෙනස් වෙනු ඇත. ඉතිං එකී කටයුත්ත සදහා ක්‍රීඩකයින් වර්ගීකරණයක් අවශ්‍ය බව මා මීට පෙරද පැවසූවේ භානුකලා පමණක් නොව මෙවන් තවත් ක්‍රීඩකයින් ගොන්නකට මෙයින් යම් අසාධාරණයක් වෙන බැවිනි. එසේම මේ යෝග්‍යතා පරීක්ෂණය එක් මිනුම් දණ්ඩක් පමණි. ෆිට්නස් ටෙස්ට් එක සමත් වූ පමණින් ක්‍රීඩකයින්ගේ ක්‍රිකට් ෆිට්නස් ගොඩ නැගෙන්නේ නැති බවට කදිම සාක්ෂිය පහුගිය වකවානුවේ මෙකී ෆිට්නස් ටෙස්ට් හුටපටයක් තිබියදීත් අපේ ක්‍රීඩකයින් රාශියක් ආබාධ වලට ලක් වූ නිසාවෙනි. ඉතිං ශ්‍රි ලංකා ක්‍රිකට් ක්‍රීඩකයින්ගේ ක්‍රිකට් ෆිට්නස් සෑදීමට ගෙන ඇති ක්‍රියාමාර්ගය කුමක්දැයි මා තවමත් නොදනමි. මෙවර අයි.පි.එල් වෙන්දේසියේදි හිටපු ශ්‍රි ලංකා ක්‍රිකට් තරු තුනක් පුහුණුකරුවන් ලෙස ඊට සහභාගි විය.කියන්නට කණගාටු ය. ඉන් එක් අයෙකුවත් අපේ ක්‍රීඩකයෙකු වෙන්දේසියේ දි ලබා ගත්තේ නැත. අවසානයේ වර්ධනලා, කුමාරලා, අයියලා සිටියදී ඔවුන් ප්‍රතික්ෂේප කළ රාජපක්ෂවරයෙකු පංජාබ්වලින් ශ්‍රි ලංකා ක්‍රිකට්වලට පමණක් නොව එකී මෙකී සියළු කොට්ඨාසයන්වලට සැර කනේ පහරක් දුන්නේ ක්‍රිකට් ෆිට්නස් ඇති පුද්ගලයෙකු ලෙස සියල්ලටම හොද පිළිතුරක් ලබා දෙමිනි. ක්‍රිකට් ‍යනු ක්‍රිකට් ‍ය.ෆිට්නස් ටෙස්ට් යනු එක් මිනුම් දණ්ඩක් පමණක් ය.ක්‍රිකට් ගැසීමට නම් ක්‍රිකට් ෆිට්නස් අනිවාර්යයෙන්ම තිබිය යුතු ය. ෆිට්නස් ටෙස්ට් එක ක්‍රිකට්වලටත් ඉහළින් තබා ගනිමින් ගොං තකතීරු තීරණ ගන්නා ශ්‍රි ලංකා ක්‍රිකට් ලොක්කන්ට ක්‍රිකට් ෆිට්නස් ඇති භානුක රජ ගැහිල්ලක් ඉදිරිපත් කිරීම පිළිබඳව මා හට ඇත්තේ කියා නිම කළ නොහැකි සතුටකි. ෆිට්නස් තිබිය යුතු ය.ක්‍රිකට් ක්‍රීඩාවේදී ක්‍රිකට් ෆිට්නස් අනිවාර්ය ය.හැකි නම් අපිට ක්‍රිකට් ෆිට්නස් ඇති දක්ෂයින් රැක ගන්න. අපේ ක්‍රිකට් අනාගතය සරු ය. ©️ Rishie Bro", "URL": "https://lankatruth.com/si/?p=130818", "Category": "ක්‍රීඩා පුවත්", "Parent URL": null}