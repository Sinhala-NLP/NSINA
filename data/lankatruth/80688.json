{"Source": "Lankatruth", "Timestamp": "September 11, 2019", "Headline": "බාර් හිමිකරුවන්ට, කුඩු ජාවාරම්කරුවන්ට දේශපාලනය තහනම් කරනවා…", "News Content": "කුඩු ජාවාරාමට ලැබෙන දේශපාලන රැකවරණය අත්හිටුවා කුඩු මෙරටින් තුරන් කළ යුතු බවත් බාර් හිමිකරුවන් ලෙස සිටින දේශපාලඥයින්ට දේශපානය තහනම් කළ යුතු බවත් දේශපාලනයට පැමිණීමට බලා සිටි බාර් හිමිකරුවන්ට දේශපාලනයට පැමිණිය නොහැකි සේ නීති සකස් කළ යුතු බවත් එය ජාතික ජන බලවේගයේ රජයක් යටතේ සිදු කරන බවත් ජාතික ජන බලවේගයේ ජනාධිපතිවරණ අපේකෂක අනුර දිසානායක මහතා පසුගිය 08 වනදා “බිඳවැටුණු රට – ගොඩනගමු අපි” ජනතා සභා අමතමින් අනුරාධපුරයේදී පැවසීය. එහිදී වැඩිදුරටත් අදහස් දැක්වූ අනුර දිසානායක මහතා… “දැන් අප ඉදිරියට ඇවිල්ල තියෙනව යලි ජනාධිපතිවරණයක්. ජනාධිපතිවරණයක් කියන්නෙ හොදම නිදිමරන්නා තෝරන ඡන්දයක් නෙවෙයි. ඒ වගේම ජනාධිපතිවරණය කියල කියන්නෙ සොරමුලකට හොඳම නායකයා තෝරන ඡන්දෙත් නෙවෙයි. ජනාධිපතිවරණයක් කියල කියන්නෙ අපේ රටට පාලකයෙක් සහ පාලනයක් තෝරන ඡන්දෙ. අපි හැමදාමත් මේ රටේ ජනතාව, විශේෂයෙන්ම ජාතික මැතිවරණවලදි එය ජනාධිපතිවරණයක් වේවා, මහ ඡන්දයක් වේවා විශාල බලාපොරොත්තු සහිතව පාලනයන් ගොඩනගා තිබෙනවා. පාලකයන්ට මේ රට භාරදී තිබෙනවා. හැබැයි ඒ පාලනය සහ ඒ පාලකයා ගොඩ නැගීම ඉතා කෙටි කාලයක් ඇතුළත යළි ජනතාව ඒ පාලනයට බනින්න පටන් ගන්නවා. යළි ඒ පාලනයට විවේචනය කරන්න පටන් ගන්නවා. අපිට කියපුව නෙවෙයි කරන්නෙ, අපි බලාපොරොත්තු වූ දේ නෙවෙයි සිද්ධවෙන්නෙ. අපි හිතපු දේ නෙවෙයි වෙන්නෙ. මේ වචනම නෙවෙයි මීට වඩා මහා බරපතල වචනවලින් පාලකයන්ට විවේචනයන් එල්ල කරනවා. හැබැයි ඒ විවේචනයන් සහ ඒ චෝදනාවන්ගෙන් පමණක් පාලනයක් සහ පාලකයෙක් වෙනස් කරන්න බැහැ. ඒ පාලනය සහ පාලකයා වෙනස් කළ හැකි වන්නේ ජනතාව අතට නිස්චිත ලෙස බලය එන අවස්ථාවක් තිබෙනවා. මොකද අපි සමහර අය සිතනවා මේ බලය තිබෙන්නෙ පාලකයන් ගාව කියලා. නැහැ. මේ බලය තිබෙන්නෙ ජනතාව ගාව. අප විසින් මොකද කරන්නෙ. අවුරුදු පහෙන් පහට එහෙම නැතිනම් හයෙන් හයට. අපි සතුව තිබෙන තිබෙන බලය, ජනතාව සතුව තිබෙන බලය අපි කණ්ඩායමකට භාර දෙනවා. දැන් යලි ජනාධිපති ඡන්දෙ කියල කියන්නෙ ඒ නිස්චිත නිමේශයේදී ජනතාව අතට බලය එනවා. දැන් ජනතාව තීරණය කරන්න ඕන කා අතටද මේ බලය දෙන්නෙ. මෙච්චරයි තියෙන්නෙ. ඒකයි මා කිව්වෙ අපට අවශ්‍ය වී තිබෙන්නෙ කවුද? මේ රට පත්වී තිබෙන මේ අගාදයෙන් මේ රට ගමන් කරමින් තිබෙන මේ විනාශයෙන් මුදවා ගැනීම සඳහා අපිට පාලනයක් අවශ්‍යයි. අන්න ඒ පාලනය වෙත බලය අපේ රටේ ජනතා විසින් පැවරිය යුතුයි කියන යෝජනාව අපි කරනවා. මේ නිමේශය අතිශය වැදගත් නිමේශයක්. ජනතාව අතට බලය එනවා ජනතාව තීරණය කරන්න ඕන කා අතටද යළි බලය පවරන්නෙ. අපිට 71 වසරක්, අපිට අපේ ජීවිත කාලය තුළ ඔප්පු කොට තිබෙන්නේ කුමක් ද? අපි විසින් මේ රටේ ජනතාව විසින් ගොඩ නගාගන්නා ලද පාලකයන් පාලනයන් අසාර්ථකත්වයේ ගිලිටීනයට අපේ රට හිරකොට තිබෙන බව නොවේද? මා හිතන්නෙ අපේ මැතිවරණ වේදිකාවේ සටන් පාඨ දිහා බැලුවොත් 1977 දි මැතිවරණ වේදිකාවේ ප්‍රධාන සටන් පාඨ තුනක් ආවා. එකක් ප්‍රජාතන්ත්‍රවාදය. 1975 තබන්න ඕනි මැතිවරණය 1975 නොතබා 1977 දක්වා අවුරුදු දෙකක් බලහත්කාරයෙන් බලයේ හිදීම. ප්‍රජාතන්ත්‍රවාදය පිළිබඳ ප්‍රශ්නයක්. වැඩිහිටි අයට මතක ඇති. දෙක ආර්ථිකය. අනුගමනය කරන ලද ආර්ථික ප්‍රතිපත්ති අපේ රට විශාල ආර්ථික පරිහානියකට සහ විනාශයකට ලක්කරමින් තිබුනා. තුන වංචා සහ සොරකම. එතකොට 1977 අපේ රටේ ජනතාව පාරට ඇවිල්ලා ඒ තිබුන පාලනය බිඳවට්ටලා නව පාලනයක් ගොඩ නගනවා ප්‍රජාතන්ත්‍රවාදය වෙනුවෙන් ආර්ථික සමෘද්ධිය වෙනුවෙන් සහ වංචා දූෂණ වැලැක්වීම වෙනුවෙන්. 1977 ගොඩනගන ලද පාලනය 1994 පරාජය කරනවා. 1994 පරාජය කරන්නෙ ඇයි? ආයි ප්‍රජාතන්ත්‍රවාදය, ඡන්ද කල් තැබුවා, වෘත්තීය සමිති ව්‍යාපාරය මර්ධනය කළා, ජූලි වැඩවර්ජකයන් ලක්ෂ තුනක් නෙරපා හැරියා, සරත්චන්ද්‍රයන් ඇතුලු සාහිත්‍යවේදීන්ට පහර දුන්නා, මතක ඇති ඉතිහාසය. 88-89 මහා මිනිස් ඝාතන රැලක් නිර්මාණය කළා. උතුරේ සහ දකුණේ දෙපැත්තෙම යුද්ධ නිර්මාණය කළා. ඒ නිසා ප්‍රජාතන්ත්‍රවාදය වෙනුවෙන් 1994 යලි ප්‍රජාතන්ත්‍රවාදය වෙනුවෙන් ගෙනාපු ආණ්ඩුව පරාජය කරනවා. ඊළඟ ආර්ථිකය සමෘද්ධිය වෙනුවෙන් ගෙනාපු ආණ්ඩුව. නැවත ආර්ථික විනාශකාරී ගමනයකට ගමන් කරමින් තිබෙනවා. ආර්ථිකයට මානුෂීය මුහුණුවරක් ඕන. රුපියල් 3.50 පාන් ඕන වගේ ආර්ථික ප්‍රශ්න සාධක මත ආයි පරාජය කරනවා. ආයි හොරකම. රැපියල් දෙකට පොල් අක්කරයක් මිලදී ගත්ත ඉතිහාසය. නැව් බිඳපු ඒ වගේ කතන්දර විශාල ප්‍රමාණයක් තිබෙනවා. නැවත අනූ හතරෙ ආණ්ඩුව පෙරලන්නෙ ප්‍රජාතන්ත්‍රවාදය ආර්ථිකය සහ වංචා දූෂණ. නැවත 2015. 1994 ගොඩනගන ලද පාලනය 2015 පලවා හරිනවා. ඇයි? ප්‍රජාතන්ත්‍රවාදය සුදු වෑන් වෘත්තීය සමිතිවලින් කරන ලද උද්ඝෝෂණවලට වෙඩි තැබීම් පැහැරගෙන යාම් මාධ්‍යවේදීන් දඩයම ආයි ප්‍රජාතන්ත්‍රවාදය සඳහා ප්‍රජාතන්ත්‍රවාදය වෙනුවෙන් ගෙනාපු කණ්ඩායම ආයි පරාද කරනවා. ඊළඟ හොරකම. මතකයි. ඒව ඕනි තරම් කියල තියෙනවා. ඊළඟ ආර්ථිකය. විශාල ණය කන්දක අපේ රට හිරකළා. රටට කිසිඳු ප්‍රයෝජනයක් නැති මහා ව්‍යාපෘථි ආරම්භ කළා. ඒවා රටට මහා බරක් බවට පත්වී තිබෙනවා. ඒ නිසා යලි ආර්ථික සමෘද්ධියක් වෙනුවෙන් මේ රටේ ජනතාව 2015 ආණ්ඩුවක් හදා ගන්නවා. දැන් මොකක්ද මේ ආණ්ඩු මාරුවීමේ ඉතිහාසය. වංචාවට දූෂණයට එරෙහි ජනතාව ආණ්ඩු හදනවා. ආර්ථිකය සංවර්ධනයක් සහ සමෘද්ධියක් වෙනුවෙන් ජනතාව ආණ්ඩු හදනවා. ප්‍රජාතන්ත්‍රවාදය සහ යහපත් ආණ්ඩුක්‍රමයක් වෙනුවෙන් ජනතාව ආණ්ඩු හදනවා. මොකද කරන්නේ ආයි ආණ්ඩුවක් ගේනවා ඒ වෙනුවෙන් නැවත ඒ විනාශය වෙනුවෙන් විනාශ කිරීම නිසාම ඒ ආණ්ඩුව පරාජය කරනවා. මේ ඉතිහාසයේ විශම චක්‍රය දැං වසර කීයක් කැරකැවෙමින් තිබෙනවා ද? මා කියන්නෙ මේක ඔවුන් විසින්ම කරකවන විශම චක්‍රයක් නොවෙයි. මේක ජනතාව විසින් ඔවුන්ට කැරකැවීම සඳහා බලය ලබාදී තිබෙන විශම චක්‍රයක්. ඒ නිසා දැන්වත් අපි මේ විශම චක්‍රය නතර කළ යුතුයි. මෙච්චරයි අපි මේ ජනතාවගෙන් අහන්නෙ. ඒ නිසා මෙවර මේ ජනාධිපතිවරණයේදී ජාතික ජන බලවේගය මේ ඉදිරිපත් වී තිබෙන දේශපාලන ව්‍යාපෘතිය අන් කරවක්වත් නෙවෙයි මේ රට ගමන් කරමින් තිබෙන මේ විනාශකාරී චක්‍රය අනිවාර්ය ලෙස නතර කරන, තිත තබන මැතිවරණය බවට මෙම මැතිවරණය පත්කර ගත යුතුයි. මේක නතර කරන්න ඕනි. ඔබ කාටවත් කවුරුවත් යළි විශ්වාස කරනවාද? මේ කණ්ඩායම් දෙකට අපේ රට භාරදීලා ඉදිරියට යන්න පුළුවන් වෙයි කියලා. කවුරුහරි කෙනෙක් ඉන්නවනම් නැගිටල කියන්න නැහැසහෝදරය මම හිතනව අයියට බැරි වුණාට මල්ලි කරයි කියලා. නැහැ සහෝදරයා මම හිතනව තාත්තට බැරි වුණාට පුතා කරයි කියල. එහෙම නැත්තන් මාමට බැරි වුණාට බෑන කරයි කියලා. කියනවනම් කවුරුහරි කියන්න. කවුරුහරි කියන්න මොකක් හරි හේතුවක්. කිසිඳු හේතුවක් නැහැ මතක තබාගන්න යලි මේ රට කවර හෝ ප්‍රමාණයකින් අඟලකින් හෝ ඉදදිරියට ගෙන යාමට මේ කණ්ඩායම් දෙකෙන් කවුරු හෝ කෙනෙක් සමත්වෙයි කියලා අපි විශ්වාස නොකළ යුතුයි. මං හිතන්නෙ ඒ නිසා තවදුරටත් සංවාදයක් විවාදයක් නොවිය යුතුයි මේ දෙකට පුළුවන් ද බැරිද කියලා. දෙකකුත් නෙවෙයි එකක් ඇත්තටම. ඉස්සර පෙනුමෙන්වත් දෙකක් වෙලා තිබ්බා දැං පෙනුමෙන්වත් දෙකක් නෙවෙයි. සියලු හැඩතලවලින් එකක් මේක. ඒ නිසා අපි කවුරුත් පොදු ජනයත් සමඟ සාකච්ඡා කළ යුතුව තිබෙනවා සංවාදයක් විවාදයක් දෙගිඩියාවක් සාකච්ඡාවකින් තොරව අපි පිළිගත යුතුයි මේ කණ්ඩායම් දෙකට අපේ රට ගොඩනගන්න බැරි බව. එහෙනම් අපි අලුත් සංවාදයක් පටන් ගතයුතුයි. ඒ අලුත් සංවාදය මොකක්ද? ගොඩනගන්න බැරිනම් ගොඩ නගන්නේ කවුද කොහොමද කවදද, ඒ සාකච්ඡාව අපි කරමු. කවුද ගොඩනගන්නෙ. කොහොමද ගොඩනගන්නෙ. කවදද ගොඩනගන්නෙ. මේක තමයි අපි ඉදිරියෙ තියෙන සාකච්ඡාව. ඒ නිසා තව දුරටත් අපි පැරණි පාලකයන් පිළිබඳව අපි ගොඩාක් දේවල් කතා කිරීමෙන් පලක් නැහැ. අපි ඇති වෙනකං ඒගොල්ලො ගැන කතා කරලා තිබෙනවා. පසුගිය දස වසර බැලුවොත් ඒ ගොල්ලන්ගෙ සෑම ක්ෂේත්‍රයකම අසාර්ථකභාවය අපි මේ රටේ ජනතාව හමුවේ හෙලිදරව් කොට තිබෙනවා. දැං අපි සාකච්ඡා කළයුතු වන්නේ මේ රට හදන්නෙ කොහොම ද? හදන්නෙ කවුද? හදන්නෙ කවදද? මේ සාකච්ඡාව අපි දැං පටන් ගන්න ඕනි. අපි විශ්වාසකරනව මේ රට හදන්නෙ කවුද? මේ රට හදන්න බැහැ තනි මිනිස්සුන්ට. ලෝකෙ කිසිඳු රාජ්‍යක් නිර්මාණය කරන්නෙ නැහැ තනි මිනිස්සු. රටක් ගොඩනැගීම සාමූහික ප්‍රයත්නයක්. එහෙම නැත්තන් රටක් ගොඩනගනව කියන්නෙ මැජික් කාරයන්ගෙ වැඩක් නෙවෙයි. දැං කියනවා මම මෙහෙම කරනව මම මෙහෙම කරනව. මැජික් කාරයො ද? නැහැ. රටක් ගොඩනගනව කියන්නෙ මැජක් එකක් නෙවෙයි. ඉන්ද්‍රජාලික වැඩක් නෙවෙයි රටක් ගොඩනගනව කියන්නෙ. රටක් ගොඩනැගීම සඳහා සාමූහික ප්‍රයත්නයක් ඕනි. ඒ සාමූහික ප්‍රයත්නය කුමක් ද? අපි කැමති වුණත් අකමැති වුණත් ඒකෙ ප්‍රධාන ධාරාවක් දේශපාලකයා වෙත පැවරෙනවා රටක් ගොඩ නැගීමෙදි. ඇයි? මේ රට මේ විනාශයට ගෙන ගියේ දේශපාලනය හරහා. මේ රට ගොඩ නැගීමේ ප්‍රධාන වැඩ කොටසත් දේශපාලකයන් වෙත පැවරෙනවා. කවර වර්ගයේ දේශපාලකයන් ද? අදූෂිත දේශපාලකයන්. මේ රටත් මේ රටේ ජනතාවත් පිළිබඳව අවංක ආදරයක් සහ ලෙංගතුකමක් තිබෙන දේශපාලකයන්. අපේ මේ රටට වන අනතුරක් තමන්ගේ අනතුරක් ලෙස දැනෙන මේ ජනතාවට සිද්ධ වෙන අනතුරක් තමන්ට වෙන අනතුරක් ලෙස දැනෙන දේශපාලකයන් අවශ්‍යයි. මම කියනව අපේ රට පාලනය කළේ එහෙම දේශපාලකයන් ද? අදූෂිත දේශපාලකයො නෙවෙයි දූෂණයෙන් කප් ගහපු දේශපාලකයො. ජනතාව වෙනුවෙන් කැප කිරීම් පරිත්‍යාගයන් කරනවා වෙනුවට බලයෙන් එන්ජෝයි කරන දේශපාලකයො. බලය විදිනවා. බලයෙන් එන්ජෝයි කරනවා. මා දන්නවා ඒගොල්ලන්ගෙ ජීවිත. එහෙම දේශපාලකයො. රටට ජනතාවට සිද්ධවෙන විපත්තියක් තමන්ට කිසිඳු හෘදයට කම්පනයක් ඇති කරන්නැති දේශපාලකයො එවැනි දේශපාලකයො තමයි අපේ රට පාලනය කළේ. ඒ වෙනුවට මේ රට ගොඩනගන්න නම් මේ රටට අදූෂිත බාවය ජනතාව වෙනුවෙන් කැප කිරීම සහ පරිත්‍යාගය රටට ජනතාවට සිද්ධවෙන ඕනෑම විපත්තියක් තමන්ට සිද්ධවෙන විපත්තියක් ලෙස සළකන දේශපාලකයන් අවශ්‍යයි. අන්න ඒ දේශපාලකයන්ගෙන් සමන්විත වේදිකාව තමයි ජාතික ජන බලවේගය කියන්නෙ ඒ දේශපාලකයින්ගෙන් සමන්විත දේශපාලනය. අපේ ලාල් විජේනායක සහෝදරවරු දිගු කාලයක් දේශපාලනයේ හිටපු අපේ පැරණි පරම්පරාවෙ සහෝදරවරු. ඔවුන් කවුරුත් මේ දේශපාලනය නිසා සතයක් උපයා ගත්තු මිනිස්සු නෙවෙයි. අපි අතර එක් එක් කාල වකවානුවල දේශපාලන දෘෂ්ඨිකෝනයන්ගේ වෙනස්කම් තියෙන්න පුළුවන්. හැබැයි ඔවුන් දේශපාලනය තමන්ගෙ ජීවිකාව බවට පත්කරගත්තු මිනිස්සු නෙවෙයි. දේශපාලනය මේ රටේ ජනතාවකට සේවයක් බවට පත්කරගත්තු මිනිස්සු. අන්න ඒ වේදිකාව තමයි ජාතික ජන බලවේගයේ දේශපාලකයින්ගේ වේදිකාව. දේශපාලකයන්ට විතරක් බැහැ. ඊළඟට කවුද ඉන්නෙ. මේ රට ගොඩනැගීමට සමත්වෙන දැක්ම ඒ ඥානය ඒ දැනුම තියෙන වෘත්තීයවේදීන් ඕන. අපි දන්නවා ලෝකය තවදුරටත් ඉස්සරහට යන්නෙ ඉවට නෙවෙයි. ඉවට ඉස්සරහට යන්නෙ නැහැ ලෝකෙ. ඉස්සර අපිට මතකයි අපි වගාකරන්නෙ ඉවට. ඉස්සර වගාකරනවා මහ වැහි පටංගන්නව කියන ඉව එනකොට අපි හේන කොටනවා. අපි ඉවට වගා කරනවා. අපි ඉස්සර ඉවට වගාකරන්නෙ මොනවද කියල තීරණය කරනවා. ඒක එක යුගයක්. තවදුරටත් ඉවට රටක් පාලනය කරන්න බැහැ. දැං රටක් පාලනය කරන්න දැනුම තොරතුරු ඒ තොරතුරු විශ්ලේෂණය ඒ තොරතුරු මත එන නිගමනය ඒ නිගමනයන් එක්ක වැඩ පිළිවෙලක් සකස් කිරීම, ඒක මෙහෙයවීම, ඒ සඳහා විශාල ඥාන සම්භාරයක් සහිත අත්දැකීම් දැනුම සහිත වෘත්තීයවේදීන් ඕන. හැබැයි ඒ වෘත්තීයවේදීන් මේ වේදිකාවට එන්නෙ බැංකු සභාපතිකං බලාගෙන සංචාරක මණ්ඩලයෙ සභාපතිකං බලාගෙන නෙවෙයි. එහෙම කට්ටියකුත් ඉන්න නිසා මම මේ කියන්නෙ. ඒ කියන්නෙ දේශපාලකයන්ගෙ ලේයර් එකක් තියෙනවා දූෂිත. ඒ දේශපාලකයගෙ ලේයර් එකට යටින් තව තට්ටුවක් හැදෙනව දූෂිත කළමනාකරුවන්ගෙ. ඒ ලේයර් එක පුරවන්න සමහර අයගෙ වේදිකාවල මං දැකල තියෙනව කට්ටියක්. හැබැයි ජාතික ජන බලවේගයෙ වේදිකාවෙ ඉන්න වෘත්තීයවේදීන් තමන්ගෙ දැනුම තමන්ගෙ හැකියාව තමන්ට මේ රට ගොඩනැගීමට තිබෙන ඇල්ම සහ උවමනාව ස්වේච්ඡාවෙන් මේ ව්‍යාපාරය සඳහා යෙදවිය හැකි ඒ වෘත්තීයවේදීන්ගෙන් තමයි ජාතික ජන බලවේගය සමන්විතවෙලා තියෙන්නෙ. ඒ දෙකෙන් විතරක් රටක් හදන්නත් බැහැ. අදූෂිත දේශපාලනයත් කැපකිරීම් හැකියාවන් සහිත වෘත්තීයවේදීනුත් ඒ සඳහා කාර්ය මෙහෙය ඉටුකරන්න පුළුවන් වැඩකරන ජනතාවක් අවශ්‍යයි. අපි හිතනව මෙතන එක් රැස්වී සිටින හැම දෙනාම මේ රට ගොඩනැගීම වෙනුවෙන් තමන්ගේ ක්ෂේත්‍රය තුළ ශ්‍රමය වගුරන පිරිස්. මේ වැඩකරන ජනතාව. මේ කිසිවෙක් මෙතෙන්ට එක්රැස්වී සිටින්නෙ තමන්ගෙ පෞද්ගලික උවමනාවක් ඉටුකර ගැනීම වෙනුවෙන් නෙවෙයි. කවුරුත් මම හිතන්නේ නැහැ පෞද්ගලික රැකියාවක් ලැබීමේ අරමුණින් මෙතෙන්ට ඇවිල්ලා ඉන්නවා කියලා. සමහර විට තිබ්බ රැකියාවත් නැති වෙන්න පුලුවන්. කවුරුවත් මම අපේක්ෂා කරන්නෙ නැහැ ඡන්ද කාලෙට බෙදන තහඩුවක් ෂීට් එකක් ගන්න මෙතෙන්ට ආව කියල. සිමැන්ති කොට්ටයක් ගන්න වැලිකිලි පෝච්චියක් ගන්න මෙතෙන්ට අවා කියල. ලැබෙනවනම් ඒව ලැබෙන්නත් කැපෙන්නත් ඉඩ තියෙනවා. එහෙම ඇවිල්ල තියෙන්නෙ. ඒ මොකක් ද? මේ රට ගොඩ නැගීම සඳහා අවංකව තමන්ගෙ ශ්‍රමය තමන්ගෙ දහඩිය වගුරන්න කැමති මහා ජනතාවක් ඉන්නවා. ඒ ජනතාවත් මේ ජන බලවේගයේ විශාල පුරුකක්. අන්න ඒ බලවේගෙට විතරයි මේ රට හැදීම සඳහා පියවරක් තැබීමට පුලුවන් වෙන්නෙ. අදූෂිත දේශපාලනයත් හැකියාව දක්ෂතාවය නිපුනතාවය තිබෙන වෘත්තීයවේදීනුත් තමන්ගෙ ශ්‍රමය දහඩිය මෙහෙයවා මේ රට ගොඩ නැගීම සඳහා දායකත්වය සැපයිය හැකි වැඩකරන ජනතාවත් ඒ වගේම ඒ සඳහා අනුශාසනා ඒ පිළිබඳ මගපෙන්වීම කළහැකි අපේ ආගමික ස්වාමීන්වහන්සේලා පියතුමන්ලා මව්ලවිතුමන්ලා මේ අයගෙ මේ බලවේගයට විතරයි රට හදන්න පුලුවන්. මැජික්කරුවන්ට රට හදන්න බැහැ. මතක තබා ගන්න. ඉන්ද්‍රජාලිකයො ලෝකෙ රටවල් හදල නැහැ. දැං මේ මොකක්ද කියන්නෙ. හැම මැතිවරණයකටම එක එක පන්නයේ ඉන්ද්‍රජාලිකයො පහළ වෙනවා. පහළ වුනේ නැද්ද මේ පළවෙනි වතාව ද? දැං මේ ඉන්ද්‍රජාලික සාකච්ඡාව මම ආවොත් මෙහෙමයි මම ආවොත් මෙහෙමයි. මේව අපිට අලුත් ද? මේව පස්සෙ අපේ දෙමව්පියො අම්මල තාත්තල කොච්චර ගියා ද? විහාර මහා දේවී වඩිනවා යැයි කියල ගියා. ඇයව කැන්දාගෙන ඇවිත් අපේ රට භාරදුන්නා. ඒ වෙලාවෙ හිතුව නේද ඇය අපවෙනුවෙන් කරල තියෙන ඉතිහාසයෙ විහාර මහා දේවි අපේ රටේ කරල තිබුන උත්තරීතර කැප කිරීම් අනුව අපි හිතනවා මේ විහාර මහා දේවිත් එහෙම වෙයි කියලා පාලන බලය බාර දුන්නොත්. මං ගොඩක් ඒ අය ගැන දැං කියන්නෙ නැහැ කියල හිතාගෙන ඉන්නෙ. ඒ නිසා පාලනය බාර දෙන්න සිද්ධ වුණේ මොකක්ද කියල අපි දන්නෙ නැහැ. ඊළඟට අපි හිතුව විහාර මහා දේවි අපේ රට ගොඩනැගුවෙ නැත්තන් දුටු ගැමුණු රජ්ජුරුවො මේ රට ගොඩනගයි කියලා. නූතන දුටුගැමුණු ගෙනාවා. මොකක්ද සිද්ධ වුණේ. ඊට පස්සේ ආසියාවෙ ලොකුම මොලේ ගෙනාවා පහුගිය දවස්වල. ඉතින් මේ තනි තනි පුද්ගලයන් පිළිබඳව මොනතරම් විශ්වාසය තියාගෙන ගියා ද මේ රටේ මිනිස්සු. දැං ඉතිහාසෙ බලන්න දුප්පතාගේ හිතවතා ගෙනාවා. ධර්මිෂ්ඨත්වයේ නායකයා ගෙනාවා. මොනවද නොගෙනාවෙ. තනි තනි පුද්ගලයන්ට කිසිවක් කරන්න බැහැ. කළහැකි වන්නේ සාමූහික ප්‍රයත්නයකට පමණයි. ජාතික ජන බලවේගය මේ ජනාධිපතිවරණය සඳහා මැදිහත් වී තිබෙන්නෙ හුදු ජනාධිපතිවරයෙක් තෝරාගැනීමට පමණක් නෙවෙයි. ඉන් අනතුරුව එන මහ මැතිවරණය හරහා පාලනයක් ගොඩනගා ගැනීමේ අදහසක්. අපේ උවමනාව වී තිබෙන්නේ මේ අනුගමනය කරමින් තිබෙන පාලන ක්‍රමවේදය වෙනුවට නව පාලන ක්‍රමයක් අපේ රටට උරුමකර දීමේ වගකීම ලෙස තමයි ජාතික ජන බලවේගය මේ වැඩකටයුතු කරමින් තිබෙන්නෙ. පාලනයේ වෙනසක් ඕනා. පුද්ගලයන්ගෙ වෙනසක් නෙවෙයි. අන්න ඒ පාලනයේ වෙනස කිරීමට සුදුසු වෙන සාමූහික ක්‍රියාකාරීත්වයක් සහිත බලවේගයක් දැන් අප ඉදිරියේ තිබෙනවා. මීට පෙර ජනාධිපතිවරණවලදී ජනතාවට ගොඩක් තෝරගන්න අවස්ථා තිබුනෙ නැහැ. ජනතාවට තිබුනෙ තෝරගන්න අඩු නපුර වැඩි නපුර. දෙකම නපුරුයි. ජනතාව ඉතිං අඩු නපුර එක එක්කෙනාගෙ ඔළුවෙ හැදෙන විදිහට අඩු නපුර සහ වැඩි නපුර තෝර ගත්තා. ගැඹුරු කළු සහ ගැඹුරු නොවෙන කළු. ලා කළු වගේ එකක් තමයි තිබුණෙ. ඉතිං ජනතාව එහෙම තෝරගත්තා. එහෙම තමයි මීට පෙර හැම ජනාධිපතිවරණයක්ම ගතවුනේ එහෙම. හැබැයි මෙවර ජනාධිපතිවරණය එහෙම නෙවෙයි. අඩු නපුර වැඩි නපුර තෝරාගැනීමේ තරඟයක් නෙවෙයි තිබෙන්නේ. ජනතාවට වැඩි සතුරු ජනතාවට අඩු සතුරු තෝරාගැනීමේ තරඟයක් නෙවෙයි තිබෙන්නෙ. ජනතාවට සතුරු සහ ජනතාවට මිතුරු නපුර සහ හොඳ පැහැදිලි බෙදීමක් තිබෙනවා. ඒ පැහැදිලි බෙදීමෙදි විනාශකාරීත්වය ඔවුන් නියෝජනය කරනවා. සෞභාග්‍ය අප නියෝජනය කරනවා. එමනිසා මෙවර ජනාධිපතිවරණය ඉතාම තීරණාත්මකයි අඩු නපුර වැඩි නපුර වෙනුවට අඩු විනාශකාරීත්වය වැඩි විනාශකාරීත්වය වෙනුවට විනාශකාරීත්වට එරෙහිව සෞභාග්‍ය තෝරාගැනීමේ මැතිවරණය අප ඉදිරියට ඇවිත් තිබෙනවා. අපි නියෝජනය කරන්නේ ඒ සෞභාග්‍යයේ මාවත. ඒ සඳහා දැවැන්ත සාමූහික ක්‍රියාකාරීත්වයක් අපි ආරම්භ කරන්න ලෑස්තියි. ඊට පස්සෙ මේ රට හදන්න ඕන. මේ රට හදන්න පුළුවන්. මේ රට හදන්න බැරිනම් ලෝකයේ ගොඩනැගිය හැකි කිසිඳු රාජ්‍යක් නැහැ. මතක තබාගන්න. වර්ග කිලෝමීටර් 65410යි. ආසන්න වශයෙන් ගත්තොත් ජනගහනය මිලියන 21යි. රට මැද මහා කඳු පද්ධතියක්. කඳු පද්ධතියෙන් රූරා ගලන ගංගා එකසිය තුනක්. ලෝකයේ සෑම රටකම තිබෙන විශේෂිත දේශගුණික කලාපවලින් සමන්විත රාජ්‍යක්. ඕනෑම වර්ගයේ ලෝකයේ ඇතිකළ හැකි කිරි එළදෙනක් ඇතිකරන්න පුලුවන් රාජ්‍යක්. ලෝකයේ ඕනෑම රටක පැලකළ හැකි පැලයක් පැලවෙන වර්ගයේ රාජ්‍යක්. ඉතාමත් ගුණවත් සුවඳවත් මිනිසුන්ගෙන් පිරුණු රාජ්‍යක්. මේ විනාශකාරීත්වයට කැඳවාගෙන ගියේ. මේ රට හදන්න බැරි නම් ලෝකෙ කිසිඳු රටක් හදන්න බැහැ. වෙන මොකුත් නෙවෙයි මේ හැත්තෑ එක් අවුරුද්ද ඇතුලෙ මේ කරමින් තිබෙන විනාශය දිහා බැලුවහම තේරුම් ගන්න පුළුවන් මේ රට නෙවෙයි නම් මෙහෙම තියෙන්නෙත් නැහැ. මේ විනාශයේ බරපතලකම. ඒනිසා මේක හදන්න පුළුවන්. හැබැයි හදන්න පටන් ගන්න ඕනි කොතනින් ද? අපි ගමේ කෙනාට කියල වැඩක් නැහැ රජයේ කාර්යාලයේ වැඩකරන ලිපිකරුවට කියල වැඩක් නැහැ. ඔයා ඔයාගෙ වැඩේ හරියට කරන්න කියලා. අපි කාර්යාලයේ වැඩකරන මුරකරුවට කියල වැඩක් නැහැ ඔයා ඔයාගෙ වැඩේ හරියට කරන්න කියලා. මුදුනට හෙණ ගහල නම් කඳ ගැන කතා කිරීමෙන් වැඩක් නැහැ. අපේ රටේ මුදුනට මේ අකුණ ගහල තියෙන්නෙ. මේ මුදුන විනාශයට පත්වෙලා තියෙන්නෙ. මේ මුදුන පිරිසිදු කරන්න ඕනි. මේ මුදුන මොකද නාස්තිකාරීයි. විනාශකාරී මුදුනක් අපිට තිබෙන්නෙ. ඔබ හිතනවාද අපේ රටේ ජනාධිපතිවරු පිරිසිදුයි කියලා. අපේ රටේ ජනාධිපතිවරු වංචා කළේ නැද්ද? ඉතිං අපි කොහොමද ලිපිකරුවට කියන්නෙ හාෆ්ෂීට් කොලේ අරන් යන්න එපා කියලා. විනාශකාරීත්වයේ කෙල පැමිණිලා තියෙන්නෙ අපේ රටේ නායකයො. මාලිගා ප්‍රමාණයක් නඩත්තු කරමින්. මාලිගාම කීයක් තියෙයිද ජනාධිපතිවරයට මේ ලංකාවෙ. මේ වර්ග කිලෝමීටර් 65410යෙ. යන්නෙත් හෙලිකොප්ටරේ. යාපනයට යන්න යන්නෙ විනාඩි 45යි. පැය දෙකක මීටින් එකක් තිබ්බනම් පැය දෙකයි හතලිස් පහයි. එන්න විනාඩි 45යි. පැය තුන හමාරයි. පැය තුන හමාරට යාපනයේ මන්දිරයක් හදනවා. ඕනැද? එහෙනං ඉතිං අනුරාධපුරේ අය කොළඹ ගිහින් එනකොට වාරියපොළත් මන්දිරයක් තියෙන්න ඕනි. නතර වෙලා එන්න. කොළඹ ඉදන් අනුරාධපුරේට එනකොට හෙලිකොප්ටරේ එන්නෙ. විනාඩි 45යි නතර වෙන්න මන්දිරයක් ඕනිද? කොළඹ ඉදන් නුවර යනකොට මන්දිරයක් ඕනිද? කොළඹ ඉදන් නුවරඑළියෙ යනකොට මන්දිරයක් ඕනිද? ඇඹිලිපිටියෙ මන්දිර හැදුවා. පාසිකුඩාවල මන්දිර හැදුවා. ඇඹිලිපිටියෙ උඩවලවෙ. මහියංගනේ මන්දිරයක් හැදුවා. මොකක්ද මේ පිස්සුව. අස්පයා පිට යනවද? යන්නෙ හෙලිකොප්ටර්වල. මම හොයල බැලුව සමහර මන්දිරවල අවුරුද්දකට රාත්‍රී දෙකක් ඉදල නැහැ. හැබැයි සීයක් විතර මුරකරුවො. වැඩකරන අය දෙසීයක් විතර. වත්ත සුද්ද කරන්න බිත්ති සුද්ද කරන්න මොකක්ද මේ වෙලා තියෙන්නෙ. ඒ නිසා මතක තබා ගන්න. අපිට එක සැරයක් දෙන්න බලය මේ සියල්ල ජනතාව සතු දේපල බවට පරිවර්ථනය කරනවා ජනාධිපතිවරයාගෙ දේපල. ඒ විතරක් නෙවෙයි. මේ විශ්‍රාමික හැම ජනාධිපතිවරයම නඩත්තු කරන්න වෙලා තියෙනවා. ඩී.බී. විජේතුංග මහත්තය නඩත්තු කළා. එයාගෙ දියණියත් නඩත්තු කළා ආණ්ඩුවෙ සල්ලිවලින්. මම දැක්ක දැං ඔය ප්‍රේමදාස මහත්මයගෙ බිරිඳ තාමත් ආණ්ඩුවෙ ගෙදර. නඩත්තු කරන්නෙ ආණ්ඩුවෙන්. පඩි ගෙවන්නෙ ආණ්ඩුවෙන්. මුරකාරයො දාන්නෙ ආණ්ඩුවෙන්. ආණ්ඩුවෙ වාහන. ඕනැද? චන්ද්‍රිකා මැතිනියට ටොරින්ටන්වලින් ගෙයක් දුන්නා. මුරකායො සහිත ඔක්කොම විශ්‍රාමික ජනාධිපතිවරිය නඩත්තු කරන්න. මහින්ද රාජපක්ෂ මහත්මයට විශ්‍රාමික ජනාධිපතිවරයා හැටියට විජේරාම මාවතෙන් හෙක්ටර් කොබ්බෑකඩුව ආයතනය ඉස්සරහ ගෙයක් දුන්නා. ගෙයක් මුරකරුවො වාහන ඔක්කොම ආණ්ඩුවලින් නඩත්තු කරන්න ඕනි. මෙහෙම ජනාධිපතිවරු නඩත්තු කරන්න ඕනිද? අපි එකක් කියනවා. හිටපු කිසිඳු ජනාධිපතිවරයෙක් එයාට කොළඹ ජීවත් වෙන්න ගෙයක් නැතුව නැහැ. එයාට ජීවත් වෙන්න දේපල නැතුව නැහැ. එයාට සලකන්න දේපල නැති දරුවො නැතිව නැහැ. ඒ හැම කෙනාටම තමන්ගෙ දෙමව්පියන්ට සලකන්න පුලුවන්. ආණ්ඩුවෙන් මහා ධනස්කන්දයක් වියදම් කරලා මේ අය නඩත්තු කරන්න ඕනැද? අපි කියනවා මේ නඩත්තු සියල්ල කපා හරිනවා. මතක තබා ගන්න. සියල්ල කපා හරිනවා. කපා හැරල රටේ රාජ්‍ය නායකයා හැටියට ඔහුට ජීවත් වෙන්න විදිහක් නැත්නම් සමාජ ආරක්ෂණ අරමුදලෙන් යම් ගෙවීමක් කරනවා. ගමේ කෙනාටත් එහෙමනෙ. ජීවත් වෙන්න විදිහක් නැත්නම් අපි ගෙවීමක් කරමු. සාධාරණයි ඒක. රටේ රාජ්‍ය නායකයා. ඔහු රට වෙනුවෙන් යම් කාර්යභාරයක් කළා. අපි යම් ගෙවීමක් කරමු. මුදුන සුද්ධ කරන්න ඕනි. වාහන කොච්චර ද මොනතරම් සම්බන්ධීකරණ ලේකම්වරු මම පාර්ලිමේන්තුවෙදි එකපාරක් ඇහුවා සම්බන්ධීකරණ ලේකම්වරු 1200ක් හිටියා. මූණු දන්නෙ නැතුව ඇති. 1200ක් මුණ ගැහෙන්න පුලුවන්ද? සම්බන්ධීකරණ ලේකම්වරු. කැබ්රථ දීල තිබුනා. හැට දාහක පඩි දීල තිබුනා. තිස් දාහක තෙල් දෙනවා. කැබ් රථයක් හැට දාහක පඩියයි තිස් දාහක තෙලුයි. 1200ක් නඩත්තු කළා සම්බන්ධීකරණ ලේකම්වරු. ජනාධිපතිවරයාගේ සම්බන්ධීකරණ ලේකම්වරු කියලා. මෙහෙත් ඇති ඕනි තරම්. මොකක්ද මේ. මේ තමන්ට සළකන තමන්ට දේශපාලන කැන්වසින් යන අයට සලකන ක්‍රමයක් බවට පත්කරගෙන තියෙනවා ජනාධිපති ධූර. මේ ඔක්කොම නතර කරනවා මතක තබා ගන්න. මොකද මේ රට ඉවත දාන තනතුරක් වී තිබෙනවා ජනාධිපති ධුරය. මේ රටේ ජනතාවගෙ දේපල ධනය නාස්තිකරන තැනක් බවට පත්වී තිබෙනවා ජනාධිපති ධුරය. විශාල කෝටි ප්‍රකෝටි ගනන් තනි පුද්ගලයෙකු නඩත්තු කරන්න වැය කළයුතු ද මේ රට. අපි කිසිවෙකු වැය කළ යුතු නැහැ. අන්න එතනින් අපි ආදර්ශය පටන් ගන්න ලෑස්තියි. අන්න ඒ ආධර්ශය ලබාදෙමින් තමයි අපි පහළට ඇවිත් ආමන්ත්‍රණය කරන්නෙ, දැං රට හදන්න ලෑස්ති වෙමු කියලා. එහෙම රටක් අපිට ඕනි නැද්ද? අපි අපේ පරම්පාරාව වෙහෙස වෙමු. අපි අපේ පරම්පරාව කැපකරමු පරිත්‍යාග කරමු. අපි අපේ පරම්පරාව මහන්සි වෙමු. අපේ අනාගත දුවා දරුවන්ට මීට වඩා හොඳ රාජ්‍යක් සහ හොඳ රටක් නිර්මාණය කිරීමේ අරමුණින්. එතනින් පටන් ගන්න ඕනි. ඒ විතරක් නෙවෙයි. අපේ රටේ ඉහ වහගොස් තිබෙන දූෂණය මේක ස්වල්ප ප්‍රමාණයක දූෂණයක් නෙවෙයි. මා දැක්කා වාර්තාවල එයාර් ලංකා එකේ පසුගිය මාස නවයේ පාඩුව මිලියන 40000යි කියලා. මහජන බැංකුවට ව්‍යාපාරිකයන් ඉතා සුළු ප්‍රමාණයක් නොගෙවා තිබෙන ණය ප්‍රමාණය රුපියල් කෝටි 5000 පැනල. ලංකාවෙ සියලු ගොවි ජනතාවගෙ ණය ඔක්කොම එකතු කළත් රුපියල් කෝටි 5000ක් නැහැ. හැබැයි මහ බැංකුවට පොලු තියල ඉතාමත් ඉහළම පන්නයේ කූප්‍රකට ජාවාරම්කාරයො කෝටි 5000කට වඩා වැඩියෙන්. මේක දරන්න දෙන්න ඕනිද? මෙහෙම රටක් යන්න පුලුවන් ද? එකක් කියන්නම් අපි නීති සම්පාදනය කරනවා කිසිඳු අරක්කු කර්මාන්තකරුවෙකුට අපේ රටේ දේශපාලනයට එන්න බැහැ. ඔයා අරක්කු විතරක් පෙරන්න. අරක්කු පෙරන්නයි දේශපාලනය කරන්නයි දෙකක් බැහැ. මේ රට සුද්ධ කරන්න පටන් ගන්නෙ එතනින්. විනය හදන්නෙ එතනින්. ඔය නිකං මේ බල්බ් දාල තොරන් ගහල ලෝකෙ කොහෙවත් විනයක් හදල නැහැ. විනය හදන්නෙ එතනින්. අරක්කු කර්මාන්තකරුවන්ට නීති සම්පාදනය කරනවා ඔබ අරක්කු පෙරනවානම් ඔබ අරක්කු පෙරන්න ඔබට මන්ත්‍රීකං කරන්න බැහැ. ඔබ අරක්කු විකුණනවනම්. කිසිඳු බාර් ලයිසන් එකක් තියෙන මන්ත්‍රීවරයෙකුට අපේ රටේ දේශපාලනය කරන්න ඉඩ දෙන්නෙ නැහැ. මොකද කියන්නෙ. දෙන්න ඕනිද? අරක්කු විකුණනවනම් අරක්කු විකුණන්න. අපි අරක්කු විකුණන එක තහනම් කරන්න කියනව නෙවෙයි බාර් එක ඔයාගෙ බිස්නස් එක. ඔයා අරක්කු විකුණන්න. හැබැයි අරක්කු විකුණන කෙනා දේශපාලනය කරන්න ඕනිද? මන්ත්‍රීකං කරන්න දෙන්න ඕනිද? ඒවා නතර කරන්න ඕනි. මොකද ඒවගෙන් තමයි මේ කළු ව්‍යාපාර පෝශනය වෙලා තියෙන්නෙ. පහුගිය කාලෙ වරායෙන් පන්නපු කන්ටේනර්වල විශාල ප්‍රමාණයක එතනෝල් පිළිබඳ සාකච්ඡාවක් ආව. අපේ රටේ එතනෝල් ගෙනාවෙ මොනව වෙනුවෙන් ද, සුවඳ විලවුන් හදන්න. ඕඩිකොලෝන් හදන්න. අපි පාර්ලිමේන්තුවේ ඇහුව එක වසරකදි ලංකාවට කොච්චර එතනෝල් ගෙනාවද කියලා. මේ සුවඳ විලවුන් හදන්න, ඕඩිකොලෝන් හදන්න ඒ ගෙනාපු පොතේ එතනෝල් ප්‍රමාණය බැලුවොත් අපි උදේ හවා නාන්නෙත් ඕඩිකොලෝන්වලින්. ඒ තරමට එතනෝල්. ඇයි ඒ. දේශපාලනය සම්බන්ධ උනහම හොර අරක්කු ජාවාරම සිද්ධ වෙන්නෙ එතනින්. ඒ හින්ද මේ ජාවාරම්වලට ඉඩකඩ හදල තියෙනවා දේශපාලනය. ඒ නිසා එවැනි ව්‍යාපාර නතර කරන්න නම් ඔවුන් අතේ තිබෙන දේශපාලන බලය ඉවත් කරන්න ඕනි. ඔවුන් අතේ තිබෙන දේශපාලන බලය ඉවත් නොකොට ඔය ජාවාරම් පාලනය කරන්න බැහැ. ඒකට අපි තිත තියනවා. අපි පටන් ගන්නවා මේ රට හදන්න කොතනින් හරි. අපේ රටේ කුඩු මත්ද්‍රව්‍යවලට හවුල් වූ දේශපාලකයන් ඉන්නවා. ඔවුන් ධනය එක්රැස් කරගත් හැටි අපි හොයන්න ඕන. මා කියන්නෙ නැහැ අපි පාලනය ගොඩනගන්නෙ කිසිවෙකුගෙන් පලිගන්න නොවෙයි. කාටවත් වෛරයකින් අපි පාලනයක් ගොඩනගන්නේ නැහැ. හැබැයි අපි පාලනයක් ගොඩනගන්නෙ මේ රට පිරිසිදු කිරීමේ අරමුණින්. පිරිසිදු කරනවා මේ රාජ්‍යය. පලිගැනීම හෝ වෛරය හෝ අපි තුළ නැහැ. මේක පිරිසිදු කරන්න ඕනි අපි. අපි හැමදෙනාම ප්‍රාර්ථනා කරනවා පිරිසිදු පාලනයක් අපිට අවශයයි. අපිට මතකයි මීට අවුරුදු දහයකට පහළොවකට කලින් අපේ රටට මත්ද්‍රව්‍ය අවේ කොහොමද? ජිල් බෝලයක් වගේ කුඩු ගුලියක් දෙකක් හදලා ඒක ඊයම් කොලේකින් ඔතලා ඒක ගිලලා එයාර්පෝට් එකෙන් පැනලා ගෙදර ගිහිල්ලා පස්ස පැත්තෙන් කුඩු ගත්තා. එහෙම තමයි කුඩු ගත්තෙ මේ අපිට මතක කාලෙ. ඉස්සර අපිට මතකයි එයාර්පෝට් එකෙන් අහුවෙනවා මේවා. හැබැයි එහෙම කුඩු ගෙනාපු රට කන්ටේනර්වලින් කුඩු ගේන තත්වෙට පත්වුණේ කොහොමද? මේ කුඩු ගුලියක් දෙකක් ගිලලා ලංකාවට කුඩු ආව එක කාලයක් අද කන්ටේනර්වලින් කුඩු එනවා. කුඩු ව්‍යාපාරය මේ තරම් ප්‍රභල සහ බලවත් වුණේ කුඩු ව්‍යාපාරයට දේශපාලකයන් ආව. දේශපාලන රැකවරණය ආව. ඒ නිසා කුඩු ව්‍යාපාරය නතර කරන්නත් කුඩු ව්‍යාපාරය ලබා තිබෙන දේශපාලන රැකවරණය කුඩු ව්‍යාපාරයේ නිරතවන්නෙ දේශපාලකයා නතර කළ යුතුයි. මම නෙවෙයි එස්.බී. නුවරඑළියට ගිහිල්ල කිව්වා, තමන්ගෙ කැබිනට් මණ්ඩලයේ නුවරඑළියට කුඩු ගේන ඇමතිවරයෙක් ඉන්නවා කියලා. එක ඇමති කෙනෙක් කියනවා තව ඇමති කෙනෙක් කුඩු ගේනවා කියල නුවරඑළියට. කවුරුවත් ක්‍රියාමාර්ග ගත්තෙ නැහැ. ඒ නිසා ඒ ව්‍යාපාරයෙන් පළමුකොටම දේශපාලන රැකවරණය අයින් කරනවා. අයින් කරාට පස්සෙ පමණයි කුඩු අපේ රටේ ව්‍යාප්තවීම සහ ගෙන්වීම නතර කළහැකි වන්නේ. එතන පිරිසිදු කරමු. මේ අය මහජනයගෙ දේපල විශාල ප්‍රමාණයක් හොරකම් කරල තියෙනවා. මහජනයගෙ දේපලවලින් ධනය විශාල ප්‍රමාණයක් එක්රැස්කරගෙන තියෙනවා. මා කියනව අපි ඉතා කුඩා කාලයක් දෙනව හැම දෙනාටම දේශපාලකයින් තමා අයතා ලෙස උපයා ගන්නා ලද දේපල යලි භාරදෙන්න පුලුවන්. ඒගොල්ලන්ට ඒගොල්ලන්ගෙ ව්‍යාපාරවලින් ඒගොල්ලන්ගෙ ඉඩකඩම්වලින් ඒගොල්ලන්ගෙ පවුලෙන් යම් දේපලක් ඇවිල්ල තියෙනවනම් ඒ දේපල ඒ විදිහටම තියාගන්න පුලුවන්. හැබැයි අයතා ලෙස උපයාගෙන තිබෙන සියලු දේපල යළි අත්පත් කරගන්නා බවට අපි සහතිකයක් දෙනවා. ඒක කරන්න පුලුවන් අපිට විතරයි. ඒක කියන්න පුලුවන් වෙන්නෙත් අපිට විතරයි. මතක තබාගන්න. ඒක කරන්නෙත් ජාතික ජන බලවේගයේ පාලනයක් ඇතුළෙ විතරයි කියන එක අපි සහතික කරනවා. ඒ නිසා මේ රට ගොඩනැගීමේ පළමු පියවර එතන තියෙන්නෙ. පළමු පියවරෙන් පිරිසිදු කරන්න ඕන. දේශපාලන පොරපිටිය පිරිසිදු කරන්න ඕන. අන්න ඒ දේශපාලන පොරපිටිය පිරිසිදු කිරීමෙන් පමණයි අපේ රට ගොඩනැගීමේ අත්තිවාරම එලන්න පුලුවන්කම තියෙන්නෙ. අත්තිවාරම මුලුමනින්ම දිරලා. අත්තිවාරම මුලුමනින්ම බොල් පොළොවෙ හිටවලා. ලොකු බිල්ඩින් හදන්න බැහැ. අපි එතන ආරම්භ කරමු. අපි අපේ රටේ ආර්ථිකයේ විශාල පරිවර්ථනයක් ඇති කරමු. ඒ ගැන අපි දීර්ඝ ලෙස පසුව කතාකරමු. ඒ අන් කවරක්වත් නෙවෙයි. ආර්ථික සංවර්ධනය කියන්නෙ මහා බිල්ඩින්ම නෙවෙයි. කොංක්‍රීට් වනාන්තරයක් කියන්නෙ ආර්ථික සංවර්ධනයක් නෙවෙයි. අපේ ආර්ථික සංවර්ධනයේ ප්‍රධානම උපාය මාර්ගය ජනතාවගේ ජන ජීවිතය සමඟ ගැට ගැසුනු ආර්ථික උපායමාර්ගයක් ඔනි අපට. ජනතාවගේ ජන ජීවිතයෙන් විතැන් වූ ජනතාවගේ ජන ජීවිතයත් සමඟ සම්බන්ධ නොවූ ආර්ථික උපායමාර්ගයකින් අපිට ඇති පලක් නැහැ. අපේ ආර්ථිකයේ අත්පත්කරගන්නා වර්ධනයන් ඈත ගොවිබිමේ ජනතාවගේ ගෙදරට තමන්ගෙ ජීවිතයට දැනෙන්න ඕනි ආර්ථික වර්ධනයේ ප්‍රතිලාභ. ඈත ධීවර ගම්මානෙක වෙසෙන ධීවර ජනයාට දැනෙන්න ඕනි තමන්ගෙ ආර්ථිකයේ ප්‍රතිලාභ තමන්ට ගලාගෙන එන විදිහ. අද මොකද ආර්ථිකය ගැන කියන්නෙ ආර්ථිකය වර්ධනයන් ගැන කතා කරනවා ජනතාවගේ ජන ජීවිතයට කිසි සේත්ම සම්බන්ධ නොවන ආර්ථික සංවර්දනයක් ඵලක් නැහැ. අපේ ආර්ථිකයේ උපාය මාර්ගය බවට පත්කරගන්නෙ ජනතාවගේ ජන ජීවිතයත් සමඟ සම්බන්ධ කරගත් ආර්ථික උපාය මාර්ගයක්. ඒ උපාය මාර්ගයට ආණ්ඩුවට විශාල කාර්යභාරයක් තිබෙනවා රජයට ඒ වගේම අපේ දේශීය ව්‍යවසායකයට විශාල කාර්යභාරයක් තිබෙනවා. අපි සෑම ක්ෂේත්‍රයකම, ඒක කිරි වෙන්න පුලුවන්, ඒක යකඩ වෙන්න පුලුවන්, ඒක මිනිරන් කර්මාන්තයෙ වෙන්න පුලුවන්, ඒක ඇඟලුම් කර්මාන්තයෙ වෙන්න පුලුවන්. අපේ රටේ සුවිශේෂී කර්මාන්ත දියත් කළහැකි හැම ක්ෂේත්‍රයකම අපි නව දේශීය ව්‍යවසායකත්වයන් කැඳවලා නව කාර්මික ව්‍යවසායකයන් පරම්පරාවක් මේ රටේ නිර්මාණය කරනව. අපිට ඕනෑම පරම්පරාවක් මේ රට ගොඩනගන්න. රජය සහ එහි තිබෙන ඒකාබද්ධතාවයත් සමඟ තමයි අපි මේ රට ඉස්සරහට ගෙනියන්නෙ. ඒ සඳහා ආර්ථික දැක්මකින් යළි අපේ සේවාවන් ශක්තිමත් කරන්න ඕනි. සෞඛ්‍ය අධ්‍යාපනය ප්‍රවාහනය කියන සේවාවන් ඒවා ජනතාවට ඕනෑම රටක ජනතාවට ඉතාමත් සමීප කාර්යෂම සේවාවක් බවට පත්විය යුතුව තිබෙනවා. අද මොකද වෙලා තිබෙන්නෙ. ගෙදර ඉගනගන්න දරුවෙක් ඉන්නවනම් ඒ දරුව ගෙදරට බරක්. ගෙදර තාත්තා ලෙඩවෙලා ඉන්නවනම් පවුලට තාත්ත බරක්. යන්න එන්න හරියට ප්‍රවාහන සේවයක් නැතුව පොඩි බයිසිකලයක් අරගෙන පොඩි කාර් එකක් අරගෙන ඒක තමන්ගෙ ආදායමට බරක් වෙලා තියෙනවා. අද අධ්‍යාපනය, සෞඛ්‍ය, ප්‍රවාහනය මේ ක්ෂේත්‍ර තුන කඩා වැටීම නිසා මොකද වෙලා තියෙන්නෙ? තමන්ට ලැබෙන ආදායමෙන් විශාල පංගුවක් මේ ක්ෂේත්‍ර තුන මිලදී ගන්න වැයකරන්න වෙලා තියෙනවා. අම්මට ලෙඩ වෙලානම් ගෙදරට බරක් වෙනවා. යන්න එන්න හරියට පහසුකමක් නැති නිසා මෝටර් සයිකලයක් ගත්තනම් වාහනයක් ගත්තනම් ලීසිං කරල ගෙදරට බරක් වෙනවා. අද අපේ රටේ ආර්ථිකයේ පවුලකට විශාලම පංගුවක් අධ්‍යාපනය සෞඛ්‍ය සහ ප්‍රවාහනය වෙනුවෙන් වැයකරන්න වෙලා තියෙනවා. ඒවා ආණ්ඩුවක් විසින් සැපයිය යුතු සේවාවන්. ඒ නිසා අධ්‍යාපනයේ නව ප්‍රතිසංස්කරණයන් අන්කවරක්වත් නෙවෙයි. සල්ලි තියෙනවද නැද්ද කියන කාරණය නොසලකා ඒ දරුවා තමන් ඉපදුනු පව්ල තෝරාගෙන ඉපදුනා නෙවෙයි. ඔහු ඉපදුනු තැන එතන. හැබැයි ඔහු ඉපදුනු අම්ම තාත්තගෙ ආර්ථික තත්වය තමන්ට දැනුම උකහා ගන්න පුලුවන්ද බැරිද කියල නිර්ණය වීම යුක්ති සහගත නැහැ. ඒ නිසා සල්ලි තියෙනවද නැද්ද කියන කාරණය නොසලකා සෑම කෙනාටම අධ්‍යාපනය ඉතා හොඳින් ලබාගත හැකි ප්‍රතිපත්තියක් අපි නිර්මාණය කරමු. මා දැක්කා ජාතික විද්වත් සංවිධානය විසින් ප්‍රතිපත්ති මාලාවේ ඉදිරිපත් කරල තිබෙනවා අපේ පාසල් පද්ධතිය යලි රී ලොකේට් කරනවා. නැවත ස්ථාන ගත කරනවා මේ පාසල් පද්ධතිය. සෑම දරුවෙකුටම තම ගෙදර සිට පාසලකට යා හැකි උපරිම දුර කිලෝමීටර් දෙක නොයික්මවිය යුතුයි. කිලෝමීටර් දෙකකට ආසන්න දුර ඇතුළත හැම දරුවෙකුටම පාසලක් නිර්මාණය වෙන්න ඕනි. කිලෝමීටර් දෙකකට වඩා කිසි දරුවෙක් තමන්ගෙ අධ්‍යාපනය වෙනුවෙන් නොයා යුතුයි. කාර්යක්ෂම පාසල් පද්ධතියක් අපි නිර්මාණය කරන්න ඕනා. දෙමව්පියන්ට බරක් නොවෙන්න ඕනා දරුවන්ගෙ අධ්‍යාපනය. ඊළඟට සෞඛ්‍ය, තමන්ට සල්ලි තියෙනවද නැද්ද කියන එක නම් ලෙඩක් හැදුනම තමන් ජීවත් වෙනවද නැද්ද කියන එක සාධාරණ ද? යුක්ති සහගත ද? කෙනෙකුට පපුවෙ අමාරුවක් හැදෙනවා. දොස්තර මහත්තය නිර්ණය කරනව පපුව ඔපරේශන් කරගන්න ඕනි කියලා. දැං ඔපරේශන් එක කරගන්න පුලුවන්ද බැරිද කියල තීරණය වෙන්නෙ තමන්ගාව සල්ලි තියෙනවද නැද්ද කියන එක මතනම් සාධාරණ ද? යුක්ති සහගත ද? කෙනෙකුට ජීවත්වීමේ අයිතිය ලෙඩකට බෙහෙත් ගැනීමේ හැකියාව සල්ලි තියෙනවද නැද්ද කියන එක මත තීරණයවීම යුක්ති සහගත නැහැ. අපිට කියන්න පුලුවන්ද එයාට සල්ලි නැති හින්ද මිය ගියා එයා සල්ලි තිබ්බ හින්ද ඔපරේශන් කරගත්ත සාධාරණ ද? ඒ කියන්නෙ අපි ජීවත්වීම තීරණය කරන්න ඕනා අපිට ලෙඩක් හැදුනම සල්ලි තියෙනව ද නැද්ද කියන සාධකය මතද? ඒක යුක්තිසහගත ද? යුක්තිසහගත නැහැ. සල්ලි තිබෙනවද නැද්ද කියන බේදයකින් තොරව සෑම පුරවැසියාටම හොඳ සෞඛ්‍ය සේවයක් ලබාදෙන ප්‍රතිපත්තියක් අපි නිර්මාණය කරන්න ඕනා. ඊළඟට විශේෂයෙන්ම ප්‍රවාහනය. විශාල ප්‍රශ්නයක් බවට පත්වී තිබෙනවා. අද අපි ගොඩක් මාසික වැටුපක් ලබාගන්නා විශාල පිරිසකගෙන් තමන්ගෙ වැටුපෙන් වැඩි පංගුවක් ප්‍රවාහනය වෙනුවෙන් දරන්න වෙලා තියෙනවා. එක්කො ලීසිං කරපු කාර් එකට ගෙවන්න වෙලා තියෙනවා. ගාමන්ට් ෆැක්ට්‍රියක වැඩකරන දරුවෙක් නම් අරගත්ත ස්කූටි බයිසිකලයට ගෙවන්න වෙලා තියෙනවා රුපියල් හාරදාහක් විතර. මාසිකව තමන්ගෙ වැටුපෙන් විශාල පංගුවක්. තමන්ගෙ ප්‍රවාහනය සපයාගැනීම වෙනුවෙන් වැයකරන්න වෙලා තියෙනවා. මම හිතන්නෙ තමන්ට පෞද්ගලික වාහනයක් ගන්න ඕනිනම් ඒක ගන්න තියෙන අයිතිය ඒ විදිහටම ආරක්ෂා කරන ගමන් හැබැයි අපි පොදු ප්‍රවාහන සේවය දියුණු කරනවා. පොදු ප්‍රවාහන සේවය දියුණු කරන්න ඕනි. ජනතාවට ඉතා පහසුවෙන් තමන්ගෙ ප්‍රවාහන අවශ්‍යතාව සම්පූර්ණකරගන් රාජ්‍යක් අවශ්‍යයි. තමන්ට ලැබෙන ආදායමෙන් විශාල පංගුවක් මේ සේවාවන් තුන වෙනුවෙන් වැය කරන එක නතර කරන්න ඕනි. අධ්‍යාපනයට සෞඛ්‍යට ප්‍රවාහනය වෙනුවෙන් තමන්ගෙ වැය බර නතර කරන්න ඕනි. ඊට පස්සෙ අනික් පැත්තෙන් ඒ පවුලෙ ආදායම වැඩිවෙන ක්‍රමයක් හදන්න ඕනි. අන්න ඒක ඇතුළෙ විතරයි සෑම පවුලකටම සෞභාග්‍යමත් ජීවිතයක් උරුම වෙන්නෙ. අපි අපේ ඇස්වලින් දැකල තියෙනවා. අපිත් මේ ගම්වල අපි දැකල තියෙනව අපේ අම්මල තාත්තලගෙ පරම්පරාවෙ මිනිස්සු මිය ගිය විදිහ. ඔහේ ඉපදෙනවා. ඔහේ මොනව හරි කරනවා. ඔහේ මැරිල යනව. අදත් එහෙමයි. අපේ පන්තියෙ හිටපු අපේ පරම්පරාවෙ අය ඒ ගොල්ලන්ට තෝරගන්න දෙපැත්තක් තිබ්බ. අපේ පරම්පරාවෙ එක කණ්ඩායමක් තෝරගත්තා දේශපාලනය. මා ඇතුළු විශාල කණ්ඩායමක් තෝරගත්ත දේශපාලනය. මේක වෙනස් කිරීමට. තවත් පිරිසකට තෝරගන්න තිබුණෙ හමුදාව සහ පොලීසිය. අපේ පන්තිවල හිටපු බොහෝ සගයින් ඉතිං දේශපාලනය තෝරගත්ත විශාල ප්‍රමාණයකුත් මියගියා රැකියාව ලෙස හමුදාව සහ පොලීසිය තෝරගත්ත විශාල ප්‍රමාණයකුත් මියගියා. අපේ පරම්පරාවෙ බොහෝ දෙනෙක් අපේ ඇස් ඉදිරිපිට මිය ගිහින් තියෙන්නෙ අපි දැකල තියෙනවා. උතුරෙදි වේවා දකුණෙදි වේවා. අපි අත්විදල තියෙනව අපේ පරම්පරාවෙ කොච්චර තරුණ තරුණියො විශාල ප්‍රමාණයක් මියගියා මේ මහපොළොවෙ. මේක නතර වෙන්න ඕනි නැද්ද? මේක නතර විය යුතුයි. ඒ නිසා තවත් කවර වර්ගයේ යුද්ධයක් හෝ කවර වර්ගයේ හෝ තරුණයන්ට ඉඩකඩක් නොලැබෙන සාමජයක් හෝ කවර වර්ගයේ හෝ තරුණ තරුණියන්ගෙ කටවල්වලට මුඛවාඩම් දමන තහංචි සමාජයක් හෝ නිර්මාණය නොවිය යුතුයි. ඒ සඳහා මේ පරම්පරාවේ ජීවත්වෙන අපිට වගකීමක් තිබෙනවා. අපේ පරම්පරාවෙ බොහෝ දෙනෙක් තමන්ගෙ නියමිත ජීවිත කාලය ගත කරන්නෙ නැතුව මියගොස් තිබෙනවා. ඒ නිසා ජීවත් වෙලා ඉන්න අපේ පරම්පරාවට වගකීමක් තිබෙනවා අනාගත පරම්පරාවට එවැනි තත්වයක් ඇතිවීම වැලැක්වීම. අන්න ඒ වැලැක්වීම සඳහා වූ පාලනයක් අපි ගොඩනගමු. සහතිකයි අපි ඒ පාලනය ගොඩනැගීම සඳහා අවශ්‍යවන මූලික පියවර දැන් තබමින් සිටිනවා. අපි මේ සටන පටන් ගත්තෙ අපේ ජීවිත කාලය ඇතුලෙ බොහෝ දුෂ්කරතාවලට බොහෝ අභියෝගයන්ට පරාජයන්ට ජයග්‍රහණයන්ට අපි මුහුණ දී තිබෙනවා. මා පුද්ගලිකව ගත්තොත් මගේ දේශපාලන දිවියට අවුරුදු 31යි. අපි ළමා කාලයේ මෙය වෙනස් කිරීම සඳහා අපි පාසල් අවධියේදී මේ දේශපාලනය තෝරාගෙන තිබෙනවා. අපිට ජයග්‍රහණ අවස්ථා පරාජිත අවස්ථා විශාල අභියෝගයන් මේ සියල්ලට අපි මුහුණ දී තිබෙනවා. හැබැයි අපට ඉතාමත් නොසෙල්වෙන අත් නොහරින අත්නොහැරිය හැකි අත්හරින්න බැරි යුතුකමක් සහ වගකීමක් තිබෙනවා. අපේ කරමත අපිට උසුලන්න බැරි වගකීමක් තබෙනවා. අපි මේ බරෙන් නිදහස් වෙන්න ඕනි. අපේ පරම්පරාවේ ජීවිතවල බර අපේ කරමත තිබෙනවා. අපේ ඈත ගම්වල ජීවත්වෙන අම්මල තාත්තලගෙ ජීවිත ගතවෙච්ච ආකාරය අපි ඇස්වලින් දැකල තිබෙනවා. ඒ අයට හොඳ ජීවිතයක් ලබාදිය යුතුයි කියන බලාපොරොත්තුව ඒ බර අපේ කර උඩ තිබෙනවා. අපේ දුවා දරුවන් අපේ අම්මල තාත්තල මොන තරං බලාපොරොත්තුවෙන් අපේ දුවා දරුවන් හැදුවත් හොඳ අධ්‍යාපනයක් හොඳ රැකියාවක් හොඳ පව්ල් ජීවිතයක් හොඳ සමාජ තත්වයක් අපේක්ෂාවෙන් අපේ දුවා දරුවො හැදුවා. කී දෙනෙක් ඒ කඩයිම ජයග්‍රහණය කළාද? විශාල ප්‍රමාණයක් තම දෙමව්පියන්ගෙ බලාපොරොත්තු සුනු විසුනු කරපු දරුවො පරම්පරාවක් නිර්මාණය වෙලා තියෙනවා. ඒ නිසා අපේ දරුවන්ට මෙයිට වඩා හොඳ සමාජයක් හොද අනාගතයක් නිර්මාණය කිරීමේ බර අපි පිට තියෙනවා. මේ විනාශ වූමේ කඩාවැටුනු සමාජය වෙනුවට අපරාධවලින් එකිනෙකා අතර රුස්සන්නෙ නැති අධ්‍යාත්මයක් නැති සමාජයක් වෙනුවට යහපත් අධ්‍යාත්මයක් ඇති සමාජයක් ගොඩනැගිය යුතුයි යන බර අපි පිට තිබෙනවා. මේ බරින් අපි නිදහස් වෙන්න ඕනි. ඒ සඳහා අපි සහතික වශයෙන් මේ පියවර ජයග්‍රහණයෙන් කෙළවර කළ යුතුයි. තවදුරටත් මේ විනාශකාරීත්වය ගෙනියන්න හෝ ඉදිරියට යන්න අපිට යුක්ති සහගත අයිතියක් නැහැ. සහතික වශයෙන් මේක ජයග්‍රහණයෙන් කෙළවර කරනවා. සහතිකයි. ඒ සඳහා අපි සැම දෙනාම එකතු වෙන්න ඕනි. අපි අපිට මේ වේදිකාවේ ඉන්න අපිට අපේක්ෂකයා හැටියට මට අපි හැම කෙනාටම පැවරී තිබෙන කාර්යභාරය අපි උපරිම ලෙස ඉටුකරන බවට ඔබට සහතිකයක් දෙනවා. අපේ රටටත් අපේ රටේ ජනතාවටත් සතුට සැපත සෞභාග්‍ය ගෙනත් දෙන නව රාජ්‍යක් අපි නිර්මාණය කරමු, ඒ වෙනුවෙන් අපි හැමදෙනාම එකතුවෙමු, පෙරට එමු කියල ආරාධනා කරනවා.”", "URL": "https://lankatruth.com/si/?p=80688", "Category": "පුවත්", "Parent URL": null}