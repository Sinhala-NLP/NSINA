{"Source": "Lankatruth", "Timestamp": "July 16, 2019", "Headline": "හේමසිරි ප්‍රනාන්දුගෙන් CID යට ප්‍රකාශයක්", "News Content": "පාස්කු දින ප්‍රහාරය සම්බන්ධව හිටපු ආරක්ෂක ලේකම් හේමසිරි ප්‍රනාන්දු මහතාගෙන් අපරාධ පරීක්ෂණ දෙපාර්තමේන්තුව ඊයේ(15) ප්‍රකාශයක් ලබාගෙන තිබේ. පාස්කු ප්‍රහාරය සම්බන්ධව හිටපු ආරක්ෂක ලේකම් සහ පොලිස්පති පූජිත් ජයසුන්දර යන අය, සිය රාජකාරිමය වගකීම් සාපරාධී පැහැරහැරීමක් සිදුකර ඇතැයි විමර්ශනවලදී හෙලිව ඇති බැවින් ඔවුන් වහාම අත්අඩංගුවට ගෙන අධිකරණයට ඉදිරිපත් කරන ලෙස නීතිපතිවරයා විසින් වැඩබලන පොලිස්පතිවරයාට සිදුකළ දැනුම්දීමකට අනුව පොලිපතිවරයාගෙන් සහ හිටපු ආරක්ෂක ලේකම්වරයාගෙන් ප්‍රකාශ සටහන් කර ගැනීමට අපරාධ පරීක්ෂණ දෙපාර්තමේන්තුවට පසුගිය 2 වැනිදා කැඳවා තිබිණි. එම අවස්ථාවේ ඔවුන් අසනීප තත්වයෙන් රෝහල් ගතව සිටි අතර එදින පස්වරුවේ අපරාධ පරීක්ෂණ දෙපාර්තමේන්තුව මගින් ඔවුන් අත්අඩංගුවට ගත්තේ ය. අනතුරුව පසුගිය 3 වැනිදා පොලිස්පතිවරයා සහ හිටපු ආරක්ෂක ලේකම්වරයා අධිකරණයට ඉදිරිපත් කිරීමෙන් පසු 9 වැනිදා දක්වා රක්ෂිත බන්ධනාගාර ගතකරන ලෙස නියෝග කර තිබූ අතර 9 වැනිදා ඔවුන් ඇප මත මුදා හැරීමට අධිකරණය නියෝග කළේය. පසුව හිටපු ආරක්ෂක ලේකම්වරයා පසුගිය 13 වැනිදා රෝහලෙන් පිටව ගොස් තිබූ අතර ඊයේ(15) දින හිටපු ආරක්ෂක ලේකම්වරයා අපරාධ පරීක්ෂණ දෙපාර්තමේන්තුව හමුවේ පෙනී සිට ප්‍රකාශයක් ලබාදී තිබේ.", "URL": "https://lankatruth.com/si/?p=77735", "Category": "පුවත්", "Parent URL": null}