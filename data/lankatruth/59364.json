{"Source": "Lankatruth", "Timestamp": "September 14, 2018", "Headline": "ඌව මහ ඇමති ඇතුළු 15ක් රාජ්‍ය සේවකයාගේ පඩිපතට ගැසූ බවට ලංකා ගුරු සංගමයෙන් චෝදනා", "News Content": "ඌව පළාත් මහඇමති චාමර සම්පත් දසනායක ඇතුළු විත්තිකරුවන් 15 දෙනෙකුට එරෙහිව ලංකා ගුරු සංගමය විසින් අල්ලස් කොමිසමට ඊයේ දින(13) පැමිණිල්ලක් ඉදිරිපත් කර තිබේ. ඌව පළාත් අධ්‍යාපන සමූපකාරයේ සාමාජික ගුරුභවතුන්ගෙන් මාසිකව අයකරගනු ලබන රුපියල් මිලියන 60ක් පමණ මුදල ඌව පළාත් අධ්‍යාපන සමූපකාරය වෙත බැර නොකර අවභාවිතා කරන බවට ලංකා ගුරු සංගමය චෝදනා කර සිටියි. ඌව පළාත් මහ ඇමති, ඌව පළාත් ප්‍රධාන ලේකම්, ඌව පළාත් අධ්‍යාපන ලේකම්,ඌව පළාත් අධ්‍යාපන අධ්‍යක්ෂක, කලාප අධ්‍යාපන අධ්‍යක්ෂකවරුන් දස දෙනෙකු ද ඇතුළුව 15 දෙනෙකුට එරෙහිව ලංකා ගුරු සංගමය මෙලෙස අල්ලස් කොමිසමේ පැමිණිල්ල ගොනු කර තිබේ. රාජ්‍ය සේවකයාගේ වැටුප් පතින් අයකරගනු ලබන මුදල් දේශපාලකයෙකුට මෙලෙස සූදු කෙලියේ යෙදවීමට කිසිඳු අයිතියක් නොමැති බවත් වහාම මෙම මුදලට කුමක් සිදුවූවාද යන්න විමර්ශනය කළ යුතු බවත් ලංකා ගුරු සංගමයේ ප්‍රධාන ලේකම් මහින්ද ජයසිංහ මහතා මාධ්‍ය අමතමින් අදහස් දැක්වීය. පසුගිය 2017 වසරේ නොවැම්බර් මස සිට මාසිකව එකතුවන රුපියල් මිලියන 60කට අධික මුදල සම්බන්ධව අපක්ෂපාතී විමර්ශනයක් සිදුකර වැරදිකරුවන්ට කඩිනමින් නීතිය ක්‍රියාත්මක වෙතැයි තමන් බලාපොරොත්තු වන බවත් මහින්ද ජයසිංහ මහතා වැඩිදුරටත් පැවසීය.", "URL": "https://lankatruth.com/si/?p=59364", "Category": "පුවත්", "Parent URL": null}