{"Source": "Lankatruth", "Timestamp": "July 3, 2020", "Headline": "2011 ලෝක කුසලාන පාවාදීම පිළිබඳ මහින්දානන්දගේ ප්‍රකාශය ගැන පරීක්ෂණ අවසන්", "News Content": "වසර 2011 ලෝක කුසලාන ක්‍රිකට් තරගාවලියේ ශූරතාව මුදලට පවා දුන් බවට හිටපු ක්‍රීඩා අමාත්‍ය මහින්දානන්ද අලුත්ගමගේ මහතා කළ චෝදනාව සම්බන්ධයෙන් ක්‍රීඩා වැරදි පිළිබඳව පොලිස් විශේෂ විමර්ශන ඒකකය ක්‍රියාත්මක කළ පරීක්‍ෂණය අවසන් කළ බව එම ඒකකයේ ප්‍රධානී ජ්‍යෙෂ්ඨ පොලිස් ආධිකාරී ජගත් ෆොන්සේකා මහතා මාධ්‍ය වෙත අනාවරණය කර තිබේ. “මෙම සිද්ධිය පිළිබඳව තව දුරටත් විමර්ශනය නොකර මේ පැමිණිල්ල අපිට යොමු කළ ක්‍රීඩා ආමාත්‍යංශයේ ලෙක්ම්තුමාට වාර්තාවක් යවනවා. අපේ ඒකකයේ නිලධාරීන්ගේ සාකච්ඡාවක් අද (03) පෙරවරුවේ පැවැත්වුණා. එයට අපේ ස්ථානාධිපතිවරයා, නියෝජ්‍ය අධ්‍යක්‍ෂවරයා ඇතුළු සියලු දෙනාම සහභාගි වුණා. එහිදී අපි තීරණය කළා විමර්ශනය අවසන් කරන්න. සියලුම ක්‍රීඩකයන් ගෙන්වලා කටඋත්තර ගැනීම ආදෝලනාත්මක තත්වයක් නිර්මාණය කිරීමක් බවට මේ වනවිට පත්වෙලා තියෙනවා. ඒ නිසා මේක ලොකු ප්‍රශ්නයක් වෙන්න පුළුවන් අපේ ඒකකය මේ දක්වා ලබාගත් කටඋත්තර තුනෙන් අපිට තේරුම් ගියා මහින්දානන්ද අලුත්ගමගේ මහතා ඉදිරිපත් කළ කරුණු 14 සනාථ කරන්න හැකියාවක් නැහැ කියලා. ඒ වගේම අයි.සී.සී. එකට ලිපි යොමු කළා කිව්වත් අයි.සී.සී. ප්‍රතිචාර දක්වලත් නැහැ. අයි.සී.සී. පරීක්‍ෂණයක් කරලත් නැහැ. අපි කටඋත්තර ගත්ත තිදෙනාම සාධාරණ හේතු කියලා තියෙනවා. විශේෂයෙන්ම කණ්ඩායම් මාරු කළේ ඇයි කියලා. අනික මේක 2011 වසරේ සිද්ධියක්.” යැයි ඒ මහතා අදාල තත්වය මාධ්‍ය වෙත අනාවරණය කරමින් වැඩි දුරටත් ප්‍රකාශ කරයි.", "URL": "https://lankatruth.com/si/?p=94462", "Category": "ක්‍රීඩා පුවත්", "Parent URL": null}