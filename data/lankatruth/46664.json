{"Source": "Lankatruth", "Timestamp": "January 23, 2018", "Headline": "සයිටම් ප්‍රතිෂ්ටාපනය සඳහා යෝජිත ‘සන්රයිස්’ ආයතනයට විශ්වවිද්‍යාල ආචාර්යවරුන්ගේ විරෝධය", "News Content": "මුදලට වෛද්‍ය උපාධිය විකිණීම සඳහා පිහිටුවනු ලැබූ මාලඹේ සයිටම් ආයතනය ‘සන්රයිස්’ නැමති ආයතනයක් හරහා නැවත ප්‍රතිෂ්ටාපනය කිරීමට ආණ්ඩුව ගෙන ඇති තීරණයට විරෝධය දක්වමින් විශ්වවිද්‍යාල ආචාර්යවරු විසින් නිවේදනයක් නිකුත් කර තිබේ. විශ්වවිද්‍යාල ආචාර්ය මාහාචාර්යවරු 74 දෙනෙකුගේ මෙම විරෝධතාවයට සිය එකඟතාවය පළකරමින් නිකුත් කර ඇති එම නිවේදනය මගින් ධ්‍යාපනය පිලිබඳ මහජන කොමිසමක් ඉල්ලා සිටියි. එම නිවේදනය සම්පූර්ණයෙන් පහතින් පල වේ. ජනාධිපති කොමිසම මගින් සයිටම් ප්‍රතිෂ්ටාපනය සඳහා යෝජිත ‘සන්රයිස්’ ආයතනයට විශ්වවිද්‍යාල ආචාර්යවරු විරුද්ධ වෙයි. අධ්‍යාපනය පිලිබඳ මහජන කොමිසමක් ඉල්ලයි. පහත නම් සඳහන් වන අපි, සයිටම් අර්බුධය විසදීමට ආණ්ඩුව ඉදිරිපත් කර ඇති නව යෝජනා පිලිබන්දව දැඩි ලෙස කලකිරී සිටිමු. 2018 ජනවාරි 04 වන දින රාජ්‍ය ප්‍රවෘති දෙපාර්තමේන්තුව නිකුත් කළ ප්‍රකාශනයක ආණ්ඩුව සයිටම් අහෝසි කර දැනට අධ්‍යාපන කටයුතුවල නිරත වී සිටින සයිටම් ශිෂ්‍යයින් සඳහා ‘සන්සෙට් ආයතනයක්’ ස්ථාපිත කොට ඊට සමගාමීව 2019 වර්ෂයේ ආරම්භයේ සිට වෛද්‍ය සිසුන් බඳවා ගැනීම සඳහා ‘සන්රයිස් ආයතනයක්’ පිහිටුවීම පිළිබඳ ආකෘතියක් ගෙන හැර දක්වයි. මෙම නව ආයතන දෙකම ශ්‍රී ලංකා තොරතුරු තාක්ෂණ ආයතනයට (SLIIT) අනුබද්ධ වනු අතර, එම ප්‍රකාශනය තුළින් ආණ්ඩුව අපට පවසන්නේ මෑතකදී නීතිගත කෙරුණු වෛද්‍ය අධ්‍යාපනය සහ පුහුණුවට අදාල අවම සම්මතයන්ට මෙම ආයතන අනුකුල වනු ඇති බවයි. ‘සන්සෙට් ආයතනය’ වර්තමානයේ සයිටම්හි අධ්‍යාපනය ලබන අවසන් සිසුන් කණ්ඩායම උපාධිය ලබා ගැනීමත් සමඟ තම ක්‍රියාකාරකම් අවසන් කරනු ඇත. එමෙන්ම ‘සන්රයිස් ආයතනය’, එහි නමින් ඇඟවෙන පරිදිම, වෛද්‍ය අධ්‍යාපනය පෞද්ගලිකරණය කිරීමට දායක වනු ඇත. ආණ්ඩුවට අනුව මෙම නව ලාබ නොලබන ආයතනය උපයන අතිරික්ත ආදායම කොටස්කරුවන්ට නොයන අතර, ගාස්තු අයකරන වෛද්‍ය විද්‍යාලයේ සංවර්ධනයට, පර්යේෂණ සහ ශිෂ්‍යත්ව පිරිනැමීම සඳහා යොදවනු ඇත. මෙම යෝජනාවලට එරෙහිව එන ඕනෑම විරෝධතාවයක් පොදු ශ්‍රී ලාංකිකයින්ගේ යහපත උදෙසා නොව ඊනියා දේශපාලන න්‍යාය පත්‍රයන් මගින් මෙහෙයවන ලබන බවට පුර්වාචනය කරමින් මෙම ප්‍රකාශනය අවසන් වෙනවා. සයිටම් විවේචකයින් ඉදිරිපත් කල ඉල්ලීම් කිහිපයක් තෝරා ගනිමින්, ආණ්ඩුව යෝජනා කර ඇති ආයතනය 2017 පැවති සයිටම් ආයතනයෙන් වෙනස් වූ එකක් බව ඒත්තු ගන්වමින් මහජනයා නොමඟ යැවීමට ‘අහෝසි කිරීම’, ‘අවම සම්මතයන්’ සහ ‘ලාබ නොලබන’ යන වචන භාවිතා කරනවා. විද්‍යාර්ථීන්ගේත්, ශිෂ්‍යයින්ගේත්, වෛද්‍යවරු ඇතුළු අනෙකුත් වෘත්තීයවෙදීන්ගෙත් සහය පළවුණු සයිටම් අහෝසි කර වෛද්‍ය අධ්‍යාපනය පෞද්ගලිකරණය නවතා දැමීම වෙනුවට, ‘සන්රයිස් ආයතනය’ තුළින් නව විසදුම ‘නිදහස්’ අධ්‍යාපනය කඩා බිඳ දැමීම ගන්නා ඉදිරි පියවරක් වනු ඇත. එමෙන්ම ගාස්තු අයකරන ආයතනයක් පිහිටු වීම පුද්ගලික වෛද්‍ය අධ්‍යාපනය සහ සයිටම් අහෝසි කිරීම පිලිබඳ විශ්වාසයෙන් තම පන්ති වර්ජනය සහ උපවාසය අවසන් කල වෛද්‍ය සිසුන් සහ ඔවුන්ගේ දෙමාපියන් සහ ආචාර්ය හර්ෂ ද සිල්වා අතර ඇති වූ ගිවිසුම උල්ලංඝනය කිරීමක්ද වනු ඇත. ආණ්ඩුව, සයිටම් සහ ස්ලිට් යන ආයතන අතර ඇති වූ අවබෝධතා ගිවිසුමේ විස්තර මහජනයාට හෙළිදරවු වී නොමැත. ස්ලිට් සමඟම ගාස්තු අයකරන නව වෛද්‍ය විද්‍යාලය උපාධි පිරිනමන ආයතනයක් ලෙස විශ්ව විද්‍යාල ප්‍රතිපාදන කොමිසම මඟින් පිළිගනු ලබනු ඇත. නව වෛද්‍ය විද්‍යාලය සහ ආණ්ඩුව අතර ඇති සම්බන්ධය පිළිබඳව මෙම ප්‍රකාශනයෙන් වැඩියමක් නොපැවසේ. සත්‍ය වශයෙන්ම සිදු වනු ඇත්තේ පුද්ගලික වෛද්‍ය අධ්‍යාපනය සවිමත් කිරීමට මහජන සම්පත් යොදාගැනීමට ඉඩ සලසන නිතියනුකුල යාන්ත්‍රණයක් ආණ්ඩුව විසින් සකස් කිරීමයි. දුප්පත් රටක් වන අපට තම උසස් අධ්‍යාපනයට වියදම් කල හැකි ශිෂ්‍යයින් නොමැත. එවැනි වාතාවරණයක් තුල පුද්ගලික උසස් අධ්‍යාපන ක්‍රමයක් පවත්වාගෙන යා හැක්කේ රාජ්‍ය සහනාධාර, ශිෂ්‍ය ණය, සහ අනෙකුත් රාජ්‍ය-පුද්ගලික හවුල්කාරිත්වයන් තුළින් පමණක්ය. මෙම පිළිවෙත් අනෙකුත් රටවල අසාර්ථක වී ඇති මුත් පුද්ගලික උවමනාවන් වෙනුවෙන් සයිටම් සම්බන්ධව ඉදිරිපත් කෙරී ඇති යෝජනා වැනි යල් පැන ගිය ප්‍රතිපත්ති සඳහා ආණ්ඩුව සහයෝගය පළකරනවා. විදේශ සිසුන්ගේ ලියාපදිංචිය ඉහළ යෑමෙන් ලැබෙන විදේශ ප්‍රාග්ධනය පිලිබඳ දුර්වබෝධයත් මෙවැනි ක්‍රියා තුළ සනිටුහන් වනවා. මෙවැනි පටු අවශ්‍යතා අප අධ්‍යාපන ක්‍රමයේ වර්ධනය තීරණය කල යුතුද? ගාස්තු අයකරන නව වෛද්‍ය උපාධිය පිරිනමන ආයතනය ඇතිකිරීම තුලින් දැනට ශ්‍රී ලංකාව තුළ වෛද්‍ය උපාධිය හැදෑරීමට නොහැකි ශිෂ්‍යයින්ට එම වරප්‍රසාදය සඳහා ගාස්තුවක් ගෙවීමෙන් එම උපාධිය හැදෑරීමට පහසුකම් සපයනු ඇත. ආණ්ඩුව කලින් නිකුත් කල ප්‍රකාශන මගින් මෙන්ම මෙම ප්‍රකාශනයෙනුත් සයිටම් ආයතනය නිරුපනය කරන ගැටලුව ආමන්ත්‍රණය නොවේ. විශේෂයෙන්ම, ආණ්ඩුව: 1. අධ්‍යාපනය පෞද්ගලිකරණයට අදාල කරුණු සැලකිල්ලට ගැනීමට අසමත් වී තිබෙනවා. එපමණක් නොව යෝජිත ‘විසදුම’ අධ්‍යාපනය පෞද්ගලීකරණය ආණ්ඩුවේ ප්‍රතිපත්තිය බවට සුජාත කරනවා. 2. අධ්‍යාපන ක්‍රමය දැනටමත් ධනවතුන්ගේ වරප්‍රසාදයක් වී ඇති බව නොසලකා හරිනවා. මෙම යෝජනා තුලින් රාජ්‍ය පද්ධතියට ඇතුලත් වන අයට වඩා අඩුවෙන් සුදුසුකම් ඇති මුදල් ඇති අයට වෛද්‍ය උපාධිය ලබා ගැනීමට ඉඩ සලසනවා. වෙනත් වචන වලින් කිවහොත්, මෙම නව යෝජනා කිසිම ආකාරයෙන් සියලු දෙනාටම ගැලපෙන විසදුමක් නොව ශ්‍රී ලාංකිකයින් කිහිප දෙනෙකුට පමණක් වාසි සැලසෙන විසදුමකි. 3. දැනට අධ්‍යාපනයට වෙන්වී ඇති මහජන මුදල් ධනවතුන්ට අධ්‍යාපන සහනාධාර දීම සඳහා යෙදවීම ප්‍රවර්ධනය කරයි. 4.රාජ්‍ය අධ්‍යාපන තන්ත්‍රය තුල ඇති ගැටළු රාශිය නොසලකා හරියි. පාසල් සහ උසස් අධ්‍යාපන ක්ෂේත්‍රයේ හදිසි අවධානය යොමු විය යුතු ගැටළු රාශියකි. භූගෝලීය වශයෙන් මෙන්ම, පළාත් සහ ජාතික වශයෙන් පාසල් අතර පවතින විෂමතා, දුප්පත් දරුවන්ට තම අපේක්ෂා සාක්ෂාත් කරගැනීමට අවස්ථා අඩු වීම, අධ්‍යාපනයට බාධා වන සමාජීය ගැටළු වලින් පිඩා ලබන දරුවන්ටත් ඔවුන්ගේ දෙමාපියන්ට සහයෝගයක් නොමැති වීම (පිළිගත නොහැකි තරම් ඉහළ පාසල් නොයන අබාධිත දරුවන් ඇතුළුව), අප සමාජයේ බහුවිධත්වය පිලිබඹු නොවන විෂය මාලාව, අඩු වැටුප් සහ අවම වශයෙන් අනුග්‍රහය ලබන පාසල් ගුරුවරු, ප්‍රජාතන්ත්‍රීය නොවන අධ්‍යාපන අවකාශ, අධ්‍යාපනය දේශපාලනකරය ආදී බොහොමයක් මේවා අතර වේ. ක්‍රමවත්ව අධ්‍යාපන ක්ෂේත්‍රයේ ඇති ගැටළු විමර්ශනය කරන මහජන කොමිසමක අවශ්‍යතාවය අපි පෙන්වා දී ඇත්තෙමු. අප පවසන්නේ ලෝක බැංකුව, විද්වතුන් හෝ පණ්ඩිතයින් විසින් ප්‍රකාශ කරන ගැටළු නොව, දෙමාපියන්, ශිෂ්‍යයින්, ගුරුවරුන් සහ සාමාන්‍ය ජනයා විසින් හඳුනාගත් ගැටළු පිළිබඳවයි. අප අදහස් කරන්නේ කොළඹ ඇතුළු නාගරික ප්‍රදේශ වල සිටින වරප්‍රසාධිතයින් මුහුණපාන ගැටළු නොව දුෂ්කර ප්‍රදේශ, නාගරික දුප්පතුන් අත්දකින ගැටළු පිළිබඳවයි. සිංහල, දෙමල මෙන්ම සඥා භාෂාවෙන් ප්‍රකාශිත ගැටළු පිළිබඳවයි. අප අධ්‍යාපන ක්‍රමය ප්‍රජාතන්ත්‍රීකරණය කල හැක්කේ මෙම ජන කොටස් සහභාගී කරගැනීමෙනි. එමෙන්ම අපට ‘නිදහස්’ අධ්‍යාපනය සුරැකිය හැක්කේ ජනයා උනන්දු කරවීම තුලිනි. ‘නිදහස් අධ්‍යාපනය’ ශ්‍රී ලංකාවේ හදවත සහ ආත්මය වේ. එය අපගේ දරුවන්ට, අප පවුල් ඇතුළු අප සමාජයට වඩා යහපත් අනාගතයක බලාපොරොත්තුවක් රඳවා ගැනීමට ඉඩ සලසා ඇත. එය අනාගතය පිලිබඳ අප තුල ඇති බිය අඩු කර ඇත. පසු ගිය දශක කිහිපය තුල නොමඟ ගිය දේශපාලකයින්, මහජන මත විමසුමකින් තොරව කෙරුණු අයවැය සහ හිටි අඩියේ කෙරෙන ප්‍රතිපත්ති සම්පාදනය හේතුවෙන් රාජ්‍ය අධ්‍යාපන ආයතන දුර්වල වී ඇත. මෙම රටේ ජනයා නියෝජනය කරන ආණ්ඩුව ලෙස ඔබට වඩාත් සාධාරනවුත් ප්‍රජාතන්ත්‍රනිය ලෙස පොදු අධ්‍යාපන ක්‍රමය ශක්තිමත් කිරීමට සහ එයට අනුග්‍රහය දැක්වීමට ජන වරම ඇත. එසේ තිබියදී, නිදහස් අධ්‍යාපනය ශක්තිමත් කරනවා වෙනුවට අධ්‍යාපනය පෞද්ගලිකරණය අධ්‍යාපන ප්‍රතිපත්තිය ලෙස විවෘතව ප්‍රකාශ කරන පළමු ආණ්ඩුව ඔබයි. මෙම තීරණාත්මක මොහොතේදී අපි ඔබගෙන් ඉල්ලා සිටින්නේ පෞද්ගලීකරණ ප්‍රතිපත්තිය නැවත සලකාබලා, මෙම වැඩ පිළිවෙල වෙනස් කරන ලෙසයි. විශේෂයෙන්ම, අපි ඔබෙන් ඉල්ලා සිටින්නේ: 1) සයිටම් ප්‍රතිෂ්ටාපනය කරන ‘සන්රයිස් ආයතනය’ පිහිටුවීමේ සැලැස්ම අත්හැර දැමීම; 2) පාසල් සහ උසස් අධ්‍යාපනය පෞද්ගලිකරණය සඳහා ගෙන ඇති අනෙකුත් ක්‍රියාමාර්ග නවතා දැමීම; සහ 3) අධ්‍යාපනය පිළිබඳව ඇති ඉල්ලීම් සහ රටේ අධ්‍යාපන ක්ෂේත්‍රය මුහුණ පා ඇති අර්බුධය පිළිබඳව ගැඹුරින් සලකා බැලීමට අධ්‍යාපනය පිලිබඳ මහජන කොමිසමක් ස්ථාපිත කිරීම. Signed by:", "URL": "https://lankatruth.com/si/?p=46664", "Category": "පුවත්", "Parent URL": null}