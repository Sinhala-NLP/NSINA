{"Source": "Lankatruth", "Timestamp": "March 23, 2021", "Headline": "බ්‍රසීල ජනාධිපති අසාර්ථකත්වයේ කඩඉමට ලඟවෙයි", "News Content": "කොවිඩ් – 19 ව්‍යාප්තිය හමුවේ අඟුළු දැමීම් සිදු කරනු ලබන්නේ කෲර පාලකයින් බව බ්‍රසීල ජනාධිපති ජෙයාර් බොල්සනාරෝ පවසා තිබේ. ජනාධිපතිවරයාගේ අදූරදර්ශී ක්‍රියාමාර්ග නිසා මේ වනවිට කොවිඩ් වසංගතය හමුවේ දැවැන්ත අර්බුදයකට බ්‍රසීලය මුහුණ දීසිටින බව වාර්තා වේ. බ්‍රසීලයේ රියෝ ද ජැනෙයිරෝ හි ඇතුළුව සියලුම රෝහල්වල දැඩි සත්කාර ඒකකයන්හි රෝගීන් පිරී ගොස් ඇති බවත් රෝගීන් අත්‍යවශ්‍යඖෂධ ඇතුළු සෞඛ්‍ය උපකරණ නොමැති බවත් වාර්තා වේ. කොවිඩ් – 19 ව්‍යාප්තිය හමුවේ බ්‍රසීලයේ ප්‍රාන්ත 27න් බහුතරයක ප්‍රධානීන් ජනාධිපතිවරයා ප්‍රමුඛ රජයට දන්වා ඇත්තේ පසුගිය මාර්තු 10 වන දින සිට රටපුරා දැඩි සීමා කිරීම් පනවන ලෙස එහෙත් ජනාධිපතිවරයා එය නොසලකා හැරියේය. කොවිඩ් – 19 වසංගතය මැඩපැවැත්වීම සඳහා ජාතික සැලැස්මක් නොමැති හෙයින් ආණ්ඩුකාරවරුන් සහ නගරාධිපතිවරු තනිවම සිය පාලන ප්‍රදේශයන් තුළ අගුලු දැමීමට නියෝග කර තිබේ. මෙම තත්වය හමුවේ අන්ත දක්ෂිනාංශික ජනාධිපති බ්‍රසීලියේ අගනුවර පැවති දේශනයකදී අදහස් දක්වමින් ”බ්‍රසීලය නිවැරදි මාවතේ ගමන් කරමින් සිටී. එය විසඳුම් සොයන පෙරමුණේ ධාවකයෙකි බ්‍රසීලය ආදර්ශයක් සපයයි. විසඳුම් සෙවීමේදී ඉදිරියෙන් සිටින රටවල් අතලොස්සෙන් එකක් අපි” යැයි පවසා තිබේ. බ්‍රසීලය මේ වන විටත් වසංගතයේ වර්තමාන ගෝලීය කේන්ද්‍රස්ථානය බවට පත් වෙමින් තිබේ. මේ වනවිට බ්‍රසීලයෙන් වාර්තා වන සමස්ත කොවිඩ් ආසාදිතයින් ගණන 11,998,233 ක් වේ. මරණ 294,115 ක් වාර්තා වී තිබේ. ජනාධිපති ජෙයාර් බොල්සනාරෝ අන්ත දක්ෂිණාංශික ජාතිකවාදියෙකු වන අතර හිටපු හමුදා නිලධාරියෙකුද වේ. ජනතාව ඔහු කෙරෙහි දැඩි විශ්වාසයක් තබමින් පාලන බලය ලබා දෙනු ලැබූවත් මේ වනවිට ඇමසන් වන විනාශය, කොවිඩ් වසංගතය පාලනයට අපොහොසත් වීම,ආර්ථිකය කඩා වැටී සාමාන්‍ය ජන ජීවිත අර්බුදයට ලක් වීම හමුවේ ජනතා අප්‍රසාදයට ලක්ව සිටී.", "URL": "https://lankatruth.com/si/?p=113578", "Category": "විදෙස් පුවත්", "Parent URL": null}