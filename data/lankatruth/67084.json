{"Source": "Lankatruth", "Timestamp": "January 28, 2019", "Headline": "බ්‍රසීලයේ වේල්ලක් බිදීයාමෙන් සිදුවූ ජීවිත හානි ගණන ඉහළට", "News Content": "බ්‍රසීලයේ බෘමල්ඩිනෝ ප්‍රදේශයේ යපස් ආකරයක වේල්ලක් බිදී යාමෙන් සිදුවූ අනතුරින් මියගිය සංඛ්‍යාව 58 දක්වා ඉහළ ගොස් තිබේ. පසුගිය 25 වැනිදා බ්‍රසීලයේ වේල් සමාඟමට අයත් අඩි 282ක් උස මෙම යපස් ආකරයේ වේල්ල බිදීගිය අතර ඉන් පිටතට ගැලූ මඩ ප්‍රවාහය, අවට ගම්මාන හා වගාබිම් වසා පැතිර ගියේය. සහන සේවා කණ්ඩායම් පවසන ආකාරයට මේ වනවිට මියගිය පුද්ගලයන් ගණන 58ක් වන අතර 23 දෙනෙකු රෝහල් ගතකර ඇතැයි වාර්තා වේ. අතුරුදන්ව ඇතැයි සැළකුණු පුද්ගලයන් 192කුගේ දිවි බේරා ගැනීමට සහන සේවා කණ්ඩායම් සමත්ව ඇත. කෙසේ වෙතත් තවත් 300කට අධික පිරිසක් අතුරුදන්ව ඇත. එම පිරිස සෙවීමේ කටයුතු තවදුරටත් ක්‍රියාත්මක අතර ඒ සඳහා හෙලිකොප්ටර් යානා ද යොදවා ඇත. බිදීගිය වේල්ල වසර 42ක් පමණ පරණ වූවක් වන අතර එම සමාඟමට අයත් පතලක වේල්ලක් 2015 වසරේ බිදීයාමෙන් 19 දෙනෙකුට දිවි අහිමි විය. මෙම අනතුර සිදුවන තෙක් බ්‍රසීලයේ සිදුවූ දැවැන්තම ස්වභාවික අනතුර ලෙස එය සැළකිණි.", "URL": "https://lankatruth.com/si/?p=67084", "Category": "විදෙස් පුවත්", "Parent URL": null}