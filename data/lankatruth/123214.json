{"Source": "Lankatruth", "Timestamp": "September 17, 2021", "Headline": "සහන සේවා ලබා දීම වගේම ජනතාව දැනුවත් කිරීමේ ක්‍රියාවලියත් අතිශය වැදගත්…", "News Content": "සහන සේවා ලබා දීම වගේම ජනතාව දැනුවත් කිරීමේ ක්‍රියාවලියත් අතිශය වැදගත් බව ජාතික ජන බලවේගයේ මෙහෙයුම් කමිටු සාමාජික වසන්ත දිසානායක පවසයි. ඔහු මේ බව පැවසූවේ “කොවිඩ් වගකීම කාටද?” මැයෙන් ජාතික ජන බලවේගය විසින් ඊයේ (16) පැවැත්වූ ඔන්ලයින් සම්මන්ත්‍රණය අමතමිණි. එහිදී වැඩිදුරටත් අදහස් දැක්වූ ඔහු… “කොවඩ් වසංගතය සෞඛ්‍ය විද්‍යාත්මක වූවක්. එය කේන්ද්‍රීය පැත්තයි. අපි ජීවත්වන ලෝක ක්‍රමය තුළ ඇතිවන සෞඛ්‍ය හෝ වෙනත් ඕනෑම දේකට ආර්ථික දේශපාලන පදනම බලපානවා. අපේ රටේ පාලකයෝ ඇතුළුව බොහෝ රටවල පාලකයන් සෞඛ්‍ය පැත්තට වඩා ආර්ථික දේශපාලනික පදනම ගත්තා. මේක ලෝක ව්‍යාප්ත වන බව ලෝක සෞඛ්‍ය සංවිධානය අනතුරු අඟවා තිබියෙදී අපේ පාලකයෝ පිළිතුරු ලබාදුන්නේ කාටද? රටට ඇතුල් වන අය රඳවා නිරෝධායනය කිරීම ප්‍රායෝගික නොවන බව, ජනතාවට මුව ආවරණ දමන්න කියලා අනිසි බියට පත් නොකළ යුතු බව එදා සෞඛ්‍ය ඇමතිනිය කීවා. විසි ගණනක් ආසාදනය වුණාම රට වහන්න ඕනෑ නැහැ කියලා ජනාධිපති කීවා. ඔවුන්ගේ අරමුණ වුණේ 2/3ක මැතිවරණ ජයක් ලබාගන්න. යම් තරමකට කප්පාදු කරලා තිබුණු විධායක බලතල යළි ලබාගැනීමත් අරමුණක් වුණා. ඒ ඒ අයගේ ගජමිතුරු ජාවාරම්කරුවන්ට දොර විවෘත කර දීම ඔවුන්ගේ ප්‍රමුඛ කාර්යය වුණා. මේ නිසා වහාම ආණ්ඩුවට වසංගතය මැඩලීමේ ඇත්ත වුවමනාවක් තිබුණේ නැහැ. රටට වසංගතය ඇතුළු වී තිබියෙදී 2021 අයවැය වෙනුවෙන් සෞඛ්‍යයට මුදල් වෙන්කිරීම හොඳ උදාහරණයක්. 2019 යහපාලන ආණ්ඩුව වෙන්කර තිබුණු මුදලවත් 2021ට වෙන් කළේ නැහැ. රුපියල් බිලියන 188ක් 2019 වෙන්කර තිබුණා. කොවිඞ් වසංතය පැතිරී තිබියෙදී 2021ට වෙන් කළේ බිලියන 159යි. නමුත් මහා මාර්ගවලට බිලියන 350ක් වෙන් කළා. තව පැත්තකින් කොවිඞ් මර්දන කාර්යසාධක බලකායට වෛරස විශේෂඥයන් යෙදවූයේ නැහැ. ආණ්ඩුවේම ඉන්න ජ්‍යෙෂ්ඨ මාහාචාර්ය තිස්ස විතාරණ, ජ්‍යෙෂ්ඨ මහාචාර්ය සිරිමලී ප්‍රනාන්දු යන අය පවා පත්කළේ නැහැ. අනික් පැත්තෙන් පත් කළ අය කවුද? උගුර, කන්, නාසය පිළිබඳ විශේෂඥ වෛද්‍ය සීතා අරඹේපොළ, ළමා රෝග පිළිබඳ විශේෂඥ වෛද්‍ය අනුරුද්ධ පාදෙනිය වගේ අය. කෝවිඞ් වසංගතයෙන් රට මුදවා ගන්නවා වෙනුවට තමන්ගේ දේශපාලනය සඳහා යොදාගැනීම ජනාධිපතිගේ සහ ආණ්ඩුවේ අරමුණ වුණා. මේ තත්වය ලෝකයේ බොහෝ පාලකයන්ට තිබෙනවා. මේ වගේ වසංගත පවා ඇතැම් පාලිත තත්වයන් යටතේ පවත්වාගෙන යාමට ආණ්ඩු විසින් ක්‍රියාකරනවා. යම් යම් ත්‍රස්තවාදී කල්ලිත් එහෙමයි. ඒවා උපයෝගී කරගන්නවා ජනතාව මර්දනය කරන්න. කොවිඞ් වසංගතයත් මේ පාලක කල්ලියට පාලිත මට්ටමෙන් පවත්වාගෙන යාමේ අවශ්‍යතාවය තිබූ බව පැහැදිලියි. මේ නිසා අද වෙනකොට එය ව්‍යසනයක් ලෙස පැතිරී ගියා. ජනතාවට මේ කරුණු පැහැදිලි කළ යුතුයි. එය අපේ වගකීමක්. ඒ වගේම වසංගතයෙන් පීඩාවට පත්ව සිටින ජනතාවට බිම් මට්ටමෙන් හැකි පරිදි සහන සේවා ලබාදීමට ක්‍රියා කළ යුතුයි. ඒ තුළ ජනතාව දැනුවත් කිරීම මූලිකම වෙනවා. ජනතාව දැනුවත් කිරීමේ ක්‍රියාවලිය අපි භාරගෙන මීට වඩා ක්‍රියාකාරීව පෙරමුණ ගත යුතුයි.”", "URL": "https://lankatruth.com/si/?p=123214", "Category": "පුවත්", "Parent URL": null}