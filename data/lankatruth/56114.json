{"Source": "Lankatruth", "Timestamp": "July 13, 2018", "Headline": "මිලියන විස්සක අල්ලස් සිද්ධියේ චූදිතයන්ට ඇප නියම කිරීම ලබන 24", "News Content": "කන්තලේ සීනි සමාගමට අයත් යන්ත්‍රෝපකරණ සහ ගෙඩනැගිලි ඉන්දියානු පෞද්ගලික සමාගමකට පැවරීමේදී අල්ලස් වශයෙන් රුපියල් මිලියන 20ක් ලබාගැනීමේ සිද්ධියට අත්අඩංගුවට ගත් රාජ්‍ය දැව සංස්ථාවේ හිටපු සභාපතිවරයා සහ ජනාධිපති කාර්ය මණ්ඩලයේ හිටපු ප්‍රධානියාට ඇප නියම කිරීම ලබන 24 වැනිදා සිදු කිරීමට නියමිතය. චූදිත පාර්ශවය වෙනුවෙන් පෙනී සිටි ජනාධිපති නීතීඥ රියෙන්සි අර්සකුලරත්න මහතා අධිකරණට කළ ලිඛිත දේශනයක සඳහන් වන්නේ තම සේවාදායකයන් මේ වන විට අසනීප තත්වයෙන් පසුවන බවත් එය විශේෂ කරුණක් ලෙස සළකා ඔවුන්ට ඇප නියම කරන ලෙසත් ය. එම ලියවිල්ල සැලකිල්ලට ගනිමින් අදාල චූදිතයන් ලබන 24 දක්වා රක්ෂිත බණ්ධනාගාර ගත කර තිබේ. කන්තලේ සීනි සමාගමට අයත් යන්ත්‍ර සූත්‍ර සහ ගොඩනැගිලි ද්‍රව්‍ය එම්.ජී. ෂුගර් සමාගමට පැවරීමේදී ජනාධිපති කාර්ය මණ්ඩලයේ හිටපු ප්‍රධානියා සහ රාජ්‍ය දැව සංස්ථාවේ හිටපු සභාපතිවරයා විසින් රුපියල් මිලියන 540ක් අල්ලස් වශයෙන් ඉල්ලා ඉන් රුපියල් මිලියන 20ක් ලබාගැනීමේදී අත්අඩංගුවට ගත්තේය.", "URL": "https://lankatruth.com/si/?p=56114", "Category": "පුවත්", "Parent URL": null}