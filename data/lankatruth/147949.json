{"Source": "Lankatruth", "Timestamp": "June 19, 2023", "Headline": "වීරවන්සට එරෙහිව වරෙන්තු නිකුත් කරයි", "News Content": "හිටපු ඇමති විමල් වීරවන්ස අද (19) අධිකරණයේ පෙනී නොසිටීම හේතුවෙන් ඔහු වහාම අත්අඩංගුවට ගෙන අධිකරණයට ඉදිරිපත් කරන ලෙස දන්වා කොළඹ මහෙස්ත්‍රාත් අධිකරණය අද (19) වරෙන්තු නිකුත් කර තිබේ. ඒ 2016 වසරේ එක්සත් ජාතීන්ගේ මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේ දී කොළඹ පිහිටි එක්සත් ජාතීන්ගේ කාර්යාලය ඉදිරිපිට මාර්ග අවහිර කරමින් උද්ඝෝෂණය කිරීම සම්බන්ධයෙන් වන නඩුවට අදාලවය. මෙම පැමිණිල්ල අද කොළඹ ප්‍රධාන මහෙස්ත්‍රාත් ප්‍රසන්න ද අල්විස් ඉදිරියේ කැඳවනු ලැබී අතර එම අවස්ථාවේදී නඩුවේ පළමුවන විත්තිකරු වශයෙන් නම් කර සිටින විමල් වීරවංස අධිකරණයේ පෙනී සිට නැත. මෙහිදී මහෙස්ත්‍රාත්වරයා ප්‍රකාශ කළේ, මෙම නඩුව කැඳවන සෑම දිනයකම එක් එක් විත්තිකරුවන් මාරුවෙන් මාරුවට අධිකරණය හමුවේ පෙනී නොසිටීම නිසා මෙම නඩුව කිසිදිනක විභාගයට ගැනීමට නොහැකි තත්වයක් උද්ගත වන බවය. විත්තිකරුවන් මේ ආකාරයෙන් අධිකරණයේ පෙනී සිටීම මඟහැරිය හොත් විත්තිකරුවන් සියලුදෙනා රක්ෂිත බන්ධනාගාර ගත කර නඩුව ඇසීමට සිදුවන බව මෙහිදී මහෙස්ත්‍රාත්වරයා අනතුරු අඟවා තිබේ. නඩුව සැප්තැම්බර් මස 11 වනදා දක්වා යළි කල්තබා ඇත.", "URL": "https://lankatruth.com/si/?p=147949", "Category": "පුවත්", "Parent URL": null}