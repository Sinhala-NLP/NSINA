{"Source": "Lankatruth", "Timestamp": "December 12, 2018", "Headline": "අතුරු නියෝගය වළක්වන්නයි ඉල්ලූ මහින්දගේ පෙත්සම් සලකා බැලීම සිකුරාදා", "News Content": "තමන් අගමැති ධූරයේ සහ අමාත්‍ය ධූරයේ කටයුතු කිරීම අත්හිටුවමින් අභියාචනාධිකරණය ලබාදුන් අතුරු නියෝගය ක‍්‍රියාත්මක කිරීම වළක්වාලමින් නියෝගයක් නිකුත් කරන ලෙස ඉල්ලා නීති විරෝධීව අගමැති ධූරයේ කටයුතු කළ මහින්ද රාජපක්ෂ මහතා සහ නීති විරෝධීව අමාත්‍යවරුන් ලෙස කටයුතු කළ චමල් රාජපක්ෂ, දිනේෂ් ගුණවර්ධන ,ජොන්ස්ටන් ප‍්‍රනාන්දු හා ආචාර්ය විජයදාස රාජපක්ෂ යන මහත්වරුන් විසින් ගොනු කළ විශේෂ අභියාචනා පෙත්සම් දෙකක් සලකා බැලීම ලබන සිකුරාදා (14) තෙක් කල් තැබීමට ශ්‍රේෂ්ඨාධිකරණය අද (12) නියෝග කර තිබේ. වගඋත්තරකරුවන් වෙත නිසි පරිදි නොතීසි ලැබී නොමැති වීම හේතුවෙන් ⁣අභියාචන පෙත්සම් සලකා බැලීම මෙදිනට කල් තැබිණි. මෙම විශේෂ අභියාචන පෙත්සමේ වගඋත්තරකරුවන් ලෙස රනිල් වික‍්‍රමසිංහ මහතා ඇතුළු එක්සත් ජාතික පක්ෂය, දෙමළ ජාතික සන්ධානය, ජනතා විමුක්ති පෙරමුණ, ශ්‍රී ලංකා මුස්ලිම් කොංග‍්‍රසය, සමස්ත ලංකා මහජන කොංග‍්‍රසය යන පක්ෂ නියෝජනය කරන පාර්ලිමේන්තු මන්ත‍්‍රීවරුන් 122 දෙනෙකු නම් කරනු ලැබ සිටිති.", "URL": "https://lankatruth.com/si/?p=65087", "Category": "පුවත්", "Parent URL": null}