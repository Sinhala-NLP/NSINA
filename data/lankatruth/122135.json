{"Source": "Lankatruth", "Timestamp": "August 28, 2021", "Headline": "මානව හිමිකම් වෙනුවෙන් ආණ්ඩුව නිද්‍රාශීලි මෙහෙයුමක", "News Content": "ලබන සැප්තැම්බරයේ පැවැත්වෙන එක්සත් ජාතීන්ගේ මානව හිමිකම් සැසිවාරය සඳහා ආණ්ඩුව ඉතාම නිද්‍රාශීලි සූදානමක යෙදී සිටින බව විවිධ මූලාශ්‍රවලින් වාර්තා වේ. පසුගිය මානව හිමිකම් සමුළුවේදී ශ්‍රී ලංකාවට එරෙහිව නගන ලද චෝදනා බහුතර ඡන්දයෙන් සම්මතවී තිබියදී ආණ්ඩුව මෙවැනි නිද්‍රාශීලි පිළිවෙතක් අනුගමනය කරමින් සිටීම රට සම්බන්ධයෙන් බරපතල තත්වයකි. මේ වන විට ඇමරිකාව, ඉන්දියාව ප්‍රමුඛ රටවල් මැදිහත්වී ආසන්න කාලය තුළ මානව හිමිකම් සම්බන්ධයෙන් ආණ්ඩුව ක්‍රියා කළ ආකාරය සුවිශේෂී අධීක්ෂණයකට ලක් කරමින් සිටිති. එසේ තිබියදී බුද්ධි අංශය යැයි කියා ගන්නා කණ්ඩායම් මාධ්‍යවේදීන් වෘත්තීකයින් සහ සමාජ ක්‍රියාකාරකයින් සැලසුම් සහගතව බියගන්වන ක්‍රියාමාර්ග දියත් කර ඇත.  ජාත්‍යන්තරයෙන් ලංකාවට එල්ල වී තිබෙන චෝදනාවලින් රට මුදවා ගැනීම සඳහා ක්‍රියා කරනවා වෙනුවට  ආණ්ඩුව කොරෝනා වසංගතය මැද්දේ පවා ප්‍රජාතන්ත්‍ර විරෝධී සහ ජනතාව බිය ගන්වන ක්‍රියාමාර්ග දියත් කර තිබේ. එසේ තිබියදී නව විදේශ ඇමති මහාචාර්ය ජී. එල්. පීරිස් මෙරට සිටින විදේශ තානාපතින් හමුවී වෙනත් කරුණු පිළිබඳව සැහැල්ලු සාකච්ඡාවල යෙදී සිටින බව දේශපාලන විශ්ලේශකයන් මත දක්වයි. ඊට අමතරව, එක්සත් ජාතීන්ගේ මානව හිමිකම් කොමිසමට සම්බන්ධ ප්‍රබල රටවල සිටින මෙරට තානාපතිවරුන් හරහා එම රටවල රාජ්‍ය තාන්ත්‍රිකයන් හට පළදායි ලෙසින් කරුණු පැහැදිලි කිරීමට සැලසුම් සහගතව මෙහෙයවීමක් හෝ සිදු නොකරන බවට ආණ්ඩුවට චෝදනා එල්ල වේ.", "URL": "https://lankatruth.com/si/?p=122135", "Category": "පුවත්", "Parent URL": null}