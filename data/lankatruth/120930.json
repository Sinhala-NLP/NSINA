{"Source": "Lankatruth", "Timestamp": "August 5, 2021", "Headline": "අනාෆ් ජසීම් කවියා මුණ ගැසීමට නීතීඥයින්ට අවසරදෙන්න – ශ්‍රේෂ්ඨාධිකරණය නියෝග කරයි", "News Content": "සාහිත්‍යය නිර්මාණ හරහා මුස්ලිම් අන්තවාදයට ආධාර අනුබල දුන් බවට චෝදනා කරමින් අත්අඩංගුවට ගෙන මාස 10ක් තිස්සේ පොලිස් රැදවුම්භාරය යටතේ කොළඹ රක්ෂිත බන්ධනාගාරයේ රදවා සිටින මුස්ලිම් ජාතික කවියකු වන අනාෆ් ජසීම් නැමැත්තා මුණ ගැසීමට ඔහුගේ නීතිඥයින්ට අවසර දෙන්නැයි ශ්‍රේෂ්ඨාධිකරණය ඊයේ (04) බන්ධනාගාර බලධාරීන්ට නියෝග කර තිබේ. මෙම නියෝගය ලබා දීඇත්තේ, මාස 10ක් තිස්සේ කිසිදු අධිකරණයකට ඉදිරිපත් නොකර පොලිස් රැදවුම් බාරයේ රඳවා ගෙන සිටින තමාව වහාම මුදාහරින්නැයි ඉල්ලා ඔහු විසින් ගොනුකළ මූලික අයිතිවාසිකම් පෙත්සම ඊයේ ශ්‍රේෂ්ඨාධිකරණය හමුවේ කැදවූ අවස්ථාවේදීය. මුර්දු ප්‍රනාන්දු, විනිසුරු යසන්ත කෝදාගොඩ සහ ශිරාන් ගුණරත්න යන මහත්ම මහත්මීන් ගෙන් යුතු ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ මෙම පෙත්සම කැදවිණි. එහිදී පෙත්සම්කරු වෙනුවෙන් පෙනී සිටි ජනාධිපති නීතිඥ කේ. කන-ඊෂ්වරන් අධිකරණය හමුවේ කරුණු දක්වමින් කියා ඇත්තේ තම සේවාදායක අහ්නාෆ් ජසීම් මේ වසරේ මැයි මාසයෙන් පසු කිසි දිනෙක මහේස්ත්‍රාත් අධිකරණයට ඉදිරිපත් නොකළ බවය. ශ්‍රේෂ්ඨාධිකරණයට ගොනු කර ඇති අයදුම්පත සම්බන්ධයෙන් සිය සේවාදායකයාගේ උපදෙස් ලබා ගැනීම සඳහා ඔහුව මුණ ගැසීමට ගියද එයද ව්‍යවර්ථ වූ බවත් ජනාධිපති නීතීඤ කන-ඊශ්වරන් කියා සිටී. නීතිපති වෙනුවෙන් පෙනී සිටි අතිරේක සොලිසිටර් ජනරාල් නෙරින් පුල්ලේ මහතා ශ්‍රේෂ්ඨාධිකරණය හමුවේ කියා සිටියේ සැකකරු දැනට අධිකරණ භාරයේ පසුවන අතර රඳවා ගැනීමේ නියෝගය අවසන් වීමෙන් පසු ඔහු මහේස්ත්‍රාත් අධිකරණයට ඉදිරිපත් කළ බවයි. මෙම මූලික අයිතිවාසිකම් පෙත්සමට එරෙහිව නීතිපති විසින් සීමිත විරෝධතා ගොනු කර ඇති බව ද අතිරේක සොලිසිටර් ජනරාල්වරයා වැඩිදුරටත් කියා සිටියේය. කරුණු සලකා බැලූ විනිසුරු මඩුල්ල රිමාන්ඩ් බාරයේ සිටන අනාෆ් ජසීම් නැමැත්තා මුණ ගැසීමට ඔහුගේ නීතිඥයින්ට අවසර දෙන්නැයි බන්ධනාගාර නිලධාරීන්ට නියෝග කෙරිණි. පෙත්සම ලබන සැප්තැම්බර් 08දා යළි වැඩිදුර සලකා බැලීමට නියෝග කෙරිණි. කවියකු වන අනාෆ් ජසීම් වෙනුවෙන් ඔහුගේ නීතීඥවරයා ගොනු කළ මෙම පෙත්සමේ වගඋත්තරකරුවන් වශයෙන් ත්‍රස්තවාදී විමර්ශන කොට්ඨාසයේ අධ්‍යක්ෂ, පොලිස්පති, නීතිපති ඇතුළු පිරිසක් නම් කරනු ලැබ සිටිති.", "URL": "https://lankatruth.com/si/?p=120930", "Category": "පුවත්", "Parent URL": null}