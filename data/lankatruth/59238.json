{"Source": "Lankatruth", "Timestamp": "September 12, 2018", "Headline": "ජොන්ස්ටන්ගේ ඇප තීන්දුව 17ට කල් යයි", "News Content": "හිටපු වෙළඳ අමාත්‍ය ජොන්ස්ටන් ප්‍රනාන්දු මහතා නඩු විභාගය අවසන් වන තුරු රිමාන්ඩ් භාරයෙන් මුදා හරින ලෙස ඉල්ලා ගොනුකර තිබූ පෙත්සම අද(12) විභාගයට ගත් අතර එහිදී ලබන 17 වැනිදා පෙත්සම සම්බන්ධ අභියාචනාධිකරණ තීන්දුව ප්‍රකාශයට පත්කරන බව ප්‍රකාශ කළේය. පැවති රාජපක්ෂ පාලන සමය තුළ 2015 ජනාධිපතිවරණ අපේක්ෂක මහින්ද රාජපක්ෂ මහතාගේ ප්‍රචාරණ කටයුතු වෙනුවෙන් ලංකා සතොස සමාගමට අයත් කුරුණෑගල යන්තම්පලාව ශාඛාව ඇතුළු එම ශාඛා කිහිපයකින් භාණ්ඩ තොගයක් ගෙන ඊට අදාළ ගෙවීම් පැහැර හැරීමේ චෝදනාවට හිටපු අමාත්‍ය ජොන්ස්ටන් ප්‍රනාන්දු ඇතුළු තිදෙනකුට එරෙහිව නඩු පවරා තිබේ. සිද්ධිය සම්බන්ධව හිටපු අමාත්‍යවරයා රක්ෂිත බණ්ධනාගාර ගත කරන ලෙස කුරුණෑගල මහාධිකරණ විනිසුරුවරයා විසින් නියෝග කර ඇති අතර නඩු විභාගය නිමවන තෙක් තමා රිමාන්ඩ් භාරයෙන් නිදහස් කරන ලෙස හිටපු ඇමතිවරයා විසින් අභියාචනාධිකරණ පෙත්සමක් ගොනු කර තිබුණි. පෙත්සම අභියාචනාධිකරණ විනිසුරු අචල වෙංගප්පුලි සහ ජනක් ද සිල්වා යන විනිසුරු මඬුල්ල ඉදිරියේ සළකා බැලුණි. පෙත්සමේ වගඋත්තරකරුවන් ලෙස නීතිපතිවරයා නම්කර තිබේ. පෙත්සම්කරුවන් වෙනුවෙන් නීතීඥ සනත් විජේවර්ධන මහතාගේ උපදෙස් පරිදි නීතීඥ සුදත් කල්දේරා සමඟ ජනාධිපති නීතීඥ රොමේෂ් ද සිල්වා මහතා පෙනී සිටියේය. නීතිපති වෙනුවෙන් රජයේ ජ්‍යෙෂ්ඨ නීතීඥ නයෝමි වික‍්‍රමසේකර මෙනවිය පෙනී සිටියාය.", "URL": "https://lankatruth.com/si/?p=59238", "Category": "පුවත්", "Parent URL": null}