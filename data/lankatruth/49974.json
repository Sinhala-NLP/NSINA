{"Source": "Lankatruth", "Timestamp": "April 3, 2018", "Headline": "විනී මැන්ඩෙලා කළුරිය කරයි", "News Content": "වර්ණභේදවාදයට එරෙහිව සටන් වැදුණු විනී මැන්ඩෙලා ඊයේ (02) අභාවප්‍රාප්ත වූවාය. ඇය දකුණු අප්‍රිකාවේ පළමු කළු ජාතික ජනාධිපති වරයා වන නෙල්සන් මැන්ඩෙලාගේ පළමු බිරිය ද වන්නීය.මිය යන විට ඇය 81 වැනි වියේ පසු වූවාය. විනී මිඩිකිසෙලා මැන්ඩෙලා වඩාත් ජනප්‍රියත්වයට පත්වූයේ වසර 27කට පසු නෙල්සන් මැන්ඩෙලා නිදහස ලබා පිටතට පැමිණ ඇගේ අතින් අල්ලාගෙන ඉදිරියට එන අයුරු දැක්වෙන ඡායාරූපයත් සමඟය.එම අවස්ථාව දශක තුනකට වැඩි කාලයක් මුළුල්ලේ පැවති වර්ණභේදවාදයට එරෙහි සටනේ සංකේතාත්මක අවස්ථාවක් ලෙසද හැඳින්වේ. කෙසේ නමුත් පසුකාලීනව නෛතික සහ දේශපාලනික කරුණු නිසාවෙන් ඇගේ කීර්ති නාමයට හානි සිදුවිය.ඇගේ ජනප්‍රියත්වය පහළ බැස්සේ ය.ඇය උපත ලැබුවේ 1936 වසරේදීය.ඒ එවකට ට්‍රාන්ස්කි ලෙස හැඳින්වුණු නැගෙනහිර කෝප් හිදීය. නිදහසින් වසර දෙකකට පසුව ඇතිවූ මතභේද නිසා නෙල්සන් මැන්ඩෙලා සහ විනී මැන්ඩෙලා වෙන්වුණු අතර 1996 වසරේ දී දික්කසාද විය.එහෙත් ඇය මැන්ඩෙලා වාසගම අඛණ්ඩව භාවිත කළ අතර නෙල්සන් මැන්ඩෙලා සමඟ සබඳතා ද පැවැත්වූවාය.", "URL": "https://lankatruth.com/si/?p=49974", "Category": "පුවත්", "Parent URL": null}