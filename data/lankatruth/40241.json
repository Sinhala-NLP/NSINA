{"Source": "Lankatruth", "Timestamp": "August 31, 2017", "Headline": "බෑනගේ සමාගමේ දුරකථන දත්ත විකෘති කිරීමට භාවිත කළ පරිගණකයක් අත්අඩංගුවට – නිලධාරියෙකුට අපරාධ චෝදනා", "News Content": "මහ බැංකු බැඳුම්කර කොමිසමේ විමර්ශනවලට අදාළ දත්ත පද්ධති විකෘති කිරීමට භාවිත කරන ලදැයි සැක කෙරෙන අමතර පරිගණකයක් විමර්ශනවල යෙදී සිටින අපරාධ පරීක්ෂණ දෙපාර්තමේන්තු නිලධාරීන් විසින් අර්ජුන් ඇලෝසියස් හිමිකාරිත්වය දරන සීමාසහිත පර්පචුවල් ට්‍රෙෂරීස් සමාගමේ තොරතුරු අංශයේ තිබී සොයාගෙන ඇතැයි වාර්තාවේ. එම නිලධාරීන් විසින් අදාල පරිගණකය අත්අඩංගුවට ගෙන ඇති අතර ඒ හා සම්බන්ධ පරීක්ෂණයක් පැවැත්වීම සඳහා එකී පරිගණක යන්ත්‍රය කොමිසම විසින් ඊයේ (30) අදාළ අංශයට භාරදී ඇත. එය භාරගැනීම සඳහා පර්පචුවල් සමාගමට සංනිවේදන පද්ධති පහසුකම් සපයන ලද සීමාසහිත මෙට්‍රොපොලිටන් කමියුනිකේෂන් සමාගමේ නියෝජිතයකු කොමිසමට කැඳවා තිබී ඇති අතර සාක්ෂි විභාගය අවසානයේදී එම නිලධාරියාට එකී පරිගණක යන්ත්‍රය සහ මීට පෙර අපරාධ පරීක්ෂණ නිලධාරින් විසින් අත්අඩංගුවට ගෙන තිබූ පරිගණකය භාරදීතිබේ. මේ අතර පර්පෙචුවල් ට්‍රෙෂරීස් සමාගමේ ජ්‍යෙෂ්ඨ නිලධාරී නුවන් සල්ගාදු මහතා අපරාධමය වරදක් සිදු කර ඇති බව නීතිපති දෙපාර්තමේන්තුවේ නීතිඥවරුන් අද (31) බැඳුම්කර පිළිබඳ විමර්ශන කෙරෙන ජනාධිපති කොමිසමට දැනුම්දී තිබේ. මෙම අපරාධමය වරද සම්බන්ධයෙන් කොමිසම පොලිස්පතිවරයාට දැනුම් දිය යුතු බව ඔවුන් පවසා ඇත. පටිගත වූ දුරකතන ඇමතුම් පරිගණක පද්ධතියෙන් ඉවත් කරන ලෙස නුවන් සල්ගාදු මහතා තමාට උපදෙස් දුන් බව පර්පෙචුවල් ට්‍රෙෂරීස් සමාගමේ තොරතුරු තාක්ෂණ විධායක නිලධාරීවරයා කොමිසම හමුවේ සාක්ෂි දෙමින් කියා තිබේ.", "URL": "https://lankatruth.com/si/?p=40241", "Category": "පුවත්", "Parent URL": null}