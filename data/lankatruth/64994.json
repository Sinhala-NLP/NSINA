{"Source": "Lankatruth", "Timestamp": "December 10, 2018", "Headline": "ලොකු ලූණු ගොවියා අතර ගැටුම් ඇති නොකර වහා මුදල් ගෙවනු", "News Content": "2018 වසරේ ලොකු ලූණු වගා ප්‍රවර්ධන වැඩ සටහන යටතේ කෘෂිකර්ම දෙපාර්තමේන්තුව හරහා කිලෝව රුපියල් 9,000 බැගින් ලොකු ලූනු බිජ අලෙවිකළ බිජ නිෂ්පාදකයින්ට කඩිනමින් මුදල් ලබාදෙන ලෙස බලකරමින් ශක්ති ලොකු ලූණු බිජ නිෂ්පාදකයින්ගේ සංගමය හා සමස්ත ලංකා ගොවිජන සම්මේලනය මගින් අද (10) දඹුල්ල නගරයේ විරෝධතා පෙළපාලියක් පවත්වා දඹුල්ල කෘෂිකර්ම සහකාර අධ්‍යක්ෂිකාවට සංදේශයක් බාරදීම සිදු කෙරිණි. දඹුල්ල ගම්උදාව භූමියෙන් විරෝධතා පුවරු ඔසවා ගෙන ආරම්භවූ විරෝධතා පෙළපාලිය නගර මධ්‍යට පැමිණ ඔර්ලොසුකනුව අසලදී උද්ඝෝෂණයක නිරත්වුහ. ඉන් පසු යළි කිලෝ මීටර් දෙකක් පමණ දුරක් සටන් පාඨ කියමින් විරෝධතා පෙළපාලියකින් දඹුල්ල කෘෂිකර්ම කාර්යාලයට පැමිණ එහි සහකාර අධ්‍යක්ෂිකාවට මේ ගැටලුවට අදාලව සංදේශයක් බාරදීම සිදුකළහ. ලොකු ලූණු බිජ අකිලොවට රුපියල් 9,000ක මිලක් නියම කර එයින් රුපියල් 4,500ක මුදලක් රජයෙන ලබදෙන පොරොන්දුව, මත තම සංගමය විසින් ලූණු ගොවීන්ට ලබාදුන් බවත් බිජ කිලෝ ග්‍රෑම් 1,500කට අධික ප්‍රමාණයක් එම පදනම මත වගාකරුවන්ට ගොවිජන සේවා මධ්‍යස්ථානවලදී අලෙවි කළ බව ශක්ති ලොකු ලූණු බිජ නිෂ්පාදකයින්ගේ සංගමයේ ලේකම් කේ.ජි. ඥානවති මහත්මිය මෙහිදී කියා සිටියේය. මෙහිදී අදහස දැක්වූ සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා කියා සිටියේ රජය විසින් ලූණු ගොවියාට ලබාදුන් 50%ක පොරොන්දු දායකත්වයට මාස අටක් ගතවී ඇති බවත් මේ වනවිට ප්‍රමාදවී හෝ අදාල ගෙවීම් ආරම්භවී ඇති නමුත්එම ක්‍රියාවලියේ පවතින ව්‍යාකුල තත්වය මත ගොවින් අතර අසමගියක් මෙන්ම ඇතැම් ස්ථානයන්හි ගැටුම්කාරී තත්වයක්ද උද්ගතව ඇති බවය. එසේම රජය දක්වන වගකීම් විරහිතභාවය නිසා රාජ්‍ය මුදල් අවභාවිතයක් සිදුව ඇති බවට හා බිජ නිෂ්පාදකයින්ට නොව වෙනත් අයගේ ගිණුම්වලට අදාලව චෙක්පත් නිකුත් කර ති බවත් වහාම එම තත්වය නිවැරිදි කිරීමට පියවර ගන්නා ලෙසද නාමල් කරුණාරත්න මහතා ඉල්ලා සිටියේය. දඹුල්ල කෘෂිකර්ම සහකාර අධ්‍යක්ෂිකාව සමග පැවති සාකච්ඡාව අතරතුර නාමල් කරුණාරත්න මහතාගේ ඉල්ලීම මත මධ්‍යම පළාත් කෘෂිකර්ම අධ්‍යක්ෂවරයාව දුරකථනය මගින් සම්බන්ධ කරදීමට සහකාර අධ්‍යක්ෂිකාව කටයුතු කළ අතර එහිදී ලබන 15වනදා මේ සම්බන්ධයෙන් සාකච්ඡා කිරීමට අවස්ථාව ලබාදීමට මධ්‍යම පළාත් කෘෂිකර්ම අධ්‍යක්ෂවරයා එකඟතාවය පළ කර තිබේ. ඒ අනුව විරෝධතාවයේ නිරතවූ ලොකු ලූණු ගොවියෝ සහ බීජ ගොවියෝ විසිර ගියහ.", "URL": "https://lankatruth.com/si/?p=64994", "Category": "පුවත්", "Parent URL": null}