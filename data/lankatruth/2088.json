{"Source": "Lankatruth", "Timestamp": "April 19, 2012", "Headline": "අනියම් සේවකයින් ස්ථීර නොකළොත් නඩු මගට  – තැපැල් හා විදුලි සංදේශ සේවා සංගමය", "News Content": "මධ්‍යම තැපැල් හුවමාරු මධ්‍යස්‌ථානයට අනියම් ආදේශක සේවකයින් ලෙස 2007 වසරේදී බඳවා ගෙන ඇති සේවකයින් 108 දෙනා වහාම ස්‌ථිර කිරීමට තැපැල් දෙපාර්තමේන්තුව කටයුතු නොකළහොත් අධිකරණය වෙත යැමට තමන් තීරණය කර ඇතැයි තැපැල් වෘත්තීය සමිති එකමුතුවට අයත් ශ්‍රී ලංකා තැපැල් හා විදුලි සංදේශ සේවා සංගමයේ ලේකම් චින්තක බණ්‌ඩාර මහතා පවසයි. වැඩිදුරටත් කරුණු දැක්‌වන චින්තක බණ්‌ඩාර මහතා ”ස්‌ථිර නොකළ සේවකයින් 108 දෙනකු මධ්‍යම තැපැල් හුවමාරු මධ්‍යස්‌ථානයේ සේවය කරද්දී තැපැල් දෙපාර්තමේන්තුව විසින් අලුතින් තවත් ආදේශකයින් 108 දෙනකු බඳවා ගෙන තිබෙනවා. මේ නිසා 2007 සිට සේවය කරන පිරිසට අසාධාරණයක්‌ සිදුවෙනවා. සාමාන්‍යයෙන් සේවකයින් 30-40 අතර පිරිසක්‌ තමයි තැපැල් දෙපාර්තමේන්තුව වසරකට ස්‌ථිර සේවයෙහි පිහිටුවන්නේ එම නිසා 2007 සිට සේවය කරන සේවක පිරිස ආදේශකයින් ලෙස නම් කරලා පළමුව ස්‌ථිර කළ යුතුයි. නැත්නම් කවදාවත් ඔවුන්ට තමන්ගේ සේවය ස්‌ථිර කර ගන්න ලැබෙන්නේ නැහැ. නමුත් දැන් තැපැල් දෙපාර්තමේන්තුව හදන්නේ 2007 සිට සේවය කරන සේවක පිරිස ස්‌ථිර නොකර අලුතින් බඳවාගත් දෙවන කණ්‌ඩායම ස්‌ථිර කිරීමටයි. මෙම ක්‍රියාව සම්පූර්ණයෙන්ම වැරදියි. පළමු කණ්‌ඩායම තැපෑලට බඳවා ගැනීමේදී යම් කිසි වරදක්‌ වෙලා තිබෙනවා නම් එයටත් වගකිව යුත්තේ තැපෑලේ නිලධාරීන් මිස සේවකයින් නොවේ” යෑයි ද චින්තක බණ්‌ඩාර මහතා වැඩිදුරටත් පැවසීය.", "URL": "https://lankatruth.com/si/?p=2088", "Category": "පුවත්", "Parent URL": null}