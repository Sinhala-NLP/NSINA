{"Source": "Lankatruth", "Timestamp": "January 24, 2020", "Headline": "වියත්මගෙන් සමෘද්ධියට නීතිවිරෝධී පත්කිරීමක්…", "News Content": "ශ්‍රී ලංකා පරිපාලන සේවයේ නිළධාරියෙකු නොවන ආර්.පී. බන්දුල තිලකසිරි මහතා ශ්‍රී ලංකා පරිපාලන සේවා නිළධාරීන් පමණක් පත් කළ හැකි සමෘද්ධි සංවර්ධන දෙපාර්තමේන්තුවේ අධ්‍යක්ෂක ජනරාල් ධුරයට පත් කර තිබේ. වත්මන් රාජපක්ෂ ආණ්ඩුව යටතේ රාජ්‍ය ආයතන සඳහා සිදුකරනු ලබන පත්කිරීම් සියල්ල වියත්මග නැමති සංවිධානයේ සාමාජිකයන්ද ඇතුළත් විද්‍යාත්මක කමිටුවක් මගින් විද්‍යාත්මක තෝරා පත්කරන බවට වත්මන් ජනාධිපති ගෝඨාභය රාජපක්ෂ මහතා පසුගිය ජනාධිපතිවරණ වේදිකාවේදීත් ඉන් පසුව ජනාධිපති ධුරයේ දිවරුම්දීමෙන් අනතුරුවත් ප්‍රකාශ කළ අතර ඒ සඳහා කමිටුවක්ද පත් කරන ලදී. එම කමිටුව මගින් මේ වනවිට රාජ්‍ය ආයතන සඳහා ප්‍රධානීන් තෝරා පත්කරමින් සිටින අතර මේ වනවිට සමෘද්ධි සංවර්ධන දෙපාර්තමේන්තුවේ අධ්‍යක්ෂ ජනරාල් ධුරය සඳහා එහි කලාප අංක එකෙහි හිටපු අතිරේක අධ්‍යක්ෂ ජනරාල් බන්දුල තිලකසිරි මහතාව පත් කර ඇත. දිවිගැනුම පනත මගින් ශ්‍රී ලංකා සමෘද්ධි අධිකාරිය සමෘද්ධි සංවර්ධන දෙපාර්තමේන්තු ලෙස වෙනස් වූ අතර දෙපාර්තමේන්තු සඳහා අනිවාර්යයෙන්ම පත් කළ යුත්තේ ශ්‍රී ලංකා පරිපාලන නිළධාරියෙකි. එහෙත් බන්දුල තිලකසිරි මහතා නීතීඥයෙකු පමණක් වන අතර ඔහු පරිපාලන නිළධාරියෙකු නොවූ බැවින් එකල සමෘද්ධි සංවර්ධන දෙපාර්තමේන්තුවේ අධ්‍යක්ෂ ජනරාල් ලෙස කිත්සිරි රණවක මහතා පත් කර බන්දුල තිලකසිරි මහතා එහි කලාප අංක එකෙහි අතිරේක අධ්‍යක්ෂ ජනරාල් ලෙස පත් කරන ලදී. එහෙත් මෙවර එම නීතිමය තත්වයන් සියල්ල උල්ලංඝණය කරමින් සහ රාජ්‍ය පරිපාලන සේවා නිළධාරීන්ගේ සංගමයේ විරෝධයද නොතකා පරිපාලන නිළධාරියෙකු පත් කළයුතු ධුරයකට ශ්‍රී ලංකා පරිපාලන සේවයේ කිසිදු සුදුසුකමක් නැති අයෙකු පත් කර ඇත. මෙලස පත්කර ඇති බන්දුල තිලකසිරි මහතා පැවති රාජපක්ෂ පාලන සමයේ සමෘද්ධි සංවර්ධන දෙපාර්තමේන්තුවේ නියෝජ්‍ය අධ්‍යක්ෂ ජනරාල් ලෙස කටයුතු කරමින් සිදු කළ මහජන මුදල් අවභාවිතා කිරීම්වලට අදාළව අධිකරණයේ විභාගවන නඩු කිහිපයකම චූදිතයෙකි. ඔහු විශේෂයෙන් ලිත් මුද්‍රණය, දිවිනැගුම ජාතික සම්මේලනය සහ යකඩ බට බෙදාහැරීම ආදී කටයුතුවලදී සමෘද්ධි සංවර්ධන දෙපාර්තමේන්තුවේ මුදල් අවභාවිතා කිරීමේ චෝදනා වලට රක්ෂිත බන්ධනාගාර ගතව සිටි අයෙකු වන අතර මේ වනවිට ඔහු ඇප ලබා සිටින්නෙකි. වියත්මගේ නිර්දේශ මත මෙලෙස පත්කර ඇති බන්දුල තිලකසිරි මහතා ලබන සඳුදා වැඩබාරගැනීමට නියමිත ය.", "URL": "https://lankatruth.com/si/?p=88952", "Category": "පුවත්", "Parent URL": null}