{"Source": "Lankatruth", "Timestamp": "October 22, 2022", "Headline": "විදුලිය හො﻿ඳටම පාඩුයිලු… යළිත් ගාස්තු ඉහළ දැමීමේ සූදානමක්…", "News Content": "ඉකුත් අගෝස්තු මාසයේ විදුලි බිල 75%කින් ඉහළ දැමුවද විදුලි බල මණ්ඩලයට තවත් බිලියන 12කට වැඩි පාඩුවක් විඳීමට සිදුව ඇති බැවින් විදුලි බිල යළිත් වැඩි කිරීමට එම මණ්ඩලය තීරණය කර ඇතැයි වාර්තා වේ. ඒ අනුව ලබන අගෝස්තු මාසයේ විදුලි ගාස්තු ඉහළ දැමීමට මහජන උපයෝගිතා කොමිෂන් සභාව ලංකා විදුලි බල මණ්ඩලයට අනුමැතිය ලබා දී ඇත. බිලියන 12ක් පමණ වන මෙම පාඩුව මගහරවා ගැනීමට විදුලි බිල නැවත වරක් ඉහළ දැමිය යුතු බව, විදුලිබල හා බල ශක්ති ඇමති කංචන විජේසේකර පසුගිය 20 වනදා පාර්ලිමේන්තු සංකීර්ණයේ පැවති ජාතික සභාවේදී අනාවරණය කර තිබිණි. විදුලි බිල ඉහළ නොදැමීමට නම් සහනාධාරයක් ලබා දීමට සිදුවන බවද එහිදී සඳහන් වී තිබේ. විදුලි බල මණ්ඩලය ප්‍රතිව්‍යුහගත කිරීමේදී අනුගමනය කෙරෙන ක්‍රියාමාර්ග පිළිබඳ සාකච්ඡා කිරීම සඳහා ජාතික සභාව රැස්වූ අතර ඒ සම්බන්ධ වාර්තාව අධ්‍යයනය කිරීමට තරම් කාලවේලාවක් නොලැබුණු බැවින් වෙනත් දිනයක් ලබා දීමට තීරණය වූ බවද වාර්තා වේ.", "URL": "https://lankatruth.com/si/?p=140947", "Category": "පුවත්", "Parent URL": null}