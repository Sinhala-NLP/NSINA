{"Source": "Lankatruth", "Timestamp": "January 22, 2021", "Headline": "නවක ලේඛකයින්ට “ජාතික අත්පිටපත් තරඟයක්”", "News Content": "නවක ලේඛක ලේඛිකාවන් දිරිමත් කිරීම වෙනුවෙන් “ජාතික අත් පිටපත් තරඟාවලියක් ”පැවැත්වීමට සංස්කෘතික කටයුතු දෙපාර්තමේන්තුව සූදානම් වේ. සංස්කෘතික කටයුතු දෙපාර්තමේන්තුව විසින් 2021 වර්ෂයේදී උසස් ප්‍රමිතියකින් යුත් නවකතා, කෙටිකතා, පද්‍ය සංග්‍රහ, ළමාකතා, ඉතිහාසය, සංස්කෘතිය, පුරාවිද්‍යාව, නාට්‍ය කලාව, සෞන්දර්ය, ජනශ්‍රැතිය, නර්තනය, සංගීතය, චිත්‍ර හා මුර්ති, සිනමා, ඡායාරූප යන විෂයයන්ට අදාළ ශාස්ත්‍රීය හෝ පර්යේෂණ නිර්මාණ රාජ්‍ය මට්ටමින් ප්‍රකාශයට පත්කර එම නිර්මාණ ක්ෂේත්‍රවල නිරතව සිටින “නවක ලේඛක ලේඛිකාවන්” දිරිමත් කිරීම අරමුණු කොටගෙන මෙම තරඟාවලිය පැවැත් වේ. මෙම ජාතික අත්පිටපත් තරගය සඳහා සිංහල, දමිළ හා ඉංග්‍රීසි මාධ්‍යයන්ගෙන් නිර්මාණකරුවන්ට සිය කෘතීන් ඉදිරිපත් කළ හැකි බව පැවසේ. ඉදිරිපත් කිරීමට බලාපොරොත්තු වන නිර්මාණ මාර්තු මස 10 වෙනි දිනට පෙර සංස්කෘතික කටයුතු අධ්‍යක්ෂ, සංස්කෘතික කටයුතු දෙපාර්තමේන්තුව (ප්‍රකාශන අංශය), 08 වෙනි මහල, සෙත්සිරිපාය, බත්තරමුල්ල, යන ලිපිනයට ගෙනැවිත් භාරදිය යුතුය. අත්පිටපත් බහා එවන කවරයේ ඉහළ කෙළවරේ “ජාතික අත්පිටපත් තරගය 2021” යනුවෙන් සදහන් කළ යුතු අතර මේ පිළිබද වැඩිපුර විස්තර 011-2882667 යන දුරකතන අංකයෙන් හෝ www.culturaldept.gov.lk යන වෙබ් අඩවියට පිවිසීමෙන් ලබා ගත හැකි බව පැවසේ.", "URL": "https://lankatruth.com/si/?p=109101", "Category": "කලා පුවත්", "Parent URL": null}