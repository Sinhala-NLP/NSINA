{"Source": "Lankatruth", "Timestamp": "June 29, 2020", "Headline": "හොරොයින් ජාවාරමට නාකොටික් නිලධාරීන් සමග ප්‍රසන්න රණතුංගගේ ගෝලයෙකුත් අත්අඩංගුවට", "News Content": "හෙරොයින් මත්ද්‍රව්‍ය ජාවාරමේ නිරතව සිටීම සම්බන්ධයෙන් පොලිස් මත්ද්‍රව්‍ය නාශක කාර්යාංශයේ නිලධාරීන් සිව්දෙනා සමග පසුගිය 27 වනදා මිනුවන්ගොඩ ප්‍රදේශයේදී සිවිල් පුද්ගලයෙකු අත් අඩංගුවට පත්වූ බවට මාධ්‍ය වාර්තා පලවූ අතර එම සිවිල් පුද්ගලයා වත්මන් රාජපක්ෂ ආණ්ඩුවේ කැබිනට් අමාත්‍ය ප්‍රසන්න රණතුංග මහතාගේ සමීපතමයෙකු බව වාර්තා වේ. නමින් ජයන්ත මල්ලව ආරච්චි වන ඔහු ප්‍රසන්න රණතුංග මහතාගේ මාධ්‍ය ලේකම් රුක්ෂාන් මල්ලව ආරච්චිගේ බාල සහෝදරයා බවද වාර්තා වේ. මේ වනවිට රැඳවුම් නියෝග යටතේ රඳවාගෙන ඔවුන්ගෙන් ප්‍රශ්න කරමින් සිටින බව පොලිස් මාධ්‍ය ප්‍රකාශක ජාලිය සේනාරත්න මහතා පවසයි. ප්‍රශ්න කිරීම්වලදී හෙළිවී ඇත්තේ මොවුන් මත්ද්‍රව්‍ය ප්‍රවාහනය කිරීමේ සහ බෙදාහැරීමේ කටයුතු සඳහා ජාවාරම්කරුවන්ට සහාය දී ඇති බවයි. ඒ හරහා ඔවුන් විශාල මුදලක් උපයාගෙන විශාල දේපළ ප්‍රමාණයක්ද මිලදීගෙන ඇති බවත් විමර්ශනවලදී අනාවරණය වී තිබේ. මෙම අත්අඩංගුවට ගැනීමට පෙර දිනක මිනුවන්ගොඩ, යටියන ප්‍රදේශයේ විහාරස්ථානයක් මුල්කරගෙන ප්‍රසන්න රණතුංග මහතා විසින් සිය මැතිවරණ ප්‍රචාරක කටයුත්තක් ලෙස මත්ද්‍රව්‍ය විරෝධී සංවිධානයක් පිහිටුවීමට යැයි පවසා සාකච්ඡාවක් පවත්වා ඇත. එම සාකච්ඡාව ආරම්භයේදීම එහි පැමිණ සිටි පිරිස ජයන්ත මල්ලව ආරච්චි සහ රුක්ෂාන් මල්ලව ආරච්චි පිළිබඳව සඳහන් කරමින් ප්‍රසන්න රණතුංග මහතාව දැඩි ලෙස දෝශාරෝපනයට ලක් කර ඇත. එහිදී එම සාකච්ඡාව කඩාකප්පල් වීම හේතුවෙන් ඉන් පිටව යාමට ඔහුට සිදුව තිබේ. ඒ අතර කාලෙය් හෙරොයින් ජාවාරමට අත්අඩංගුවට ගත් පුද්ගයෙකු මගින් ලැබුණු හෝඩුවාවක් මත මෙම පොලිස් මත්ද්‍රව්‍ය නාශක කාර්යාංශයේ නිලධාරීන් සිව්දෙනා සහ ඇමති ප්‍රරසන්න රණතුංගගේ ගෝලයා අත්අඩංගුවට ගෙන ඇත. මෙසේ අත්අඩංගුවට පත්ව ඇත්තේ ඇමතිවරයාගේ පෞද්ගලික කාර්ය මණ්ඩලයේ අයකුගේ සොයුරකු බව අමාත්‍ය ප්‍රසන්න රණතුංග මහතාගේ කාර්යාලයේ නිලධාරියකු මාධ්‍ය වෙත සනාත කර තිබේ. මෙම ප්‍රවෘත්තිය මාධ්‍ය වෙත වාර්තාවීම වැලැක්වීම සඳහා ප්‍රසන්න රණතුංග පාර්ශවයෙන් මෙහෙයුමක්ද ක්‍රියාත්මක වි ඇති නමුත් එය සාර්ථක වී නැත.", "URL": "https://lankatruth.com/si/?p=94371", "Category": "පුවත්", "Parent URL": null}