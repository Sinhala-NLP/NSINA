{"Source": "Lankatruth", "Timestamp": "February 20, 2019", "Headline": "ආණ්ඩුව වතු කම්කරු වැටුප වැඩි කිරීම මග හරින්නේ නම් දැවැන්ත ක්‍රියාමාර්ග ගන්නවා", "News Content": "මේ වන විටත් වතු කම්කරු සාමූහික ගිවිසුම අත්සන් නොකර මාස 6 කට අධික කාලයක් ගත වී ඇති බවත් ආණ්ඩුව ඔවුන්ගේ අරගලය නොසලකා ඔවුන්ගේ ඉල්ලීම් ලබා දීමට කටයුතු නොකරන්නේ නම් දැවැන්ත වෘත්තීය ක‍්‍රියාමාර්ග ගැනීමට තම සංගමය කටයුතු කරන බව සමස්ත ලංකා වතු කම්කරු සංගමයේ ලේකම් ජේ.එම්. ප්‍රේමරත්න මහතා පැවසීය. ඒ මහතා මේබව පවසා සිටියේ අද(20) කොළඹ පැවති මාධ්‍ය හමුවක් අමතමිනි. මාධ්‍ය හමුව සඳහා සමස්ත ලංකා වතු කම්කරු සංගමයේ සභාපති කේ. සෙල්වා මහතා, භාණ්ඩාගාරික කලෙයිච්චෙල්වි මහත්මිය ද එක්ව සිටියහ. මාධ්‍ය හමුව අමතා සමස්ත ලංකා වතු කම්කරු සංගමයේ ලේකම් ජේ. එම්. ප්‍රේමරත්න මහතා වැඩිදුරටත් කියා සිටියේ මෙතෙක් කිසිදු දිනෙක වතු කම්කරුවන් ඉල්ලන ලද වැටුප ලබාදීමට ආණ්ඩුව පියවර නොගත් බවත් ඒ නිසා සැම විටම සිදුවූයේ වතු ජනතාවට තම ලැබිය යුතු වැටුප අතහැර යාමට බවත් වර්තමාන ආණ්ඩුවත් එම තත්වයටම ජනතාව පත් කිරීමට කටයුතු කරමින් තිබෙන බවත්ය. එබැවින් සැම විටම වතු කම්කරුවන් වෙනුවෙන් පෙනී සිටන බව පෙන්වමින් ඔවුන්ව පාවාදීමට කටයුතු කරන වෘත්තීය සමිති නායකයින්ට නැවත වරක් වැටුප් වැඩි කරගැනිමේ සටන පාවාදීමට ඉඩ නොදීමට සියලූ වතු කම්කරුවන් පෙළගස්වා දැවැන්ත වෘත්තීය සමිති ක‍්‍රියාමාර්ග සඳහා යාමට කටයුතු කරන බවත් ප්‍රේමරත්න මහතා පැවසීය.", "URL": "https://lankatruth.com/si/?p=68682", "Category": "පුවත්", "Parent URL": null}