{"Source": "Lankatruth", "Timestamp": "February 23, 2021", "Headline": "රූමස්සල අඩි 40ක මාර්ගයකට පාරිසරික වාර්තාවක් ඉල්ලා සිටීම විහිළුවක්… පරිසරවේදී හේමන්ත විතානගේ", "News Content": "ගාල්ල, රූමස්සල කන්දේ අඩි 40ක මාර්ගයක් තැනීම සඳහා පරිසර අමාත්‍යාංශය විසින් පාරිසරික බලපෑම් තක්සේරු වාර්තාවක් ඉල්ලා සිටීම විහිළුවක් බව පරිසරවේදී හේමන්ත විතානගේ සඳහන් කරයි. හෙතෙම පෙන්වා දුන්නේ නිසි පාරිසරික බලපෑම් තක්සේරු වාර්තාවක් නොමැතිව ඉදිකළ සුවිසල් හෝටලයක් සඳහා මෙලෙස මාර්ගයක් ඉදිකිරීමට සූදානම් වන බවත්, එසේම එම හෝටලයට ජලය ලබා ගැනීමේ සහ අපද්‍රව්‍ය බැහැර කිරීමේ පැහැදිලි හා විධිමත් ක්‍රමවේද ඉදිරිපත් කර නොමැති බවත්ය. ඒ අනුව එවැනි තත්වයක පවතින හෝටලයක් සඳහා රූමස්සල ජෛව විවිධත්වය විනාශ කරමින් අඩි 40ක මාර්ගයක් ඉදිකිරීමට පරිසර වාර්තා කැඳවීම හාස්‍යජනක බව පෙන්වා දුන් හේමන්ත විතානගේ මේ පිළිබඳ වැඩිදුරටත් අදහස් දක්වමින් සඳහන් කර සිටියේ “රූමස්සල කන්දේ අඩි 40ක මාර්ගයක් ඉදිකිරීමට පාරිසරික බලපෑම් තක්සේරු වාර්තාවක් පරිසර අධිකාරියෙන් කැඳවා ඇති බවට පරිසර අමාත්‍යාංශය ප්‍රකාශ කරනවා. ප්‍රදේශවාසීන් මෙම මාර්ගය ඉල්ලා ඇති බව කීවත් එය ඉදි කරන්නේ ඒ ප්‍රදේශයේ සුවිසල් හෝටලයක් සඳහායි. එය මෛත්‍රීපාල සිරිසේන ජනාධිපතිවරයාගේ කාලයේ ආරම්භ වූවක්. මෙම හෝටලය ඉදිකිරීම සඳහා නිසි පාරිසරික ඇගයීම් වාර්තාවක් ඉදිරිපත් කර නැහැ. ඒ වගේම තමයි මෙම හෝටලය මගින් පිට කරනු ලබන මලඅපද්‍රව්‍ය ඇතුළු අනෙකුත් අපද්‍රව්‍ය බැහැර කිරීම සඳහා නිසි ක්‍රමවේදයක් නැහැ. ඒවා සාගරයට පිට කිරීමටයි සැලසුම් කර තිබෙන්නේ. ඒ අනුව සාගරයේ ඇති කොරල්පර පිහිටි ප්‍රදේශ මෙහිදී බලපෑමට ලක්වෙනවා. ඊට අමතරව මෙම හෝටලයට ජලය ලබා ගන්න ක්‍රමයක් නැහැ. ඔවුන් කියනවා මුහුදු ජලය පිරිපහදු කර ජලය ලබා ගන්නවා කියලා. නමුත් මේ සඳහා කිසිදු විධිමත් ක්‍රමවේදයක් ප්‍රකාශයට පත්කර නැහැ. මේවාට වෙරළ සංරක්ෂණය සම්බන්ධ ආයතන වගකිව යුතුයි. මෙවැනි ව්‍යාපෘති අනුමත කළේ කොහොමද කියන එක බරපතළ ප්‍රශ්නයක්. ඒ අනුව මෙවැනි තත්ත්වයක ඇති හෝටලයක් වෙනුවෙන් රූමස්සල කන්දේ මාර්ගයක් තැනීම සඳහා පරිසර අමාත්‍යාංශයෙන් පාරිසරික බලපෑම් තක්සේරු වාර්තාවක් ඉල්ලා සිටීම විහිළුවට කරුණක්. පැහැදිලිවම පෙනෙන්න තිබෙනවා මෙමගින් රූමස්සල ජෛව විවිධත්වය විනාශ වන බව” යනුවෙනි.", "URL": "https://lankatruth.com/si/?p=111218", "Category": "පරිසර", "Parent URL": null}