{"Source": "Lankatruth", "Timestamp": "May 20, 2021", "Headline": "දේශීය ආයෝජකයන්ට බාධාවන බව අගමැති පිළිගනී", "News Content": "කොළඹ වරාය නගර ව්‍යාපෘතිය වෙනුවෙන් සුවිශේෂී බලතල ලබාදෙන කොමිෂන් සභාවක් පිහිටුවීම සම්බන්ධයෙන් පාර්ලිමේන්තු පනත පිළිබඳ විවාදය ආණ්ඩු පක්ෂය වෙනුවෙන් ආරම්භ කළ අගමැති හා මුදල් ඇමති මහින්ද රාජපක්ෂ මෙරට ආයෝජකයන්ට විවිද බාධා පවතින බව පිළිගෙන තිබේ. එවැනි බාධාවලින් තොරව කොළඹ වරාය නගරයේ විදේශීය ආයෝජකයන් සඳහා අවස්ථාව ලබාදීමට මෙම පනත සම්මත කර ගෙන අදාල කොමිෂන් සභාව පිහිටවිය යුතු බව අවධාරණය කර ඇත. අගමැති වරයාගේ එම කථාවෙන් දෙශීය ආයෝජකයන් සඳහා බාධා පවතින බව පිළිගෙන ඇත්තේ මෙසේය. “එමෙන්ම මේ නව නගරයට ආයෝජනය කිරීමට පිවිසෙන සියලූම ආයෝජකයන් අවහිරතා හෝ බාධාවලට බාධා නොවී තම ව්‍යාපාර කටයුතුවලට නිරතවීමේ වාතාවරණය සකස්විය යුතුයි. එසේ කිරීමට දැනට අපේ රටේ බොහෝ ආයෝජකයන්ට සිදුවන අසාධාරණ බාධා, කාලය නාස්ති කිරීම්, අනපේක්ෂිත වියදම්, නිලධාරීවාදී ප‍්‍රමාද, හදිසි ප‍්‍රතිපත්ති වෙනස් කිරීම්, යන ආදිය මේ නව නගරයේදී අවම කිරීම අත්‍යාවශ්‍යයි.” යනුවෙන් ප‍්‍රකාශ කර තිබේ.", "URL": "https://lankatruth.com/si/?p=116657", "Category": "පුවත්", "Parent URL": null}