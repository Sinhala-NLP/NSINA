{"Source": "Lankatruth", "Timestamp": "October 21, 2018", "Headline": "ලුතිනන් කර්නල් කලණ අමුණුපුර නැවත ‌ගෙන්වාගන්නැයි ඉල්ලීමක්", "News Content": "මාලි රාජ්‍යයේ සාමසාධක හමුදා රාජකාරීන් සඳහා එක්ව සිටින ශ්‍රී ලංකා කණ්ඩායමේ අණදෙන නිලධාරී ලුතිනන් කර්නල් කලණ අමුණුපුර මහතා නැවත කැඳවාගන්නා ලෙස එක්සත් ජාතීන්ගේ සංවිධානය ශ්‍රී ලංකා රජයෙන් ඉල්ලීමක් කර තිබේ. එක්සත් ජාතීන්ගේ සංගමයේ මහලේකම් අන්තෝනියෝ ගුටරේස් විසින් මෙරට රජයෙන් මෙම ඉල්ලීම සිදුකරන බව “ෂින්හුවා” පුවත් සේවය ඊයේ(20) දින වාර්තා කර තිබුණි. අදාල නිලධාරියා සම්බන්ධව මානව හිමිකම් චෝදනා එල්ලවී ඇති බැවින් එක්සත් ජාතීන්ගේ සංවිධානය මෙම ඉල්ලීම සිදුකර ඇතැයි එම පුවත් සේවය වැඩිදුරටත් දක්වා තිබේ. එක්සත් ජාතීන්ගේ මහලේකම්වරයාගේ මාධ්‍ය ප්‍රකාශක ස්ටෙෆාන් ඩුජාරික් මහතා පවසා සිටියේ මහලේකම්වරයා විසින් ශ්‍රී ලංකාවේ නිත්‍ය නියෝජිතවරයා සමඟ මේ සම්බන්ධයෙන් වැඩිදුර කටයුතු කරන බවය.", "URL": "https://lankatruth.com/si/?p=61537", "Category": "පුවත්", "Parent URL": null}