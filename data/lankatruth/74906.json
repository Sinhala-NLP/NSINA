{"Source": "Lankatruth", "Timestamp": "May 31, 2019", "Headline": "රාජ්‍ය ආයනවල සේවකයාගේ ඇඳුම ගැන චක්‍රලේඛයක්", "News Content": "සියලුම රාජ්‍ය ආයතනවල සියලුම කාන්තා – සහ පිරිමි නිලධාරිනියන් රාජකාරියට පැමිණීමේදී ඇඳිය යුතු ඇඳුම පිළිබඳව ගැසට් කර ඇති නව චක්‍රලේඛය අනුව රාජ්‍ය පරිපාලන හා ආපදා කළමනාකරණ අමාත්‍යාංශ ලේකම් ජේ.ජේ රත්නසිරි මහතාගේ අත්සනින් යුතුව සියලුම අමාත්‍යංශ ලේකම්වරු, පළාත් ප්‍රධාන ලේකම්වරු හා දෙපාර්තමේන්තු ප්‍රධානීන් මෙන්ම දිස්ත්‍රික් ලේකම්වරු සහ ප්‍රාදේශීය ලේකම්වරු වෙත ලිපියකින් දන්වා තිබේ. ඒ අනුව කාන්තා නිලධාරිනියන් සාරිය සහ ඔසරියෙනුත් පිරිමි නිලධාරීන් කලිසම හා කමිසයෙන් හෝ ජාතික ඇඳුමින්ද පැමිණිය යුතු බව දන්වා ඇත. එමෙන්ම යම් නිලධරයන් වේ නම් ඔවුන් චක්‍රලේඛයේ රොම ඉලක්කම් අංක එකෙහි සඳහන් පරිදි ඇඳුමින් සැරසී අනතුරුව අදාළ ආගමික අනන්‍යතාවය තහවුරු වන ලෙස හා නිලධාරීන්ට සම්පූර්ණ මුහුණ හඳුනාගත හැකි වන ලෙස අතිරේක පැළඳුමක් භාවිතා කළ හැකි බවද එහි සඳහන් වේ. රාජ්‍ය පරිපාලන හා ආපදා කළනාකරණ අමාත්‍යංශ ලේකම්වරයා මේ බව දන්වා ඇත්තේ රජයට අයත් සියලුම කාර්යාල පරිශ්‍රවල ආරක්ෂාව තහවුරු කිරීමේ අරමුණින් බව එම ලිපියේ ශීර්ෂ පාඨයේ සඳහන් කර ඇත. 1989.2.1 දිනැති රාජ්‍ය පරිපාලන චක්‍රලේඛ 8/89ට අමතරව සියලුම රාජ්‍ය නිළධාරින්ට අදාළ වන පරිදි මෙම චක්‍ර ලේඛනය නිකුත් කර තිබේ. එය 2019.4.29 දින නිකුත් කරන ලද අංක 2121/1 සහ 2019.5.13 දින නිකුත් කරන ලද අංක 2123/4 දරණ අති විශේෂ ගැසට් පත්‍රයේ සදහන් කරුණු කෙරෙහි විශේෂ අවධානය යොමු කර එහි සදහන් නියෝග සියලුම රාජ්‍ය ආයතන තරයේ පිළිපදින ලෙසටද දන්වා ඇත.", "URL": "https://lankatruth.com/si/?p=74906", "Category": "පුවත්", "Parent URL": null}