{"Source": "Lankatruth", "Timestamp": "January 22, 2021", "Headline": "ලංකාව රුවන්ඩාවටත් වඩා පහළට වැටිලා – මහාචාර්ය කීර්ති තෙන්නකෝන්", "News Content": "අපේ රට මේ වන විට රුවන්ඩාවටත් වඩා පහත් තත්වයකට වැටී ඇති බවත් විද්‍යාව වෙනුවට මිථ්‍යාව ඉදිරියට ගැනීම එයට ප්‍රධාන හේතුව බවත් ජාතික අධ්‍යාපන ආයතනයේ හිටපු අධ්‍යක්ෂ භෞතික විද්‍යා මහාචාර්ය කීර්ති තෙන්නකෝන් මහතා අදහස් දක්වා තිබේ. විභාග කේන්ද්‍රීය කර ගත් අධ්‍යාපනය නිසා ස්වාධීන සිතුම් පැතුම් වැළකී යන ආකාරය ඔහුගේ පාසල් අත්දැකීමෙන් විස්තර කර ඇත. පවතින ක්‍රමය නිසා කිසිවක් ප්‍රශ්න නොකරන පිරිසක් බිහිවන බවද ඔවුන් දේශපාලඥයන්ට සමීප වී කටයුතු කරන බව ප්‍රකාශ කර තිබේ. මිථ්‍යාව පැතිරවීම සම්බන්ධයෙන් මහාචාර්යවරයා දක්වන අදහස් මෙසේය. “අපේ දේශපාලකයන් විශේෂ ප්‍රාගුණ්‍යක් සහිත බුද්ධිමතුන් තමන්ට කිට්ටුකර ගන්නේ නැත. හේතුව ඔවුන්ගෙන් ක්ෂණිකව ජනප්‍රිය පිළියම් නොලැබෙන හෙයිනි. එහෙත් රුවන්ඩාවේ එසේ වූයේ නැත. 1990 දශකයේදී කපා කොටා මරාගෙන මිනිසුන් ලක්ෂ 10ක් දැයෙන් සමුගත් ඒ රට අද ලංකාවට වඩා විද්‍යාත්මක දැනුමෙන් දියුණු රටකි. එසේ වූයේ ගණිතමය, භෞතික විද්‍යා මහාචාර්යවරයෙකු කළ සැලසුම් මත රට ගමන් කිරීම නිසාය. අපේ රටේ තියෙන අනෙක් කාරණය විද්‍යාව පැත්තකට දමා මිථ්‍යාව පසුපස යාමය. සාමාන්‍ය මිනිසුන් පමණක් නොව ඇතැම් මහාචාර්යවරුන්ද වන්දනාමාන කරන්නේ මිථ්‍යාවටය. මිථ්‍යාවෙන් පුද්ගලයෙකුටවත් රටකටවත් යහපතක් වන්නේ නැත”", "URL": "https://lankatruth.com/si/?p=109027", "Category": "පුවත්", "Parent URL": null}