{"Source": "Lankatruth", "Timestamp": "February 23, 2021", "Headline": "වාස් ගියේ ඇයි ???", "News Content": "ශ්‍රි ලාංකේය ක්‍රිකට් මාතාව වෙතට දායාද වූ අති විශිෂ්ඨ වේග පන්දු ‍යවන්නන් අතර මුදුන් මල්කඩෙහි රැදෙන චමින්ද වාස් නම් ශ්‍රේෂ්ඨ පුරාවෘත්තය වත්මන් ශ්‍රි ලංකා ක්‍රිකට් කන්ඩායමේ නව වේග පන්දු පුහුණුකරු ලෙස පත් කර සතියක් ගත වන්නටත් පෙර ඔහු සිය තනතුරෙන් ඉල්ලා අස්වීමේ ලිපිය ශ්‍රි ලංකා ක්‍රිකට් ආයතනයට ලබා දුන්නේය. කෙසේ නමුත් වාස් මෙම තීරණය ශ්‍රි ලංකා ක්‍රිකට් කන්ඩායම කොදෙව් සංචාරයට පිටත්ව යාමට පැය කිහිපයක්ව තිබියදී වාස් මෙම තීරණය ගෙන තිබුණි. ඒ අනුව කොදෙව් බලා සංචාරය කල ශ්‍රි ලංකා ක්‍රිකට් කන්ඩායම වේග පන්දු පුහුණුකරුවෙක් නොමැතිව කොදෙව් දේශය බලා පිටත්ව යාමට සිදු විය. චමින්ද වාස් අදාල තනතුරට පත් කිරීමට පෙර ශ්‍රි ලංකා ක්‍රිකට් ඉහළ කාර්යසාදන මධ්‍යස්ථානයේ පුහුණුකරු වශයෙන් කටයුතු කළ අතර එම වැටුප වෙනුවෙන් ගෙවනු ලැබූ වැටුපට අමතරව නිලධාරීන් වෙනුවෙන් දිනකට ගෙවන වැටුප වැඩි කරන ලෙස වාස් අදාල නිලධාරීන්ගෙන් ඉල්ලා තිබුණි. නමුත් මේ සම්බන්ධයෙන් සාකච්ඡා කිරීමට යාමේදී වාස්ව ශ්‍රි ලංකා ක්‍රිකට් බලධාරීන් කිහිප වතාවක්ම රස්තියාදු කර ඇති බව වාර්තා වේ. වරක් මේ ගැන සාකච්ඡා කිරීමට ශ්‍රි ලංකා ක්‍රිකට් ආයතනයේ ප්‍රධානියෙකු හමු වන්නට වාස් ගිය අවස්ථාවේ ඒ තැනැත්තා වාස් හට තම කාමරයේ දොර විවෘත කිරීමට පවා නොපෙළඹුනු බව වාර්තා වෙයි. චමින්ද වාස් නම් ක්‍රිකට් පුස්තකාලයක් බදු අත්දැකීම් මේ අග්‍රගන්‍ය මේ වේග පන්දු යවන්නා, මෙසේ ශ්‍රි ලංකා ක්‍රිකට් නිසාවෙන් පීඩාවට පත් වූ ප්‍රථම අවස්ථාව මෙය නොවේ. මීට පෙරද ඔහුට ශ්‍රි ලංකා ක්‍රිකට් වේග පන්දු පුහුණුකාර දූරයෙන් ඉවතට යන්නට සිදු විය. ඊට හේතුව හිටපු ශ්‍රි ලංකා ක්‍රිකට් නායකයෙක් වූ අතර ඒ හෙයින් මීට පෙරද ඔහුගේ සේවය අතරමැද ප්‍රතික්ෂේප කරන්නට ශ්‍රි ලංකා ක්‍රිකට් කටයුතු කළේ ය. චමින්ද වාස් යනු ක්‍රිකට් ලෝක කුසලානයක් ප්‍රථම වරට සිය මව් බිමට දිනා දීමට පෙරමුණ ගත් පන්දු ‍යවන්නෙකි. එකී ලෝක කුසලානය නිසාවෙන්ම ශ්‍රි ලංකා ක්‍රිකට් සංස්කෘතිය ලෝක ක්‍රිකට් හී ගෞරවාන්විත තැනකට පාත්‍ර වීමට තුඩු දුන් හේතුවක් විය. එසේ ලෝකයා ඉදිරියේ සමච්චලකට පාත්‍ර වෙමින් අඩු සැලකිලි ලැබූ ශ්‍රි ලංකා ක්‍රිකට් අද ක්‍රිකට් නිසාවෙන් ඩොලර් ගගක් ශ්‍රි ලාංකීය අප මාතෘ භූමියට ගලා එන්නට එකී ලෝක කුසලානය මහගු පිටුවහලක් විය. එසේ ලාංකේය මාතාව අභිමානවත් ලෙස පෝෂණය කරන්නට උරදුන් කන්ඩායමේ ප්‍රභළ සාමාජිකයෙකු වන චමින්ද වාස් හට එකදු ජාත්‍යන්තර ක්‍රිකට් තරගයක්වත් ක්‍රීඩා කර නොමැති විදෙස් වේග පන්දු පුහුණුකරුවෙකුගේ වැටුපවත් ලබා දෙන්නට ශ්‍රි ලංකා ක්‍රිකට් අසමත් වීම කනගාටුවට කරුණක් ය. මෙසේ විදෙස් පුහුණුකරුවන්ට එක හැන්දෙකිනුත් ලාංකීය පුහුණුකරුවන්ට තව හැන්දෙකුනුත් බෙදනා ශ්‍රි ලංකා ක්‍රිකට් දෙබිඩි පිලිවෙත නිසාවෙන් ශ්‍රි ලාංකීය ක්‍රිකට් අනාගතය වෙනස් කරන්නට උර දෙන තවත් අතිවිශිෂ්ඨයෙකුගේ නිකම යාමක් එලෙස සටහන් විය. ශ්‍රි ලංකා ක්‍රිකට්වලට ක්‍රීඩකයෙකු ලෙස මෙන්ම ලෝක ක්‍රිකට්වලට පුහුණුකරුවෙකු ලෙසද විශිෂ්ඨ මෙහෙවරක් කර ඇති චමින්ද වාස් හට හිටපු වේග පන්දු යවන පුහුණුකරු වූ ජාත්‍යන්තර තරගයක්වත් ක්‍රීඩා නොකල David Sakerට හිමි වූ වැටුපවත් නොලැබෙන්නේ නම් ඔහු සිය මහන්සියෙන් සකසා ගත් තමන්ගේ වටිනාකම අගය කරනා ස්ථානයක් සොයාගත යුතු ය. අවසානයේ මෙම ලිපිය හිටපූ වේග පන්දු පුරාවෘත්තයක් වූ චමින්ද වාස් සිය ෆේස්බුක් ගිණුමේ තැනූ සටහනකින් අහවර කරන්නේ ය. ඔහු මිය යාමට පෙර පියෙක් තම පුතාට මෙසේ කීවේය. “මෙන්න ඔබේ සීයා මට දුන් ඔරලෝසුවක්. එය අවුරුදු 200කට ආසන්න යි. මම එය ඔබට දීමට පෙර, ස්වර්ණාභරණ වෙළඳසැලට යන්න. මට එය විකිණීමට අවශ්‍ය බව ඔවුන්ට පවසන්න, ඔවුන් ඔබට කොපමණ මුදලක් ලබා දෙනවාදැයි බලන්න.” පුතා ස්වර්ණාභරණ ගබඩාවට ගොස්, නැවත තම පියා වෙත පැමිණ මෙසේ කීවේය. “ඔවුන් ඩොලර් 150ක් ලබා දුන්නේ එය පැරණි නිසා.” පියා කීවේ; “උකස් සාප්පුවට යන්න.” පුතා උකස් සාප්පුව වෙත ගොස්, නැවත තම පියා වෙත පැමිණ මෙසේ කීවේය. “උකස් සාප්පුව ඩොලර් 10ක් පිරිනැමුවේ එය එතරම් පැළඳ සිටින බැවිනි.” පියා තම පුතාට කෞතුකාගාරයට ගොස් ඔරලෝසුව පෙන්වන ලෙස ඉල්ලා සිටියේය. ඔහු කෞතුකාගාරයට ගොස් ආපසු පැමිණ තම පියාට කීවේ, “මෙම දුර්ලභ කෑල්ල ඔවුන්ගේ වටිනා පෞරාණික එකතුවට ඇතුළත් කිරීම සඳහා භාරකරු ඩොලර් 500,000ක් ලබා දුන්නේය.” පියා කීවේ; “නිවැරදි ස්ථානය ඔබව නිවැරදි ආකාරයෙන් අගය කරන බව ඔබට දැනුම් දීමට මට අවශ්‍ය විය. ඔබ වැරදි තැනක නොසිට ඔබව අගය නොකරන්නේ නම් කෝප නොවන්න. ඔබේ වටිනාකම දන්නා අය ඔබව අගය කරන අයයි, ඔබේ වටිනාකම කිසිවෙකු නොදකින තැනක නොසිටින්න.” ඔබේ වටිනාකම දැන ගන්න. ©️ Rishie Bro", "URL": "https://lankatruth.com/si/?p=111251", "Category": "ක්‍රීඩා පුවත්", "Parent URL": null}