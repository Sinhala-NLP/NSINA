{"Source": "Lankatruth", "Timestamp": "March 12, 2021", "Headline": "සදකැන් ඉහළට යද්දි ලංකාව පහළට ⬆️⬇️", "News Content": "ලක්ෂාන් සදකැන් යනු ඔහු ක්‍රීඩා කළ එක්දින තරඟ සහ ටෙස්ට් තරග ගැන සසදමින් ලාංකීය ප්‍රේක්ෂකයා විස්සයි විස්ස තරග ආකෘතිය තුළත් විශාල වශයෙන් අවතක්සේරුවට ලක් කළ පන්දු යවන්නෙකි. එසේ සෑම විස්සයි විස්ස තරගයකම මනා පාලනයකින් පන්දු යවනා සදකැන් තරග දෙක තුනක් හැරෙන්නට සිය දක්ෂතා සුපුරුදු පරිදි රදවාගෙන කඩුලු අතර හොඳ සාමාන්‍යයකින් පන්දු ‍යැවීය. එනිසාවෙන්ම වසර ගණනකට පසු ශ්‍රි ලංකා පන්දු යවන්නෙක්ට අයි.සි.සී විස්සයි විස්ස පන්දු යවන්නන් ශ්‍රේණිගත කිරීම්වල මුල් ස්ථාන දහයට පැමිණෙන්නට හැකි වී ඇත. ඒ අනුව නොබෝදා නිකුත් කල අයි.සි.සී ශ්‍රේණිගත කිරීම්වල නිමා වූ කොදෙව් තරගාවලි පරාජයත් සමග ශ්‍රි ලංකාව විස්සයි විස්ස ශ්‍රේණිගත කිරීම්වල දහ වෙනි තැනට වැටෙද්දී ලක්ෂාන් සදකැන් විස්සයි විස්ස පන්දු යවන්නන් ශ්‍රේණිගත කිරීම්වල දහවෙනි තැන ලබා ගන්නට සමත් වී ඇත. එසේම ශ්‍රි ලංකා කන්ඩායම සතු වටිනාම ක්‍රීඩකයෙක් වන වනිදු හසරංගට මෙම අයි.සි.සි විස්සයි විස්ස පන්දු යවන්නන් ශ්‍රේණිගත කිරීම්වල එකොලොවෙනි ස්ථානය හිමි වී ඇත. විස්සයි විස්ස තුන් ඉරියව් ක්‍රීඩකයින් ශ්‍රේණිගත කිරීම්වලද වනිදු හසරංග 16 වෙනි ස්ථානය දක්වා ඉදිරියට එන්නට සමත් වී ඇති අතර තිසර පෙරේරා එහි 19 වෙනි ස්ථානය දක්වා පහළට වැටී ඇත. අයි.සී.සී විස්සයි විස්ස ශ්‍රේණිගත කිරීම්වල ශ්‍රි ලාංකීකයින් ලෙස අපට සතුටු විය හැක්කේ සදකැන් සහ හසරංග ගැන පමණක් වන අතර මෙකී ශ්‍රේණිගත කිරීම්වල ශ්‍රි ලංකා පිතිකරුවන් තාමත් විස්සයි විස්ස පිතිකරන ශ්‍රේණිගත කිරීම්වල මුල් 30දෙනා තුළවත් නැත. විස්සයි විස්ස පිතිකරන ශ්‍රේණිගත කිරීම්වල කුසල් පෙරේරා 32වන ස්ථානයේද දනුෂ්ක ගුණතිලක 55වන ස්ථානයේද දික්වැල්ල සහ කුසල් මෙන්ඩිස් පිළිවෙලින් 85 සහ 86 වන ස්ථානවල සිටින අතර ඇන්ජලෝ මැතිව්ස්, දිනේෂ් චන්දිමාල්, තිසර පෙරේරා වැනි ජේෂ්ඨයින් මෙන්ම වෙනත් කිසිදු ශ්‍රි ලංකා පිතිකරුවෙකු අයි.සි.සි විස්සයි විස්ස පිතිකරන ශ්‍රේණිගත කිරීම්වල මුල් සිය දෙනා අතරටවත් පැමිණිමට නොහැකි වී ඇත. කලක් විස්සයි විස්ස ලොව අංක එකේ සිටි ශ්‍රි ලංකාවට අද අත්වී ඇති ඉරණම දුටු විට ඉමහත් කණගාටුදායක ය. ©️ Rishie Bro", "URL": "https://lankatruth.com/si/?p=112544", "Category": "ක්‍රීඩා පුවත්", "Parent URL": null}