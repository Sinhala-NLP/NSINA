{"Source": "Lankatruth", "Timestamp": "December 3, 2019", "Headline": "ජවිපෙ මැදිහත්වීමෙන් හපුවිද ජනතාවට විශාල ජයග්‍රහණයක්", "News Content": "වත්මන් රාජපක්ෂ ආණ්ඩුවේ මන්ත්‍රීවරයෙකු මෙන්ම මාතලේ දිස්ත්‍රික් සම්බන්ධීකරණ කමිටුවේ සභාපතිවරයාද වන ලක්ෂ්මන් වසන්ත පෙරේරා මහතා සහ දෙහිවල ප්‍රදේශයේ ව්‍යාපාරිකයෙකු එක්ව මාතලේ හපුවිද ගම්මානයේ ජනතාව පීඩාවට පත් කරමින් පරිසරය විනාශ කරමින් නීතිවිරෝධී ලෙස අවිධිමත්ව ගෙන ගිය විශාල ගව ගාලකට එරෙහිව අධිකරණය මගින් තහනම් නියෝගයක් ලබාගෙන තිබේ. මෙම ගමේ ජනතාව සිය ප්‍රශ්නය සම්බන්ධයෙන් ශ්‍රී ලංකා, පොහොට්ටු, එජාප ප්‍රාදේශීය දේශපාලනඥයින් වෙතත් ප්‍රාදේශීය ලේකම්, දිස්ත්‍රික් ලේකම් ඇතුළු නිලධාරීන් වෙතත් අවස්ථා ගණනාවකදී ජනතාව මෙම ගවගාල හේතුවෙන් විඳින පීඩාව පැමිණිලි කර සිටියද ඒ කිසිවෙකුත් ඊට සවන්දී නැත. හපුවිද ගමේ ජනතාව පාරම්පරික ලක්ෂා කර්මාන්තය තුළින් ජීවිකාව ගෙන ගිය අතර මෙම ගවගාල ආරම්භක කාලයේ ඉන් ගම්මුන්ට රැකියා ලැබී තිබේ. එහෙත් මද කලක් ගතවෙත්ම ජනතාව දියනෑමට, රෙදි සේදීමට සතා සීපාවාගේ පරිහරණය තිබූ හපුවිද ඔය සම්පූර්ණයෙන්ම මෙම ගවගාලේ අපද්‍රව්‍යවලින් පිරී යන්නට වී තිබේ. දියනෑමට, රෙදි සේදීමට නොහැකිවා පමණක් නොව ගමේ දරුවන් පාචනය වැනි රෝගී තත්වයන්ට ද පත්වී ඇත. මෙය ඉවසා සිටිය නොහැකිව ගමේ ජනතාව තැන තැන මේ සම්බන්ධයෙන් විවිධ කතිකා ඇති වී තිබේ. එහි ප්‍රතිඵලයක් ලෙස එක් තරුණ පිරිසක් මේ සම්බන්ධයෙන් ජනතා විමුක්ති පෙරමුණේ මන්ත්‍රීවරයෙකුට පැවසීමට යොජනා කරගෙන ඇත. එහෙත් එම ගමේ ජවිපෙ මන්ත්‍රීවරයෙකු තියා ජවිපෙට ඡන්දෙය දෙන කෙනෙකු හෝ නැති බැවින් මේ සම්බන්ධයෙන් සැලකිලිමත් නොවනු ඇති බවට වූ සැකයද ඇතිව එම තරුණයින් අහල ගම් කිහිපයකට දුරින් පිටි ගමක සිටින ජවිපෙ ප්‍රාදේශීය සභා මන්ත්‍රීවරයෙකුට මෙය දැනුම් දී ඇත. ඒ අනුව හපුවිද ගමට පැමිණි ජවිපෙ මන්ත්‍රි සිසිර කුමාර මහතා ගමට පැමිණ සිද්ධිය සියැසින් දැක ජනතාව සමග සාකච්ඡා සිදුකර තිබේ. ඉන් පසු ප්‍රාදේශීය සභාවේත්, දිස්ත්‍රික් සම්බන්ධීකරණ කමිටුවේත් සාකච්ඡාවට බඳුන් කර ඇත. එහෙත් ප්‍රතිඵලයක් නොලද බැවින් ගමේ භික්ෂූන් වහන්සේද ප්‍රමුඛව ප්‍රාදේශීය ලේකම් කාර්යාලය ඉදිරිපිට උද්ඝෝෂණයක් ආරම්භකර තිබේ. එහි ප්‍රතිඵලයක් ලෙස මෙම ගවගාල නීතිවිරෝධී බවට ප්‍රාදේශීය ලේකම්වරයා ලිඛිතව ලබාදී ඇති අතර එහෙත් මෙය නතර නොවන බැවින් ජවිපෙ මන්ත්‍රීවරයා සහ ගමේ ජනතාව එක්ව අධිකරණයේ නඩුවක් ගොනු කර ඇත. ඊට සමගාමීව පොලිසියට අධිකරණයේ නඩුවක් ගොනු කර ඇත. එම නඩුවෙන් මෙම ගවගාල නීතිවිරෝධී බවට පවසමින් මෙම ගවගාලට තහනම් නියෝගක් ලබාදී ඇත. ඒ අනුව ජනාතව කාලාන්තරයක් තිස්සේ දැඩිව පීඩාවිඳි විශාල ගැටළුවකින් මේ වනවිට මිදී තිබේ. මෙම අරගලය දියත්වන කාලය තුළ පන්සලේ ස්වාමීන් වහන්සේට, ජවිපෙ මන්ත්‍රීවරයාට සහ ගමේ ජනතාවට විවිධ වර්ගයේ බලපෑම් එල්ලවී ඇත. මුදල් ලබාදී මෙම අරගලය අඩපන කිරීමටත් අපරාධ පරීක්ෂණ දෙපාර්තමේන්තුවේ නිළධාරීන් යොදවා ජනතාව බිය වැද්දීමටත් කටයුතු කර තිබී ඇත. ජවිපෙ මන්ත්‍රීවරයාට සිය ජීවිත කාලය තුළ උපයාගත නොහැකි තරමේ මුදල් ලබාදීමටත් යොජනා ඉදිරිපත් වී තිබේ. මේ සියල්ල ප්‍රතික්ෂේප කරමින් ජනතාවට ජයග්‍රහණය අත්පත්කර දීමට සියලු දෙනා කටයුතු කිරීම මත එම සටන ජය ගෙන තිබේ. මේ අතර එම ගමේ ජනතාව භාවිතා කළ අනාරක්ෂිත පාලමකට ආරක්ෂිත වැටක් ඉදිකර දීමට ජවිපෙ මන්ත්‍රී සිසිර කුමාර මහතා මන්ත්‍රී වැටුප් උපයෝගී කරගෙන කටයුතු කර අත.", "URL": "https://lankatruth.com/si/?p=86629", "Category": "පුවත්", "Parent URL": null}