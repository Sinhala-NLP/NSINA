{"Source": "Lankatruth", "Timestamp": "February 23, 2021", "Headline": "ප්‍රාදේශීය දේශපාලනඥයන්ගේ බලපෑම්වලට අම්බලන්ගොඩ රාජ්‍ය සේවකයන්ගේ විරෝධය", "News Content": "අම්බලන්ගොඩ ප්‍රදේශයේ ප්‍රාදේශීය දේශපාලනඥයන්ගෙන් රාජ්‍ය සේවකයන්ට වන බලපෑම්වලට විරෝධය පා, අම්බලන්ගොඩ ප්‍රාදේශීය ලේකම් කාර්යාලයේ ග්‍රාම නිලධාරීන් ඇතුළු එහි සේවකයෝ පිරිසක් ඊයේ (22) දහවල් එය කාර්යාලය ඉදිරිපිට සිට උද්ඝෝෂණයක නිරත වූහ. ප්‍රදේශයේ ඇතැම් ප්‍රාදේශීය දේශපාලනඥයන් විසින් යම් යම් කාරණාවලදී තමන්ට ඉටු කළ නොහැකි රාජකාරි කරදෙන ලෙස බලපෑම් කරන බවත් ඒවා ඉටු නොවූ තැනදී ඔවුන් සිය ආත්මගරුත්වය කෙලෙසෙන සේ කටයුතු කරන බවද උද්ඝෝෂකයේ එහිදී පැවසූහ. සිය බලප්‍රදේශයේ අඩු ආදායම්ලාභීන් ලෙස සුදුසුකම් සපුරා නැති පවුල්වලට අඩු ආදායම් ලාභීන් ලෙස තහවුරු කරදෙන ලෙස කරන බලපෑම මීට උදාහරණ ලෙස පෙන්වා දිය හැකි බවද ඔවුහු පවසා සිටියහ. කෑම පැයේදී සංවිධාන කොට තිබූ මෙම උද්ඝෝෂණයට අම්බලන්ගොඩ ග්‍රාම නිලධාරීන් සියලු දෙනා හා අම්බලන්ගොඩ ප්‍රාදේශීය ලේකම් කාර්යාලයේ අනෙක් අංශවල සේවකයෝද එක්ව සිටියහ.", "URL": "https://lankatruth.com/si/?p=111240", "Category": "පුවත්", "Parent URL": null}