{"Source": "Lankatruth", "Timestamp": "January 21, 2023", "Headline": "රාජ්‍ය පරිපාලනයේ දැඩි විරෝධයක්", "News Content": "රාජ්‍ය පරිපාලන සහ ස්වදේශ කටයුතු අමාත්‍යංශයේ ලේකම් නීල් හපුහීන්න තනතුර අවභාවිතා කිරීම සම්බන්ධයෙන් රාජ්‍ය පරිපාලන නිලධාරීන් දැඩි විරෝධයක් එල්ල කරමින් පවතී. එම නිලධාරීන්ගේ වෘත්තීය සමිති මට්ටමින් නීල් හපුහීන්නට එරෙහිව පරිපාලන සේවය අපකීර්තියට පත් ිකරීමේ චෝදනාව මත ගතහැකි ක්‍රියාමාර්ග පිළිබඳව මේ වනවිට සාකච්ඡා පවත්වමින් සිටී.  පළාත් පාලන මැතිවරණය සඳහා ඇප මුදල් බාර නොගන්නා ලෙස මෙම නිලධාරියා විසින් සියලුම දිස්ත්‍රික් ලේකම්වරුන් වෙත ලිඛිත නියෝගයක් යවා තිබිණි.  එවැනි තීරණයක් කැබිනට් මණ්ඩලය නොගත් බව අගමැති දිනේෂ් ගුණවර්ධන පාර්ලිමේන්තුවේදී ප්‍රකාශ කළේය. ඉන් පසුව සමස්ත පරිපාලන සේවය ම අපකීර්තියට පත් කිරීම සම්බන්ධයෙන් වෘත්තීය සමිති මට්ටමෙන් ගත හැකි උපරිම ක්‍රියාමාර්ග කෙරෙහි යොමුවී තිබේ.", "URL": "https://lankatruth.com/si/?p=143916", "Category": "පුවත්", "Parent URL": null}