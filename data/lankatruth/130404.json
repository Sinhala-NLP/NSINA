{"Source": "Lankatruth", "Timestamp": "March 22, 2022", "Headline": "යෝගට් එකත් රු. 20කින් ඉහළට", "News Content": "ජෙලටින් හා කිරිපිටි මිල ඉහළ යාම නිසාත් ප්ලාස්ටික් කප් හා බොතල් මිල ඉහළ යාම නිසාත් යෝගට් එකක මිල රුපියල් 20කින් හා යෝගට් පානය මිලිලීටර් 180 බෝතලයක මිල රුපියල් 30කින් ඉහළ දැමිමට කටයුතු කරන බව යෝගට් හා යෝගට් පානය නිෂ්පාදනය කරන පිරිස් සඳහන් කරති. මේ අනුව රුපියල් 50කට අලෙවි කළ යෝගට් එකක් රුපියල් 70ක් දක්වාත් රුපියල් 55ට අලෙවි කල යෝගට් එකක් රුපියල් 75 දක්වාත් ඉහළ යන බව එම පිරිස් පෙන්වා දෙති. මීට අමතරව රුපියල් 60ට අලෙවි කළ මිලිලීටර් 180 යෝගට් පානය බෝතලයක් රුපියල් 90 දක්වා ඉහළ යන බව ඔවුහු පවසති. රුපියල් 1,500ක මිලකට අලෙවි කල ජෙලටින් කිලෝවක මිල රුපියල් 3,500 ඉක්මවා ගොස් තිබෙන බවත්, රුපියල් 02යි ශත80කට අලෙවි කළ හිස් යෝගට් කප් එකක මිල රුපියල් 10 දක්වාත් රුපියල් 06කට අලෙවිකළ හිස් ප්ලාස්ටික් බෝතලයක් රුපියල් 20ක් දක්වාත්, රුපියල් 1,345කට අලෙවිකල කිරිපිටි කිලෝවක් රුපියල් 600කිනුත් ඉහළ ගොස් ඇති බවත් එම පිරිස් පෙන්වා දෙති. යෝගට් හා යෝගට් පානය සකස් කර ශිතකරණවල ගබඩා කර බෙදාහැරීම සිදුකළ යුතු බවත්, එහෙත් දිනකට පැය කිහිපයක් විදුලි කප්පාදු කිරීම නිසා ශීතකරණ සඳහා අවශ්‍ය විදුලිය ලබාගැනිමට ඩීසල්වලට විශාල වියදමක් දැරීමට සිදුව තිබෙන බවත් යෝගට් හා යෝගට් පානය නිෂ්පාදනය කරන පිරිස් සඳහන් කරති. පවත්නා විදුලි කප්පාදුව නිසා ග්‍රාමීය නිවෙසවල සිදුකල යෝගට් සකස් කිරීමේ කටයුතු අතහැර දැමීමට විශාල පිරිසක් කටයුතු කර තිබෙන අතර මේ නිසා විශාල පිරිසකට රැකියා අහිමි වී තිබේ. ග්‍රාමිය වශයෙන් යෝගට් කර්මාන්තයේ නිරත පිරිස භාවිතා කර තිබෙන්නේ දේශීය කිරිය. පවතින කප් හිඟය හා මිල ඉහළ යාම නිසා වටලප්පන් හා කිරි ආශ්‍රිත වෙනත් නිෂ්පාදන කටයුතු සිදුකළ පිරිස්ද දැඩි දුෂ්කරතාවයන්ට පත්ව සිටින බවද වාර්ථා වේ.", "URL": "https://lankatruth.com/si/?p=130404", "Category": "ආර්ථික පුවත්", "Parent URL": null}