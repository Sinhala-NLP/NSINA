{"Source": "Lankatruth", "Timestamp": "September 22, 2023", "Headline": "විපක්ෂයේ සිටියදී ලිබරල් ප්‍රජාතන්ත්‍රවාදියා නාමයක් ආරෝපණය කරගෙන සිටි රනිල්ගේ සැබැ වර්ණයන් දැන් මතුවිමට පටන්ගෙන තිබෙනවා… නීතිඥ උපුල් කුමරප්පෙරුම", "News Content": "“විපක්ෂයේ සිටියදී ලිබරල් ප්‍රජාතන්ත්‍රවාදියා ලෙස කීර්ති නාමයක් ආරෝපණය කරගෙන සිටි රනිල් වික්‍රමසිංහගේ සැබැ වර්ණයන් දැන් මතුවිමට පටන්ගෙන තිබෙනවා. ඔහු ජනාධිපති ලෙස පත්වූ දින සිට ගෙන ආ සියලුම පනත් මේ රටේ මහජනතාවගේ ප්‍රජාතන්ත්‍රවාදී අවකාශය හැකිළවීමයි කර තිබෙන්නේ. නීතිය ක්‍රියාත්මක කරලා මූලික අයිතිවාසිකම් සංකෝචනය කර තිබෙනවා. මේ සියල්ල කරන්නේ මේ රටේ ඉදිරියට ඇති විය හැකි තත්වයන් ජනාධිපතිට අවශ්‍ය ආකාරයෙන් ඒකාධිපති පාලනයෙන් මර්දනය කිරීමටයි. මේ ආකාරයෙන් නීති සැකැස්ම සිදුවෙමින් පවතින්නේ. මේ අත්තනෝමතික පාලනය නවත්වන්න ඔබ සියලු දෙනා එකතුවීමේ අවශ්‍යත්වයක් මතුවී තිබෙනවා. මේ පනතට විෂය විය හැකි දායකයන් කිසිම කෙනෙක් සමග සාකච්ඡාවක් ඇති වූ පනතක් නොවෙයි මේක. මෙය කවුරු කොහොම හැදුවාද යන්න ලොකු ප්‍රශ්නයක් වී තිබෙනවා. ලංකාව වැනි අවකාශයකට මෙම පනත කිසිසේත්ගැලපෙන්නේනැත.” යැයි නීතීඥ උපුල් කුමරප්පෙරුම අවධාරණය කරයි. ඔහු මේ බව අවදාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේදී ජාතික ජන බලවේගයේ නීතිඥයෝ සංවිධානය ඊයේ (21) පැවැත්වූ මාධ්‍ය හමුවක් අමතමිනි. එහිදී වැඩිදුරටත් අදහස් දැක්වූ නීතිඥ උපුල් කුමරප්පෙරුම, “මාර්ගගත ක්‍රමවල සුරක්ෂිත භාවය පිළිබඳ කෙටුම්පත් පනත සම්බන්ධයෙන් අදහස් ප්‍රකාශ කිරීමට අදහස් කරනවා. මේ පනතේ තිබෙනවා ප්‍රධාන වචන දෙකක්. ඒ වචන දෙක මත තමයි දණ්ඩන නීති සියල්ල ක්‍රියාත්මක වෙන්නේ. ඒ තමයි ‘අසත්‍ය ප්‍රකාශන’ හා ‘තහනම් ප්‍රකාශන’. පනතේ අර්ථ නිරූපණයට ගියාට පස්සේ යම් ප්‍රකාශයක් ඒ වැරදි බව හෝ සත්‍ය බව හෝ එය සිදුකරන්නා දන්නා වූද නැතහොත් ඒ බව විශ්වාස කරන්නා වූද විශේෂයෙන්ම රැවටීමේ හෝ නොමග යැවීමේ චේතනාවෙන් සිදුකරන්නා වූද ප්‍රකාශයක් අසත්‍ය ප්‍රකාශයක් ලෙස දක්වනවා. සද්භාවයෙන් පළ කරන ලද මතයක් හෝ සද්භාවයෙන් කරන ලද ආධ්‍යාරෝපණයක් ඇතුළත් නොවේ. ‘තහනම් ප්‍රකාශය’ 12, 13, 14, 15,16, 17, 18, 19, 20, 21, 22 සහ 23 වගන්තිවල අදහස් කරන වැරදි, යම් ප්‍රකාශයක් කොට සිදුකරනවා නම් ඒ ප්‍රකාශය තහනම් ප්‍රකාශයක්. මේ පනත ක්‍රියාත්මක වෙනවා නම්, ‘අසත්‍ය ප්‍රකාශයක්’ කියන එක පරීක්ෂණයට ලක්වීමේ අවශ්‍යතාවයක් තිබෙනවා. ඒ පරීක්ෂණය කරන ආකාරය මේ පනතේ නැහැ. ප්‍රකාශයට පාත්‍ර වුණු තැනැත්තා මට විරුද්ධව නඩුවක් දානවා ‘අනුර දිසානායක කළ අසත්‍ය ප්‍රකාශය මම සමාජ ජාලාවල අප්ලෝඩ් කර තිබෙනවා’ කියා සිතමු. ඒ අනුව මට නඩුවක් පැවරිය හැකියි. ඒ ඔස්සේ තමයි නඩු කාර්යය දිවයන්නේ. අපේ නීතියේ තිබෙන මූලික සිද්ධාන්තය තමයි අත්අඩංගුවට ගැනීමට නැතහොත් අධිකරණය ඉදිරියට ගෙනියන්න පිළිගත හැකි තොරතුරක් තිබිය යුතුයි. අපරාධ නඩු විධාන සංග්‍රහයේ 115 වගන්තියේ තිබෙන්නේ මෙහෙම. ‘සත්‍යභාවය සෙවීමේ පරීක්ෂණය’ කියන එකක් මේ පනතේ නැහැ. කොමිසමක් තිබෙනවා. ඒ කොමිසමට පුළුවන්කම තිබෙනවා ප්‍රකාශයක් සත්‍යද අසත්‍යද කියා තීරණයක් ගැනීමට. ඊළඟට මෙහි අපරාධ වගන්ති ටිකට එනවා. 12වන වගන්තියේ සිට 23 වගන්තිය දක්වා වගන්ති ටිකට. මේවා ‘තහනම් ප්‍රකාශ’ යටතට ගැනෙන ඒවා. අපිත් කැමති නැහැ, ජාතික ආරක්ෂාවට, මහජන සෞඛ්‍යයට හානිවෙන බොරු, මහජන සාමයට තර්ජනය වන දේවලට අපිත් කැමති නැහැ. ප්‍රජාතන්ත්‍රවාදී රටක තිබිය යුතු මූලික හරයන් තමයි මේ. මම මුහුණු පොතේ ප්‍රකාශයක් කළ හොත් ‘මේ ආණ්ඩුව පන්නමු’ කියලා, එම ප්‍රකාශයට මට පක්ෂව දාහක් කමෙන්ට්ස් ආවොත්, විවිධ පංතිවලට අයත් තැනැත්තන් කෙරෙහි එදිරිවාදී සහ වෛරී හැඟීම් ප්‍රවර්ධනය කරන කණ්ඩායමක වෛරයට පාත්‍ර වෙනවාද? එය මම ප්‍රජාතන්ත්‍රවාදීව දක්වන අදහසක්ද? ඔවුන්ගේ සිත රිදීම් ඇතුලේ මම ඔවුන් වෛරයට පාත්‍ර කළාද? මේක තමයි භයානකම කොටස. ඕන කෙනෙක් කරන ප්‍රකාශයක් ඕන අතකට ගැනීමෙ හැකියාව තිබෙනවා. නීතිය ක්‍රියාත්මක කරන ආයතනයට අර්ථ නිරූපණය කිරිමේ හැකියාව තිබෙනවා. ඊළඟ කරුණ 13 වගන්තිය, අධිකරණයට අපහාස කිරීමේ කාරණයයි. අධිකරණයට අපහාස කිරීමේ කාරණය පරෙස්සමෙන් සලකා බැලිය යුතු කරුණක්. ආණ්ඩුක්‍රම ව්‍යවස්ථාවේ 105 වන වගන්තිය තිබෙනවා අධිකරණයට අපහාස කිරීම සම්බන්ධයෙන් කටයුතු කිරීමට. ඒ වගේම අපරාධ නඩු විධාන සංග්‍රහයේ නිෂ්චිත ප්‍රතිපාදන තිබෙනවා, මහේස්ත්‍රාත් අධිකරණයක් සම්බන්ධයෙන් කටයුතු කිරීමට. ඒ වගේම අධිකරණ සංවිධාන පනතේ නිෂ්චිත ප්‍රතිපාදන තිබෙනවා මහාධිකරණයක් සම්බන්ධයෙන් කටයුතු කිරීමට. සිවිල් නඩු විධාන සංග්‍රහයේ දිසා අධිකරණ සම්බන්ධයෙන් තිබෙනවා. අධිකරණයට අපහාසයක් කරනවා කියන සම්බන්ධයෙන් විශේෂ වූ නඩු තීන්දු රාශියක් ලංකාවේ නීති සාහිත්‍යයේ ලියවිලා තිබෙනවා. හැබැයි මේ එකකවත් කියන්නේ නැහැ අධිකරණ තීන්දුවකට කරන සාධාරණ විවේචනයක් අපහාසයක් කියා. යම් තැනැත්තෙක් කරන ප්‍රකාශයක් අධිකරණයට කරන අපහාසයක්ද නැත්ද කියා මුල් අවස්ථාවේ තීරණය කරන්නේ පොලීසිය. ඔහුට ඕන විදිහට ගෙන ගොස් අභියාචනාධිකරණයට ඉදිරිපත් කරනවා. 14 වගන්තියෙන් කියන්නේ අසත්‍ය ප්‍රකාශයක් මගින් කැරළි ගැසීමක් සිදුකිරීම සඳහා නිකරුණේ ප්‍රකෝප කරවීම. එහි කොටස් දෙකක් තිබෙනවා. එසේ ප්‍රකෝප කරවා කැරැල්ලක් ඇති වුණොත් එයට දඬුවම අවුරුදු පහයි. ප්‍රකෝප කර කැරැල්ලක් ඇති වුණේ නැතිනම් එයට දඬුවම අවුරුදු තුනයි. ප්‍රකෝපවීම කියන එක පරීක්ෂණයට ලක්කරන්නේ කෙසේද? ආගම සම්බන්ධයෙන් 16 හා 17 වගන්ති දෙකම තිබෙනවා. 16 වගන්තියේ ආගමික හැඟීම්වලට රිදවීමේ ඒකායන චේතනාවෙන් අසත්‍ය ප්‍රකාශයක් සන්නිවේදනය කිරීම. ජනතාව ආගම් සම්බන්ධයෙන් තමන්ගේ අදහස් ප්‍රකාශ කරනවා. සමහර අදහස් විචාරශීලී න්‍යායාත්මක අදහස්. එවැනි අදහසක් නිසා අනෙක් පුද්ගලයාගේ හිත රිදෙනවා නම්, එයට විරුද්ධව ක්‍රියාමාර්ගයක ගත හැකිද? එසේ ගැනීම හරිද? සමහර ආගමික කරුණු සම්බන්ධයෙන් විවේචනයට ලක්කරන පොත පත ඕනෑතරම් ලංකාවේ ලියැවී තිබෙනවා. 17 තිබෙනවා ආගමික හැඟීම් නිග්‍රහයට පත් කිරීම සඳහා ඒකාන්ත දේවේශ සහගත ලෙස අසත්‍ය ප්‍රකාශයක් නිකුත් කිරිම. මේ පැහැදිලි කරන ලද වගන්තිවලට ලබාදී තිබෙන පුළුල් ස්වභාවය නිසා ඉතා භයානක තැනකට මෙය පත්විය හැකියි. ඒ වගේම කොමිසමට පත් කරන්නේ තමනට කැමති පස්දෙනෙක් ජනාධිපතිවරයා විසින්. මේ කොමිසමේ ස්වාධීනත්වය සම්බන්ධයෙන් බරපතළ සැකයක් මතුවිය හැකියි. මේ කොමිසමේ කාර්යභාරය බලතල හා කර්තව්‍ය ලෙස කරුණු දක්වා තිබෙනවා. තහනම් ප්‍රකාශයක් නිසා කෙනෙකුට අපහසුතාවයක් ඇති වුවහොත් ඔහුගේ අදහස පැහැදිලි කරන්න සේවා සපයන ආයතනයට අන්තර්ජාල අතරමැදියන්ට මේ සියලු දෙනාටම විධානය කිරීමේ හැකියාව කොමිසමට තිබෙනවා. මෙහි තිබෙනවා “මේ පනත යටතේ අසත්‍ය ප්‍රකාශ සංනිවේදනය කරන තැනැත්තන්ට එකී ප්‍රකාශය සන්නිවේදනය නතර කිරීම සඳහා දැන්වීම් නිකුත් කිරීම” තුන්වෙනි කරුණ මේ පනත යටතේ “තහනම් ප්‍රකාශ සංනිවේදනය කරන තැනැත්තන්ට එවැනි ප්‍රකාශ නතර කරන ලෙස විධාන නිකුත් කිරීම” මේ රටේ සිටින අන්තර්ජාල සර්විස් ප්‍රොවයිඩ්ලා සේවා සපයන්නන් සියලුම දෙනාට විධාන නිකුත් කිරීමට මෙම කොමිසමට හැකියාව තිබෙනවා. මෙහි ඇති බරපතළම තත්වය තමයි ෆේස් බුක් එක කියන්නේ දැන්වීම් පුවරුවක්. අපට කැමති දැන්වීම එහි දමන්න පුළුවන්. ඒ දැන්වීමේ වගකිම ෆේස් බුක් එක ගන්නේ නැහැ. කිසිදු සමාජ ජාලයක් එහි වගකිම ගන්නේ නැහැ. ෆේස් බුක්, වට්ස්ඇප් වගේ සමාගම් මේ නීතිය ක්‍රියාත්මක වුණොත් ඔවුන් අපේ රටට සේවා සැපයීම නවත්වන්න හැකියාව තිබෙනවා. විපක්ෂයේ සිටියදී ලිබරල් ප්‍රජාතන්ත්‍රවාදියා ලෙස කීර්ති නාමයක් ආරෝපණය කරගෙන සිටි රනිල් වික්‍රමසිංහගේ සැබැ වර්ණයන් දැන් මතුවිමට පටන්ගෙන තිබෙනවා. ඔහු ජනාධිපති ලෙස පත්වූ දින සිට ගෙන ආ සියලුම පනත් මේ රටේ මහජනතාවගේ ප්‍රජාතන්ත්‍රවාදී අවකාශය හැකිළවීමයි කර තිබෙන්නේ. නීතිය ක්‍රියාත්මක කරලා මූලික අයිතිවාසිකම් සංකෝචනය කර තිබෙනවා. මේ සියල්ල කරන්නේ මේ රටේ ඉදිරියට ඇති විය හැකි තත්වයන් ජනාධිපතිට අවශ්‍ය ආකාරයෙන් ඒකාධිපති පාලනයෙන් මර්දනය කිරීමටයි. මේ ආකාරයෙන් නීති සැකැස්ම සිදුවෙමින් පවතින්නේ. මේ අත්තනෝමතික පාලනය නවත්වන්න ඔබ සියලු දෙනා එකතුවීමේ අවශ්‍යත්වයක් මතුවී තිබෙනවා. මේ පනතට විෂය විය හැකි දායකයන් කිසිම කෙනෙක් සමග සාකච්ඡාවක් ඇති වූ පනතක් නොවෙයි මේක. මෙය කවුරු කොහොම හැදුවාද යන්න ලොකු ප්‍රශ්නයක් වී තිබෙනවා. ලංකාව වැනි අවකාශයකට මෙම පනත කිසිසේත්ගැලපෙන්නේනැත.”", "URL": "https://lankatruth.com/si/?p=151981", "Category": "පුවත්", "Parent URL": null}