{"Source": "Lankatruth", "Timestamp": "February 15, 2020", "Headline": "අල්ලස් හෝ දූෂණ චෝදනා විමර්ශන නිළධාරීන් පත් කිරීම මුදල් අමාත්‍යාංශය හිරකරයි", "News Content": "අල්ලස් හෝ දූෂණ චෝදනා විමර්ශන කොමිසමට නව විමර්ශන නිලධාරීන් බදවා ගැනීමේ ක්‍රියාවලිය මුදල් අමාත්‍යාංශ අනුමැතිය හිමි නොවීම හේතුවෙන් ඇනහිට ඇතැයි වාර්තා වේ. මෙසේ ප්‍රමාද වෙමින් තිබෙන්නේ ශ්‍රී ලංකා විභාග දෙපාර්තමේන්තුව හා එම කොමිසම මගින් පැවැත්වූ ලිඛිත හා සම්මුඛ පරීක්ෂණවල ඉහළම ලකුණු ලබා ගත් පිරිසකගේ පත්වීම් යැයිද පැවසේ. ඒ අනුව විධිමත්ව හා විනිවිදභාවයෙන් යුතුව තනතුරුවලට බඳවා ගැනීමේ පූර්ව කටයුතු සියල්ල අවසන් කර ඇතත් මෙම ප්‍රමාදයට හේතුව වී ඇත්තේ ඊට අදාළ මුදල් මුදල් අමාත්‍යාංශය මගින් වෙන් නොකිරීම නිසා යැයිද වාර්තා වේ. අල්ලස් හෝ දූෂණ චෝදනා විමර්ශන කොමිෂන් සභාවට විමර්ශන නිලධාරී 200 බඳවා ගැනීමේ විවෘත තරඟ විභාගය මැයෙන් 2018 ජුනි මසදී අදාළ විභාගය සඳහා ඉල්ලුම්පත් කැඳවා තිබූ අතර 2018 ඔක්තෝම්බර් මස පැවති එම විභාගයට 10,000කට ආසන්න පිරිසක් පෙනී සිට තිබේ. එම විභාගයෙන් සමත් වූවන් 407 දෙනකුට අදාළව ලිඛිත හා සම්මුඛ පරීක්ෂණ 2019 ජූලි 04 හා 06 වෙනි දින පවත්වා ඇති අතර එම ප්‍රතිඵල මත තෝරාගත් 200ක පිරිසකගේ නිශ්කාශන වාර්තා ලබාගැනීම 2019 දෙසැම්බර් මස සිදු කර ඇත. මූලාශ්‍ර ලංකාදීප", "URL": "https://lankatruth.com/si/?p=89800", "Category": "පුවත්", "Parent URL": null}