{"Source": "Lankatruth", "Timestamp": "November 3, 2019", "Headline": "අවුරුදු 05ක් ඇතුළත ලංකාව ලෝකයේ ශක්තිමත්ම ආර්ථිකයක් තිබෙන රටක් බවට පත් කරනවා", "News Content": "“දුප්පත්භාවයේ පතුලට ගොස් තිබෙන මෙම රට පොහොසත් රටක් කරන බවට අපි ඔබට සහතික වෙනවා. අපි, මේ රටේ ජනතාව දුප්පත් බවේ අගාධයෙන් ගලවාගෙන ගොඩගන්නවා. අවුරුදු 05ක් ඇතුළත ලෝකයේ ඉතාම ශක්තිමත් ආර්ථිකයක් තිබෙන, පොහොසත් රටක් අපි හදනවා. ඒ වසර 5 ඇතුළතම අපේ රටේ කිසිදු පුරවැසියෙක් තමන්ගේ ආහාරවේල සපුරා ගන්නේ කොහොමද? තමන්ගේ දරුවන්ට අධ්‍යාපනය දෙන්නේ කොහොමද? තමන්ට ජීවත්වෙන්න පුළුවන් නිවසක් හදාගන්නේ කොහොමද? බෙහෙත් ටිකක් ගන්නේ කොහොමද? තමන්ට ගමන් බිමන් යන්න ප්‍රවාහන පහසුකම් තිබේද නැද්ද කියලා කල්පනා නොකරන, සියලු පහසුකම් සහිත ජීවිතයක් අපේ රටේ ජනතාවට අපි උරුම කරලා දෙනවා. රටත්, ජනතාවත්, දෙකම අපි දුප්පත්භාවයෙන් මුදා ගන්නවා.”යැයි ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතා අවධාරණය කරයි. ඒ මහතා මේ බව අවධාරණය කර සිටියේ ඊයේ (02) ඇඹිලිපිටිය නගරයේ පැවති ජන රැලිය අමතමිනි. එහිදී වැඩිදුරටත් අදහස් දැක්වූ ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතා… “අපේ අම්මා තාත්තා සහෝදර සහෝදරියො දශක ගණනාවක් තිස්සේ විශාල බලාපොරොත්තු තබාගෙන නායකයෝ හදලා බලයට ගෙනල්ලා තිබෙනවා. ඔවුන් ගෙදර යවලත් තිබෙනවා. 2015 පැවති ඡන්දයේදී එතෙක් පැවති පාලනය පරද්දන්න ඕනෑ කියලා ලක්ෂ 62ක ජනතාව තීරණය කළා. නමුත් ඒ පාලනය බිඳවට්ටලා ඒ ජනතාව කල්පනා කළා රට ණය උගුලින් බේරා ගනීවි කියලා. වංචාව – දූෂණය නතර කරයි කියලා කල්පනා කළා. රටේ දේපොළ හොරකම් කළ අයට දඬුවම් දෙයි කියලා කල්පනා කළා. අපේ රටේ කෘෂිකර්මාන්තය ඇතුළු ග්‍රාමීය ජනතාවගේ ජීවිත උසස් කරයි කියලා කල්පනා කළා. තරුණයන්ට රැකියා ලැබෙයි කියලා කල්පනා කළා. නමුත් මොකද වුණේ. ඒ අවුරුදු 05 ඇතුළත ඕනවටත් වඩා ඔප්පු කළා කියපුදේට පටහැණි දේ තමයි මේ ආණ්ඩුවත් කළේ කියලා. රැකියා දශලක්ෂයක් දෙනවා කිව්වා. දුන්නේ නැහැ. හොරකම නතර කරනවා කිව්වා. නමුත් හොරකම් කළා. හොරුන්ට දඬුවම් කරනවා කිව්වා. ඒත් හොරුත් එක්ක කරට අතදාගෙන ඩීල් දැම්මා. කෘෂිකර්මාන්තය කඩා වැට්ටුවා. ඒ නිසා 2015 තිබ්බ එකඟතාවයන් නොවෙයි මේ පාලනය ඉටුකරලා තිබෙන්නේ. ඒ නිසා මේ පාලනය පලවා හැරිය යුතු බව ඉතා පැහැදිලියි. පලවා හැරලා ආයිමත් ගේන්නේ 2015 එලවපු අයද? එහෙනම් ඡන්දපොළට යන එකේ තේරුමක් නැහැ. අපි තමුන්නාසේලාට කියන්නෙ 2015 පාලනයත් පලවා හරිමු. ඒ වගේම 2015 දී පලවා හැරපු පාලනයටත් ඉඩ නොදෙමු කියලා. ජනතාව දශක ගණනාවක් තිස්සේ උත්සාහ කරනවා පාලකයන්ව වෙනස් කරන්න. ඒත් රටට කිසිදු ප්‍රතිඵලදායක කිසිවක් සිදුවී නැහැ. ඒනිසා පාලකයන් වෙනස් කරපු කාලය අවසන්. දැන් ජනතාව වෙනස් වෙන්න පටන් ගන්න ඕන. ජනතාව වෙනස් වුණොත් නව පාලනයක් අපට ගොඩනඟන්න පුළුවන්. අපි කවුරුත් ශක්තිමත්ව, ධෛර්යයෙන් යුතුව ඉදිරියට ආවොත් නොවැම්බර් 16 වැනිදා නව පාලනයක් ගොඩනඟන්න පුළුවන් කියන එක සහතිකයි. ඒ තීරණය තිබෙන්නේ ජනතාව ළඟ. අපි රනිල් ගාව හෝ මහින්ද ගාව තිබෙන බලයක් අප ළඟට ගන්න උත්සාහ කරනවා නොවෙයි. ජනතාව සතු බලය ශක්තිමත් පාලනයක් ගොඩනැඟීම සඳහා පාවිච්චි කරන ලෙස ඉල්ලීමටයි අප මෙතනට ආවේ. ගමේ ඉන්න එ.ජා.ප. පාක්ෂිකයා අවුරුදු 37ක් එ.ජා.ප. ආණ්ඩු හදලා තිබෙනවා. ගමේ ඉන්න ශ්‍රීල.නි.ප. පාක්ෂිකයා අවුරුදු 34ක් ශ්‍රීල.නි.ප. ආණ්ඩු හදලා තිබෙනවා. ඒත් තව කොපමණ කාලයක් මේ පාලකයෝ රට පාලනය කළත් රට වෙනස් නොවන බව මේ වෙනකොට වුවමනාවටත් වඩා ඔප්පු වී තිබෙනවා. වසර 71ක විනාශකාරී අත්දැකීම් අප එකතු කරගෙන තිබේ නම්, අපේ වගකීම තමයි, දැන් වෙනස් කරන්න ඕනැ. ඒක කරන්න පුළුවන්. ඒ සඳහා කලින් සැකයක් තිබුණා නම්, මොනවා වුණත් ඒ දෙක හැර වෙනකවුරුත් නැහැනෙ කියලා. කට්ටිය ඉන්නේ ඒ අය ළඟනේ කියලා. අද අපි ඔබට කියනවා ඉතිහාසය වෙනස් කරලා. ඒ දෙක වෙනුවට ගොඩනැගිය හැකි ශක්තිමත්ම ජනතා ව්‍යාපාරය, එනම් ජාතික ජන බලවේගය අපි ගොඩනඟලා අවසන්. බලය ගන්න පුළුවන්, හසුරුවන්න පුළුවන්. රට ගොඩනඟන්න පුළුවන් ශක්තිමත් වැඩපිළිවෙළක් සහිත දක්ෂ කණ්ඩායමක් අපිට ඉන්නවා. රටක් හදන්න දේවල් රාශියක් සපුරාලන්න ඕන. එකක් අපේ රටේ ආර්ථිකය හදන්න ඕන. අපේ රටේ ආර්ථිකයේ ඉහළ තලයේ ගැටලු තිබෙනවා. රට ණය බරින් පිරිලා. ආනයන – අපනයන අතර වියදම් පරතරය වැඩියි. ආණ්ඩුවට ලැබෙන ආදායම, ණය මුදල්වල පොලී වාරික ගෙවන්නත් මදි. භාණ්ඩාගාරයට ලැබෙන ආදායම වගේ දෙගුණයක් වියදම. මේ අර්බුදයෙන් කියන්නේ මොකක්ද? අපේ රට හැම අතින්ම දුප්පත් කියන එක. රට දුප්පත් වුණාට රට කරන පාලකයෝ පොහොසත්. ලෝකයේ සමහර රටවල් තිබෙනවා රටත් දුප්පත්. පාලකයනුත් දුප්පත්. බයිසිකලයෙන්, මෝටර් බයිසිකලෙයන් යන පාලකයෝ ඉන්න රටවලුත් තිබෙනවා. අපේ රට දුප්පත්. පාලකයා පොහොසත්. මෙතෙනම තිබෙනවා රටේ අර්බුදය. රට දුප්පත් වුණේ ඇයි කියන එකට හේතුව. දුප්පත්භාවයේ පතුලට ගොස් තිබෙන මෙම රට පොහොසත් රටක් කරන බවට අපි ඔබට සහතික වෙනවා. අපි, මේ රටේ ජනතාව දුප්පත් බවේ අගාධයෙන් ගලවාගෙන ගොඩගන්නවා. අවුරුදු 05ක් ඇතුළත ලෝකයේ ඉතාම ශක්තිමත් ආර්ථිකයක් තිබෙන, පොහොසත් රටක් අපි හදනවා. ඒ වසර 5 ඇතුළතම අපේ රටේ කිසිදු පුරවැසියෙක් තමන්ගේ ආහාරවේල සපුරා ගන්නේ කොහොමද? තමන්ගේ දරුවන්ට අධ්‍යාපනය දෙන්නේ කොහොමද? තමන්ට ජීවත්වෙන්න පුළුවන් නිවසක් හදාගන්නේ කොහොමද? බෙහෙත් ටිකක් ගන්නේ කොහොමද? තමන්ට ගමන් බිමන් යන්න ප්‍රවාහන පහසුකම් තිබේද නැද්ද කියලා කල්පනා නොකරන, සියලු පහසුකම් සහිත ජීවිතයක් අපේ රටේ ජනතාවට අපි උරුම කරලා දෙනවා. රටත්, ජනතාවත්, දෙකම අපි දුප්පත්භාවයෙන් මුදා ගන්නවා. ගෙදර දේවල් හොරකම් කරන ස්වාමි පුරුෂයෙක් ගෙදර සිටියොත් ගෙදර හදන්න බැහැ වගේ රටක පාලකයා හොරෙක් නම් ඒ රට හදන්නත් බැහැ. පාලකයා නාස්තිකාරයෙක් වුණොත් වෙන්නෙත් ඒකම තමයි. අවුරුදු 71ක් පුරා රටේ දේවල් නාස්ති කරන, හොරකම් කරන, හොරෙක් රට හදයි කියලා තමුන්නාන්සේලා කල්පනා කළා. අපි මේවා නතර කරන පාලනයක් හදන බවට ඔබලාට සහතික වෙනවා. ගිය ජනාධිපතිවරණයේදී මහින්දගේ වේදිකාවේ හොරු ගැන කථා කළේ නැහැ. අනෙක් වේදිකාවේ කථා කළා. ඒ වෙලාවේ මහින්දලා හොරු. අනෙක් අය ඊට එරෙහි අය ලෙස තමයි පෙනී සිටියේ. දැන් ගෝඨාභයගේ සහ සජිත්ගේ වේදිකා දෙකේම හොරු ගැන කථා නැහැ. දෙගොල්ලෝම හොරු නිසා. රටේ හොරකම් නතර කරන, හොරුන්ට දඬුවම් දෙන පාලනයක් හදනවා නම් හදන්නේ ජාතික ජන බලවේගය පමණයි. අපි බලයට ආවොත් නොවැම්බර් 17 කරන පළමු ප්‍රකාශය මෙන්න. “මහජනයාගේ දේපොළ හොරකම් කරලා එක්රැස් කරගෙන තිබෙන ධනය, දේශපාලනඥයන්ටත්, ඉහළ රාජ්‍ය නිලධාරීන්ටත් මාස 2ක් ඇතුළත ස්වේච්ඡාවෙන් අපේ ආණ්ඩුවට භාරදිය හැක. භාර නොදුන්නොත් හොරකම් කළ සියලු දේපොළ යළි අත්පත් කරගනු ලැබේ.” මෙච්චර ආර්ථික අර්බුදයක් රටේ තියාගෙන මෛත්‍රීපාල සිරිසේන, විශ්‍රාම යන්න ඔන්න මෙන්න කියලා හොඳම වාහන වගයක් ගෙන්න ගත්තා. බදු විතරක් කෝටි 10යි. ලක්ෂ 1000යි. හැබැයි එයා එයාට විතරක් ගෙනාවේ නැහැ. මහින්ද මහත්තයාටත් ගෙනත්ලා දුන්නා. මරු යාලුවෝ දෙන්නා. මහින්දගේ වාහනවලට බදු විතරක් කෝටි 06යි. මෙහෙම මහජන මුදල් නාස්තිකරන පාලකයෝ ඕනද රටකට. මම කෘෂිකර්ම අමාත්‍යාංශ භාර ගන්න කොට ලේකම්තුමා මට කිව්වා යමු ඇමතිතුමා ඔබතුමාට තිබෙන වාහන ටික බලන්න කියලා. මමත් ගියා බලන්න. මට දැනුනෙ මම වාහන සේල් එකකට ඇවිල්ලා වගේ. අපි මොකද කළේ වාහන ටික ඔක්කොම ගෝල්ෆේස් පිටිය ඉදිරිපිට ජනාධිපති මන්දිරයට ගෙනගොස් දීලා, කැබ්රථ දෙකක් ගත්ත අපේ පාවිච්චියට. නාස්ති කරමින්, රටක් හදන්න බැහැ. එහෙම ධනයක් තිබෙන රටක් නොවෙයි මේක. අපිට බලය දෙන්න. අපි මේ නාස්තිය නතර කරනවාමයි. ඔබාමා ජනාධිපතිකම දාලා ගියේ තමන්ගේ ගෙදරට. ආණ්ඩුවේ මුදල්වලින් කෝටි 800යේ මාලිගාවලට නොවෙයි. ඇමතිවරයාට ආණ්ඩුවෙන් දුන්නු ගෙදර ලයිට්බිල ලක්ෂ 21 වෙනකොට ගෙදර බිල කීයද? ඉතාම සොච්චමයි. මොකද ඒක ගෙවන්නෙ ඕන තමන්නෙ. අර බිල ගෙවන්නේ ආණ්ඩුවෙන්. අපේ පාලනයකදී අපි මේ මැති-ඇමතිවරුන්ට දී තිබෙන අසීමිත වරප්‍රසාද කපා දමනවා. අපි නායකත්වයෙන්ම ජනතාවට ආදර්ශය දෙනවා. ඇඹිලිපිටියේ පොලිසියේම ඇති 175ක පමණ පිරිසක්. නමුත් මෙහෙ චන්ද්‍රිකා වැවේ තිබෙන ‘හිස් ජනාධිපති මන්දිරය’ ආරක්ෂා කරන්න පොලිසියේ 200ක් පමණ ඉන්නවා. ජනාධිපතිවරයා අවුරුද්දකට වතාවක්වත් ඒකට එන්නේ නැහැ. මේ මහජනයාගේ ධනය. රටවටා තිබෙන ජනාධිපති මන්දිර මහජනයාගේ අවශ්‍යතා ඉටුකරන මහජන මධ්‍යස්ථාන බවට අපි පත් කරනවා.”", "URL": "https://lankatruth.com/si/?p=84652", "Category": "පුවත්", "Parent URL": null}