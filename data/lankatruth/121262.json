{"Source": "Lankatruth", "Timestamp": "August 13, 2021", "Headline": "අධිකරණයෙන් කෙළින් තීන්දු තුනක් ළඟ ළඟ ම", "News Content": "ආණ්ඩුක්‍රම ව්‍යවස්ථාවේ 20 වැනි සංශෝධනය ක්‍රියාත්මකව පවතින අතර, අධිකරණයේ සෘජු තීරණ තුනක් ආසන්න සති දෙක තුළ දී ලබා දී තිබේ. ඉන් පළමුවැනි තීන්දුව සෘජුව ම අධිකරණයක් නොවන පරිපාලන අභියාචන විනිශ්චයාධිකාරය විසින් රාජ්‍ය සේවා කොමිෂන් සභාවේ තීන්දුවලට එරෙහිව ලබා දෙන ලද්දක් ය. ඒ නීතිපති දෙපාර්තමේන්තුවේ හිටපු නියෝජ්‍ය සොලිසිටර් ජනරාල් දිල්රුක්‍ෂි ඩයස්ට විරුද්ධව රාජ්‍ය සේවා කොමිෂන් සභාව විසින් දෙන ලද තීරණයක් බලරහිත කිරීමක් ය. දෙවැන්න ජනාධිපති ගෝඨාභය රාජපක්‍ෂ විසින් ත්‍රස්තවාදය වැළැක්වීමේ පනතේ විධිවිධාන යටතේ නිකුත් කරන ලද අංක 2218/68 දරන ගැසට් නිවේදනයේ රෙගුලාසි ක්‍රියාත්මක කිරීම අත්හිටුවමින්, ශ්‍රේෂ්ඨාධිකරණය විසින් මෙම 26 වැනි දින දක්වා ලබා දෙන ලද නියෝගයයි. මෙය ජනාධිපතිගේ ගැසට් නිවේදනයක් සම්බන්ධයෙන් වීම විශේෂ වැදගත්කමකින් යුක්ත ය. තුන්වැන්න අල්ලස් හෝ දූෂණ විමර්ශන කොමිෂන් සබාවේ දෙබිඩි ක්‍රියාකලාපය පිළිබඳව 12 වැනිදා කොළඹ මහාධිකරණ විනිසුරුවරයා ලබා දුන් නියෝගයයි. එහි දී මහාධිකරණ විනිසුරුවරයා අල්ලස් කොමිසමේ ක්‍රියාකලාපය දැඩි දෝෂ දර්ශනයට ලක් කර ඇත. “අල්ලස් කොමිසමට දේශපාලකයන් ගැන තිබෙන කැක්කුම සාමාන්‍ය මිනිසුන් ගැන නෑ” යනුවෙන් ප්‍රකාශ කර ඇත. අල්ලස් කොමිසමේ කොමසාරිස්වරුන් තිදෙනාගේ ම අත්සන් නොමැතිව කම්කරු නිලධාරී්න් දෙදෙනකුට විරුද්ධව නඩු පවරා තිබිණි. එය විභාගයට ගත් අවස්ථාවේ කොළඹ මහාධිකරණ විනිසුරු ආදිත්‍යපටබැඳි විසින් අදාළ චූදිතයන් නිදොස් කොට නිදහස් කිරීමට නියෝග කර ඇත. දේශපාලකයන් සහ ඔවුන්ගේ සමීපතමයන් විශාල පිරිසකට එරෙහිව අල්ලස් කොමිසම විසින් අධිකරණයට ඉදිරිපත් කර තිබූ නඩු ඉල්ලා අස් කර ගනු ලැබී ය. ඒ කොමිසමේ කොමසාරිස්වරුන් තිදෙනාගේ ම අත්සන් අදාළ පැමිණිල්ලට යොදා නොතිබීම නිසා ය. එහෙත්, දේශපාලන නොවන සාමාන්‍ය රජයේ සේවකයන්ගේ අල්ලස් පැමිණිලි එක් කොමසාරිස්වරයකුගේ අත්සනින් ඉදිරිපත් කර නඩු විභාගය දිගට ම පවත්වාගෙන යමින් තිබිණි. නිදොස් කොට නිදහස් කර හරිනු ලැබුවේ ඔවුන් ය. මෙලෙස සති දෙකක් තුළ අධිකරණය සෘජු තීන්දු තුනක් ලබා දී ඇත.", "URL": "https://lankatruth.com/si/?p=121262", "Category": "පුවත්", "Parent URL": null}