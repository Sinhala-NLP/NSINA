{"Source": "Lankatruth", "Timestamp": "June 12, 2018", "Headline": "ගොවි ගැටලු රැසකට විසඳුම් ලබාදීමට කෘෂිකර්ම ඇමති පොරොන්දු වෙයි", "News Content": "වර්තමානයේ කෘෂි ක්ෂේත්‍රයේ පවතින ගැටලු හා ගොවි ජනතාව මුහුණ දී ඇති ගැටලු සම්බන්ධව සමස්ත ලංකා ගෙවි ජන සම්මේලය විසින් අද(12) නව කෘෂිකර්ම අමාත්‍ය මහින්ද අමරවීම මහතා ඇතුළු අමරත්‍යාංශ නිලධාරීන් හමුවී විශේෂ සාකච්ඡාවක් පවත්වා තිබේ. එහිදී සමස්ත ලංකා ගොවිජන සම්මේලනය විසින් ඉඩම් ගැටළු, ජල ගැටළු, බීජ සම්බන්ධ ගැටළු, වගා සැළැස්මේ පවතින ගැටළු, නිෂ්පාදන කල් තබාගැනීමේදී මුහුණ දෙන ගැටළු, නිෂ්පාදන භාණ්ඩවල මිල පිළිබඳ ගැටළු හා වගා වන්දි සම්බන්ධ ගැටළු ඇතුලු ගොවි ප්‍රශ්න රාශියක් පිළිබඳව අමාත්‍යාංශයේ අවධානයට ලක් කරන ලදී. මහවැලි ජලය ලබාදීමේදී අනුගමනය කරන ජල ප්‍රතිපත්තිය වන ජල විදුලිය, පානීය ජලය, කර්මාන්ත සහ කෘෂිකර්මාන්තය යන අනුපිළිවෙල වෙනස්කොට කෘෂිකර්මාන්තය සඳහා ජලය නිකුත් කිරීම ප්‍රමුඛ ලෙස සැළකීමේ අවශ්‍යතාව ගොවි සම්මේලනය විසින් අවධාරණය කර ඇත. ඒ සඳහා අමාත්‍යාංශය කැබිනට් මණ්ඩලය සමඟ සාකච්ඡා කොට තීන්දු ගැනීමට අමාත්‍යවරයා කැමැත්ත පළකර තිබේ. කෘෂිකර්මාන්තය සඳහා ජලය නිකුත් කිරීම නිසි කන්නයට ලබා දීම සඳහා වගා සැළැස්මක් සකස් කිරීමටත් එලවළු, ධාන්‍ය, පළතුරු සහ සුලු අපනයන බෝග සඳහා රටේ අවශ්‍යතාවය ගණනය කිරීමටත් ඇමතිවරයා එකඟ විය. දැනට පවතින ප්‍රධාන ප්‍රශ්නයක් වූ වෙළඳපලට අතිරික්ත නිෂ්පාදන පැමිණෙන විට සීග්‍ර මිල පහත වැටීම වලක්වාලීම සඳහා අතිරික්ත නිෂ්පාදන රජය විසින් මිලදී ගැනීමටත් ඒ සඳහා මුදල් වෙන් කිරීමට වෙනම අරමුදලක් ගොඩ නැගීමටත් අමාත්‍යවරයා එකඟ වී ඇත. දඹුල්ල බණ්ඩාරවෙළ මූලික කොටගත් ජංගම ශිතාගාර රථ පාවිච්චි කිරීමට හා එම ප්‍රදේශ මූලික කරගෙන ශීතාගාර ආරම්භ කිරීමට කරන ලද යෝජනාවලට අමාතයවරයා එකඟතාව පළ කර ඇත. එසේම එළවළු, පළතුරු කල්තබාගැනීම සඳහා විජලන යන්ත්‍ර ගෙන්වා එම යන්ත්‍ර සඳහා රජයේ යම් ප්‍රතිපාදන සහිතව 6%ක් වැනි අවම පොලී අනුපාතයකට ණය මුදල් පුද්ගලික අංශයට ලබා දෙමින් එම සේවාව දිරිමත් කරමින් පවත්වාගෙන යාමට කරනලද යෝජනාවට අමාත්‍යවරයාගේ එකඟතාවය පළකරන ලදී. දැනට අප රට තුළ බිත්තර වී නිෂ්පාදනය රටේ අවශ්‍යතාවයට ප්‍රමාණවත් පරිදි සිදු වුවද අනෙකුත් භෝග වගාවන් සඳහා බීජ පිට රටින් ආනයනය කිරීමට සිදුවේ. එලවළු හා පළතුරු බීජ මෙරට තුළ නිෂ්පාදනය කිරීම හා ඒවා වැඩි දියුණු කිරීම ඉතා වැදගත් වන අතර ඒ සඳහා පර්යේෂණ ආයතන ආරම්භ කිරීම ඉක්මන් කිරීම ජාතියේ අවශ්‍යතාවක් ලෙස ගොවි සම්මේලනය දක්වයි. මෙම කරුණ සම්බන්දව ද ඔවුන් අමාත්‍යවරයාගේ අවධානය යොමු කරවා ඇත. වී ඇරුණු කොට අනෙකුත් භෝග සඳහා පොහොර මිලදී ගැනීමේ දී සිදු වී ඇති අපහසුතාවය මග හරවා ගැනීමට මිශ්‍ර පොහොර සඳහා පාලන මිලක් තීරණය කිරීමට කරන ලද යෝජනාව එන මාස් කන්නයේ සිට කිරීමට එකඟ විය. දැනට වන්දි ලබා නොදුන් ගොවි ජනතාවගේ ගැටලු කඩිනමින් සොයා බැලීම සඳහා අමාත්‍යාංශ නිලධාරීන්ට අමාත්‍යවරයා විසින් උපදෙස් දුන් බවත් එම වාර්තා ලැබුන පසු ඒ පිළිබඳව කටයුතු කිරීමට අමාත්‍යවරයා එකඟ වූ බව ගොවිජන සම්මේලනය පවසයි. හම්බන්තොට දිස්ත්‍රික්කයේ පැණි කොමඩු වගා කරන ගොවීන් සඳහා තත්වයෙන් බාල බීජ නිකුත් කිරීම හේතුවෙන් එම ජනතාව දැඩි අපහසුවට ලක් විය. එම බීජ නිකුත් කළ ආයතනයට එරෙහිව ක්‍රියා කරන බවත් සිදුවූ අලාබය එම ආයතනය හරහා ලබා දීමට කටයුතු කරන බවත් අමාත්‍යවරයා පවසා ඇත. දඹුල්ලේ ලොකුළූනු ගොවීන් මේ වන විට දැඩි අර්බුධයකට මුහුන දී ඇති අතර ඔවුන් නිෂ්පාදිත ලොකුළූනු බීජ රජය විසින් මිලදීගෙන ඉදිරි කන්නයේ දී නැවත ගොවීන්ට නොමිලේ සැපයීමට අමාත්‍යවරයා කටයුතු කරන බව ප්‍රකාශ කොට තිබේ. මෙරට ගම්මිරිස් අපනයනය කිරීමේදී ඉන්දියාව ලබා දී ඇති කෝටාව වෙනත් විදෙස් ජාවාරම් කරැවන් විසින් කොල්ලකන බව ගොවි නියෝජිතයෝ පවසා සිටියහ. මෙරටින් අපනයනය කරන ලද ගම්මිරිස් ලෝක වෙළඳපලට යන අතරමඟ විදෙස් ජාවාරම් කරුවන් එම රටවල නිෂ්පාදිත තත්වයෙන් බාල ගම්මිරිස් සමඟ මෙරට ගම්මිරිස් කලවම් කිරීම සිදුවේ. මෙම වංචනික ක්‍රියාව පිළිබඳ සොයා බලා නීතිමය ක්‍රියාමාර්ගග ගැනීමේ අවශ්‍යතාව ගොවි නියෝජිතයෝ අවධාරණය කර ඇත. මොරගහකන්ද ජලාශය ඉදිවීමේ දී ඉඩම් අහිමි වූ ජනතාවගේ ගැටළුවත් වයඹ ඇල ඉදිකිරීමේ දී ඉඩම් අහිමිවන ගොවිජනතාවගේ ගැටළු පිළිබඳවත් සාකච්ඡා කළ අතර එය අදාල අමාත්‍යාංශවලට යොමු කිරීමටත් ඒ සඳහා කැබිනට් මණ්ඩලයේ අවධානයට ලක්කිරීමටත් ඇමතිවරයා එකඟ විය. කිරි ගොවීන්ගේ තණ බිම් ප්‍රශ්නය අවධානයට ලක්කර කෘෂිකර්ම අමාත්‍යාංශයත් වනජීවී අමාත්‍යාංශයත් පශු සම්පත් අමාත්‍යාංශයත් ඒකාබද්ධ වැඩපිලිවෙලක් සාකච්ඡා කර ක්‍රියාත්මක කිරීමට ඇමතිවරයා එකඟ විය. මෙම එකඟ වූ කරුණු සම්බන්ධව සමස්ත ලංකා ගොවිජන සම්මේලනය නිරන්තර අවධානයෙන් පසුවන බවත් එම යෝජනා කඩිනමින් ඉටු කිරීම අමාත්‍යවරයාගේ වගකීම බවත් සමස්ත ලංකා ගොවිජන සම්මේලනය පවසයි. මෙම සාකච්ඡාව සඳහා සමස්ත ලංකා ගොවිජන සම්මේලනය නියෝජනය කරමින් එහි ජාතික සංවිධායක නාමල් කරුනාරත්න මහතා ද ප්‍රධාන ලේකම් ටී. බී. සරත් මහතා ද ජාතික කමිටු සාමාජිකයින් වන සංජීව කරුණාසාගර, සුනිල් රත්නායක, සුනිල් රණවීර යන මහත්වරුන් ද බදුල්ල දිස්ත්‍රික්කයේ ලක්මිණි ගොවි සංවිධානයේ සභාපති හා ලේකම් ද සහභාගී විය. රජයේ පාර්ශවයෙන් කෘෂිකර්ම අමාත්‍ය මහින්ද අමරවීර මහතා, අමාත්‍යාංශයේ අතිරේක ලේකම්වරු, පොහොර සංස්තාවේ සාමාන්‍යාධිකාරී අමාත්‍යවරයාගේ මාධ්‍ය ලේකම් ඇතුළු අමාත්‍යාංශ නිලධාරීන් සහභාගී වී තිබේ.", "URL": "https://lankatruth.com/si/?p=54229", "Category": "පුවත්", "Parent URL": null}