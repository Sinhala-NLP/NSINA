{"Source": "Lankatruth", "Timestamp": "March 26, 2021", "Headline": "මම ම්ලේච්ඡයෙක් නෙමෙයි – පාස්කු ප්‍රහාරය ගැන මෛත්‍රී කතා කරයි", "News Content": "පාස්කු ඉරුදින ප්‍රහාරය එල්ල කිරීමට පෙර තමා ඒ පිළිබඳව කිසිඳු ආකාරයකින් දැනුවත්ව නොසිටි බව හිටපු ජනාධිපති මෛත්‍රීපාල සිරිසේන මහතා අද (26) පාර්ලිමේන්තුවේදී පවසයි. පාස්කු කොමිෂන් සභා වාර්තාව සම්බන්ධයෙන් පාර්ලිමේන්තුවේ කල්තැබීමේ විවාදය අද දිනයේ පාර්ලිමේන්තුවේදී පැවැත්වෙන අතර ඊට එක්වෙමින් හිටපු ජනාධිපතිවරයා මේ සම්බන්ධයෙන් අදහස් පළකරනු ලැබූඅතර වැඩිදුරටත් අදහස් දක්වමින් හිටපු ජනාධිපතිවරයා,“මේ මහා ප්‍රහාරය සිදු වුණාට පසු එදා මගේ ආණ්ඩුවෙන්ම මටත් ගහන්න ගත්තා. විපක්ෂයෙන් මට ගහන්න ගත්තා. හැම තැනින්ම මාව තමා ඉලක්ක කෙරුවේ. මම මේ තොරතුරු දැනගෙන අවශ්‍ය ක්‍රියාමාර්ග ගත්තේ නෑ කියලා. මේ කිසිම දෙයක් කිසිම තැනකින් මට දැනුම් දුන්නේ නෑ. එවැනි තොරතුරක් ලැබිලා ඒක නොසලකා හරින්න තරම් මම ම්ලේච්ඡයෙක් නෙමෙයි. මේ තොරතුරු මා වෙත ලබා දුන්නා නම් මේ ඛේදවාචකය වෙන්න මම ඉඩ තියන්නේ නෑ. ජනාධිපතිවරයා දැනගෙන ජනාධිපතිවරයා මගහරින කෙනෙක් කියලා කවුරුහරි කියනවා නම් ඒක කියන කෙනාගේ මොළේ අමාරුවක් තියෙන්න ඕනේ.” යනුවෙන් පවසා තිබේ.", "URL": "https://lankatruth.com/si/?p=113804", "Category": "පුවත්", "Parent URL": null}