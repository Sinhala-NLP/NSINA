{"Source": "Lankatruth", "Timestamp": "November 22, 2018", "Headline": "සෞදි ජනතාවට තවමත් රජ පවුල විශ්වාසයි", "News Content": "සෞදි ජනතාව තවදුරටත් රජ පවුල පිළිගන්නා බැවින් බින් සල්මාන් කුමරුට කිරුල ලබා නොදෙන ලෙස විවිධ පාර්ශව කරන බලපෑම් ඉවත දමන බව සෞදි විදේශ කටයුතු අමාත්‍ය අඩෙල් බින් අහමඩ් අල්- ජූබර්පවසයි. සෞදි ජාතික මාධ්‍යවේදියෙකු වූජමාල් කෂෝගි ඝාතනය සම්බන්ධව සෞදි රජයට හා සෞදියේ ඔටුන්න හිමි බින් සල්මාන් කුමරුට ජාත්‍යන්තරයේ චෝදනා එල්ලවිය. තුර්කි රජය හා ජාත්‍යන්තර සංවිධාන විසින් සිදුකරන ලද පරීක්ෂණවල ප්‍රතිඵල ලෙස සෞදි රජය කෂෝගි ඝාතනය සම්බන්ධව වගකීම භාරගත් අතර ඒ සඳහා සම්බන්ධ යැයි කියන පුද්ගලයින් සිරගත කිරීමටත් මරණ දඬුවම් නියම කිරීමටත් කටයුතු කළේය. කෂෝගි ඝාතනය සම්බන්ධව ඇමරිකාව ඇතුළු පාර්ශව ගණනාවක් බින් සල්මාන් කුමරු දෙසට අඟිල්ල දිගුකොට ඇති අතර ඔහු සෞදියේ අනාගත පාලකයා බවට පත් නොවිය යුතු යැයි ඔවුන් අවධාරණය කරයි. කෙසේ වෙතත් සෞදි ජනතාව තවදුරටත් සෞදි රජ පවුල පිළිබඳව විශ්වාසය තබා ඇති බවත් ඔවුන් රජ පවුල ප්‍රතික්ෂේප නොකරන බැවින් ඇමරිකාව ඇතුළු පාර්ශව කරන ඉල්ලීම් ඉවත දමන බවත් අඩෙල්ජූබර් පැවසීය.", "URL": "https://lankatruth.com/si/?p=63824", "Category": "විදෙස් පුවත්", "Parent URL": null}