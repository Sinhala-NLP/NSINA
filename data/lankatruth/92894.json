{"Source": "Lankatruth", "Timestamp": "April 30, 2020", "Headline": "PCR පරීක්‍ෂණ නැහැ – මහජන සෞඛ්‍ය පරීක්‍ෂකවරු සේවයෙන් ඉවත්ව ස්වයං නිරෝධායනයේ", "News Content": "කොළඹ නගරසීමාවට අයත් දිසා අංක 2 ඒ සෞඛ්‍ය වෛද්‍ය නිළධාරී කාර්යාලයට අයත් ප‍්‍රදේශයේ කොවිඩි-19 වසංගතය මැඩලීම සඳහා ක‍්‍රියාකාරීව දායක වූ සෞඛ්‍ය වෛද්‍ය නිළධාරීවරයා හා මහජන සෞඛ්‍ය පරීක්ෂකවරුන් 12 දෙනා ස්වයං නිරෝධායනයකට ලක්ව සිටින අතර ජනතාවට සිදුවිය හැකි අනතුර සලකා ඔවුන් සේවයෙන් බැහැරව සිටින බව සමස්ත ලංකා සෞඛ්‍ය වෘත්තීය සමිති සම්මේලනය පෙන්වා දෙයි. මේ පිළිබඳව සෞඛ්‍ය ඇමතිවරියට දන්වා එම සම්මේලනයේ සභාපති සමන්ත කෝරළේආරච්චි මහතා විසින් ලිපියක් යවා ඇති අතර මෙයට හේතුවී ඇත්තේ ඔවුනට කෝවිඩි-19 වැලඳී ඇතිද යන්න පිළිබඳව විධිමත් ලෙස පරීක්ෂණ සිදුකිරීමට කටයුතු කර නොතිබීම බවද කියා සිටී. මතුව ඇති මෙම ගැටළුව විසදීම සඳහා සෞඛ්‍ය ඇමතිවරියගේ සෘජු මැදිහත්වීම ලබා දෙන ලෙස ඉල්ලා සිටින එම සම්මේලනය දැනට ස්වයං නිරෝධායනයේ පසුවන සෞඛ්‍ය වෛද්‍ය නිළධාරීවරයා ඇතුළු මහජන සෞඛ්‍ය පරීක්ෂකවරුන්ට අවශ්‍ය පහසුකම් කඩිනමින් ලබා දීමට කටයුතු සලසා දෙන ලෙසත් ඔවුන් පත්වී ඇති අනතුරුදායක තත්වයෙන් මුදාගැනීම සදහා හැකි උපරිම මැදිහත්වීමක් සිදුකරන ලෙසත් මෙවැනි තත්වයක් රට තුළ නැවත ඇතිවීමට ඉඩ නොතබන ලෙසත් ඉල්ලා සිටී.", "URL": "https://lankatruth.com/si/?p=92894", "Category": "පුවත්", "Parent URL": null}