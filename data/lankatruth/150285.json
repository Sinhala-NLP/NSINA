{"Source": "Lankatruth", "Timestamp": "August 13, 2023", "Headline": "ලඟදීම තවත් වරක් ජල බිල වැඩි කිරීමට ආණ්ඩුව සූදානම්!", "News Content": "මෑතකදී සාමාන්‍ය ජනතාවට බලපාන ජල බිල්පත් ගාස්තුව ඉතා විශාල වශයෙන් වැඩි කළද ආණ්ඩුව එයින් සෑහීමකට පත් නොවී ලඟදීම තවත් වරක් ඉහල දැමීමේ සූදානමක් පවතින බව අනතුරු ඇඟවේ.  අද (13) දේශය පුවත්පතට ජල සම්පත් රාජ්‍ය ඇමති සනත් නිෂාන්ත සම්මුඛ සාකච්ඡාවක් ලබා දෙමින් මෙම අනතුරු ඇඟවීමට අදාළ කරුණු ඉදිරිපත් කර ඇත. මාධ්‍යවේදියා ඇමතිවරයාගෙන් ජල බිල වැඩි කිරීම පිළිබඳව ප්‍රශ්න කළවිට ඔහු පිළිතුරු ලබාදී තිබෙන්නේ වෙළඳසැලකින් මිලදී ගන්නා වතුර ලීටරයේ බෝතලයක් රුපියල් 150/-ක් පමණ වන බවත් ජල සම්පාදන මණ්ඩයෙන් ලබා දෙන ලීටරයකට ශත 6ක් පමණක් අය කරන බවත් ප්‍රකාශ කරමින් ය. මේ වනවිටත් එම වතුර ලීටරයක් වෙනුවෙන් මණ්ඩලය ශත 8ක් වැය කරන අතර විදුලි බිල වැඩි කිරීම සහ මේ වනවිට ජලය ලීටරයක පිරිවැය ගණනය කරන්නේ ඩොලරය රුපියල් 130/- අනුපාතයට අනුව ගනිමින් බව ප්‍රකාශ කර ඇත. එහෙත් මේ වනවිට ඩොලරය රුපියල් 350/- වී තිබෙන බවත් ජලය පිරිපහදු කිරීම සඳහා ආනයනය කරන රසායනික ද්‍රව්‍ය වෙනුවෙන් ඩොලර් ගෙවිය යුතු බවත් ප්‍රකාශ කර ඇත.  රාජ්‍ය ඇමතිගේ මෙම ප්‍රකාශ අනුව නුදුරේදීම නැවත වරක් ජල ගාස්තු වැඩි කිරීමේ අනතුරු ඇඟවීම් ඉඟියක් ලබාදී ඇති බව පැහැදිලි වේ.", "URL": "https://lankatruth.com/si/?p=150285", "Category": "පුවත්", "Parent URL": null}