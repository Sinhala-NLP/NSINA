{"Source": "Lankatruth", "Timestamp": "September 10, 2019", "Headline": "කල් ගිය රනිල් – සජිත් සාකච්ඡා අද", "News Content": "එක්සත් ජාතික පක්ෂයේ ජනාධිපති අපේක්ෂකයා සම්බන්ධයෙන් වතින අර්බදකාරී තත්වය සම්බන්ධයෙන් එම පක්ෂ නායක, අග්‍රාමාත්‍ය රනිල් වික්‍රමසිංහ මහතා සහ එම පක්ෂයේ නියෝජ්‍ය නායක සජිත් ප්‍රේමදාස මහතා අතර විශේෂ සාකච්ඡාවක් අද (10) දිනයේ පැවැත්වීමට නියමිතය. පක්ෂයේ ජ්‍යෙෂ්ඨයින් පිරිසක් සහ රනිල් වික්‍රමසිංහ මහතා අතර පසුගියදා පැවති විශේෂ සාකච්ඡාවකදී තමන් ජනාධිපතිවරණයට ඉදිරිපත් වන්නේ යැයි රනිල් වික්‍රමසිංහ මහතා විසින් එම ජ්‍යෙෂ්ඨයින් හමුවේ ප්‍රකාශ කිරීමෙන් පසු දැනටමත් තමන් ජනාධිපති අපේක්ෂකයා යැයි පවසන සජිත් ප්‍රේමදාස මහතා සමග සාකච්ඡා කර ස්ථීර වශයෙන්ම ජනාධිපති අපේක්ෂකයා කවුරුන්දැයි දන්වන ලෙස එම ජ්‍යෙෂ්ඨයින් රනිල් වික්‍රමසිංහ මහතා දන්වා තිබිණි. ඒ අනුව පසුගිය ඉරිදා දින එය යොදාගෙන තිබුණද එය නොපැවැත්වූ අතර අද (10) රාත්‍රියේ අරලියගහ මන්දිරයේ දී මෙම සාකච්ඡාව පැවැත්වීමට නියමිත බව එක්සත් ජාතික පක්ෂ පසුව නිවේදනය කළේ ය. මේ අතර අද දිනයේ අග්‍රාමාත්‍යවරයා සහ අමාත්‍ය සජිත් ප්‍රේමදාස මහතා අතර පැවැත්වෙන සාකච්ඡාවේ දී ජනාධිපති අපේක්ෂකයා සම්බන්ධයෙන් පවතින ගැටළුව සමතයකට පත්වනු ඇති බව අමාත්‍ය ලක්ෂ්මන් කිරිඇල්ල මහතා සඳහන් කරයි. පක්ෂයේ නායකයා ජනාධිපතිවරණයට ඉදිරිපත් නොවන්නේ නම් නියෝජ්‍ය නායකයා ඉදිරිපත්වීම පක්ෂ ව්‍යවස්ථාවේ සඳහන්ව පවතින බව අමාත්‍ය නවීන් දිසානායක මහතා පෙන්වා දෙයි.", "URL": "https://lankatruth.com/si/?p=80606", "Category": "පුවත්", "Parent URL": null}