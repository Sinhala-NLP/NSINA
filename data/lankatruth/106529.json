{"Source": "Lankatruth", "Timestamp": "January 5, 2021", "Headline": "වවිනියාවේ ගමකට සංචරණ සීමා පනවයි", "News Content": "කොවිඩ් – 19 වෛරසය හේතුවෙන් වව්නියාව පට්ටානිචූර් ගම්මානයට සංචරණ සීමා පැනවීමට පියවර ගත් බවට වව්නියාව සෞඛ්‍ය නිලධාරී කාර්යාලය පවසයි. මෙම පියවරගෙන ඇත්තේ පට්ටානිචූර් ගම්මානයේ පදිංචි යාපනය විශ්වවිද්‍යාලයේ කිලිනොච්චිය ඉංජිනේරු පීඨයේ තුන්වන වසරේ ඉගෙනුම ලබන සිසුවෙකුට කොවිඩ් ආසාදනය වී ඇති බවට තහවුරු වීම හේතුවෙනි. 24 හැවිරිදි මෙම සිසුවා කොවිඩ් ආසාදිතයෙකු බවට තහවුරු වී ඇත්තේ කිලිනොච්චියේ පිහිටි ඉංජිනේරු පීඨයට ගිය අවස්ථාවේදී සිදුකල PCR පරික්ෂණයකදීය. එ සිසුවාට කොවීඩ් ආසාදනය වී ඇති බවට තහවුරු වීමෙන් පසු ඔහුගේ පවුලේ සාමාජිකයින් නිරෝධායනයට ලක් කර ඔවුන්ද PCR පරික්ෂණයකදීයකට භාජනය කර තිබේ. එහිදී සිසුවාගේ 28 හැවිරිදි වැඩිමල් සහෝදරියටද කොවිඩ් ආසාදනය වී ඇති බවට තහවුරු වී ඇත. මේ හේතුවෙන් අදාල සිසුවා පදිංචි වව්නියාව පට්ටානිචූර් පළමු වන පටුමග ඇතුළු දෙවන, තුන්වන, සිව්වන, පස්වන සහ හයවන පටුමග යන මාර්ගයන්ට සංචරණ සීමා පනවා ඇති අතරම අදාල ප්‍රදේශයන්හි වැසියන් සංචරනය කරන ලද පට්ටෙයිකාඩු, වේප්පම්කුලම් ප්‍රදේශයන්හි වැසියන් දහසකට අධික පිරිසක් ඔවුගේ නිවෙස්වලම නිරෝධායනය කිරීමට සෞඛ්‍ය නිලධාරීන් පියවර ගෙන තිබේ. මේ අතර අදාල සිසුවා සහ පවුලේ ඥාතීන් සමීපව ඇසුරු කරන ලද පුද්ගලයින් 100කට ආසන්න පිරිසක්ද නිරෝධායනය කොට PCR පරික්ෂණයන් සඳහා යොමු කොට ඇත. මෙම සිසුවාට වෛරසය ආසාදනය වූ ආකාරය මෙතෙක් අනාවරණය වී නැතැයිද වාර්තා වේ.", "URL": "https://lankatruth.com/si/?p=106529", "Category": "කොවිඩ් -19 (කොරෝනා ) පුවත්", "Parent URL": null}