{"Source": "Lankatruth", "Timestamp": "March 16, 2021", "Headline": "ජපානයේ රැඳවුම් මධ්‍යස්ථානයක ලාංකික තරුණියක් හදිසියේ මිය ගිහින්", "News Content": "ජපානයේ නගෝයා නගරයේ පිහිටි සංක්‍රමණිකයන් රඳවා තබාගැනීමේ මධ්‍යස්ථානයක සිටි ශ්‍රී ලාංකික තරුණියක් හදිසියේ මිය යෑමේ සිද්ධියක් සම්බන්ධයෙන් පරීක්‍ෂණයක් පැවැත්වීමට එරට අධිකරණ ඇමැතිවරිය උපදෙස් දී ඇතැවි විදෙස් මාධ්‍ය වාර්තා කරයි. රත්නායක ලියනගේ විශ්මා සඳමාලි නැමැති 33 හැවිරිදි එම තරුණිය නගෝයා නගරයේ ඇති ප්‍රාදේශීය ආගමන සේවා කාර්යාංශයේ සංක්‍රමණිකයන් රඳවා තබා ගැනීමේ මධ්‍යස්ථානයක හුදකලා කාමරයක් තුළ රඳවා සිට ඇති අතර මාර්තු 06 වැනි සෙනසුරාදා එහි රැඳවියන් පරීක්‍ෂා කිරීමට ගිය අවස්ථාවේදී ප්‍රතිචාර නොදැක්වීම සහ සිහිසුන්ව සිටීම හේතුවෙන් අදාළ තරුණිය රෝහල්ගත කිරීමට එම මධ්‍යස්ථානයේ කාර්ය මණ්ඩලය කටයුතු කර ඇත. එහිදී රෝහල් බලධාරීන් තහවුරු කර ඇත්තේ එම තරුණිය මිය ගොස් ඇති බවයි. මෙම තරුණියගේ සෞඛ්‍ය තත්වය දුර්වල බවට පැමිණිලි කර ඇති බවත් එම ස්ථානයේ සහ ඉන් පිටත වෛද්‍යවරුන් විසින් ඇය පරීක්‍ෂා කර ඇති බවත් එරට අධිකරණ අමාත්‍ය කමිකාවා යොකෝ සඳහන් කළ බව ව්ඩ්ම් පුවත් සේවය සඳහන් කරයි. එමෙන්ම, එරට The Asahi Shimbun පුවත්පතෙහි වෙබ් අඩවිය වාර්තා කර ඇත්තේ, අදාළ තරුණිය තමන් තාවකාලිකව නිදහස් කරන ලෙසත් ආහාර ලබාගැනීමට දැඩි අවශ්‍යතාවක් ඇති බවත් සඳහන් කරමින් ලිපි සහ සටහන් ලියා ඇති බවය. අනතුරුව ඇය අසාමාන්‍ය ලෙස දුර්වල තත්වයකට පත්වී මියගොස් ඇති බව එම වෙබ් අඩවිය වාර්තා කරයි. “මට දැන් ඇත්තටම කන්න ඕනේ” යැයි රඳවා සිටි සංක්‍රමණිකයන් රඳවා තබා ගැනීමේ මධ්‍යස්ථානයේදී සටන් කර ඇතැයිද එම වාර්තා ස﻿ඳහන් කරයි. මේ අතර, ජපානයේ පුවත්පත්වල දැක්වෙන්නේ, ඇයට ගලනාලය ආශ්‍රිතව රෝගී තත්වයක් හේතුවෙන් ආහාර ගැනීමේ අපහසුතාවක් පැවැති බවය. ඒ හේතුවෙන් ඇය දීර්ඝ කාලයක් ආහාර ගෙන නොමැති බව ජපානයේ ශ්‍රී ලංකා තානාපති කාර්යාලයද තහවුරු කරයි. මෙම මධ්‍යස්ථානවල සංක්‍රමිණකයින් රඳවා තබාගන්නේ වීසා කාලය ඉක්මවා යාම හේතුවෙනි.", "URL": "https://lankatruth.com/si/?p=112913", "Category": "පුවත්", "Parent URL": null}