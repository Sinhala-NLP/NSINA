{"Source": "Lankatruth", "Timestamp": "March 18, 2021", "Headline": "ගල්-වැලි-පස් කපන්න අයට පරිසර ඇමැතිගෙන් සහන රැසක්…", "News Content": "වැලි, කළු ගල් හා පස් කැණීම් බලපත් නිකුත් කිරීමේදී බලපත්ලාභීන්ට සහන හිමි වන වැඩ පිළිවෙළක් සකසා ඇතැයි පරිසර අමාත්‍යාංශයේ මාධ්‍ය ඒකකය නිවේදනයක් නිකුත් කරමින් පවසා තිබේ. පරිසර අමාත්‍ය මහින්ද අමරවීර පවසන්නේ, වැලි බලපත් නිකුත් කිරීමේදී සිදුවන ප්‍රමාදයන් වළක්වා ගැනීම සඳහා විදිමත් වැඩපිළිවෙළක් ඇරඹීමට සැලසුම් කර ඇති බවය. පරිසර අමාත්‍යවරයා මෙම තීරණය ගෙන ඇත්තේ, දැනට භූවිද්‍යා සමීක්ෂණ හා පතල් කාර්යාංශය මඟින් ඛනිජ කැණීම් බලපත් නිකුත් කරන අතර එම කැණීම් කටයුතු සිදු කිරීම සඳහා ආයතන රැසක අනුමැතිය ලබාගැනීමට හා ඊට අදාළව මුදල් ගෙවීමට ඔවුන්ට සිදුවන හෙයින් බලපත්‍ර ලබා ගැනීමට දිගු කාලයක් ගත වන බවට බලපත් අපේක්ෂකයන් විසින් පරිසර අමාත්‍යාංශයට කරන ලද දැනුම් දීමක් සැලකිල්ලට ගනිමින් බවද එම නිවේදනයේ සඳහන් වේ. මේ අනුව වැලි, කළුගල් හා පස් බලපත් අපේක්ෂා කරන ඛනිජ ද්‍රව්‍ය ව්‍යාපාරිකයන් සහ කැණීම් කරන්නන් දිරි ගැන්වීමට පරිසර අමාත්‍යංශය සහන රැසක් ලබාදීඇත. ඒ නුව පහත සහන ලබාදී ඇත, කැණීම් බලපත්‍රය වසර 03ක කාලයකට දීර්ඝ කෙරේ “දැනට වසරක් සඳහා නිකුත් කරන කැණීම් බලපත්‍රය වසරින් වසර අලුත් කළ යුතුව ඇත. ඒ හැම අවස්ථාවකම ඔවුන්ට ආයතන රැසකින් අනුමැතිය ලබා ගැනීමට සිදුවේ. එය කාලය අනවශ්‍ය ලෙස කා දැමීමක් වන බැවින් එක්වර වසර තුනක් සඳහා වලංගු බලපත් නිකුත් කරන බව අමාත්‍යාංශය පවසයි. සියලු ආයතනවල අවසරය එක් ස්ථානයකින් ලබා දීම. කිසියම් ඛනිජ කැණීමක් සිදු කරන විට ඊට බලපවත්වන ආයතන රැසක අනුමැතිය ලබා ගැනීමට සිදුවේ. ඒ අනුව පුරාවිද්‍යා, නාගරික සංවර්ධන, ප්‍රාදේශීය සභා, වන සංරක්ෂණ, ඉඩම් ආදී විවිධ ආයතනවලින් අනුමැතිය ලබා ගැනීමට බලපත්ලාභීන්ට යෑමට සිදු වන බැවින් එම සියලු කටයුතු භූවිද්‍යා සමීක්ෂණ හා පතල් කාර්යාංශය විසින් සිදු කරනු ඇත. එමෙන්ම මුදල් ගෙවිය යුතු වන්නේ එම කාර්යාංශයට පමණක් වන අතර අදාළ ආයතන සමඟ සම්බන්ධීකරණ කටයුතු එම කාර්යාංශය විසින් සිදු කරයි. කැණීම් බලපත් ගාස්තුව 50%කින් අඩු කෙරේ. කැණීම් කරන්නන් විසින් එක් එක් ආයතන සඳහා විශාල මුදලක් ගෙවීමට සිදුවන බැවින් ඔවුන්ට විශාල මුදලක් ඒ සඳහා වැය කිරීමට සිදුවේ. එම නිසා බලපත් ගාස්තුව සියයට 50කින් පහළ දැමීමට කටයුතු කරන බවද අමාත්‍යවරයා සඳහන් කළේය.", "URL": "https://lankatruth.com/si/?p=113162", "Category": "පරිසර", "Parent URL": null}