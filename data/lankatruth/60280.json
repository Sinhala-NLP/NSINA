{"Source": "Lankatruth", "Timestamp": "October 2, 2018", "Headline": "රජයේ කුඹුරක් අනවසරයෙන් ගොඩකළ එජාප මන්ත්‍රීට ඇප", "News Content": "හලාවත මහේස්ත්‍රාත් අධිකරණයේ පවරා තිබු නඩුවක් (02) විභාගයට ගත් අවස්ථාවේ පුත්තලම දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී ශාන්ත සිසිර අබේසේකර මහතා රුපියල් ලක්ෂයක ශරීර ඇපයක් මත නිදහස් කිරීමට හලාවත මහේස්ත්‍රාත් අධිකරණය අද (02) නියෝග කර තිබේ. හලාවත මුන්නේශ්වරම ප්‍රදේශයේ පිහිටි රජයට අයත් කුඹුරු ඉඩමක් අනවසරයෙන් ගොඩකර පොල් සහ කෙසෙල් පැල සිටුවා තිබීම සම්බන්ධයෙන් ගොවිජන සේවා දෙපාර්තුමේන්තුව ගොවිජන සංවර්ධන පනතේ 32/1 වගන්තිය උල්ලංඝනය කිරීම සැලකිල්ලට ගනිමින් එක්සත් ජාතික පක්ෂ පාර්ලිමේන්තු මන්ත්‍රීවරයාට එරෙහිව හලාවත මහේස්ත්‍රාත් අධිකරණයේ නඩුව පවරා තිබිණි. මේ ඉඩම ඉඩම් ප්‍රතිසංස්කරණ කොමිසමට අයත් ඉඩමක් බවද වාර්තා වෙයි. මේ නඩුව වැඩිදුර විභාග කිරීම දෙසැම්බර් මස 13 වැනි දිනට නියම වී තිබේ.", "URL": "https://lankatruth.com/si/?p=60280", "Category": "පුවත්", "Parent URL": null}