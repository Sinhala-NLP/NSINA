{"Source": "Lankatruth", "Timestamp": "February 27, 2021", "Headline": "හිටිහැටියේ තීරණ වෙනස් කරනවා… ගම්පහ PHIලා එන්නත් දීමෙන් ඉවත්වෙති…", "News Content": "කොවිඩ් – 19 සඳහා ලබා දෙන එන්නත් ලබාදීමේ වැඩසටහනින් අද (27) සිට තාවකාලිකව ඉවත් වීමට තීරණය කළ බව ගම්පහ දිස්ත්‍රික් මහජන සෞඛ්‍ය පරීක්ෂකවරු සඳහන් කරති. කොවිඩ් එන්නත වසය අවුරුදු 60ට වැඩි සියලු දෙනාටම ලබාදිය යුතු බවත් ඒ සඳහා සැලසුම් සකස් කරන ලෙසත් සෞඛ්‍ය බලධාරීන් කලින් දන්වා තිබූනමුත් හිටිහැටියේ එම තීරණය වෙනස් කරමින් උපදෙස් නිකුත් කිරීම නිසා මහජන සෞඛ්‍ය පරීක්ෂකරුන් අපහසුතාවට පත්වන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ගම්පහ දිස්ත්‍රික් සභාපති එස්.ආර්.එම්.එස්.ආර් සමරදිවාකර පැවසීය. එහෙත් ඊයේ (26) පෙරවරුවේ දුරකථක ඇමතුමක් මගින් උපදෙස් ලබාදෙමින් වයස අවුරුදු 30ට වැඩි සෑම පුද්ගලයෙකුටම එන්නත ලබාදිය යුතු බව සඳහන් කළ බවද ඔහු කීය. සෞඛ්‍ය බලධාරීන් කිසිදු සැලසුමකින් තොරව දිනෙන් දින පැයෙන් පැයට තීරණ වෙනස් කරන බවද එන්නත් ලබාදීම සඳහා කලින් සැලසුම් කළ වැඩසටහන් නතර කරන්නැයි දැනුම් දී ඇති බවද ඔහු කීය. මේ නිසා එන්නත් ලබාදීම සම්බන්ධයෙන් සෞඛ්‍ය ලේකම්වරයා පැහැදිලි උපදෙස් සහිත චක්‍රලේඛයක් නිකුත් කරන තෙක් ගම්පහ දිස්ත්‍රික් සියලුම මහජන සෞඛ්‍ය පරීක්ෂකවරු කොවිඩ් එන්නත ලබාදීමේ වැඩසටහනින් ඉවත් වන බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ගම්පහ දිස්ත්‍රික් සභාපති එස්.ආර්.එම්.එස්.ආර් සමරදිවාකර වැඩිදුරටත් පවසයි.", "URL": "https://lankatruth.com/si/?p=111570", "Category": "කොවිඩ් -19 (කොරෝනා ) පුවත්", "Parent URL": null}