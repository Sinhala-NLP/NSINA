{"Source": "Lankatruth", "Timestamp": "December 22, 2019", "Headline": "පස්සර – ලුණුගල මාර්ගය සම්පූර්ණයෙන්ම වසාදමයි", "News Content": "බදුල්ල – බිබිල ඒ 5 මාර්ගයේ, පස්සර – ලුණුගල අතර කොටස අද(22) සිට සම්පූර්ණයෙන්ම වසා තැබෙන බව බදුල්ල දිස්ත්‍රික් ආපදා කළමනාකරණ මධ්‍යස්ථානය සඳහන් කරයි. පස්සර – ලුණුගල අතර 19 කනුව මිල්ලබැද්ද ගම්මානයේ මිල්ලඔය අසල හෝප්ටන් තේවතු ප්‍රදේශය සහ ප්‍රධාන මාර්ගය නාය යෑමට ලක්ව තිබීම හේතුවෙන් මෙලෙස මාර්ගය වසා තැබිමට තීරණය කර ඇත. ප්‍රධාන මාර්ගයේ විශාල ප්‍රදේශයක ඉරි තැලීම් සහ ගිලා බැසීම් පවතින අතර මාර්ගයට ඉහළ කඳු ප්‍රදේශය සහ මාර්ගයට පහළින් පවතින තේවතු ප්‍රදේශයේ අක්කර 6ක පමණ ප්‍රදේශයක් ඉරිතලා ගිලාබැස ඇති බවත් මිල්ල ඔයට මඩ වතුර ගලාගෙන ඒමට පටන්ගෙන ඇති බවත් දිස්ත්‍රික් ආපදා කළමනාකරණ මධ්‍යස්ථානය සඳහන් කරයි. මේ අනුව එම මාර්ගයේ පොලිස් නිලධාරීන් යොදවා සියළුම වාහන සහ මගී ගමනාගමනය අත්හිටුවා ඇති බවත් මාර්ගයේ තැනින් තැන නායයෑමට ලක්ව අවහිරවී ඇති බවත් වැඩිදුරටත් වාර්තා වේ.", "URL": "https://lankatruth.com/si/?p=87791", "Category": "පුවත්", "Parent URL": null}