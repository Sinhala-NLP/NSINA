{"Source": "Lankatruth", "Timestamp": "September 20, 2021", "Headline": "බොට්ස්වානා රාජ්‍යයේ යෞවන රූපසුන්දරියගේ කිරුළ ශ්‍රී ලාංකික තරුණියකට", "News Content": "“මිස් ටීන් බොට්ස්වානා ඉන්ටනැෂනල් 2021” කිරුළ දිනා ගැනීමට ශ්‍රී ලාංකික යෞවනියක් වන ගිම්හානි පෙරේරා සමත් වුවාය. 17 වැනි වියේ පසුවන මෙම රූපසුන්දරිය ඊයේ (19) දිනයේ පැවති තරඟයෙන් මෙම ජයග්‍රහණය ලබා ගැනීමට සමත්ව ඇති අතර ඇය බොස්ට්වානා රාජ්‍යයේ “පිළික්වේ” දිස්ත්‍රික්කය නියෝජනය කරමින් එම තරඟයට එක්වී තිබුණි. ගිම්හානි ගේ පියා, ඉන්දික පෙරේරා මහතා පැවසුවේ මූලික වටය සඳහා තරුණියන් 42ක් ඉදිරිපත්ව සිටි බවත් ඉන් අවසන් වටය සඳහා 14 දෙනෙකු තේරුණු බවත් ය. ඒ අනුව බොස්ට්වානා නියෝජනය කරමින් ඉන්දියාවේ පැවැත්වෙන ජාත්‍යන්තර යෞවන රූපසුන්දරිය තේරීමේ තරඟයකට තමා සුදුසුකම් ලබන බව ගිම්හානි සිය ෆේස්බුක් පිටුවේ සටහනක් තබමින් පවසා ඇත. ඇය එහි සඳහන් කර ඇත්තේ “මගේ අභිප්‍රාය එම කිරුළ ජයගැනීමයි,” යනුවෙනි.", "URL": "https://lankatruth.com/si/?p=123403", "Category": "පුවත්", "Parent URL": null}