{"Source": "Lankatruth", "Timestamp": "March 4, 2019", "Headline": "නියෝජ්‍ය පොලිස්පති මෙවන් සිල්වාගේ උසස්වීම් අත්හිටුවයි", "News Content": "පොලිස් විශේෂ විමර්ශන ඒකකය භාර නියෝජ්‍ය පොලිස්පති මෙවන් සිල්වා මහතා 2013 දෙසැම්බර් පළමුවැනිදා සිට ජ්‍යෙෂ්ඨ පොලිස් අධිකාරී ධුරයට උසස් කරමින් ලබාදී ඇති තීන්දුව හරහා තමන් අසාධාරණයට ලක්ව ඇති බවට ජ්‍යෙෂ්ඨ පොලිස් අධිකාරීවරුන් තිදෙනෙකු ගොනුකළ අභියාචන පෙත්සමට අනුව එම උසස්වීම අත්හිටුවන ලෙස අභියාචනා විනිශ්‍යාධිකාරය නියෝග කර තිබේ. ජ්‍යෙෂ්ඨ පොලිස් අධිකාරීවරුන් වන එම් ජී එල් ගුණතිලක, කේ ඩී ඒ සේරසිංහ සහ එන් එස් ඒ එන් එල් කේ නානායක්කාර යන මහත්වරුන් විසින් මෙම අභියාචනය ගොනුකර ඇති අතර ඉන් දක්වා තිබුණේ මෙවන් සිල්වා මහතා ජ්‍යෙෂ්ඨ පොලිස් අධිකාරී ධුරයට උසස් කරමින් ජාතික පොලිස් කොමිෂන් සභාව සහ පොලිස්පතිවරයා ලබා දුන් නියෝග අත්හිටුවන ලෙසයි. මෙවන් සිල්වා මහතා සහ අභියාචකයන් 2003 ජනවාරි පළමු වැනි දා සහකාර පොලිස් අධිකාරීවරුන් ලෙස පත්වී ඇති බවත්, ජ්‍යෙෂ්ඨතා ලේඛනයේ තමන්ට වඩා පහළින් මෙවන් සිල්වා මහතා සිට ඇති බවත් අභිචාකයන් වෙනුවෙන් පෙනී සිටි නීතීඥවරයා කරුණු දක්වමින් ප්‍රකාශ කර තිබේ. 2016 ජනවාරි 29 වැනි දා සිට ක්‍රියාත්මක වන පරිදි මෙවන් සිල්වා මහතා සහ අභියාචකයන් ජ්‍යෙෂ්ඨ පොලිස් අධිකාරී තනතුරට උසස් කර තිබෙන බව ද, කෙසේ වෙතත් පොලිස් කොමිෂන් සභාවේ දැනුම්දීම අනුව මෙවන් සිල්වා මහතා 2013 දෙසැම්බර් පළමු වැනි දා සිට ක්‍රියාත්මක වන පරිදි පෙරදාතම කර ජ්‍යෙෂ්ඨ පොලිස් අධිකාරී ධුරයට උසස් කරමින් 2016 අප්‍රේල් හතර වැනි දා පොලිස් පණිවිඩ නිකුත් කර ඇති බවද පරිපාලන අභියාචනා විනිශ්චාධිකාරයේ දැක්වේ. මේ සම්බන්ධව තීන්දුව ලබාදෙමින් අභියාචනා විනිශ්‍යාධිකාරය පොලිස් කොමිසමට සහ පොලිස්පතිවරයාට නියෝග කර ඇත්තේ 2013 දෙසැම්බර් මස පළමු වැනිදා සිට මෙවන් සිල්වා මහතා ජ්‍යෙෂ්ඨ පොලිස් අධිකාරී ධුරයට උසස් කරමින් ලබාදුන් නියෝගය අත්හිටුවන ලෙසයි.", "URL": "https://lankatruth.com/si/?p=69734", "Category": "පුවත්", "Parent URL": null}