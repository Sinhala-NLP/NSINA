{"Source": "Lankatruth", "Timestamp": "August 12, 2023", "Headline": "සැඟවීමට ගිය තවත් භාණ්ඩාගාර බිල්පත් කොල්ලයක තොරතුරු අනාවරණය වේ", "News Content": "භාණ්ඩාගාර බිල්පත් නිකුත් කිරීම මගින් පසුගිය 09 වෙනි දින රුපියල් කෝටි 18,000ක කෙටි කාලීන ණය රජය ලබා ගන්නා බව නිවේදනය කර එය රුපියල් කෝටි 25,000ක් ආසන්නය දක්වා ඉහල දැමීමෙන් තවත් මංකොල්ලයකට ඉඩ සලසා ගත් ආකාරය හෙළිවී තිබේ. මහ බැංකුවේ මුදල් මණ්ඩලය රැස්වී රුපියල් කෝටි 20,000ක් මෙරට බැංකු පද්ධතිය විසින් මහ බැංකුවේ තබා තිබෙන සංචිතවලින් නිදහස් කිරීමට තීරණය කර ඇත. එසේ මුදල් නිදහස් කිරීමෙන් අපේක්ෂා කරන ලද්දේ වාණිජ බැංකු විසින් ලබා දෙන ණය පොලී අනුපාත පහත හෙළිමයි. පසුගිය 08 වෙනි දින රැස් වූ මුදල් මණ්ඩලය ගන්නා ලද මේ තීරණය ඊට පසුදින එනම් 09 වෙනි දින පස්වරු 2 පසු වන තුරු ප්‍රසිද්ධ නොකර රහසක් ලෙස තබා ගෙන ඇත. රුපියල් කෝටි 18,000ක භාණ්ඩාගාර බිල්පත් මගින් ණය ලබා ගැනීමේ වෙන්දේසිය 09 වෙනි දින පෙරවරු 11ට අවසන් කරන ලදී. ණය පොලී අනුපාත අඩු කිරීමේ මහ බැංකු තීරණය ප්‍රකාශයට පත් කරනු ලැබුවේ මෙම භාණ්ඩාගාර බිල්පත් වෙන්දේසියෙන් පසුව ය. එමෙන් ම, 2015 පෙබරවාරි 27 දින කුප්‍රකට බැඳුම්කර කොල්ලය සිදු කළ ආකාරයට ම මුලින් නිවේදනය කළ රුපියල් කෝටි 18,000 වෙනුවට රුපියල් කෝටි 25,000ක ණය මුදලක් ලබා ගැනීමට තීරණය කර තිබේ. එම මුදල ලබා ගන්නේ වැඩි පොලී අනුපාතිකයක් යටතේ ය.  පෙර දින ගන්නා ලද මුදල් මණ්ඩල තීරණය 09 වෙනි දින පෙරවරුවේවත් ප්‍රකාශයට පත් කළේ නම් මහ බැංකුව විසින් මුදා හරි රුපියල් කෝටි 20,000ක මුදල යොදවා වාණිජ බැංකු විසින් ද භාණ්ඩාගාර බිල්පත් ලබා ගැනීමේ හැකියාව පැවතිණි. නමුත් එවැන්නකට ඉඩ නොදී ඉහල පොලී අනුපාත යටතේ රුපියල් කෝටි 25,000ක ණය මුදල භාණ්ඩාගාර බිල්පත් මගින් ලබා ගෙන ඇත.", "URL": "https://lankatruth.com/si/?p=150264", "Category": "පුවත්", "Parent URL": null}