{"Source": "Lankatruth", "Timestamp": "March 8, 2012", "Headline": "ආණ්ඩුව මෙරට තරුණ ප්‍රජාවගේ ආත්ම විශ්වාසය බිදවට්ටනවා – බිමල් රත්නායක", "News Content": "ආණ්ඩුව මෙරට තරුණ ප්‍රජාවගේ ආත්ම විශ්වාසය බිදවැට්ටීමේ වැඩපිළිවෙලකට අවතීරණය වී ඇතැයි සමාජවාදී තරණ සංගමයේ ජාතික සංවිධායක කුරුණෑගල දිස්ත්‍රික් හිටපු පාර්ලිමේන්තු මන්ත්‍රී බිමල් රත්නායක මහතා පවසයි. ඔහු මේ බව පැවසූවේ කුරුණෑගල විශ්ව පරිගණක අධ්‍යාපන මධ්‍යස්ථානයේ 3වන ශිෂ්‍ය කණ්ඩායම විසිරයෑම සහ සහතිකපත් ප්‍රධානෝත්සවයේදීය. මෙම උත්සව සභාව ඇමතූ බිමල් රත්නායක මහතා වැඩිදුරටත් ප්‍රකාශ කලේ තරුණයින්ගේ රැකියා විරහිත බව තුල පැන නගින විරෝධතාවන් මැඩලීම නිසා තරුණ ප්‍රජාවගේ ආත්ම විශ්වාසය බිද වැටී ඇති බවයි. ආණ්ඩුවේ ඇතැම් මැති ඇමති වරුන් පවසන ආකාරයට තරුණයින්ගේ රැකියා විරහිත භාවයට හේතුව පරිගණක හා ඉංග්‍රීසි දැනුම නොමැති කමයි. මෙලෙස රැකියා විරහිත බවේ වගකීම තරුණයින් මතම පටවා ආණ්ඩුව එයින් ගැලවීම නින්දා සහගත බවත් පාසල් හා විශ්වවිද්‍යාල පද්ධතිය විනාශකර අධ්‍යාපන පෞද්ගලී කරණය කිරීම තුළ, රැකියා විරහිත භාවය තවත් උග්‍ර වන නමුත් මෙම ගැටළුවලට පිළිතුරු මේ සමාජ ක්‍රමය තුළ කිසිදාක නොලැබෙන බවත් ප්‍රකාශ කළේය.  මෙහිදී අදහස් දැක්වූ විශ්ව පරිගණක අධ්‍යාපන මධ්‍යස්ථානයේ විදුහල්පති විශාමික බැංකු කළමණාකරු එච්. හේරත් මහතා ප්‍රකාශ කළේ ජනතා විමුක්ති පෙරමුණේ මෙහෙයවීමෙන් පවත්වනු ලබන මෙම කුරුණෑගල විශ්ව පරිගණක අධ්‍යාපන මධ්‍යස්ථානයේ සාර්ථක ලෙස අධ්‍යාපනය හැදෑරූ සිසුන්ගේ සහතිකපත් ලබාදීමෙන් අනුතුරුව සිය 4වන කණ්ඩායම නුදුරේදීම බදවා ගැනීම් අරඹන බවයි.", "URL": "https://lankatruth.com/si/?p=1676", "Category": "පුවත්", "Parent URL": null}