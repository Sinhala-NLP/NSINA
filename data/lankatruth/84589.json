{"Source": "Lankatruth", "Timestamp": "November 2, 2019", "Headline": "තැපැල් ඡන්ද පත්‍රිකාව ඡායාරූප ගතකළ අයෙක් අත්අඩංගුවට", "News Content": "ඊයේ(01) සහ පෙරේදා දින දෙක තුළ සිදුවූ ජනාධිපතිවරණයේ තැපැල් ඡන්ද සලකුණු කිරීමේ කටයුතු සාපේක්ෂව සාමකාමීව සිදුව ඇතැයි මැතිවරණ නිරීක්ෂණ සංවිධාන සඳහන් කරයි. මෙවර තැපැල් ඡන්දය ලබාදීම සඳහා පුද්ගලයින් 6,59,514 දෙනෙකු සුදුසුකම් ලබා සිටිය හ. මේ අතර සිය තැපැල් ඡන්දය සලකුණු කිරීමෙන් පසු එය ඡායාරූප ගතකළ පුද්ගලයෙකු ගම්පොල කුරුදුවත්ත ප්‍රදේශයේ දී අත්අඩංගුවට ගෙන ඇත. තැපැල් ඡන්දය සම්බන්ධව පැමිණිලි දෙකක් පොලීසිය වෙත ලැබී ඇති බවත් මැතිවරණ නීතිය උල්ලංඝනය කිරීම සම්බන්ධව පුද්ගලයන් 38 දෙනෙකු මේ වනවිට අත්අඩංගුවට ගෙන ඇති බවත් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. පොලීසිය, මැතිවරණ කාර්යාලවල සහ දිස්ත්‍රික් ලේකම් කාර්යාලවල නිලධාරීන් ලබන සඳුදා සහ අඟහරුවාදා දෙදින තැපැල් ඡන්දය ප්‍රකාශ කිරීමට නියමිතය.", "URL": "https://lankatruth.com/si/?p=84589", "Category": "පුවත්", "Parent URL": null}