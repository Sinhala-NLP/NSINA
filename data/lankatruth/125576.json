{"Source": "Lankatruth", "Timestamp": "November 8, 2021", "Headline": "කාබනික පොහොර; චීන සමාගම වන්දි ඉල්ලයි", "News Content": "මතභේදයට තුඩු දී ඇති කාබනික පොහොර සැපයීමට කොන්ත්‍රාත්තුව හිමිකර ගත් චීන සමාගම, ශ්‍රී ලංකා ජාතික ශාක නිරෝධායන සේවයෙන් ඩොලර් මිලියන 08ක වන්දියක් ඉල්ලා එන්තර වාසියක් යවා තිබේ. ශ්‍රී ලංකා ජාතික ශාක නිරෝධායන සේවයේ අතිරේක අධ්‍යක්ෂවරයා වෙත එම වන්දි ඉල්ලීමේ ලිපිය යවා ඇති අතරඑම ඩොලර් මිලියන 08ක වන්දිය ඉල්ලා ඇත්තේ තමන්ට සිදු වූ අපකීර්තිය වෙනුවෙන් බවද එම සමාගම සඳහන් කර ඇත. මේ අතර අහිතකර බැක්ටීරියා අඩංගු බවට තහවුරුවීම නිසා ප්‍රතික්ෂේප කෙරුණු චීන කාබනික පොහොර තොගය රැගත් “HIPPO SPIRIT” නැමති නෞකාව මේ වනවිට කළුතර – බේරුවල මුහුදු සීමාවේ නැංගුරම්ලා ඇති බව වාර්තා වෙයි. හාබර් මාස්ටර් කැප්ටන් නිර්මාල් ද සිල්වා සඳහන් කරන්නේ නෞකාව කොළඹ වරායට පැමිණෙන බවක් තමාට දැනුම් දී නොමැති බවය. අවශ්‍ය සැපයුම් ලබාගැනීම සඳහා නෞකාවට කොළඹ වරයාට සේන්දු විය හැකි නමුත් එම අහිතකර කාබනික පොහොර තොග වරායට ගොඩබෑමට ඉඩක් නොමැති බව ද ඔහු සඳහන් කළේය. කෙසේ වෙතත් මීට පෙර ඔවුන් සඳහන් කර තිබුනේ අවශ්‍ය සැපයුම් පහසුකම් නෞකාව අසළට ගොස් ලබා දෙන බවත් වරාය තුළට නෞකාවට ඇතුළුවීමට අවසර නොදෙන බවත්ය. එහෙත් දැන් පවසන්නේ නෞකාවට කොළඹ වරයාට සේන්දු විය හැකි බවය.", "URL": "https://lankatruth.com/si/?p=125576", "Category": "පුවත්", "Parent URL": null}