{"Source": "Lankatruth", "Timestamp": "March 8, 2020", "Headline": "පුරාණ දාගැබක් ඩෝසර් කර වගා කරලා", "News Content": "ලංකාපුර සිංහරාජගම වෙට්ටකාඩු ප්‍රදේශයේ ජලගැලීම් නිම්න ජාතික වනෝද්‍යානයේ පේරණ කලාපයේ පිහිටා තිබූ අනුරාධපුර මුල් යුගයට අයත් මහ දාගැබක් මීට දින කිහිපකට පෙර ඩෝසර් කර විනාශ කර දමා ඇතැයි ඕනෑගම මැදමළුව මහ විහාරාධිකාරී නිකපිටියේ චන්දිම හිමියෝ පවසති. පුරාවිද්‍යා වටිනාකම් ඇති මෙම ප්‍රදේශයේ පැරණි ආරාම, චෛත්‍ය සහ සංස්කෘතික වටිනාකම් ඇති ස්ථාන නිධන් වස්තු ලබාගැනීම සඳහා විනාශ කර ගෙන ඇති බවද උන්වහන්සේ පැවසූහ. විනාශ කර තිබෙන දා ගැබ අසළ තිබී ඉපැරණි කාසි, පබළු, ගඩොල්, ඖෂධ ඇඹරුම් ගලක්, සඳකඩ පහණක කොටසක් සහ වටිනා පුරාවස්තු කිහිපයක් සොයාගෙන තිබේ. මහවැලි ගඟෙන් එන ජලය හරස් කර වෙට්ටකාඩු අමුණ මගින් ජාතික වනෝද්‍යානයට ගන්නා ජලයෙන් අනවසරයෙන් කුඹුරු අස්වද්දා ඇති බවද, මේ වනවිට දැව ජාවාරම්කරුවන් සහ දඩයක්කරුවන් අක්කර 10,000ක පමණ භූමි ප්‍රදේශයක වූ කුඹුක් ගස්වලට ගිනි තබා විනාශ කර ඇතැයිද පැවසූ ඒ හිමියෝ බලධාරීන්ට ඒ පිළිබඳව පැවසුවද මෙතෙක් විසඳුමක් ලැබී නැති බවද සඳහන් කළහ. සුංගාවිල අඩවි ආරක්ෂක කුමාරසිරි විජයකෝන් මහතාගෙන් විමසූවිට ඔහු සඳහන් කළේ, වනෝද්‍යානයේ සහ පේරණ කලාපයේ සිදුවන මෙම විනාශය පිළිබඳව උසස් නිලධාරීන් දැනුවත් කර නීතිමය පියවර ගැනීමට ක්‍රියා කර ඇති බවය. ලංකාදීප", "URL": "https://lankatruth.com/si/?p=90700", "Category": "පුවත්", "Parent URL": null}