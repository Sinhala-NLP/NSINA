{"Source": "Lankatruth", "Timestamp": "February 29, 2020", "Headline": "ශානි අබේසේකර ඇතුළු CIDයේ තිදෙනෙකුට ජනපති කොමිසමෙන් නොතීසි", "News Content": "අපරාධ පරීක්ෂණ දෙපාර්තමේන්තුව භාරව එහි අධ්‍යක්ෂ ලෙස කටයුතු කළ ජ්‍යෙෂ්ඨ පොලිස් අධිකාරී ශානි අබේසේකර මහතා ඇතුළු එම දෙපාර්තමේන්තුවේ තවත් නිලධාරීන් දෙදෙනෙකුට දේශපාලන පළිගැනීම් පිළිබඳ ජනාධිපති පරීක්ෂණ කොමිශන් සභාව හමුවේ මාර්තු මස 03 වනදා පෙනී සිටින ලෙස නොතීසි නිකුත් කර ඇත. ජ්‍යෙෂ්ඨ පොලිස් අධිකාරී ශානි අබේසේකර, සහකාරපොලිස් අධිකාරී බී.එස්. තිසේරා සහ පොලිස් පරීක්ෂක නිශාන්ත සිල්වා යන මහත්වරුන්ට මෙලෙස නොතීසි නිකුත් කර ඇති බව සඳහන් වේ. දේශපාලන පළිගැනීම් පිළිබඳ ජනාධිපති පරීක්ෂණ කොමිශන් සභාව හමුවේ ඊයේ (28) වයඹ නාවික කලාපය භාර ආඥාපති රියර් අද්මිරාල් ඩී.කේ.පී දසනායක මහතා සාක්ෂි ලබාදී තිබූ අතර අපරාධ පරීක්ෂණ දෙපාර්තමේන්තු නිලධාරීන්ට මෙලෙස කොමිසම හමුවේ පෙනී සිටින ලෙස නොතීසි නිකුත් කර ඇත්තේ එම සාක්ෂිවලට අදාලව ය. ඩී.කේ.පී දසනායක මහතා මෙම කොමිසම හමුවේ පෙනී සිටිමින් පවසා සිටියේ පාසල් සිසුන් ඇතුළු තරුණයින් 11 දෙනෙකු ඝාතනය කිරීමේ චෝදනාවට අදාලව තමා අත්අඩංගුවට ගැනීම තුළින් තමාට බලවත් අසාධාරණයක් සිදුව ඇති බවයි.", "URL": "https://lankatruth.com/si/?p=90420", "Category": "පුවත්", "Parent URL": null}