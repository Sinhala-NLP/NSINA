{"Source": "Lankatruth", "Timestamp": "August 22, 2017", "Headline": "විජයදාස ඉවත් කරන්නැයි ජනපතිට දැනුම් දෙයි", "News Content": "අධිකරණ අමාත්‍ය විජයදාස රාජපක්ෂ මහතා එම ධුරයෙන් ඉවත් කරන ලෙස එක්සත් ජාතික පක්ෂය අද (22) ලිඛිතව ජනපතිවරයාගෙන් ඉල්ලූ බව එක්සත් ජාතික පක්ෂ මහලේකම් ඇමති කබීර් හෂීම් මහතා මාධ්‍ය වෙත පවසා තිබේ. එජාප කෘත්‍යාධිකාරී මණ්ඩල රැස්වීමේදී හා පාර්ලිමේන්තු මන්ත්‍රී කණ්ඩායම් රැස්වීමේදී විජයදාස මහතා ගැන විශ්වාසයක් නැතැයි ඒකමතිකව තීරණය වූ නිසා විජයදාස මහතා මෙලෙස එම ධූරයෙන් ඉවත් කරන ලෙස එජාපය ජනපතිවරයාට දැනුම් දුන් බවද ඒ මහතා සඳහන් කර ඇත. අධිකරණ අමාත්‍ය ධුරයෙන් පමණක් නොව බුද්ධ ශාසන අමාත්‍ය ධුරයෙන්ද ඒ මහතා ඉවත් කිරීමට නියමිත බව වාර්තා වේ. සාමුහික වගකීම කඩ කිරීම නිසා ඔහුට නැවත කිසිම අමාත්‍ය ධුරයක් නොදීමටද එජාපය තීරණය කර තිබේ. එම අමාත්‍ය ධුරය මීළඟට ලබාදෙන්නේ කාටද යන්න මෙතෙක් ස්ථීරව තීරණය කර නොමැති බවද මේ අතර වාර්තා වේ. අධිකරණ භාරයේ තිබූ, නීතිවිරෝධී අවිගනුදෙනු සිදුකළ ඇවන්ගාඩ් සමාගමේ අධිපති නිශ්ෂංක සේනාධිපති මහාගේ විදේෂ ගමන් බලපත්‍රය අධිකරණයෙන් නිදහස් කිරීමට විජේදාස රාජපක්ෂ මහතා නීතිපති දෙපාර්තමේන්තුවට බලපෑම් කළ බව ඔහුට එරෙහිව ප්‍රථමයෙන්ම එල්ල වූ චෝදනාව විය.", "URL": "https://lankatruth.com/si/?p=39729", "Category": "පුවත්", "Parent URL": null}