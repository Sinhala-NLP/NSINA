{"Source": "Lankatruth", "Timestamp": "February 21, 2019", "Headline": "අධිකරණයට අපහාසකළ බවට විග්නේෂ්වරන්ට එරෙහි පෙත්සම මසකින් කල්යයි", "News Content": "උතුරු පළාත් හිටපු මහ ඇමති සී.වී.විග්නේෂ්වරන් මහතා අධිකරණයට අපහාස කළ බවට චෝදනා කරමින් ගොනුකර ඇති පෙත්සම විභාග කිරීම ලබන මැයි මස 23 සහ 31 දිනයන් දක්වා කල් තැබිණි. අභියාචනාධිකරණ විනිසුරු මහින්ද සමයවර්ධන මහතා ඉදිරියේ පෙත්සම අද(21) කැඳවූ අවස්ථාවේ විනිසුරුවරයා මෙම නියෝගය ලබාදුන් අතර යලි පෙත්සම කැඳවන දිනයේදී එය විභාගයට ගැනීම පිළිබඳ තීරණයක් ලබාදෙන බව ද පැවසීය. උතුරු පළාත් ධීවර අමාත්‍ය ධුරයෙන් තමා ඉවත්කර ඇත්තේ නීති විරෝධී ආකාරයෙන් බව ප්‍රකාශ කරන මෙන් ඉල්ලා උතුරු පළාත් හිටපු ධීවර අමාත්‍ය බී. ඩෙනීෂ්වරන් මහතා විසින් ගොනුකර තිබූ පැමිණිල්ලක් විභාග කිරීමෙන් අනතුරුව එම මහතාට අදාල තනතුරේ කටයුතු කිරීමට ඉඩදෙන ලෙස 2018 වසරේ අගෝස්තු මස අභියාචනාධිකරණය නියෝග ලබාදුන් අතර උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා එම නියෝගයට අවනත නොවී ක්‍රියාකර ඇත. ඒ අනුව අභියාචනාධිකරණයට අපහාසයක් සිදුකර ඇති බව පවසමින් බී. ඩෙනීෂ්වරන් මහතා විසින් මෙම පෙත්සම ගොනුකර ඇත.", "URL": "https://lankatruth.com/si/?p=68742", "Category": "පුවත්", "Parent URL": null}