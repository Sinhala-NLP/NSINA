{"Source": "Lankatruth", "Timestamp": "April 13, 2017", "Headline": "ඉපලෝගම සුදුවෑන් පැහැරගැනීම රඟපෑමක්", "News Content": "අනුරාධපුර, ඉපලෝගම ප්‍රදේශයේදී ආයුද සන්නද්ධ කණ්ඩායමක් විසින් සුදු පැහැති වෑන් රථයකින් පැහැරගෙන ගිය බව කියන පුද්ගලයා නොච්චියාගම ප්‍රදේශයේ සැඟව සිටියදී පොලිසිය විසින් අත්අඩංගුවට ගෙන තිබේ. අපරාධ පරික්ෂණ දෙපාර්තමේන්තුවේ සමූහ මංකොල්ල අංශය විසින් සිදු කළ වැටලීමකදී අද (13) අලුයම සැකකරු අත්අඩංගුවට ගෙන ඇති අතර පොලීසිය සඳහන් කරන්නේ මෙතෙක් සිදුකර ඇති විමර්ශනවලදී අනානරණය වී ඇත්තේ මෙම සුදුවෑන් පැහැරගැනීම ඔහු විසින්ම සැලසුම්කර ඇති එකක් බවය. අපරාධ කල්ලි නායකයෙකු ලෙස සැලකෙන අජන්ත පුෂ්පකුමාර නැමැති මෙම පුද්ගලයාව සිය නිවසේ සිටියදී පසුගිය 09 වන දින ආයුද සන්නද්ධ කණ්ඩායමක් විසින් පැහැරගෙන ගිය බවට ඔහුගේ බිරිඳ ඉපලෝගම පොලිසියට පැමිණිල්ලක් කර තිබුණි. පොලිස් කණ්ඩායම් දෙකක් විමර්ශන ආරම්භ කර තිබූ අතර අදාළ පුද්ගලයා පැහැරගෙන ගොස් නොමැති බවට එහිදී අනාවරණය කරගෙන ඇත. අත්අඩංගුවට ගත් මෙම සැකකරු 2014 වසරේ සිට වසර 03ක අධික කාලයක් අනුරාධපුර ප්‍රදේශයේ ප්‍රධාන ගණයේ සොරකම් සහ කොල්ලකෑම්, මිනීමැරීම් සිදු කරන ලද අපරාධ කල්ලි නායකයෙකු ලෙස සැළකෙන අතර ඔහු කළක් දේශපාලනඥයෙකුගේ ආරක්ෂකයෙකු ලෙස කටයුතු කර ඇති බවද වාර්තා වේ. පසුගිය වසරේ නොවැම්බර් මස 26 වන දින අනුරාධපුර ප්‍රදේශයේ පිහිටි මූල්‍ය ආයතනයක සේප්පුවේ තීබූ රුපියල් කෝටි 07ක් වටිනා රත්තරන් කිලෝ 11.5 සොරා ගැනිමේ සිද්ධියට සම්බන්ධ බවට පොලිසිය සිදු කළ විමර්ශනවදී අනාවරණය වී තිබේ. මෙම අපරාධ කල්ලියට සම්බන්ධ මුදල් සේප්පු කැපීමේ දක්ෂයෙකු ලෙස සැලකෙන යාපනය, වඩුකොට්ටේ ප්‍රදේශයේ පදිංචි පුද්ගලයෙකුද අත්අඩංගුවට ගෙන ඇති බව පොලිසිය සඳහන් කරයි. අපරාධ පරික්ෂණ දෙපාර්තමේන්තුවේ සමූහ මංකොල්ල අංශය සහ අනුරාධපුර මූලස්ථාන පොලිසිය විසින් මේ පිළිබඳව වැඩිදුර විමර්ශන ආරම්භ කර ඇතිබවද පොලීසිය වැඩිදුරටත් සඳහන් කරයි.", "URL": "https://lankatruth.com/si/?p=32698", "Category": "පුවත්", "Parent URL": null}