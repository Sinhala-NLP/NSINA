{"Source": "Lankatruth", "Timestamp": "June 16, 2021", "Headline": "ස්මාර්ට් ක්‍රමයට මත්පැන් විකුණන්න අවසර", "News Content": "ඔන්ලයින් ක්‍රමය ඔස්සේ මත්පැන් අලෙවියට මුදල් අමාත්‍යංශය කොන්දේසි සහිතව ප්‍රතිපත්තිමය වශයෙන් අද (16) දිනයේ අනුමැතිය දුන් බව වාර්තා වේ. සංචරණ සීමා බලපැවැත්වෙන කාලසීමාව තුලදී මාර්ගගත (online) ක්‍රමයට මත්පැන් අලෙවි කිරීමේ අවසරය හිමිවන්නේ ජාලගත සුපිරි වෙලඳසැල්, (chain super markets) සහ සුරාබදු ර.බී. 4 බලපත්‍ර ලත් ස්ථාන සඳහා පමණක් බව සුරාබදු කොමසාරිස් කපිල කුමාරසිංහ පවසනවා. එසේම මෙම ක්‍රමයට මත්පැන් අලෙවි කිරීමට අවසර දීම සම්බන්ධයෙන් කොවිඩ් 19 පැතිරීම වැළැක්වීම ජාතික ක්‍රියාන්විත මධ්‍යස්ථානයේ අනුමැතිය ද ලබාගත යුතු බවටයි ඔහු වැඩිදුරටත් අවධාරණය කරන්නේ. මෙම වැඩපිළිවෙල අනුව පරණ කරන ලද මත්පැන් කාණ්ඩයට අයත් දේශීය සහ විදේශීය මත්පැන් ලීටර් 5ක් මිලදී ගැනීමේ අවස්ථාව පාරිභෝගිකයන්ට හිමිවන අතර පැසවන ලද මත්පැන් කාණ්ඩයට ගැනෙනා බීර, රා, වයින්, සකේ ආදිය ලීටර් 12කුත් වරකට මිලදී ගැනීමේ අවස්ථාව හිමිවේ. ඒ අනුව සුපිරි වෙළඳසැල්වලින් ජනතාව භාණ්ඩ මිලදී ගන්නා ආකාරයට ඉදිරියේදී මත්පැන්ද මිලදී ගැනීමටද අවස්ථාව සැළසෙන බව සුරාබදු කොමසාරිස් දෙපාර්තමේන්තුව පවසයි.", "URL": "https://lankatruth.com/si/?p=118107", "Category": "පුවත්", "Parent URL": null}