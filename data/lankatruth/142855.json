{"Source": "Lankatruth", "Timestamp": "December 14, 2022", "Headline": "ශිෂ්‍යත්ව පෙරහුරු අද මධ්‍යම රාත්‍රියේ සිට තහනම්", "News Content": "මෙවර 05 ශ්‍රේණිය ශිෂ්‍යත්ව විභාගයට අදාළ සියළුම උපකාරක පන්ති, දේශන, සම්මන්ත්‍රණ සහ වැඩමුළු පැවැත්වීම අද (14) මධ්‍යම රාත්‍රී සිට තහනම් වන බව විභාග දෙපාර්තමේන්තුව පවසයි. ශිෂ්‍යත්ව විභාගය ලබන 18 වනදා පැවැත්වීමට අවශ්‍ය සියලු කටයුතු මේ වනවිට සම්පාදනය කර ඇති බවත් විභාගය අවසන් වන තෙක් විභාග අපේක්ෂකයින් සඳහා උපකාරක පන්ති, දේශන, සම්මන්ත්‍රණ හා වැඩමුළු පැවැත්වීම මෙලෙස තහනම් බවත් විභාග දෙපාර්තමේන්තුව පවසයි. විභාග ප්‍රශ්න පත්‍රවල ප්‍රශ්න ලබාදෙන බවට හෝ ඒ හා සමාන ප්‍රශ්න ලබාදෙන බවට පෝස්ටර්, බැනර්, අත්පත්‍රිකා, විද්‍යුත්, මුද්‍රිත මාධ්‍ය මගින් හෝ සමාජ මාධ්‍ය ජාලා මගින් ප්‍රසිද්ධ කිරීම හෝ එවැනි දෑ ළඟ තබා ගැනීම සම්පූර්ණයෙන්ම තහනම් බවද විභාග දෙපාර්තමේන්තුව අවධාරණය කරයි.", "URL": "https://lankatruth.com/si/?p=142855", "Category": "පුවත්", "Parent URL": null}