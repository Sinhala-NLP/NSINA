{"Source": "Lankatruth", "Timestamp": "March 1, 2019", "Headline": "අමල් ඇතුළු පිරිස තවත් මාසයක් රිමාන්ඩ්", "News Content": "ඩුබායි පොලිස් අත්අඩංගුවේ පසුවන ගායක අමල් පෙරේරා සහ ඔහුගේ පුත් නදිමාල් පෙරේරා ඇතුළු පිරිස තවත් මාසයක් බන්ධනාගාර ගත කිරීමට එරට අධිකරණය ඊයේ(28) තීන්දු කළේය. පසුගිය මස 05 වැනිදා පාතාල කල්ලි නායකයෙකු වන මාකඳුරේ මධූෂ් ඇතුළු පිරිසක් මත්ද්‍රව්‍ය භාවිත කිරීමේ චෝදනා මත ඩුබායි අත්අඩංගුවට පත්වූ අතර පිරිස අතර ගායක අමල් පෙරේරා සහ ඔහුගේ පුත් නදිමාල් පෙරේරා ද ඇතුළත් විය. පසුගිය 14 වැනිදා ඩුබායි අධිකරණයක් තීන්දු කර සිටියේ පසුගිය මස 28 වැනිදා දක්වා පිරිස බන්ධනාගාර ගත කරන ලෙසය. ඒ අනුව ඊයේ දින නැවත ඔවුන් අධිකරණයට ඉදිරිපත් කළ අතර එහිදී බන්ධනාගාර ගතකර ඇති කාලය මසකින් දීර්ඝ කිරීමට නියෝග කළ බව අමල් සහ නදිමාල්ගේ නීතීඥ ශාබ්දික වෙල්ලප්පිලි මහතා පැවසීය. සිද්ධිය සම්බන්ධ පරීක්ෂණවල පොලිස් වාර්තා ශ්‍රී ලංකාවේ ජාත්‍යන්තර පොලීසිය වෙත එවීමට ද නියමිතව ඇත.", "URL": "https://lankatruth.com/si/?p=69384", "Category": "පුවත්", "Parent URL": null}