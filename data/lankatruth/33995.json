{"Source": "Lankatruth", "Timestamp": "May 8, 2017", "Headline": "උදයංග වීරතුංගගේ බැංකු ගිණුම් ගැන තවදුරටත් පරීක්ෂණ", "News Content": "මිග් යානා ගණුදෙනුව සම්බන්ධයෙන් චෝදනා එල්ල වී සිටින රුසියාවේ හිටපු ශ්‍රී ලංකා තානාපති උදයංග වීරතුංග මහතාගේ බැංකු ගිණුම් සම්බන්ධයෙන් තවදුරටත් පරීක්ෂණ පවත්වන බව රජයේ නීතීඥයා අද (08) අධිකරණයට දන්වා ඇත. ඒ ඔහුගේ බැංකු ගිනුම් තහනම් කිරීමට එරෙහිව ඉදිරිපත් කර ඇති මූලික අයිතිවාසිකම් පෙත්සම කැඳවූ අවස්ථාවේදී යි. එම පරීක්ෂණ අවසන් කොට අධිකරණය හමුවේ කරුණු දැක්වීම සඳහා කල් ලබා දෙන ලෙස රජයේ නීතිඥවරයා ශ්‍රේෂ්ඨාධිකරණයෙන් ඉල්ලා සිට ඇති අතර ඒ අනුව අදාල පෙත්සම සලකා බැලීම ශ්‍රේෂ්ඨාධිකරණය විසින් කල්දමා තිබේ. එදිනට අදාළ බැංකු ගිණුම් සම්බන්ධයෙන් වර්තමාන තත්ත්වය පිළිබඳ වාර්තාවක් ඉදිරිපත් කරන ලෙස ද ශ්‍රේෂ්ඨාධිකරණය නීතිපතිවරයාට දැනුම් දී ඇත. බුවනෙක අළුවිහාරේ ප්‍රමුඛ ත්‍රි පුද්ගල විනිසුරු මඩුල්ලක් හමුවේ අදාළ පෙත්සම කැඳවා ඇති අතර අදාළ පෙත්සම අගෝස්තු මස 21 වනදා යළි කැඳවන බව ඉදිරිපත් වූ කරුණු සලකා බැලූ එම විනිසුරු මඩුල්ල කියා තිබේ.", "URL": "https://lankatruth.com/si/?p=33995", "Category": "පුවත්", "Parent URL": null}