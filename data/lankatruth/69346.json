{"Source": "Lankatruth", "Timestamp": "February 28, 2019", "Headline": "ගුරු හිඟයට විසඳුම් ඉල්ලා ඇළහැර විද්‍යාලයේ සිසු දෙමව්පියෝ විරෝධතාවක", "News Content": "බකමූණ, ඇළහැර ප්‍රාථමික විදුහලේ ගුරු හිඟයට විසඳුම් ලබාදෙන ලෙස ඉල්ලා විද්‍යාලීය සිසු දරු දැරියන්ගේ දෙමව්පියන් විසින් අද(28) විරෝධතාවයක නිරත විය. විරෝධතාකරුවන් දඹුල්ල, මොරගහකන්ද ප්‍රධාන මාර්ගය මාතලේ මහියංගනය ප්‍රධාන මාර්ගය, මාතලේ මොරගහකන්ද ප්‍රධාන මාර්ගය ඇලහැර නගරය මැදින් හරස්කොට විරෝධතාවයේ නිරතව සිටියහ. විරෝධතාවයේ නිරත දෙමව්පියන් පවසා සිටියේ ඇළහැර කණිෂ්ඨ විද්‍යාලයේ සිසු දරු දැරියන් 400ක් පමණ ඉගනුම ලබන නමුත් එහි සේවයේ නිරතව ඇත්තේ ගුරු භවතුන් 14 දෙනෙකු පමණක් බවයි. මේ හේතුවෙන් ඉගනුම් කටයුතු කරන ගුරු භවතුන් මෙන්ම දරු දැරියන් ද දැඩි අපහසුතාවට පත්ව ඇතැයි විරෝධතාකරුවන් පෙන්වා දෙයි. විද්‍යාලීය විදුහල්පති කඹරව විජිත රතන හිමියන් පවසා සිටියේ ගුරු හිඟයට අමතරව ගොඩනැගිලි සහ ඩෙස් පුටු ඇතුළු උපකරණවලද හිගයක් පවතින බවය. ගුරු හිඟය හේතුවෙන් තම දරුවන් නිකරුනේ පාසලේ රැදී සිටින බවත් අබලන් ගොඩනැගිලි හේතුවෙන් සිය දරුවන් අනාරක්ෂිත බවත් දෙමව්පියන් වැඩිදුරටත් පවසයි. එසේම 1987 වසරේද මෙම පාසලේ ගොඩනැගිල්ලක් කඩාවැටී සිසුවියකට ජීවිතය අහිමිවූ බව දෙමව්පියන් පෙන්වාදෙයි. අද උදෑසන 7.00 පමණ සිට විරෝධතාකරුවන් මාර්ගය අවහිර කරමින් විරෝධතාවයේ නිරත වූ අතර සාධාරණ විසදුමක් ලැබෙන තුරු, මාර්ගය විවෘත කරන ලෙස පොලීසිය විසින් සිදුකරන ලද ඉල්ලීම් ඔවුන් ප්‍රතික්ෂේප කරන බවද විරෝධතාකරුවෝ පැවසූහ. පස්වරු 3.00 පමණ වනවිට ද මාර්ගය විවෘතකිරීමට විරෝධතාකරුවන් ඉඩ ලබා දී තිබුණේ නැති අතර දැඩි වාහන තදබදයක් ද හටගෙන ඇත.", "URL": "https://lankatruth.com/si/?p=69346", "Category": "පුවත්", "Parent URL": null}