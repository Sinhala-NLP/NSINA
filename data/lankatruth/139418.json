{"Source": "Lankatruth", "Timestamp": "September 20, 2022", "Headline": "ආණ්ඩුවේ ජාතික සභාව ප්‍රෝඩාවක් – අනුර දිසානායක", "News Content": "රනිල් වික්‍රමසිංහ ප්‍රමුඛ ජන වරමක් නැති ආණ්ඩුව විසින් පත් කර තිබෙන ජාතික සභාව ජාත්‍යන්තරයට සහ ජාතික වශයෙන් පෙන්වීමේ වුවමණාව පෙරදැරි කර ගත් යථාර්ථවාදී නොවන, අවංක නොවන යම් අටවා ගැනීමක් බව ජාතික ජන බලවේගයේ නායක අනුර කුමාර දිසානායක ප්‍රකාශ කරයි. අද (20) පාර්ලිමේන්තුවේදී මේ සම්බන්ධයෙන් කරුණු දක්වමින් දැඩි විවේචනාත්මක ප්‍රහාරයක් ඔහු විසින් එල්ල කරනු ලැබීය. රට තුළ උද්ගත වූ දේශපාලන අස්ථාවරභාවය සහ ආර්ථික අර්බුදය හේතු කොට ගෙන යම් නිශ්චිත කාල සීමාවක් සඳහා සියලු පක්ෂ එකතු කර ගත් අන්තර් කාලීන ආණ්ඩුවක් පිහිටුවීම මෙන් ම, ඒ තුළ කටයුතු මෙහෙයවීම සඳහා පක්ෂ නායකයින්ගෙන් සමන්විත ජාතික සභාවක් පිහිටුවීම විපක්ෂයෙන් ඉදිරිපත් කර තිබූ සහ සාකච්ඡා පැවැත්වූ යෝජනාව වූ බව අවධාරනය කරනු ලැබීය.  නමුත් ආණ්ඩුව මේ වනවිට ජාතික සභාවක් වෙනුවෙන් තිබූ සියලු ඉඩකඩ ඉක්මවා ගොස් ඇති බවත් එම සභාවේ මූලික හරයට සම්පූර්ණයෙන් ම විරුද්ධව අගමැති ප්‍රමුඛ කැබිනට් මණ්ඩලයක් පිහිටුවා පාර්ලිමේන්තුවට හෝ ලබා නොදෙන ජාත්‍යන්තර මූල්‍ය අරමුදල සමඟ ගිවිසුම් අත්සන් කිරීම දක්වා දුර දිග ගොස් ඇති බවට චෝදනා නැගීය.  පවතින ආර්ථික අර්බුදයෙන් රට මුදවා ගැනීම සඳහා දැනට පවතින දූෂිත දේශපාලන සංස්කෘතිය වෙනස් කිරීමේ සාධනීය පියවර කිසිවක් මේ අටවාගෙන තිබෙන ජාතික සභාවෙන් ඉටු කර ගත නොහැකි බව පෙන්වා දෙනු ලැබීය.", "URL": "https://lankatruth.com/si/?p=139418", "Category": "පුවත්", "Parent URL": null}