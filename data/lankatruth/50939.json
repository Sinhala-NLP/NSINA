{"Source": "Lankatruth", "Timestamp": "April 24, 2018", "Headline": "හැමදාම බෝල් කරන්න බෑ.  බැට් කරන්නත් දෙන්න – රන්ජන් රාමනායක", "News Content": "එක්සත් ජාතික පක්ෂයේ නායක රනිල් වික්‍රමසිංහ මහතාට එම පක්ෂයේ නායකත්වයෙන් ඉවත්වීමට කාලය එලඹ ඇති බවත් එම තනතුර සඳහා නවකයන්ට අවස්ථාව දීමට වික්‍රමසිංහ මහතා ක්‍රියාකලයුතු බවත් සමාජ සවිබලගැන්වීම් සහ සුබසාධන නියෝජ්‍ය අමාත්‍ය රංජන් රාමනායක මහතා පවසයි. නියෝජ්‍ය අමාත්‍යවරයා මේ බව සඳහන් කර සිටියේ ශ්‍රී ලංකා ක්‍රිකට් ආයතනයේ දූෂණ සහ වංචා පිළිබඳ හෙළිදරවු කිරීම සඳහා මාදිවෙල සිය මන්ත්‍රී නිල නිවාසයේදී පැවැති මාධ්‍ය හමුවකදී ය. කිරි බෝතලයක් ඇතුළු විවිධ උදාහණ දක්වමින් රාමනායක මහතා මෙසේ පැවසීය. “මේ කිරි බෝතලේ ගත්තත් මේකට කල් ඉකුත්වීමේ දිනයක් තියෙනවා. මේකට විතරක් නෙමෙයි හැමදේකටම කල් ඉකුත්වීමේ දිනයක් කියලා එකක් තියෙනවා. ඒ දිනයට කළින් පරිහරණය කරන්න කියලා. රංජන් රාමනායකටත් ඒක තියෙනවා.” “ඒක විජය කුමාරතුංග මහත්මයට තිබුණා. නෙල්සන් මැන්ඩෙලා මහත්මයට තිබුණා. ලී ක්වාන් යූ මහත්මයා සමුගත්තා. පිදෙල් කස්ත්‍රෝ මහත්මයා අන්තිමේදී සමු අරන් තමන්ගේ සහෝදරයෙකුට දුන්නා.” “මම ක්‍රිකට් වලින්ම ගන්නම්කෝ, අපි අපේ අගමැතිවරයට බැට් කරන්න ගොඩක් අවස්ථා දුන්නා. ඒ කියන්නේ ගොඩක් සැරයක් පිටියට ගිහින් සෙල්ලම් කරන්න අවස්ථාව දුන්නා. දැන් අපිටත් බැට් කරන්න අවස්ථාවක් දෙන්න. අපි හයේ ඒවා ගහයිද, හතරේ ඒවා ගහයිද, සෙන්චරි ගහයිද කියලා දන්නේ නෑනෙ. උපකල්පනය කරන්න බෑනේ.” “අපිට විතරක් නෙමෙයි සජිත්ටත් ගහන්න අවස්ථාවක් දෙන්න, නවීන් දිසානායක මහත්මයටත් අවස්ථාවක් දෙන්න. හැම වෙලේම එතුමම බැට් කරන්න ඉල්ලන එක වැරදියි. හරියට අපි පොඩි කාලෙ සෙල්ලම් කරනවා වගේ. අපි හැමදාම කරන්නේ බෝල් කරන එක විතරද.” “එහෙම කරන එක වැරදීනේ. අනිත් අයටත් බැට් කරන්න අවස්ථාවක් දීලා බලන්න ඕනේ. එත් එතුමා කියන්නේ මම අවුට් නෑ, මට අයෙත් බැට් කරන්න ඕනේ කියලා. මම හිතන්නේ ඒක හොඳ මදි. එතුමා කියන්න ඕනේ රංජන් දැන් ඔයා බැට් කරන්න, මම බෝල් කරන්නම් කියලා. අවස්ථාවක් දුන්නොත් ඉදිරියෙදි සුපිරි ක්‍රීඩකයෝ බිහිවෙයි. අපේ පක්ෂෙත් සුපිරි ක්‍රීඩකයෝ ඉන්නවා.” “එතුමට අපි බැට් කරන්න අවස්ථාව දුන්නා 2002 දි. එතුමා එදා නම් සෙන්චරියක් ගහලා ආණ්ඩුව ගත්තා. ඊට පස්සෙ 2004 එතුමා අවුට් වුණා. ඊට පස්සේ 2010 දි අපි පිතිකරුවෙක් ආනයනය කළා. 2015 දි අපි තවත් පිතිකරුවෙක් ආනනයනය කළා. සරත් ෆොන්සේකා මහත්තයවයි, මෛත්‍රීපාල සිරිසේන මහත්තයවයි ආනනයනය තමයි කළේ. ආනනයනය කරලා අපි පසුපෙළ පිතිකරුවො හැටියට ක්‍රීඩා කළා.”", "URL": "https://lankatruth.com/si/?p=50939", "Category": "පුවත්", "Parent URL": null}