{"Source": "Lankatruth", "Timestamp": "November 30, 2019", "Headline": "13වන සංශෝධනය ක්‍රියාත්මක කිරීමට ගෝඨාභය මෝදිට එකඟවෙයි…", "News Content": "ඉන්දීය අගමැති නරේන්ද්‍ර මෝදි මහතා සහ ශ්‍රී ලංකා ජනාධිපති ගෝඨාභය රාජපක්ෂ මහතා අතර පැවති නිල ද්වීපාර්ශ්වීය සාකච්ඡාවේදී ශ්‍රී ලංකාවේ ආණ්ඩුක්‍රම ව්‍යවස්ථාවට ඉන්දීය බලපෑම මත ඇතුළත් කර 13වන සංශෝධනය ක්‍රියාත්මක කිරීමට එකඟ වූ බව ඉන්දීය අගමැති නරේන්ද්‍ර මෝදි මහතා අවධාරණය කරයි. ඉතාමත් ඵලදායී මෙන්ද වැදගත් සාකච්ඡාවක් සිදු කළ බව පවසන ඉන්දීය අගමැති මෝදි මහතා, ශ්‍රී ලංකාවේ සංහිදියා ක්‍රියාමාර්ග පිළිබඳවද සාකච්ඡා කළ බව අවධාරණය කරයි. එම ද්වීපාර්ශ්වීය සාකච්ඡාවෙන් පසු ඒකාබද්ධ මාධ්‍ය හමුවක් පැවැත්වූ අතර එහිදී නරේන්ද්‍ර මෝදි මහතා මේ සම්බන්ධයෙන් වැඩිදුරටත් පවසන්නේ… “විශේෂ ණය මුදලක් ශ්‍රී ලංකාවට ප්‍රකාශයට පත් කිරීම ගැන මම සතුටට පත් වෙනවා. මිත්‍රවරුණි, ශ්‍රී ලංකාවේ සංහිඳියාව පිළිබඳ අදහස්ද අපි විවෘතව හුවමාරු කරගත්තා. සමානාත්මතාවය, යුක්තිය, සාමය සහ ගෞරවය සඳහා දෙමළ ජනයාගේ අභිලාෂයන් ඉටු කිරීම සඳහා ශ්‍රී ලංකා රජය ප්‍රතිසන්ධාන ක්‍රියාවලිය ඉදිරියට ගෙන යනු ඇතැයි මම විශ්වාස කරනවා. 13වන ව්‍යවස්ථා සංශෝධනය ක්‍රියාත්මක කිරීමද ඊට ඇතුළත්. උතුරු නැගෙනහිර ඇතුළු ශ්‍රී ලංකාව පුරා සංවර්ධනය සඳහා ඉන්දියාව විශ්වාසදායක හවුල්කරුවෙකු වනු ඇති. බොහොම ස්තුතියි.” යනුවෙනි. ගෝඨාභය රාජපක්ෂ මහතාගේ මෙම ඉන්දීය සංචාරයේදී මෙරටට ඇමරිකා ඩොලර් මිලියන 450ක ණය මුදල්ද ලැබුණු අතර නීතිවිරෝධී ලෙස ශ්‍රී ලංකා මුහුදු තීරයේ මසුන් මැරීමේ කටයුතුවල නිරත වූ ඉන්දීය ධීවරයින් සහ බෝට්ටු නිදහස් කිරිමටද මෙහිදී ගෝඨාභය රාජපක්ෂ මහතා එකඟ වී තිබේ.", "URL": "https://lankatruth.com/si/?p=86432", "Category": "පුවත්", "Parent URL": null}