{"Source": "Lankatruth", "Timestamp": "February 22, 2019", "Headline": "ජාතික රූපවාහිනියේ අර්බුධය පාර්ලිමේන්තුවට", "News Content": "ජාතික රූපවාහිනී ආයතනය තුළ මේ වනවිට පැනනැගී ඇති ගැටලුකාරී තත්වය සම්බන්ධව ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර දිසානායක මහතා අද(22) ජනමාධ්‍ය හා මුදල් අමාත්‍යවරයා වෙත ප්‍රශ්නයක් යොමුකරමින් විමසා සිටියේය. කෙසේ වෙතත් ජනමාධ්‍ය අමාත්‍යවරයා පවසා සිටියේ එම යොමුකළ ගැටලු සඳහා ඊළඟ සභා වාරයේදී පිලිතුරු ලබාදීමට බලාපොරොත්තු වන බවයි. අනුර දිසානායක මහතා ගැටලු යොමුකරමින් සිදුකළ අදහස් දැක්වීම සම්පූර්ණයෙන් පහතින් පළවේ… ජාතික රූපවාහිනියේ මේ වන විට ඇතිවී තිබෙන අර්බුදකාරී තත්ත්වය ජාතික රූපවාහිනියේ මේ වන විට ඇතිවී තිබෙන අර්බුදකාරී තත්ත්වය පිළිබඳව මෙම සභාවේ අවධානය යොමු කරනු කැමැත්තෙමි. ජාතික රූපවාහිනිය යනු මේ රටේ තිබෙන ප්‍රධානතම ජාතික රූපවාහිනී ආයතනයයි. 1982 වසරේදී ආරම්භ කරන ලද එය 37 වසරක් පුරා මෙරට සාමාන්‍ය ජනී ජනයාගේ අධ්‍යාපනය සහ විනෝදාස්වාදය සඳහා විශාල සේවයක් ඉටු කරන ලද මාධ්‍ය ආයතනයක්. එමෙන්ම මේ වන විට සේවකයින් 1000කට ආසන්න ප්‍රමාණයක් මෙහි සේවය කරනවා. නමුත් අවාසනාවකට මෙම ආයතනය ඉතාම නිර්දය ලෙස දේශපාලකයින් සහ ඔවුන්ගේ අනුගාමිකයින් විසින් විනාශ කරමින් තිබෙනවා. මේ තත්වය පැවතුණ හැම ආණ්ඩුවක් යටතේම සිදුවූවක්. 2005 වසරට පෙර මෙරට පැවති අංක එකේ රූපවාහිනී මාධ්‍ය ආයතනය වුණේ ජාතික රූපවාහිනියයි. නමුත් ක්‍රම ක්‍රමයෙන් වෙළඳපළ තුළත් පොදු ප්‍රේක්ෂකයින් තුළත් ජාතික රූපවාහිනියට හිමි තැන සීඝ්‍රයෙන් නැති වෙමින් තිබුණා. එහි උච්ඡතම අවස්ථාව වුණේ 2014 පසුව තත්වය මුළුමනින්ම වෙනස් වී ආයතනය පාඩු ලබන තත්වයට පත් වීමයි. අද වන විට මේ තත්වය ඉතාම දරුණු තත්වයට ඇද වැටී තිබෙනවා. පසුගිය වසරක කාලය පුරාම මහා භාණ්ඩාගාරයෙන් මසකට රුපියල් මිලියන 40 බැගින් ලබා දී ආයතනය පවත්වා ගෙන යන තත්වයට පත්ව තිබුණා. දැන ගන්නට ඇති පරිදි පසුගිය මාසයේදී මෙම ආයතනය සිය සේවක වැටුප් ගෙවනු ලැබුවේද සිය ස්ථාවර ගිණුමෙන් මුදල් ලබා ගෙනයි. ඒ වගේම මේ වන විට විශාල මුදල් ප්‍රමාණයක් ණය ලෙස බැංකු කිහිපයකින් ලබා ගෙන තිබෙනවා. ඒ විතරක් නෙමෙයි රුපියල් මිලියන 400කට ආසන්න ණය ප්‍රමාණයක් මෙම ආයතනයට අය විය යුතුයි. පසුගිය ජනවාරි මාසය වන විට ජාතික රූපවාහිනියේ සමස්ත ප්‍රෙක්ෂක ප්‍රතිචාර නැතිනම් Audience Ratings 2.4 දක්වා පහළ බැස තිබෙනවා. එමෙන්ම ශ්‍රේණි ගත කිරීම්වල එය දැන් පවතින්නේ 08වැනි ස්ථානයේයි. මෙරට ප්‍රධානතම ජාතික මාධ්‍ය ආයතනයකට මෙවැනි ඉරණමක් අත්වීම ඉතා ඛේදවාචකයක්. මොකද මෙම ආයතනය අයිති වන්නේ මේ රටේ පොදු මහජනතාවටයි. එය නිසි ලෙස කළමණාකරණය කිරීමට මීට පෙර සිටි පාලකයිනුත් දැන් සිටින පාලකයිනුත් සමත් වී නැහැ. ඒ නිසා වහා ජාතික රූපවාහිනිය මේ තත්වයෙන් මුදා ගැනීම සඳහා මෙම සභාවේ අවධානය යොමු විය යුතුව තිබෙනවා තත්වය මෙසේ තිබියදී ජාතික රූපවාහිනියේ සේවකයින් විසින් මෙම අවාසනාවන්ත තත්වය වෙනස් කිරීම සදහා පෙරට ඇවිත් තිබෙනවා. ඒ වගේම ආයතනය තුළ ඉහ වහා ගොස් තිබෙන දූෂණය, වංචාව, අක්‍රමිකතා වැළැක්වීම සඳහා ඔවුන් විසින් අරගලයක් ආරම්භ කර තිබෙනවා. පැන නැගී තිබෙන ගැටලුවලට පිළිතුරු ලබා දීම වෙනුවට මේ වන විට පාලනාධිකාරිය විසින් සහ ඔවුන්ට සම්බන්ධ අය විසින් සිදු කරන්නේ එම කරුණු පෙන්වා දීම් සිදු කරන සේවකයින් ඉලක්ක කර මර්දනයක් දියත් කිරීමයි. එහි එක් පියවරක් ලෙස 2019.02.15 දින නැතිනම් ජාතික රූපවාහිනියට වසර 37 ක් පිරැණු දින වෘත්තීය සමිති නායකයින් හත්දෙනෙකු කුරුදුවත්ත පොලීසිය වෙත කැඳවීමට කටයුතු කිර තිබුණා. එමෙන්ම උපක්‍රමික ලෙස සේවා අශ්‍යතා මත යැයි කියමින් වෘත්තීය සමිති ක්‍රියාකාරීන් විවිධ ස්ථානවලට මාරු කිරීමයි. මෙම මර්දන ක්‍රියාවලියේ තවත් පියවරක් ලෙස එක් වෘත්තීය සමිතියක ලේකම්වරයෙකු ඇතුළු තිදෙනෙකුගේ වැඩ තහනම් කර තිබෙනවා. දැන ගන්නට ඇති පරිදි තවත් ප්‍රධාන වෘත්තීය සමිති නායකයින් කිහිප දෙනෙකුගේ සේවය අතිහිටු වීමට මේ වන විට කටයුතු කරමින් තිබෙනවා. මෙරට ප්‍රධානතම ජාතික මාධ්‍ය ආයතනයක මාධ්‍යවේදීන් මෙවැනි මර්දනයකට ලක් කිරීම බරපතළ තත්වයක්. මේ තත්වය තුළ පැනනගින පහත ගැටලුවලට පිළිතුරු අදාළ අමාත්‍යවරයා විසින් සභාව හමුවේ තබනු ඇතැයි අපේක්ෂා කරනවා.", "URL": "https://lankatruth.com/si/?p=68820", "Category": "පුවත්", "Parent URL": null}