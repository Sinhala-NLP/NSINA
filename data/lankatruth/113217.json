{"Source": "Lankatruth", "Timestamp": "March 19, 2021", "Headline": "ආර්ථිකය 2001දී මෙන් දෙගුණයකින් පහත වැටෙයි…", "News Content": "කටුනායක ගුවන්තොටුපොළට, සහ කොලොන්නාව තෙල්ටැංකි සංකීර්ණයට ප්‍රහාර එල්ල කිරීම සමග 2001 වසරේදී ශ්‍රී ලංකා ආර්ථිකය කඩා වැටීම ඉක්මවා පසුගිය වසරේදී මෙරට ආර්ථිකය ඍණ අගයක් ගෙන ඇති බව නවතම සංඛ්‍යා ලේඛනවලින් හෙළිවී තිබේ. ජන හා සංඛ්‍යා ලේඛන දෙපාර්තමේන්තුව 17 වැනි දින නිකුත් කරන ලද වාර්තාව අනුව 2020 වසරේදී මෙරට ආර්ථික වර්ධනය ඍණ 3.6%කින් පහත වැටී ඇති බව ඇස්තමේන්තු කර ඇත. 2001 වසරේදී ත්‍රස්තවාදී ප්‍රහාර හමුවේ රට තුළ බිහිසුණු තත්වයක් නිර්මාණය වී තිබියදී පවා එය බිඳවැටී තිබුනේ ඍන 1.5%කින්ය. මෙම ආර්ථික කඩා වැටීම 2020 වසරේ කෝවිඩ් වසංගතය ආරම්භවීමටත් පෙර වර්තමාන ආණ්ඩුව යටතේ සිදුවී තිබිණ. එම වසරේ මුල් මාස තුන තුළදී ආර්ථික වර්ධන වේගය ඍණ 1.6% දක්වා පහත වැටී කොළඹ කොටස් වෙළඳපොළද බරපතළ ලෙස කඩා වැටිණ.", "URL": "https://lankatruth.com/si/?p=113217", "Category": "ආර්ථික පුවත්", "Parent URL": null}