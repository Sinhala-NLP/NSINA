{"Source": "Lankatruth", "Timestamp": "July 5, 2018", "Headline": "අල්ලස් ගත් වලල්ලාවිට සභාපති අත්අඩංගුවට ගන්නැයි වරෙන්තු", "News Content": "රුපියල් ලක්ෂ 10ක අල්ලසක් ලබා ගැනීම සම්බන්ධයෙන් ඇප ලබා සිටින වලල්ලාවිට ප්‍රාදේශීය සභාවේ සභාපති උදේනි අතුකෝරාල මහතා අත්අඩංගුවට ගන්නැයි නියෝග කරමින් කොළඹ මහාධිකරණය විසින් වරෙන්තු නිකුත් කර තිබේ. වලල්ලාවිට ප්‍රාදේශීය සභා බල ප්‍රදේශය හරහා පස් ප්‍රවාහනය කිරීමට අවශ්‍ය බලපත්‍රයක් නිකුත් කිරීම සඳහා උදෙනි අතුකෝරාල මහතා සභාපතිවරයාව සිටියදී බෙන්තොට ප්‍රාදේශීය සභාවේ සභාපතිවරයාගෙන් අල්ලසක් ලබා ගැනීම සම්බන්ඳයෙන් මෙම නඩුව ගොනු කර ඇත. අල්ලස් කොමිසම විසින් මෙම චෝදනාව සම්බන්ධයෙන් ගොනු කර තිබූ නඩුව අද (05) කොළඹ මහාධිකරණ විනිසුරු විකුම් කළුආරච්චි ඉදිරියේ කැඳවනු ලැබීය. උදේනි අතුකෝරාල මහතා පසුගියදා පැවති පළාත් පාලන මැතිවරණයෙන් මහින්ද පිල නියෝජනය කරමින් වලල්ලාවිට ප්‍රාදේශීය සභාවට තරඟ කර නැවතත් සභාපති ධුරයට පත්වී සිටියි.", "URL": "https://lankatruth.com/si/?p=55644", "Category": "පුවත්", "Parent URL": null}