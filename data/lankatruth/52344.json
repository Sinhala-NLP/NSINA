{"Source": "Lankatruth", "Timestamp": "May 17, 2018", "Headline": "ඇමරිකා – උතුරු කොරියා හමුව සැක සහිතයි", "News Content": "තමා සතුව පවතින න්‍යෂ්ටික අවි අත්හල යුතු බවට අමෙරිකාව ඒකපාර්ශ්විකව තීරණය කරන්නේ නම් ඇමරිකානු ජනාධිපති ඩොනල්ඩ් ට්‍රම්ප් සමඟ පැවැත්වීමට නියමිත සාකච්ඡා අවලංගු කිරීමට ඉඩ ඇති බව උතුරු කොරියාව පවසයි. මේ බව පවසා සිටියේ උතුරු කොරියානු උප විදේශ ඇමති කිම් ක්යේ-ග්වාන් විසිනි. එලඹෙන ජූනි 12 වැනිදා උතුරු කොරියානු සහ අමෙරිකානු රජ්‍ය නායකයින් සිංගප්පූරුවේදී හමුවීමට නියමිතව තිබිනි. නමුත් ඇමරිකාවේ ජාතික ආරක්ෂක උපදේශක ජෝන් බෝල්ටන් විසින් කරන ලදැයි පැවසෙන ප්‍රකාශ සම්බන්ධව උතුරු කොරියානු නායකයින් තුළ අප්‍රසාදයක් හට ගෙන ඇති බව වාර්තා වේ. කෙසේ වුවත් උතුරු කොරියාව මෙම මස අගදී සිය න්‍යෂ්ටික පරීක්ෂණ ස්ථානයක් වසා දැමීමට තීරණය කළ බවත් එම අවස්ථාව දැක බලා ගැනීමට විදෙස් මාධ්‍ය සඳහා ආරාධනා කළ බවත් පුවත් වාර්තා විනි. මේ අතර අද(17) ජපානයේ “අසායි” පුවත්පත වාර්තා කර ඇති ආකාරයට, න්‍යෂ්ටික යුද ශීර්ෂ, අන්තර්මහද්වීපික බැලැස්ටික් මිසයිල සහ තවත් න්‍යෂ්ටික ද්‍රව්‍යය කිහිපයක් ඉදිරි මාස හයක කාලය තුළ තම රටට එවන ලෙස අමෙරිකාව උතුරු කොරියාවට දැනුම් දී ඇත. න්‍යෂ්ටික යුධ ශීර්ෂ යනු මිසයිල හෝ ටෝපිඩෝ හෝ වල හිස වන අතර මෙම කොටස න්‍යෂ්ටික බලයෙන් යුක්ත වේ. එසේ කළහොත් තමන් උතුරු කොරියාව ත්‍රස්තවාදයට සහය දක්වන රටවල් ලැයිස්තුවෙන් ඉවත් කරන බව දන්වා සිටින බව ඇමෙරිකානු රාජ්‍ය ලේකම් මයික් පොම්පෙඔ ප්‍රකාශ කර ඇතැයි “අසායි” පුවත්පත දක්වයි.", "URL": "https://lankatruth.com/si/?p=52344", "Category": "පුවත්", "Parent URL": null}