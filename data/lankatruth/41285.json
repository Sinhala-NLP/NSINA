{"Source": "Lankatruth", "Timestamp": "September 20, 2017", "Headline": "සයිටම් විරෝධී මහා වැඩ වර්ජනය හෙට (21)", "News Content": "මාලබේ සයිටම් වෛද්‍ය විද්‍යාලය අහෝසිකරන ලෙස බලකරමින් වෛද්‍යවරුන්, සෞඛ්‍ය හා අධ්‍යාපන ක්ෂේත්‍රවලට අයත් සේවක සේවිකාවන් හෙට (21) සංකේත වැඩ වර්ජනයක නිරත වීමට නියමිත ය. සයිටම් විරෝධී ජන පවුර සංවිධානය මගින් සංවිධානය කරනු ලබන එම වර්ජනයට රටපුරා රෝහල්වල සේවය කරන වෛද්‍යවරු, හෙද හෙදියන්, සෞඛ්‍ය කාර්ය මණ්ඩල, රජයේ පාසල්වල විදුහල්පතිවරු, ගුරුවරු, පිරිවෙන් ගුරුවරු, විශ්වවිද්‍යාල ආචාර්යවරු, අනධ්‍යයන සේවකයින් ඇතුළු පිරිසක් එම වර්ජනයට එක්වන බවද සයිටම් විරෝධී ජනපවුර සංවිධානයේ මෙහෙයුම් කමිටු සාමාජික වසන්ත සමරසිංහ මහතා පැවසීය. මේ අතර රටපුරා රජයේ රෝහල්වල වෛද්‍යවරු හෙට (21) පෙරවරු 8.00 සිට ආරම්භ කරන වැඩ වර්ජනය අනිද්දා (22) පෙරවරු 8.00 දක්වා ක්‍රියාත්මක කරන බවද රජයේ වෛද්‍ය නිලධාරීන්ගේ සංගමේ ප්‍රධාන ලේකම් වෛද්‍ය හරිත අලුත්ගේ මහතා කියයි. මාතෘ රෝහල්, ළමා රෝහල්, පිළිකා ආයතන, වකුගඩු ආයතන හා හමුදා රෝහල්වල වැඩ වර්ජනය ක්‍රියාත්මක නොවන අතර අනෙකුත් රෝහල්වල හදිසි ප්‍රතිකාර පමණක් සිදු කෙරේ.", "URL": "https://lankatruth.com/si/?p=41285", "Category": "පුවත්", "Parent URL": null}