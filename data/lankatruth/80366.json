{"Source": "Lankatruth", "Timestamp": "September 5, 2019", "Headline": "පාස්කු ඉරිදා ප්‍රහාරයට සම්බන්ධ 41කගේ බැංකු ගිණුම් 100ක් අත්හිටුවයි", "News Content": "පාස්කු දින එල්ල වු බෝම්බ ප‍්‍රහාර මාලාව සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන ඇති ත‍්‍රස්තවාදී සැකකරුවන් හා ඔවුන්ට ආධාර අනුබල දුන් 41 දෙනකුට අයත් බැංකු ගිණුම් 100ක් අත්හිටුවා ඇති බවත් මෙම ගිණුම්වල රුපියල් මිලියන 134ක අධික මුදලක් තිබූ බවත් පොලිස් මාධ්‍ය ප‍්‍රකාශක පොලිස් අධිකාරි රුවන් ගුණසේකර මහතා සඳහන් කරයි. මෙම ත‍්‍රස්තවාදී කණ්ඩායම සතුව තිබු රුපියල් මිලියන 20කට අධික මුදල් ප‍්‍රමාණයක් දැනට අපරාධ පරීක්ෂණ දෙපාර්තමේන්තුව බාරයට ගෙන ඇති බවත් ඔවුන් සතුව තිබු බිලියන 7ක වත්කම් සම්බන්ධයෙන් තොරතුරු හෙළිකරගෙන ඇති බවත් ඒ මහතා කියා සිටියේය. එම බිලියන 7ක වත්කම් අක්‍රිය කිරීම සඳහා අවශ්‍ය විමර්ශන සිදුකරමින් පවතින බවද පොලිස් මාධ්‍ය ප‍්‍රකාශක පොලිස් අධිකාරි රුවන් ගුණසේකර මහතා පැවසීය. මෙම දේපළ අතරට ඉඩම්, ගොඩනැගිලි හා නිවාස අයත් වන බවත් ඒවා තහනම් කිරීමට අවශ්‍ය පරීක්ෂණ සිදුකරමින් පවතින බවත් ඔහු අනාවරණය කළේ ය.", "URL": "https://lankatruth.com/si/?p=80366", "Category": "පුවත්", "Parent URL": null}