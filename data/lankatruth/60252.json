{"Source": "Lankatruth", "Timestamp": "October 2, 2018", "Headline": "අනුර දිසානායක ඉන්දීය සංචාරය සාර්ථකව නිමාකරයි", "News Content": "ඉන්දියාවේ වෙසෙන විද්වතුන්ගේ ආරාධනාවකට අනුව රට හදන, රට රකින, ජනතාවාදී වැඩපිලිවෙල පිළිබඳව දැනුවත් කිරීමේ සම්මන්ත්‍රණයකට සහභාගීවීම සදහා ජනතා විමුක්ති පෙරමුණේ නායක, විපක්ෂයේ ප්‍රධාන සංවිධායක අනුර දිසානායක මහතා පසුගිය 29 දින ඉන්දියාවේ සංචාරයක නිරතවිය. නවදිල්ලි නුවර වෙසෙන ශ්‍රී ලාංකිකයින් විසින් සංවිධානය කළ ඉහත සම්මන්ත්‍රණය නවදිල්ලි නුවර මහිපාල්පුර් හි අල්පයින් ට්‍රී හෝටලයේදී පසුගිය 30වනදා ප.ව. 2.30 – 6.00 දක්වා පවත්වා තිබේ. මෙම සම්මන්ත්‍රණයට නවදිල්ලි නුවර වෙසෙන ඇඟලුම් කර්මාන්තයට අදාල සේවා ස්ථානවල සේවයකරන විධායක නිලධාරීන්, තාක්ෂණික නිලධාරින්, මහාබෝධි සමාගමට අයත් දිල්ලි නුවර විහාරස්ථානයේ ගරු ස්වාමින් වහන්සේ, දකුණු ආසියා විශ්වවිද්‍යාලයේ සිංහල ද්‍රවිඩ ලාංකික සිසුන්ද, ඉන්දියාවේ වාමාංශික ෆෝර්වර්ඩ් බ්ලොක් දේශපාලන පක්ෂය නියෝජනය කරමින් දේවරාජන් මහතාද සහභාගිවී තිබේ. මෙහිදී සම්මන්ත්‍රණයට සහභාගිවූ පිරිස ජනමාධ්‍ය සහ සමාජ ජාලා වෙබ්අඩවි සහ මුහුණු පොතේ පලවන නොයෙකුත් දුර්මත පිළිබඳව සහ ජවිපෙ ඉදිරි ක්‍රියාමාර්ග පිළිබඳව ජවිපෙ නායකයා සමග සාකච්ඡා කර ඇත. මෙම සංචාරය අතරතුරදී ඉන්දීය කොමියුනිස්ට් (මාක්ස්වාදී) පක්ෂයේ දේශපාලන මණ්ඩලයේ ජ්‍යෙෂ්ඨ සාමාජික බී.වී. රාගවූළු සහ අන්තර්ජාතික කටයුතු පිලිබඳ වගකීම් භාර ආර්. අරුන් කුමාර් යන මහත්වරුන් හා අනුර දිසානායක මහතා අතර දෙරටෙහි පවතින දේශපාලන තත්වයන් පිලිබඳව සාකච්ඡාවක්ද පවත්වාතිබේ.", "URL": "https://lankatruth.com/si/?p=60252", "Category": "පුවත්", "Parent URL": null}