{"Source": "Lankatruth", "Timestamp": "January 20, 2019", "Headline": "උදයංග ඇතුළු පවුලේ ගිණුම් ගැන රහස් විමර්ශනයක්", "News Content": "මිග් යානා වංචාව සම්බන්ධයෙන් චෝදනා ලැබ සිටින රුසියාවේ හිටපු ශ්‍රී ලංකා තානාපති උදයංග වීරතුංගගේ, ඔහුගේ බිරිඳගේ, ඇගේ සොහොයුරාගේ සහ ඇගේ මවගේ නම්වලින් ශ්‍රී ලංකාවේ බැංකු කිහිපයක පවත්වාගෙන යන ගිණුම් කිහිපයකට විදේශයන්හි සිට වශයෙන් මුදල් ලැබී ඇතැයි නීතිපති දෙපාර්තාමේන්තුව පසුගිය 16 වනදා අධිකරණයට දැනුම් දී තිබිණි. රුසියානු හිටපු තානාපති උදයංග වීරතුංගගේ ඥාතියකුගේ (මස්සිනා) ගම්පහ ප්‍රධාන බැංකුවක පවත්වාගෙන ගිය ගිණුමකට මුදල් ලැබුණු ආකාරය පිළිබඳව පොලිස් මූල්‍ය අපරාධ කොට්ඨාසය විසින් විශේෂ පරීක්ෂණයක් පවත්වනු ලබන බවද මේ අතර වාර්තා වේ. පසුගිය රජය සමයේ සිදුවූ ශ්‍රී ලංකා ගුවන් හමුදාවට මිග් යානා මිල දී ගැනීමේ අයථා ගනුදෙනුව සම්බන්ධයෙන් සිදු කරන පරීක්ෂණවලදී හෙළි වූ පරිදි එම ගිණුමට මිග් ගනුදෙනුවට අදාළ විදේශීය සමාගම් කීපයකින්ම ඩොලර් මිලියන ගණනක මුදලක් ලැබී ඇති බවද හෙළි වේ. එම මුදල් නැවතත් විදේශයකට ප්‍රේෂණය වී තිබෙන බවත් මේ අයථා ගනුදෙනුවට අදාළ විදේශීය රාජ්‍යයන් 15ක්ද පරීක්ෂණයක් අරඹා ඇති බවත් අනාවරණය වේ. ඒ අතුරින් රුපියල් ලක්ෂ 720කට අධික මුදලක් උදයංග වීරතුංග දැනට පදිංචිව සිටින ඩුබායි වෙත සම්ප්‍රේෂණය කර ඇති බවත් ඒ සම්බන්ධයෙන් විධිමත් වංමර්ශනයක් සිදු කෙරෙන බවත් නීතිපති දෙපාර්තමේන්තුව අධිකරණය හමුවේ පවසා ඇත. උදයංග වීරතුංගු නමින් ගම්පහ ප්‍රදේශයේ පෞද්ගලික බැංකුවක අරඹා ඇති ගිණුමකට විශාල වශයෙන් මුදල් බැරවී ඇතත් එම බැංකු ශාඛාවේ කළමනාකරු ඒ සම්බන්ධයෙන් කිසිදු පියවරක් ගෙන නොමැති බවත්, එකී කළමනාකරු පුත්තලම ප්‍රදේශයේ ශාඛාවකට මාරු වී ගිය පසු උදයංගගේ ගිණුමත් එම ශාඛාව වෙත මාරු කර ඇති බවත් රජයේ නීතීඥවරයා විසින් වැඩි දුරටත් අධිකරණයට දැනුම් දී තිබේ. උදයංග වීරතුංගගේ බිරිඳගේ මව සහ බිරිඳගේ සොහොයුරාද මේ වනවිට ඩුබායි සහ නෝර්වේ හි සිටින බැවින් විමර්ශන කටයුතුවලට බාධා පැමිණ ඇති බවද රජයේ නීතිඥවරයා අධිකරණයට දැනුම් දී ඇත. මිග් යානා ගනුදෙනුවෙන් ඇමරිකානු ඩොලර් මිලියන 7.833කට ආසන්න මුදලක් අවභාවිත කිරීම පිළිබඳව චෝදනා එල්ල වී ඇති උදයංග වීරතුංග රාජපක්ෂ පවුලේ ඥාතිවරයෙකි.", "URL": "https://lankatruth.com/si/?p=66696", "Category": "පුවත්", "Parent URL": null}