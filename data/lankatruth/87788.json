{"Source": "Lankatruth", "Timestamp": "December 22, 2019", "Headline": "සහල් ජාවාරමේ නිරත ලොරි රථ 05ම නිදහස් කරයි", "News Content": "පාරිභෝගිකයන් සඳහා සතොස සහ සමුපකාර හරහා රුපියල් 75කටත් අඩු මිලකට සහල් ලබාදීමට හැකියාව තිබියදී රුපිය්ල 98 දක්වා සහල් මිල ඉහළ නගින ආකාරයට සතොස සහ සමුපකාරය යොදාගෙන සිදුකරන ජාවාරමක් සඳහා සහල් ප්‍රවාහණය කිරිමට වීරවිල පන්නේගමුව රජයේ සහල් ගබඩාවෙන් සහල් පැටවා තිබියදී වීරවිල පොලිසිය විසින් ඊයේ (21) අත්අඩංගුවට ගනු ලැබූ ලොරි රථ 05ම මේ වනවිට ඉහළ අනකින් නිදහස් කර ඇතැයි වාර්තා වේ. ඊයේ රාත්‍රියේ මෙම ලොරි රථ 05 වීරවිල පොලිසිය විසින් අත්අඩංගුවට ගත් නමුත් අද (22) පාරිභෝගික සේවා අධිකාරියේ නිලධාරීන් පැමිණ එම රථ පරීක්ෂාකිරීමෙන් පසු මෙලෙස එම රථ 05ම නිදහස් කර ඇත. රුපියල් 75කටත් අඩුවෙන් ජනතාවට සහල් ලබාදීමට හැකියාව තිබියදී මහාපරිමාණ මෝල් හිමියන්, ආණ්ඩුවේ දේශපාලඥයින්ගේ හිතවත් මොල් හිමියන්, කූඨ ව්‍යාපාරිකයන්, දේශපාලඥයින් සහ නිලධාරීන් කිහිපදෙනෙකු එක්ව සිදුකරන මෙම කූඨ ජාවාරම හේතුවෙන් පාරිභෝගික ජනතාවට රුපියල් 98ක් මිලකට අද සහල් මිලදීගැනීමට සිදුව තිබියදී මෙම ජාවාරම්කරුවන් නිදහස් කිරීම පුදුමයට කරුණකි. කිලෝ එකක් රුපියල් 70 බැගින් සතොසට ලබාදීමට නියමිතව ඇති මෙම සහල්, සමුපකාරය මගින් කිලෝ එකක් රුපියල් 84ක මුදලකට ලබාගෙන පිට ආයතනවලට කිලෝ එකක් රුපියල් 88කට අලෙවි කිරිමේ කූඨ ජාවාරමක් සිදුකරගෙන ගොස් ඇති අතර ඒ සඳහා භාවිත කර තිබූ තිස්සමහාරාම සමුපකාර සංගමයට අයත් ලොරි රථයක් සහ එම සමුපකාර සංගමය මගින් කුලී පදනමට ලබා ගත් ලොරි රථ 05ක් ඊයේ (20) වීරවිල පොලිසිය විසින් අත්අඩංගුවට ගෙන තිබිණි.", "URL": "https://lankatruth.com/si/?p=87788", "Category": "පුවත්", "Parent URL": null}