{"Source": "Lankatruth", "Timestamp": "December 9, 2019", "Headline": "ස්විස්ටර්ලන්ත තානාපති කාර්යාල නිලධාරිනියගේ විදෙස් ගමන් තහනම දීර්ඝ කරයි", "News Content": "පැහැරගැනීමට සහ ප්‍රශ්නකිරීමට ලක්වූ බව කියන ස්විස්ටර්ලන්ත තානාපති කාර්යාල නිලධාරිනියගේ විදෙස් ගමන් තහනම ලබන 12 වැනිදා තෙක් දීර්ඝකර තිබේ. සිද්ධියට අදාල පැමිණිල්ල අද(09) කැඳවා තිබූ අවස්ථාවේ කොළඹ ප්‍රධාන මහේස්ත්‍රාත් ලංකා ජයරත්න මෙනවිය විසින් මෙම නියෝගය සිදුකර තිබේ. පැහැරගැනීමේ සිද්ධියට අදාලව අද දිනට පෙර අපරාධ පරීක්ෂණ දෙපාර්තමේන්තුව වෙත ප්‍රකාශයක් ලබාදෙන ලෙසත් එතෙක් ඇයගේ විදෙස් ගමන් තහනම් කරන ලෙසත් පසුගිය දා අධිකරණය නියෝග නිකුත්කර තිබූ අතර ඊයේ පස්වරුවේ ඇය අපරාධ පරීක්ෂණ දෙපාර්තමේන්තුව වෙත පැමිණ තිබිණි. තවදුරටත් ඇයගෙන් ප්‍රකාශ ලබාගැනීමට අද දිනයේ ද කැඳවීමක් සිදුකර ඇතැයි අපරාධ පරීක්ෂණ දෙපාර්තමේන්තුව අධිකරණය හමුවේ පවසා ඇත. එහිදී රහස් පොලිසිය සහ විත්තියේ නීතිඥවරු ඉදිරිපත් කළ කරුණු සලකා බැලූ ප්‍රධාන මහේස්ත්‍රාත්වරිය අදාළ කාන්තාව කොළඹ අධිකරණ වෛද්‍ය නිලධාරියා වෙත ඉදිරිපත්කර, ඇය පහරදීමකට හෝ ලිංගික අතවරයකට මුහුණපා තිබේ ද යන්න පිළිබඳව වාර්තා කැඳවන ලෙසත් ඇය මෙම අවස්ථාවේ කිසියම් මානසික පීඩනයකට ලක්ව සිටින්නේ ද යන්න පිළිබඳව ද වාර්තාවක් ඉදිරිපත් කරන ලෙසත් නියෝග කර ඇත. පසුව පැමිණිලි විභාගය ලබන 12 වැනිදා තෙක් කල් තබා ඇති අතර එතෙක් ස්විස් තානාපතිකාර්යාල නිලධාරිනියගේ විදෙස් ගමන් තහනම දීර්ඝකර ඇත.", "URL": "https://lankatruth.com/si/?p=86980", "Category": "පුවත්", "Parent URL": null}