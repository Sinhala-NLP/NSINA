{"Source": "Lankatruth", "Timestamp": "December 18, 2019", "Headline": "වැසි තත්වය වැඩිවන බවට කාලගුණයෙන් අනතුරු ඇඟවීමක්", "News Content": "දිවයින පුරා ගොඩබිම් ප්‍රදේශවල වැසිතත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව නිවේදනය කරයි. විශේෂයෙන් උතුර, නැගෙනහිර සහ ඌව පළාත්වලත් පොළොන්නරුව දිස්ත්‍රික්කයේත් වැසි තත්වය තවදුරටත් වැඩිවිය හැකිබව කාලගුණ විද්‍යා දෙපාර්තමේන්තුව පවසයි. නැගෙනහිර සහ ඌව පළාත්වලත් නුවරඑළිය, මාතලේ, පොළොන්නරුව හා මුලතිව් දිස්ත්‍රික්කවලත් ඇතැම් ප්‍රදේශවලට මිලි මීටර් 100-150 අතර ඉතා තද වැසි ඇතිවිය හැකිය. සබරගමුව සහ බස්නාහිර පළාත්වලත් මහනුවර, හම්බන්තොට සහ ගාල්ල දිස්ත්‍රික්කවලත් ඇතැම් ස්ථානවලට මිලි මීටර 75-100 පමණ තද වැසි ඇතිවිය හැක. වැසි තත්වයත් සමඟ උතුරු මැද, වයඹ, මධ්‍යම සහ ඌව පලාත්වලත් හම්බන්තොට දිස්ත්‍රික්කයේත් සුළගේ වේගය පැයට කිලෝමීටර් 50 පමණ දක්වා ඉහළ යා හැකිය. එසේම කඳුකර ප්‍රදේශවල ඇතැම් ස්ථාන නාය යෑමේ අවධානමට ලක්ව තිබේ. ජලාශ පිටාර දැමීම සහ වැසි ජලය හේතුවෙන් පහත්බිම් රැසක් ජලයෙන් යටවීමේ අවධානමක් ඇත. මේ සම්බන්ධව අදාල ප්‍රදේශවල ජනතාවට අවධානයෙන් සිටින්නැයි කාලගුණ අංශ දැනුවත් කර සිටියි.", "URL": "https://lankatruth.com/si/?p=87469", "Category": "පුවත්", "Parent URL": null}