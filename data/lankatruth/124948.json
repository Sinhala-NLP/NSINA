{"Source": "Lankatruth", "Timestamp": "October 23, 2021", "Headline": "තමාව පත්කළේ පරිප්පුවලයි හාල්වලයි මිල බලන්න නම් වැඩක් නැතැයි ජනාධිපති කියයි", "News Content": "රටේ ජනතාව තමාව ජනාධිපති ලෙස පත්කර ගත්තේ පරිප්පුවල හෝ හාල්වල මිල බලන්නට නම් ඉන් ඵලක් නැති බව ජනාධිපති ගෝඨාභය රාජපක්ෂ පවසයි. ජනාධිපතිවරයා ඒ බව පැවසූවේ වසර 16කට පෙර ආරම්භ කළ කාබනික ගොවිපොළක් නිරීක්ෂණය කිරීම සඳහා අද (23) පැමිණ සිටි අවස්ථාවේදීය. “අපේ පහුගිය රජයවල් පවා මේක කරන්නට උත්සහය අරගෙන තියෙනවා. මේක අමාරු කාර්යයක්. අවුරුදු 30ක් විතර, මගේ පරම්පරාවේ අයනම් දැකලා තියෙනවා පාරම්පරික වගාවක් කරන හැටි. නමුත් අවාසනාවකට වගේ කිසිම නායකයෙක් මේ තීරණය ගත්තේ නෑ. මම විශ්වාස කරන්නේ මාව පත් කළේ නිකං පරිප්පුවල ගාන බලන්නයි හාල්වල ගාන බලන්නයි නම් මාව වැඩක් නෑ. නමුත් ඊට වඩා වෙනසක් මේ රටේ කරන්නට, විශේෂයෙන්ම මේ කෘෂි කර්මාන්තය ගැන. මම ආපු දවසේ ඉඳලා පොහොර නොමිලේ දුන්නා. නොමිලේ දුන්නේ ඇත්තටම ගොවියාගේ ජීවන තත්වය වැඩි කරන්න.” යැයි ජනාධිපතිවරයා එහිදී වැඩිදුරටත් පැවසීය. කෙසේ වෙතත් ජනාධිපතිවරයා පසුගිය කාලයේ සහල් අලෙවි සැල්වෙත යමින් සහල්වල මිල විමසමින් සහල්වල පාලනයට යැයි පවසමින් විවිධ පාලන මිල ගණන් සඳහන් කරමින් ගැසට් නිවේදන නිකුත් කළේය. කෙසේ වෙතත් මේ වනවිට සියලුම සහල් වර්ගවල මිල පාලනයද ඉවත් කර ඇත. එමෙන්ම ජනාධිපතිවරයා වරෙක ජාතිය අමතමින් පරිප්පුවල මිල අඩු කළ අතර පසුව දින කිහිපයකදී යළිත් එම මිල සංශෝධනය කරමින් පරිප්පු මිල ඉහළ දමන ලදී.", "URL": "https://lankatruth.com/si/?p=124948", "Category": "පුවත්", "Parent URL": null}