{"Source": "Lankatruth", "Timestamp": "October 25, 2018", "Headline": "අධ්‍යාපන සමූපකාරයට අතුරුපාලණ මණ්ඩලයක් දැමීමේ අණ්ඩුවේ උත්සාහය අධිකරණය වලක්වයි", "News Content": "අධ්‍යාපන සමූපකාර සමිතියට අතුරු පාලක මණ්ඩලයක් පත් කිරීමට ආණ්ඩුව ගත් උත්සාහය වලක්වාලමින් අධිකරණය නියෝගයක් නිකුත් කර තිබේ. අධ්‍යාපන සේවයේ නියුතු ගුරුවරු ඇතුළු සාමාජිකයන්ගේ ඡන්දයෙන් නිල ලෙස තේරී පත්වූ ලංකා ගුරුසේවා සංගමයට අයත් පාලක මණ්ඩලය සම්බන්ධයෙන් අධිකරණයට අසත්‍ය කරුණු ඉදිරිපත් කරමින් එම පාලක මණ්ඩලයට වාරණයක් ලබාගත් රනිල් – මෛත්‍රී ආණ්ඩුව තමන්ට හිතවත් නිලධාරීන් පිරිසක් යොදවා අතුරුපාලක මණ්ඩලයක් පත් කිරීමට ගත් කූඨ උත්සාහයව්‍යර්ථ කරමින් අධිකරණය මෙම නියෝගය ලබාදී ඇත. අධ්‍යාපන අමාත්‍යාංශයේ සහකාර ලේකම් ඇතුළු එක්සත් ජාතික පක්ෂ හිතවාදී දූෂිත නිලධාරීන් පිරිසක් අතුරු පාලක මණ්ඩලය ලෙස පත් කිරීමට ප්‍රියන්ත පත්බේරිය නැමති නිළධාරියා ඇතුළු පිරිසක් පසුගිය දිනවල සමුපකර කොමසාරිස්වරයාට දිගින් දිගටම ඇවිටිලි කර ඇති අතර එම අතුරු පාලක මණ්ඩලය පත් කිරීමට දේශපාලන අධිකාරියෙන්ද කොමසාරිස්වරයාට බලපෑම් එල්ලවී ඇත. කෙසේ නමුත් කොමසාරිස්වරයා ඊට එකඟවී නැති අතර අද (25) දින නඩුව කැඳවූ අවස්ථාවේ පැමිණිල්ලේ නීතීඥයින් අධිකරණයට නොපැමිණීම නිසා නඩුව නොවැම්බර් 09 වනදා තෙක් කල් දමා ඇත. එහිදී ලංකා ගුරුසේවා සංගමය “අපේ කණ්ඩායම” වෙනුවෙන් ඉදිරිපත් වූ නීතීඥයින් අධිකරණයට කරුණු අවධාරණය කරමින් පවසා ඇත්තේ නඩුව කල්දමා ගනිමින් අතුරු පාලක මණ්ඩලයක් පත් කිරීමේ සූදානමක් ඇති බැවින් නඩුව අවසන් වනතුරු අතුරු පාලක මණ්ඩලයක් පත් කිරීම අත්හිටුවන ලෙසයි. ඒ අනුව ලබන 09වනදා තෙක් අතුරුපාලක මණ්ඩලයක් පත් කිරීම අත්හිටුවීමට අධිකරණය කටයුතු කර තිබේ. මේ අතර පාලක මණ්ඩලය වාරණයට ලක්කිරීම තුළින් සාමාජික ගණුදෙනුවලදී දැඩි බලපෑමක් එල්ල වී ඇති බවත් ඒ සම්බන්ධයෙන් ලංකා ගුරුසේවා සංගමය සාමාජිකයන් වෙත කණගාටුව පළ කරන බවත් ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා සඳහන් කරයි.", "URL": "https://lankatruth.com/si/?p=61831", "Category": "පුවත්", "Parent URL": null}