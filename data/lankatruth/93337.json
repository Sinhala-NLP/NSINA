{"Source": "Lankatruth", "Timestamp": "May 21, 2020", "Headline": "රු. 5000 ලබාදීමේ වැඩසටහනෙන් දේශපාලනඥයින් ඉවත් කරන්නැයි මැතිවරණ කොමිසම දන්වයි", "News Content": "රුපියල් 5000 ආධාර ලබාදීමේ වැඩසටහනෙන් ප්‍රාදේශීය හා ග්‍රාමීය දේශපාලනඥයින් ඉවත් කිරීමට පියවර ගන්නා ලෙස මැතිවරණ කොමිෂන් සභාව ඉල්ලීමක් කර තිබේ. මැතිවරණ කොමිසමේ සභාපති මහින්ද දේශප්‍රිය මහතාගේ අත්සනින් යුත් මෙම ඉල්ලීම ඇතුළත් ලිපිය යොමු කර ඇත්තේ ජනාධිපති ලේකම් පී.බී ජයසුන්දර, අග්‍රාමාත්‍ය ලේකම් ගාමිණි සෙනරත්, අමාත්‍ය මණ්ඩලයේ ලේකම් එස්. අමරසේකර, රාජ්‍ය පරිපාලන, ස්වේදශකටයුතු, පළාත් සභා හා පළාත් පාලන අමාත්‍යාංශයේ ලේකම් ලේකම් ජේ.ජේ. රත්නසිරි, මුදල් අමාත්‍යාංශ ලේකම් එස්.ආර් ආටිගල සහ කාන්තා කටයුතු හා සමාජ ආරක්ෂණ අමාත්‍යාංශයේ ලේකම් එච්.කේ.ඩී.ඩබ්.එම්.එන්.බී හපුහින්න යන මහත්වරු වෙතයි. රුපියල් 5000 ඇතුළු දීමනා ලබාදීමේ වැඩපිළිවෙල ආණ්ඩුවේ දේශපාලන පක්ෂ ප්‍රවර්ධනය කිරීමක් ලෙස ක්‍රියාත්මක වන බවට පැමිණිලි ලැබීමේ ප්‍රවනතාව වැඩිවන බව එහි සඳහන් වේ. එමගින් මෙය ලබාදීම පිළිබඳව කිසිඳු ආකාරයක දේශපාලන පක්ෂ හෝ අපේක්ෂකයන් ප්‍රවර්ධනයක් සිදු කිරීමට ඉඩ නොදෙන ලෙස සියලුම නිලධාරීන්ට දන්වන ලෙසද සභාපතිවරයා ඉල්ලා තිබේ. එදිනෙදා කටයුතු ඉටුකරගත හැකි තත්වයක් පවතීනම් ජුනී මාසයේදී මෙම ආධාරය ලබාදීමේ සැබෑ අවශ්‍යතාවයක් තිබේදැයි සලකා බැලීම අවශ්‍ය බවත් එම ආධාරය බෙදා දෙන්නේනම් එය ආණ්ඩුවේ දේශපාලනමය ව්‍යාපෘතියක් නොවන බවට ප්‍රචර්ශනය වීම අවශ්‍යවන බවද සභාපතිවරයා පෙන්වා දී තිබේ. එමෙන්ම මෙම මූල්‍ය ආධාර ලබාදීම හරහා කිසිදු දේශපාලනමය ප්‍රවර්ධනයක් සිදු නොවිය යුතු බවට ජනතාව දැනුවත් කිරීමට මැතිවරණ කොමිෂන් සභාව ක්‍රියා කරන බවද එම ලිපියේ වැඩිදුරටත් දන්වා ඇත.", "URL": "https://lankatruth.com/si/?p=93337", "Category": "පුවත්", "Parent URL": null}