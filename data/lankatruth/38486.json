{"Source": "Lankatruth", "Timestamp": "July 27, 2017", "Headline": "මාධ්‍යයන්ට සිදු වන තර්ජන වලට එරෙහිව කටාරය තුළ ජාත්‍යන්තර සම්මන්ත්‍රණයක්!", "News Content": "මාධ්‍යවේදීන්, මානව හිමිකම් ක්‍රියාකාරීකයින්, අල් ජසීරා රූපවාහිනිය හා කාටාරයේ මාධ්‍ය ආයතනවලට එරෙහිව සවුදි අරාබිය ඇතුළු කටාර් විරෝධී සන්ධානය විසින් එල්ල කරමින් ඇති තර්ජන පිළිබඳව ජාත්‍යන්තර සම්මන්ත්‍රණයක් පසුගිය අඟහරුවාදා දින පවත්වා තිබේ. පසුගිය ජුනි 5 වැනි දින සිට ගල්ෆ් රටවල් විසින් ත්‍රස්තවාදීන් උදව් කිරීමේ චෝදනා යටතේ කටාරය සමඟ සියලු සබඳතා නවතා ඇති අතර එම සබඳතා ගොඩනගා ගැනීමට නම් කටාරය ඉටුකළ යුතු කොන්දේසි 13ක් ඉදිරිපත් කර ඇති අතර අල් ජසීරා රූපවාහිනී සේවාව වසා දැමිය යුතු බවද එම යෝජනාවලට ඇතුළත් කර ඇත. ඊට එරෙහිව ‘‘අදහස් ප්‍රකාශ කිරීමේ නිදහස‘‘ යන මැයෙන් මෙම දෙදින සම්මන්ත්‍රණය පවත්වා ඇති අතර ඒ සඳහා එක්වූ ජාත්‍යන්තර නියෝජිතයින්, අයිතිවාසිකම් සුරැකීමේ සංවිධාන සහ විද්‍යාර්ථීන් නියෝජනය කරමින් සහභාගී වූපිරිසක් සවුදිය ප්‍රමුඛ කටාර් විරෝධීසන්ධානයේ තර්ජනයන් සහ බලපෑම් හෙළා දකිමින් නිවේදනයක්ද නිකුත් කර තිබේ. හියුමන් රයිට්ස් වොච් සංවිධානයේ විධායක අධ්‍යක්ෂක, කෙනන් රොක් සමුළුව විවෘත කරමින් පවසා ඇත්තේ කටාර් අර්බුදය තුළ දේශපාලන නිදහස සහ නිදහස් අදහස් පළකිරීමේ අයිතිය පිළිබඳ ගැටළුව ගැබ්ව ඇති බවත් කටාර් රාජ්‍යයද අනෙකුත් අරාබි රාජ්‍යයන් මෙන් ප්‍රජාතන්ත්‍රවාදී ප්‍රවාහය තුළ නොමැති බවත් කටාර් රාජ්‍යය කලාපය තුළ මානව හිමිකම් පිළිබඳ ප්‍රබලයකු ලෙස ගොඩනැගෙනු දැකීම තම අභිප්‍රාය වී ඇති බවයි.", "URL": "https://lankatruth.com/si/?p=38486", "Category": "විදෙස් පුවත්", "Parent URL": null}