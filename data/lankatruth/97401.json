{"Source": "Lankatruth", "Timestamp": "October 10, 2020", "Headline": "ජනාධිපතිවරයාගේ මුක්තිය සම්බන්ධ වගන්තියට ශ්‍රේෂ්ඨාධිකරණය ජනමත විචාරනයක් ඉල්ලයි", "News Content": "ආණ්ඩුක්‍රම ව්‍යවස්ථාවට යෝජනා කර ඇති 20වන පනත් කෙටුම්පතේ 05 වැනි වගන්තිය මඟින් ජනාධිපතිවරයාගේ ක්‍රියාවක් සම්බන්ධයෙන් පුරවැසියෙකුට අධිකරණය හමුවේ අභියෝග කිරීමට ඇති අයිතිය අහෝසි කිරීම සම්බන්ධ වගන්තිය සම්මත කරගැනීමට නම් ජනමත විචාරණයකට යා යුතු බවය ශ්‍රේෂ්ඨාධිකරණය තීරණය කර ඇතැයි ආරාංචිමාර්ග සඳහන් කරයි. ජනාධිපතිවරයා සතුව පැවති විධායක බලතල කප්පාදු කරමින් එය කැබිනට් මණ්ඩලයටත් පාර්ලිමේන්තුවටත් විමධ්‍යගතකරමින් ශ්‍රී ලංකා ආණ්ඩුක්‍රම ව්‍යවස්ථාවට ගෙන එන ලද 19 වන සංශෝධනය මගින් ජනාධිපතිවරයාට විරුද්ධව මූලික අයිතිවාසිකම් නඩු ගොනු කිරීමේ බලය ඕනෑම පුරවැසියෙකුට හිමිව තිබූ අතර එය 20වන සංශෝධන කෙටුම්පත මගින් අහෝසි කිරීමට යෝජනා කර තිබේ. 19වන සංශෝධනය මගින් පුරවැසියන්ට ලබාදී තිබූ එම බලය 20වන සංශෝධන කෙටුම්පත මගින් නැවත අහෝසි කරන්නේනම් එයට ජනමත විචාරණයක් ලබාගත යුතු බවට ශ්‍රේෂ්ඨාධිකරණය තීරණය කර ඇතැයි එම ආරංචිමාර්ග වැඩිදුරටත් සඳහන් කරයි. එම 20 වන සංශෝධන කෙටුම්පතට එරෙහිව පර්ෂව ගණනාවක් ශ්‍රේෂ්ඨාධිකරණයේ පෙත්සම් ගොනු කර තිබූ අතර එහි විභාගය අවසන් කරමින් මේ වනවිට එම ශ්‍රේෂ්ටාධිකරණ තීරනය ඇතුළුත් වාර්තාව කතානායකවරයා වෙත ලබාදී තිබේ. ඒ අනුව කතානායකවරයා විසින් එම තීන්දුව ලබන 20 වනදා පාර්ලිමේන්තුවේදී ප්‍රකාශයට පත්කිරීමට නියමිත ය.", "URL": "https://lankatruth.com/si/?p=97401", "Category": "පුවත්", "Parent URL": null}