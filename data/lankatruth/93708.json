{"Source": "Lankatruth", "Timestamp": "June 1, 2020", "Headline": "ආණ්ඩු දෙකක් පවත්වාගෙන ගිය අසාර්ථක කිරිහරක් ව්‍යාපෘතිය මේ ආණ්ඩුවත් ක්‍රියාත්මක කරනවා…", "News Content": "(දෙවන සංස්කරණය) පැවති රාජපක්ෂ ආණ්ඩුවත් ඉන් පසු පැවති රනිල්-මෛත්‍රී ආණ්ඩුවත් ජනතා මුදල් නාස්ති කරමින් සිදු කරගෙන ගිය අසාර්ථක කිරි ගව ව්‍යාපෘතිය වත්මන් ආණ්ඩුවත් සිදු කිරීමට සූදානම් වන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කරයි. ඒ මහතා මේ බව පැවසූවේ මේ වනවිට බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවැත්වෙන මාධ්‍ය හමුවක් අමතමිණි. මෙම මාධ්‍ය හමුව සඳහා සත්ව නිෂ්පාදන සෞඛ්‍ය දෙපාර්තමේන්තුවේ හිටපු අධ්‍යක්ෂ ජෙනරාල්, ජාතික ජන බලවේගයේ මහනුවර දිස්ත්‍රික් අපේක්ෂක වෛද්‍ය කේ.ඩී. නිමල් චන්ද්‍රසිරි මහතා සහ රජයේ පශුවෛද්‍ය නිලධාරීන්ගේ සංගමයේ හිටපු සභාපති වෛද්‍ය රුවන් වික්‍රමාරච්චි මහතාද එක්වී සිටි අතර අද පැවති එම මාධ්‍ය සාකච්ඡාවේ සම්පූර්ණ අදහස් දැක්වීම් පහතින් පල වේ. කිරි ගවයන් ගෙන්වූයේ තාක්ෂණික අනුදැනුම මත නොව දේශපාලන අධිකාරියේ වුවමනාව මතයි. වෛද්‍ය කේ.ඩී. නිමල් චන්ද්‍රසිරි මහතා – හිටපු අධ්‍යක්ෂ ජනරාල් – සත්ව නිෂ්පාදන හා සෞඛ්‍ය දෙපාර්තමේන්තුව “රටට කිරි හරක් ආනයනය කිරීමේ ව්‍යාපෘතිය මහත් ආන්දෝලනයට ලක්වී තිබෙනවා. 2012 සිට මේ ව්‍යාපෘතිය යටතේ ආනයනය කළ සතුන් විශාල ප්‍රමාණයක් මියගොස් අපේක්ෂිත අරමුණු ඉටු නොවී තිබියෙදී ආණ්ඩුව නැවත වරක් කිරි හරකුන් ආනයනය කිරීමට යන බව තොරතුරු පළ වනවා. 1935 පමණ කාලයේ සිට මේ රටට කිරි හරකුන් ආනයනය කිරීම සිදුව තිබෙනවා. රටේ කිරි අවශ්‍යතාවයෙන් මෙරට තුළ නිෂ්පාදනය කෙරෙන්නේ 35%ක් පමණක් වන නිසා දේශීය කිරි නිෂ්පාදනය ඉහළ නැංවීම ඉලක්ක කරගත් සතුන් ආනයනය කිරීම ගැටලුවක් වන්නේ නැහැ. නමුත් ගැටලුව වන්නේ ඒවා විද්‍යාත්මක පදනමකින් සිදු නොවී දේශාපාලන හා දූෂිත වුවමනාකම් වෙනුවෙන් සිදුවීමයි. කිරි හරකුන් ආනයනය කිරීමේ ආසන්නතම ව්‍යාපෘතිය ඇරඹෙන්නේ 2012 වසරේදීයි. එම වසරේදී සතුන් 508ක් ආනයනය කළා. 2013 වසරේදී 1502ක්ද 2015දී 2495ක්ද 2017දී 5024ක්ද වශයෙන් සතුන් ආනයනය කරනු ලැබුවා. මේ ආනයනයේ අරමුණ විදිහට ප්‍රකාශයට පත් කළේ දේශීය කිරි නිෂ්පාදනය වැඩි කිරීම හා ගොවි ජනතාවට උසස් තත්වයේ පැටවුන් ලබාගැනීමයි. නමුත් 2012 මේ සතුන් ආනයනය කෙරෙන්නේ විධිමත් තාක්ෂණික හා විද්‍යාත්මක ඇගයීමකින් තොරව ගන්නා ලද දේශපාලන තීන්දුවක් අනුවයි. මේ කිරි දෙනුන් ලංකාවට පැමිණීමෙන් පසු දරුණු ඉරණමකට මුහුණ දුන්නා. මේ සතුන් ආනයනය කරන විට ගැබ්ගෙන සිටියා. පැටවුන් ලැබීමට ආසන්නව සිටියා. ඇත්තටම පැටවුල් ලැබීමට මෙතරම් ආසන්න සතුන් ප්‍රවාහනය කිරීම පවා නොකළ යුතුව තිබුණා. 2015 ජූලි ගෙන්වන ලද සතුන් මාස දෙකක සිට පැටව් දාන්න පටන් ගත්තා. දෙසැම්බර් 31 වන විට පැටවුන් 107ක් මිය ගියා. මාස 1 1/2ට වැඩි කාලයක් ජීවත් වූ පැටවුන් සිටියේ එකයි. 2018 වසරේ ඉපදුණු පැටවුන් 1654කින් 43.7%ක් මිය ගියා. මෙසේ ආනයනය කරන ලද කිරි දෙනුන්ට ලෙඩරෝග රැසක්ද තිබුණා. 187දෙනෙකුට බුරුලු ප්‍රදාහය වැළඳී තිබුණා. කුර ලෙඩ ආදී රෝගී තත්වයන් තිබුණා. කිරි හා පැටව් ලබාගැනීම අරමුණු කළත් ඒ අරමුණු ඉටු වුණේ නැහැ. 2017 ගෙන්වන ලද සතුන් ලබා දුන්නේ ඊට අදාළ පහසුකම් ඇති ගොවිපළවලට නෙමෙයි. මේ සතුන්ට තණකොළ විශාල ප්‍රමාණයක් අවශ්‍යයි. සතුන් 50ක් සිටින ගොවිපළකට අක්කර 09ක පමණ තෘණ භූමියක් අවශ්‍යයි. වසර පුරා තෘණ ලබාගත නොහැකිනම් තෘණ සංරක්ෂණය කිරීමේ සයිලේජ් හැදීමේ පහසුකම් අවශ්‍යයි. සතුන් 50ක් සිටින ගොවිපළකට නම් ජලය ලීටර් මිලියන 1.1ක් නොකඩවා සැපයිය යුතුව තිබෙනවා. මොකද කිරිවල වැඩිපුර අන්තර්ගත වන්නේ ජලයයි. සාන්ද්‍ර ආහාර සැපයිය යුතුයි. ගොම හා මූත්‍රා කිලෝ 2500ක් දිනකට බැහැර කිරීමේ පහසුකම් තිබිය යුතුයි. මෙම අවශ්‍යතා සම්පූර්ණ කිරීමට කිරි ගවයින් ලබාගත් බොහො දෙනෙකුට හැකියාව තිබුණේ නැහැ. මෙම තත්වයත් සතුන් විශාල පිරිසක් මියයාමට හේතු වුණා. කිරි දෙනුන් ලබා ගත් අයගේ අපේක්ෂාව වුණේ දිනකට කිරි ලීටර් 25ක් ලබාගැනීමයි. නමුත් මේ යටතේ දෙනුන් ලබා ගත් සෑම ගොවිපළක්ම පාහේ අසාර්ථක වී තිබෙනවා. වත්මන් ආණ්ඩුවත් පසුගිය ආණ්ඩුව ගෙන්වූ සමාගමෙන්ම එම වර්ගයේ දෙනුන්ම නැවත වරක් ආනයනය කිරීමට යාම විමතිය දනවනවා.” කිරිගවයන් ආනයනය කළ යුත්තේ පිළිගත් විද්‍යාත්මක ක්‍රමවේදයකට අනුවයි වෛද්‍ය රුවන් වික්‍රමාරච්චි මහතා – හිටපු සභාපති රජයේ පශු වෛද්‍ය නිලධාරීන්ගේ සංගමය “බීවීඩී වෛරස් රෝගය සලකන්නේ ‘කිරි කර්මාන්තයේ නිහඬ මාරයා’ ලෙසයි. මෙම රෝගය කිරි දෙනුන් ආනයනය සමග ලංකාවට පැමිණි බවට වාර්තා වනවා. මීට කලින් ලංකාවෙන් එම රෝගය වාර්තා වෙලා තිබුණේ නැහැ. පැඩියෝලා හෙපටිකා වැනි මිනිසුන්ටද වැළඳෙන රෝගී තත්වයන්ද පැමිණ තිබෙනවා. නිසි විද්‍යානුකූල පදනමකින් තොරව සතුන් ආනයනය කිරීම නිසා මෙම තත්වය ඇති වුණා. එසේම කිරි දෙනුන් ආනයනය කර ගොවීන්ට ලබාදුන්නත් මේ සතුන් හැදීම සම්බන්ධ ප්‍රමාණවත් දැනුවත්භාවයක් ගොවීන්ට ලබාදීමට ආණ්ඩුව කටයුතු කළේ නැහැ. එසේම ප්‍රාදේශීය පශු වෛද්‍ය නිලධාරීන් පවා මේ පිළිබඳව හොඳම අවබෝධයක නොසිටි නිසා ගොවීන්ට ඔවුන් මගින්ද උපදෙස් ලබා ගත හැකි වූයේ නැහැ. සතුන් විශාල වශයෙන් මියයාමට මේ තත්වයද හේතු වුණා. ඕස්ට්‍රේලියාවේ මෙම කිරි දෙනුන් ඩොලර් 500 සිට 3000 දක්වා මිල ගණන්වලට ඉන්නවා. අපි ආනයනය කළේ හොඳම ගුණාත්මක සතුන්දැයි සැක හිතෙනවා. මේ තරම් ප්‍රමාණයක් සතුන් මියයාමට හා නිරෝගී පැටවුන් බිහිකර ගැනීමට නොහැකි වූයේ ඒ නිසාද කියන එක ප්‍රශ්නයක්. එසේ තිබියදී නැවතත් එම සමාගමෙන් මෙවැනි බාල වර්ගයේ සතුන් ගෙන්වීමට සියලු දෙනා විරුද්ධයි. සත්තු ආනයනයට අපි විරුද්ධ නැහැ. ආනයනය කරන්න ඕනෑ. එය සිදු කළ යුත්තේ පිළිගත් විද්‍යාත්මක ක්‍රමවේදයකට අනුවයි. අප සතුන් ආනයනය කළ යුත්තේ රටේ අභිජනන ප්‍රතිපත්තියට අනුකූලවයි. විද්‍යානුකූල පදනමකින් යුතුවයි. රටේ විවිධ දේශගුණ කලාපවලට ගැලපෙන පරිදි සතුන් අභිජනනය කළ යුතුව තිබෙනවා. වියට්නාමය වැනි තැනක මෙය සාර්ථකව සිදු කරනවා. සෞම්‍ය කලාපයේ සතුන් සමග ඝර්ම කලාපයේ සතුන් දෙමුහුන් කර සතුන් නිෂ්පාදනය කළ යුතුයි. ආනයනය කරන සතුන් රජයේ මැදිහත්වීම ඇති මධ්‍යස්ථානයක තුළ තබාගනිමින් ඔවුන්ගෙන් බෝකරන පිරිසක් ගොවීන් වෙත බෙදාදීමට පියවර ගත යුතුව තිබෙනවා. නමුත් අඩුපාඩු තිබියෙදීම බෙලාඞ් රූරල් ඩිවලොප්මන්ට් සමාගම පසුගිය රාජපක්ෂ ආණ්ඩුව, එජාප ආණ්ඩුව හා වත්මන් ආණ්ඩුව සමග ගනුදෙනු කරමින් සිටිනවා. මේ සමාගම විසින් ලබාදුන් සතුන් ගුණාත්මක බවින් අඩු බැවින් මේ ආනයන ගනුදෙනු අතිශය සැකසහිතයි.” පසුගිය ආණ්ඩුව සහ වත්මන් ආණ්ඩුව කිරි ගවයන් ගෙන්වන්න එකම සමාගම තොරාගැනීමේ රහස මොකක්ද? නාමල් කරුණාරත්න – ජාතික සංවිධායක, සමස්ත ලංකා ගොවි ජන සම්මේලනය “අපි දන්නවා, පසුගිය බැසිල් රාජපක්ෂ අමාත්‍යවරයාගේ කාලයේ ආරම්භ කළ පසුගිය ආණ්ඩුවත් සිදුකළ තවමත් පවත්වාගෙන එන කිරි දෙනුන් ආනයනය කිරීමේ ව්‍යාපෘතිය මුළුමනින්ම අසාර්ථකයි. එසේ තිබියෙදීත් වත්මන් ආණ්ඩුව එය ඉදිරියට ගෙනයාමට උත්සාහ කරමින් සිටිනවා. මෙම කිරි දෙනුන් ආනයනය කිරීමේදී නිරෝධායනයකට ලක් කළේ නැහැ. මේ සතුන් ආනයනයට අදාළ විගණන වාර්තා මගින්ද ආනයනයට අදාළ ප්‍රශ්න සහගත කරුණු පෙන්වාදී තිබුණා. මේ දෙනුන්ට අදාළ එන්නත් වාර්තා කැඳවීමටද නිර්දේශ කර තිබුණා. මේ සතුන්ට අදාළව ලබා ගත් සම්පල් එංගලන්තයේ පර්යේෂණාගාරවලදීද රෝග සහිත බව වාර්තා කර තිබුණා. ආණ්ඩුව ඒ කිසිවක් සැලකිල්ලට ලක් කළේ නැහැ. ආණ්ඩුව ඍජුව රුපියල් ලක්ෂ 79,000ක් මේ ආනයන මගින් රටට අහිමි කළා. 2018 මැයි මාසයේදී එජාප ආණ්ඩුව ඩො.මි. 1.03ක්, ඒ කියන්නේ රු. කෝටි 131කට වැඩි මුදලක් ඕස්ට්‍රේලියාවේ බෙලාඩ් සමාගමට ගෙව්වා. විදේශ සම්පත් දෙපාර්තමේන්තුව මෙම මුදල් ගෙවන ලද්දේ අයවැයෙන් මුදල් වෙන්නොකර තිබියෙදීයි. මේ මුදල්වලට අනුව කිසිදු සතෙක් ලංකාවට ආනයනය කෙරුණේ නැහැ. එවකට හැරිසන් අමාත්‍යවරයා යටතේ විශාල වංචාවක් සිදුවී තිබෙනවා. අපි මේ පිළිබඳව ජාතික විගණන පනත යටතේ පරීක්ෂණයක් ඉල්ලා තිබෙනවා. නමුත් තවමත් ප්‍රතිචාරයක් නැහැ. දැන් වත්මන් ආණ්ඩුවත් මේ ව්‍යාපෘතිය කරගසා ගෙන යන බව පේනවා. මේ ඕස්ටේ්‍රලියානු බෙලාඞ් සමාගම අපට බාල බඩු දී තිබෙනවා. ආනයනය කිරීමෙන් රටටත් මිලදී ගැනීමෙන් ගොවීන්ටත් විශාල පාඩු සිදුවී තිබෙනවා. දැනගන්නට ඇති අන්දමට මේ කිරි දෙනක් ඕස්ටේ්‍රලියානු ඩොලර් 1000ක පමණයි. ඒ කියන්නේ රුපියල්වලින් 1,21,000ක් පමණ මුදලක්. නමුත් ආණ්ඩුව මේ කිරි දෙනුන් ලක්ෂ 5,20,000ක පමණ අගයක් ලබාදී සමාගමට ගෙවා තිබෙනවා. ගොවියන්ට එක් කිරි ගවයෙක් රුපියල් ලක්ෂ දෙකට දීලා රුපියල් ලක්ෂ 03ක සහනාධාරයක් ආණ්ඩුවෙන් ගෙවන බව කිව්වා. මෙමගින්ද විශාල වංචාවක් සිදුවී ඇති බව පේනවා. මේ අමතර මුදල් මැති ඇමතිවරුන්ට කීය ගානේ ලැබුණද කියලා හොයන්න ඕනෑ. මේ රස මේ විදියට වංචා සිදුවෙලා තිබෙන බව දැන දැනත් ගෝටාභය රාජපක්ෂ මහත්තයගේ ආණ්ඩුවත් නැවත වරක් එම සමාගමෙන්ම, එම නිලධාරීන්ම සම්බන්ධ කරගෙන කිරි ගවයින් 2500ක් ගෙන්වන්න කටයුතු කරමින් ඉන්නවා. මේක බරපතල කාරණයක්. මේ කිරි ගවයින් මිලදී ගත්ත ගොවියන්ට විශාල පාඩුවක් සිදුවෙලා තිබෙනවා. ඔවුන්ට කිසිදු වන්දි මුදලක් නැහැ. මේ ගවයින් රක්ෂණය කරලා නැහැ. ඒ නිසා ගොවියන්ට කිසිදු වන්දි මුදලක් ලැබී නැහැ. ඔවුන් විශාල අර්බුදයකට මුහුණ දීලා. අපේ රටට ගැලපෙන නිෂ්පාදන ප්‍රතිපත්තියකට යා යුතුයි. කිරි නිෂ්පාදනය අදාළ තීන්දු ගැනීමේදී සහය ලබාගැනීමට අපේ රටේ විද්‍යාඥයින්, පශු වෛද්‍යවරුන් සිටිනවා. නමුත් ඕස්ටේ්‍රලියාව අපේ රටේ කිරි වෙළඳපොළ නැති කර ගැනීමට කැමති නැහැ. ඒ නිසා ඔවුන් අපේ රටේ කිරි කර්මාන්තය විනාශ කිරීමට සූදානම් වනවාදැයි සැක උපදිනවා. අපේ රට කිරිවලින් ස්වයංපෝෂණය කිරීම ඔවුන්ගේ අපේක්ෂාව නෙමෙයි. දැන දැනම ආණ්ඩු තුනක් මගින් මෙම අසාර්ථක ව්‍යාපෘතිය ඉදිරියට ගෙනයාම තුළ විශාල වංචාවක් සිදුවන බව පේනවා. මෙම තත්වය අපි දැඩිව හෙළා දකිනවා.”", "URL": "https://lankatruth.com/si/?p=93708", "Category": "පුවත්", "Parent URL": null}