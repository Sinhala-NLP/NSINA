{"Source": "Lankatruth", "Timestamp": "August 15, 2021", "Headline": "ආර්ථිකයට වඩා මිනිස් ජීවිත රැකිය යුතුය – විද්වතුන්", "News Content": "රටේ ආර්ථිකය සම්බන්ධයෙන් පමණක් අවධානය යොමු කර කොවිඩ් වසංගතයෙන් අහිමි වන මිනිස් ජීවිත සම්බන්ධයෙන් ආණ්ඩුවේ අවධානය යොමු නොකිරීම පිළිබඳව විද්වතුන්ගේ අවධානය යොමු වී තිබේ.  මේ පිළිබඳව ආර්ථික විශේෂඥයින් සහ වෘත්තීයවේදීන් ගණනාවක් විවිධ මාධ්‍ය ඔස්සේ මත පළකරමින් සිටින අතර මහ බැංකුවේ හිටපු නියෝජ්‍ය අධිපතිවරයෙකු වන ආචාර්ය ඩබ්ලිව් ඒ විජේවර්ධන ආර්ථික දත්ත සහිතව මෙම කරුණු පැහැදිලි කර ඇත.  අගෝස්තු 15 වෙනි ඉරිදා (අද) ලංකාදීප පුවත්පතට ආචාර්යවරයා කර තිබෙන කරුණු දැක්වීම තුළ වැදගත් අදහස් ගණනාවක් මතු කර තිබේ. ඉන් කීපයක් පහත උපුටා දැක්වේ.  “ආර්ථිකය වෙනුවට මනුෂ්‍ය ජීවිත ආරක්ෂා කර ගැනීමට ප්‍රමුඛාවධානය යොමු කර කටයුතු කළ හොත් එමගින් අපේ ආර්ථිකයේ නිෂ්පාදනය කෙරෙන සමස්ත භාණ්ඩ හා සේවා ප්‍රමාණය 5% පමණ පහල යාමට ඉඩ ඇත. නමුත් එයින් ආර්ථිකය කඩා වැටෙන්නේ නැත. ආර්ථිකය බිංදුවටම කඩාවැටීමක් සිදුවන්නේ ම නැත.” “ආර්ථිකයේ යම් කඩා වැටීමක් සිදු වුවද, අවම වශයෙන් වාර්ෂික භාණ්ඩ හා සේවා නිෂ්පාදන වටිනාකම 10%න් පහළ යනු ඇත. නමුත් මනුෂ්‍ය ජීවිතයක වටිනාකම තක්සේරුවක් දිය නොහැකිය” “ආර්ථිකයේ මතුව ඇති විදේශ විනිමය හිඟයට පිළියම් සේවීමේදී සංචාරක කර්මාන්තය ප්‍රමුඛ කොට සැලකීම ප්‍රඥාගෝචර වන්නේ නැත. සංචාරක කර්මාන්තය ගැන ලංකාවේ තිබෙන්නේ අධි තක්සේරුවකි”", "URL": "https://lankatruth.com/si/?p=121372", "Category": "පුවත්", "Parent URL": null}