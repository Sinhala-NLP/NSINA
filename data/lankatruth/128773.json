{"Source": "Lankatruth", "Timestamp": "February 14, 2022", "Headline": "බැසිල්ගේ බදු කොල්ලයෙන් රාජ්‍ය බැංකුත් සුද්ද වෙයි…", "News Content": "ආණ්ඩුව මේ වනවිට ක්‍රියාත්මක කිරීමට සූදානම් වන බදු අධිභාරයෙන් රාජ්‍ය බැංකුවලටද බරපතල ප්‍රහාරයක් එල්ලවන බව එම බැංකුවල ගිණුම් වාර්තාවලින් අනාවරණය වේ. ලංකා බැංකුවෙන් රුපියල් කෝටි 575ක් පමණද මහජන බැංකුවෙන් රුපියල් කෝටි 525ක් පමණද 2020 වර්ශයේ ගිණුම් වාර්තා අනුව ලබාගැනීමට නියමිතය. ජාතික ඉතිරිකිරිමේ බැංකුවෙන් දළ වශයෙන් රුපියල් කෝටි 390ක් පමණ සහ ප්‍රබල රාජ්‍ය මූල්‍ය ආයතනයක් වන ශ්‍රී ලංකා රක්ෂණ සංස්ථාවෙන් රුපියල් කෝටි 550ක් පමණ අය කෙරෙනු ඇති බව එම ගණුම් වාර්තා අනුව පුරෝකථනය කෙරි ඇත. ඊට අමතරව ශ්‍රී ලංකා වරාය අධිකාරියෙන්ද රුපියල් කෝටි 450ක් පමණ මෙම බදු වෙනුවෙන් ගෙවීමට සිදුවනු ඇත. මුදල් ඇමති බැසිල් රාජපක්ෂ හඳුන්වාදී තිබෙන අධිභාර බද්ද මූලික වශයෙන්ම EPF සහ ETF යන වැඩකරන ජනතාවගේ අරමුදල් විශේෂයෙන්ම ඉලක්ක කර ඇති බව මේ වනවිට හෙළි වී තිබේ. එම අරමුදල් දෙකෙන් අවම වශයෙන් රුපියල් කෝටි 11,000ක් ලබා ගැනීමට නියමිත අතර ඉහත දැක්වූ රාජ්‍ය ආයතනවලින් රුපියල් කෝටි 2,500ක් පමණ අයකරගනු ඇත. ඊට අමතරව අධ්‍යාපන සමුපකාර සකසුරුවම් හා ණය දෙන සමිතිය සහ වරාය ඇතුළුව ආයතන කිහිපයක පිහිටා තිබෙන ණය ගණුදෙනු පිළිබඳ සමිතිවල ලාබය මතද විශාල බදු මුදලක් මේ මගින් අය කෙරෙනු ඇත. එම මුදල දල වශයෙන් කොපමණදැයි තීරණය කළ හැක්කේ වාර්ශික ගිණුම් වාර්තා අනුවය. ආණ්ඩුව යෝජනා කර තිබෙන මෙම බදු අධිභාරයෙන් රුපියල් කෝටි විසිදහසක් පමණ ලබා ගැනීම ඉලක්ක කර ඇත. දැනට හෙළි වී තිබෙන දත්ත අනුව පැහැදිලි වන්නේ පෞද්ගලික සමාගම්වලින් මේ මගින් ඉතාම සුලු බදු මුදලක් අය කරගනු ඇති බවයි. ඊට හේතු වී තිබෙන්නේ එම ආයතනය සත්‍ය ගිණුම් වාර්තා ආදායම් බදු දෙපාර්තමේන්තුවට ඉදිරිපත් නොකිරීමය.", "URL": "https://lankatruth.com/si/?p=128773", "Category": "ආර්ථික පුවත්", "Parent URL": null}