{"Source": "Lankatruth", "Timestamp": "August 4, 2022", "Headline": "උඩරට එළවළු වගාවත් විනාශයි", "News Content": "රටේ පවතින පොහොර අර්බුදය හමුවේ දැඩි අපහසුතා මැද වගා කටයුතු කරගෙන ගිය උඩරට වතුකරයේ එළවළු ගොවියාගේ වගා බිම් රැසක් මේ දිනවල පවතින අධික වර්ෂාව සහිත අයහපත් කාලගුණික තත්වය හේතුවෙන් ගංවතුරට යටවීමෙන් විනාශයට පත්ව තිබේ. වතු ආශ්‍රිතව පහත් බිම්වල මෙන්ම ජලාශ ආශ්‍රිත ප්‍රදේශවල වගා කොට තිබු උඩරට එළවළු වගා බිම් රැසක් මෙසේ ජලයෙන් යටවීම හේතුවෙන් එම වගා බිම්වල වගා කොට තිබු ලීක්ස්, අර්තාපල්, බිට්රූට්, නෝකෝල්, සලාද, මාළු මිරිස්, රාබු ඇතුළු උඩරට එළවළු වර්ග රැසක් විනාශයට පත්ව ඇති බව ඔහුහු පෙන්වා දෙති. ඇතැම් එළවළු වගා බිම් සම්පුර්ණයෙන්ම විනාශයට ලක්ව ගොස් ඇති බවත් දැඩි දුෂ්කරතා මැද්දේ බැංකු ණය මගින් හා කණකර ආභරණ උකස්කොට ඉතාමත් අසීරුවෙන් කරගත් තම වගා බිම් මෙසේ ජලයෙන් යටවී විනාශයට පත් වීම මගින් තමන් කබලෙන් ලිපට ඇද වැටුණු තත්වයට පත්ව ඇතැයි උඩරට එළවළු ගොවිහු පවසති. තම වගා හානි පිළිබඳව ආණ්ඩුවේ අවධානය යොමු කොට යම් කිසි වන්දි මුදලක් හෝ ලබාදීමට පියවර ගන්නේ නම් පවතින ආර්ථික දුෂ්කරතාවයන්ට එය මහත් සහණයක් වනු ඇතැයි උඩරට එළවළු ගොවීහු කියති. කෙසේ වෙතත් ගොවීන්ගේ පෙර වගා හානි වීම්වලට අදාලව ගෙවිය යුතු වගා වන්දිවලින්ද බොහෝ ප්‍රමාණයක් මෙතෙක් ගෙවා නැතැයිද ගොවි ජනතාව චෝදනා කරති.", "URL": "https://lankatruth.com/si/?p=137804", "Category": "පුවත්", "Parent URL": null}