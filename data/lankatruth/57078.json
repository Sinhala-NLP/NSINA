{"Source": "Lankatruth", "Timestamp": "August 3, 2018", "Headline": "අග්නිදිග තාක්ෂණ පීඨයේ ගැටලුවලට විසඳුම් ඉල්ලා දෙම්ව්පියන් උපවාසයකට සැරසෙයි", "News Content": "අග්නිදිග විශ්වවිද්‍යාලයේ තාක්ෂණ පීඨයේ පවතින ගැටලු සඳහා කඩිනමින් විසඳුම් නොලැබෙන්නේ නම් කොළඹ නගර ශාලාව අසල දින 16ක් පුරා සිසුන් විසින් පවත්වාගෙන යන අට්ටාලයෙන් ඔවුන් බස්සවා එහි දෙමව්පියන් සත්‍යග්‍රහයක් ආරම්භ කරන බව ඔළුවිල් තාක්ෂන පීඨ ශිෂ්‍ය දෙමව්පිය එකමුතුව සඳහන් කරයි. අග්නිදිග විශ්ව විද්‍යාලයේ තාක්ෂණ පීඨයේ පවතින අධ්‍යන හා සුභසාධන ගැටලුවලට විසඳුම් ලබාදෙන ලෙස රජයට බල කරමින් එහි සිසුන් විසින් දින ගණනාවක් පුරා කොළඹ නගර ශාලාව අසල සත්‍යග්‍රහයක නිරතව සිටින අතර අද(03) පැවති මාධ්‍ය හමුවක් අමතමින් ඔළුවිල් තාක්ෂණ පීඨ ශිෂ්‍ය දෙමපියන්ගේ එකමුතුවේ සාමාජික රංජිත් බෝඹුවල මහතා පවසා සිටියේ රජය විසඳුම් නොදෙන්නේ නම් දෙමව්පියන් මාරාන්තික උපවාසයක් ආරම්භ කිරීමට නියමිත බවය. වැඩිදුරටත් අදහස් දැක්වූ ඒ මහතා… “අපේ දරුවන්ට හරියට ඉන්න තැනක් නෑ. විශ්ව විද්‍යාලයට පිටින් ගබඩාවක තමයි තාක්ෂණ පීඨය ආරම්භ කළේ. ආරම්භ කළ දා ඉදන් සිසුන්ට ප්‍රශ්න තිබුණා. හරියට විෂය නිර්දේශයක් තිබුණේ නෑ. ආචාර්යවරුන් 12 දෙනකු අවශ්‍ය තැන හිටියේ තුන් දෙනයි. මේ සම්බන්ධයෙන් සිසුන් සාධාරණයක් ඉල්ලුවත් ඉෂ්ඨ වුණේ නෑ. අවසානයේ දරුවන් විශාල පිරිසකගේ පන්ති තහනම් කළා. ශිෂ්‍ය භාවය අහෝසි කළා. මේ පරිපාලන අර්බුදයේ ප්‍රතිඵලයක් විදියට සිසුන්ට විභාග අහිමිවෙලා තියෙනවා. දැන් සිසුන් කොළඹ ඇවිත් දවස් 16ක් වෙනවා. ඒත් සාධාරණ විසඳුමක් නෑ. අපි මේ ගැන කියන්න ඕනෑ හැමෝටම කිව්වා. බලධාරීන්ගෙන් ඉල්ලන්නේ මේ ගැටලුව ගැන ඒකපාර්ශ්විකව බලන්න එපා කියලයි.”", "URL": "https://lankatruth.com/si/?p=57078", "Category": "පුවත්", "Parent URL": null}