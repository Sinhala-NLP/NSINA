{"Source": "Lankatruth", "Timestamp": "September 17, 2017", "Headline": "විදුලි වැඩවර්ජනය සාර්ථකව ඉදිරියට – විශ්‍රාමිකයන්ගේ සහායත් වැඩවර්ජනයට", "News Content": "පසුගිය 13වනදා මධ්‍යාන්‍යයේ සිට විදුලි සේවකයන් පැය 48කට ආරම්භ කළ වැඩවර්ජනය මේ වනවිට අඛණ්ඩ වැඩවර්ජනයක් දක්වා දීර්ඝ කර ඇති අතර එය සාර්ථකව ක්‍රියාත්මක වෙමින් තිබෙන බව ලංවිම ඒකාබද්ධ වෘත්තීය සමිත සන්ධානය වෙනුවෙන් ලංකා විදුලි සේවක සංගමයේ ප්‍රධාන ලේකම් රන්ජන් ජයලාල් මහතා පවසයි. ඒ මහතා වැඩිදුරටත් සඳහන් කරන්නේ විදුලි සේවකයන් බිය වද්ධමින් නැවත රාජකාරි සඳහා කැඳවා ගැනීම ආණ්ඩුව උත්සාහ කළද එය ව්‍යර්ත වී ඇති බැවින් අත්‍යාවශ්‍ය සේවාවන් පවත්වාගෙන ගිය රෝහල් වැනි ස්ථානවල රාජකාරි කරන සේවකයන්ටද තර්ජනය කිරීමට ආණ්ඩුව කටයුතු කර ඇති බවය. එම නිසා අත්‍යාවශ්‍ය සේවාවන්වලට යොදවා සිටි සේවකයන්ද මේ වනවිට ඉවත් කර ගැනීමට තමන් කටයුතු කළ බවත් ඔවුන්ගේ ආරක්ෂාව තහවුරු කරණ බව සහතිකකර ලිඛිතව ඉල්ලීමක් කළහොත් නැවත එම සේවකයන් රාජකාරි සඳහා යොදවන බවත් රංජන් ජයලාල් මහතා අවධාරණය කරයි. මේ අතර වැඩවර්ජනය නිසා අඩාලවන විදුලි සැපයුම යතා තත්වයට පත් කර ගැනීම සඳහා ඇමතිවරයා විශ්‍රාමික සේවකයන්ගේ සේවය අපේක්ෂා කළද ඔවුන්ද සේවක වැඩවර්ජනයට සහාය පළ කරමින් සේවයට වාර්තා කිරීම ප්‍රතික්ෂේප කර ඇති බව වාර්තා වේ. විදුලි සේවකයන් තැනින් තැන විදුලිය බිඳවැට්ටවීමට කඩාකප්පල් කාරී කටයුතු සිදු කරන බව ආණ්ඩුව චෝදනා කළද විදුලි සේවකයන් එය ප්‍රතික්ෂේප කරන අතර ඔවුන් සඳහන් කරන්නේ විදුලිය බිඳවැට්ටවීමට තමන්ට අවශ්‍යනම් විනාඩි කිහිපයක් ඇතුළුල මුළු රටම අඳුරේ තැබීමට තමන්ට හැකියාව ඇති බවය. එබැවින් ආයතනයට පාඩු ගෙන දන කඩාකප්පල් කාරී ක්‍රියා කිසිවකවත් තම සේවකයන් යෙදී නැතැයිද වෘත්තීය සමිති සාමාජිකයන් අවධාරණය කරයි. මේ අතර මේ දිනවල දිවයින පුරා විදුලි සේවකයන් ඒකරාශී කරමින් විදුලි වර්ජනයේ වත්මන් තත්වයත් ඉදිරි ක්‍රියාමාර්ග පිළිබඳවත් දැන්වත් කිරීමේ හමු පවත්වන බවත් වෘත්තීය සමිති නියෝජිතයෝ පවසති.   පොලොන්නරුව  නුවරඑළිය", "URL": "https://lankatruth.com/si/?p=41043", "Category": "පුවත්", "Parent URL": null}