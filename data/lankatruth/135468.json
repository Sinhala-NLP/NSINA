{"Source": "Lankatruth", "Timestamp": "June 12, 2022", "Headline": "බෝට්ටුවලින් ඕස්ට්‍රේලියාවට යන්න ගිය පිරිසක් අත්අඩංගුවට ගනී", "News Content": "ඊයේ (11) අම්පාර, ඔකන්දට ඔබ්බෙන් වූ දිවයිනේ ගිනිකොනදිග මුහුදේ සිදුකළ සෝදිසි මෙහෙයුමකදී ශ්‍රී ලංකා නාවික හමුදාව විසින් බහුදින ධීවර යාත්‍රා යොදාගෙන විදේශ රටකට සංක්‍රමණය වීමට උත්සාහ කළ බවට සැක කෙරෙන පුද්ගලයින් 38 දෙනෙකු අත්අඩංගුට ගෙන තිබේ. අත්අඩංගුවට ගත් පිරිස අතර සැකකරුවන් 26 දෙනෙකු, කාන්තාවන් 05 දෙනෙකු සහ ළමුන් 07 දෙනෙකු සිටින බව නාවික හමුදාව ප්‍රකාශ කරයි. මෙලෙස අත්අඩංගුවට ගත් පිරිස අතර යාපනය, වව්නියාව, වාලච්චේන, හලාවත, කල්පිටිය, උඩප්පුව, ජා-ඇල සහ මීගමුව ප්‍රදේශවල පදිංචි අවුරුදු 02ත් 60ත් අතර වයස්වල පසුවන්නන් සිටින බව වාර්තා වන අතර ඔවුන් ඉදිරි නීතිමය කටයුතු සඳහා පානම පොලිසිය වෙත භාර දීමට කටයුතු යොදා ඇත.", "URL": "https://lankatruth.com/si/?p=135468", "Category": "පුවත්", "Parent URL": null}