{"Source": "Lankatruth", "Timestamp": "January 20, 2018", "Headline": "ඌව මහ ඇමතිට එරෙහිව මානව හිමිකම් පරික්ෂණක්", "News Content": "බදුල්ල දෙමළ බාලික විද්‍යාලයේ විදුහල්පතිනියට ඌව පළාත් ප්‍රධාන අමාත්‍යවරයා විසින් තර්ජනය කර දනගස්සවා වන්දවාගැනීමේ සිද්ධිය සම්බන්ධයෙන් මානව හිමිකම් කොමිසම් සභාව පරික්ෂණක් ආරම්භ කර තිබේ. ඒ අනුව අදාළ ගුරුවරියගෙන් මේ වනවිටත් ප්‍රකාශයක් ලබා ගෙන ඇති බව එම කොමිසම සඳහන් කරයි. ඉදිරියේදී මේ සම්බන්ධයෙන් පුළුල් පරික්ෂණයක් සිදු කර වාර්තාවක් ලබාදිමට බලාපොරොත්තු වන බව ශ්‍රී ලංකා මානව හිමිකම් කොමිසම් සභාව සඳහන් කරයි. ඌව පලාත් ප්‍රධාන අමාත්‍යවරයාගේ ලිපියකට ළමයෙකු පාසලට ඇතුලත් කර ගැනිමට කටයුතු නොකිරිම සම්බන්ධයෙන් ඌව පළාත් ප්‍රධාන අමාත්‍යවරයා මෙම විදුහල්පතිනියට තර්ජනය කර මෙසේ ඇයව හිංසාවට ලක් කර තිබිණි. පසුගිය ජනවාරි මස 02 වන දින ඌව පළාත් ප්‍රධාන අමාත්‍යවරයාගේ නිල නිවස තුළදී තමන් ප්‍රධාන අමාත්‍යවරයාගේ තර්ජන හමුවේ දනගසා සමාව ගත් බව මෙම විදුහල්පතිනිය ඊයේ (19) දිනයේ අනාවරණය කළේය. කෙසේවෙතත් මීට පෙර මෙම විදුහල්පතිනිය ප්‍රකාශ කර තිබුණේ ඌව පළාත් ප්‍රධාන අමාත්‍යවරයාගෙන් තමාට එවැනි තර්ජනයක් එල්ල නොවූ බවයි. අදාළ ප්‍රකාශය සිදු කරනු ලැබුවේද තමාට එල්ල වූ තර්ජන හමුවේ බවද විදුහල්පතිනිය ඊයේ දිනයේ මාධ්‍ය වෙත ප්‍රකාශ කළේය. බදුල්ල දෙමල බාලිකා විද්‍යාලයේ විදුහල්පතිනිය මෙසේ මහ ඇමතිවරයාගේ මෙම තර්ජනයට මුහුණ දී තිබූ අතර ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා විසින් එය පළමු වරට මාධ්‍ය වෙත අනාවරණය කළේ ය.", "URL": "https://lankatruth.com/si/?p=46538", "Category": "පුවත්", "Parent URL": null}