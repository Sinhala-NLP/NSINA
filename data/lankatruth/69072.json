{"Source": "Lankatruth", "Timestamp": "February 26, 2019", "Headline": "එජාප ක්‍රියාකාරිකයා සභාව සතු කඩකාමරය මහජන බැංකුවට බදුදීලා…", "News Content": "මිහින්තලේ ප්‍රාදේශීය සභාවට අයත් කඩ කාමරයක් මාසිකව රුපියල් 3750ක් ගෙවීමේ පදනම මත බදු ලබාගත් පුද්ගලයෙකු එය රුපියල් 25,000ක මාසික කුලියකට මහජන බැංකුවට ලබාදීමේ වංචාවක් අනාවරණය කර ගැනීමට මිහින්තලේ ප්‍රාදේශීය සභාව සමත් වී තිබේ. 1996දී එවකට සභාපතිව සිටි එක්සත් ජාතික පක්ෂයේ රම්බණ්ඩා සෙනෙවිරත්න මහතා විසින් ජී. කලන්සූරිය නැමති ප්‍රබල එජාප ක්‍රියාකාරිකයෙකුට මෙම කඩකාමරය ලබාදී ඇති අතර ඔහු විසින් එය මහජන බැංකුවට යළි මාසික කුලී පදනම මත ලබාදී ඇත. මිහින්තලේ ප්‍රාදේශීය සභාවේ පසුගියදා පැවති මුදල් කමිටුවේදී මේ පිළිබඳව අනාවරණය වී තිබෙන අතර මෙහිදී තවදුරටත් අනාවරණය වී ඇත්තේ මෙම ජී. කලන්සූරිය නැමැත්තා මෙම කඩකාමරය වෙනුවෙන් මාසිකව ප්‍රාදේශීය සභාවට ලබා දියයුතු මුදලින් රුපියල් 60,000ක පමණ හිගයක්ද තිබෙන බවයි. ඒ අනුව අදාළ මුදල් අයකරගැනීමට නඩු මගට යොමු වීමටත් ප්‍රාදේශීය සභාවටද වංචා කරමින් එම කඩ කාමරය රජයේ ආයතනයකට මාසික කුලී පදනම මත ලබාදීමෙන් ප්‍රාදේශීය සභාව සතු දේපලක් අනිසි ලෙස යොදා ගැනීම නිසා ඒ සම්බන්ධයෙන් විමර්ශනයක් සිදු කර තීන්දුවකට පැමිණෙන තුරු එම කඩකාමරයට සීල් තැබීමටත් මිහින්තලේ ප්‍රාදේශීය සභාව තීරණය කර ඇත.", "URL": "https://lankatruth.com/si/?p=69072", "Category": "පුවත්", "Parent URL": null}