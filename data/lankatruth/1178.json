{"Source": "Lankatruth", "Timestamp": "February 1, 2012", "Headline": "ෆොන්සේකා මහතාගේ අභියාචනාධිකරණ පෙත්සම කල් යයි", "News Content": "හිටපු යුද හමුදාපති සරත් ෆොන්සේකා මහතා දැරූ පාර්ලිමේන්තු මන්ත්‍රී පදවියෙන් ඉවත් කර ඒ වෙනුවට ඔහුගේම පක්‍ෂයේ අපේක්‌ෂකයකු පත් කිරීමට පාර්ලිමේන්තුවේ මහ ලේකම්වරයා ගත් ක්‍රියාමාර්ගය නීති විරෝධී බවට තීන්දු කරන්නැයි ඉල්ලා අභියාචනාධිකරණයට ගොනුකර තිබූ පෙත්සම පිළිබඳ විභාගය ලබන මැයි මස 2 වැනිදාට කල් තබන ලදී. මීට කලින් දෙවතාවක්‌ම පෙත්සම් විභාගය කල් තැබුණු අතර ඊයේ (31 දා) කල්ගියේ ෆොන්සේකා මහතාගේ නීතිඥවරයා වන ජනාධිපති නීතිඥ රොමේෂ් ද සිල්වා මහතා කළ ඉල්ලීමක්‌ අනුවය. මාස 03 කට පසුව පෙත්සම යළි කැඳවන්නැයි ජනාධිපති නීතිඥ සිල්වා මහතා ඉල්ලා සිටි අතර පාර්ලිමේන්තු මහ ලේකම් ඇතුළු වගඋත්තරකරුවන් වෙනුවෙන් පෙනී සිටි නීතිඥවරුන් එම ඉල්ලීමට විරුද්ධ වූයේ නැත. ඩබ්ලිව්. රංජිත් සිල්වා හා නලින් ප්‍රනාන්දු යන අභියාචනාධිකරණ විනිසුරු මඬුල්ල හමුවේ පෙත්සම ඊයේ (31 දා) කැඳවන ලදී.", "URL": "https://lankatruth.com/si/?p=1178", "Category": "පුවත්", "Parent URL": null}