{"Source": "Lankatruth", "Timestamp": "December 7, 2020", "Headline": "සී.බී.ටත් කැපිල්ල", "News Content": "“හැමදාම කැපිල්ල තමයි. එතනත් කැපිල්ල. මෙතනත් කැපිල්ල…” යැයි වනජීවී හා වන සංරක්ෂණ අමාත්‍ය සී.බී රත්නායක අද (07) පාර්ලිමේන්තුවේදී පැවසීය. අමාත්‍යවරයා ඒ බව පැවසූවේ පාර්ලිමේන්තුවේ අද පැවැත්වෙන පරිසර සහ වනජීවී අමාත්‍යාංශ පිළිබඳ අයවැය කාරක සභා විවාදය අවස්ථාවේ තමන්ගේ කාලය අඩු කිරීම සම්බන්ධයෙන් සිය ප්‍රතිචාරය දක්වමිණි. මේ අවස්ථාවේදී අනුර දිසානායක මන්ත්‍රීවරයා ප්‍රතිචාර දක්වමින් කියා සිටියේ සී.බී රත්නායක අමාත්‍යවරයා කාලාන්තරයක් තිස්සේ කැපිලි කෙටිලිවලට ලක්වන අයෙකු බවයි. විශේෂයෙන් ඔහුට වනජීවී අමාත්‍යාංශය ලබාදුන්නද එම අමාත්‍යාංශයට ලබා දී ඇත්තේ දැව සංස්ථාව පමණක් බවත් අනුර දිසානායක මන්ත්‍රීවරයා මෙහිදී පැවසීය. මේ අතර පසුගියදා මහජන උපයෝගිතා කොමිසම අහෝසි කිරීම සහ ශ්‍රී ලංකා ප්‍රමිති ආයතනය අහෝසි කිරීම සම්බන්ධයෙන් අමාත්‍යවරුන් වන ඩලස් අලහප්පෙරුම සහ බන්දුල ගුණවර්ධනද සිය අසතුට ගැන අදහස් දක්වා තිබිණි.", "URL": "https://lankatruth.com/si/?p=102666", "Category": "පුවත්", "Parent URL": null}