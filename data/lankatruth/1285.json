{"Source": "Lankatruth", "Timestamp": "February 7, 2012", "Headline": "සුදු කොඩි තීන්දුවට එරෙහි අභියාචනය හෙට", "News Content": "සුදු කොඩි නඩුවේ තීන්දුවට එරෙහිව හිටපු හමුදාපති සරත් ෆොන්සේකා මහතා විසින් ශ්‍රේෂ්ඨාධිකරණයට ගොනු කළ අභියාචනය (ඇපෑල) අගවිනිසුරු ආචාර්ය ශිරාණි බණ්‌ඩාරනායක මහත්මියගේ ප්‍රධානත්වයෙන් විනිසුරුවරුන් 4දෙනකු හමුවේ හෙට (08 දා) විභාගයට ගැනීමට නියමිතය.  නිමල් ගාමිණී අමරතුංග, පී. ඒ. රත්නායක, ප්‍රියසාද් ඩෙප් සහ සත්‍ය හෙට්‌ටිගේ පංච පුද්ගල විනිසුරු මඬුල්ලේ සෙසු සාමාජිකයෝ වෙති. ෆොන්සේකා මහතාට එරෙහිව නීතිපතිවරයා විසින් එල්ල කර තිබූ චෝදනා විභාග කළ ත්‍රිපුද්ගල මහාධිකරණ විනිසුරු මඬුල්ලේ සාමාජිකයන් දෙදෙනකු, එක්‌ චෝදනාවකට ඔහු වරදකරු බව තීන්දු කළ අතර අනිත් සාමාජික විනිසුරු තීරණය කළේ ඔහු චෝදනා 3 ටම නිවැරැදිකරු බවයි. ෆොන්සේකා මහතාගේ ඇපෑල ඒ බහුතර තීන්දුවට එරෙහිවය.", "URL": "https://lankatruth.com/si/?p=1285", "Category": "පුවත්", "Parent URL": null}