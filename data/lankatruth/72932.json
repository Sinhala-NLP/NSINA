{"Source": "Lankatruth", "Timestamp": "April 28, 2019", "Headline": "ෆොනී ලංකාවට ආසන්න වෙයි – චණ්ඩ සුළි කුණාටුවක බලපෑම්", "News Content": "ෆොනී සුළි කුණාටුව ශ්‍රී ලංකාව ආසන්නයට පැමිණ ඇතැයි කාලගුණ විද්‍යා දෙපාර්තමේන්තුව නිවේදනය කරයි. අද(28) දිනය වනවිට පොතුවිල් සිට නැගෙනහිර දෙසින් කි.මී 670 පමණ දුරින් උතුරු අක්ෂාංශ 6.9 ත් නැගෙනහිර දේශාංශ 87.9 ත් ආසන්නව ස්ථානගතව පවතින බව කාළගුණ විද්‍යා දෙපාර්තමේන්තුව පවසයි. ඉදිරි පැය 12 තුළ මෙය චණ්ඩ සුළි කුණාටුවක් දක්වා වර්ධනය වන බවත් ඊළඟ පැය 24 තුළ ඉතා චණ්ඩ සුළි කුණාටුවක් ලෙස වර්ධනය වනු ඇති බවත් කාලගුණ බලධාරීන් අනතුරු අඟවයි. අප්‍රේල් මස 30 වන විට මෙම පද්ධතිය නැගෙනහිර වෙරළට ඔබ්බෙන් වයඹ දෙසට ගමන්කර ඉන් පසු ක්‍රමයෙන් නැවත හැරී ඊසාන දෙසට ගමන් කරනු ඇතැයි කාලගුණ විද්‍යාඥයින් අනුමාන කරයි. ෆොනී සුළි කුණාටුවේ බලපෑමෙන් අද දිනය වනවිට අහස වලාකුළින් බරව පැවතීමත් බස්නාහිර, දකුණු, සබරගමුව,වයඹ සහ මධ්‍යම පළාත්වල තැනින් තැන වැසි හෝ ගිගුරුම් සහිත වැසි ඇතිවීමත් සිදුවිය හැක. එසේම වැසි ඇතිවන විටදී දකුණු, බස්නාහිර සහ සබරගමුව පළාත්වල ඇතැම් ස්ථානවලට මිලිමීටර් 100 ඉක්මවූ තද වැසි ඇතිවිය හැක. සෙසු පළාත්වල සවස 2.00න් පමණ පසු වැසි තත්වයන් ඇතිවිය හැක. වැසි සහිත කාලගුණික තත්වය තුළදී සිදුවිය හැකි අනතුරු වලක්වා ගන්නා ලෙසත් කාලගුණ විද්‍යා දෙපාර්තමේන්තුව නිකුත්කරන නිවේදන පිලිබඳව අවධානයෙන් පසුවන ලෙසත් ජනතාවගෙන් ඉල්ලා සිටියි.", "URL": "https://lankatruth.com/si/?p=72932", "Category": "පුවත්", "Parent URL": null}