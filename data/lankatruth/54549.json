{"Source": "Lankatruth", "Timestamp": "June 17, 2018", "Headline": "බෝයාවේ නළයක් කැඩී යාමෙන් ඉන්ධන ගොඩබෑම තාවකාලිකව අත්හිටුවයි", "News Content": "ඉන්ධන ප්‍රවාහන නෞකාවේ සිට ගොඩබිමට ඉන්ධන බෑමේ කටයුතු සිදු කරන බෝයාවට අයත් නළයක් කැඩීයාම හේතුවෙන් මේ වනවිට එම ඉන්ධන ගොඩබෑමේ කටයුතු නතර කර දමා ඇතැයි වාර්තා වේ. මෙසේ කැඩී ගොස් ඇත්තේනැවේසිට මුතුරාජවෙලට ඉන්ධන ගෙනයන නළයකි. එම නළයේ මීටර් 200ක පමණ ‍කොටසක් මෙසේ කැඩී ගොස් ඇති අතර මේ වනවිට අනාවරණය වන කරුණු අනුව අද (17) පෙරවරු 9.30ට පමණ මෙම නළය කැඩී ගොස් ඇති අතර එය කැඩි ගොස් ඇති බව නැවේ සිටින කාර්ය මණ්ඩලය දැනගෙන තිබෙන්නේ පස්වරු 1.30ට පමණය. එම කැඩී ගිය නළය පමුණුගම මුහුදුවෙරළට ගොඩගසා තිබියදී පමුණුගම පොලීසියට ලද තොරතුරුක් මත ක්‍රියාත්මක වී ඇති පොලීසිය එය ඉන්ධන නළයක් බව අනාවරණය කරගෙන ඒ බව අදාළ අංශ වෙත දැනුම්දී ඇත. ඒ අනුව ඒ බව නෞකාවට දැනුම්දීමෙන් පසු ඉන්ධන ගොඩබෑම නතර කර තිබේ. මේ වනවිට නළය කැඩී ගොස් පැය 04ක් පමණ ගතවී ඇති අතර එම පැය 4ක පමණ කාලය තුළ නිකුත් කළ ඉන්ධන ප්‍රමාණය මුහුදට ගලාගෙන ගොස් ඇත. එසේ අපතේ ගිය ඉන්ධන ප්‍රමාණය කොතෙක්ද යන්නත් එහි වටිනාකම හා ශ්‍රී ලංකා ඛනිජතෙල් සංස්ථාවට වන පාඩුව කොතෙක්ද යන්නත් මෙතෙක් ගණන් බලා නැති බවද වාර්තා වේ. පෝට්සිටිය ඉදිකිරීම නිසා මුහුදු රළ රළු වී ඇති බැවින් මෙසේ නළ පද්ධතිය විටෙන් විට කැඩී යන බව බලධාරීහු සඳහන් කරයි. කෙසේ නමුත් වෘත්තීය සමිති සඳහන් කරන්නේ මීට සති දෙකකට පමණ පෙරද මෙහි නළයක් කැඩීයාම හේතුවෙන් අළුත්වැඩියා කළ බවයි. එමෙන්ම ඉන්ධන ගොඩබෑම සඳහා යොදා ඇති මෙම නළ පද්ධිතිය ප්‍රමිතියෙන් තොර නළ පද්ධතියක් බවත් එම නිසා මෙසේ විටින් විට කැඩී යන බවත් වෘත්තීය සමිති නායකයෝ චෝදනා කරති.", "URL": "https://lankatruth.com/si/?p=54549", "Category": "පුවත්", "Parent URL": null}