{"Source": "Lankatruth", "Timestamp": "March 13, 2019", "Headline": "ජවිපෙ විරෝධය මැද මන්ත්‍රී දීමනා වැඩි කර ගැනීමේ යෝජනාව කළුතර නගර සභාවේදී සම්මතයි", "News Content": "එක්සත් ජාතික පක්ෂයට බලය හිමි කළුතර නගර සභාවේ මන්ත්‍රිවරුන්ට දැනට ගෙවනු ලබන දීමනා වැඩි කිරීමේ යෝජනාවක් ඊයේ (12) පෙරවරුවේ පැවැති කළුතර නගර සභා රැස්වීමට සභාපතිවරයා ඉදිරිපත් කර තිබූ අතර එම යෝජනාව වැඩි ඡන්දයෙන් සම්මත විය. සභාපති අමීර් නසීර් මහතාගේ ප්‍රධානත්වයෙන් කළුතර නගර ශාලාවේදී මෙම රැස්වීම පැවැත්විණි. සභාපතිවරයාට රුපියල් 5000කින්ද, උප සභාපතිවරයාට රුපියල් 4500ක් හා නාගරික මන්ත්‍රිවරුන්ට රුපියල් 3750ක් ලෙස මාසික දුරකථන දීමනාව වැඩි කිරීමට යෝජනා කර ඇත. මේ අතර නගර සභා කමිටුවලට සහභාගි වීම වෙනුවෙන් වන දීමනාව රුපියල් 2000ක් දක්වා වැඩි කර ඇති අතර එය උපරිම වශයෙන් කමිටු වාර හතරකට සීමා කර ඇත. දැනට බස්නාහිර පළාත් නගර සභා සහ ප්‍රාදේශීය සභාවල මහජන නියෝජිතයන්ට ගෙවනු ලබන මාසික ඉන්ධන දීමනාව රුපියල් 2500 සිට රුපියල් 4500ක් දක්වා වැඩි කෙරෙනු ඇත. ජනතා විමුක්ති පෙරමුණ නියෝජනය කරන නාගරික මන්ත්‍රි ධනුජ් සෝමරත්න මහතා මෙම යෝජනාවලට විරුද්ධව ඡන්දය ප්‍රකාශ කර තිබේ. එම යෝජනාවට විරෝධය පල කිරීම හේතුවෙන් ජනතා විමුක්ති පෙරමුණේ මන්ත්‍රීවරයාට දැඩි වාග් ප්‍රහාරයක්ද එල්ල කර ඇති බවද මේ අතර වාර්තාව.", "URL": "https://lankatruth.com/si/?p=70251", "Category": "පුවත්", "Parent URL": null}