{"Source": "Lankatruth", "Timestamp": "April 26, 2020", "Headline": "අප්‍රේල් 28ට පෙර තැපැල් ඡන්ද අයදුම්පත් ලබාගැනීම ප‍්‍රායෝගික නැහැ – NTUC මැතිවරණ කොමසන් සභාවට කියයි", "News Content": "පවතින ඇඳිරිනීති සහ අවදානම් තත්වය තුළ මැතිවරණ කොමිසන් සභාව නිකුත් කර ඇති අප්‍රේල් 28ට පෙර තැපැල් ඡන්ද අයදුම් කිරීම ප‍්‍රායෝගික නොවන බවත් ඒ සඳහා සෞඛ්‍ය ආරක්‍ෂිත ක‍්‍රම අනුගමනය කරමින් නව ක‍්‍රමවේදයක් වෙත යා යුතු බවත් ජාතික වෘත්තීය සමිති මධ්‍යස්ථානය පවසයි. එම මධ්‍යස්ථානයේ සභාපති ලාල්කාන්ත මහතා විසින් මැතිවරණ කොමින් සභාවේ සභාපතිවරයා වෙත යොමුකර ඇති ලිපියක් මගින් මේ බව දන්වා ඇත. ජාතික වෘත්තීය සමිති මධ්‍යස්ථානය මගින් මැතිවරණ කොමිසම් සභාව වෙත යවන ලද ලිපිය පහත පලකර ඇත. තැපැල් ඡන්ද අයදුම්පත් කැඳවීම සම්බන්ධවයි පවතින කොරෝනා වසංගත තත්වය පාර්ලිමේන්තු මැතිවරණය ජුනි 20 තෙක් කල් දමා ඇති බවට පසුගියදා ඔබ කොමිසන් සභාව මගින් ප‍්‍රසිද්ධ කරන ලදී. ඒ අනුව එම දින මැතිවරණය පවත්වෙන්නේ නම් තැපැල් ඡන්ද අයදුම් පත් ලබාදීම අප්‍රේල් 28 දිනට ප‍්‍රථමව සිදු කළ යුතුය යන්නද නිවේදනය කර තිබුණි. මේ වනවිට රට තුළ රෝග ව්‍යාප්තියේද යම් වර්ධනයක් සිදු වන බවක් දිනෙන් දින ලැබෙන තොරතුරුවලින් අප මෙන්ම ඔබටද පැහැදිලිවන කරුණකි. පවතින තත්වය තුළ තවමත් බස්නාහිර පළාතේ සහ තවත් ප‍්‍රදේශ ගණනාවක ඇඳිරිනීති තත්වය ඉවත් කර නොමැත. එමෙන්ම එවැනි තත්වයක් තුළ තැපැල් ඡන්ද අයදුම්පත් සකස් කර යැවීම ඉතා දුෂ්කර කටයුත්තක් බව ඔබහට පෙනී යනු ඇත. එසේම තැපැල් ඡන්ද අයදුම්පත් ලබාදීම යනු යම් යම් ලේඛන අතින් අතට ගොස් හුවමාරු වී නිරීක්‍ෂණයකින් පසු භාරගන්නා ක‍්‍රමවේදයකින් යුක්තය. පවතින තත්වය තුළ වෛද්‍ය විශේෂඥයින්ගේ උපදේශය වී ඇත්තේ මෙවැනි කටයුතු ඉතාමත් සෞඛ්‍යාරක්‍ෂිත ක‍්‍රම අනුමනය කරමින් සිදු කළ යුතු බවය. මෙවැනි වටපිටාවක් තුළ අයදුම්කරුවන් යම් අවදානමක් දරාගනිමින් තැපැල් ඡන්ද අයදුම් පත් අප්‍රේල් 28ට පෙර ලබාදෙනු ඇතැයි අප නොසිතමු. ඒ සඳහා ඔවුන් හට යම් සාධාරණ කාලයක් ලබාදීම සිදු කළ යුතුයැයි අපගේ පිළිගැනීමයි. එසේම තැපැල් ඡන්ද අයදුම් කිරීම උපරිම සෞඛ්‍යාරක්‍ෂිත ක‍්‍රම අනුගමනය කරමින් සිදු කළ යුතුව ඇත. එබැවින් මෙම කරුණු සැලකිල්ලට ගනිමින් තැපැල් ඡන්ද අයදුම්පත් ලබාගැනීමේ ක‍්‍රමවේදය පිළිබඳව යළි සලකා බලන ලෙස අප ඔබතුමාගෙන් ඉල්ලා සිටිමු. කේ.ඩී. ලාල්කාන්ත සභාපති ජාතික වෘත්තිය සමිති මධ්‍යස්ථානය", "URL": "https://lankatruth.com/si/?p=92782", "Category": "පුවත්", "Parent URL": null}