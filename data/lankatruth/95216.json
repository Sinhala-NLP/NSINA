{"Source": "Lankatruth", "Timestamp": "July 28, 2020", "Headline": "පෞරාණික ගොඩනැගිල්ල කඩාදැමූ කුරුණෑගල නගරාධිපති අත්අඩංගුවට ගැනීමට නියෝගයක් ඉල්ලා නාමල් කරුණාරත්න අභියාචනාධිකරණයට", "News Content": "ඓතිහාසික කුරුණෑගල රාජධානියේ ජීවමාන සාක්ෂියක් ලෙස පැවති පෞරානික බුවනෙකබාහු රාජ මණ්ඩපය යැයි සැලකෙන ගොඩනැගිල්ල පසුගිය 14 වනදා රාත්‍රියේ ඩෝසර් කර කඩා විනාශ කිරීම සම්බන්ධයෙන් කුරුණෑගල නගරාධිපති තුෂාර සංජීව විතාරණ මහතා ඇතුළු අපරාධකරුවන් වහාම අත්අඩංගුවට ගෙන අධිකරණයට ඉදිරිපත් කර නීතිය ක්‍රියාත්මක කරන ලෙස වැඩබලන පොලිස්පතිවරයා ඇතුළු වගඋත්තරකරුවන් වෙත නියෝගයක් නිකුත් කරන ලෙස ඉල්ලා අභියාචනාධිකරණයට පෙත්සමක් ඉදිරිපත්කර තිබේ. ජාතික ජන බලවේගයේ කුරුණෑගල දිස්ත්‍රික් අපේක්ෂකයින් වන, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න, නාවික ඉංජිනේරු එච්.එම්.පී රත්නායක, කුරුණෑගල ප්‍රාදේශීය සභා මන්ත්‍රී ධර්මප්‍රිය දිසානායක යන මහත්වරුන්ගේ සහභාගිත්වයෙන් නීතීඥ සුනිල් වටගල මහතා මගින් මෙම පෙත්සම ඉදිරිපත් කර තිබිණි. එහි වගඋත්තරකරුවන් ලෙස වැඩ බලන පොලිස්පතිවරයා, කුරුණෑගල මූලස්ථාන පොලිස් පරීක්ෂක කපිල අධිකාරි, පුරාවිද්‍යා අධ්‍යක්ෂ ජනරාල් මහාචාර්ය සෙනරත් දිසානායක, කුරුණෑගල නගරාධිපති තුෂාර සංජීව විතාරණ, කුරුණෑගල නගර සභාව සහ නීතිපතිවරයා නම් කර තිබේ.", "URL": "https://lankatruth.com/si/?p=95216", "Category": "පුවත්", "Parent URL": null}