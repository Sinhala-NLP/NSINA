{"Source": "Lankatruth", "Timestamp": "December 3, 2011", "Headline": "රජරට විශ්වවිද්‍යාලයේ අර්බුදය සම්බන්ධයෙන් අනුරගෙන් නන්දිමිත්‍රට ප්‍රශ්නයක්", "News Content": "රජරට විශ්වවිද්‍යාලයේ මහාචාර්ය ඒකකයේ සායනික කටයුතු ලබන 15 වන දා වනවිටආරම්භ කිරීමටකටයුතු කරන බව උසස් අධ්‍යාපන නියෝජ්‍ය ඇමති නන්දිමිත්‍ර ඒකනායක මහතා අද පාර්ලිමේන්තුවේදී පැවසීය. ඔහු මේ බව පැවසුවේ ජවිපෙ මන්ත්‍රී කණ්ඩායම් නායක අනුර දිසානායක මහතා මෙම මහාචාර්ය ඒකකය සම්බන්ධයෙන් නැගූ ප්‍රශ්නයකට පිළිතුරු දෙමිනි. ඔහු පාර්ලිමේන්තුවට ඉදිරිපත් කළ මෙම ලියවිල්ල පහතින් දැක්වේ. ගරු කතානායක තුමනි, රජරට විශ්වවිද්‍යාලයේ වර්තමානයේ ඇතිවී තිඛෙන අර්බුදය පිළිබඳව මෙම ගරු සභාවේ අවධානය යොමු කරවමි. රජරට වෛද්‍ය පීඨය 2006 09. 04 දින උත්කර්ෂවත් අන්දමින් මහින් රාජපක‍ෂ ජනාධිපතිතුමාගේ ප්‍රධානත්වයෙන් හා සහභාගිත්වයෙන් ජනාධිපති ලේකම් කාර්යලයේදී ආරම්භ විය. එහිදී ජනාධිපතිතුමා පැවසුවේ රජරට වෛද්‍ය පීඨය මහින්ද චින්තනයේ සුජාත වූ දරුවෙක් බවත් එය වැඩි දියුණු කරන බවත්ය. තවද මෙම උත්සවය සඳහා එවකට උසස් අධ්‍යාපන ඇමතිව සිටි සුසිල් ප්‍රේමජයන්ත මහතා හා විශ්ව විද්‍යාල ප්‍රතිපාදන කොමිෂන් සභාවේ සභාපතිවරයා වන මහාචාර්ය ගාමිණී සමරනායක මහතා සහභාගී විය. එහිදී ඔවුන් පැවසුවේ රජරට වෛද්‍ය පීඨයට පළමු වසර දෙක සඳහා අත්‍යාවශ්‍ය සියළුම පහසුකම් ඇති බවත් ඉදිරි වසර 03 සඳහා අත්‍යවශ්‍ය වන පහසුකම් කඩිනමින් ලබාදීමටත් පොරොන්දු වන බවත්ය. රජරට වෛද්‍ය පීඨය නිල වශයෙන් සාලියපුර පරිශ්‍රයේදී 2006. 09. 11 වන දින ආරම්භ කිරීමේදී ඔවුන් පෙන්වූ සුරපුරය රජරට වෛද්‍ය පීඨයේ නොමැති විය. සිසුනට රජරට වෛද්‍ය පීඨයට කියා තිබුණේ එකම දේශන ශාලාවක් පමණි. එය තුළ කියවීම් ශාලාව, විද්‍යාගාරය, පුස්තකාලය හා ආපන ශාලාව ද විය. ඒ මන්ද යත් එම කිසිදු පහසුකමක් රජරට වෛද්‍ය පීඨය තුළ ඒ වනවිට නොමැති වීමයි. කිසිදු ප්‍රායෝගික පරීක‍ෂණයක් නොමැතිව පළමු මාස දෙක ගෙවී ගිය අතර පළමු දෙමාසික පරීක‍ෂණය (CA- 01) පැවැත්වීමෙන් පසු පහසුකම නොමැතිවීම හේතුවෙන් පීඨය දින නියමයක් නොමැතිව වසා තබන ලදී. එයින් සිසුන්ට නිවසට වී නිකරුණේ කාලය ගත කරන්නට සිදුවිය. ඉන් පසු ශිෂ්‍යයන් එම පහසුකම සහිතව පීඨය නැවත ආරම්භ කරන ලෙස ඉල්ලා දැඩි ශිෂ්‍ය අරගල වල නිරත වූ අතර මාස 03කට පසු පීඨය නැවත ආරම්භ කරන ලදී. නැවත අර්බුදය පැන නැගුණේ පළමු ශිෂ්‍ය කණ්ඩායම 03 වන වසර ආරම්භයේදීය. ඒ ඔවුන්ගේ 03 වන වසර සඳහා අත්‍යවශ්‍ය විද්‍යාගාර පහසුකම් නොමැති වීම සම්බන්ධවයි. එනම් 2009 වසරේ සිටදීම මහාචාර්ය ඒකක ගැටළුව සම්බන්ධයෙන් සිසුන්ට අරගල කිරීමට සිදුවිය. එහිදී පරිපාලනය විසින් සිසුන්ට පැවසුවේ ඒ සඳහා කල් තිඛෙන බවත් ශිෂ්‍යන් අවසන් වසරට පැමිණෙන විට එම පහසුකම් සම්පූර්ණ කරන බවත්ය. පළමු ශිෂ්‍ය කණ්ඩායමේ මහාචාර්ය සායනික පුහුණුව ආරම්භ කිරීමට නියමිතව තිබුණේ 2011 මැයි මස මුල් සතියේදීය. නමුත් අවශ්‍ය මහාචාර්ය සායනික ගොඩනැගිල්ලේ වැඩ ආරම්භ කිරීමට මුල් ගල තැබුවේ 2006 ජනවාරී 13 වන දිනය. එම ගොඩනැගිල්ල මහල් 06කින් යුක්ත අතර ඇස්තමේන්තු මුදල මිලියන 1000ට ආසන්නය. එම මුල්ගල මාස 06ක් පමණ පැල විය. නැවත ජූලි මාසයේ වැඩ ආරම්භ කළ මහාචාර්ය ඒ්කකය වැඩ නිම කොට, මහාචාර්ය සායනික පුහුණුව සහ නියමිත පරිදි 2011 මැයි මාසයේදී ආරම්භ කරන බව පාලකයින් සිසුන්ට ප්‍රකාශ කරන ලදී. නමුත් 2011 පෙබරවාරි මාසය වන විට නියමිත පරිදි එය සිදුකළ නොහැකි විය. ඒ නිසා ශිෂ්‍යන්ගෙන් මෙයට දැඩි විරෝධයක් එල්ල කරන්නට විය. එහිදී පීඨයේ සියළුම දෙනා කොටුව දුම්රිය ස්ථානයේ සිට ජනාධිපති ලේකම් කාර්යාලය දක්වා සාමකාමී පාගමනින් ගමන් කරන්නට විය. එහිදී රජරට වෛද්‍ය පීඨය ආරම්භ කළ ආණ්ඩුව විසින්ම ඛෙරේ වැවේ කුණු ජලයෙන් පහර දෙනු ලැබීය. ඉන් අනතුරුව උසස් අධ්‍යාපන අමාත්‍යාංශය සමග තැබුණු සාකච්ඡාවේදී පොරොන්දු වූයේ සියළුම පහසුකම් සහිතව මහාචාර්ය සායනික පුහුණුව නොවැම්බර් 15 දින ආරම්භ කරන බවත් නියමිත පරිදි අනෙකුත් වෛද්‍ය පීඨවල 2005-2006 ශිෂ්‍ය කණ්ඩායම් සමග සීමාවාසික පත්වීම් ලබාදෙන බවත්ය. නමුත් මේ වනවිටත් රජරට වෛද්‍ය පීඨයේ මහාචාර්ය ඒකකයේ අධ්‍යන කටයුතු ආරම්භ කර නොමැති අතර සමාන්තර අනෙකුත් වෛද්‍ය පීඨ ශිෂ්‍ය කණ්ඩායම් කීපයක අධ්‍යන කටයුතු අවසන් වී ඇති අතර අනෙක් පීඨවල අධ්‍යන කටයුතු අවසන් වෙමින් පවතී. ඉහත ගැටළුව නිසා රජරට වෛද්‍ය පීටයේ අවසන් වසර සිසුන්ට වසර 05කට අධ්‍යාපන කාලයට අමතරව තවත් වසරකට අධික කාලයක් ගතවෙනු ඇත. මෙය හේතුකොට ගෙන රජරට වෛද්‍ය පීඨයේ සිසුන්ට සමාන්තර අනෙකුත් පීඨ ශිෂ්‍ය කණ්ඩායම් වලට වඩා වසරකින් පසුපසට යන අතර එය රජරට වෛද්‍ය පීඨයේ අනෙකුත් ශිෂ්‍ය කණ්ඩායම්වලට ද බලපාමින් ඔවුන් සියළු දෙනාට ද වසරකින් පසුපසට යාමට සිදුවේ. සීමාවාසික පත්වීම් ලබාදීමේදී සාමාන්‍ය පරිපාටිය වනුයේ එකම වසරකදී අපොස උ/පෙළ ලියා වෛද්‍ය පීඨවලට ඇතුළු වූ සියළු දෙනාටම එකවර පත්වීම් ලබාදීමේ ක්‍රමවේදයයි. නමුත් ඉහත පරිදි සිදුවන ප්‍රමාදය නිසා රජරට වෛද්‍ය පීඨ සිසුන්ට ඔවුන්ට සමාන්තර අනික් සිසුන් සමග සීමාවාසික පත්වීම් නොලැබී යාමේ අවධානමක් ඇති අතර එම නිසා ශ්‍රේණිගත කිරීම් අනුව අසාධාරණ ලෙස පසුපසට යාමට සිදුවේ. මෙය රජරට වෛද්‍ය පීඨයේ සිසුන්ගේ අනාගත වෛද්‍ය වෘත්තිය කටයුතුවලට සෘජුවම බලපාන බැවින් ඔවුනට සිදුවන බලවත් අසාධාරණයක් වන්නේය. මෙම ගැටළු හේතුකොටගෙන පසුගිය නොවැම්බර් 28 වෙනි දින උපකුලපතිවරයා හා පීඨාධිපතිතුමිය ඉදිරියේ පැවැත්වූ උද්ඝෝෂණයේ දී දෙසැම්බර් 15 වන දින මහාචාර්ය ඒකකයේ සායනික කටයුතු ආරම්භ කරන බවට පොරොන්දු වූ අතර, අසාධාරණ ලෙස සිසුන් 06 දෙනෙකුගේ පන්ති තහනමක් සිදුකර, රජරට වෛද්‍ය ශිෂ්‍ය සංගමය තහනම් කරන ලදී. 01. විශ්වවිද්‍යාල උපකුලපති තුමා පොරොන්දු වන පරිදි නියත වශයෙන්ම දෙසැ. 15 දින මහාචාර්ය ඒකකය ආරම්භ කිරීමට කටයුතු කරමින් සිටිනවාද? 02. රජරට වෛද්‍ය සිසුන්ට සීමාවාසික පත්වීම් ලබාදීමේදී අනෙකුත් පීඨ සිසුන් සමග එකට පත්වීම් ලබාදීමට කටයුතු කරනවාද? 03. පොදු බහුවරණ පරීක‍ෂණයන් (Common Mcq) කරන ශ්‍රේණිගත කිරීමේදී ඔවුන්ට අසාධාරණයක් නොවීමට කටයුතු කරනවාද? 04. මහාචාර්ය ඒකකය සම්බන්ධයෙන් ඇති ගැටළු කතාකිරීමට යාමේදී සිසුන් 06කගේ පන්ති තහනම් කිරීමේ පදනම කුමක්? එය ඉවත් කිරීමට කටයුතු කරන්නේද? 05. මෙම සිද්ධිය හා කිසිසේත්ම සම්බන්ධ නොවූ ශිෂ්‍ය සංගමය තහනම් කිරීමේ පදනම කුමක්ද?", "URL": "https://lankatruth.com/si/?p=431", "Category": "පුවත්", "Parent URL": null}