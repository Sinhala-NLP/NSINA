{"Source": "Lankatruth", "Timestamp": "May 19, 2021", "Headline": "කොරෝනා මර්දන බලකා සහ නිල වෙබ් අඩවි කෝ?", "News Content": "කොරෝනා මර්ධන කටයුතු සඳහා කාර්ය සාධක බලකායන් කීපයක් පිහිටුවා තිබුණද ඒවා රැස්වී මෑතදී ගන්නා ලද තීරණ පිළිබඳව අදාල නිල වෙබ් අඩවිවල කිසිදු තොරතුරක් සොයා ගැනීමට නැත. විශේෂයෙන්ම යුධ හමුදාපති ශවේන්ද්‍ර සිල්වාගේ සභාපතිත්වයෙන් ”කොරෝනා මර්ධන ජනාධිපති කාර්ය සාධක බලකාය” සහ බැසිල් රාජපක්ෂගේ ප‍්‍රධානත්වයෙන් ”කොරෝනා පැතිරීම අවම කිරීමේ කාර්ය සාධක බලකාය” ලෙස හඳුන්වන බලකායන් දෙකක් ඇත. මෙම බලකායන් මගින් ගන්නා තීන්දු තීරණ හෝ කරන ලද ක්‍රියාකාරී මැදිහත්වීම් පළ කිරීමට අවම වශයෙන් නිල වෙබ් අඩවි තුනක් ඇත. https://covid19.gov.lk/ වෙබ් අඩවිය NEWS.lk රජයේ නිල වෙබ් අඩවිය සහ ජනාධිපතිවරයාගේ නිල වෙබ් අඩවිය වශයෙනි. මෙම වෙබ් අඩවි අතරින් කොරෝනා වසංගතය සම්බන්ධ තොරතුරු වාර්තා කිරීම සඳහාම තිබෙන https://covid19.gov.lk/ වෙබ් අඩවිය දිනපතා දත්ත යාවත්කාලීන කිරීම පමණක් සිදුකරයි. එහි ”නවතම තොරතුරු” යන ශීර්ෂය යටතේ තිබෙන්නේ 2020 ඔක්තෝබර් 22 සහ 2020 නොවැම්බර් 13 පළ කරන ලද තොරතුරුය. මෙසේ කාර්ය සාධක බලකායන්ගේ ක්‍රියාකාරිත්වය හෝ අදාල නිල වෙබ් අඩවිවල යාවත්කාලීන විය යුතු වැදගත් තොරතුරු කිසිවක් පලවන්නේ නැත. ඒ අතර පසුගිය 17 වෙනිදා සෞඛ්‍ය ඇමතිවරියගේ ප‍්‍රධානත්වයෙන් ”ක්ෂණික තීරණ ගැනීම සඳහා වූ COVD-19 විශේෂ ක්‍රියාකාරී කාර්ය සාධන කමිටුව” යන නමින් කමිටුවක් රැස්වූ බව රජයේ නිල වෙබ් අඩවියේ දැක්වේ.", "URL": "https://lankatruth.com/si/?p=116574", "Category": "කොවිඩ් -19 (කොරෝනා ) පුවත්", "Parent URL": null}