{"Source": "Lankatruth", "Timestamp": "November 22, 2020", "Headline": "අතිවිශේෂ ගැසට්ටුවක්… ජනාධිපතිට අලුත් අමාත්‍යාංශ දෙකක්…", "News Content": "ජනාධිපතිවරයාගේ අත්සනින් පසුගිය 20 වනදා අති විශේෂ ගැසට් පත්‍රයක් නිකුත් කරමින් අමාත්‍යාංශ කිහිපයකට අයත් ආයතන වෙනස් කර ඇති අතර අලුතින් අමාත්‍යාංශ දෙකක් නිර්මාණය කර ඇත. තාක්ෂණ අමාත්‍යාංශය සහ මහජන ආරක්ෂක අමාත්‍යාංශය යනුවෙන් එම අමාත්‍යාංශ දෙක නම් කර තිබේ. එම ගැසට් පත්‍රය මෙම මස 18 වෙනි දින සිට ක්‍රියාත්මක කෙරෙන්නකි. එහෙත් මේ දක්වා නව අමාත්‍යාංශවලට ඇමතිවරුන් පත් නොකර ජනාධිපතිවරයා යටතේ තබාගෙන ඇත. එදින නිකුත් කර තිබෙන ගැසට් පත්‍රය ව්‍යාකූලතා ගණනාවක්ද පවතියි. නිදර්ශනයක් වශයෙන් “ජනමාධ්‍ය අමාත්‍යාංශයට පසු පහත සඳහන් නව ශීර්ෂයන් හා ඒ යටතේ…” ආදී වශයෙන් සඳහන් කර තිබුණත් ඒ යටතේ “මහජන ආරක්ෂක අමාත්‍යාංශය” යනුවෙන් අලුත් අමාත්‍යාංශයට අයත් විශයපතය කාර්යයන් හා කර්තව්‍යයන්, සුවිශේෂී ප්‍රමුඛතා සහ අදාළ ආයතනික හා නෛතික රාමුව යනුවෙන් ප්‍රධාන ශීර්ෂ 04ක් යටතේ නව අමාත්‍යාංශයේ කටයුතු හඳුනාව දී තිබේ. මේ අතර ආරක්ෂක රාජ්‍ය අමාත්‍යවරයා යටතේ තිබූ පොලිසිය සහ සිවිල් ආරක්ෂක බලකාය අලුතින් පිහිටුවා තිබෙන මහජන ආරක්ෂක අමාත්‍යාංශයට පවරා දී ඇත.", "URL": "https://lankatruth.com/si/?p=101052", "Category": "පුවත්", "Parent URL": null}