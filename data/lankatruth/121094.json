{"Source": "Lankatruth", "Timestamp": "August 9, 2021", "Headline": "ත්‍රිකුණාමල වරායේ අක්කර 33,000ක් ඇමෙරිකාවට…", "News Content": "ත්‍රිකුණාමලයේ වරාය අවට අක්කර 33,000ක භූමි ප්‍රමාණයක් ඇමෙරිකානු සමාගමකට ලබාදීම සඳහා උදය ගම්මන්පිල ඇමතිවරයා අති විශේෂ කැබිනට් පත්‍රිකාවක් නිකුත් කර ඇති බව දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ හෙළි කළේය. ඊයේ (08) මාධ්‍ය හමුවක් පවත්වමින් ඔහු මෙම කරුණු අනාවරණය කළේය. රට පුරා දරුණු ලෙස කොරෝනා ව්‍යාප්ත වෙමින් තිබියදී නිවාසවලින් එළියට නොයන ලෙස ජනතාවට දැනුම් දී ආණ්ඩුව මෙවැනි දේශද්‍රෝහී ක්‍රියාමාර්ගවල නියැලී සිටින බවට ඔහු චෝදනා නැගීය. හම්බන්තොට වරාය අවට ඉඩම් අක්කර 16000ක් චීනයට ලබාදීම එවකට විපක්ෂයේ සිටියදී දැඩි ලෙස විවේචනය කළ වර්තමාන ආණ්ඩුව ත්‍රිකුණාමල වරාය අවට මෙම විශාල භූමි ප්‍රමාණය ඇමෙරිකාවට ලබාදෙන බව පැවසීය. කොළඹ වරායෙන් බටහිර ජැටිය ඉන්දියාවට ලබාදීමත් කෙරවලපිටිය බලාගාරය ඇතුළු බලාගාර ඇමෙරිකාවට ලබාදීමත්, කෙරෙහි යොමු වී ඇති ආණ්ඩුව ත්‍රිකුණාමල වරාය සහ ඒ අවට මෙම භූමිය ඇමෙරිකාවට ලබාදීමෙන් නිරායාසයෙන්ම එම්.සී.සී. ගිවිසුමට අදාළ කොරිඩෝව ඉදිවන බවද අවධාරණය කළේය. ඔවුන්ගේ දේශය වන ඇමෙරිකාවට අදාළව දේශප්‍රේමී කැබිනට් පත්‍රිකා නිකුත් කරමින් මෙරට සම්පත් කොල්ලකෑමට ඉඩදී තිබීම පරාජයට පත්කිරීම සඳහා වහාම මැදිහත් වන ලෙස ඔහු ජනතාවට අවධාරණය කර තිබේ.", "URL": "https://lankatruth.com/si/?p=121094", "Category": "පුවත්", "Parent URL": null}