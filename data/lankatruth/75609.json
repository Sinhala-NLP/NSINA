{"Source": "Lankatruth", "Timestamp": "June 12, 2019", "Headline": "“EDCS ප්‍රතිඵලය ගැන අපි දැන් කම්පාවෙනවා… නිලවරණය මෙහෙම වෙයි කියලා සිතුවේ නැහැ” – ශ්‍රීලනිප අත්තනගල්ල ප්‍රා.ස මන්ත්‍රිනී", "News Content": "පසුගියදා නිමාවට පත්වූ අධ්‍යාපන සේවකයින්ගේ සමූපකාර සමිතියේ නිලවරණයේ ප්‍රතිඵල දැනගත් මොහොතේ තමන් මහත් කම්පාවට පත්වූබවත් ඉතාමත් හොඳ කාර්යක්ෂම හා විනිවිධභාවයකින් යුත් පාලනයක් ගෙන ගිය ලංකා ගුරුසේවා සංගමයට බස්නාහිර පළාතෙන් මෙවර ලැබූ ප්‍රතිඵලය කිසිසේත්ම සෑහීමකට පත්විය නොහැකි අතර ඒ සම්බන්ධයෙන් තමන් මේ මොහොතේ ඡන්ද පොළට නොගිය ගුරුවරියක ලෙස කනගාටුවන බවත් පසුගිය11 වනදා පැවති අත්තනගල්ල ප්‍රාදේශීය සභාවේ මාසික සභා රැස්වීමේදී රන්පොකුණුගම මහා විද්‍යාලයේ ගුරුවරියක මෙන්ම ශ්‍රිලනිප ප්‍රාදේශීය සභා මන්ත්‍රිනී ආර්.ඩබ්ලිව්. සුදර්ශනී මහත්මිය ප්‍රකාශ කරන ලදී. මෙවර මාසික සභා රැස්වීමේදී අධ්‍යාපන සේවකයින්ගේ සමූපකාර සමිතියේ නිලවරණය සම්බන්ධයෙන් සංවාදයක් මතුවී ඇති අතර එහිදී අදහස් දැක්වූ ජවිපෙ අත්තනගල්ල ප්‍රාදේශීය සභා මන්ත්‍රී හේමාල් මෙන්ඩිස් මහතා දිවයිනේ පළාත් 9න් පළාත් 6කම බලය ලංකා ගුරුසේවා සංගමය හිමිකරගනෙ ඇති බවත් බස්නාහිර පළාතේ මෙවර නිලවරණයේදී යම් පසුබෑමක් ඇති බවත් පැහැදිලි කරන ලදී. කෙසේ නමුත් අධ්‍යක්ෂ මණ්ඩල තෝරාගැනීමේදී පලාත් මට්ටමින් සභිකයින් 6ක් මේ වනවිට පත්වී ඇති අතර එළඹෙන මහා සභාවේදී ප්‍රධාන නිලතල 6 සඳහා තරඟ කිරීමට බලාපොරොත්තු වන බවත් ඒ අනුව සමූපකාර සමිතියේ පාලන බලය හොබවන්නේ කවුරුන්ද යන්න තීරණය වනු ඇති බවත් හේමාල් මෙන්ඩිස් මහතා වැඩිදුරටත් පැවසීය. මෙහිදී නැගී සිටි ශ්‍රීලනිප මන්ත්‍රිනී ආර්.ඩබ්ලිව්. සුදර්ශනී මහත්මිය මෙවර ප්‍රතිඵල සම්බන්ධයෙන් තමන් කණගාටු වන බවත් නිලවරණය දිනයේ නොවැලැක්විය හැකි හේතුවක් නිසා ඡන්දය ප්‍රකාශ කිරීමට නොහැකිවීම සම්බන්ධයෙන් මේ මොහොතේ කනගාටු වන බවත් ප්‍රකාශ කරන ලදී. ඒ වගේම පසුගිය පාලනය හෙබවූ ලංකා ගුරුසේවා සංගමයට ඔවුන් ගෙනගිය පාලනයේ තිබූ පිරිසිදු බවත් කාර්යක්ෂමතාවයත් හේතුවෙන් පහසු ජයග්‍රහණයක් අත්වෙතැයි ගුරුවරු තුළ විශ්වාසයක් පැවති බවත් එබැවින් නිලවරණය සඳහා අනිවාර්යයෙන් ඡන්දය ප්‍රකාශ කිරීම සඳහා යාමට උනන්දුවක් නොතිබූ බවත් ඇය පවසා සිටින ලදී. කෙසේ වෙතත් බස්නාහිර පළාතේ ලද ප්‍රතිඵලය අසා මේ මොහොතවන විට ගුරුවරු බියට පත්වී ඇති බවත් අතුරු පාලනය හරහා දූෂිත පාලනයක් ගෙන ගිය කණ්ඩායමට මෙම පළාතෙන් ලද ජයග්‍රහණය සම්බන්ධයෙන් ගුරුවරු විමතිය පල කරන අතර මෙහෙම ප්‍රතිඵලයක් ලැබෙන බව දැනගත්තේනම් අනිවාර්යෙන් ඡන්දය ප්‍රකාශ කිරීම සඳහා කුමන තත්වයක් යටතේ හෝ යන බවත් පවසා සිටින ලදී. පැවති පාලනය සම්බන්ධයෙන් මෙම සභාව තුළද යම් යම් විවේචන මතු වුවද ඒවා නිවැරදි නොවන බව තමා පුද්ගලිකවම දන්නා බවත් උදාහරණයක් ලෙස ණය ලබාගැනීමේදී යම් යම් ප්‍රමාදයක් සිදු වූවානම් ඒ සිදුවූයේ ගුරුවරුන්ගේ ආකෘතිපත්‍ර පිරවීම වැනි අඩුපාඩුකම් මත බවත් තමා නොබියව ප්‍රකාශ කරන බවද ඇය පැවසීය. මේ මොහොත වනවිට ගුරුවරුන්ගේ මුදල්වල ආරක්ෂාව සම්බන්ධයෙන් යම් බියක් ගුරුවරු තුළ ඇතිවී ඇති අතර මහ සභා රැස්වීමේදී නිලධාරීන් තෝරාගැනීමේ ඡන්දය විමසීමේදී දූෂිතයින් පලවා හැර තම මුදල්වලට ආරක්ෂාවක් හා වගකීමක් සහිත පුද්ගලයින් පත්කරගන්නා ලෙස තමන් ඉල්ලා සිටින බවද ප්‍රකාශ කරනලදී.", "URL": "https://lankatruth.com/si/?p=75609", "Category": "පුවත්", "Parent URL": null}