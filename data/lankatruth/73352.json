{"Source": "Lankatruth", "Timestamp": "May 5, 2019", "Headline": "මධූෂ් ලංකාවට පිටුවහල් කරයි – ගුවන්තොටේදී CID බාරයට", "News Content": "මෙරට මනුෂ්‍ය ඝාතන සහ කොල්ලකෑම් 50කට අධික සංඛ්‍යාවකට ඇතුළු අපරාධ රැසක් සම්බන්ධයෙන් අවශ්‍යව සිටි, පසුගිය පෙබරවාරි 05වන දින ඩුබායි හි පැවති උපන්දින සාදයකදි අත්අඩංගුවට පත්ව මාස තුනකට අධික කාලයක් එරට පොලිස් භාරයේ රඳවාගෙන සිටි සමරසිංහ ආරච්චිලාගේ මධුෂ් ලක්ෂිත හෙවත් මාකඳුරේ මධුෂ් එරටින් පිටුවහල් කිරීමෙන් පසු අද (05) අලුයම මෙරටට පැමිණි බවත් එහිදී ඔහු ආරක්ෂක නිලධාරීන් විසින් ආගමන – විගමන දෙපාර්තමේන්තු නිලධාරීන් වෙත යොමු කිරීමෙන් පසු වැඩිදුර ප්‍රශ්න කිරීම සදහා ගුවන්තොටුපොලඅපරාධ පරීක්ෂණ දෙපාර්තමේන්තු නිලධාරීන් වෙත භාරදී තිබේ. ජාත්‍යන්තර මත්ද්‍රව්‍ය ජාවාරම් මෙහෙයවීම සම්බන්ධයෙන්ද ඔහුට එරෙහිව චෝදනා එල්ල වී ඇත. ඔහු කටුනායක ගුවන් තොටුපළ වෙත පැමිණ තිබුණේ අද අලුයම 5.00ට ඩුබායි සිට පැමිණි ශ්‍රී ලන්කන් ගුවන් සේවයේ යූ.එල් – 226 දරන ගුවන් යානයෙණි. ඩුබායිහි පැවති එම සාදය අතරතුර මාකඳුරේ මදුෂ් ඇතුළු පුද්ගලයින් 31 දෙනෙකු ඩුබායි ආරක්ෂක අංශ විසින් මත්ද්‍රව්‍ය ළඟ තබා ගැනීම සහ භාවිතා කිරීම යන චෝදනා මත අත්අඩංගුවට ගනු ලැබ තිබිණි. එම පිරිස අතර ජනප්‍රිය ගායක අමල් පෙරේරා ඔහුගේ පුත් නදිමාල් පෙරේරා, රංගන ශිල්පි රයන් වෑන් රෝයන් යන අයද සිටියහ. අත්අඩංගුවට ගත් පිරිස් සම්න්ධයෙන් එරට ආරක්ෂක අංශ විසින් සිදුකළ පරීක්ෂණ අතරතුර අවස්ථා කිහිපයකදී ඔවුන් පිටුවහල් කරන ලදී. එසේ පිටුවහල් කළ අයගෙන පිරිසක් අධිකරණවලට ඉදිරිපත් කිරීමෙන් අනතුරුව රක්ෂිත බන්ධනාගත කෙරුණු අතර තවක් පිරිසක් පොලීසිය සිදුකළ ප්‍රශ්න කිරීම්වලින් අනතුරුව මුදා හැරීමට පියවර ගෙන තිබිණි. තමා ශ්‍රී ලංකාවට පිටුවහල් නොකරන ලෙස මාකදුරේ මධූෂ් ඩුබායි අධිකරණයෙන් ඉල්ලීමක් කළද එරට අධිකරණය එය ප්‍රතික්ෂේප කර තිබිණි. මධූෂ් අවසන් වරට අත්අඩංගුවට පත්ව ඇත්තේ 2005 වසරේදී ය. 2006 වසරේ දී ඔහු විසින් දක්ෂිණ සංවර්ධන අධිකාරියේ හිටපු සභාපති ඩැනි හිත්තැටියගේ මහතා වෙඩි තබා ඝාතනය කිරීම සම්බන්ධයෙන් චෝදනා එල්ල වී ඇත.", "URL": "https://lankatruth.com/si/?p=73352", "Category": "පුවත්", "Parent URL": null}