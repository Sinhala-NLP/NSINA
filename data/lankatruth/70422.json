{"Source": "Lankatruth", "Timestamp": "March 15, 2019", "Headline": "දිවි නැගුම මුදල් වංචාකළ බැසිල්ගේ නඩුව ජූලි දක්වා කල් යයි", "News Content": "පසුගිය ජනාධිපතිවරණ සමයේ හිටපු ජනාධිපති මහින්ද රාජපක්ෂ මහතාගේ ප්‍රචාරක කටයුතු වෙනුවෙන් දිවිනැගුම අරමුදලේ මුදල් සාවද්‍ය පරිහරණය කළ බවට, හිටපු ආර්ථික සංවර්ධන අමාත්‍ය බැසිල් රාජපක්ෂ ඇතුළු සිව් දෙනෙකුට එරෙහි නඩුව අද(15) කැඳවා තිබූ අතර එය ලබන ජූලි මස 18 වැනිදා නැවත කැඳවන බව කොළ මහාධිකරණය නියම කළේය. කොළඹ වාණිජ මහාධිකරණ විනිසුරු ආර්. ගුරුසිංහ මහතා ඉදිරියේ නඩුව කඳවූ අතර පැමිණිල්ල මෙහෙයවන රජයේ නියෝජ්‍ය සොලිසිටර් ජෙනරාල් තුසිත් මුදලිගේ මහතා ශ්‍රේෂ්ඨාධිකරණය හමුවේ නඩුවකට පෙනී සිටින බැවින් මෙම නඩු විභාගය වෙනත් දිනයකට කල් දමන මෙන් ඔහුගේ කනිෂ්ඨ නීතිඥවරයා අධිකරණයෙන් ඉල්ලා ඇත. ඒ අනුව ලබන ජූලි මස 18 වැනිදා දක්වා නඩුව කල් තැබීමට විනිසුරුවරයා නියෝග කර තිබේ. 2015 ජනාධිපතිවරණ සමයේ දී සමෘද්ධි ලාභීන්ට නිවාස ආධාර ලබා දීම සඳහා ගොඩනැගුණු දිවි නැගුම අරමුදලින් රුපියල් මිලියන 2994ක මුදලක් හිටපු ජනාධිපති මහින්ද රාජපක්ෂ මහතාගේ ජනාධිපතිවරණ ප්‍රචාරක කටයුතු වෙනුවෙන් වැය කිරීම හරහා රජයේ මුදල් සාවද්‍ය පරිහරණය කළ බවට පොදුදේපල පණත යටතේ නීතිපතිවරයා විසින් හිටපු ආර්ථික සංවර්ධන අමාත්‍ය බැසිල් රාජපක්ෂ ආර්ථික සංවර්ධන අමාත්‍යංශයේ හිටපු ලේකම් වෛද්‍ය නිහාල් ජයතිලක, දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක සහ එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයට එරෙහිව මෙම නඩුව පවරා තිබේ.", "URL": "https://lankatruth.com/si/?p=70422", "Category": "පුවත්", "Parent URL": null}