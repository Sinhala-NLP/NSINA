{"Source": "Lankatruth", "Timestamp": "September 20, 2019", "Headline": "ඇල්පිටිය ප්‍රාදේශීය සභා මැතිවරණය පැවැත්වීමට එරෙහි පෙත්සම කල්යයි", "News Content": "ඇල්පිටිය ප්‍රාදේශීය සභා මැතිවරණය ලබන 11 වැනිදා පැවැත්වීම අත්හිටුවන ලෙස ඉල්ලා ගොනුකර ඇති මූලික අයිතිවාසිකම් පෙත්සම සළකා බැලීම ලබන 24 වැනිදා දක්වා කල් තබා තිබේ. මෙම පෙත්සම අද(20) බුවනෙක අලුවිහාරේ, මුර්දු ප්‍රනාන්දු සහ එස්. තුරෙයිරාජා යන විනිසුරුවරුන් ඉදිරියේ කැඳවා තිබූ අතර වගඋත්තරකාර පාර්ශ්වයේ නීතීඥවරුන් අධිකරණයට දන්වා ඇත්තේ මෙම පෙත්සමට අදාල නොතීසි තමන්වෙත නිසි පරිදි ලැබී නොමැති බවය. ඒ අනුව වගඋත්තරකාර මැතිවරණ කොමිසමේ සභාපති මහින්ද දේශප්‍රිය මහතා ඇතුළු එහි සාමාජිකයන් හතරදෙනා සහ ඇල්පිටිය ප්‍රාදේශීය සභා මැතිවරණය භාර තේරීම්භාර නිලධාරියා වෙත අදාල ලිපි ලේඛන ලබාදෙන මෙන් පෙත්සම්කරුවන්ට දැනුම් දී ඇති අතර පෙත්සම නැවත සළකා බැලීම ලබන 24 වැනිදා දක්වා කල් තැබීය. පෙත්සම්කරුවන් පෙන්වා දෙන්නේ ඔක්තෝබර් මස 11 වැනිදා ඇල්පිටිය ප්‍රාදේශීය සභා මැතිවරණය පවත්වන බවට මැතිවරණ කොමිසමේ සභාපතිවරයා විසින් ගැසට් නිවේදනයක් නිකුත් කර තිබුණ ද එය කොමිසමේ රැස්වීමකින් තොරව නිකුත් කර ඇති නිවේදනයක් බවය. එබැවින් ගැසට් නිවේදනය වලංගු නොවන බවත් 2017 වසරේ කැඳවන ලද නාම යෝජනා පදනම්කර ගනිමින් අදාල මැතිවරණය පැවැත්වීම ව්‍යවස්ථා විරෝධී බවත් පෙත්සම්කරුවන් පවසා ඇත.", "URL": "https://lankatruth.com/si/?p=81214", "Category": "පුවත්", "Parent URL": null}