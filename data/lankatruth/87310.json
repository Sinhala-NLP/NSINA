{"Source": "Lankatruth", "Timestamp": "December 15, 2019", "Headline": "කටුපොල් වගාවට එරෙහිව සිවිල් ජන සංවිධාන අදත් විරෝධතාවයේ", "News Content": "කටුපොල් වගාව නතර කිරීමට කැබිනට් මණ්ඩලය තීන්දුවක් ගෙන සිටිය ද තවදුරටත් එම වගා කටයුතු සිදුකරන බව පවසමින් රුවන්වැල්ල – නිට්ටඹුව මාර්ගයේ වාකුළ ප්‍රදේශයේ දී අද(15) විරෝධතාවක් සංවිධානය කර තිබිණි. විරෝධතාකරුවන් පවසා සිටියේ කෑගල්ල දිස්ත්‍රික් සම්බන්ධීකරණ කමිටුවෙන් දෙවතාවක් මෙම කටුපොල් වගාව තහනම් කර තිබුණ ද නීති විරෝධීව වැවිලි සමාඟම් විසින් මෙම වගාව සිදුකරන බවය. කටුපොල් වගාවේ නිරතවන්නන්ට නීතිය ක්‍රියාත්මක කරන බවට පොලීසිය ලබාදුන් පොරොන්දුවක් මත විරෝධතාකරුවන් විසිර ගොස් ඇත. එසේම මෙම වගාව හරහා අතිවිශාල පාරිසරික හානියක් සිදුවන බව ද විරෝධතාකරුවන් සඳහන් කළේය. මේ අතර ඊයේ(14) දිනයේ ද දෙහිඕවිට ජන අයිතීන් සුරැකීමේ සංවිධානය සහ ප්‍රදේශවාසීන් එක්ව අවිස්සාවේල්ල – හැටන් මාර්ගයේ තල්දූව නගරාසන්නයේ දී කටුපොල් වගාවට එරෙහිව විරෝධතාවයේ නිරත විය. මේ සම්බන්ධව වැවිලි කර්මාන්ත හා අපනයන කෘෂිකර්ම අමාත්‍ය රමේෂ් පතිරණ මහතා සඳහන් කර සිටියේ කැබිනට් තීන්දුවක් ගෙන තිබුණ ද පැන නැගී ඇති නීතිමය ගැටළුවක් හේතුවෙන් එම තීන්දුව ක්‍රියාත්මක කිරීමට මෙතෙක් නොහැකිව ඇති බවය.", "URL": "https://lankatruth.com/si/?p=87310", "Category": "පුවත්", "Parent URL": null}