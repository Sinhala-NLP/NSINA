{"Source": "Lankatruth", "Timestamp": "May 26, 2022", "Headline": "විධායක බලය අඩු කිරීමට ගෝඨාගේ කිසිම සූදානමක් නැහැ", "News Content": "මේ වනවිට ඉදිරිපත් කර තිබෙන ආණ්ඩුක්‍රම ව්‍යවස්ථාවේ 21 වෙනි සංශෝධන කෙටුම්පත අනුව විධායක බලතල සීමා කිරීමට ගෝඨාභය රාජපක්ෂගේ කිසිම සූදානමක් නැති බව ව්‍යවස්ථා විශාරදයින් පෙන්වා දෙති. ඔවුන් මේ බවට ඉදිරිපත් කරන ප්‍රධාන කරුණු වන්නේ අමාත්‍යඨංශ පවරා ගැනීමට සහ අමාත්‍යංශ පවරා නොදීමට ජනාධිපති සතු බලතල එසේම තබා ගැනීම ය. නමුත් 19 වෙනි ආණ්ඩුක්‍රම ව්‍යවස්ථා සංශෝධනය අනුව අත්තනෝමතික ලෙස අමාත්‍යංශ පවරා ගැනීමේ බලය ඉවත් කර තිබිණි.  ඊට අමතරව ජනාධිපතිවරයා වෙත අමාත්‍යංශ තබා ගැනීමත් සීමා කර තිබිණි. එමගින් හිටපු ජනාධිපති මෛත්‍රිපාල සිරිසේනගෙන් පසුව වෙනත් අමාත්‍යංශ ජනාධිපතිවරයා වෙත තබා ගැනීමට නොහැකි විය. මේ අතර ආණ්ඩුක්‍රම ව්‍යවස්ථා සභාව පත් කිරීමේදී 19 වෙනි ආණ්ඩුක්‍රම ව්‍යවස්ථා සංශෝධනය අනුව පාර්ලිමේන්තු මන්ත්‍රීවරුන් නොවන බාහිර පුද්ගලයන් ද සහිතව මුළු සාමාජිකයින් සංඛ්‍යාව 10ක් විය යුතුව තිබිණි.  20 වෙනි සංශෝධනය මගින් ආණ්ඩුක්‍රම ව්‍යවස්ථා සභාවට පවරා ඇති නිරීක්ෂණ ලබාදීමට සීමා වූ නාමික බලය 21 වෙනි සංශෝධනයේ ද එසේම පවතී. මේ අනුව දැනට කෙටුම්පත් කර තිබෙන 21 වෙනි සංශෝධනය තව දුරටත් ජනාධිපතිගේ බලතල අත්තනෝමතික ලෙස යෙදවිය හැකි ව්‍යවස්ථානුකූල බලය තහවුරු කර තිබෙන බව එම විශාරදයින් පෙන්වා දෙති. මේ අනුව 19 වෙනි ආ. ක්‍ර. ව්‍යවස්ථා සංශෝධනයෙන් ස්ථාපිත කළ ස්වාධින කොමිෂන් සභා 20 වෙනි සංශෝධනය අනුව ජනාධිපති බලයට යටත් කළ අතර කෙටුම්පත් කර තිබෙන 21න් තව දුරටත් එසේම පවතී.", "URL": "https://lankatruth.com/si/?p=134812", "Category": "පුවත්", "Parent URL": null}