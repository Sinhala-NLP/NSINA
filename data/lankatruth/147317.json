{"Source": "Lankatruth", "Timestamp": "May 24, 2023", "Headline": "විශ්වවිද්‍යාල ආචාර්යවරු 1,800කට වැඩි ප්‍රමාණයක් හිගයි – FUTA", "News Content": "මේ වනවිට මෙරට සමස්ත විශ්වවිද්‍යාල පද්ධතිය තුළ 1,800 ඉක්මවා ගිය විශ්වවිද්‍යාලව ආචාර්වරුන්ගේ හිඟයක් පවතින බවත් මේ නිසා විශ්වවිද්‍යාල පද්ධතිය දැඩි අර්බුයකට ලක්වෙමින් තිබෙන බවත් විශ්වවිද්‍යාල ආචාර්යවරුන්ගේ සමිති සම්මේලනය සඳහන් කරයි. සමස්ත විශ්වවිද්‍යාල පද්ධතිය තුළ ඉගැන්වීම් කටයුතු කිරීම සඳහා ආධුනික කතිකාචාර්වරුන්, ජ්‍යෙෂ්ඨ කතිකාචාර්වරුන්, මහාචාර්වරුන් 8,500ක් සේවය කළ යුතු වුවද වනවිට සේවය කරනු ලබන්නේ, ආචාර්වරුන් 6,700ක ප්‍රමාණයක් බවත් මින් වැඩිම ආචාර්ය හිඟයක් පවතින්නේ පේරාදෙණිය විශ්වවිද්‍යාලය තුළ බවත් එම සංගමයේ මාධ්‍ය ප්‍රකාශක, ජ්‍යෙෂ්ඨ කතිකාචාර්ය චාරු දත්ත ඉලංගසිංහ පවසයි. පේරාදෙණිය විශ්වවිද්‍යාලයේ පවතින පුරප්පාඩුව 257ක් බවද ඔහු අවධාරණය කරයි. මීට අමතරව මොරටුව විශ්වවිද්‍යාලයේ පුරප්පාඩු 227ක්, ශ්‍රී ජයවර්ධනපුර විශ්වවිද්‍යාලයේ පුරප්පාඩු 209ක්, කොළඹ විශ්වවිද්‍යාලයේ පුරප්පාඩු 164ක්, යාපනය විශ්වවිද්‍යාලයේ පුරප්පාඩු 137ක්, රුහුණු විශ්වවිද්‍යාලයේ පුරප්පාඩු 152ක් රජරට හා කැලණිය විශ්වවිද්‍යාලයේ පුරප්පාඩු 133ක් වශයෙන් හා සෑම විශ්වවිද්‍යාලයකම ආචාර්ය පුරප්පාඩු පවතින බවද ජ්‍යෙෂ්ඨ කතිකාචාර්යා පවසයි. රාජ්‍ය සේවයට බඳවා ගැනීම සීමා කරමින් පසුගිය කාලයේදී ආණ්ඩුව විසින් චක්‍රලේඛයක් නිකුත් කළ බවත් මේ නිසා කිසිදු තනතුරකට බඳවා ගැනීම් සිදුකළ නොහැකි තත්වයක් උද්ගතව ඇති බවත් ඔහු සඳහන් කරයි. එසේම පවතින ආර්ථික අර්බුදය නිසා ආචාර්වරුන් රට හැර යමින් තිබෙන බවත් මේ නිසා ඉදිරියේදී ආචාර්ය හිඟය තව තවත් ඉහළ යා හැකි බවත් රජයේ අනුමත සංඛ්‍යාලේඛනවලට අනුව අචාර්වරුන් 8,500ක් සිටිය යුතු බවට සඳහන් වුවත් සමස්ත විශ්වවිද්‍යාල පද්ධතිය සාමාන්‍ය වශයෙන් පවත්වාගෙන යාම සඳහා අචාර්වරුන් 11,300ක් සේවය කළ යුතු බවත් ජ්‍යෙෂ්ඨ කතිකාචාර්ය චාරු දත්ත ඉලංගසිංහ පෙන්වා දෙයි.", "URL": "https://lankatruth.com/si/?p=147317", "Category": "පුවත්", "Parent URL": null}