{"Source": "Lankatruth", "Timestamp": "May 8, 2018", "Headline": "දිවයින පත්තරේ පළ කර තිබුනේ අසත්‍ය ප්‍රවෘතියක්   – කරුණු විකෘති කරලා", "News Content": "උතුරු නැඟෙනහිර පන්සල් තැනීම තහනම් කරන්න යැයි තමන් විසින් ප්‍රකාශ කල බව සඳහන් කරමින් දිවයින් ඉරිදා පුවත්පත විසින් පළ කර තිබූ ප්‍රවෘත්තිය සම්පූර්ණයෙන්ම අසත්‍යයක් බවත් එසේ අසත්‍ය ප්‍රවෘත්ති පළ කරමින් ජනතාව අතර ගැටුම් ඇවිලවීමට තැත්කිරීම හේතුවෙන් තමන් දිවයින පුවත්පතට විරුද්ධව නීතිමය ක්‍රියාමාර්ග ගන්නා බවත් දේමළ ජාතික සන්ධාන මන්ත්‍රී එම්. ඒ සුමන්තිරන් මහතා මාධ්‍ය වෙත නිවේදනයක් නිකුත් කරමින් සඳහන් කරයි. එම මාධ්‍ය නිවේදනය සම්පූර්ණයෙන් පහතින් දැක් වේ… “2018 මැයි 7 වන දින. දිවයින ඉරිදා සංග‍්‍රහයේ මුල් පිටුවේ පළ කර ඇති ලිපිය හා සබැඳේ 2018 මැයි මස 06 වන ඉරුදින, දිවයින ඉරිදා සංග‍්‍රයේ මුල් පිටුවේ දැක්වෙන, “තුරු නැගෙනහිර පන්සල් තැනීම තහනම් කරන්න” ලෙස මම විසින් සඳහන් කළ බව කියැවෙන පුවත සම්පූර්ණ අසත්‍ය බව මෙයින් සඳහන් කරමි. ද්‍රවිඩ සන්ධානය වෙනුවෙන් මාධ්‍ය සාකච්ඡාවකදී මා විසින් ප‍්‍රකාශ කළ කරුණු විකෘති කොට දක්වමින් බෞද්ධ ජනතාව කෝපයට පත් කිරීමට මෙමගින් උත්සාහ දරා ඇත. මාධ්‍ය සාකච්ඡාවකදී අසනු ලැබූ ප‍්‍රශ්නයකට පිළිතුරු දෙමින්, බෞද්ධ ප‍්‍රජාව ජීවත් නොවන ප‍්‍රදේශයන්හි බුදු පිළිම ඉදි කිරීම තේරුමක් නොමැති බවත් මෙවැනි ප‍්‍රදේශවලින් ඉදිකොට තිබුණු බුදු පිළිම ඉවත් කොට ඇති බවත් ඊට අමතරව පාර්ලිමේන්තුවේදී මේ සම්බන්ධව වාර්තාවන්ද අප විසින් ඉදිරිපත් කොට ඇති බවත් මා විසින් සඳහන් කළෙමි. එබැවින් මෙලෙස අසත්‍යය කරුණු පළ කරමින් ජනතාව අතර ගැටුම් ඇතිකිරීමට තැත් කිරීම හේතුවෙන් මෙම පුවත් පතට එරෙහිව නීතිමය ක‍්‍රියා මාර්ග ගැනීමට මම බලාපොරොත්තු වෙමි. එසේම එම ප‍්‍රවෘත්තිය නිවැරදි කරමින් මාගේ මෙම නිල ප‍්‍රකාශයට ප‍්‍රමුඛත්වය ලබා දෙමින් පළ කරන මෙන් මම සියලූම මාධ්‍යයන්ගෙන් ඉල්ලා සිටිමි. ස්තූතියි එම්. ඒ සුමන්තිරන් පාර්ලිමේන්තු මන්ත‍්‍රී දෙමළ ජාතික සන්ධානය”", "URL": "https://lankatruth.com/si/?p=51751", "Category": "පුවත්", "Parent URL": null}