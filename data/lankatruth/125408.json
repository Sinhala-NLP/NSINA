{"Source": "Lankatruth", "Timestamp": "November 3, 2021", "Headline": "උතුරු කොරියාවට එරෙහිව පනවා ඇති සම්බාධක ඉවත් කරන ලෙස රුසියාව හා චීනය ඉල්ලති!", "News Content": "මේ වනවිට ලොව න්‍යෂ්ටික බලවතෙකු බවට පත්ව ඇති උතුරු කොරියාව තුල දැවැන්ත සාගත තත්වයක් ඇතිවී ඇතැයි එජා සංවිධානය වාර්තා කරනු ලැබුවේ ඔක්තෝම්බර් 13 වැනිදාය. ඊට සතියකට පසු එනම් 20 වැනිදා ඔවුන් සබ්මැරීනයක සිට නවතම බැලස්ටික් වර්ගයේ මිසයිලයක් අත්හදා බැලූ බව ලොවට හෙලිකළේය. ඇමරිකාව හා ජර්මනිය මෙම අත්හදා බැලීම හෙලාදකින ලැබිණි. ඊයේ (02) රුසියාව හා චීනය උතුරු කොරියාවට එරෙහිව පනවා ඇති සමහර සම්බාධක ඉවත් කරන ලෙස ආරක්ෂක මණ්ඩලයෙන් ඉල්ලීමට සැරසෙන බව බටහිර මාධ්‍ය වාර්තා කළහ. මෙම මිසයිලය අත්හදා බැලීම සාර්ථක වීමෙන් පසුව ජාතිය ඇමතු උතුරු කොරියානු නායක Kim Jong-un ප්‍රකාශ කර සිටියේ කොරියානු කලාපයේ අස්ථාවරභාවයේ ප්‍රධාන වගඋත්තරකරු ඇමරිකාව බවයි. මිසයිල ප්‍රාහරය හෙලා දකිමින් ඇමරිකාව සඳහන් කර සිටියේ උතුරු කොරියාව සමග සාකච්ඡා කිරීමට තමන් සැමවිටම සුදානමින් සිටින බවයි. නමුත් Kim Jong-un අවධාරණයෙන් ප්‍රකාශ කලේ එක්සත් ජනපදය පිළිබඳව කිසිදු විශ්වාශයක් තැබීමට තමන් සුදානම් නොමැති බවයි. එහිදී ඔහු දකුණු කොරියාවට චෝදනා කරනු ලැබුවේ ඇමරිකන් අධිරාජ්‍යවාදය වෙනුවෙන් සේවය කරන ඩබල් ඒජන්ට්වරයෙකු ලෙසය. මේ අතර එක්සත් ජාතීන්ගේ සංවිධානයේ Tomas Ojea Quintana විසින් උතුරු කොරියාවේ මානව අයිතිවාසිකම් සම්බන්ධයෙන් එළිදක්වන ලද නවතම වාර්තාවක් මගින් එරට ජනගහණයෙන් අඩක් පමණ මන්ද පෝෂණයෙන් පෙලෙන බව හෙළිකර සිටියාය. චීනයේ කොරෝනා වසංගතයත් සමග එරට සමග දේශසීමා වසා දැමීම හේතුවෙන් අපනයනයන් හා ආනයනයන් සීමා වීම නිසා ආහාර හිඟයක් ඇතිවීමෙන් මෙම තත්වය උද්ගත වී තිබේ. ආර්ථික සම්බාධක හේතුවෙන් අමුද්‍රව්‍ය හිඟවීමෙන් කර්මාන්ත ශාලා වැසී ගොස් ඇති බවත්, යන්ත්‍ර සුත්‍ර පණගැන්වීමට අවශ්‍ය බල ශක්තිය නොමැතිවීම හේතුවෙන් රටේ කෘෂිකර්මය පවා දුර්වල වී ඇතිබවත් එම වාර්තාව වැඩිදුරටත් සඳහන් කරයි. වාර්තාවෙන් අවසානයේ යෝජනා කරනුයේ ඉතා කඩිනමින් ආරක්ෂක මණ්ඩලය රැස්වී මෙම සම්බාධක ඉවත් කිරීම සඳහා කටයුතු කලයුතු බවත් 1953 සිට උතුරු කොරියාව හා දකුණු කොරියාව අතර ගැටුමට සාමකාමී විසඳුමක් ලබා ගැනීම සඳහා සියළු පාර්ශවයන් පියවර ගතයුතු බවත් වැඩි දුරටත් අවධාරණය කරනු ලැබ තිබිණි. මෙම අර්බුදකාරී තත්වය ඉදිරිපත් කරමින් ඊයේ චීනය හා රුසියාව උතුරු කොරියාවට එරෙහිව එක්සත් ජාතින් ගේ සංවිධානය විසින් පනවා ඇති සමහර ආර්ථික සම්බාධක ඉවත් කරන ලෙස ඉල්ලා ආරක්ෂක මණ්ඩලයට යෝජනාවක් ඉදිරිපත් කිරීමට තීරණය කර ඇත. ඒ අනුව එරට ඛනිජ තෙල් ලබා ගැනීමට එරෙහිව පනවා ඇති කෝටා බාධකය ඉවත්කරන ලෙසත්, මුහුදු ආහාර හා ඇඟලුම් අපනයනයට ඉඩ සැලසීමත් මෙම යෝජනාවෙන් ඉල්ලා ඇත. සිවිල් ජනතාවගේ ජීවිත සුරක්ෂිත කරලීම ප්‍රධාන මානව අයිතිවාසිකමක් ලෙස සලකා මෙම සම්බාධක ඉවත් කරන ලෙස ඒ අනුව චීනය හා රුසියාව ඉල්ලා සිටීමට නියමිතව ඇත. මෙම යෝජනාව සම්මත වීමට යම් හෝ ඉඩකඩක් පැවතිය හැකි බව රාජතාන්ත්‍රික ආරංචි මාර්ග සඳහන් කරයි. විශේෂයෙන් ඇමරිකාව විසින් උතුරු කොරියාව සමග සාකච්ඡා කිරීමට නිරතුරුවම සුදානම් බව පැවසීම හා න්‍යෂ්ටික අවි අත්හදා බැලීම හේතුවෙන් පනවා ඇති මෙම සම්බාධක වල අරමුණු මේ වනවිට අහෝසි වී ඇති තත්වයක් තුල( එනම් න්‍යෂ්ටික බලය හිමිකරගෙන අවසාන වී ඇති නිසා) මෙම විරෝධතා වල කිසිදු නෛතික බලයක් නොමැති බව නිරීක්ෂකයෝ පවසා සිටිති. මේ අතර පාප් වහන්සේද ලබන වසරේ උතුරු කොරියාවේ සංචාරයක් සඳහා සුදානම් වන බවද වතිකානුව ඔක්තෝම්බර් 31වැනිදා එහි ප්‍රකාශකයෙක් මගින් සඳහන් කර සිටියේය.", "URL": "https://lankatruth.com/si/?p=125408", "Category": "පුවත්", "Parent URL": null}