{"Source": "Lankatruth", "Timestamp": "May 6, 2019", "Headline": "රාජ්‍ය ආරක්ෂාවට මුවාවී විදුලිය සහ ජලය කපයි", "News Content": "නාගරික සංවර්ධන අධිකාරිය රාජ්‍ය ආරක්ෂක අමාත්‍යාංශය යටතට පත්කරගෙන තිබූ පසුගිය මහින්ද රාජපක්ෂ පාලන සමයේදී වනාතමුල්ල වතු ජනතාවගේ නිවාස කඩා ඉවත්කරමින් ඒ වෙනුවට කුලී පදනම මත ලබාදෙන ලද අඩු පහසුකම් සහිත “සිරිසර උයන” ඇතුළු මහල් නිවාස සංකීර්ණවල නිවාස රාශියක ජලය සහ විදුලිය මේ වනවිට කපාහරිමින් තිබේ. මෙයට මූලික වී ඇත්තේ මෙම නිවාස සංකීර්ණවල පුද්ගලයින් පදිංචි කිරීමේදී නිවාස සංවර්ධන අධිකාරිය සමග අත්සන්කරගත් ගිවිසුමට අනුව බව එම අධිකාරියේ සභාපති ආචාර්ය ජගත් මුණසිංහ මහතා ප්‍රකාශ කර ඇත. මෙසේ ලබාදෙන නිවාස වෙනත් අයට කුලියට දීමට හෝ විකිණීමට හෝ නොහැකි බවට කොන්දේසියක් එම ගිවිසුමේ ඇති බව ඔහු ප්‍රකාශ කර ඇත. එහෙත් නිවාස ලාබාගත් ජනතාව ප්‍රකාශ කරන්නේ එවැනි ගිවිසුමකට තමන් අත්සන් නොකළ බවත් කට වචනයෙන් යම් යම් කොන්දේසි එම අධිකාරිය විසින් ප්‍රකාශ කළ බවත්ය. මෙසේ තිබියදී මේ වනවිට උද්ගතවී ඇති ආරක්ෂක තත්වයට මුවා වී කුලියට හෝ බද්දට මෙම නිවාස ලබාගත් ජනතාව බලහත්කාරයෙන් ඉවත් කිරීමට පටන්ගෙන ඇත. එහි මුල් පියවරන් වශයෙන් මේ වනවිටත් බොහෝ නිවාසවල ජලය කපාහැර ඇති අතර විදුලියද කපාහැරීමට පටන් ගෙන තිබෙන බව අනාවරණය වේ. ජනතා විමුක්ති පෙරමුණේ නාගරික මන්ත්‍රී හේමන්ත වීරකෝන් මහතා මේ පිළිබඳව නාගරික සංවර්ධන අධිකාරියේ සභාපතිවරයාගෙන් විමසූ අවස්ථාවේ ප්‍රකාශ කර ඇත්තේ නිවාස හිමියන් සමග ඇති ගිවිසුමට අනුව මෙම ක්‍රියාමාර්ගය ගෙන ඇති බවය. නමුත් එම මන්ත්‍රීවරයා නිවාස හිමියන් සමග සාකච්ඡා කිරීමේදී ඔවුන් ප්‍රකාශ කර ඇත්තේ එවැනි ගිවිසුමක් අත්සන් නොකළ බවය. නාගරික මන්ත්‍රීවරයා වැඩිදුරටත් ප්‍රකාශ කරන්නේ වනාතමුල්ල ජනතව ඉවත් කරන අවස්ථාවේදී සාධාරණ වන්දි මුදලක් ඔවුන්ට ලබා නොදී මෙම මහල් නිවාසවල පදිංචි කරවා රුපියල් 2500 මාසික කුලියක්ද අය කරමින් සිටින අතර ජලය විදුලිය විසන්දි කිරීම වැනි මූලික මානව හිමිකම් පවා මේ වනවිට උල්ලංඝණය කරමින් තිබෙන බවය. ආරක්ෂක අමාත්‍යාංශයේ හිටපු ලේකම් ගෝඨාභය රාජපක්ෂගේ සමයේ වතු ජනතාව ආරක්ෂක හමුදා යොදවා බියගන්වා ඉවත් කරන ලද අතර ලබාදී තිබෙන මෙම මහල් නිවාසවල හිමිකාරිත්වය පිළිබඳව කිසිම තහවුරුවක් නැති බව දැන් සිදුකරන මෙම ක්‍රියාමාර්ගවලින් පැහැදිලි වී තිබේ.", "URL": "https://lankatruth.com/si/?p=73422", "Category": "පුවත්", "Parent URL": null}