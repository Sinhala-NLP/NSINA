{"Source": "Lankatruth", "Timestamp": "April 12, 2019", "Headline": "සීමා නිර්ණ වාර්තාව ජනපතිට බාර දෙන්නැයි මැතිවරණ කොමිසමෙන් අගමැතිට විශේෂ ලිපියක්", "News Content": "අග්‍රාමාත්‍යවරයා විසින් පළාත් සභා මැතිවරණ කොට්ඨාශ සීමා නිර්ණ සමාලෝචන වාර්තාව ජනාධිපතිවරයාට බාරදීමෙන් සහ ජනාධිපතිවරයා එම වාර්තාව රජයේ ගැසට් පත්‍රයේ පළ කිරීමෙන් පසුව පළාත් සභා මැතිවරණය පැවැත්වීමේ බාධා ඉවත්ව යන බවැවින් එහ සීමා නිර්ණ සමාලෝචන වාර්තාව ජනාධිපතිවරයා වෙත බාර දෙන්නැයි මැතිවරණ කොමිෂන් සභාව අග්‍රාමාත්‍ය රනිල් වික්‍රමසිංහ මහතා වෙත විශේෂ ලිපියක් යවමින් ඊයේ (11) ඉල්ලීමක් කර තිබේ. සීමානිර්ණ වාර්තාව බාරදීමෙන් රටේ ප්‍රජාතන්ත්‍රවාදය ආරක්ෂා වන අතර ජනතාවගේ මූලික අයිතිවාසිකම් සුරැකීමක් වන බවද මැතිවරණ කොමිෂන් සභාව අග්‍රාමාත්‍යවරයා වෙත යවා ඇති ලිපියේ සඳහන් කර ඇත. පළාත් පාලන මැතිවරණය නව ක්‍රමයට හෙවත් මිශ්‍ර ක්‍රමයට පැවැත්වීම සඳහා සීමානිර්ණය කිරීම අවශ්‍යවන අතර ඒ සඳහා හිටපු මිනුම්පති කේ. තවලිංගම් මහතාගේ සභාපතීත්වයෙන් යුත් සමාලෝචන කමිටුවක් පත් කෙරිණි. ඒ අනුව තවලිංගම් කමිටුව සකස් කළ සීමා නිර්ණ සමාලෝචන වාර්තාව පළාත් පාලන හා පළාත් සභා අමාත්‍යවරයාට බාර දුන් අතර ඔහු පාර්ලිමේන්තුවට ඉදිරිපත් කළ වාර්තාව පරාජයට පත්විය. ඉන්පසු අගමැතිවරයාගේ ප්‍රධානත්වයෙන් යුත් කමිටුවකට එම වාර්තාව සමාලෝචනයට බාර දුන් අතර එම වාර්තාව තවමත් කමිටුවේ හිරවී තිබේ. මේ වනවිට එම වාර්තාව සම්බන්ධයෙන් ව්‍යාවස්ථානුපිතව අග්‍රාමාත්‍යවරයාගේ ප්‍රධානත්වයෙන් යුත් සමාලෝචන කමිටුවේ සලකා බැලියයුතු කාලසීමාව ඉක්මවා ඇති බැවින් එය මේ වනවිට පවතින්නේ ජනාධිපතිවරයාගේ විධායක සීමාවට යටත්වය. ඒ අනුව ජනාධිපතිවරයාට එම සමාලෝචන වාර්තාව තමන්වෙත ගෙන්වා ගැනීමේ නිල බලයක් එක්වී තිබෙව අතර අවශ්‍යනම් ඒ සම්බන්ධයෙන් සෘජු තීරණයක් ගැනීමට හැකිය.", "URL": "https://lankatruth.com/si/?p=72095", "Category": "පුවත්", "Parent URL": null}