{"Source": "Lankatruth", "Timestamp": "June 15, 2018", "Headline": "ගුවන් යානා නිසිපරිදි නඩත්තු නොකිරීමෙන් ශ්‍රී ලංකන් ගුවන් සේවය තවදුරටත් පාඩුයි", "News Content": "ශ්‍රී ලංකන් ගුවන් සේවයට අයත් ගුවන් යානා 6ක් නිසි පරිදි නඩත්තු නොකිරීමෙන් සිවිල් ගුවන් සේවා අධිකාරිය මගින් පිරිනමන “ඊටොප්ස්” නැමති සහතිකය අහිමිව ඇති බවත් මේ හේතුවෙන් පාඩු ලබමින් පවතින ශ්‍රී ලංකන් ගුවන් සමාගම තව දුරටත් පාඩු ලබන තත්වයට පත්ව ඇති බවත් ශ්‍රී ලංකා ගුවන් නියමු සංසදයේ සභාපති කපිල රුවන් විතාන මහතා ඊයේ (14) පැවති ජනාධිපති කොමිසමට සාක්ෂි ලබා දෙමින් පවසා තිබේ. පසුගිය වර්ශ දෙක තුළ කුලී පදනම මත මිලදීගත් A320 සහ A321 වර්ගවලට අයත් එන්ජින් දෙකකින් සමන්විත යානා 6කට නඩත්තු කිරීමේ දුර්වලතා හේතුවෙන් ඊටොප්ස් සහතිකය අහිමි වී ඇත. ජාත්‍යන්තර නියමයන්ට අනුව “ඊටොප්ස්” සහතිකය නොමැති ගුවන් යානාවක් පියාසර කළ හැක්කේ සෑම මොහොතකම පැයක් ඇතුලත ගොඩබෑමට ගුවන්තොටුපලවල් ඇති ගුවන් මාර්ග ඔස්සේ පමණි. මේ හේතුවෙන් ගමනාන්තවලට ලඟා විය හැකි කෙටි මාර්ග තිබිය දී අනවශ්‍ය තරම් දිගු මාර්ග ඔස්සේ පියාසර කිරීමට සිදුව ඇති බව කපිල රුවන් විතාන මහතා පවසයි. මේ හේතුවෙන් අමතර පිරිවැයක් දැරීමට සිදුවන අතර එය මේ වන විටත් පාඩු ලබමින් පවතින ශ්‍රි ලංකන් ගුවන් සමාගමට දැඩි බලපෑමක් එල්ලකරයි. එසේම අවධානම් සහගත තත්වයකි. ගුවන් යානාවල තාක්ෂණික ප්‍රමිතිය අවම වීම නඩත්තු කිරීමේ දුර්වලතා මත ඇති වන්නක් බැවින් එහි වගකීම ශ්‍රි ලංකන් ගුවන් සමාගමේ ප්‍රධාන විධායක නිලධාරියා විසින් භාරගත යුතුව ඇතැයි සාක්ෂිකරුවන කපිල රුවන් විතාන මහතා පවසයි.", "URL": "https://lankatruth.com/si/?p=54407", "Category": "පුවත්", "Parent URL": null}