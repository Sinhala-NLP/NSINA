{"Source": "Lankatruth", "Timestamp": "December 16, 2017", "Headline": "සාම්පූර්වලට යළිත් ගල් අඟුරු බලාගාරයක්", "News Content": "නොරොච්චෝල සහ සාම්පූර් යන ප්‍රදේශවල මහා පරිමාණගල් අඟුරු බලාගාර දෙකක් ඉදිකිරීමට විදුලිබල හා පුනර්ජනනීය බලශක්ති අමාත්‍යංශය සැලසුම් කර ඇති බවත් ඊට අදාළ කැබිනට් අනුමැතිය ලබා ගැනීම සඳහා අමාත්‍ය රංජිත් සියඹලාපිටිය මහතා විසින් අමාත්‍ය මණ්ඩල සංදේශයක් අමාත්‍ය මණ්ඩලයට යොමු කර ඇති බව වාර්තා වේ. අදාළ කැබිනට් පත්‍රිකාව මඟින් යෝජිත ගල් අගුරු බලාගාරය සඳහා ඉඩම් වෙන්කර ගැනීම සම්බන්ධයෙන් ඉල්ලීම් කර ඇති බව සඳහන්ය. කෙසේ නමුත් මේ වනවිටත් නොරොච්චෝලේ හි ඉදිරි කර ඇති ගල් අඟුරු බලාගාරය මුළුමනින්ම අක්‍රීය වී ඇති අතර එය සක්‍රීයව පැවති අවස්ථා ගණනාවකදී බිඳවැටීම්වලට ලක් විය. මීට පෙරද සාම්පූර් ප්‍රදේශයේ ගල් අඟුරු බලාගාරයක් ඉදිකිරීමට සූදානමක් පැවති අතර ඊට එරෙහිව සිවිල් සංවිධාන විසින් ශ්‍රේෂ්ඨාධිකරණයට ගිය අතර එහි වැඩකටයුතු අත්හිටුවන බවටත් සාම්පූර් බලාගාරය සම්බන්ධ අදහස අත්හැර දමන බවටත් විදුලි බල හා බලශක්ති අමාත්‍යාංශයේ ලේකම් අමරනාත් බටගොඩ තමන්ට දැනුම්දී ඇති බව නීතිපතිවරයා ශ්‍රේෂ්ඨාධිකරණයට වාර්තා කළ අතර ඒ අනුව එම අධිකරණමය ක්‍රියාවලියද ජනතා ජයග්‍රහණයෙන් කෙලවර විය. කෙසේ නමුත් මේ වනවිට ආණ්ඩුව නැවතත්, ජනතා විරෝධය මැද අධිකරණයටද පොරොන්දු වී නතර කර දැමූ ගල් අඟුරු බලාගාරය ආරම්භ කිරීමට පිඹුරුපත් සකසමින් සිටියි.", "URL": "https://lankatruth.com/si/?p=45262", "Category": "පුවත්", "Parent URL": null}