{"Source": "Lankatruth", "Timestamp": "June 23, 2021", "Headline": "චීනයේ මුස්ලිම් ප්‍රජාවට එරෙහිව සිදුවන හිරිහැර හෙලාදැකීම ඉම්රාන් ඛාන් ප්‍රතික්‍ෂේප කරයි !", "News Content": "“දුෂ්කර අවස්ථාවලදී අපට නිරතුරුව උදව් කල චීනය අපේ ශ්‍රේෂ්ඨතම මිතුරෙක්. චීන රජය විසින් Xinjiang ප්‍රදේශයේ වෙසෙන Uyghur මුස්ලිම් සුළු ජාතීන්ට එරෙහිව සිදුකරනවා කියන ජන සංහාරය පිළිබඳව බටහිර රාජ්‍යයන් සිදුකරන ප්‍රකාශයන් සම්බන්ධ පැහැදිලි සාක්ෂි ඉදිරිපත් වනතුරු එම චෝදනාවන් පිළිගැනීමට අපට පුළුවන්කමක් නෑ” පකිස්ථාන් ජනාධිපති ඉම්රාන් ඛාන් එසේ පැවසුවේ CNN නාලිකාව සමග සිදුකරන ලද සම්මුඛ සාකච්ඡාවකදීය. මධ්‍යම ආසියාවේ නැගෙනහිරට වන්නට චීනයෙන් ස්වයං පාලිත ප්‍රදේශයක් ලෙස සැලකෙන Xinjiang හි මිලියන 22ක ජනතාවක් වෙසේ. ස්වභාවික ගෑස්, මිනිරන් වලින් ගහන Xinjiang ප්‍රදේශයේ බහුතරයක් ජනතාව අදහන ආගම වනුයේ මුස්ලිම් ආගමයි. පසුගිය වසර දහය පුරා මෙම ප්‍රදේශය අන්තවාදී මුස්ලිම් සංවිධාන හා චීනයෙන් වෙන්වී වෙනම රාජ්‍යයක් බිහිකිරීමේ බෙදුම්වාදී සංවිධාන වල තෝතැන්නක් බවට පත්විණි. නොකඩවා සිදුවන ත්‍රස්ත්‍ර ප්‍රහාරයන් නිසා චීන මධ්‍යම රජයේ හමුදා හා උපක්‍රමික ක්‍රියාකාරකම් වල ඍජු බලපෑමට ලක්වී ඇති නිසා බටහිර රටවල හා මානව අයිතිවාසිකම් සංවිධානවල හෙලාදැකීම් වලටද මුහුණ දීමට බීජිං පාලනයට මේ අතර සිදුවී ඇත. පසුගිය සතියේ රැස්වූ නේටෝ රැස්වීමේදීද චීනය Xinjiang ප්‍රදේශයේ මුස්ලිම් ජනතාවට එරෙහිව ජාතිවාදය, වඳ කිරීම්, කඳවුරු ගත කිරීම් හා ජන සංහාර( genocide) සිදුකරන බවට පවසමින් බරපතළ චෝදනා එල්ල කරන ලදී. එයට චීන රජය පිළිතුරු දෙනු ලැබුවේ වෙනත් රටවල අභ්‍යන්තර කටයුතු වලට ඇඟිලි ගසමින් හා අසත්‍ය චෝදනා ඉදිරිපත් කරමින් ලෝකය තනි කල්ලියක පාලනයට යටත්වීම තමන් ප්‍රතික්‍ෂේප කරන බවත්ය. මේ වනවිට චීනය කලාපය තුල ඉරානය හා පකිස්ථානය සමග චීන ජනාධිපති Xi Jinping ගේ සේද මාවත ව්‍යාපෘතිය සමග (global Belt and Road initiative) ඍජුව සම්බන්ධ වෙමින් තම බලය තහවුරු කරගෙන ඇත. ඉම්රාන් ඛාන් තම ශ්‍රී ලංකා සංචාරයේදීත් චීන සේද මාවත සමග එක්වන ලෙස මෙරට පාලකයින්ගෙන් ඉල්ලා සිටියේය. එසේම ඇෆ්ගනිස්ථානයෙන් පසුබසින ඇමරිකන් හමුදාවට පකිස්ථානයට ඇතුළුවීමට අවසරදීමද එරට ප්‍රතික්‍ෂේප කරන ලදී. “චීනයට මානව අයිතිවාසිකම් උල්ලංඝණ චෝදනා ඉදිරිපත් කරන බටහිර රටවල් කාශ්මීරයේ මුස්ලිම් ජනතාවට එරෙහිව සිදුකරන මර්දනය ගැන නිහඬයි. පලස්තීනයේ, සිරියාවේ, ලිබියාවේ සෝමාලියාවේ, ඇෆ්ගනිස්ථානයේ මේ අය සිදුකරන බරපතළ යුධ අපරාධ සම්බන්ධයෙන් අනුගමනය කරනුයේත් නිහඩ ප්‍රතිපත්තියක්. මෙම සියළුම රටවල මුස්ලිම් ජනතාවට එරෙහිව සිදුකරන අපරාධ සම්බන්ධයෙන් අප කථා කල යුතුයි” පකිස්ථාන ජනාධිපතිවරයා වැඩිදුරටත් පවසා සිටියේය. මේ අතර අද දිනයේ එජා මානව හිමිකම් කොමිසමේ සභාපතිණිය Michelle Bachelet මාධ්‍ය අමතා පැවසුවේ Xinjiang ප්‍රදේශයේ සිදුවනවා යයි පැවසෙන මානව අයිතිවාසිකම් උල්ලංඝණයන් සම්බන්ධයෙන් සොයා බැලීමට එහි සංචාරයක් කිරීමට තමන් චීනය සමග 2018 සිට උත්සහ කරමින් සිටින බවත්ය. මෙම ප්‍රකාශයට පිළිතුරු සපයන ජිනීවාහි චීන රජයේ නිත්‍ය චීන සාමාජිකයා පැවසුවේ Michelle Bachelet ගේ පැමිණීම මිත්‍රශීලි සංචාරයක් වියයුතු අතර එය චීන සමූහ ආණ්ඩුවට අයත් ප්‍රාන්තයක සිදුවන දේ පිළිබඳව විමර්ශනය කිරීමට ඉල්ලීම තම රටේ අභ්‍යන්තර කටයුතු වලට අතපෙවීමක් ලෙස සලකන බවයි.", "URL": "https://lankatruth.com/si/?p=118360", "Category": "පුවත්", "Parent URL": null}