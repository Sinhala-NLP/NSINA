{"Source": "Lankatruth", "Timestamp": "July 29, 2022", "Headline": "ලංකාව මුල්කරගෙන ලෝක බලවතුන් ඇවිලෙයි", "News Content": "ලෝකයේ බල දේශපාලන ව්‍යාපෘති වල යෙදී සිටින රටවල් සහ සංවිධාන ශ්‍රී ලංකාව කේන්ද්‍ර ගත කරගෙන දැඩි වාග් සංග්‍රාමයකට එළඹෙමින් සිටිති. මේ අතර විෂේශයෙන්ම චීනය සහ එයට ප්‍රතිවිරෝධීව ගොඩ නැගී තිබෙන ඇමරිකාව සහ ඉන්දියාව ප්‍රමුඛ සන්ධානය අතර ඇති වී තිබෙන දැඩි වාග් සංග්‍රාමය කෙරෙහි ලෝක අවදානය යොමු වී තිබේ. ජාත්‍යන්තර ෆිච් රේටින්ග්ස් ආයතනයද නිවේදනයක් නිකුත් කරමින් මෙරට පාර්ලිමේන්තුව තුල ආන්ඩුව ශක්තිමත් වුවද ජනතා සහයෝගය නොලබමින් තවදුරටත් ජනතාවගේ විරෝධයට ලක්වී සිටින බව පෙන්වා දී තිබේ. ජාත්‍යන්තර සංවර්ධනය සදහා වූ ඇමරිකානු ඒජන්සියේ ප්‍රධානී සමන්තා පවල් 28 වෙනිදා නවදිල්ලි නුවර සිට චීනයට එරෙහිව ශ්‍රී ලංකාව සම්බන්ධයෙන් ප්‍රකාශයක් කළාය. එමගින් අවධාරණය කර තිබුනේ මෙරට යටිතල පහසුකම් සංවර්ධනය කිරීම සදහා විනිවිදභාවයකින් තොරව ණය ලබාධීම නිසා ආර්ථික බිඳ වැටීමට මූලික හේතුව වී ඇති බවයි. එයට වහාම ප්‍රතිචාර දක්වමින් චීන විදේශ කටයුතු අමාත්‍යංශයේ ප්‍රකාශක ෂාවෝ ලි ජියන් ප්‍රකාශ කර තිබෙන්නේ චීන ආයෝජන හේතුවෙන් මෙරට සංවර්ධනය වේගවත් සහ උසස් මට්ටමකට පැමිණ ඇති බවය. ශ්‍රී ලංකාව සම්බන්ධ චීනයට එල්ල කරණ චෝදනා අසත්‍ය ද්වේෂ සහගත ප්‍රකාශයන් බව චීන විදේශ අමාත්‍යංශයේ ප්‍රකාශක අවධාරණය කර ඇත. මේ වන විට රට ඇද දමා තිබෙන බරපතල ආර්ථික සහ දේශපාලන අර්බුද හමුවේ ලෝකයේ ප්‍රධාන බලවතුන් එළිපිට වාග් සංග්‍රාමයකට එළඹී තිබීම රටේ ස්වාධීනත්වය සම්බන්ධයෙන් ඉතාම අනතුරුදායක බව දේශපාලන විශ්ලේෂකයන් විශේෂයෙන් පෙන්වාදී තිබේ.", "URL": "https://lankatruth.com/si/?p=137556", "Category": "පුවත්", "Parent URL": null}