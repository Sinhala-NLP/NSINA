{"Source": "Lankatruth", "Timestamp": "December 17, 2019", "Headline": "ධනූෂ අනතුරට ලක් කළ හිමිනමකට ඇප ලැබෙයි – නඩුව මාර්තු දක්වා කල් යයි", "News Content": "පසුගිය 13 වැනිදා කලවාන රත්නපුර ප්‍රධාන පාරේ උඩකරවිට දෙනියකඩේ ප්‍රදේශයේ සිතුවම් අදිමින් සිටි තරුණයකුට මරු කැඳවමින් මාරක රිය අනතුරක් සිදුකිරීම සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කළ කලවාන පොතුපිටිය මිළිඳුතලාව ආරණ්‍ය සේනාසනයේ වැඩ වාසය කළ ඌරුමීවල කුසලඥාණ නැමති හිමි නමට රුපියල් ලක්‍ෂ 15ක ශරීර ඇපයක් මත නිදහස් කරන ලෙස රත්නපුර අතිරේක මහේස්ත්‍රාත් දුලාන් වීරවර්ධන මහතා අද (17) නියෝග කර තිබේ. අනතුරට පත් කැබ් රිය පදවා තිබුණේ සැකකාර හිමිනම විසිනි. එම හිමිනමට රියදුරු බලපත්‍රයක් නැති බව නිවිතිගල පොලිසිය බී වාර්තාවක් මගින් අධිකරණයට කරණු වාර්තා කර ඇත. මෙම මාරක රිය අනතුරෙන් එහි සිතුවම් අඳිමින් සිටි තවත් තරුණයෙකුද තුවාල ලබා තිබේ. නිවිතිගල පොලිසිය විසින් සැකකාර හිමිනම අත්අඩංගුවට ගෙන රත්නපුර වැඩබලන මහේස්ත්‍රාත් විජය තෙන්නකෝන් මහතා හමුවට 14 වැනිදා ඉදිරිපත් කිරීමෙන් පසු අද (17) දක්වා රිමාන්ඩ් භාරයේ තැබීමට නියම කර තිබිණි. ඒ අනුව අද (17) මෙම නඩුව කැඳවූ අවස්ථාවේ නීතීඥ ලලිත් පීරිස් සහ නෙවිල් කරුණාත්න යන මහත්වරු සැකකාර හිමිනමට ඇප ලබාදෙන ලෙස ඉල්ලා ඇත. එම ඉල්ලීම සැලකිල්ලට ගත් අතිරේක මහේස්ත්‍රාත්වරයා රුපියල් ලක්‍ෂ 15ක ශරීර ඇපයක් මත හිමිනම මුදාහැරීමට නියම කර තිබේ. වැඩිදුර විභාගය ලබන වසරේ මාර්තු මස 17 දිනට කල් තබා ඇත. මෙම මාරක රිය අනතුර සිදු කළ ඌරුමීවල කුසලඥාණ නැමති හිමිනම එම අවස්තාවේ අනතුර සිදුවූ ස්ථානයෙන් පිටතට රැගෙනගොස් ඇත්තේ පොහොට්ටු පක්ෂය නියෝජනය කරන සන්ධාන පාර්ලිමේන්තු මන්ත්‍රී ප්‍රේමලාල් ජයසේකර හෙවත් චොකාමල්ලි විසින් බව ඇසින් දුටුවෝ පවසති.", "URL": "https://lankatruth.com/si/?p=87429", "Category": "පුවත්", "Parent URL": null}