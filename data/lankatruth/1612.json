{"Source": "Lankatruth", "Timestamp": "March 3, 2012", "Headline": "අයි.එම්.එෆ්. වට්ටෝරුව හා දේශප්‍රේම්ත්වයේ වෙස් මුහුණ", "News Content": "රාජපක‍ෂ ආණ්ඩුව අධිරාජ්‍යවාදී ‘ආක්‍රමණයකට’ එරෙහිව රට පුරා උද්ඝෝෂණ පවත්මින් සිටී. එක්සත් ජාතීන්ගේ මානව හිමිකම් කවුන්සිලයේ මෙවර සැසිවාරය හා සමගාමීව එක්සත් ජනපදය විසින් ලංකාවට එරෙහිව ඉදිරිපත් කරන යෝජනාවකට විරෝධ්‍ය පළකිරීම මෙම කළබැගෑනියට ආසන්නතම හේතුව වේ. දැනගන්නට ඇති අන්දමට හා ආණ්ඩුවම ප්‍රකාශ කරන පරිදි මෙම යෝජනාවෙන් ඉදිරිපත්කර ඇත්තේ, ආණ්ඩුව විසින්ම පසුගිය දෙසැම්බර් එළිදැක්වූ උගත් පාඩම් හා ප්‍රතිසන්ධාන කොමිෂන් සභා වාර්තාවේ නිර්දේශයන් කි්‍රයාත්මක කිරීමට මානව හිමිකම් කවුන්සලය හා ඒකාබද්ධ වැඩපිළිවෙලක් සැකසිය යුතු බවය. එසේනම් ආණ්ඩුවට එරෙහි යැයි කියන මෙම යෝජනාව කැඳවාගෙන ඇත්තේද ආණ්ඩුවමය. බටහිරයන් සිදුකර ඇත්තේ, ඌරාගේ මාළු ඌරාගේ පිට උඩ තබා කැපීම පමණි. අප විසින්ද මෙයට පෙර බොහෝ වාරයක් පෙන්වා දෙන ලද කරුණක් වූයේ, පශ්චාත් යුද වකවානුෙවි ආණ්ඩුවේ හිතුවක්කාරී හා අඥාන හැසිරීමේ අනිවාර්යය ප්‍රතිඵලය ලෙස මෙවැනි ජාත්‍යන්තර බලපෑම් ඇතිවීමේ ඉඩකඩක් නිර්මාණය විය හැකි බවය. එහෙත් කේවට්ට උපදේශකයින් පිරිවරා ගත් ආණ්ඩුව ඇතැම් විට ඔවුන්ගේ උපදෙස් මත හෝ නැතහොත් උද්දච්ඡකම නිසා හෝ සියල්ල පාලනය කර ඇති බවටත් සමස්ත ලෝකයම තමන් සමඟ සිටින බවටත් උදම් ඇනූහ. වෙනකක් තබා ත්‍රස්තවාදය වැළැක්වීමේ මෙහෙයුම් සඳහා උපදෙස් හා පුහුණුව ලබා ගැනීමට ලෝකයේ වෙනත් රටවල් ලංකා ආණ්ඩුවෙන් උදව් ඉල්ලා ඇති බවටත් ආණ්ඩුවේ මාධ්‍ය ප්‍රකාශ කරමින් සිටීයේය. ආණ්ඩුවට ඇත්තේ, ජාත්‍යන්තර බලවතුන් හා ගැටුණු ඉතිහාසයක් නොවේ. බටහිර අධිරාජ්‍යවාදී විෂයෙහි මෙන්ම අසල්වැසි ඉන්දියාව හමුවේද ආණ්ඩුව හැසිරුනේ, නිදහස් ස්වෛරී රටක් ලෙස රටේ ගෞරවය රැකෙන පරිදි නොවේ¦ සියලූ දෙනා සතුටු කර සුරතල් වන්නට කැමති නොදරුවෙකු සේය. බැන් කී මූන් මෙරටට පැමිණි අවස්ථාවේ දේශීය වගවීමේ යාන්ත්‍රණයක් සකසන බවට පොරොන්දු වූ රාජපක‍ෂ ආණ්ඩුව පසුව එවැන්නක ප්‍රමාදය හේතුවෙන් එ.ජා. මහලේකම්වරයා දරුස්මාන් කමිටුවක් පත්කළ විට නාහෙන් අ~න්නට විය. එහි වාර්තාව ලංකාවට අහිතකරන වන බව දැනගත් විට උගත් පාඩම් හා ප්‍රතිසන්ධාන කොමිසම ස්ථාපිත කළ ආණ්ඩුව තමන් සතුව වැඩපිළිවෙළක් ඇති බව ලෝකයට කීය. පසුව පසුගිය දෙසැම්බර් මස පැවති මානව හිමිකම් කවුන්සිලයේ සැසිවරය හා සමගාමීව උගත් පාඩම් හා කොමිසමේ වාර්තාව එළිදක්වා ජාත්‍යන්තරය හා අනුගත වීමට තමන් තුළ වන සූදානම ආණ්ඩුව විසින් පෙන්වා දී තිබිණි. එසේනම් එය පාදක කරගෙන පෙබරවාරි සැසියේදී පිළිතුරු දීමට සිදුවන බව ආණ්ඩුව හොඳින්ම දැනගෙන සිටි නමුත් ආණ්ඩුවේ ඊට සූදානමක් තිබුණේ නැත. ආණ්ඩුව රට තුළ දවස ගෙවාගන්නේ ‘එදාවේල’ සංදර්ශන මගිනි. එපරිද්දෙන්ම ජාත්‍යන්තරය හමුවේද එදාවේල සරිකරගන්නා සංදර්ශනයක් මගින් සියල්ල ගොඩදා ගැනීමට හැකිවෙතැයි ආණ්ඩුව අපේක‍ෂා කළා විය යුතුය. කෙසේ වුවද මානව හිමිකම් කවුන්සලය ඉදිරියට ආණ්ඩුව අකැමැති යෝජනාවක් පැමිණ තිබේ. මේ යෝජනාව මගින් ආණ්ඩුව මහජනතාවට කියන පරිදි ආණ්ඩුවේ නායකයින් යුද අධිකරණයට ඇදගෙන යන්නේ නැත. අධිරාජ්‍යවාදයට මෙතරම් හොඳින් සේවය කරන, ඒ වෙනුවෙන් රටේ සම්පත් හා සාරය බිලිදීමට සූදානම්, ඒ වෙනුවෙන් ජනතාවට බර පැටවීමට කිසිදු පැකිළිමක් නැති පාලනයක නායකයින්ට එරෙහිව කටයුතු කිරීමට පෙර අධිරාජ්‍යවාදීන් සියවරක් කල්පනා කරනවාට සැක නැත. ඔවුන් කර ඇත්තේ, ආණ්ඩුව තමන්ට වූ පොරොන්දු මතක් කර දීමය¦ ඒ පොරොන්දු අනුව වැඩ කිරීමට ආරාධනා කිරීමය. ආණ්ඩුව ඒ එකඟතා දන්නා බැවින් කලබල වීමට හේතුවක් නැත. එහෙත් ආණ්ඩුව රටට පෙන්වන්නේ, වෙනත් චිත්‍රයකි. එයටද හේතුවක් තිබේ. අධිරාජ්‍යවාදී ජාත්‍යන්තර මූල්‍ය අරමුදලේ නියමයන් පරිදි රුපියල අවප්‍රමාණයට ඉඩ හැරීමෙන්ද ඉන්ධන සහනාධාර කපා හැරීමෙන්ද නාස්තිය පියවා ගැනීමට අධික ලාභ ලැබීමට තීරණය කිරීමේන්ද ආණ්ඩුව රටේ ඉන්ධන මිල සීග්‍රයෙන් ඉහළ දැම්මේ පසුගියදාය. බස් ගාස්තුද විදුලිය බිලද අහස උසට නැගිණි. ඊට එරෙහිව මතුවූ මහජන විරෝධතා හේතුවෙන් ඇන්තනි ප්‍රනාන්දු නම් ධීවර කාර්මිකයාගේ ජීවිතය බිළි ගැනීමටද ආණ්ඩුව පසුබට වූයේ නැත. රට පුරා උද්ඝෝෂණ පැන නැග්ගෙන් ආණ්ඩුව එකතු කරමින් සිටියේ මහජන කෝපයය. තමන්ට ගමට යා නොහැකි යයිද ජනතාව ආණ්ඩුවට පස්පඩංගුවේ බැන වදින බවද කියමින් ආණ්ඩුවේ සංවිධායකයෝ ජනාධිපතිවරයාට මැසිවිලි නැගූහ. මේ තත්වය හමුවේ ආණ්ඩුවට මතුවෙමින් ආ ජනතා අප්‍රසාදයට මුහුණ දීම සඳහා ශක්තිමත් පළිහක් අවශ්‍ය විය. සුපුරුදු පරිදි දේශප්‍රේමිත්වයේ වෙස් මුහුණ පැළඳ ගැනීමට ආණ්ඩුව කල්පනා කරන්නේ ඒ අනුවය. ඊයේ පෙරේදා ආණ්ිඩුවට එරෙහිව උද්ඝෝෂණය කරමින් සිටි ජනයා අධිරාජ්‍යවාදයට එරෙහි ආණ්ඩුවේ පෙළපාලිවලට ඇද ගැනීමට හැකි යැයි ආණ්ඩුවේ ගණන් බැලීම විය. ඒ අනුව මානව හිමිකම් කවුන්සලයේ සැසිවාරය හා සමගාමීව රට පුරා විරෝධතා උද්ඝෝෂණ ඇරඹීමට ආණ්ඩුවේ මාධ්‍ය අතොරක් නැතිව ජනාතවට ආයාචනා කරමින් සිටී. ආණ්ඩුවේ දේශපාලකයින් රතු හඳිමින්ද ඔළුවේ රතු පටි බැඳගනිමින්ද අධීරාජ්‍යවාදයට එරෙහි සටන් පාඨ හඩ නගනු පෙනේ. පාර්ලිමේන්තුවේ හෝ අධිකරණයේ තීරණය වන කරුණකට බලපෑම් කිරීම සඳහා උද්ඝෝෂණය කිරීම ආණ්ඩුවේ ජනමාධ්‍ය විසින් හාස්‍යයට ලක්කර තිබුණේ ඊයේ පෙරේදාය. එවැනි මාධ්‍ය විසින්ම ජිනීවා තීරණ වෙනස් කිරීම සඳහා හංදියේ කඩපොල අසලට පැමිණෙන්නයි ජනාතාවගෙන් ඉල්ලා සිටිද්දී එය දේශපාලන සරදමක් මිස වෙනෙකක්් නොවේ. මෙයින් ජිනීවා තීරණයට කිිිසිදු බලපෑමක් නැති බව අන් කාහටත් වඩා ආණ්ඩුව දනී. එහෙත් ජනතාවට තමන්ගේ කුසගින්න ටික දිනකට අමතක කරවීමටත් ඒ ඔස්සේ අධිරාජ්‍ය විරෝධී සංදර්ශනයක යෙදීමෙන් තවත් දින කිහිපයක් ගත කිරීමටත් ආණ්ඩුවට අවශ්‍යය. ආණ්ඩුවට සැබැවින්ම අවශ්‍ය ඒකය. ඉන්ධන මිල, විදුලි බිල, බස් ගාස්තු වැඩිවීමේ බලපෑම ජනතාවට දැනෙන්නට පටන් ගන්නා විට ඔවුන්ගේ අවධානය බිල්ලෙකු වෙත යොමු කිරීමට ආණ්ඩුවට අවශ්‍යය. දෙමව්පියන් බිල්ලන් ගැන මතක් කරමින් දරුවන්ට බත් ගිල්ලවද්දී ආණ්ඩුව අධිරාජ්‍යවාදී බිල්ලෙක් පෙන්වමින් අයි.එම්.එෆ්. වට්ටෝරුව ජනතාවගේ උගුරට ඔබමින් සිටී. ජනතාව ඒ බව තේරුම් ගෙන එය ප්‍රතික‍්ෂේප කළහොත් දිරවා ගන්නට නොහැකි වන්නේ අධිරාජ්‍ය ගැති පාලකයින්ටමය.", "URL": "https://lankatruth.com/si/?p=1612", "Category": "වදය", "Parent URL": null}