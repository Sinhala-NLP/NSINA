{"Source": "Lankatruth", "Timestamp": "May 10, 2019", "Headline": "මඩකලපුව දිස්ත්‍රික් සිවිල් සංවිධාන ක්‍රියාකාරීන් ජවිපෙ නායකයින් හමුවෙයි", "News Content": "මඩකලපුව දිස්ත්‍රික් සිවිල් සංවිධාන ක්‍රියාකාරීන් පිරිසක් අද (10) ජනතා විමුක්ති පෙරමුණේ නායකයින් හමු වී නැගෙනහිර පළාතේ පවතින ඉඩම් ප්‍රශ්න, අධ්‍යාපන ප්‍රශ්න සහ පරිපාලන ගැටළු සම්බන්ධයෙන් සාකච්ඡාවක් සිදු කර තිබේ. එම සාකච්ඡාව සඳහා මඩකලපුව දිස්ත්‍රික් සිවිල් සංවිධානයේ සභාපති මාමංග රාජා මහතා සහ එහි ලේකම් ආචාර්ය එම්. වර්ණගුලසිංහම් මහතා ඇතුළු ආචාර්ය, මහාචාර්යවරු විදුහල්පතිවරු ගුරුවරු ඇතුළු පිරිසක් එක්වී තිබෙන අතර ජනතා විමුක්ති පෙරමුණ නියෝජනය කරමින් පක්ෂ නායක අනුර දිසානායක මහතා, ප්‍රචාරක ලේකම් විජිත හේරත් මහතා සහ පාර්ලිමේන්තු මන්ත්‍රී සුනිල් හඳුන්නෙත්ති මහතා එක්වීඇත. එහිදී නැගෙනහිර විශ්වවිද්‍යාලයේ මෙන්ම පවතින වෙනත් අධ්‍යාපන ගැටළු, නැගෙනහිර පළාතේ ජනතාව මුහුණදෙන ඉඩම් ගැටළු සහ පරිපාලන ගැටළු සම්බන්ධයෙන් දීර්ඝ ලෙස සාකච්ඡාවට බඳුන් වී ඇත. ප්‍රදේශයේ ජනතාව මුහුණදෙන මෙම ප්‍රශ්න සම්බන්ධයෙන් ඉදිරියේදී දීර්ඝ ලෙස තොරතුරු ලබාදීමටද එම සිවිල් සංවිධාන ක්‍රියාකාරීන් එකඟතාවය පල කර ඇත.", "URL": "https://lankatruth.com/si/?p=73674", "Category": "පුවත්", "Parent URL": null}