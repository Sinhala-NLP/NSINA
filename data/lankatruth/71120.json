{"Source": "Lankatruth", "Timestamp": "March 27, 2019", "Headline": "අයතා මුදල් ඉපයූ බවට විමල් වීරවංශට එරෙහි නඩුව ජූලි දක්වා නැවත කල් යයි", "News Content": "අමාත්‍යවරයෙකු ලෙස කටයුතු කරමින් සිටියදී ජාතික නිදහස් පෙරමුණේ නායක විමල් වීරවංශ මහතා විසින් රුපියල් මිලියන 75කට අධික වත්කම් උපයාගැනීම සම්බන්ධව අල්ලස් කොමිසම විසින් ගොනුකර ඇති නඩුව අද(27) කොළඹ මහාධිකරණ විනිසුරු ආදිත්‍ය පටබැඳි මහතා ඉදිරියේ කැඳවා තිබූ අතර නඩුව ජූලි මස 29 වැනිදා දක්වා කල් තැබීමට විනිසුරුවරයා නියම කළේය. විත්තිකාර විමල් වීරවංශ මන්ත්‍රීවරයා වෙනුවෙන් පෙනීසිටි නීතීඥයින් විසින්, නඩුවේ පරිගණක සාක්ෂි වශයෙන් නම්කර තිබෙන ආයතන අටක පවතින පරිගණක පද්ධති පරික්ෂා කිරීම සඳහා අධිකරණයෙන් අවසර ඉල්ලා සිටි අතර එය පිළිගත් මහාධිකරණ විනිසුරුවරයා විත්තිකාර පාර්ශ්වයට එම අවසරය ලබාදෙන ලෙස අල්ලස් කොමිසමට නියම කළේය. 2010 වසරේ ජනවාරි මස 01 වනදා සහ 2014 දෙසැම්බර් මස 31 දක්වා කාලසීමාව තුළ අමාත්‍යවරයෙකු ලෙස කටයුතු කරමින් සිය නීතියානුකූල ආදායම අභිභවා රුපියල් මිලියන 75 කට ආසන්න වත්කම් සහ මුදල් නීති විරෝධී ලෙස උපයා ගැනීම තුළින් අල්ලස් පනත යටතේ වරදක් සිදුකර ඇතැයි චෝදනා කරමින් අල්ලස් කොමිසම විසින් හිටපු අමාත්‍ය විමල් වීරවංශ මහතාට එරෙහිව මෙම නඩුව ගොනුකර තිබේ. විමර්ශන කටයුතුවල ප්‍රගතිය සළකා බැලීම සඳහා නඩුව නැවත ජූලි 29 වැනිදා කැඳවන බව විනිසුරුවරයා නියම කළේය.", "URL": "https://lankatruth.com/si/?p=71120", "Category": "පුවත්", "Parent URL": null}