{"Source": "Lankatruth", "Timestamp": "December 1, 2019", "Headline": "වැසි තත්වය තවදුරටත්", "News Content": "දිවයින පුරා පවතින වැසි තත්වය තවදුරටත් පවතිනු ඇතැයි කාලගුණ විද්‍යා දෙපාර්තමේන්තුව සඳහන් කරයි. උතුර, වයඹ, බස්නාහිර, සබරගමුව, මධ්‍යම හා දකුණු පළාත්වලත් අනුරාධපුර දිස්ත්‍රික්කයේත් වැසි තත්වයේ වැඩිවීමක් අපේක්ෂා කළ හැක. එසේම පස්වරු 1.00න් පමණ පසු ඉහත ප්‍රදේශවලට වැසි හෝ ගිගුරුම් සහිත වැසි ඇතිවිය හැකි බවත් මිලිමීටර් 100ත් 150ත් අතර තද වැසි ඇතැම් ප්‍රදේශවලට ඇතිවිය හැකි බවත් කාලගුණ විද්‍යා දෙපාර්තමේන්තුව පවසයි. දිවයිනේ සෙසු ප්‍රදේශවල ඇතැම් ස්ථානවලට මිලිමීටර් 75 – 100 පමණ තරමක් තද වැසි ඇතිවිය හැක. වැසි ඇතිවන අවස්ථාවල තාවකාලික තද සුළං සහ අකුණු අනතුරු සිදුවිය හැකි බැවින් එම අනතුරු වලක්වාගැනීමට කටයුතුකරන ලෙස කාලගුණ විද්‍යා දෙපාර්තමේන්තුව ජනතාවට අවධාරණය කරයි. මීට අමතරව දිවයින වටා මුහුදු ප්‍රදේශවල විටින් විට තද වැසි හෝ ගිගුරුම් සහිත වැසි ඇතිවිය හැක. කන්කසන්තුරය සිට මන්නාරම සහ පුත්තලම හරහාවන මුහුදු ප්‍රදේශවල ඇතැම් ස්ථානවලට තරමක් තද වැසි ඇතිවිය හැක. ගිගුරුම් සහිත වැසි ඇතිවනවිට පැයට කිලෝමීටර් 70ත් 80ත් අතර තාවකාලික තද සුළං ඇතිවිය හැක. මේ හේතුවෙන් ධීවර සහ නාවික ප්‍රජාව ද දැනුවත්ව කටයුතු කරන්නැයි කාලගුණ විද්‍යා දෙපාර්තමේන්තුව පවසයි.", "URL": "https://lankatruth.com/si/?p=86479", "Category": "පුවත්", "Parent URL": null}