{"Source": "Lankatruth", "Timestamp": "February 3, 2012", "Headline": "ජනාධිපතිතුමාගේ නිදහස් දින පණිවිඩය", "News Content": "ජාත්‍යන්තරය සමඟ මිත්‍රශීලීව කටයුතු කරමින් ගොඩනඟා ගත් ඵලදායි ආර්ථික, දේශපාලන , ආරක්ෂක, වෙළෙඳ හා සංස්කෘතික සබඳතා පෙරටත් වඩා විචාරශීලීව , බුද්ධිමත්ව හා මාතෘභූමියට ආදරයෙන් රැකබලා ගැනීමට කටයුතු කරමු යැයි ජනාධිපති මහින්ද රාජපක්ෂ මහතා ජාතික නිදහස් දින පණිවිඩයෙන් කියා සිටියි. අපේම වූ ක්‍රියාදාමයක් ඔස්සේ ජාතික සමගිය සඳහා තීරණ ගැනීමට තවදුරටත් පසුබට නොවන බවද ජනාධිපතිතුමන් සිය නිදහස් දින පණිවිඩයේ සඳහන් කරයි. එම පණිවිඩයේ මෙසේ ද සඳහන් වෙයි. 64 වන ජාතික නිදහස් දිනය නිදහස පිළිබඳ වූ සැබෑ අභිමානයෙන් යුතුව සැමරීමේ අවස්ථාව ජාතියට උදාවී තිබේ. අද ජාතික කොඩිය ලෙළදෙන්නේ අලුත් රටක් ගොඩනැඟෙන දිශානතියට අනුගතව ය. නිවහල් ආර්ථිකයට රටේ මග හෙළි පෙහෙළි වී තිබේ. ඉන් අටු කොටු පිරුණු හෙටක් පිළිබඳ ජාතියේ ප්‍රාර්ථනාව දිනෙන් දින බලගැන්වෙයි. බාහිර බලවේගයන්ට නොනැමී, රටත් ජාතියත් පිළිබඳ තීන්දු ගැනීමේ නිදහස ඉන් අප වෙත උදා වෙයි. එය ජාතිය අප හමුවේ තැබූ දැවැන්ත වගකීම බව මම දැඩිව විශ්වාස කරමි. උත්තරීතර නිදහස පියවරෙන් පියවර ජාතිය හමුවේ තහවුරු වනු දැකීම මහත් සතුටකි. රට ලබන ජයග්‍රහණ ආරක්ෂා වන්නේ සාමය, සහජීවනය සේම මිත්‍රශීලීව විසීමේ අවකාශ සමාජයේ පුළුල් වූ විටය. ඒ සඳහා මේ දක්වා අවංකව කළ කැප කිරීම් ඉදිරියටත් ආරක්ෂා කළ යුතුව ඇත. අපේ ම වූ ක්‍රියාදාමයක් ඔස්සේ ජාතික සමගිය සඳහා තීරණ ගැනීමට තවදුරටත් අපි පසුබට නොවෙමු. විවිධ වේශයෙන් රට දෙසට එල්ල වූ අභියෝග අප ජයගත්තේ ඉතා ඉවසීමෙන් යුතුව ය. ජාත්‍යන්තරය සමඟ මිත්‍රශීලීව කටයුතු කරමින් ඵලදායී ආර්ථික, දේශපාලන, ආරක්ෂක, වෙළඳ හා සංස්කෘතික සබඳතා ගොඩනගා තිබේ. පෙරටත් වඩා විචාරශීලීව, බුද්ධිමත්ව හා මාතෘ භූමියට ආදරයෙන් ක්‍රියාකරමින් මේ සියලු දෑ අප රැක ගත යුතු ය. එසේ ම අගනාකම් සරු කරමින් රට පෙරට ගත යුතු වන්නේ ය. නිදහස් සාමකාමී පරිසරයක සමෘද්ධිමත් ජීවිතයක් අපට උදාවන්නේ එවිට ය. උත්තරීතර නිදහස වෙනුවෙන් ජාතිය මුහුණ දුන් සියලු අභියෝග ජය ගැනීමට අතීතයේ සිට මේ දක්වා ජීවිත පරිත්‍යාගයෙන් කටයුතු කළ සියලු දෑ හිතකාමීන්ට ජාතියේ ගෞරවයත් උපහාරයත් පුද කළ යුතු ය. ඔබට සුබ අනාගතයක්!", "URL": "https://lankatruth.com/si/?p=1242", "Category": "පුවත්", "Parent URL": null}