{"Source": "Lankatruth", "Timestamp": "March 21, 2012", "Headline": "සිනමා සක්විති ජන්ම දිනය අදයි", "News Content": "සිනමා සක්විති නමින් විරුදාවලිය ලත් සෙම්බුගේ ගාමිණී ෂෙල්ටන් ‍ෆොන්සේකා නොහෙත් ගාමිණී ෆොන්සේකා මහතා‍ගේ 76 වන ජන්ම දින සංවත්සරය අදට යෙදී තිබේ. 1936 මාර්තු 21 දින  දෙහිවලදී උපත ලද ඔහු ලාංකේය සිනමාවේ එදා මෙදාතුර බිහිවූ විශිෂ්ටම රංගධරයන් අතරින් ප්‍රමුඛයෙක් බව කාගේත් පිළිගැනීම වේ.   ගල්කිස්ස ශාන්ත තොමස් විද්‍යාලයෙන් අධ්‍යාපනය ලැබූඔහු පාසල් සමයේ පාසලේ විදුහල්පති සහ ගුරුවරුන් අනුකරණය කිරීමේ ප්‍රසිද්ධියක් ඉසිලූ ඔහු පාසල් සමයේ දක්ෂ ක්‍රිකට් ක්‍රීඩකයෙකුද විය.   දිගුකාලීන ප්‍රේමයක ප්‍රතිපලයක් වශයෙන් 1962 දී මාග්‍රට් වැලෙන්සියා හෙවත් ටීනා සමග විවාහ විය. පලමු විවාහයෙන් දරුවන් සිවු දෙනෙකු ලබන ඔහු පසුව දෙවන වරට රූ රැජිනක් වූ ඇන්ජලා නෙවිරත්න සමග විවාහ විය.   1959 තිරගත වූ දෛවයෝගය චිත්‍රපටියෙන් සිනමා ජීවිතය ආරම්භ කලද 1956 තිරගත වූ රේඛාව චිත්‍රපටියේ ද දෙවන සහය අධ්‍යක්ෂණය කරමින් දායක විය. එසේ ආරම්භ කල සිනමා ජීවිතයේ වැලිකතර හා නිධානය ස්වර්ණමය අවස්ථා ලෙස සටහන් විය. මෙසේ හෙල සිනමා ඉතිහාසයේ නම රැන්දූ ෆොන්සේකා මහතා 2004 සැප්තැම්බර් මස 30 වන දින වසර 68 ක ජීවිතය ඉතිහාසගත කරමින් අවසන් ගමන් ගියේය.", "URL": "https://lankatruth.com/si/?p=1833", "Category": "කලා පුවත්", "Parent URL": null}