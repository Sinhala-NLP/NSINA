{"Source": "Lankatruth", "Timestamp": "January 29, 2018", "Headline": "අඹගමුව ප්‍රා.සභාව කැඩීමට එරෙහි පෙත්සම ඉවතට‍", "News Content": "පළාත් පාලන ආයතන සීමා නීර්ණය කිරීමේදී අඹගමුව ප්‍රාදේශීය සභාව කොටස් තුනක් වශයෙන් බෙදා වෙන්කර ඇති ගැසට් නිවේදනය අවලංගු කරන ලෙස ඉල්ලා ගොණු කළ මූලික අයිතිවාසිකම් පෙත්සම විභාගයට නොගෙන ප්‍රතික්ෂේප කිරීමට අද (29)ශ්‍රේෂ්ඨාධිකරණය නියම කර තිබේ. සිසිර ද අබෘෘ, කේ ටි චිත්‍රසිරි, ප්‍රියන්ත ජයවර්ධන යන විනිසුරු මඩුල්ල හමුවේ පෙත්සම කැඳවිණි. අඹගමුව ප්‍රාදේශීය සභාවේ හිටපු සභිකයෙකු විසින් අදාළ පෙත්සම ඉදිරිපත් කර තිබූ අතර එහි වගඋත්තරකරුවන් ලෙස පළාත් සභා සහ පළාත් පාලන විෂය භාර අමාත්‍යවරයා සහ අමාත්‍යංශ ලේකම්වරයා නම් කර තිබුණි. ඉදිරිපත් වූ කරුණු සලකා බැලූ ශ්‍රේෂ්ඨාධිකරණය පෙත්සම විභාග කිරීමට තරම් සාධාරණීය නීතිමය පදනමක් නොමැති බැවින් අදාළ පෙත්සම විභාගයට නොගෙන ප්‍රතික්ෂේප කිරීමට තීරණය කර තිබේ.", "URL": "https://lankatruth.com/si/?p=46873", "Category": "පුවත්", "Parent URL": null}