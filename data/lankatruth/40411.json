{"Source": "Lankatruth", "Timestamp": "September 5, 2017", "Headline": "2012 වැලිකඩ බන්ධනාගාර ඝාතනයේ ප්‍රධාන සාක්ෂිකරුගේ නිවසට වෙඩි ප්‍ර‍හාරයක්", "News Content": "වැලිකඩ බන්ධනාගාර ගැටුමේ ප්‍රධාන සාක්ෂිකරුවු සුදේෂ් නන්දිමාල්ගේ මොරටුව, ලුනාව ප්‍රදේශයේ පිහිටි නිවසට වෙඩි ප්‍රහාරයක් එල්ල වී තිබේ. 2012 වසරේ වැලිකඩ බන්ධනාගාරයේ සිදුවූ ගැටුමකින් රැඳවියන් 27 දෙනෙකු ජීවිතක්ෂයට පත්වූ අතර එම සිද්ධියේ ප්‍රධාන සාක්ෂිකරු වන්නේ මෙම සුදේෂ් නන්දිමාල් නැමැත්තාය. සුදේෂ් නන්දිමාල් මොරටුව, ලුනාව ප්‍රදේශයේ පිහිටි සිය නිවසේ රැඳී සිටියදී ඊයේ රාත්‍රී 11 ට පමණ මෙම වෙඩි ප්‍රහාරය එල්ල වී ඇති බව වාර්තා වෙයි. නිවසේ ගේට්ටුවට වෙඩි ප්‍රහාර කිහිපයක් එල්ල වී ඇති බවට නිරීක්ෂණය වී ඇති අතර සිද්ධිය සම්බන්ධයෙන් මොරටුව පොලීසිය විමර්ශන ආරම්භ කර තිබේ. 2012 නොවැම්බර් මස 11 දින වැලිකඩ බන්ධනාගාරයේ දී, නම් ලැයිස්තුවක් රැගෙන ආ ආරක්ෂක නිලධාරීන් පිරිසක් විසින් ඉහළ නිලධාරියෙකුගේ නියෝග මත තෝරාගත් සිරකරුවන් පිරිසක් දණ ගස්වා හිසට වෙඩි තබා ඝාතනය කරනු ලැබීය. මෙම සිද්ධිය ඇසින් දුටු පිරිස් ඒ බව සිය නීතිඥයින්ට හා ඥාතීන්ට දැනුම් දී ඇත. නන්දිමාල් මහතා එම සිදුවීමේ ප්‍ර‍ධාන සාක්ෂිකරු වේ. සිවිල් සංවිධාන හා ජනමාධ්‍ය මේ පිළිබද තොරුතුරු දිගින් දිගටම අනාවරණය කරනු ලැබීය. නන්දිමාල් මහතා පුවත්පත් සාකච්ඡා, උද්ඝෝෂණ සංවිධානය කරමින් ද, ආරක්ෂක අංශ වෙත සාක්ෂි දෙමින් ද, මෙම සිදුවීමට සම්බන්ධ පුද්ගලයින් නම් ගම් සහිතව හෙළිදරව්වක් සිදු කර ඇත. වසර 5 කට ආසන්න කාලයක් රජය වැලිකඩ ඝාතනය සම්බන්ධයෙන් විධිමත් පරීක්ෂණයක් පවත්වා නැත. එමෙන්ම, මනුෂ්‍ය ඝාතන සම්බන්ධයෙන් චෝදනා එල්ල වී ඇති දැනට පොලිස් සේවයේ නිරත නිලධාරීන්ට එරෙහිව විනය පරීක්ෂණයක් හෝ පවත්වා නොමැත. නන්දිමාල් මහතා විසින් අභියාචනාධිකරණයට වැලිකඩ ඝාතනය සම්බන්ධයෙන් ඉදිරිපත් කළ ‘රිට් පෙත්සම‘ සැප්. 12 දින විභාගය ගැනීමට නියමිතය. ඔහු ඝාතනය කිරීමේ උත්සාහය පිළිබද ‘අපරාධ පරීක්ෂණ දෙපාර්තමේන්තුවට‘ යොමු කර තිබූ පැමිණිල්ල සැප්. 5 (ඊයේ) පොලිස් ‘වින්දිතයින් හා සාක්ෂිකරුන් ආරක්ෂා කිරීමේ ඒකකයේ දී පැවැත්වුණි. එහි සාක්ෂි දී පැමිණි නන්දලාල් නිවසේ නිදා ගෙන සිටිය දී මෙම වෙඩි තැබීම සිදුව ඇත.", "URL": "https://lankatruth.com/si/?p=40411", "Category": "පුවත්", "Parent URL": null}