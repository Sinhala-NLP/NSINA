{"Source": "Lankatruth", "Timestamp": "June 10, 2018", "Headline": "නීති පණත් මගින් අධ්‍යාපනය විකිණීමට දරන උත්සාහය පැරදවීමට සූදානම් – දිදුල අමරසිංහ", "News Content": "සයිටම් සිසුන් සම්බන්ධයෙන් ආණ්ඩුව ගෙන ඇති ක්‍රියාමාර්ග පිළිබඳව රජයේ වෛද්‍ය විද්‍යාල සිසුන් දරන මතය ප්‍රකාශ කිරීම සඳහා අද (10) පෙරවරුවේ වෛද්‍ය පීඨ ශිෂ්‍ය ක්‍රියාකාරී කමිටුව මගින් මාධ්‍ය සාකච්ඡාවක් පවත්වන ලදී. මෙහිදී වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු දිදුල අමරසිංහ මහතා පවසා සිටියේ රජය විසින් සයිටම් සිසුන්ට සාධාරණය ඉටු කරන මුවාවෙන් අධ්‍යාපනය හා සෞඛ්‍ය පෞද්ගලීකරණය කිරීමේ උත්සාහයක නිරතව සිටින බවයි. වයඹ – සබරගමුව විශ්ව විද්‍යාලවල නව වෛද්‍ය පීඨවලට මෙම සිසුන් අන්තර්ග්‍රහණය කිරීම හෝ රජයේ වෛද්‍ය පීඨ හරහා වෛද්‍ය අධ්‍යාපනය ලැබීමට අදාල ක්‍රියාමාර්ග ගන්නවා වෙනුවට ඉදිරි කාලයක නැවත අධ්‍යාපනය පෞද්ගලීකරණය කිරීමට අදාල හිඩැස් තබමින් නව නීති හරහා සයිටම් සිසුන්ට සාධාරණය සෙවීමේ ක්‍රියාවක ආණ්ඩුව නිරතව සිටින බව දිදුල අමරසිංහ මහතා පවසයි. සයිටම් සිසුන් කොතලාවල ආරක්ෂක විශ්ව විද්‍යාලයට ඇතුලත්කර ගැනීම සම්බන්ධව අවම සුදුසුකම් යෝජනා කරමින් පසුගිය සිකුරාදා දින අධ්‍යාපන හා සංස්කෘතික කටයුතු අමාත්‍ය විජේදාස රාජපක්ෂ මහතා විසින් පාර්ලිමේන්තුවට ඉදිරිපත් කළ පණතේ ඇතැම් කරුණු වෛද්‍ය සිසුන් ප්‍රශ්න කර සිටිති. මූලික සුදුසුකම් ලෙස අධ්‍යාපන පොදු සහතිකපත්‍ර උසස්පෙළ විභාගයේ ජීව විද්‍යාව, රසායන විද්‍යාව හා භෞතික විද්‍යාව යන විෂයන් සඳහා අවම සුදුසුකම ලෙස සාමාන්‍ය සාමාර්ත තුනක් ලබා තිබීම හෝ රසායන විද්‍යාව, ගණිතය, භෞතික විද්‍යාව යන විශයන්ට සාමාන්‍ය සාමාර්ථ ලබා තිබීම හෝ ඊට සමාන විදේශ අධ්‍යාපන සුදුසුකම් ලබා තිබීම යෝජනා කර තිබේ. මෙහි ජීව විද්‍යා විශය ධාරාව යටතේ යෝජනා කර තිබෙන සුදුසුකම් 2010 සිට වසරේ ශ්‍රි ලංකා වෛද්‍ය සභාව මගින් ඉදිරිපත්කොට තිබෙන සුදුසුකම් වලට වඩා පහළ අගයක් වේ. එසේම වෛද්‍ය විද්‍යාව හැදෑරීම සඳහා ‘ගණිතය’ විශය ඇතුලත් කිරීම ගැටළුවක් වන අතර විදේශ අධ්‍යාපන සුදුසුකම් වේ නම් ඒ මොනවාද යන්න දක්වා නොතිබීම ගැටළු සහගත බව වෛද්‍ය පීඨ ශිෂ්‍ය ක්‍රියාකාරී කමිටුව පළමුව දක්වයි. මෙම සුදුසුකම් දක්වා ඇත්තේ වත්මන් අධ්‍යාපන ඇමති විජේදාස රාජපක්ෂ මහතාගේ හිතවතුන්ට වාසිදායක වන අන්දමින්දැයි වෛද්‍ය සිසුන් ප්‍රශ්න කර සිටිති. එසේම සයිටම් සිසුන් කොතලාවල ආරක්ෂක විශ්ව විද්‍යාලයට ඇතුලත් වන්නේ කොතලාවල ආරක්ෂක විශ්ව විද්‍යාලයීය කළමණාකාරීත්ව මණ්ඩලයක් යටතේ වන අතර එම මණ්ඩලයට කිසිදු වෛද්‍ය විද්‍යා විශය සම්බන්ධ පුද්ගලයෙකු නොමැති බව වෛද්‍ය පීඨ ශිෂ්‍ය ක්‍රියාකාරී කමිටුව චෝදනා කරයි. මේ දක්වා සයිටම් පෞද්ගලික වෛද්‍ය පීඨය අහෝසිකරන බවට රජය පොරොන්දු වී තිබුණද කිසිදු ගැසට් පත්‍රයක් හෝ පණතක් ඒ සඳහා නොමැති බව වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු දිදුල අමරසිංහ මහතා පෙන්වා දෙයි. එසේම නව නීති හඳුන්වාදෙමින් නැවත වටයකින් අධ්‍යාපනය පෞද්ගලීකරණය කිරීමට රජය දරන උත්සාහය මෙම පනත හරහා පෙනෙන බව ද ඔහු පවසා සිටියි. ශිෂ්‍යන්, සිවිල් සංවිධාන, දේශපාල පක්ෂ හා දෙමව්පියන් විසින් සිදුකරන ලද දීර්ග සටන් ව්‍යාපාරයක අවසානයේ රජය අධ්‍යාපනය පෞද්ගලීකරණයට ගෙන තිබූ ක්‍රියාමාර්ග හකුලා දණ නැමීමට ආණ්ඩුවට සිදුවිය. නමුත් එය නැවත ගෙන ඒමට උත්සාහ දරන්නේනම් සංවිධානගතව සටන් කිරීමට තමන් සූදානම් බව වෛද්‍ය පීඨ ශිෂ්‍ය ක්‍රියාකාරී කමිටුව වැඩි දුරටත් පවසා සිටියි.", "URL": "https://lankatruth.com/si/?p=54066", "Category": "පුවත්", "Parent URL": null}