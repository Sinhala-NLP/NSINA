{"Source": "Lankatruth", "Timestamp": "December 18, 2020", "Headline": "සීනි ජාවාරමේ තවත් තොරතුරු හෙළිවෙයි…", "News Content": "රජයට රුපියල් කෝටි 1000ක පමණ බදු මුදලක් අහිමි කළ ආන්දෝලනයට ලක්වූ සීනි වංචාවේ තවත් තොරතුරු හෙළි වෙමින් තිබේ. රජයට රුපියල් කෝටි 1000ක පමණ විශාල බදු මුදලක් අහිමි කරමින්ද සතොස ආයතනයට රුපියල් කෝටි 600ක් පාඩු කරමින්ද ෂැංග්‍රිලා සභාපතිවරයාගේ ආයතනයක් වන විල්මා සමාගම මගින් ගෙන්වන ලද සීනි තොගය ඉංදියාවේදී ඉතාම අඩු මුදලකට ලබාගත හැකිව තිබූ සීනි තොගයක් බවට අණාවරණය වී තිබේ. මෙම සීනි ආනායනයෙන් සිදු කළ බදු වංචාව පිළිබඳ පසුගියදා පාර්ලිමේන්තුවේදී ආන්දෝලනාත්මකව හෙළිදව් කරන ලද්දේ ජනතා විමුක්ති පෙරමුණේ නායක අනුර දිසානායක මහතා විසිනි. නමුත් පහත පළ වෙන්නේ එම හෙළිදරව්වට අමතරව මේ වනවිට හෙළි වීඇති තොරතුරුය. 2020 වර්ෂයේ දෙවන භාගය වන විට ඉන්දියාවේ සීනි නිෂ්පාදනය බලාපොරොත්තු ප්‍රමාණයට වඩා ඉහළ ගියේය. ඉන්දීය ගොවීන්ට උක් සඳහා අඩු මිලක් ලැබෙන විට ඔවුන් ඊළඟ කන්නයේ උක් නිෂ්පාදනය අත්හරිතැයි ඉන්දීය ආණ්ඩුව බිය විය. එබැවින් උක් ගොවියා ආරක්ෂා කර ගැනීමටත් සීනි නිෂ්පාදනය උපරිම ධාරිතාවයෙන් පවත්වාගෙන යාම සඳහාත් ටොන් එකකට ඇමෙරිකානු ඩොලර් 140ක දිරි දීමනාවක් ගෙවීමට ඉන්දීය රජය විසින් තීරණය කෙරුණි. දිරිදීමනාව ගෙවන කාල සීමාව 2020 දෙසැම්බර් මස 31 දක්වා පමණක් වලංගු බවට චක්‍රලේඛණයක්ද නිකුත් කරනු ලැබීය. ටොන් එකකට ඩොලර් 140ක අතිරේක දිරිදීමනාවක් ලැබෙන බැවින් ඉන්දීය සීනි නිෂ්පාදකයන් ජාත්‍යන්තර මිළටත් වඩා අඩු මිලකට සීනි අපනයන මිල ලකුණු කරන ලද අතර තොග උපරිම ප්‍රමාණයක් ශ්‍රී ලංකාව ඇතුලු රටවලට අපනයනය කිරීම දෙවන කාර්තුවෙදී වේගවත් කර තිබිණි. ඔක්තෝබර් 12 වන තෙක් සීනි කිලෝවක් සඳහා පැවැති රුපියල් 50ක විශේෂ වෙළඳ භාණ්ඩ බද්ද ලංකාවේ ආණ්ඩුව විසින් හිටි හැටියේම සත .25 දක්වා අඩු කිරීම ඉන්දීය සීනි නිෂ්පාදකයින්ට විශාල අමතර ලාභයක් වූ අතර ඔවුන් නැව් පිටින් ලංකාවට සීනි අපනයනය කිරීමට පාර කපා ගත්තේය. එසේ අඩු මිලට ලබාගත හැකිව තිබූ සීනි සඳහා තීරු බද්දද පහත හෙළමින් ආණ්ඩුවේ ගජමිතුරු ව්‍යාපාරිකයාට ලාබ ලබාගැනීමට ජනාධිපතිවරයා විසින් පාර කැපු බව දැන් සියලු දෙනාට ප්‍රසිද්ධ රහසකි. ලංකාවේ ජනතාවට ඉතාම අඩුමිලකට ලබාගත හැකිව තිබූ සිනි කිලෝව සඳහා ක්‍රියාත්මක නොවන රුපියල් 85ක පාලන මිලක් තිබියදීත් මේ වනවිට රුපියල් 125ක් 130ක් අතර මුදලක් ගෙවීමට සිදුව තිබේ.", "URL": "https://lankatruth.com/si/?p=103840", "Category": "ආර්ථික පුවත්", "Parent URL": null}