{"Source": "Lankatruth", "Timestamp": "June 12, 2019", "Headline": "රට අරාජික කළ ආණ්ඩුව වහා ඉල්ලා අස්වනු ! – ජවිපෙ පාගමන හා උද්ඝෝෂණය අද", "News Content": "රට අරාජික කළ, මහජන ආරක්ෂාව බිලිදෙන ආණ්ඩුව වහා ඉල්ලා අස්විය යුතු බවට බල කරමින් ජනතා විමුක්ති පෙරමුණ විසින් අද (12) විරෝධතා පාගමණක් සහ උද්ඝෝෂණයක් පැවැත්වීමට නියමිතය. එක්සත් ජනපදය ඇතුළු ලෝක බලවතුන් ඉදිරියේ රට පාවාදෙන, බදු බරෙන් හා බඩු මිලෙන් ජනතාව පෙළන, වරාය, තෙල් ටැංකි, ඉඩම් ඇතුළු ජනතාව සතු සම්පත් විදේශයන්ට බිලිදෙන ආණ්ඩුව වහාම ඉල්ලා අස්විය යුතු බව ජනතා විමුක්ති පෙරමුණ අවධාරණය කරයි. මෙම ආණ්ඩු විරෝධී උද්ඝෝෂණය හා පා ගමන අද (12) පස්වරු 3.00ට මරදාන ටෙක්නිකල් හන්දියෙන් ආරම්භ කර පස්වරු 4.00 වනවිට කොටුව දුම්රිය ස්ථානයට ලඟාවීමට නියමිතය. ඒ සඳහා ජවිපෙ නායකයන්, පක්ෂ සාමාජිකයන්, සිවිල් සංවිධාන ක්‍රියාදරයන්, උගතුන්, බුද්ධිමතුන්, ගොවි, කම්කරු, ශිෂ්‍ය, කාන්තා හා තරුණ බලවේග රැසක් සහභාගී වීමට නියමිතය.", "URL": "https://lankatruth.com/si/?p=75585", "Category": "පුවත්", "Parent URL": null}