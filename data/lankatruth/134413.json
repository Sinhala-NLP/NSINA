{"Source": "Lankatruth", "Timestamp": "May 17, 2022", "Headline": "මාධ්‍යවේදීන්ගේ දුරකථන පැහැරගැනීම ගැන ඉන්දික අනුරුද්ධට ඩී. වීරසිංහට එරෙහිව පොලිසියට පැමිණිලි කරයි", "News Content": "අද (17) පාර්ලිමේන්තු සංකීර්ණයේ දී සිය මාධ්‍ය කටයුතුවලට බාධා කරමින් තමන්ගේ ජංගම දුරකථන පැහැරගැනීම සම්බන්ධයෙන් ඩී. වීරසිංහ සහ ඉන්දික අනුරුද්ධ යන පොහොට්ටු පක්ෂයේ පාර්ලිමේන්තු මන්ත්‍රීවරුන් දෙදෙනාට එරෙහිවත් හිටපු සෞඛ්‍ය ඇමති චන්න ජයසුමන ඊට අනුබල දුන් බවත් සඳහන් කරමින් පාර්ලිමේන්තු ජනමාධ්‍යවේදීන්ගේ සංසදය අද පස්වරුවේ වැලිකඩ පොලිසියට පැමිණිල්ලක් ඉදිරිපත් කර තිබේ. මෙලෙස පැහැරගෙන ඇත්තේ පාර්ලිමේන්තු ජනමාධ්‍යවේදීන්ගේ සංසදයේ සභාපති ප්‍රගීත් පෙරේරාගේ සහ නිදහස් මාධ්‍යවේදී කසුන් සමරවීරගේ ජංගම දුරකථන දෙකය. මෙලෙස ඡංගම දුරකතන දෙක පැහැරගෙන ඇත්තේ පාර්ලිමේන්තුවේ කමිටු රැස්වීමක් නිම වී එන මන්ත්‍රී කණ්ඩායම්වල සාමාන්‍යයෙන් සිදුකරන දර්ශන පටිගත කිරීම් කරමින් සිටි අතරතුරය. එහිදී පොහොට්ටු මන්ත්‍රී ඉන්දික අනුරුද්ධ පාර්ලිමේන්තු ජනමාධ්‍යවේදීන්ගේ සංගමයේ සභාපති ප්‍රගීත් පෙරේරාගේ පපුවට අත තබා තල්ලු කරගෙන ගොස් බිත්තියට හේත්තු කර පහර දීමට සූදානම් වී තිබේ. අනතුරුව ඉන්දික අනුරුද්ධ සහ ඩී. වීරසිංහ මන්ත්‍රීවරු ප්‍රචන්ඩ ලෙස හැසිරෙමින් ජනමාධ්‍යවේදීන්ගේ දුරකථන දෙක පැහැරගෙන ඇත. එහිදී හිටපු ඇමති චන්න ජයසුමන විසින් මෙලෙස දුරකතන පැහැරගැනීම සඳහා අනුබල දී ඇත. පසුව එම සංගමය ප්‍රකාශ කළේ පාර්ලිමේන්තුවේ දී ගත් දර්ශන සිය ජංගම දුරකථනවලින් ඉවත් කර පාර්ලිමේන්තුවේ වේත්‍රධාරිවරයා විසින් එම දුරකථන ජනමාධ්‍යවේදීන් දෙදෙනාට භාර දුන්න බවය.", "URL": "https://lankatruth.com/si/?p=134413", "Category": "පුවත්", "Parent URL": null}