{"Source": "Lankatruth", "Timestamp": "October 13, 2022", "Headline": "ගෝටාබයට උපදෙස් දුන් තිදෙනා ගැන අලි සබ්‍රි හෙළි කරයි", "News Content": "ජනාධිපති ධුරය අතහැර පලා ගිය ගෝටාබය රාජපක්ෂට ආර්ථිකය සම්බන්ධයෙන් උපදෙස් ලබා දීම සඳහා ආර්ථික විශේෂඥයන් තිදෙනෙකු පත්කර සිටි බවත් ඔහු කටයුතු කළේ ඔවුන්ගේ උපදෙස් අනුව බවත් විදේශ ඇමති අලි සබ්‍රි රූපවාහිනි සාකච්චාවකට එක්වෙමින් සඳහන් කර තිබේ. එලෙස පත් කර සිටියේ ඉන්ද්‍රජිත් කුමාරස්වාමි, ශාන්ත දේවරාජන් සහ ශාමිනී කුරේ යන ආර්ථික උපදේශකයින් තිදෙනා බවත් ඔහු අනාවරණය කර ඇත. එමෙන්ම පසුගිය සමයේ ආණ්ඩුව ඉතාමත් උද්ධච්චව ලෙස සියල්ල දන්නේ තමන් යැයි සිතූ බවත් එය ආර්ථික අර්බුදයට විශාලම ප්‍රශ්නය වූ බවත් ඔහු පවසා තිබේ. ආර්ථික වශයෙන් හිටපු ජනාධිපතිවරයා ඉතාමත් දැඩි ලෙස උපදේශකයන් කිහිප දෙනකු මත පමණක් රැඳී සිටිය නමුත් ඔවුන් ලබා දුන් උපදේශ වැරදි බවත් රටේ ආර්ථිකය සම්බන්ධයෙන් පසුගිය ආණ්ඩුවට දුර දැක්මක් නොතිබුණු බවත් ඔහු පවසා ඇත. එසේම ඩොලරය එක තැනක නතර කර තිබීම, රුපියල ස්ථාවර කිරීමට මුළු සංචිතම වියදම් කිරීම, IMF සංවිධානයට නොයෑම ආදී හේතු රටේ ආර්ථිකය අර්බුදයක් කරා ගෙන ගිය බවත් ඔහු සඳහන් කර තිබේ. කෙසේ වෙතත් පසුගිය ගෝටාබය රාජපක්ෂ ආණ්ඩුවේ ප්‍රබලම ඇමතිවරයෙකු ලෙස අධිකරණ ඇමති ධුරය දරමින්, ජනාධිපතිවරයාට ඉතා සමීපව ඇමති අලි සබ්‍රි කටයුතු කළ අතර ආණ්ඩුවේ අත්තනෝමතිකභාවය සම්බන්ධයෙන් පාර්ලිමේන්තුවේදී විපක්ෂ මන්ත්‍රීවරු ප්‍රශ්න කළ අවස්ථාවලදී ඇමති අලි සබ්‍රි එය නිර්දය ලෙස ප්‍රතික්ෂේප කළ අවස්ථා බොහෝ විට දක්නට ලැබිණි.", "URL": "https://lankatruth.com/si/?p=140552", "Category": "පුවත්", "Parent URL": null}