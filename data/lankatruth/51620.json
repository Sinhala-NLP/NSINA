{"Source": "Lankatruth", "Timestamp": "May 5, 2018", "Headline": "පළාත් සභා ගැන ඉන්දියාවේ ක්‍රමයට ජනාධිපති බලතල හදාගන්න පුළුවන් – ජනාධිපතිගේ විධායක බලතල ඉවත් කළ යුතුයි", "News Content": "“මගේ මතය, ඉන්දියාවේ ජනාධිපතිටත් බලයක් තියෙනවා. නාම මාත්‍රික ජනාධිපති වුණාට ඒ පළාත් සභාවලට සම්බන්ධ සියුලු බලතල ඉන්දියාවේ ජනිධිපතිට තියෙනවා. ජනාධිපතිවරයාට පුළුවන් ඒ තීරණ ගන්න. ඒක ව්‍යවස්ථාවෙන් හදාගන්න පුළුවන්. නාම මාත්‍රික ජනාධිපතිවරයාටත් ඒ බලතල දෙන්න පුළුවන්. ඒ විදියට අවශ්‍යකරන ඒවා විතරක් දෙනවා මිසක් විධායක බලතල දෙන්න නරකයි.” යැයි මහින්ද පිලෙ මන්ත්‍රී කුමාර වෙල්ගම මහතා සඳහන් කරයි. ඒ මහතා සතිඅන්ත ජාතික පුවත්පතක් සමග පැවති සම්මුඛ සාකච්ඡාවකට එක්වෙමින් මේ බව ප්‍රකාශ කර ඇති අතර එහිදී වැඩිදුරටත් මෙසේද ප්‍රකාශ කර ඇත. ප්‍රශ්නය :- ඒකාබද්ධ විපක්ෂය තුළ විවිධ මත ගැටුම් පුපුරලා යමින් තියෙනවා නේද? පිළිතුර :- ඒමොකක්ද ඒ කතාව? ප්‍රශ්නය :- විධායක ජනාධිපති ධුරය අහෝසි කිරීම සම්බන්ධයෙන් ජනතා විමුක්ති පෙරමුණ ගේන බව කියන යෝජනාව ගැන? පිළිතුර :- 20 වැනි සංශෝධනය ගැන විවිධ මත තියෙනවා. ඒකාබද්ධ විපක්ෂයන්නේ මේක. එතකොට විවිධ මත තියෙන්න එපැයි. නමුත් අන්තිමට ඔක්කොම අය එක මතයකට එනවා. දැන් සමහරු කියනවා විධායක ජනාධිපති ධුරය තියෙන්න ඕනෑ කියලා. ප්‍රශ්නය :- ඔබ ඉන්න මතය මොකක්ද? පිළිතුර :- මම නම් කියන්නේ විධායක ජනාධිපති ධුරය අහෝසි කරන්න ඕනෑ කියලයි. මගේ මතය ඒකයි. මම මුල ඉඳලම විධායක ජනාධිපති ධුරයට විරුද්ධයි. බණ්ඩාරනායක මැතිනියගේ කාලේ ජේ.ආර්. ජයවර්ධන මහත්තයා හදපු කාලේ ඉඳලම අපි විරුද්ධයි. අපි විවිධ අවස්ථාවල විවිධ දේවල් දැකල බලය පාවිච්චි කරපු හැටි දැකලා අපි ඒකට විරුද්ධව තමයි හැම තිස්සේම කතා කෙරුවේ. අපේ ජනාධිපතිවරු ආවෙත් මේ විධායක ජනාධිපති ධුරය අහෝසි කරනවා කියන සටන් පාඨය කියාගෙනමයි. ඒ ආවට ඒ අය ඒක කළේ නැහැ. ප්‍රශ්නය :- ඔබේ නායකයා මහින්ද රාජපක්ෂත් ඒක කළේ නැහැ. පිළිතුර :- මහින්ද රාජපක්ෂ මහත්තයා විතරක් නෙවෙයි චන්ද්‍රිකා නෝන කළේත් නැහැ. කුවුරුත් ඒ විධායක ජනාධිපති ධුරයේ එල්ලිලා හිටියා. ප්‍රශ්නය :- ජනාධිපති මෛත්‍රීපාල සිරිසේන ආවෙත් විධායක ජනාධිපති ධුරය අහෝසි කරනවා කියලා කියාගෙන? පිළිතුර :- ඔව්. ඔව්. උන්නැහැ එහෙම ප්‍රකාශයට පත් කළා විතරක් නෙවෙයි මාදුළුවාවේ සෝභිත හාමුදුරුවන්ගේ දේහය ඉදිරිපිටදී කිව්වා මාස කිහිපයකින් විධායක ජනාධිපතිධුරය අයින් කරනවා කියලා. නමුත් ඒක කළේත් නැහැ. ප්‍රශ්නය :- ඔබ ඇයි විධායක ජනාධිපති ධුරයට විරුද්ධ? පිළිතුර :- මම කියන්නේ ඕක අපේ රටට සුදුසු නැහැ කියලයි. ප්‍රශ්නය :- නමුත් සමහරු තර්ක කරන්නේ ඔබේ පාර්ශවයේ විමල් වීරවංස එහෙම කියන්නේ යුද්ධය දිනන්න පුළුවන් වුණෙත් විධායක ජනාධිපති ධුරය නිසා කියලයි? පිළිතුර :- ඒ විතරක් නෙවෙයිනේ. සමහරු කියනවා මේ පළාත් සභා ක්‍රමය තියෙන නිසා ආණ්ඩුකාරවරු පත් කිරීමට විධායක ජනාධිපති ධුරය අවශ්‍යයි කියලා. ප්‍රශ්නය :- ඔබට එහෙම හිතෙන්නෙ නැද්ද? පිළිතුර :- මගේ මතය ඒක නෙවෙයි. මගේ මතය ඇවිල්ලා ඉන්දියාවේ ජනාධිපතිටත් බලයක් තියෙනවා. නාම මාත්‍රික ජනාධිපති වුණාට ඒ පළාත් සභාවලට සම්බන්ධ සියුලු බලතල ඉන්දියාවේ ජනිධිපතිට තියෙනවා. ජනාධිපතිවරයාට පුළුවන් ඒ තීරණ ගන්න. ඒක ව්‍යවස්ථාවෙන් හදාගන්න පුළුවන්. නාම මාත්‍රික ජනාධිපතිවරයාටත් ඒ බලතල දෙන්න පුළුවන්. ඒ විදියට අවශ්‍යකරන ඒවා විතරක් දෙනවා මිසක් විධායක බලතල දෙන්න නරකයි. එහෙම විධායක බලතල දීලා පේන්නේ නැද්ද… වැඩිය ඕනෑ නැහැ. බලන්න. බලතල තිබිලත් කොච්චර දුරවලද එයා. ප්‍රශ්නය :- මට මේ ප්‍රශ්නයට කෙළින් උත්තරයක් දෙන්න. තිබුණු තත්වය තුළ විධායක ජනාධිපතිවරයා නොහිටියානම් යුද්ධය දිනන්න පුළුවන්ද? පිළිතුර :- විධායක ජනාධිපති ධුරයේ හොඳ ඒවා තියෙනවා. නරක ඒවත් තියෙනවා. නමුත් දැන් අපිට පේන්නේ ඔක්කොම නරක දේවල්. යුද්ධය ජයග්‍රහණය කරපු බව ඇත්ත. නමුත් ඉදිරියේදී යුද්ධයක් ඒවිද? යුද්ධයක් නැවත එයිද? රට ගැන හිතල තනි එක්කෙනෙකුට බලය දෙන එක මම නම් හිතන්නේ එච්චර සුදුසු නැහැ. කොහොම වුණත් අපි ඔක්කොම එක මතයකට එයි පස්සේ. නමුත් දැන් මගේ මතය මම අන්තිමට ගිය ශ්‍රී ලංකා නිදහස් පක්ෂයේ මධ්‍යම කාරක සභාවේදිත් මං කිව්වා මෛත්‍රීපාල සිරිසේන මහත්තයාට. ඒ වෙලාවේ මේ විධායක ජනාධිපති ධුරය ගැන කතා කරමින් හිටියේ. මම කිව්වා ඔබතුමා ගත්ත තීරණය හරි. ඔබතුමා කිව්වා මේක අහෝසි කරන්න ඕනෑ කියලා. මමත් ඉන්නේ ඒ මතයේ. ඒ නිසා කොන්දේසි වරහිතව මම ඔබතුමත් එක්ක ඉන්නවා කියලා. ප්‍රශ්නය :- ඔබ ඉස්සෙල්ලා කිව්වා දැන් ඉන්න ජනාධිපතිවරයා දිහා බැලුවම වුණත් විධායක ජනාධිපති ධුරය අවශ්‍ය නැහැ කියලා පේනවා කියලා? පිළිතුර :- ඔව්. රටේ තත්වය මොකද්ද? දැන් ජනාධිපතිතුමා ඉන්නවා. නමුත් ජනාධිපතිතුමා කිසි දෙයක් දන්නේ නැහැනේ. ඇහුවොත් කිසි දෙයක් දන්නේ නැහැනේ. දැක්කේ පත්තරෙන් කියනවනේ. මෙහෙම විධායක ජනාධිපතිවරයෙක් අපට අවශ්‍යද? මම අහන්නේ එච්චරයි. ඊට වඩා නරකද පාර්ලිමේන්තුවට බලතල දුන්නොත්. ඒ 225ස් දෙනාටම පුළුවන් කතා කරන්න. ප්‍රශ්න කරන්න. අගමැතිවරයත් එක්ක වාද කරන්න. අපිට බලපෑම් කරන්න පුළුවන්. හරි අපිට කෑගහන්න පුළුවන්. මේ එක විධායක ජනාධිපති කෙනෙක් තියාගෙන… මම හිතන්නේ නැහැ හේ ක්‍රමය අපිට සුදුසුයි කියලා. නමුත් විධායක ජනාධිපති ධුරය සම්බන්ධයෙන් දැන් විවිධ දේවල් කියනවා. උගත් අයත් කතා කරනවා. ඉතින් මම දන්නේ නැහැ මේකේ එක එක්කෙනාට කඩේ යන අය ඉන්නවද කියලා. නමුත් මගේ පෞද්ගලික මතයයි මම මේ කියන්නේ. ප්‍රශ්නය :- රටේ තියෙන තත්වය දිහා බැලුවාම හොඳ ශක්තිමත් විධායක ජනාධිපතිවරයෙක් හිටියා නම් හොඳයි කියලා කියන අයත් ඉන්නවා. පිළිතුර :- ශක්තිමත් කෙනෙක් එන්නත් පුළුවන්. ශක්තිමත් නැති කෙනෙක් එන්නත් පුළුවන්. එතකොට මෙයා ශක්තිමත් කෙනෙක් වෙයි කියලා කලින් අපට කියන්න බෑනේ. රටේ මහජනතාව ලක්ෂ 62ක් ඡන්දය දීලා මෛත්‍රීපාල උන්නැහැ පත්කර ගත්තේ ශක්තිමත් ජනාධිපතිවරයෙක් පත්කර ගන්න. යහපාලනය ගේන්න. නමුත් අද ඒක වුණාද? ඉතින් අපි කොහොමද දන්නේ ඔය ජනාධිපති පුටුව ගියාට පස්සේ වැඩේ කියන්නේ තමන්ට හිටපු තැන අමතක වෙනවනේ. මොකද බලතල වැඩියි. ඊට පස්සේ ඔක්කොම අය වට වෙනවා. තමන්ට විරුද්ධව කවුරුත් කතා කරන්නේ නැහැ. තමන්ට විරුද්ධව නඩු දාන්න බැහැ. ඒ තියෙන වරප්‍රසාදත් එක්ක පත්වෙන ජනාධිපතිතුමා පොළොවෙ පය ගහලා ඉන්නේ නැහැ. එයාගේ ඔළුව නරක් වෙනවා. ඔළුව නරක් කරනවා. ඒ නිසා විධායක ජනාධිපති ධුරය තිබිය යුතුයි කියන තැන මමනම් නැහැ. ප්‍රශ්නය :- බෙදුම්වාදි තර්ජන තියෙන රටක විධායක ජනාධිපති කෙනෙක් ඉඳීම හොඳයි කියලත් මතයක් තියෙනවා? පිළිතුර :- ඒකට අපි ක්‍රමයක් හදා ගන්න ඕනෑ. දැන් විධායක ජනාධිපති කෙනෙක් නැතිව බෙදුම්වාදීන්ට හුමුණ දෙන්න අපට වෙන ක්‍රමයක් හදාගන්න බැරිද? දැන් ජේ.ආර්. ජයවර්ධන මහත්මයානේ මේක ගෙනාවේ. එයාට බලයේ ඉන්න් ඕනෑ නිසයි ඒක ගෙනාවේ. වෙන එකක් නොවෙයිද? බණ්ඩාරනායක මැතිනිය ඉන්නකන් ඔළුව උස්සන්න දුන්නේ නැහැනේ. ප්‍රජා අයිතියත් අහිමි කළා. මැතිනියට මැතිවරණයකට එන්න බැරිවෙන්න කටයුතු සැලැස්සුවා. ජේ.ආර්. ජයවර්ධන මහත්මයා බය වුණේ බණ්ඩාරනායක මැතිනියට විතරයිනේ. එයා දැනගෙන හිටියා එයාව පරද්දන්න පුළුවන් බණ්ඩාරනායක මැතිනියට විතරයි කියලා. ඒකට ගැළපෙන විදියට තමයි මේ විධායක ජනාධිපති ධුරය ජේ.ආර්. ජයවර්ධන මහත්මයා ගෙනාවේ. එයාට වාර දෙකම බලයේ ඉන්න පුළුවන් විදියට එයා හදාගත්තා. මේක මේ තනි පුද්ගලයෙකුගේ අවශ්‍යතාවයකට තමයි ගෙනාවේ.", "URL": "https://lankatruth.com/si/?p=51620", "Category": "පුවත්", "Parent URL": null}