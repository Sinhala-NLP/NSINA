{"Source": "Lankatruth", "Timestamp": "April 11, 2017", "Headline": "වීරවංසගේ ගෝලයාටත් ඇප", "News Content": "රජයේ වාහන අවභාවිතා කිරීමේ චෝදනා මත අත්ඩංගුවටගෙන සිටි ජාතික නිදහස් පෙරමුණේ හිටපු පළාත් සභා මන්ත්‍රී සේනාරත්න ද සිල්වා මහතා ඇප මත නිදහස් කිරීමට කොළඹ කොටුව මහෙස්ත්‍රාත් අතිරේක දිසා විනිසුරු ලංකා ජයරත්න මෙනෙවිය නියෝග කර ඇත. තම දියණියගේ විවාහ මංගල්‍යය ඇතැයි අධිකරණය නොමග යවා මීට පෙර අධිකරණයෙන් ඇප ලබා සිටි ඔහුගේ ඇප අවලංගු කර නැවත රක්ෂිත බන්ධනාගාර ගත කර තිබිණි. මෙම චෝදනාවම ලබා සිටි විමල් වීරවංස මහතාට පසුගිය සතියේ ඇප ලැබුණු අතර විශ්‍රාමික ජනාධිපති මහින්ද රාජපක්ෂ මහතාත් මහින්ද පිලේ මන්ත්‍රීවරුත් අවස්ථා ගණනාවකදී ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා හමුවී ඒ සඳහා සාකච්ඡා කර තිබිණි. කෙසේ නමුත් චූදිත සේනාරත්න ද සිල්වා මහතා දීර්ඝ කාලීනව රක්ෂිත බන්ධනාගාරගතව සිටීමත් උද්ධෘත නීතිපතිවරයා වෙත යවා නීතිපති උපදෙස් ලබාගැනීමට කොපමණ කාලයක් යා හැකි දැයි නිශ්චිතව කිව නොහැකි වීමත් ඒ වන තෙක් සැකකරු රක්ෂිත බන්ධනාගාරගත කර සිටීම පුද්ගල නිදහසට බරපතළව බලපෑමක් ඇති කිරීමත් සැකකරු මීට පෙර ඇප මත නිදහස් වී සිටියදී විමර්ශනවලට බාධා නොකිරීමත් සැකකරු අවුරුදු 65ක් වයසැති වයෝවෘද්ධ පුද්ගලයකු වීමත් යන කරුණු සලකා බලා ඇප ලබාදීමට මහෙස්ත්‍රාත්වරිය කටයුතු කර ඇත. විදේශ ගමන් බලපත්‍රය අධිකරණයට භාරදිය යුතු බවට නියෝග කළ මහෙස්ත්‍රාත්වරිය සේනාරත්න ද සිල්වා මහතාට රුපියල් 30,000ක මුදල් ඇපයක් සහ ලක්ෂ 10 බැගින් වූ ශරීර ඇප 2ක් මත මුදාහරින ලෙස නියෝග කර තිබේ. අමූල්‍ය අපරාධ විමර්ශන කොට්ඨාසය විසින් අදාළ නඩුව ගොනු කර ඇති අතර ජාතික නිදහස් පෙරමුණේ මොහොමඩ් මුසම්මිල්, මන්ත්‍රි විමල් වීරවංශ මහතාගේ සහෝදරයා වන සරත් වීරවංශ, මන්ත්‍රි ජයන්ත සමරවීර, ජනාධිපති ලේකම් කාර්යාලයට වාහන සපයන්නකු වූ හේමන්ත පෙරේරා යන අය නඩුවේ අනෙකුත් සැකකරුවන් වන අතර ඔවුන්ද ඇප මත මුදා හැර සිටියි. එම නඩුව යළි අප්‍රේල් 24 වැනිදා කැඳවීමට නියමිතය.", "URL": "https://lankatruth.com/si/?p=32624", "Category": "පුවත්", "Parent URL": null}