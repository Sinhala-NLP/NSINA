{"Source": "Lankatruth", "Timestamp": "January 23, 2018", "Headline": "දූණ, වංචා කරමින් දේශපාලන ලාභදායි ව්‍යාපාරයක් කරගත් නිසා ජනතාවට අද දේශපාලනය එපා වෙලා", "News Content": "“අද මේ රටේ ජනතාවට දේශපාලනය තිත්ත වෙලා තිබෙන්නේ, ජනතාවට එහෙම වුණේ ඇයි? අවුරුදු 70ක් තිස්සේ තට්ටු මාරු ක්‍රමයට රටේ ආණ්ඩු බලය ලබාගත් රටේ ප්‍රධාන පක්ෂ දෙක ජනතාව රවටා දූෂණ වංචාවල යෙදෙමින් දේශපාලනය ඉතා ලාභදායි ව්‍යාපාරයක් බවට පත්කරගත් නිසා…” යැයි ජනතා විමුක්ති පෙරමුණේ නායක, විපක්ෂයේ ප්‍රධාන සංවිධායක අනුර කුමාර දිසානායක මහතා පෙපසුගිය 17වනදා ජා-ඇලදී පැවැසීය. ඒ මහතා එසේ පැවසුවේ ජාඇල නගර සභා ක්‍රීඩාංගණයේ පැවති ජනරැලියකදීය. මෙම රැලිය මෙවර පළාත් පාලන මැතිවරණය ඉලක්කකර ගනිමින් පැවැත්විණි. එහිදී වැඩිදුරටත් අදහස් දැක්වූ අනුර දිසානායක මහතා… “අද යහපාලනයේ දූෂණ වංචාවල හඬ පසුගිය රජයේ දූෂණ හොරකම්වල හඬපවා යටපත් කරමින් සමාජයේ දෝරෙ ගලා යන බව ජනාධිපතිත් අගමැතිත් දෙන්නම දන්නවා. රටේ උද්ගත්වී ඇති මේ තත්වට නිසා ඔවුන් දෙන්නම උපක්‍රමශීලී ලෙස කාලය මරමින් යළිත් සමාජ ගත්වී හොර නාමය මකාගෙන මෙවර පළාත් පාලන මැතිවරණය ජය ගැනීමට උත්සහා දරමින් ඉන්නවා. අපි ජනතාවගෙන ඉල්ලා සිටින්නේ මෙතෙක් පළාත් පාලන ආයතනවලදී මෙන්ම රටේද පැවති දූෂිත හා ජනතා බලාපොරොත්තු කඩ කළ පාලකයන්ගෙන් අත්දැකීම් ගෙන නව දේශපාලන ගමනක් සදහා මෙම පුංචි ඡන්දය අවස්ථාවක් කරගෙන මෙවර ගමේ බලය ජනතා විමුක්ති පෙරමුණට දෙන්න කියලයි. එය එසේ වුවහොත් ප්‍රාදේශීය සභාව, නගර සභාව ශක්තිමත් කරලා සභාවේ හොරකම නාස්තිය දූෂණය නතර කරලා ගමත් ගමේ ජන ජීවිතයත් උසස් තත්වයකට ගේන දේශපාලනය කියන්නේ ජනතා සේවයක්, ගරු සේවයක් කියන එක ක්‍රියාවෙන් ඔප්පු කර පෙන්නනවා. අද නගර සභා, ප්‍රාදේශීය සභා බල ප්‍රදේශවල ග්‍රාමීය මංමාවත් විනාශ වෙලා. මෙතෙක් කල් රටේ සෑම නගර සභාවක්ම මුල් තැන දී හැදුවේ පාරවල්. එයට මුල්ම හේතුව වුණේ එවා බොහොමයක කොන්ත්‍රාත් එක ලැබුණේ නගරික මන්ත්‍රී වරුන්ටමයි. එහෙම නැත්තන් ඔවුන්ගේ හෙන්චයියන්ටයි. හදන පාර වැස්සට දෙකට කඩාගෙන යනවා. මෙවැනි මගඩිවලින් පාලකයා මිල මුදල් දේපළ රැස්කර ගත්තා සභාවට බදු ගෙවන ජනතාව ඒවායේ විපාක වින්දා. හැමදාම වුණේ ඒකයි. අපිට බලය ලැබුණොත් මෙවැනි ජනතා මුදල් ගසාකෑම් සහමුලින්ම නවත්වනවා. අද සමහරු කියනවා ජවිපෙ කතාවට දක්ෂයි, ඒත් රටට මොනවාද කරලා තියෙන්නේ කියලා. කනගාටුවෙන් කියන්න කැමතියි ඒ කතා අසාධාරණයි. ජනතාව අපිට සෑමදාම දුන්නේ විපක්ෂයේ භූමිකාව. නමුත් අපි ඒකත් හරියට කළා. අපි එය හරියට කළ හින්දා තමයි මේ ආණ්ඩුවේ දැවැන්තයන්ගේ නම් ගැවුණ ආන්දෝලණාත්මක බැඳුම්කර සිද්ධි වගේ මහා පරිමාණ මගඩි රටට හෙළිවුණේ. අද එජාපයේ, ශ්‍රී ලංකා නිදහස් පක්ෂයේ, පොහොට්ටුවේ ප්‍රධාන දේශපාලන ප්‍රවාහයේ මූලික ලක්ෂණ බවට පත්වී ඇත්තේ සොරකම, පගාව, දූෂණය, පොරොන්දු කඩකිරීම, ජනතාවට වග නොවීම, බොරු කීම, පොදු දේපළ කොල්ල කෑම, මැර බලය බව මෙවර පළාත් පාලන මැතිවරණයේදී හොදින් තේරුම්ගෙන ජනතා විමුක්ති පෙරමුණේ නියෝජිතයින් වැඩි ප්‍රමාණයක් පළාත් පාලන් ආයතනවලට පත් කිරීමට කටයුතු කරන ලෙසද ජනතාවගෙන් ඉල්ලා සිටිනවා.” මෙහිදී අදහස් දැක්වූ ජනතා විමුක්ති පෙරමුණේ ප්‍රචාරක ලේකම් විජිත් හේරත් මහතා… “මෙවර පළාත් පාලන් මැතිවරණය ජාතික දේශපාලනයේ හැරවුමක් බවට පැහැදිලියි. මේ පුංචි ඡන්දයේ බලය අපට දෙන්න. ජනතාවට වග කියන පාලනයක් ප්‍රාදේශීය සභාවේ, නගර සභාවේ ක්‍රියාත්මක කරනවා. මෙහිදී බස්නාහිර පළාත්සභා මන්ත්‍රී මහින්ද ජයසිංහ මහතා, මෙවර මැතිවරණයේදී ජා-ඇල නගර සභාවට සහ ප්‍රාදේශීය සභාවට ඉදිරිපත්ව ඇති ජවිපෙ කණ්ඩායමේ නායකයන් වන ඇන්ටන් ප්‍රියශාන්ත, කීර්ති ප්‍රනන්දු මහත්වරුන් ඇතුළු කිප දෙනෙක්ම කතා කළහ.”", "URL": "https://lankatruth.com/si/?p=46629", "Category": "පුවත්", "Parent URL": null}