{"Source": "Lankatruth", "Timestamp": "September 9, 2019", "Headline": "42 වැනි ජිනීවා මානව හිමිකම් සමුළුව ඇරඹේ", "News Content": "එක්සත් ජාතීන්ගේ මානව හිමිකම් සමුළුවේ 42 වැනි සැසි වාරය, ස්විස්ටර්ලන්තයේ ජිනීවා නුවරදී අද(09) ආරම්භ වීමට නියමිතය. එක්සත් ජාතීන්ගේ මානව හිමිකම් කවුන්සිලය සෑම වසරකම පෙබරවාරි – මාර්තු, ජූනි සහ සැප්තැම්බර් යන මාසවල තෙවරක් නිත්‍ය සැසිවාර පවත්වන අතර මෙම වසර සඳහා නියමිත තෙවැනි සැසිවාරය අද පැවැත්වීමට නියමිතය. පසුගිය පෙබරවාරි මස 25 වැනිදා 40 වැනි සැසිවාරය ද ජූනි මස 26 වැනිදා 41 වැනි සැසි වාරය ද පැවැත්වූ අතර එහිදී ශ්‍රී ලාංකිකයන්ගේ ආරක්ෂාව සහ මානව හිමිකම් පද්ධතිය ආරක්ෂා කිරීම සම්බන්ධව සාකච්ඡා පැවැත්විණි. අදින් ඇරඹෙන 42 වැනි සැසිවාරයේ දී ශ්‍රී ලංකාව තුළ සිදුවූ අතුරුදන් කිරීම් සම්බන්ධව නිර්දේශ ඇතුළත් වාර්තාවක් සාකච්ඡාවට ගැනීමට නියමිතය. එම කරුණ සම්බන්ධව එක්සත් ජාතීන්ගේ මානව හිමිකම් කවුන්සිලයේ නියෝජිතයින් පිරිසක් මෙරට සිදුකළ සංචාරයකින් පසුව සකස් කරන ලද වාර්තාවක් ලබන 27 වැනිදා සාකච්ඡාවට ගැනීමට නියමිතය. මීට අමතරව පසුගිය දා මෙරට යුධ හමුදාපතිවරයා ලෙස ශවේන්ද්‍ර සිල්වා මහතා පත්කිරීම සම්බන්ධව ද එක්සත් ජාතීන්ගේ මානව හිමිකම් කවුන්සිලයේ සාකච්ඡාවට බඳුන් වනු ඇත.", "URL": "https://lankatruth.com/si/?p=80527", "Category": "පුවත්", "Parent URL": null}