{"Source": "Lankatruth", "Timestamp": "May 13, 2021", "Headline": "ඇඳිරි නීතිය තවත් නමකින් එයි – වෙළඳසැලුත් වසන්න කියයි", "News Content": "අද (13) රාත්‍රී 11 සිට එළඹෙන 17 වන සඳුදා අලුයම 4 දක්වා සංචරණ සීමා පැනවෙ​න කාලය තුළ, පුද්ගල සංචරණය සම්පූර්ණයෙන් තහනම් වන අතර කඩ සාප්පු විවෘත කිරීමේ හැකියාවක් නොමැති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කරනවා. ඒ අනුව අද දිනයේ සිට 17 දින දක්වා දිවයින පුරා සංචරණ සීමා කර ඇති අතර අත්‍යවශ්‍ය සේවා පමණක් ක්‍රියාත්මක වන බවයි. ගමනාගමනය සඳහා වෛද්‍ය සේවා, ඖෂධ ප්‍රවාහනය, මහජනතාවගේ පරිභෝජන ආහාර ප්‍රවාහනය, ජලය, විදුලිය, මාධ්‍ය සඳහා පමණක් අවසරය ඇති බව පවසයි. 17 උදේ සිට 31 දක්වා රැකියාවල යන හෝ අත්‍යවශ්‍ය සේවයේ අයට ගමනාගමනයට අවසර ඇතත් එසේ නොවන අය හැඳුනුම්පතේ අංකයේ ක්‍රමයට ගමන් කළ යුතු බවත් හේතුවකින් තොරව ගමන් නොකළ යුතු බවත් කීය. ඉරට්ටේ දිනවල ඉරට්ටේ අංකයෙන් අවසන් හැඳුනුම්පත් අංකයෙන්ද ඔත්තේ දිනවල ඔත්තේ අංකයෙන් අවසන් හැඳුනුම්පත් අංකයෙන්ද ගමන් කළ යුතු බවත් ඒ අවස්ථාවලදී රැකිය යුතු බවත් දන්වා සිටියේය. අද රාත්‍රී 11 සිට එළඹෙන 17 වන සඳුදා අලුයම 4 දක්වා දින තු​න තුළ හැඳුනුම්පත් අංක ක්‍රමවේදය ක්‍රියාත්මක නොවන අතර අත්‍යවශ්‍ය සේවාවන් සඳහා පමණක් අවසර ලැබෙන බව ඔහු වැඩිදුරටත් පැහැදිලි කර සිටිනවා.", "URL": "https://lankatruth.com/si/?p=116283", "Category": "පුවත්", "Parent URL": null}