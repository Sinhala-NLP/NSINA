{"Source": "Lankatruth", "Timestamp": "January 25, 2023", "Headline": "මැතිවරණ කොමිසම ඇතුළු කොමිෂන් සභා 09ක් අයදුම්පත් කැඳවයි", "News Content": "මැතිවරණ කොමිසම ඇතුළු කොමිෂන් සභා 09ක් අලුතින් පත් කිරීම සඳහා අයදුම්පත් කැඳවීමට, කථානායක මහින්ද යාපා අබේවර්ධනගේ ප්‍රධානත්වයෙන් අද (25) පාර්ලිමේන්තුවේදී රැස්වූ ආණ්ඩුක්‍රම ව්‍යවස්ථා සභාවේ පළමු රැස්වීමේදී තීරණය කර තිබේ. ඒ අනුව මැතිවරණ කොමිෂන් සභාව, රාජ්‍ය සේවා කොමිෂන් සභාව, ජාතික පොලිස් කොමිෂන් සභාව, විගණන සේවා කොමිෂන් සභාව, ශ්‍රී ලංකා මානව හිමිකම් කොමිෂන් සභාව, අල්ලස් හෝ දූෂණ චෝදනා විමර්ශනය කිරීමේ කොමිෂන් සභාව, මුදල් කොමිෂන් සභාව, සීමා නිර්ණය කොමිෂන් සභාව සහ ජාතික ප්‍රසම්පාදන කොමිෂන් සභාව යන කොමිෂන් සභා සඳහා සාමාජිකයන් ලෙස පත්කිරීමට අයදුම්පත් කැඳවමින් පුවත්පත් දැන්වීම් පළ කිරීමට නියමිතය. එම අයදුම්පත් ඉදිරිපත් කිරීම සඳහා දැන්වීම පළ කළ දින සිට සති දෙකක කාලයක් ලබාදීමටද තීරණය කර ඇත. එමෙන්ම අයදුම් කිරීමේ ක්‍රියාවලිය පිළිබඳ වැඩි විස්තර පුවත්පත් දැන්වීම හරහා දැනුම්දීමටද තීරණය කර ඇත. අද රැස්වූ ව්‍යවස්ථා සභාව සඳහා අග්‍රාමාත්‍ය දිනේෂ් ගුණවර්ධන, විපක්ෂ නායක සජිත් ප්‍රේමදාස, අමාත්‍ය නිමල් සිරිපාල ද සිල්වා, පාර්ලිමේන්තු මන්ත්‍රී සාගර කාරියවසම්, මන්ත්‍රීවරුන් නොවන සාමාජිකයින් වන ආචාර්ය ප්‍රතාප් රාමානුජම්, වෛද්‍ය දිල්කුෂි අනුලා විජේසුන්දර සහ ආචාර්ය දිනේෂා සමරරත්න සහභාගී වී තිබේ. එසේම පාර්ලිමේන්තුවේ මහලේකම් ධම්මික දසනායක මෙන්ම කාර්ය මණ්ඩල ප්‍රධානී සහ නියෝජ්‍ය මහලේකම් කුෂානී රෝහණදීරද මීට එක්වී ඇත. පාර්ලිමේන්තු මන්ත්‍රී කබීර් හෂීම් මහතා නොවැළැක්විය හැකි හේතුවක් මත අද දින රැස්වීමට සහභාගීවී නැත.", "URL": "https://lankatruth.com/si/?p=144072", "Category": "පුවත්", "Parent URL": null}