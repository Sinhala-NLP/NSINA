{"Source": "Lankatruth", "Timestamp": "September 20, 2023", "Headline": "සියඹලාපිටියත් ගේමට බහී", "News Content": "සේවක අර්ථසාධක අරමුදල ඇතුළු විශ්‍රාම අරමුදල්වලින් රජය ලබාගෙන තිබෙන ණය කපා හැරීමට දියත් කර තිබෙන ක්‍රියාවලියෙන් එම අරමුදල්වලට කිසිදු හානිකර ප්‍රතිඵලයක් අත් නොවන බව මුදල් රාජ්‍ය ඇමති රංජිත් සියඹලාපිටිය කර තිබෙන ප්‍රකාශය සම්බන්ධයෙන් දැඩි විවේචනයක් එල්ල වෙමින් පවතී. රාජ්‍ය ඇමති මෙම ප්‍රකාශය කර ඇත්තේ සේවා නියුක්තිකයන්ගේ භාර අරමුදලේ සාමාජිකයන්ගේ දරුවන් වෙත ශිෂ්‍යත්ව ලබා දීමේ වැඩසටහනකදීය. මේ වනවිට ආණ්ඩුව ක්‍රියාත්මක කරන දේශීය ණය කපා හැරීමේ උපායමාර්ගය තුළින් විශ්‍රාම අරමුදල්වලට අහිතකර බලපෑම් කිසිවක් සිදු නොවන බව රාජ්‍ය ඇමති රංජිත් සියඹලාපිටිය ප්‍රකාශ කළද මහ බැංකුවේ හිටපු නියෝජ්‍ය අධිපතිවරයෙකු වන ඩබ්ලිව්.ඒ විජේවර්ධන ඊයේ (18) නිකුත් වූ ලංකාදීප පුවත්පතට සාකච්ඡාවක් ලබා දෙමින් එම අරමුදල්වලට සිදු වන බරපතළ කප්පාදුව පිළිබඳව හෙළි කර තිබිණි. හිටපු නියෝජ්‍ය අධිපති හෙළි කළ කරුණු අනුව EPF අරමුදලට 2038 වන විට රුපියල් කෝටි 27,400ක කප්පාදුවක්ද 2045 වනවිට රුපියල් කෝටි 115,000ක කප්පාදුවක්ද සිදු කෙරෙන බව කරුණු සහිතව පෙන්වා දී තිබිණි. විශ්‍රාම අරමුදල්වලට ආණ්ඩුව සිදු කරන බලහත්කාරී කප්පාදුව පිළිබඳව එම අරමුදලේ සාමාජිකයන් ඇතුළු මහජනතාව මේ වනවිට සැලකිය යුතු මට්ටමකින් දැනුවත් වී තිබෙන පසුබිමක ආණ්ඩුවේ මැති ඇමතිවරු එම අරමුදල්වලට කිසිදු හානියක් නොවන බව වැඩි වැඩියෙන් ප්‍රචාරය කරමින් සිටිති. රාජ්‍ය ඇමති රංජිත් සියඹලාපිටිය එම ප්‍රචාරය සඳහා අලුත් වටයකින් එක් වී සිටී.", "URL": "https://lankatruth.com/si/?p=151799", "Category": "ආර්ථික පුවත්", "Parent URL": null}