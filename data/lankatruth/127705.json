{"Source": "Lankatruth", "Timestamp": "January 11, 2022", "Headline": "පළාත් පාලන මැතිවරණය කල් තැබීම ජනතා පරමාධිපත්‍යයට පයින් ගැසීමක්… ජවිපෙ ප්‍රධාන ලේකම් ටිල්වින් සිල්වා", "News Content": "ප්‍රජාතන්ත්‍ර විරෝධීආකාරයට පළාත් පාලන මැතිවරණය වසරකින් කල් දැමීම ජනතා පරමාධිපත්‍යයට පයින් ගැසීමක් බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා පවසයි. එසේම පළාත් පාළන මැතිවරණය වසරකින් මැතිවරණය කල් තැබුවේ ඇයි දැයි කියන ප්‍රශ්නයට පිළිතුරු ලබා දෙන ලෙසට ආණ්ඩුවට අභියෝග කර සිටින බවද ජවිපෙ ප්‍රධාන ලේකම්වරයා වැඩිදුරටත් පවසයි. අද (11) දින එම පක්ෂ ප්‍රධාන කාර්යාලයේ කැඳවා තිබූමාධ්‍ය හමුවකදීඅදහස් දක්වමින් ජවිපෙ ප්‍රධාන ලේකම්වරයා මේ බව පැවසීය. මාධ්‍ය හමුවේදී ඔහු දැක්වූසම්පූර්ණ අදහස් පහතින්…. ” පළාත් සභා හා පළාත් පාලන අමාත්‍යවරයා මැදිහත් කරවා 09වැනිදා නිකුත් කරන ලද අති විශේෂ ගැසට් නිවේදනයක් මගින් පළාත් පාලන ආයතනවල කාලය තවත් වසරකින් කල් දමා තිබෙනවා. ඒ අනුව පවතින පළාත් පාලන ආයතනවල කාලය 2022 මාර්තු 19 සිට 2023 මාර්තු 19 දක්වා කල් තබා තිබෙනවා. ඒ අනුව මහා නගර සභා 24ක් නගර සභා 41ක් ප්‍රාදේශීය සභා 275ක් වසරකින් කල් තබා තිබෙනවා.මෙයින් පැන නගින ප්‍රධාන ප්‍රශ්නය තමයි, මේ ආණ්ඩුව මේ ආයතන සියල්ලම කල් තැබුවේ ඇයි කියන එකට කිසිදු පැහැදිලි කිරීමක් නොමැති වීම. එම නිසා පළාත් පාළන මැතිවරණය වසරකින් කල් තැබුවේ ඇයිදැයි කියන්නැයි අපි ආණ්ඩුවට අභියෝග කරනවා. මේ සඳහා වූ සාධාරණ හේතුවක් ආණ්ඩුව විසින් ජනතාවට කිව යුතුයි. පළාත් පාලන පනතට අනුව ඇමතිවරයාට ඒවා වසරකින් කල් තැබීමට අවසරය ලබා දී තිබෙනවා. බලය ලබා දී තිබෙන්නේ කිසියම් සාධාරණ හේතුවක් මත ඒවා කල් තැබීමටයි. එසේනම් ආණ්ඩුව පළාත් පාලන මැතිවරණය වසරකින් කල් තැබීමට අදාළ ආණ්ඩුවට බලපෑ හේතුව කුමක් දැයි රට හමුවේ තැබිය යුතුයි. නමුත් කිසිදු හේතුවෙක් මේ දක්වා ආණ්ඩුවෙන් ඉදිරිපත් වී නැහැ. ආණ්ඩුව ඡන්දවලට බියවෙන්නට පටන් අරන් ඇති බව අපට පැහැදිලියි. ආණ්ඩුව ජනතාව ඉදිරියට යාමට බිය වී තිබෙනවා. ඒ බිය හැරෙන්නට වෙනත් කිසිදු හේතුවක් නැහැ. මේ කොවිඞ් නිසා යැයි කිව නොහැකියි. ආණ්ඩුව සම්පූර්ණයෙන් රට විවෘත කර තිබෙනවා. කිසිදු ප්‍රශ්නයක් නොමැති බව ආණ්ඩුවම කියනවා. පාසල් සම්පූර්ණයෙන්ම විවෘත කර, සියලු රජයේ සේවකයින් සේවයට කැඳවා තිබෙනවා. රට සාමාන්‍ය තත්වයට පත් කරපු වෙලාවක ආණ්ඩුවට කොවිඞ් හේතුවක් ලෙස ඉදිරිපත් කළ නොහැකියි. ඒ නිසා මේ තිබෙන්නේ ආණ්ඩුව තක්කඩිකමට කරන ලද දෙයක්. මෙය ආණ්ඩුව විසින් වහා රටට පැහැදිලි කළ යුතුයි.මේ වන විට ඉතිහාසයේ පැවති කිසිදු ආණ්ඩුවක් පත් නොවූ තරමේ වේගයෙන් මේ ආණ්ඩුව කඩා වැටෙමින් තිබෙනවා. ජනතාව අතර අප්‍රසාදයට පත් වෙමින් තිබෙනවා. අවුරුද්දක් දෙකක් ගත වන විටම ආණ්ඩුවට ජනතා විරෝධය එල්ල වෙමින් තිබෙනවා. ආර්ථිකය බිඳ වැටී භාණ්ඩ මිල වේගයෙන් ඉහළ යමින් තිබෙනවා. භාණ්ඩ මිලදී ගැනීමට නොහැකි වී තිබෙනවා. භාණ්ඩ හිඟයක් ඇති වී තිබෙනවා. ජනතාව විදුලිය නොමැති වෙයිද, තෙල් නොමැති වෙයිද ගෑස් නොමැති වෙයිද යන බියෙන් සිටිනවා. ගෑස් පුපුරයිද යන බියෙන් සිටිනවා. ජනතාවට හැමවිටම බියකින් ජීවත් වීමට සිදුව තිබෙනවා. ජනතාවට එදිනෙදා විඳින ජීවිතයේ ගැටලු කිසිවකට විසඳුම් නොමැති තත්වයක් ඇති වී තිබෙනවා. ඒ වගේම ආණ්ඩුව රට විකිණීමට පටන් අරන් තිබෙනවා. ත්‍රීකුණාමලයේ තෙල් ටැංකි විකිණීමට ගිවිසුම් අත්සන් කරමින් සිටිනවා. රට රැකීමට ආ ආණ්ඩුවක් රට විකුණමින්, රට ණය කරමින් සිටිනවා. ආර්ථික විනාශ කරමින් සිටිනවා. රටත් විනාශ කර කොළෙත් ඉරා ගත්තු ආණ්ඩුවක් බවට මොවුන් පත්වී තිබෙනවා. ආණ්ඩුව ජනතාව ඉදිරිපිට බාල්දු වී අවසන්. ආණ්ඩුව ජනතාවගේ බරපතළ විරෝධයකට ලක්වී තිබෙනවා. සෑම හන්දියකම, සෑම පෝලිමකම ආණ්ඩු විරෝධයක් පවතිනවා. ඡන්දය ලබා දුන් අත කපා ගන්න හිතෙනවා යැයි ඒ ජනතාව කියනවා. පෝලිම් අසලින් යනවිට ආණ්ඩුවේ නායකයින්ට හූ සංග්‍රහත් ලැබෙනවා. ජනතාව මේ ප්‍රධානීන් ගම්වලට එනතුරු බලා සිටිනවා. ආණ්ඩුවේ කිසිවෙකුට දැන් ජනතාව අතරට යන්න බැහැ. ඔවුන් ජනතාව අතරට යන්න බයයි. මිනිසුන්ගේ ප්‍රතිචාර නරක වෙන්න ඉඩ තියෙනවා. ජනතාව ළඟට ගොස් ඡන්ද කරන්න බිය වූ ආණ්ඩුව දැන් පළාත් පාලන මැතිවරණය කල් තබා තිබෙනවා. ඒ අනුව මේ කල් තැබීමට හේතුව ආණ්ඩුවට ජනතා විරෝධයට මුහුණ දීමට නොහැකි වීමයි.ආණ්ඩුවට ජනතා කැමැත්තක් නොමැති බව ආණ්ඩුව දන්නවා. දැන් ආණ්ඩුවට ජන වරමක් නැහැ. මීට වසර 04කට පෙර පළාත් පාලන මැතිවරණ තබන විට තිබූ ජන වරම දැන් නැහැ. ජනාධිපතිවරණය තබන විට තැබූ 69 ලක්ෂයක ජන වරම දැන් නැහැ. 2/3ක ආණ්ඩුවක් තිබුණට ඊට අදාළ ජන වරමක් නැහැ. ඒ ජනවරම දිය වී ගිහින් තිබෙනවා. දැන් ආණ්ඩුව ඡන්දයකට ගියොත් අත උඩින් පරදිනවා. ඒ නිසා ආණ්ඩුවට වසර දෙකක් පිරෙනකොට පළාත් පාලන ඡන්දයක් පවත්වා ආණ්ඩුව පරාජය වුවහොත් ආණ්ඩුවේ පැවැත්මට බලපාන නිසා ආණ්ඩුව මැතිවරණය මඟහරිනවා. තමන්ට ජනවරමක් නොමැති වීම නිසා ආණ්ඩුව මැතිවරණය කල් තබා තක්කඩි වැඩක් කරනවා. ඒ වගේම ආණ්ඩුවේ අභ්‍යන්තරයේ බරපතළ අවුලක් තිබෙනවා. ජනතාව ආණ්ඩුවෙන් ඉවත් වන අතරේ ආණ්ඩුවේ එකිනෙකා අතරේත් ගැටුම්කාරී තත්වයන් ඇතිවෙමින් තිබෙනවා. ආණ්ඩුව තුළ ඇතැම් පාර්ශ්වයන් ශ්‍රී ලංකා පොදු ජන පෙරමුණ සමග ගැටෙන්නට පටන් ගෙන තිබෙනවා. ශ්‍රී ලංකා නිදහස් පක්ෂය සමග බරපතළ ගැටුමක් තිබෙනවා. මෛත්‍රීපාල සිරිසේන මහතා බරපතළ විවේනයක් කරනවා. සුසිල් ප්‍රේම් ජයන්ත මහතා විවේචනය කළ නිසා ඔහුගේ ඇමතිකම අයින් කර දැමුණා. ආණ්ඩුව පත්වී තිබෙන්නේ එබඳු අර්බුදයකටයි. එම තත්වයත් ආණ්ඩුවට ඡන්දයකට මුහුණ දීමට නොහැකි කර තිබෙනවා. එකිනෙකා අතර පවතින ගැටුම නිසා මෙබඳු තත්වයක් තුළ ඡන්දයකට යාම තබා නාමයෝජනා සකස් කිරීම පවා කළ නොහැකියි. මේ හේතු දෙක නිසා අද ආණ්ඩුව ඡන්දයට බයේ පලා ගොස් තිබෙනවා. ආණ්ඩුව මේ හදන්නේ තමන්ට හිමි නැති බලයක් වසරක් පවත්වා ගැනීමටයි. ඡන්දයක් පැවැත්වුවහොත් මේ පළාත් පාලන ආයතනවල ආණ්ඩුවට පවතින බලය නැතිවෙනවා. ආණ්ඩුව වසරකින් එය කල් තැබූ විට ආණ්ඩුව තමන්ට හිමි නැති බලයක් තවත් වසරක් පවත්වා ගෙන යනවා. මෙය ප්‍රජාතන්ත්‍ර විරෝධී පියවරක්. පළාත් පාලන ආයතන පත්වන්නේ අවුරුදු 4කටයි. ජනතාව බලය දුන්නේ වසර හතරක් වෙනුවෙන්. වසර හතරක් සඳහා ඡන්දය ලබාගෙන එය පහක් කර ගැනීම ජන වරමට පිටුපෑමක්. එය ප්‍රජාතන්ත්‍ර විරෝධියි. ඇතැම් පළාත් පාලන ආයතනවල අවුල් ජාලාවක් නිර්මාණය වී තිබෙන්නේ. බොහෝ ඒවායේ අයවැය සම්මත කර ගැනීමට නොහැකි වී තිබෙනවා. සභාපතිවරුන්ට ඉල්ලා අස්වීමට සිදුවී තිබෙනවා. සභාපතිවරු අයින් කරමින් තිබෙනවා. ආණ්ඩුව පිහිටුවා ගත් පාර්ශ්වයන් අතර ගැටුම් ඇතිවී තිබෙනවා. ඡන්දය කල් දමන්නේ මෙවැනි තත්වයක් තුළයි. මෙය ප්‍රජාතන්ත්‍ර විරෝධී වගේම සදාචාර විරෝධී තත්වයක්. වසර හතරකට බලය ගෙන පහක් සිටීම ආණ්ඩුවට කිසිදු සදාචාරාත්මක අයිතියක් නැහැ. ආණ්ඩුවට සදාචාරයක් තිබේ නම් ජනාධිපතිවරයා තමන් බලයට පැමිණියේ ප්‍රජාතන්ත්‍රවාදී ලෙස පාලනය කිරීමට බව කියන්නේ නම් පළාත් පාලන මැතිවරණය නියමිත පරිදි පැවැත්විය යුතුය. නමුත් ආණ්ඩුව ඡන්දවලට බයේ පළාගොස් තිබෙනවා. ආණ්ඩුව සදාචාර විරෝධී ලෙස පළාත් පාලන ආයතන තුළ තවත් වසරක් බලයේ ඉන්න උත්සාහ කරනවා. මේ ආණ්ඩුවල ප්‍රජාතන්ත්‍රවාදය කොහොමත් වෙනස් එකක් බව අපි දන්නවා. අපිට අපේ දේශපාලන ගුරුවරු උගන්වපු විදිහට මේ ධනපති ක්‍රමය තුළ තිබෙන ආණ්ඩුවල ප්‍රජාතන්ත්‍රවාදය කියන්නේ එහි නමයි. ඒවා නමින් ප්‍රජාතන්ත්‍රවාදී වුණාට ඒවායේ ප්‍රජාතන්ත්‍රවාදය සීමා කරන ලද, කප්පාදු කරන ලද ව්‍යාජ ප්‍රජාතන්ත්‍රවාදයක්. සැබෑ ප්‍රජාතන්ත්‍රවාදය ඔවුන් සතුව නැහැ. ඔවුන් එය ඕනෑම වෙලාවක හැකිළීමට සූදානම්. ආණ්ඩුවට වාසිදායක වෙලාවේ ඔවුන් ඡන්ද හොයමින් තබනවා. මහින්ද රාජපක්‍ෂ මහතාගේ ආණ්ඩුව යුද්ධයෙන් පසු කාලයේ පළාත් සභා සතියෙන් සතිය පැවැත්වුවා. ඒ වෙලාවේ ඔවුන්ගේ ප්‍රජාතන්ත්‍රවාදය වූයේ එයයි. අපි ජනතාව අතරට යාමට බිය නැතැයි පුරසාරම් දෙඩුවා. දැන් අවාසි වූවාම ඡන්ද කල් තබමින් සිටිනවා. එයටත් අපට එසේ කිරීමට ප්‍රජාතන්ත්‍රවාදී අයිතියක් තිබෙනවා යැයි කියාවි. තමන්ගේ වාසියට ඡන්ද කල් දමනවාට අමතරව තමන්ගේ වාසියට ඡන්ද ක්‍රම හැදීමත් තිබෙනවා. මේ ආණ්ඩු බලයට පත්වුණාම තමන් බලයට පත්වූ ක්‍රමය දෙස බලා තමන්ට වාසිදායක අලුත් ඡන්ද ක්‍රම හදන්නත් උත්සාහ කරනවා. මේ ආණ්ඩුවත් එලෙස උත්සාහ දරමින් සිටිනවා. මේ කල් තබා ගන්නේ ඒ නිසාදැයි අපිට සැකයක් තිබෙනවා. අපේ රටේ මැතිවරණ ක්‍රමය පදනම් විය යුත්තේ ජනතාවගේ කැමැත්ත, ඒ මහජන ආයතන තුළ සාධාරණව ප්‍රකාශයට පත්වන ක්‍රමයකුයි. ගේම් ගසා බලයට පත්වන ක්‍රමත් හදන්න ඔවුන් උත්සාහ දරනවා. දැන් තියෙන ක්‍රමය අනුව ගතහොත් ආණ්ඩුවට මේ මැතිවරණයෙන් පරාජයක් අත්වෙනවා. ඒ නිසා තමයි ආණ්ඩුව තිත්ත කසාය බිවූ ගොළුවා සේ මේ පිළිබඳව නිහඬව සිටින්නේ. මෙහිදී සිදුව ඇත්තේ ජනතා පරමාධිපත්‍යයට පයින් ගැසීමක්. මැතිවරණ නීතියේ ඇති ප්‍රශ්නයක් නිසා ඒ නීතිය සකස් කර අවසන් නොමැති නිසා පළාත් සභා මැතිවරණ පැවැත්විය නොහැකිව තිබෙනවා. එවැනි මොහොතක පැවැත්වීමට නියමිතව තිබූ පළාත් පාලන මැතිවරණය පැවැත්විය යුතුව තිබුණා. එසේ වූවා නම් ජනතාවට ආණ්ඩුවට ඇති තමන්ගේ කැමැත්ත පෙන්විය හැකිව තිබුණා. තමන්ට ජනතාව තුළ ඇති ප්‍රසාදය හෝ අප්‍රසාදය ආණ්ඩුවට දැනගත හැකිව තිබුණා. ආණ්ඩුවේ, ජනාධිපතිවරයාගේ ක්‍රියාමාර්ගවලට ජනතාව කෙතරම් ප්‍රසාදයෙන් ඉන්නවාදැයි ආණ්ඩුවට බලාගත හැකිව තිබුණා. ගොවි ජනතාව කෙතරම් ප්‍රසාදයෙන් සිටිනවා දැයි ආණ්ඩුවට දැකගත හැකිව තිබුණා. ආර්ථිකයට කරන ලද විනාශයට, රටේ සම්පත් විකිණීමට ජනතාව කෙසේ ප්‍රතිචාර දක්වන්නේ දැයි ආණ්ඩුවට දැන ගැනීමට තිබුණා. ආණ්ඩුව කළ යුතුව තිබුණේ ආණ්ඩුවේ වසර දෙකක ගමන්මග පිළිබඳව ඉගෙන ගැනීම සඳහා මේ ඡන්දය පාවිච්චි කිරීමයි. තමන් පිළිබඳව ජනතාවගේ මතය දැන ගැනීමයි. නමුත් ආණ්ඩුව සහ ජනාධිපතිවරයා ඡන්දයක් තබා බලා ගැනීමට කිසිවක් නොමැති බව දන්නවා. හැටනම ලක්‍ෂය ඔවුන් සමග නැති බව දන්නවා. එම නිසා නීති වගන්තිවලට මුවාවී ඡන්දය නොපවත්වන්නේ පරාජයට ඇති බිය නිසයි. මේ තත්වය තුළ අපි ජනතාවට කියන්නේ මේ ආණ්ඩුවේ ප්‍රජාතන්ත්‍ර විරෝධී තක්කඩි ක්‍රියාවක් බව හඳුනා ගන්නා ලෙසයි. ඡන්දය ඔබේ අයිතියයි. ඔබේ පළාත් පාලන ආයතනයට අලුතින් නියෝජිතයින් පත්කර ගැනීමේ අයිතියක් ඔබට තිබෙනවා. ඒ වෙනුවෙන් ඔබ සටන් කළ යුතුව තිබෙනවා. ආණ්ඩුවේ ප්‍රජාතන්ත්‍ර විරෝධී තීන්දුවට ඔබ ඔබේ විරෝධය පළ කරන්න. ඡන්දය ඉල්ලා ආණ්ඩුවට බල කරන්න. මේ කල් තබන ලද ඡන්දය වහාම නියමිත පරිදි පවත්වන ලෙස අපි පක්‍ෂයක් ලෙස ආණ්ඩුවට බල කරනවා. ජනතාවට තමන්ගේ නියෝජිතයන් පත්කර ගැනීමට, අලුත් පාලනයන් පත් කර ගැනීමට අවස්ථාව ලබාදිය යුතුයි. ආණ්ඩුව ප්‍රජාතන්ත්‍ර විරෝධී ලෙස කටයුතු කරනවා නම් අපි ජනතාවට කියන්නේ මේ ආණ්ඩුව පළවා හැරීමට කටයුතු කරන ලෙසයි. පළාත් පාලන ආයතනවලින් පමණක් නොව ඔවුන් සිංහාසනයෙන් බස්සවා අපේ රටේ ප්‍රජානත්ත්‍රවාදී, සාධාරණ, යුක්තිගරුක ආණ්ඩුවක් හැදිය යුතුයි. මේ කල් තබන ලද ඡන්දය දිනා ගැනීමටත් ආණ්ඩුව මෙසේ තක්කඩි ලෙස තව දුරටත් කටයුතු කරන්නේ නම් මේ ආණ්ඩුව පරාජය කර ජනතාවගේ ආණ්ඩුවක් ගොඩනැගීමට අත්වැල් බැඳ ගන්නා ලෙස අපි ජනතාවගෙන් ඉල්ලනවා.”", "URL": "https://lankatruth.com/si/?p=127705", "Category": "පුවත්", "Parent URL": null}