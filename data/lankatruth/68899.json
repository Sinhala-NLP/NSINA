{"Source": "Lankatruth", "Timestamp": "February 24, 2019", "Headline": "විධායක ජනාධිපති ක්‍රමය අහෝසි කිරීමට පක්ෂයි – එස්. එම්. චන්ද්‍රසේන", "News Content": "විධායක ජනාධිපති ක්‍රමය අහෝසි කිරීමට මේ වනවිටත් ජනාධිපතිවරයා, අගමැතිවරයා සහ විපක්ෂ නායකවරයා සාකච්ඡා ආරම්භ කරඇති බව පාර්ලිමේන්තු මන්ත්‍රී එස්. එම්. චන්ද්‍රසේන මහතා පවසයි. අනුරාධපුරයේ පැවති උත්සවයකදී මන්ත්‍රීවරයා මේ බව පවසා ඇති අතර තමන් ඇතුළු මන්ත්‍රීවරු පිරිසක් එම යෝජනාවට පක්ෂ බව ද ප්‍රකාශ කළේය. විධායක ජනාධිපති ක්‍රමය අහෝසි කළ යුතු බවට ජනතා විමුක්ති පෙරමුණ විසින් 20 වැනි ආණ්ඩුක්‍රම ව්‍යවස්ථාව හරහා යෝජනා කළ අතර එය මේ වනවිට පාර්ලිමේන්තුවට ඉදිරිපත් කර ඇත. විපක්ෂ නායක මහින්ද රාජපක්ෂ මහතා ද අවස්ථා කිහිපයකදීම ප්‍රකාශ කර සිටියේ විධායක ජනාධිපති ධුරය අහෝසි කිරීම රටේ ජනතා අපේක්ෂාව බවත් ඊට තමන් දැඩිව කැමැත්ත ප්‍රකාශ කරන බවත්ය. වත්මන් ජනාධිපති මෛත්‍රිපාල සිරිසේන මහතාගේ ජනාධිපතිවරණ පොරොන්දු අතර ද විධායක ජනාධිපති ධුරය අහෝසිකිරීම පවතී. සති අන්ත ජාතික පුවත්පත් කිහිපයකටම අදහස් දක්වමින් ජනාධිපතිවරයා, අගමැතිවරයා සහ විපක්ෂ නායකවරයා ප්‍රකාශ කර සිටියේ විධායක ජනාධිපති ධුරය අහෝසි කළ යුතු බවත් ඒ සඳහා සිය කැමැත්ත පළකර සිටින බවත්ය. පක්ෂයක් ලෙස ජනතා විමුක්ති පෙරමුණ විධායක ජනාධිපති ක්‍රමය අහෝසිකර පාර්ලිමේන්තුවට බලය ලැබෙන පරිදි ආණ්ඩුක්‍රම ව්‍යවස්ථාව සංශෝධනය වියයුතු බවට දැඩි ස්ථාවරයක සිටින අතර මේ වනවිට ආණ්ඩු සහ විපක්ෂ කණ්ඩායම් විධායක ජනාධිපති ධුරය අහෝසි කළ යුතු බව පවසා ඇත.", "URL": "https://lankatruth.com/si/?p=68899", "Category": "පුවත්", "Parent URL": null}