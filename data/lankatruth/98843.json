{"Source": "Lankatruth", "Timestamp": "October 29, 2020", "Headline": "කම්කරු කාර්යාලයේ 05කටත් කොරෝනා…", "News Content": "කම්කරු මහ‍ ලේකම් කාර්යාල ‍ගොඩනැගිල්ලේ පිවිසුමේ ආරක්ෂක නිලධාරින් 04 දෙනෙකුට හා අමාත්‍යංශ රියදුරෙකුට කොවිඩ් – 19 වයිරසය ආසාදනය වී ඇතැයි වාර්තා වේ. ඒ හේතුවෙන් ඔවුන් පූනානි නිරෝධායන කඳවුර වෙත යොමු කර ඇත. එම ගොඩනැගිල්ලේ බිම් මහලේ පිහිටි ආපන ශාලාව කරගෙන යන තැනැත්තා පසුගියදා පෑලියගොඩ මාළු වෙළඳසැළට ගොස් මාළු ගෙනැවිත් ඇති බැවින් ඔහුගෙන් මෙම පිරිස වෙත රෝගය ආසාදනය වන්නට ඇතැයි සැකකෙරේ. ආපනශාලා හිමියා PCR පරික්ෂණයට ලක් කළ අවස්ථාවේ ඔහු ආසාදිත නැතැයි ‍හෙළිවී ඇතත් ඔහුගේ සමීපතම තැනැත්තන් ලෙස මෙම පිරිස පරික්ෂණයට ලක්කිරීමේදී ඔවුන් ආසාදනයට ලක්ව ඇතැයි හෙළි වී ඇත. මේ අනුව එම ආසාදිතයන්ගේ සමීපතමයින්ද මත්ස්‍ය වෙළඳපොලට ගිය බැවින් පළමුවෙන් පරික්ෂාවට ලක් කල තැනැත්තාද යළි PCR පරික්ෂණවලට යොමු කර තිබේ. කෙසේ වෙතත් බස්නාහිර පළාතට පනවා ඇති ඇඳිරි නීතිය හේතුවෙන් මේ වනවිට මහලේකම් කාර්යාල ගොඩනැගිල්ල වසා ඇති බවත් දැනට පීසීආර් පරික්ෂණ සඳහා යවා ඇති සාම්පල පිළිබඳ වාර්තා ලැබුනු පසු තවදුරටත් එම ගොඩනැගිල්ල වසා දමන්නේද නැද්ද යන්න ගැන තීරණ්‍යකට එළඹීමට නියමිත ය. මේ අතර වැඩ කරන ජනතාවගේ අරමුදල් ලබා ගැනීමට අයදුම් කිරීම ඇතුළු කටයුතු සඳහා ආසන්නතම ප්‍රාදේශීය කාර්යාලය අමතා වේලාවක් වෙන් කර ගෙන යන්නැයිද කම්කරු කාර්යාලය දැනුම්දෙයි.", "URL": "https://lankatruth.com/si/?p=98843", "Category": "පුවත්", "Parent URL": null}