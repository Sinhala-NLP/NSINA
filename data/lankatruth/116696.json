{"Source": "Lankatruth", "Timestamp": "May 20, 2021", "Headline": "විදුලිය – ඛනිජ තෙල් මිල ඉහළ දැමීමේ සූදානමක්?", "News Content": "ලෝක වෙළඳපොලේ ඉන්ධන මිල සීග්‍රයෙන් ඉහළ යාම පිළිබඳව මුදල් ඇමති මෙන්ම අග්‍රාමාත්‍යවරයාගේ ප්‍රධානත්වයෙන් අමාත්‍ය අනුකමිටුව අද (20) සවස රැස්වී සමාලෝචනයක් කර තිබේ. එහිදී භූමිතෙල් සහනාධාරය සම්බන්ධයෙන්, බොරතෙල් සඳහා වන PAL බද්ද නැවත සකස් කිරීම හා ලංකා ඛනිජතෙල් නීතිගත සංස්ථාවේ මූල්‍ය අර්බුදය පිළිබඳව සාකච්ඡා කර ඇත. මෙම සාකච්ඡාව සම්බන්ධයෙන් අග්‍රාමාත්‍ය කාර්යාලයෙන් නිල නිවේදනයක් නිකුත් කර තිබේ. එම නිවේදනයේ ලෝක වෙළඳපොලේ තෙල් මිල මේ වනවිට වැඩිවී ඇති ප්‍රමාණයන් පිළිබඳව සඳහන් කර නැත. නමුත් PAL බද්ද සංශෝධනය කිරීම, භූමිතෙල් සහනාධාරය ප්‍රතිපූර්ණය කිරීම වැනි නිශ්චිත කරුණු අනුව මෙරට තුළ තෙල් මිල ඉහළ දැමීමේ සූදානමක් පවතින්නේදැයි බලවත් සැකයක් මතුවී තිබේ. එසේම විදුලි බල මණ්ඩලයේ මූල්‍ය අර්බුදය පිළිබඳවද මෙහිදී සාකච්ඡා කර ඇත. මෙම ආයතන දෙකම සම්බන්ධයෙන් සමාලෝචනයක යෙදුණු බව හැර එම සාකච්ඡාවේදී ගන්නාලද තීන්දු තීරණ මොනවාදැයි එම නිවේදනයේ සඳහන් කර නැත. මේ වනවිට රුපියලේ අගය යළිත් වරක් පහතවටීම නිසා මෙරට වෙළඳපොල තුළ තෙල් ඉහළයාමට හේතු වී තිබේ.", "URL": "https://lankatruth.com/si/?p=116696", "Category": "පුවත්", "Parent URL": null}