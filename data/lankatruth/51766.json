{"Source": "Lankatruth", "Timestamp": "May 8, 2018", "Headline": "C.W.G. හම්බන්තොට 2018 ගිණුමේ මුදල් අවභාවිතය ගැන කබ්රාල්ගෙන් ප්‍රශ්න කිරීමට අවසර", "News Content": "2018 පැවැත්වීමට නියමිත පොදු රාජ්‍ය මණ්ඩල ක්‍රීඩා උළෙල ලංකාවේ පැවැත්වීමට පොදුරාජ්‍ය මණ්ඩලයේ එකඟතාවය ඇති කර ගැනීම සඳහා ඒ ඒ රටවල හිත දිනාගැනීමට අවශ්‍ය ප්‍රවර්ධන කටයුතුවලදී සිදු කර ඇති රාජ්‍ය මුදල් අවභාවිතාවක් සම්බන්ධයෙන් සිදු කරන විමර්ශනවලට අදාළව හිටපු මහ බැංකු අධිපතිවරයකු වන අජිත් නිවාඩ් කබ්රාල් මහතාගෙන් තවදුරටත් ප්‍රශ්න කිරීම සඳහා කොළඹ කොටුව මහේස්ත්‍රාත් ලංකා ජයරත්න මහත්මිය අද (08) මූල්‍ය අපරාධ විමර්ශන කොට්ඨාසයට අවසර ලබා දී තිබේ. මීට පෙරද අවස්ථා කිහිපයකදීම ඔහුව පොලිස් මූළ්‍ය අපරාධ විමර්ශන කොට්ඨාශය වෙත කැඳවා මේ සම්බන්ධයෙන් ප්‍රශ්න කර ප්‍රකාශයක් සටහන් කරගෙන තිබිණි. එම ප්‍රවර්ධන කටයුතුවලට මුදල් එක් රැස් කිරීමට රාජ්‍ය සමාගමක් ලෙස පිහිටුවා ගත් CWG Hambantota 2018 (Pvt) Ltd ආයතනයට ලැබී ඇති රුපියල් මිලියන 690වක මුදල් වියදම් කිරීමේදී සිදු කර ඇති අයභාවිතා සම්බන්ධයෙන් මෙතෙක් සිදු කළ පරීක්ෂණවලදී අනාවරණය වී ඇති කරුණු මත මෙසේ ඔහු නැවත ගෙන්වා ප්‍රශ්න කරන බව වාර්තා වේ. උක්ත ආතනයේ ගිණුමට බැරකිරීමට සඳහා විවිධ ආයතන සහ පුද්ගලයින් විසින් ලබා දී ඇති රුපියල් මිලියන 25කට අධික මුදලක් එම ගිණුමට බැර කර නැති බව එම විමර්ශනවදී අනාවරණය වී ඇත. එම ගිණුම සම්බන්ධයෙන් විමර්ශන ආරම්භ කරන අවස්ථාව වනවිට එහි ඉතිරිව ඇති ශේෂය රුපියල් 245ක් බවද පැවසේ. අජිත් නිවාඩ් කබ්රාල්, මහින්දානන්ද අළුත්ගමගේ සහ නාමල් රාජපක්ෂ මෙම සමාගමේ සම සභාපතිවරුන් ලෙස කටයුතු කර ඇති අතර උදය සෙනෙවිරත්න, අනිල් නලින් අර්ටිගල, නාලක ගොඩහේවා, ප්‍රියන්ත කුමාර රත්නායක සහ රානි ජයමහ යන අය එහි අධ්‍යක්ෂවරුන් ලෙස කටයුතු කර තිබේ.", "URL": "https://lankatruth.com/si/?p=51766", "Category": "පුවත්", "Parent URL": null}