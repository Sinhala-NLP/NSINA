{"Source": "Lankatruth", "Timestamp": "November 20, 2019", "Headline": "සියලු ආණ්ඩුකාරවරුන්ට ඉල්ලා අස්වෙන්නැයි ජනපති නියෝග කරයි", "News Content": "සියලුම පළාත් ආණ්ඩුකාරවරුන්ට ජනාධිපතිවරයාගේ දැම්දීම අනුව සිය ධුරවලින් ඉල්ලා අස්වන ලෙස ජනාධිපති කාර්යාලය විසින් දැනුම් දී ඇතැයි වාර්තා වේ. ඒ අනුව, පළාත් ආණ්ඩුකාරවරු සිය ධූරවලින් ඉල්ලා අස්වීමේ ලිපි අද (20) දිනයේදීම ජනාධිපති කාර්යාලය වෙත යොමු කර ඇති බවද වාර්තාවේ. ජනාධිපති මෛත්‍රීපාල සිරිසේන මහතා විසින් මීට මාස කිහිපයකට ඉහතදී පළාත් නවය සඳහා ආණ්ඩුකාරවරුන් නවදෙනෙකු පත්කරන ලදී. ඒ අනුව, ඒ.ජේ. එම්. මුසම්මිල් මහතා බස්නාහිර පළාත් ආණ්ඩුකාරවරයා ලෙසද, සරත් ඒකනායක මහතා උතුරු මැද පළාත් ආණ්ඩුකාරවරයා ලෙසද, ෂාන් විජයලාල් ද සිල්වා මහතා නැගෙනහිර ආණ්ඩුකාරවරයා ලෙසද, මෛත්‍රී ගුණරත්න මහතා ඌව පළාත් ආණ්ඩුකාරවරයා ලෙසද, කීර්ති තෙන්නකෝන් මහතා මධ්‍යම පළාත් ආණ්ඩුකාරවරයා ලෙසද, හේමාල් ගුණසේකර මහතා දකුණු පළාත් ආණ්ඩුකාරවරයා ලෙසද, පේෂල ජයරත්න මහතා වයඹ පළාත් ආණ්ඩුකාරවරයා ලෙසද, ධම්ම දිසානායක මහතා සබරගමුව පළාත් ආණ්ඩුකාරවරයා ලෙසද, ආචාර්ය සුරේන් රාඝවන් මහතා උතුරු පළාත් ආණ්ඩුකාරවරයා ලෙසද කටයුතු කළහ.", "URL": "https://lankatruth.com/si/?p=85927", "Category": "පුවත්", "Parent URL": null}