{"Source": "Lankatruth", "Timestamp": "January 26, 2019", "Headline": "සේනා මැඩීමට ඉදිරි මාස දෙකේ බඩඉරිඟු වගාවෙන් වලකින්න", "News Content": "සේනා දළඹුවාගේ පැතිරීම හා වගා හානිය අවම කිරීමට ඉදිරි මාස 2ක කාලය තුළ බඩඉරිඟු වගාවෙන් වැලකෙන්නැයි සේනා දළඹු මර්ධන විශේෂ ඒකකයේ ප්‍රධානී, නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා ගොවීන්ට දන්වා සිටියි. සේනා දළඹුවාගේ හානිය අවම කිරීමට ජනාධිපති කාර්ය සාධක බලකාය , කෘෂිකර්ම දෙපාර්තමේන්තුව ,ගොවිජන සේවා දෙපාර්තමේන්තුව සහ ශ්‍රි ලංකා මහවැලි අධිකාරිය එක්ව විශේෂ වැඩපිළිවෙලක් අද(26) දින දඹුල්ල පැල්වෙහෙර කෘෂිකර්ම ගොවිපලේදී ආරම්භ කළ අතර ඊට සමගාමීව 200ක පමණ පිරිසක් ගල්කිරියාගම, මඩාටුගම, පලුගස්වැව, සීගිරිය, කලුන්දෑව ආදී ප්‍රදේශවල ගොවීන් දැනුවත් කිරීමේ කටයුතු උදෙසා පිටත්ව ගියහ. ශ්‍රී ලංකා හදබිම අධිකාරිය සංවිධානය කළ සේනා දළඹු වසංගතය පිළිබඳ දැනුවත් කිරීමක් වැලිමඩ, පොරලන්ද සතිපොළ ස්ථානය කේන්ද්‍රකර ගනිමින් පැවැත්විණි. මේ වනවිට වගා වන්දි ගෙවීම සඳහා ආරම්භ කර ඇති විමර්ශන කටයුතු අද අනුරාධපුර විලච්චිය සහ ඇලාපත්තුව ප්‍රදේශවලදී සිදුකර ඇත.", "URL": "https://lankatruth.com/si/?p=67039", "Category": "පුවත්", "Parent URL": null}