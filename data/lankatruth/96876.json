{"Source": "Lankatruth", "Timestamp": "October 2, 2020", "Headline": "සයිප්‍රස් ප්‍රතිලාභ අරමුදල ලබාගැනීමට අදත් විරෝධතාවයේ…", "News Content": "සයිප්‍රස් හි සේවයකළ ශ්‍රමිකයන්ට හිමි ප්‍රතිලාභ අරමුදල් තවමත් ශ්‍රී ලංකාවට ගෙන්වා ගැනීමට මෙරට බලධාරීන් කටයුතු කර නැති බවත් වහාම එම මුදල් මෙරටට ගෙන්වා ගැනීම සඳහා අවශ්‍ය රාජ්‍ය මැදිහත්වීම සිදුකරන ලෙසත් බල කරමින් සයිප්‍රස් ශ්‍රී ලංකා සේවක එකමුතුව සහ එතෙර අපි සංවිධානය එක්ව ගාලුමුවදොර ජනාධිපති ලේකම් කාර්යාලය ඉදිරිපිටදී අද (02) විරෝධතාවයක නිරත වූහ. සයිප්‍රස් රාජ්‍යයේ සේවයේ නිරත ශ්‍රමිකයන්ගේ වැටුපෙන් 7.5% ක දායක මුදලක් සහ හාම්පුතුන්ගේ 7.5%ක දායක මුදලින් ගොඩනැගී ඇති සමාජ ප්‍රතිලාභ අරමුදලේ පවතින මුදල්, එම රාජ්‍යයේ සේවය අවසන්කළ පසු ලබාගත හැකි වුවද එම මුදල් ශ්‍රී ලාංකිකයන්ට ලබා ගැනීමට අවශ්‍ය නීතිමය පසුබිම සැකසීමට මෙරට බලධාරීන් මෙතෙක් කටයුතු කර නැත. එම රාජ්‍ය තාන්ත්‍රික කටයුතු සිදුකරන ලෙසට පසුගිය පාලන සමයේ අවස්ථා කිහිපයකදී විදේශ කටයුතු අමාත්‍යාංශයට හා විදේශ සේවා නියුක්ති කාර්යාංශයට දැනුම්දීම් සිදුකළද මෙතෙක් ඒ සඳහා පියවරක් ගෙන නොමැති බව විරෝධතාවයේ නිරතවූ පිරිස පැවසූ හ. මෙම අවස්ථාවට එතෙර් අපි සංවිධානයේ එතෙර අපි සංවිධානයේ ලේකම් ලක්ෂ්මන් නිපුණ ආරච්චි මහතා, සයිප්‍රස් ශ්‍රී ලංකා සේවක එකමුතුවේ සම්බන්ධීකාරක එම්.ඒ රෝහිත පෙරේරා මහතා ඇතුළු පිරිසක් ඊට එක්වී සිටියහ. මෙම අවස්ථාවේදී ජනාධිපති ලේකම්වරයෙකු සමග සාකච්ඡා කිරීමට අවස්ථාව ලබාදී ඇති අතර එහිදී ඉදිරියේදී මේ සම්බන්ධයෙන් පුළුල් ලෙස සාකච්ඡා කර ගත යුතු පියවරයන් සම්බන්ධයෙන් තීරණයකට එළඹීමට දිනයක් ලබාදීමට පොරොන්දු වී තිබේ.", "URL": "https://lankatruth.com/si/?p=96876", "Category": "පුවත්", "Parent URL": null}