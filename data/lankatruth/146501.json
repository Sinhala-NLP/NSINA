{"Source": "Lankatruth", "Timestamp": "April 22, 2023", "Headline": "පත් කළ ජනාධිපතිගේ රාමසාන් දින පණිවිඩය", "News Content": "ශ්‍රී ලාංකික ජනතාවක් ලෙස එක්සත්ව අප මවුබිම සමෘද්ධිය කරා ගෙන යෑමටත්, නිදහස, සමානාත්මතාව සහ මානව ගරුත්වය රජයන සමාජයක් ගොඩනැඟීමටත් මෙවර රාමසාන් සැමරුම ආශීර්වාදයක් වේවායි පත් කළ ජනාධිපති රනිල් වික්‍රමසිංහ රාමසාන් දින පණිවිඩයක් නිකුත් කරමින් කියා සිටී. එම සුබ පැතුම් පණිවිඩයේ මෙසේද සඳහන් වේ, “ඉස්ලාම් බැතිමතුන් මසක් පුරා පැවැත්වූ උපවාස සමය නිමාකර මෙවර රාමසාන් උත්සවය සමරන්නේ රට තුළ ගොඩනැඟී ඇති කිසියම් සහනදායි පරිසරයක් තුළය. එය සියලු දෙනාට සැනසුමට හේතුවක් බව නිසැකය. උපවාස සමය සහ රාමසාන් ‍උත්සවය වටිනා ආගමික, අධ්‍යාත්මික හා සමාජයීය හර පද්ධතියකින් සමන්විතය. එම වටිනාකම් සුරැකෙන සේ ඉතාමත් භක්තියෙන්, අවංකව උපවාස සමයේ වත් පිළිවෙත් ඉටු කිරීමට ඉස්ලාම් බැතිමත්හු කැපවෙති. නිරාහාරව රාමසාන් උපවාස සමය ගත කිරීම පමණක් නොව සමාජයේ අනෙකුත් පුද්ගලයන් පිළිබඳ සංවේදී වෙමින් පරිත්‍යාගශීලීත්වයේ හා සමානාත්මතාවයේ මාහැඟි පණිවිඩය ලොවට ගෙන එන වැදගත් අවස්ථාවක් ලෙසද මෙය සැලකේ. සාමයෙන් සහ සහෝදරත්වයෙන් සපිරි දියුණු ශ්‍රි ලංකාවක් ගොඩනැඟීමට අප තබන පියවරේදී මෙම සමාජ ධර්මතා මනා පරමාදර්ශයක් වන අතර එමගින් ලබාදෙන පණිවිඩය සමාජයීය යහ පැවැත්ම උදෙසා යෙදවීමට අප සියලුදෙනා අදිටන් කරගත යුතුය. ජාති, ආගම් භේදයකින් තොරව එකම ශ්‍රී ලාංකික ජනතාවක් ලෙස එක්සත්ව අප මව්බිම සමෘද්ධිය කරා ගෙන යාමටත්, නිදහස, සමානාත්මතාවය සහ මානව ගරුත්වය රජයන සමාජයක් ගොඩනැඟීමටත් මෙවර රාමසාන් සැමරුම ආශීර්වාදයක් වේවායි ප්‍රාර්ථනා කරමි.”", "URL": "https://lankatruth.com/si/?p=146501", "Category": "පුවත්", "Parent URL": null}