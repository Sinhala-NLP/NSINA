{"Source": "Lankatruth", "Timestamp": "April 29, 2021", "Headline": "ඉන්දීය සංචාරකයන් ගෙන්වයි – විදේශ රැකියාවලට ගිය ලාංකිකයන් ගෙන්වීම නවත්වයි?", "News Content": "ඉන්දීය සංචාරකයන් සඳහා මෙරට තවදුරටත් විවෘතව තබාගනිමින් ඔවුන් නිරෝධායනය සඳහා හෝටල්වලට යොමු කරන අතර, විදේශ රැකියා සඳහා ගිය ශ්‍රී ලාංකිකයන් යළි මව් රටට ගෙන්වා ගැනීම නැවැත්වීමට ආණ්ඩුවේ සූදානමක් තිබෙන බවට තොරතුරු අනාවරණය වෙයි. කොරෝනා පාලන හා ප්‍රාථමික සෞඛ්‍ය රාජ්‍ය අමාත්‍ය, විශේෂඥ වෛද්‍ය සුදර්ශනී ප්‍රනාන්දු පුල්ලේ අද (29) මාධ්‍යයට කරන ලද ප්‍රකාශයකින් මේ බව හෙළිවී තිබේ. රාජ්‍ය අමාත්‍යවරිය ප්‍රකාශ කර තිබෙන්නේ මේ වන විටත් නිරෝධායන මධ්‍යස්ථානවල විදේශගතව සිට මෙරටට පැමිණි ලාංකිකයන් දොළොස්දහසක් පමණ නිරෝධායනය වන නිසා ඉදිරියේදී ඔවුන් ගෙන්වා ගැනීම සීමා කිරීමට සිදුවනු ඇති බවටය. මේ අතර සංචාරක ඇමති ප්‍රසන්න රණතුංග ඊයේ (28 දින) පැවැති සාකච්ඡාවකදී ඉන්දීය සංචාරකයන් මෙරටට ගෙන්වා ගැනීම සීමා කිරීමට සූදානමක් නැති බව අවධාරණය කර තිබිණි. විදේශ රැකියා සඳහා ගිය සහ වෙනත් නොයෙකුත් කටයුතු සඳහා විදේශගත වූවන් කොරෝනා තත්වය හමුවේ යළි මෙරටට ගෙන්වා ගැනීමේදී ආණ්ඩුව නොසලකා හරින සුළු ක්‍රියා මාර්ග මේ දක්වා අනුගමනය කරමින් තිබිණි.", "URL": "https://lankatruth.com/si/?p=115658", "Category": "පුවත්", "Parent URL": null}