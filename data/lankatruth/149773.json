{"Source": "Lankatruth", "Timestamp": "July 29, 2023", "Headline": "අශිෂ්ට ලෙස පහර දී ඇදගෙන යන්නේ විශිෂ්ට මානව සම්පතක් – මහාචාර්ය හිනිදුම සුනිල් සෙනෙවි", "News Content": "“මේ රට හපයක් කර, අහක දාපු රටක්. අශිෂ්ට ලෙස පහර දී ඇදගෙන යන්නේ විශිෂ්ට මානව සම්පතක්. මෙය දැන් හොඳටම ඇති. ජාතික සහ ජාත්‍යන්තර මානව හිමිකම් ආයතනවලින් අපි ඉල්ලනවා කරුණාකර මේ දෙස බලන්න. මේ නීති අමු අමුවේම උල්ලංඝනය කරන්න කිසිසේත්ම බැහැ. අපි රටක් හැටියට ඒ ගිවිසුම්වලට බැඳී ඉන්නවා. පොලීසිය කියනවා රාජකාරියට බාධා කළා කියලා. පොලීසියට පමණක්ද රාජකාරි තිබෙන්නේ. මාධ්‍යවේදී තරිඳු උඳුවරගෙදරත් සිටියේ ප්‍රශස්ත වෘත්තීය කටයුත්තේ. ඔහු නිරායුධව සිටි මිනිසෙක්. ඔහු තමන්ගේ රස්සාව කරමින් සිටි කෙනෙක්. ඔහුගේ රාජකාරියට බාධා වී තිබෙනවා. ඔහුව ඇදගෙන යන්නේ ඔවුන්ගේ දෙයක් සොරකම් කළ නිසා නොවෙයි. ඉහළින් ලද නියෝගයක් ක්‍රියාත්මක කිරීම නිසයි. මේක තමයි ඔවුන්ගේ ක්‍රියා පිළිවෙත. ඔවුන් ප්‍රජාතන්ත්‍රවාදය දෙස බලන ආකාරය තමයි මේ එළියට එන්නේ.” යැයි ජාතික ජන බලවේගයේ ජාතික විධායක සභික, ශ්‍රී ලංකා සබරගමුව විශ්වවිද්‍යාලයේ මහාචාර්ය හිනිදුම සුනිල් සෙනෙවි අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (29) පෙරවරුවේ පැවති ජාතික ජන බලවේගයේ මාධ්‍ය හමුවක් අමතමිණි. එහිදී ජාතික ජන බලවේගයේ ජාතික විධායක සභික, ශ්‍රී ලංකා සබරගමුව විශ්වවිද්‍යාලයේ මහාචාර්ය හිනිදුම සුනිල් සෙනෙවි වැඩිදුරටත් දැක්වූ අදහස්, “මම නියෝජනය කරන්නේ ප්‍රධාන වශයෙන්ම ශාස්ත්‍රාලය. අපි ශාස්ත්‍රීය කටයුතු කරගෙන කිසිවෙකුටත් කරදරයක් නැතිව හිටපු අය. නමුත් අපි වැනි පාඩුවේ ජීවත් වූ අයටවත් ජීවත් වෙන්න හැකි යුගයක් නොවෙයි ඇති වී තිබෙන්නේ. තිරශ්චීන ආකාරයට මර්දනය අපේ දොරට තට්ටු කරන බව ඉතාම පැහැදිලියි. තරිඳු උඩුවරගෙදර මාධ්‍යවේදියා අත්අඩංගුවට ගත් ආකාරය, ඇදගෙන ගිය විදිහ, දැන් කායික පීඩා නිසා රෝහල් ගතකර තිබෙන විදිහ ජාතික ජන බලවේගය හැටියටත් මේ රටේ පුරවැසියන් හැටියටත් ඉතා පිළිකුල් සහගතව හෙළා දකිනවා. තරිඳු කියන්නේ, මර්වින් ඩි සිල්වා සම්මානය, ඩෙන්සිල් පීරිස් සම්මානය එකවර දිනාගත් තුරුණු මාධ්‍යවේදියෙක්. ඔහු පසුගිය කාලය පුරාම යුක්තිසහගත ලංකාවක් වෙනුවෙන් හඬ නැගූ කෙනෙක්. මේක තරාතිරමෙන් තොරව සියලු පුරවැසි ප්‍රජාව කරා ඉක්මනින්ම ළංවෙන්න ඉඩ තිබෙනවා. පසුගිය ජූලි 23 දා කළු ජූලියේ අමිහිරි මතකයට කනගාටුව පළ කරන්න, සංස්කෘතික පා ගමනක් කොළඹ නගරයේ ගියා. එයට ඉතාම පහත් ආකාරයෙන් පහර දුන්නා. කළු ජූලිය වෙනුවෙන් කනගාටුව පළ කළ යුතුව තිබුණේ රනිල් වික්‍රමසිංහලා. ඒ අතීත සිදුවීම් හොඳින් දන්නෙ ඒගොල්ලෝ. එදා පහර දුන්නා පමණක් නොවෙයි ක්‍රියාකාරිකයන් රාශියක් අත්අඩංගුවට ගත්තා. දැන් තරිඳු අත්අඩංගුවට ගෙන තිබෙනවා. මේ රට හපයක් කර, අහක දාපු රටක්. අශිෂ්ට ලෙස පහර දී ඇදගෙන යන්නේ විශිෂ්ට මානව සම්පතක්. මෙය දැන් හොඳටම ඇති. ජාතික සහ ජාත්‍යන්තර මානව හිමිකම් ආයතනවලින් අපි ඉල්ලනවා කරුණාකර මේ දෙස බලන්න. මේ නීති අමු අමුවේම උල්ලංඝනය කරන්න කිසිසේත්ම බැහැ. අපි රටක් හැටියට ඒ ගිවිසුම්වලට බැඳී ඉන්නවා. පොලීසිය කියනවා රාජකාරියට බාධා කළා කියලා. පොලීසියට පමණක්ද රාජකාරි තිබෙන්නේ. මාධ්‍යවේදී තරිඳු උඳුවරගෙදරත් සිටියේ ප්‍රශස්ත වෘත්තීය කටයුත්තේ. ඔහු නිරායුධව සිටි මිනිසෙක්. ඔහු තමන්ගේ රස්සාව කරමින් සිටි කෙනෙක්. ඔහුගේ රාජකාරියට බාධා වී තිබෙනවා. ඔහුව ඇදගෙන යන්නේ ඔවුන්ගේ දෙයක් සොරකම් කළ නිසා නොවෙයි. ඉහළින් ලද නියෝගයක් ක්‍රියාත්මක කිරීම නිසයි. මේක තමයි ඔවුන්ගේ ක්‍රියා පිළිවෙත. ඔවුන් ප්‍රජාතන්ත්‍රවාදය දෙස බලන ආකාරය තමයි මේ එළියට එන්නේ. මේ රට පොලිස් රාජ්‍යයක් බවට පත්කරන්නද මේ හදන්නේ. පොලිසිය පැත්තෙන් ගල් ගහලා තරුණියක් තුවාල වෙලා. මේකද මේ නිල ඇඳුමේ තත්වය. පොලීසිය, හමුදාව කියන්නේ රාජ්‍ය මර්දන උපකරණ බව අපි දන්නවා. අපි ගෞරවණීය මහත්වරුන්ගෙන් ඉල්ලා සිටින්නේ, ඔබගේ ආත්ම පරීක්ෂාවත් මෙතනදී සිදුවෙනවා. ඔබ කොහොමද, මනුෂ්‍යත්වය, සදාචාර නීති, බිඳදමා කටයුතු කරන්නේ? ඔබව නඩත්තු කරන, බදු ගෙවන ජනතාවට වගවෙන්නේ මෙසේද? පුරවැසියන් හැටියට අප කල්පනා කළ යුතුයි. නිල ඇඳුම නැති විට ඔබ සාමාන්‍ය පුරවැසියෙක්. ඔබ ගෙදර යන විට සාධාරණ වෙනත් උද්ඝෝෂණයකදී ඔබේ පුතා හෝ දුව හෝ බිරිඳ අත්අඩංගුවට පත්වෙලා තිබෙන්න පුළුවන්, මේ විදිහටම. මර්දනය යටතේ කූඩුවේ ඉන්න ඉඩ තිබෙනවා. තරිඳු අත්අඩංගුවට පත්වූ මොහොතේ සිට සමාජ ජාලාවල හැසිරීම ඔබ බලන්න. අති විශාල මිනිසුන් ප්‍රමාණයක් මෙයට එරෙහි වෙනවා. දසඅතින් ඉල්ලීම් එනවා, මේක තරිඳුගෙන් නතර වෙන්න ඕනෑ කියලා. ඉන්ධන නැති වුණාම, ආහාර නැති වුණාම අපි ඒකට හුරු වෙනවා. රනිල් වික්‍රමසිංහ හිතනවා ඇති ඒ වගේ මේ මර්දනයන්ටත් අපි හුරුවේවි කියලා. සියලු බලවේගවලින්, ජනතාවගෙන් අපි ඉල්ලා සිටිනවා, හෘදසාක්ෂිය අවදිකර ගන්න. මර්දනය ඔබේ දොරකඩට ඇවිත් තිබෙනවා. මේ මර්දනයට එරෙහි වන්න. අපි මර්දනයට එරෙහිව ස්ථිර වශයෙන්ම ජනතාවගේ පැත්තේ හිටගන්නවා.”", "URL": "https://lankatruth.com/si/?p=149773", "Category": "පුවත්", "Parent URL": null}