{"Source": "Lankatruth", "Timestamp": "October 21, 2020", "Headline": "බ්‍රැන්ඩික්ස් පොකුර 2500 ඉක්මවයි… අද සමස්ත ගණන 167යි…", "News Content": "මේ වනවිට මිනුවන්ගොඩ බ්‍රැන්ඩික්ස් ආයතනයට සම්බන්ධ පොකුරේ සමස්ත කොවිඩ් – 19 ආසාදිතයින් ගණන 2,500 ඉක්මවා ගොස් තිබේ. ඒ අද (21) දිනය තුළ මේ වනවිට මිනුවන්ගොඩ බ්‍රැන්ඩික්ස් පොකුරෙන් හමු වූ කොවිඩ් – 19 ආසාදිතයින් 166 දෙනාද සමගය. එම ආසාදිතයන් 166 දෙනා අතර ඇඟලුම් කම්හලේ ආශ්‍රිතයන් හෝ කාර්ය මණ්ඩලයට අදාළව නිරෝධායන මධ්‍යස්ථානවල සිටින 38 ‍දෙනෙක්ද, ආශ්‍රිතයන් 79 දෙනෙක්ද වෙති. එමෙන්ම පෑලියගොඩ මාළු වෙළඳසැලෙන් වාර්තා වූ 49 දෙනෙකුද සිටිති. එමෙන්ම විදෙස් ගතව සිට පැමිණ නිරෝධායනයට ලක්වෙමින් සිටින අයෙකුද ආසාදිතයෙකු ලෙස වාර්තා වී තිබේ. ඔහු ඉතියෝපියාවේ සිට පැමිණි අයෙකි. ඒ අනුව අද දින වාර්තා වූ සමස්ත ආසාදිත ගණන 167කි. ඒ අනුව මිනුවන්ගොඩ බ්‍රැන්ඩික්ස් ආයතනයෙන් මතු වූ කොවිඩ් – 19 පොකුරේ සමස්ත ආසාදිතයන් සංඛ්‍යාව 2,508ක් දක්වා වැඩි වී තිබේ. මේ වනවිට මෙරටින් වාර්තා වී ඇති සමස්ත ආසාදිතයින් ගණන 5,978ක් දක්වා ඉහළ ගොස් ඇති අතර රෝහල්වල ප්‍රතිකාර ලබන සංඛ්‍යාව 2,464ක් දක්වා ඉහළට ගොස් ඇත.", "URL": "https://lankatruth.com/si/?p=98257", "Category": "පුවත්", "Parent URL": null}