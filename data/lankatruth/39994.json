{"Source": "Lankatruth", "Timestamp": "August 27, 2017", "Headline": "ඉන්දීය ශ්‍රී ලංකා ක්‍රිකට් තරඟය අතරතුර ක්‍රීඩා පිටියට බෝතල් ප්‍රහාරයක්", "News Content": "ශ්‍රී ලංකාව සහ ඉන්දියාව අතර පල්ලෙකැළේ ක්‍රීඩාංගණයේදී අද (27) පැවැති තුන්වැනි එක්දින තරගය නිමා වීමට ඕවර කිහිපයක් තිබියදී නරඹන්නන්ගේ අසංවර හැසිරීම හේතුවෙන් තරගය අතර මග නතර කිරීමට සිදුවිය. පසුව කැරළි මර්ධන පොලිසිය සහ සෙසු පොලිස් නිලධාරීන් පැමිණ එක පෙදෙසක නරඹන්නන් සම්පූර්ණයෙන්ම ඉවත් කිරීමෙන් අනතුරුව ආරම්භ කළ තරගය කඩුලු 6 කින් ජයගැනීමට ඉන්දියාව සමත් විය. ඉන්දීය පිල ලකුණු 218ක ඉලක්කයක් හඹා යද්දී තරගයේ 44 වැනි ඕවරය අවසානයේදී නරඹන්නන්ගේ බාධා කිරීම නිසා තරගය අතරමග නතර කරන විට ඉන්දීය පිල කඩුලු 4කට ලකුණු 210ක් ලබාගෙන සිටියේය. විනාඩි 20ක පමණ කාලයක් විනිසුරුවරුන් සහ ක්‍රීඩකයන් පිටිය මැදට වී බලා සිටියත් තත්ත්වය පාලනය නොවූ හෙයින් තරගය අතර මග නවතා ක්‍රීඩකයෝ සහ විනිසුරුවරු ආපසු ක්‍රීඩාගාරයට ගියහ. තරගය නැවතත් ආරම්භ කිරීමෙන් පසුව ජයග්‍රහණය සඳහා අවශ්‍ය වූ ලකුණු 8 පන්දු 7කදී ලබාගත් ඉන්දියානු කණ්ඩායම ලබාගත් මෙම ජයත් සමගින් තරග 5කින් සමන්විත තරගාවලියත් ජයගැනීමට ඉන්දීය පිල සමත් විය.", "URL": "https://lankatruth.com/si/?p=39994", "Category": "ක්‍රීඩා පුවත්", "Parent URL": null}