{"Source": "Lankatruth", "Timestamp": "January 5, 2018", "Headline": "පසුගිය වසරේ මානව හිමිකම් පැමිණිලි 5000ස පනියි – පොලීසියට එරෙහි දහස පනියි", "News Content": "ශ්‍රී ලංකා මානව හිමිකම් කොමිෂන් සභාවට පසුගිය වසරේ (2017) පළමු කාර්තු තුනේ (ජනවාරි 01 වැනිදා සිට සැප්තැම්බර් 30 දක්වා) පැමිණිලි 5,614ක් ලැබුණු බවත් ඉන් 1,174ක් නීති විරෝධීව පොලිස් අත්අඩංගුවට ගැනීම් හා වධහිංසා කිරීම් පිළිබඳ සිදුවීම් බවත් ශ්‍රී ලංකා මානව හිමිකම් කොමිෂන් සභාව කියයි. පරිපාලනයේදී වගකීම් පැහැර හැරීම සම්බන්ධයෙන් පැමිණිලි 770ක් ලැබී ඇතැයිද තමන්ට සිදුවූ අසාධාරණ ගැන රාජ්‍ය නිලධාරීන් පැමිණිලි 1002ක් ඉදිරිපත් කර ඇතැයිද ශ්‍රී ලංකා මානව හිමිකම් කොමිෂන් සභාවේ සභාපතිනි ආචාර්ය දීපිකා උඩගම මහත්මිය පවසයි. පසුගිය වසර තුළ පැමිණිලි 396ක් ඉල්ලා අස් කර ගත් බවත් පැමිණිලි 83ක නිර්දේශ ලබා දුන් බවත් අධිකරණ ක්‍රියාමාර්ග යන නිසා පැමිණිලි 145ක් අතරමග නවතා දමා ඇති බවත් ඇය පවසයි. නීති විරෝධී අත්අඩංගුවට ගැනීම් හා වධහිංසා කිරීමේ සිදුවීම් සම්බන්ධයෙන් දැඩි අවධානයක් යොමු කරන බවත් වධහිංසා තුරන් කිරීම සඳහා පුරවැසියාගේ දායකත්වයද අවශ්‍ය බවත් ගුරුවරුන් සහ විදුහල්පතිවරුන් විසින් සිසු සිසුවියන් හිංසනයට ලක් කරනු ලැබූ අවස්ථා රැසක්ද පසුගිය කාලයේ වාර්තා වූ බවත් ආචාර්ය දීපිකා උඩගම මහත්මිය පවසයි. මඩාටුගම සිදුවීම මෙන්ම ප්‍රේමසම්බන්ධතාවක් ඇතැයි කියමින් සිසුවකු පාසලෙන් අස් කළ සිද්ධියක් ගැනද විමර්ශනයක් කරගෙන යන බවත් ඇය සඳහන් කරයි. මානව සම්පත්වල හිඟතාවය නිසා ශ්‍රී ලංකා මානව හිමිකම් කොමිෂන් සභාවට කරන පැමිණිලිවල නිර්දේශ ලබා දීම ප්‍රමාද වන බවද ආචාර්ය උඩගම මහත්මිය ප්‍රකාශ කරයි. වරාය නගරය සම්බන්ධයෙන් සහ කැලණි ගඟට අපවිත්‍ර එකතු කිරීම ගැන පැමිණිලි විමර්ශන අවසන්ව අවුරුද්දක් වුණත් තවමත් නිර්දේශ ලබා දී නැතැයි මාධ්‍ය වේදීන් ප්‍රශ්න කර ඇති අතර සභාපතිනිය එයට පිළිතුරු දෙමින් කියා ඇත්තේ ඒ පිළිබඳ නිර්දේශ ඉදිරියේදී ලබා දීමට තිබෙන බවය. ශ්‍රේෂ්ඨාධිකරණයේ පැමිණිල්ලක් ගොනු කර ඇති බැවින් නාවික හමුදාපතිවරයා මාධ්‍යවේදියකුට පහර දීම සම්බන්ධ කළ විමර්ශනය ගැන විමසූ අවස්ථාවේදී ඇය කියා සිටියේ ඒ ගැන අදාළ විමර්ශනය තාවකාලිකව නවතා ඇති බවයි. කොටදෙණියාව වධකාගාරයක් පවත්වාගෙන යෑම ගැන දිවුරුම් ප්‍රකාශත් සමඟ පැමිණිලි ඇති බැවින් ඒ සම්බන්ධයෙන් කිසිත් කර නැත්තේ ඇයිදැයි විමසූ විට ඇයකියාසිටියේ ඒ ගැන සොයා බලන බවයි.", "URL": "https://lankatruth.com/si/?p=45826", "Category": "පුවත්", "Parent URL": null}