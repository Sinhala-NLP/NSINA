{"Source": "Lankatruth", "Timestamp": "July 1, 2018", "Headline": "මාවුස්සාකැලේ සහ කාසල්රී ජලාශ විනාශ මුඛයට", "News Content": "මධ්‍යම කඳුකරයේ ජල විදුලි බලාගාර සඳහා ජලය සපයන කාසල්රී සහ මාවුස්සාකැලේ ජලාශවලට නොදිරන ඝන අපද්‍රව්‍ය එකතුවීමෙන් දැඩි පාරිසරික තර්ජනයන්ට ලක්ව ඇති බව වාර්තා වේ. ප්ලාස්ටික් හා පොලිතීන් ටොන් ගණනක් ජලාශ පතුලේ හා ඉවුරු අවට එකතුවීමෙන් පාරිසරික සුන්දරත්වය පිරිහීමට හා ජෛව පද්ධති විනාශයන්ට හේතු වී ඇත. කාසල්රී හා මාවුස්සාකැලේ ජලාශ ලක්ෂපාන, නව ලක්ෂපාන, විමලසුරේන්ද්‍ර, කැනියෝන් හා පොල්පිටිය සමනල යන බලාගාරයන්ට ජලය සපයන ජලාශ දෙකකි. මෙලෙස අධිකව ප්ලාස්ටික් හා පොලිතීන් එකතුවීමට හේතුව දිවයිනේ නන්දෙසින් පැමිණෙන දේශීය සංචාරකයන් හා විදෙස් සංචාරකයන් බැහැරකරන ප්ලාස්ටික් බෝතල්, පොලිතීන් ඇසුරුම් හා වෙනත් නොදිරන ද්‍රව්‍ය වේ. මෙම අපද්‍රව්‍ය මධ්‍යම කඳුකරයේ බටහිර බෑවුම් ඔස්සේ වර්ශා ජලය සමඟ ගසාගෙන ගොස් ජලාශ ඉවුරුවල තැන්පත්ව ඇත. පරිසරවේදීන් පෙන්වාදෙන ආකාරයට මෙය ස්වභාවික පරිසර පද්ධති විනාශවන්නට හැර බලා සිටීමකි. ජලජ ජීවීන් හා පැලෑටිවල පැවැත්මටත් ප්‍රදේශයේ සුන්දරත්වයටත් මේ හරහා දැඩි බලපෑමක් ඇති කරන බව ඔවුහු පෙන්වා දෙති. සංචාරකයින් විසින් බැහැර කරන අපද්‍රව්‍ය කලමණාකරණයට හෝ ඒවා ඉවත් කිරීමට පියවරක් බලධාරීන් විසින් මෙතෙක් ගෙන නැත. ප්‍රදේශවාසීන් සහ පරිසර හිතකාමීන් මෙම සුන්දර පරිසර පද්ධතිය රැක ගැනීමට කඩිනම් පියවර ගන්නැයි බලධාරීන්ගෙන් ඉල්ලා සිටියි.", "URL": "https://lankatruth.com/si/?p=55523", "Category": "පරිසර", "Parent URL": null}