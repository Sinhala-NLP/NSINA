{"Source": "Lankatruth", "Timestamp": "November 29, 2019", "Headline": "විද්‍යා ඝාතන සිද්ධියේ සැකකරුවන් මුදාහැරීමට එරෙහි නඩුව, දෙවැනි විත්තිකරු නොමැතිව කැඳවයි", "News Content": "විද්‍යා දැරිය ඝාතන සිද්ධියේ පළමු සැකකරු මුදාහැරීමට එරෙහිව ගොනුකර ඇති නඩුව, දෙවැනි විත්තිකරු නොමැතිව කැඳවීමට අද(29) යාපනය මහාධිකරණ විනිසුරුවරයා තීන්දු කළේය. ඊයේ දිනයේ මෙම නඩුව කැඳවා තිබූ අවස්ථාවේ මහාධිකරණ විනිසුරු අන්නාලිංගම් මහතා සඳහන්කර ඇත්තේ නඩුවට අදාල දෙවැනි විත්තිකරු නොමැතිව නඩු විභාගය පැවැත්විය නොහැකි බවය. එහිදී අපරාධ පරීක්ෂණ දෙපාර්තමේන්තුව සඳහන්කර ඇත්තේ මෙම නඩුව විභාගයට ගැනීමත් සමඟ යාපනය පොලීසියේ පොලිස් පරීක්ෂක ශීර ජගන් නැමති දෙවැනි විත්තිකරු අතුරුදන්ව ඇති බවය. ඔහු පිළිබඳ කිසිඳු තොරතුරක් නොමැති බව ද අපරාධ පරීක්ෂණ දෙපාර්තමේන්තුව සඳහන්කර ඇත. පසුව දෙවැනි විත්තිකරු නොමැතිව නඩුව නැවත කැඳවීමට විනිසුරුවරයා නියෝග කර තිබේ. 2015 වසරේ මාර්තු මස 13 වැනිදා යාපනය – පුංකුඩුතිව් හිදී ශිවලෝගනාදන් විද්‍යා දැරිය ඝාතනයකර තිබූ අතර සිද්ධියේ ප්‍රධාන සැකකරුවන මහාලිංගම් සෂිකුමාර් නැමැත්තා පොලිස් අත්අඩංගුවට ගැනීමෙන් පසු මුදාහැර ඇතැයි එවක යාපනය නියෝජ්‍ය පොලිස්පතිවරයා ලෙස කටයුතු කළ ලලිත් ජයසිංහ සහ පොලිස් පරීක්ෂක ශිර ගජන් යන අයට චෝදනා එල්ලවිය. මෙම ඝාතන සිද්ධියට අදාල තවත් විත්තිකුරුවන් හත් දෙනෙකුට යාපනය මහාධිකරණය විසින් මරණ දඬුවම ද නිකුත් කර තිබේ.", "URL": "https://lankatruth.com/si/?p=86379", "Category": "පුවත්", "Parent URL": null}