{"Source": "Lankatruth", "Timestamp": "February 25, 2012", "Headline": "තැන්පත් කරුවන් අනතුරේ ! මහබැංකුව ඇග බේරාගනී", "News Content": "ශ්‍රී ලංකාව තුළ මූල්‍යමය ව්‍යාපාර කටයුතු පවත්වාගෙන යන ආයතන පිළිබද සියලුම වගකීම් දරන්නා වන ශ්‍රී ලංකා මහ බැංකුව පුවත්පත් දැන්වීම් පළකරමින් රටතුළ උද්ගතවෙමින් පවතින මූල්‍ය අර්බුදය හමුවේ ඇගබේරාගැනීමේ ප්‍රතිපත්තියකට පිවිස ඇත. යෙට වසරකට පමණ පෙරද මෙවැනි දැන්වීමක් මුල් වරට මහබැංකුව පළකළේය. එම දැන්වීම් මගින් මහජනතාවට දන්වා සිටින්නේ මහබැංකුවේ ලියාපදිංචිවී තිබෙන සියලුම මූල්‍ය ආයතනවල තැන්පත් කරඇති මහජනතාවගේ මුදල් පිළිබදව මහබැංකුව වගනොකියන බවයි. මුල්‍ය ආයතන යනුවෙන් අදහස් වන්නේ රාජ්‍ය හා පෞද්ගලික බැංකු, බලපත්‍රලාභී විශේෂිත බැංකු (ඉතිරිකිරීමේ බැංකු) සහ මූල්‍ය සමාගම්ය. දැනට ලංකාව තුල රාජ්‍ය සහ පෞද්ගලික අංශයේ ඇති මහ බැංකුවේ ලියාපදිංචිවී තිබෙන බැංකු සංඛ්‍යාව 24කි. ඒ අතකරට විදේශීය බැංකුද අයත්ය. බලපත්‍රලාභී විශේෂිත බැංකු සංඛ්‍යව 9කි. ලියාපදිංචි මුල්‍ය සමාගම් සංඛ්‍යාව 39කි. මේ සියල්ල මහජනතාවගේ මුදල් තැන්පත්ලෙස එක්රැස්කරගනී. ”මහජනයා වෙත කෙරෙන නිවේදනයයි” යනුවෙන් පළකර ඇති අළුත්ම පුවත්පත් දැන්වීමේ මෙසේ සදහන්කර ඇත. ”බැංකු ව්‍යාපාර කටයුතුවල මණා පැවැත්ම වර්දනය කිරීමත්, එමගින් තැන්පතුවල සුරක්ෂිතතාව තහවුරුකිරී‍මත් උදෙසා ඉහත නම් සදහන් ආයතන අධීකිෂණය කිරීමේ බලතල මහබැංකුව වෙත පැවරී ඇත. එහෙත් එම ආයතනවල තැන්පතු සදහා වගකීමට හෝ එම ආයතන කිසිදු දිනෙක බිදනොවැටෙන බවට සහතික කිරීමට හෝ නීතිමය බලයක් මහබැංකුවට නොමැත. කෙසේවෙතත් අධීක්ෂණයට යටත් බැංකුවක් හෝ මූල්‍ය සමාගමක් බිදවැටුනහොත් එක් තැන්පතුකරුවෙකුට රු. 200000/= ක උපරිමයකට යටත්ව තැන්පතු ආපසු ගෙවීම සදහා මහ බැංකුව විසින් 2012 ජනවාරි 1 වැනි දින සිට තැන්පතු රක්ෂණ යෝජනා ක්‍රමයක් ක්‍රියාත්මක කර ඇත.” මෙයට පෙර කිසිදු අවස්ථාවක මහ බැංකුව විසින් පළකරන ලද මෙවැනි දැන්වීමක ”බැංකුවක් හෝ මූල්‍ය සමාගමක් බිදවැටුනහොත් එක් තැන්පතුකරුවෙකුට රු. 200000/= ක උපරිමයකට යටත්ව තැන්පතු ආපසු ගෙවීම සදහා මහ බැංකුව” වැනි අදහසක් දැක්වෙන වාක්‍ය එකතුකරතිබුනේ නැත. මේවන විට රටේ බැංකු පද්දතිය සහ මූල්‍ය සමාගම් අතර මහජනතාවගෙන් තැන්ලතු භාරගැනීම සදහා දැඩි තරගයක් නිර්මාණය වී තිබේ. ඒ අනුව ඉහල පොලී අනුපාතයක් ලබාදෙමින් තම මූල්‍ය ආයතනය වෙත තැන්පතු කරුවන් ඇදගැනීමට මුල්‍ය සමාගම් අතර දැඩි තරගයක්ද, මුල්‍ය සමාගම් සහ බැංකු අතර දැඩි තරගයක්ද වශයෙන් අනතුරු දායක තරගයක් නිර්මාණය වී තිබේ. එවැනි පසුබිමක මහබැංකුව විසින් පළකරන ලද මෙම දැන්වීම කල්තියා ඇගබේරාගැනීමේ උපක්‍රමයක් බව පැහැදිලිය.", "URL": "https://lankatruth.com/si/?p=1528", "Category": "ආර්ථික පුවත්", "Parent URL": null}