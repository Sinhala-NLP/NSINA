{"Source": "Lankatruth", "Timestamp": "April 19, 2012", "Headline": "නිර්වින්දන වෛද්‍යවරයකු නොමැතිව රෝගීන් අසීරුවේ", "News Content": "කන්තලේ මූලික රෝහලේ ශල්‍යකර්මවලට භාජන වන්නාවූ රෝගීන්ට දැනට මාසයක අධික කාලයක්‌ තිස්‌සේ නිර්වින්දන විශේෂඥ වෛද්‍යවරයකු නොමැතිවීම නිසා දැඩි අසීරුතාවකට හා කරදරවලට මුහුණපාන්නට සිදුවී ඇතැයි වාර්තාවේ. මෙම රෝහලේ වෛද්‍යවරියක අසනීප නිවාඩු ලැබ වෛද්‍ය ප්‍රතිකාර ගැනීමට ගොස්‌ ඇති අතර එම පුරප්පාඩුව පිරවීම සඳහා සෞඛ්‍ය බලධාරීන් මෙතෙක්‌ පියවර නොගැනීම නිසා මෙම දුෂ්කරතාව හටගෙන ඇත. කන්තලේ, තඹලගමුව, සේරුවිල, මුත්තූර් හා අවට ජනපදවල ගම්වාසීන් දහස්‌ ගණනකට තම හදිසි රෝගාබාධ සඳහා ප්‍රතිකාර ගැනීමට ඇති එකම ස්‌ථානයද කන්තලේ මූලික රෝහල වන අතර දිනකට හදිසි ශල්‍යකර්ම 10-15 අතර ප්‍රමාණයක්‌ මෙහිදී සිදුවේ. හදිසි ශල්‍යකර්මවලට භාජන කළ යුතු අසාධ්‍ය රෝගීන් මහනුවර කුරුණෑගල කොළඹ වැනි ඈත ප්‍රදේශවලට ගෙන යැමට කන්තලේ ජනතාවට සිදුවී ඇත. මේ පිළිබඳව රෝහලේ වෛද්‍ය අධිකාරි ඩී.ජී.එම්. කොස්‌තා මහතා මාධ්‍යවෙත ප්‍රකාශ කර ඇත්තේ ”මේ සම්බන්ධව මටත් ජනතාවගෙන් හා තවත් බොහෝ අයගෙන් පැමිණිලි ලැබී තිබෙනවා. සෞඛ්‍ය අමාත්‍යාංශයේ වගකිව යුතු සියලු දෙනාට වරක්‌ නොව කීපවතාවක්‌ම දන්වා යවා තිබෙනවා. ඉන්ධන ප්‍රශ්නය නිසා රෝගීන් ඈත රෝහල් කරා යෑවීමද මේ වන විට ප්‍රශ්නයක්‌වී ඇති අතර හැකි ඉක්‌මණින් නිර්වින්දන විශේෂඥ වෛද්‍යවරයකු ලැබේවි කියා සිතනවා” බවයි.", "URL": "https://lankatruth.com/si/?p=2096", "Category": "පුවත්", "Parent URL": null}