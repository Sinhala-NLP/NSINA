{"Source": "Lankatruth", "Timestamp": "February 27, 2019", "Headline": "ගැටුම් අවසන් කිරීමට පකිස්ථානයෙන් අත දිගු කරයි", "News Content": "ඉන්දියාව හා පාකිස්ථානය අතර හටගෙන තිබෙන ගැටුම්කාරී තත්වය නිමා කිරීමට සාකච්ඡා කිරීමට ඉන්දීය අගමැති නරේන්ද්‍ර මෝදි මහතාට තමා ආරාධනා කරන බව පාකිස්ථාන අග්‍රාමාත්‍ය ඉම්රාන් ඛාන් පවසයි. පසුගිය 14 වැනිදා කාෂ්මීරයේ ඉන්දීය ආරක්ෂක අංශවෙත එල්ලවූ මරාගෙන මැරෙන ත්‍රස්ථ බෝම්බ ප්‍රහාරයත් සමඟ ඉන්දියාව හා පාකිස්තාන දේශ සීමා අවට යුධ ගැටුම් ඇවිලී ගියේය. මරාගෙන මැරෙන බෝම්බ ප්‍රහාරයෙන් ඉන්දීය සෙබලුන් 40 දෙනෙකු මියගිය අතර එයට ප්‍රති ප්‍රහාර ලෙස අවස්ථා කිහිපයක දී ඉන්දියාව, පාකිස්තාන ත්‍රස්ත කඳවුරු ලෙස හදුනාගත් ස්ථානවලට ගුවනින් බෝම්බ හෙලීය. මෙම ගැටුමේ උච්චතම අවස්ථාව අද(27) පෙරවරුවේ සිදුවිය. ඒ පාකිස්ථාන ආරක්ෂක අංශ විසින් සිය ගුවන් සීමා උල්ලංඝනය කළ ඉන්දීය ගුවන් යානා දෙකක් බිම හෙලීමත් සමඟය. එම ප්‍රහාරවලින් ඉන්දීය ගුවන් නියමුවෙකු අත්අඩංගුවට ගෙන ඇතැයි පාකිස්ථානය පවසයි. පාකිස්ථාන අග්‍රාමාත්‍ය ඉම්රාන් ඛාන් මේ සම්බන්ධව ප්‍රකාශයක් නිකුත්කරමින් කියා සිටියේ දෙරට අතර පවතින අනවබෝධය අවසන් කර සබඳතා වර්ධනය කරගත යුතු බවයි. ඒ සඳහා නරේන්ද්‍ර මෝදි අග්‍රාමාත්‍යවරයාට ආරාධනා කරන බවද ඉම්රාන් ඛාන් පැවසීය. පාකිස්ථාන අග්‍රාමාත්‍යවරයා වැඩිදුරටත් සඳහන්කර සිටියේ මෙම ගැටුම මේ අවස්ථාවේ අවසන් කර ගැනීමට නොහැකි වුවහොත් පසුව එය පාලනය කිරීමට මෝදිට හෝ ඉම්රාන් ඛාන්ට නොහැකි වනු ඇති බවයි. කෙසේ වෙතත් නරේන්ද්‍ර මෝදි පිළිබඳව ඉන්දීය ජනතා ප්‍රසාදය මේ වනවිට ඉහළ ගොස් ඇතැයි විදෙස් මාධ්‍ය වාර්තා කරයි. ගොවි ගැටළු සඳහා විසඳුම් ලබා නොදීම සහ රටේ ආර්ථිකය ගොඩනගා දිළිඳුබව තුරන් නොකිරීම ආදී හේතු ගණනාවක් මුල්කරගෙන නරේන්ද්‍ර මෝදිගේ ජනප්‍රියතාව පහතවැටී තිබූ අතර ඔහුගේ පක්ෂය පසුගිය මැතිවරණවල ද පරාජයට පත්විය. කෙසේ වෙතත් ඉන්දීය මැතිවරණයට මසකට පෙර සිදුවූ මෙම සිද්ධිය හේතුවෙන් මේ වනවිට ජාතිවාදය හා දේශප්‍රේමය භාවිත කරමින් නරේන්ද්‍ර මෝදි සිය ජනප්‍රියතාව වර්ධනය කරගෙන ඇතැයි විදෙස් මාධ්‍ය වාර්තා කර ඇත.", "URL": "https://lankatruth.com/si/?p=69243", "Category": "විදෙස් පුවත්", "Parent URL": null}