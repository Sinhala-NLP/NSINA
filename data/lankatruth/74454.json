{"Source": "Lankatruth", "Timestamp": "May 23, 2019", "Headline": "පොලිස්පති ඇතුළු පිරිසක් සම්බන්ධව පූර්ණ අපරාධ විමර්ශනයක් කිරීමට නීතිපති උපදෙස්", "News Content": "පොලිස්පති පූජිත් ජයසුන්දර මහතා සම්බන්ධව කඩිනම් විමර්ශනයක් සිදුකරන ලෙස නීතිපතිවරයා විසින් වැඩබලන පොලිස්පති චන්දන වික්‍රමරත්න මහතාවෙත දන්වා ඇත. පාස්කු ඉරිදා ප්‍රහාර මාලාව සම්බන්ධව ජනාධිපති පරීක්ෂණ මණ්ඩලය විසින් නීතිපතිවරයා වෙත යොමුකල අතුරු වාර්තා දෙක අධ්‍යනය කිරීමෙන් පසු නීතිපතිවරයා මෙම දැනුම්දීම සිදුකර ඇත. අදාල වාර්තා දෙක ජනාධිපති ලේකම්වරයා විසින් නීතිපතිවරයා වෙත යොමුකර තිබිණි. වාර්තා අධ්‍යනය කිරීමෙන් පසු නීතිපතිවරයා විසින් වැඩබලන පොලිස්පතිවරයා වෙත ලිපි දෙකක් යොමුකරමින් දන්වා ඇත්තේ පොලිස්පතිවරයාට එරෙහිව පූර්ණ අපරාධ විමරෂණයක් කඩිනමින් සිදුකරන ලෙස අපරාධ පරීක්ෂණ දෙපාර්තමේන්තුව වෙත නියෝග කරන ලෙසය. රාජකාරිය පැහැරහැරීම සම්බන්ධයෙන් ඔවුන්ට එරෙහිව ජාතික පොලිස් කොමිසම හරහා විනය ක්‍රියාමාර්ග ගැනීමට පියවර ගන්නා ලෙස එම ලිපිවල සඳහන්ව ඇතැයි වැඩිදුරටත් වාර්තා වේ. එමෙන්ම හිටපු ආරක්ෂක ලේකම්, ජාතික බුද්ධි ප්‍රධානී, විශේෂ කාර්ය බලකායේ අණදෙන නිලධාරී සහ බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති යන අයට එරෙහිව පූර්ණ අපරාධ විමර්ශනයක් සිදුකරන ලෙසට අපරාධ පරීක්ෂණ දෙපාර්තමේන්තුවට නියෝග කරන්නැයි නීතිපතිවරයා වැඩබලන පොලිස්පතිවරයාට අදාළ ලිපිවලින් දන්වා යවා ඇත.", "URL": "https://lankatruth.com/si/?p=74454", "Category": "පුවත්", "Parent URL": null}