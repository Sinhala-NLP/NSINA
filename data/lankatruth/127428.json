{"Source": "Lankatruth", "Timestamp": "December 30, 2021", "Headline": "ඇමරිකාව හා ඊශ්‍රායලය අර්බුදයට යවමින් චීනය සෞදි අරාබියට බැලස්ටික් මිසයිල ලබාදේ", "News Content": "ලෝකයේ තම ජාතික අදායමෙන් ආරක්ෂාව සඳහා වැඩිම මුදලක් එනම් ඩොලර් බිලියන 57ක් හෙවත් එරට ජාතික නිෂ්පාදනයෙන් 15%ක් වෙන් කරන රට වනුයේ සෞදි අරාබියයි. සෞදි අරාබිය මුහුණ දෙන ප්‍රධාන අභියෝගය වනුයේ ඉරානවර්ගයේ ඉස්ලාමීය සියා විප්ලවයකින් තම රාජාණ්ඩුව පෙරලා දමනු ඇති බවට ඇති බියයි. මෙම අනිසි බිය හුවා දක්වමින් බටහිර හා ඇමරිකාව සෞදි අරාබියට ආයුධ විකුණනු ලබන්නේ තොග පිටිනි. ඇමරිකන් හමුදාවක් තම රට තුල සිටියත් සෞදි අරාබිය තම ආරක්ෂාව පතා පසුගිය කාලයේ චීනය හා රුසියාව සමග රාජතාන්ත්‍රික සම්බන්ධතා වර්ධනය කරගනු ලබනුයේ සතුරා සමග ගැටුමකට නොයා ඔහුගේ මිතුරන් තම හොඳම මිතුරන් බවට පත් කරගැනීම ඉලක්ක කරමිනි. ඉරානයේ න්‍යෂ්ටික අර්බුදය තවමත් අවසාන නොවුනත් ඉරානයේ මෙම න්‍යෂ්ටික බලය අත්පත් කරගැනීම නැමැති බිල්ලා පෙන්වමින් ඉරානය අවට මැදපෙරදිග රටවලට නවීන ආයුධ විකිණීම බටහිර ආරම්භ කර ඇත. මෙම බිල්ලා වැඩි වැඩියෙන් කරලියට ගෙන ඒමේ කාර්‍යයේ යෙදී සිටින්නේ ඊශ්‍රායලය වන අතර ඔවුන්ගේ අපේක්‍ෂාව වී ඇත්තේ හැකි උපරිම අයුරින් කලාපය තුල සියා මුස්ලිම් භක්තිකයින් හා සුන්නි මුස්ලිම්වරුන් අතර ගැටුම් උග්‍ර කරවා කලාපය තුල ඇමරිකාවේ යුධ බලය ශක්තිමත් කිරීමටයි. තවද ඉරාන හා මැදපෙරදිග ගැටුම වාසියට හරවා ගනිමින් පසුගිය සති කිහිපය තුල ප්‍රංශය පමණක් එක්සත් අරාබි එමීර් රාජ්‍යයට හා සෞදි අරාබියට ඩොලර් බිලියන 16-20ක ආයුධ විකුණනු ලබන්නේ ඒවායින් සිදු වන මානව අයිතිවාසිකම් උල්ලඝණය කිරීම් කුණු කූඩයට දමමිනි. මේ වන විට කොරෝනා වසංගතය හේතුවෙන් බලවත් ආර්ථික අර්බුදයක ගිලී සිටින යුරෝපය හා ඇමරිකාව උත්සහ කරනුයේ දිනෙන් දින ඉහල යන තෙල් මිල ඔස්සේ හිස් ඔසවමින් සිටින තෙල් නිපදවන රටවලට ආයුධ විකුණා තම රටවල් මුහුණ දීසිටින සමාජ හා ආර්ථික අර්බුදයෙන් ගොඩ ඒමටයි. ඒ අතර ඉරානයද පසුගිය වසර 5තුලදී තම න්‍යෂ්ටික අත්හදා තුලින් යුරේනියම් 60%කින් වර්ධනය කිරීමට සමත් වී ඇති අතර එමගින් ඇමරිකාව සමග සාකච්ඡා මේසයේදී කේවල් කිරීමට සමත් වී ඇත්තේ තමන්ට වාසිදායක ආකාරයෙනි. එසේම යේමනයේ ගරිල්ලන්ට යුධ ආධාර ලබා දී සෞදි අරාබිය දණ ගැස්සවීමටත් ඉරානය මේ වන විට සමත් වී ඇත. චීනය සමග වසර 22කට බලපාන අයුරින් ආර්ථික, දේශපාලන හා රාජතාන්ත්‍රික ගිවිසුමකට එළඹ ඇති ඉරානය මැද පෙරදිග සුන්නි මුස්ලිම් භක්තිකයන් ගෙන් ඉල්ලා සිටිනුයේ ඇමරිකා-ඊශ්‍රායල් පොදු හතුරාට එරෙහිව සමගි වන ලෙසයි. විශේෂයෙන් චීනයේ ouïgoure ඉස්ලාම් අන්තවාදීන් චීනය විසින් මර්දනය කිරීමට විරෝධය පා ඇමරිකාව සමග සිට ගැනීම හේතුවෙන් ඊශ්‍රායලය මේ වන විට මුස්ලිම් විරෝධී අන්තවාදීන්ගේ විහිළුවට ලක් වී ඇත. ඒ අතර ඊශ්‍රායලයද චීනය සමග රාජතාන්ත්‍රික සම්බන්ධතා ත්‍රීව කර ඇත. යේමනයේ හුති ගරිල්ලන් මට්ටු කිරීමට සෞදි අරාබිය අසමත් වීම තුල එරට වෙනුවෙන් මේ මොහොතේ පෙරමුණේ සටන් කරනුයේ කොලොම්බියාවේ කුලී සොල්දාදුවන් වේ. ලෝක වෙළඳපලේ තෙල් මිල වැඩිකිරීම ඉලක්ක කරමින් තෙල් නිෂ්පාදනය සීමා කිරීම නිසා සෞදි අරාබිය සමග උරණ වී සිටින ඇමරිකාව එරට යුධ ආයුධ විකිණීම සීමා කරමින් සිටි. මෙම වසරේ ජනවාරි 21 වැනිදා ඇමරිකාව විසින් F-35 වර්ගයේ යුධ යානා ගිවිසුම තාවකාලිකව අත්හිටවනු ලැබුවේ යේමනයේ සිදුවන දැවැන්ත ජන සංහාරයට කොංග්‍රසය හා සෙනට් සභාවෙන් එල්ලවූ විරෝධය හේතුවෙනි. මෙහි ප්‍රථිපලය වුයේ සෞදි අරාබිය තම ආරක්ෂාව පතා චීනය හා රුසියාව වෙත තල්ලු වීමයි. මෙහිදී ඇමරිකාව හා ඊශ්‍රායලය දැඩි අර්බුදයකට පත් වනුයේ චීන ආධාර මත සෞදි අරාබිය පසුගිය දෙසැම්බර් 24 වැනිදා බැලස්ටික් මිසයිල අත්හදා බැලීමක් සිදු කල බවට CNN මාධ්‍ය ජාලය හෙළි කිරීමත් සමගිනි. CNN නාලිකාව පවසනුයේ මෙම වර්ගයේ මිසයිල සෞදි අරාබිය සතුව පැවතියත් ඒවා එරට තුලම සංවර්ධනය කර නිපදවා ගැනීමට චීන රතු හමුදාව සහය වී ඇති බවයි. මෙම අත්පත් කරගැනීම සෞදි අරාබියේ DAWADMI ප්‍රදේශයේ සිදුකල බව සනාථ කිරීමට සැටලයිට් රූප රාමු පවා ඉදිරිපත් කරනු ලැබීය. මෙයින් වඩාත් කුලප්පු වී ඇත්තේ ඊශ්‍රාලය වන අතර මේ දක්වා ඉරානයේ බැලස්ටික් මිසයිල හා න්‍යෂ්ටික අවි බලය පෙන්වමින් මැදපෙරදිග කලාපයේ සුන්නි මුස්ලිම් රටවල් රවටමින් හා ලොව පුරා දැවැන්ත ඉස්ලාම් විරෝධී ප්‍රචාරක ජාලයක් පතුරමින් සිටි ඊශ්‍රායලය තම දේශ සීමාව අසලින්ම එනම් සෞදි අරාබිය බැලස්ටික් මිසයිල අත්පත් කරගැනීම හා ඒවා නිපදවීමට අත ගැසීම නිසා අන්ද මන්ද වී ඇත. කෙසේ වෙතත් පසුගිය සතියේ සෞදි අරාබිය උපහාසයෙන් යුතුව පවසා සිටියේ තමන් ඊශ්‍රාලය සමග රාජතාන්ත්‍රික සම්බන්ධතා වර්ධනය කර ගැනීමට සුදානම් බවයි. එයට පිළිතුරු ලෙස ඊශ්‍රායලය දෙසැම්බර් 28 වැනිදා සිරියා දේශසීමාවේ ඉරානයේ සහය ලබන ගරිල්ලා කඳවුරු කීපයකට පහර දී තිබුනේ දඩයම් වැරදි මුව හමට පහර දෙන දඩයක්කාරයාගේ උමුතු බව යලි තහවුරු කරමින් බව යුධ විශාරදයින් මේ අතර පෙන්වා දෙති.", "URL": "https://lankatruth.com/si/?p=127428", "Category": "පුවත්", "Parent URL": null}