{"Source": "Lankatruth", "Timestamp": "June 3, 2021", "Headline": "දැන් ක්‍රියාත්මක වෙන්නේ ජාතික එන්නත්කරණ සැලැස්ම නෙමෙයි… විශේෂඥ වෛද්‍ය ලක්කුමර් ප්‍රනාන්දු", "News Content": "මේ වනවිට ක්‍රියාත්මක වන්නේ ජාතික එන්නතකරණ සැලැස්ම නොවන බවත් ස්පුට්නික් V එන්නත පළමු මාත්‍රාව පමණක් ප්‍රමාණවත් බවට අත්සන් ලබා ගැනීම සම්පූර්ණයෙන්ම සදාචාරාත්මක විරෝධී ක්‍රියාවක් බවත් විශේෂඥ වෛද්‍යවරුන්ගේ සංගමයේ සභාපති විශේෂඥ වෛද්‍ය ලක්කුමාර් ප්‍රනාන්දු සඳහන් කරයි. ඔහු මේ බව සඳහන් කරන්නේ පසුගියදා රූපවාහිනී නාලිකාවක වැඩසටහනක් හා සම්බන්ධ වෙමිණි. “මේ ක්‍රියාත්මක වෙන්නේ ජාතික එන්නත්කරණ සැලසුම නෙවෙයි. දැන් ක්‍රියාත්මක වෙන්නේ වසංගත රෝග අංශයේ සුළු දෙනෙකුගේ නැත්නම් වෙන කාගෙහරි වුවමනාවට ඒ අය කරන වැඩක්. උදාහරණයක් හැටියට මම කියන්නම්. ස්පුට්නික් එන්නත් 50,000ක් ආපුවහම ඒ ටික නුවරට දෙන්න කියලා තීරණයක් අරන් තියෙනවා. මොකද්ද මේ නුවර කියන ප්‍රදේශයේ තියෙන විද්‍යාත්මක විශේෂ පදනම. අපිට ඒ වෙලාව වෙනකොට සයිනොෆාම් එන්නතුත් විශාල සංඛ්‍යාවක් තියෙනවා. සයිනොෆාම් සහ ස්පුට්නික් එන්නත් දෙක අතර වෙනස මේකයි. සයිනොෆාම් එන්නතෙන් ප්‍රතිශක්තියක් ලැබෙන්න ඒකේ පළමු මාත්‍රාව දීලා සති 4කින් දෙවැනි මාත්‍රාව දීලා තව සති දෙකකුත් ගිහිල්ලා. ඒ කියන්නේ පලවෙනි මාත්‍රාවෙන් සති 06කින් තමයි සම්පූර්ණ ප්‍රතිශක්තිය ලැබෙන්නේ. ස්පුට්නික් එන්නතෙන් ප්‍රතිශක්තියක් ලැබීම සමහර වෙලාවට පළමු මාත්‍රාවෙන් සතිදෙක තුනක් යනකොට එන්න පුළුවන්. විශේෂයෙන්ම තරුණ අයට. ඒක අපි අනුමත කළෙත් අවුරුදු 60න් ඉහළ අයට දෙන්න එපා කියල. අපි හිතමු නුවර පළාතේ යම්කිසි ගාමන්ට් ෆැක්ට්‍රි දෙක තුනක් අවට යම්කිසි පොකුරක් තියෙනවා කියලා. එතකොට ඒ අයට ගිහින් එන්නත ගහන්න තීරණය කළානම් ඒක තර්කානුකූලයි. මම දැක්කා එක එක අය විසින් අපි ඊලඟ තොගය හම්බවුනාම ස්පුට්නික් එන්නත නුවරට ගහනවා කිය කියා හිටියා. නුවර ඉන්න දේශපාලනඥයන්ට සෞඛ්‍ය අංශවල අය දේශපාලන හෝ මොනවහරි විදිහකින් දුන්න පොරොන්දුවක්. ඊට පස්සේ පොඩි කමිටුවක් දාල බොහොම හදිස්සියේ ඒක දෙන්න විදිහක් හොයාගත්තා. ස්පුට්නික් එන්නත කියන එකත් ඇත්තම කියනවානම් ඒක මික්ස් ඇන්ඩ් මැච් එන්නතක්. ඒකේ පළවෙනි මාත්‍රාවයි දෙවන මාත්‍රාවයි එකක් නෙවෙයි දෙකක්. වෙනරටවල ඔහොම මිනිස්සුන්ට කියලා මෙහෙම ගහනවා කියලා අත්සන් කරලා ගන්නේ නැහැ. ඒක වැරදියි සම්පූර්ණයෙන්ම. ඖෂධ නියාමන අධිකාරියෙන් මේකේ ෆර්ස්ට් ඩෝස් එක අනුමත කළෙත් නැහැනේ. එතකොට ඒකට එහෙම එකක් දෙන්න වුනානම් අඩුගානේ වෙන රටකනම් මේකට ලීෆ්ලට් එකක් හදලා දෙනවා. එන්නත ගැන පැහැදිලි කිරීමක් එක්ක. නමුත් මෙහෙම අත්සන් ගැනීම, සම්පූර්ණයෙන්ම නරක, ඉතාම අදූරදර්ශී, සදාචාරාත්මක විරෝධී ක්‍රියාවක්.”", "URL": "https://lankatruth.com/si/?p=117583", "Category": "කොවිඩ් -19 (කොරෝනා ) පුවත්", "Parent URL": null}