{"Source": "Lankatruth", "Timestamp": "September 9, 2018", "Headline": "රාජපක්ෂ කලිලියට ගොදුරු වී ඇති ජනතාව ගැන කණගාටුයි – බිමල් රත්නායක", "News Content": "ජනතා විමුක්ති පෙරමුණ හෝ ජනතා විමුක්ති පෙරමුණ මූලිකත්වය ගත් දේශපාලන බලවේගයක් රටේ බලය ලබා ගැනීම හැර දේශපාලන විකල්පයක් රට හමුවේ නොවන බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා පවසයි. මෙරට දේශපාලන ධාරාව තුළ පළමු හා දෙවැනි තැන රැදී ඇති දේශපාලන පක්ෂ අන්ත දූෂිතයන් පිරිවරාගත් දූෂිතයන් විසින්ම හසුරුවන දේශපාලන ව්‍යාපාර බවත් කිසිඳු නව බලවේගයක් එම දූෂිත පක්ෂ වට එකතු නොවන බවත් ඒ මහතා වැඩිදුරටත් පවසයි. බිමල් රත්නායක මහතා මේ බව ප්‍රකාශ කර ඇත්තේ සති අන්ත පුවත්පතක් සමඟ පැවති සම්මුඛ සාකච්ඡාවක් අතරතුර ය. එම සම්මුඛ සාකච්ඡාව සමුපූර්ණයෙන්ම පහතින් පලවේ. ඊ.පී.එෆ්. අරමුදල කොටස් වෙළඳපොළේ ආයෝජනය කිරීමේ ඇති අවධානම ගැන ජවිපෙ නිතර අදහස් පල කරනවා. අපි මේ ගැන කතා කරමු. ආණ්ඩුව බරපතළ ආර්ථික අර්බුධයක තමයි දැන් ඉන්නෙ. එක පැත්තකින් රුපියල අවප්‍රමාණ වෙනව. රාජ්‍ය මුදල් සංසරණය සම්බන්ධයෙනුත් ආණ්ඩුව බරපතල තත්වයකට මුහුනදීල තියෙන්නෙ. ආයෝජනවල ප්‍රශ්නයක් තියෙනවා. ඒ නිසා ආණ්ඩුව උත්සාහ කරනවා පිටින් මුදල් ප්‍රමාණයක් ආර්ථිකයට ගේන්න. ඒකට හොඳම ක්‍රමයක් තමයි අපනයනය. ඒත් අපනයනවල ලොකු වර්ධනයක් ඇත්තේ නැහැ. ඒ නිසා ආණ්ඩුව තීරණයක් ගත්තා මහජන බැංකුවේ සහ ලංකා බැංකුවේ කොටස් 10%ක් නිකුත් කරන්න. මේ හරහා බිලියන ගණනාවක් ලැබුනට ඒකෙන් ආණ්ඩුවේ ආර්ථික ප්‍රශ්නය තාවකාලිකව විසඳගන්න පුලුවන් කියල ඔවුන් හිතනවා. ඒත් ඒකට විශාල සේවක විරෝධයක් ආවා. බැංකු සේවක වෘත්තීය සමිතිවල ශක්තිය නිසා ඒ විරෝධයේ හඬ ප්‍රභල වුණා. ඒ නිසා ආණ්ඩුව තව පියවරකට ගියා. ඒ තමයි සේවක අර්ථසාධක අරමුදලට අත ගැසීම. මේක භයානක සෙල්ලමක්. ආණ්ඩුවේ ආර්ථික අසමත්කමට මේවගේ දේවල් පිළියම් විදිහට තීන්දු කිරීම වැරදියි. මේකටත් විශාල විරෝධයක් පළවෙනවා. මේ සඳහා අධිකරණ ක්‍රියාමාර්ගවලට යන්න අපි කටයුතු කරමින් ඉන්නවා. මිනිස්සු මහන්සියෙන් හම්බ කරපු දේටත් තට්ටු කරන වැඩක් මේ. මේ සඳහා දැනට අරගෙන තියෙන පියවර මොකක්ද? පසුගිය 4 වැනිදා අපේ වෘත්තීය සමිති මධ්‍යස්ථානය මගින් මේ ප්‍රශ්නයත් වැටුප් වැඩිකිරීම පිළිබඳ ප්‍රශ්නයත් සම්බන්ධව වෘත්තීය සමිති නායකයින්ගේ සමුළුවක් පැවැත්වූවා. ඒකෙදි මේ ප්‍රශ්නය දීර්ඝ වශයෙන් සාකච්ඡා කළා. එතනදි තීන්දුවකට ආව මේ සම්බන්ධයෙන් උද්ඝෝශන ක්‍රියාමාර්ගවලට සහ අධිකරණ ක්‍රියාමාර්ගවලට යන්න. මේකට අත තියන්න ආණ්ඩුවට බලයක් නෑ. මේකට අත තියන්නෙ පෞද්ගලික අංශයේ රැකියා කරන අයගේ ජීවිත අනතුරකට හෙළීමක්. මේ හරහා විශාල සමාජ අර්බුධයක් පැනනගින්න පුළුවන් කමක් තියෙනවා. අපි දන්නවා එදිරිසිංහ ට්‍රස්ට් ඉන්වෙස්ට්මන්ට් එකේ සල්ලි දාපු අය අද පත්වෙලා ඉන්න තත්වය. ඒ සමහර මිනිස්සු කියන්නෙ සියදිවි නසාගන්න තත්වයට ඇවිත් කියල. මේ වගේ අවධානමක් සේවක අර්ථසාධක අරමුදලට ආණ්ඩුව අත ගැසීම හරහා තියෙනවා. ඒකාබද්ධ විපක්ෂෙ කොළඹට ආපු ජනබලය කොහොමද? අපි ඒ ආපු සාමාන්‍ය ජනතාව ගැන ඇත්තටම කණගාටු වෙනවා. මොකද අන්ත දූෂිත තක්කඩි දේශපාලකයින්ට ඔවුන් තාමත් රැවටෙනවා. රාජපක්ෂ කල්ලියට මේ ජනතාව ගොදුරුවෙලා. ඒ වගේම අපේ රටේ දේශපාලනය වැටිච්ච පහත් නීච තත්වය ගැනත් කණගාටුවක් තියෙන්නෙ. සටන් පාඨයක් නැති, සටන් කරන්න ආපු මිනිහට ආපු කාරණය ගැන අදහසක් නැති ජෝකර්ලාගේ නාඩගමක් තමයි අපි දැක්කෙ. කෙලින් ඉන්න බැරි තරමට අරක්කු බීගෙන ඉතාම අශෝභන විදිහට කොළඹ පුරා ඇවිදපු පිරිසක් ඇරෙන්න යහපත් අරමුණක් වෙනුවෙන් ආපු පිරිසක් අපි දැක්කෙ නෑ. වීදි සටන් කියන්නෙ ජනතාවගේ බරපතල අයිතියක්. වීදි සටන් මේ වගේ ජරා තැනකට වට්ටපු එක ගැන අපි කණගාටු වෙනවා. අරක්කු බෝතලේට, බත් පැකට් එකට මුදල් නෝට්ටුවකට දෙකකට මේ විදිහට සටන් පාවා දීපු ජනතාව ගැන අනුකම්පා කරනවා ඇරෙන්න වෙන දෙයක් නෑ. දූෂිත රාජපක්ෂ කල්ලිය මේ අහින්සක මිනිස්සුන්ගෙ කරමතින් නැවත බලය අල්ලන්න යන හැටි හරම ජුගුප්සාජනකයි. කොච්චර කයිවාරු ගැහුවත් මේ උද්ඝෝෂණය ඉතාම අසාර්ථකයි කියල පේනවා. කියපු තරම් ජනතාව ආවෙත් නෑ. පම්පෝරි ගහපු තරමට බලපෑමක් කරගන්නත් බැරිවුණා. ආණ්ඩුව අතට අරගෙන මිසක් යන්නෙ නෑ කියපු අය මහජනතාව මහපාරෙ රස්තියාදු කරල රෑ ලොකු ලොකු හෝටල්වලට ගිහිල්ල එයාලා බීලා විනෝද වුණා. රාජපක්ෂලා වටා අලුත් බලවේග එකතු වෙන්නෙ නෑ. ඔවුන් වට ඉන්න පිරිස දවසින් දවස ඈත් වෙන එකයි වෙන්නෙ. ඒ පිරිස කොහොමහරි රඳවා ගැනීමට තමයි මේ එක එක විදිහෙ දේවල් කරමින් උත්සාහ ගන්නෙ. ඒත් ඒක සාර්ථක නෑ. මහින්ද රාජපක්ෂගෙ සහෝදරයා බැසිල් රාජපක්ෂ පවා මේ වැඩවලින් මඟඇරල රට ඇරල ගිහින්. තවත් මොන කතා ද ඉතිං. මහින්ද රාජපක්ෂ පෙන්න පෙන්න මේ ගොල්ලන්ට තව දුර යන්න බෑ. මේ උද්ඝෝෂණය ලීඩ් කරපු අයනම් කිව්වෙ මේ වැඩේට ජනතා විමුක්ති පෙරමුණේ කට්ටියත් එකතු වෙන්න නියමිතයි කියල. ඒකෙන්ම පේනවා මේ අයගෙ බංකොලොත්භාවය. ඒ අය කවුරුහරි විකුණල මිනිස්සු ගෙන්න ගන්න තමයි මාන බැලුවෙ. පොහොට්ටුවෙ මාධ්‍ය ප්‍රකාශක මාධ්‍ය හමුවලදී කිව්ව ජවිපෙ නායකයො මේකට සහභාගී වෙනව කියල. මොන හිඟන්නොද මේ? දේශපාලන වශයෙන් හද්ද අනාතයො ටිකක්. නාමල් රාජපක්ෂ එක්ක බිස්නස් කරපු ඉරාජ් වීරරත්න කියන පුද්ගලයා සමාජ මාධ්‍යවල සඳහන් කරල තිබුණා ජවිපෙ නායකයා මේකට එනව කියල. පොහොට්ටුවේ දේශපාලකයො වගේම තක්කඩි බොරුකාරයො තමයි ඔවුන් එක්ක එකතු වෙච්ච අනිත් අයත්. ජවිපෙ විසිවැනි සංශෝධනය පාර්ලිමේන්තුවට ගෙනෙනවා. දැං මොකද වෙන්නෙ? දැං ඒක පාර්ලිමේන්තු න්‍යාය පත්‍රයට ඇතුළු වෙලා තියෙනවා.කතානායකතුමා මගින් ඒක යොමුකළ යුතු වෙනවා. පෞද්ගලික මන්ත්‍රී කෙටුම්පතක් සලකා බලන අධීක්ෂණ කමිටුවට. ඒ කමිටුව තුළ මේක විමර්ශනයට ලක්කරලා ඊට පස්සෙ අධිකරණ අමාත්‍යාංශයේ නිර්දේශ අරගෙන තමයි පූර්ණ පණත් කෙටුම්පතක් විදිහට පාර්ලිමේන්තුවට ඉදිරිපත් වෙන්නෙ. ලාල්කාන්ත සහෝදරයා කියල තිබුණා පක්ෂයක් විදිහට මීට පස්සෙ නම් කාටවත් පාපිස්සක් වෙන්නෙ නෑ කියලා. මීට කලින් පාපිස්ස වීම ගැන ගිල්ටි ද? ජනතා විමුක්ති පෙරමුණ රටේ විකල්ප සමාජවාදී දේශපාලන ව්‍යාපාරයක් විදිහට තමයි පෙනී ඉන්නෙ. ඒත ඡන්ද පදනම අනුව අපි ඉන්නෙ තුන් වැනි තැන. තුන්වැනි තැන ඉන්න පක්ෂයක් පළවෙනි තැන වෙන්න උත්සාහ කරද්දි අනිවාර්යෙන්ම පළවෙනි සහ දෙවැනි තැන ඉන්න පක්ෂ දෙකෙන් එකකට යම්කිසි අනියම් වාසියක් වෙන අවස්ථා තියෙනවා. අපි කුමක් කළත් එක්කො පළවැනි තැන තියෙන පක්ෂයට අනියම් වාසියක් වෙනව. නැත්නම් දෙවැනි තැන තියෙන පක්ෂයට වාසියක් වෙනවා. අපි ඒව කරන්නෙ අනිත් පක්ෂවලට වාසිවෙන්න කියල නොවුණට අනියම් වාසියක් ලැබීම වලක්වන්න අමාරුයි. අපි මීට කලින් රට වෙනුවෙන් ගත යුතු පියවරක් විදිහට සන්ධාන ආණ්ඩුව එක්ක ගිවිසුම්වලට යන්න පසුගිය කාලෙ විවිධ අවස්ථාවල දූෂිතම පාලකයන්ට අපෙන් අනියම් වාසිය ලැබුණා. ඒක නොවිය යුතු දෙයක් කියල අපි දැන් හිතනවා. ලාල් කාන්ත සහෝදරය කියන්න ඇත්තෙ මීට පස්සෙ මේ වගේ තත්වයක් ඇති වීමට කටයුතු නොකරන බවක් වෙන්න ඇති. ඒ කියන්නෙ මින් ඉදිරියට ජවිපෙ හෝ මූලික දේශපාලන බලවේගයකට රටේ බලය ලබා ගැනීම හැර වෙන දේශපාලන විකල්ප නෑ කියන එකයි. (මූලාශ්‍ර – ඉරිදා ලංකාදීප)", "URL": "https://lankatruth.com/si/?p=59020", "Category": "පුවත්", "Parent URL": null}