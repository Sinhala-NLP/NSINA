{"Source": "Lankatruth", "Timestamp": "May 28, 2020", "Headline": "මහින්දානන්දගේ අපහාසාත්මක සහ වගකීම් විරහිත ප්‍රකාශය පිළිබඳව එතෙර අපි සංවිධානය විදේශ කටයුතු ඇමතිට ලියයි", "News Content": "මහින්දානන්ද අලුත්ගමගේ ඇමතිවරයා විසින් කුවේට් සිට පැමිණි ශ්‍රී ලාංකිකයින් පිළිබඳව කරන ලද අපහාසාත්මක සහ වගකීම් විරහිත ප්‍රකාශය පිළිබඳව එතෙර අපි සංවිධානයේ සභාපති සුනිල් හඳන්නෙත්ති මහතා විදේශ කටයුතු අමාත්‍ය දිනේෂ් ගුණවර්ධන මහතාට ලිපියක් යොමු කර තිබේ. එම ලිපිය සමග එතෙර අපි සංවිධානයේ කුවේට් ශාඛාව සභාපති ජූඩ් ලිවේරා මහතාගේ පැහැදිලි කිරීමක්ද විදේශ කටයුතු අමාත්‍යවරයා වෙත යොමු කර ඇත. එම ලිපි සම්පූර්ණයෙන් පහතින් පල වේ… “විදේශ කටයුතු අමාත්‍ය, දිනේෂ් ගුණවර්ධන මහතා, විදේශ කටයුතු අමාත්‍යාංශය – කොළඹ. හිතවත් ඇමතිතුමනි, මැයි මස 19 වන දින කුවේට් සිට පැමිණි ලාංකිකයන් පිළිබඳව හිටපු රජ්‍ය ඇමතිවරයෙකු විසින් සිදුකළ සාවද්‍ය ප්‍රකාශය හා මැදපෙරදිග ලාංකිකයන් සම්බන්ධවයි කුවේට් රාජ්‍යයේ සිට ශ්‍රී ලාංකාවට මැයි 19වන දින පැමිණි ලාංකිකයන් කුවේට් රාජ්‍ය විසින් තෝරාගත් කොරෝනා රෝගය වැළඳුණු පිරිසක් බවත්, ඔවුන්ගේ පැමිණීම ශ්‍රී ලංකාවට බෝම්බ ප්‍රහාරයක් එල්ල කිරීමට සමාන යැයිද හිටපු රාජ්‍ය ආමාත්‍ය මහින්දානන්ද අලුත්ගමගේ මහතා විසින් මැයි 25වන දින කරන ලද ප්‍රකාශය පිළිබඳ අපගේ බලවත් කණගාටුව සහ අප්‍රසාදය ප්‍රකාශ කරමු. එහිදී ඔහු විසින් ඉදිරිපත් කළ කරුණු ගණනාවක් පදනම් විරහිත ව්‍යාජ චෝදනා පමණක් බව සඳහන් කිරීමට කැමැත්තෙමු. විශේෂයෙන්ම එවන ලද පිරිස කුවේට් රාජ්‍යය තෝරාගත් පිරිසක් බවට වන චෝදනාවත්, මෙම පිරිස වෛද්‍ය පරික්ෂණවලින් තොරව ශ්‍රී ලංකාවට එවන ලදැයි යන චෝදනාවත් සාවද්‍යය. මෙම හාරසිය හැටහයදෙනා වෛද්‍ය පරීක්ෂණවලට ලක්කළ බවත් ඉන් හතරදෙනෙකු පමණක් වෛද්‍ය වාර්තා සලකා බලා රෝහල්ගත කළ බවත් ඉන් එක් අයෙකුට පමණක් කොරෝනා වැළදී ඇති බවත් කුවේට්හි ශ්‍රී ලංකා තානාපතිවරයා ්ර්ඉ ඔසපැි පුවත්පතට ප්‍රකාශ කර තිබේ. කුවේටය ඇතුලු මැදපෙරදිග රටවල සිටින ශ්‍රී ලාංකිකයන් අතිවිශාල ප්‍රමාණයක් තම මව්රට වන ශ්‍රි ලාංකාවට තමන් ගෙන්වා ගන්නා ලෙස ඉල්ලුම් කර සිටින්නේ මීට මාස දෙකකට පමණ පෙර සිට බව ඔබතුමා හොඳින් දන්නා කරුණකි. නමුත් විදේශගත ශ්‍රි ලාංකිකයන් තම මව්රටට ගෙන්වා ගැනීමට ආණ්ඩුව දිගින් දිගටම දැක්වූ මැළිකම නිසා අද මෙම තත්වය උග්‍රවී ඇති බවත්, එම නිසා අසරණ බවට පත්වී සිටින ශ්‍රි ලාංකිකයන්ටත්, ඔවුන් අප රටට ගෙන්වාගැනීමට සියලු පහසුකම් ලබාදුන් විදේශ රාජ්‍යයන්ටත් අවලාද නැගීම කිසිසේත් පිළිගත නොහැකිය. මේ වනවිට මෙම සිද්ධිය පදනම් කරගෙන විවිධ රටවල අසරණභාවට පත්වී සිටින ශ්‍රී ලාංකිකයන් ගෙන්වාගැනීමද ආණ්ඩුව විසින් නතර කිරීමට උත්සාහ කරමින් තිබේ. එම නිසා එතෙර අපි සංවිධානයේ කුවේට් ශාඛාව විසින් නිකුත් කරන ලද සම්පූර්ණ පැහැදිළි කිරීමක් මේ සමග ඔබට යොමු කරමු. තම රටේ පුරවැසියන්ගේ ආරක්ෂාව සහතික කිරීමට ඕනෑම ආණ්ඩුවක් ඕනෑම තත්වයකදී බැඳී සිටින බවත්, එම වගකීම අත්හරිමින් අසරණභාවයට පත්වී ඇති එම පුරවැසියන්ට හා ඔවුන් ශ්‍රී ලංකාවට රැගෙන ඒම සඳහා විවිධ සහාය ලබාදෙන රාජ්‍යයන්ට ආණ්ඩුවේ නියෝජිතයන් විසින් කරන්නාවූ චෝදනා පිළිබඳ අපගේ බලවත් අප්‍රසාදය මෙයින් පළකරමු. මන්ද යත් ශ්‍රී ලංකාවට පැමිණීමට සිටින පිරිසට වඩා ලක්ෂ සංඛ්‍යාත පිරිසක් මෙම රටවල්වල දැනුදු රැකියා කරමින් ජීවත්වන බවත් ඒ ඒ රටේ තත්වය අනුව එම ආණ්ඩු විසින් ශ්‍රී ලාංකිකයන්ට කොරෝනා තත්වය යටතේ විවිධ සහන සහ උපකාර ලබාදෙන බවත් තේරුම් ගැනීම වැදගත්ය. එම නිසා විදේශගතව සිටින ශ්‍රී ලාංකික පුරවැසියන් අදාල නිවැරදි නිරෝධායන ක්‍රමවේද යටතේ ගෙන්වා ගැනීමට අවශ්‍ය කටයුතු කඩිනමින් සූදානම් කරන ලෙසත් එතෙර අපි සංවිධානය ලෙස අප ඔබෙන් ඉල්ලා සිටිමු. එතෙර අපි සංවිධානයේ කුවේට් ශාඛාව විසින් එවන ලද ලිපිය මේ සමග අමුණා ඇත. ස්තූතියි, සුනිල් හඳුන්නෙත්ති, හිටපු පාර්ලිමේන්තු මන්ත්‍රී, සභාපති, එතෙර අපි සංවිධානය. 2020-05-28 *********************************************** ගරු විදේශ කටයුතු ඇමතිතුමනි, පසුගිය මැයි 25වන දින විකාශයවූ දෙරණ නාලිකාවේ වැඩසටහනකදී හිටපු රාජ්‍ය අමාත්‍යවරයෙකු වන මහින්දානන්ද අලුත්ගමගේ මහතා විසින් කුවේට් සිට පැමිණි ලාංකිකයන් පිළිබඳව කළ අසත්‍ය ප්‍රකාශය පිළිබඳ මේ වන විටත් ඔබතුමා දැනුවත් යැයි අප සිතමු. එහිදී කුවේටයේ සිට පැමිණි සියලුදෙනා කොරෝනා ආසාධිත බෝම්බ ලෙසත් කුවේට් රජයෙන් කොරෝනා රෝගීන් තෝරාගෙන ලංකාවට එවූ බවත් එම අමාත්‍යවරයා විසින් ප්‍රකාශ කරන ලදී. මෙම ප්‍රකාශය බරපතල හා සාවද්‍ය ප්‍රකාශයක් බවත් එමගින් ඇතිවිය හැකි අයහපත් ප්‍රතිපල දැනුවත් කිරීම සඳහාත් මෙම ලිපිය ඔබ වෙත ඉදිරිපත් කරමු. මෙවැනි තත්වයන් යටතේ කුවේට් රජය විසින් විශේෂයෙන් තෝරා නොගත් සහ අවසාන දිනයේ පවා පරීක්ෂණවලට ලක්කළ කුවේට් රජය මගින් නොමිලේ සැපයූ ගුවන්යානා මගින් ලංකාවට පැමිණි, ලාංකාවේ ගුවන් තොටුපලේදී පවා නැවත පරීක්ෂාවට ලක්කළ, එම කිසිදු පරීක්ෂණයකදී රෝගීන් බවට හඳුනා නොගත් නිරෝධායන ම්‍යස්ථනවල සිටින ලාංකිකයන්ට කරන මෙම චෝදනා තරයේ ප්‍රතික්ෂේප කරන අතර, මෙම කරුණ මත පදනම්ව මැදපෙරදිග සිටින සියලු ශ්‍රමිකයන් ගෙන්වා ගැනීම නවතා දැමීමට කටයුතු කරමින් තිබීම කණගාටුවට කරුණකි. වහාම මෙම අසත්‍ය කරුණ මත පදනම්ව කුවේට් රජයටත්, කුවේටයේ සිටින ලාංකිකයන්ට හා පැමිණි ලාංකිකයන්ට කරන චෝදනා නවතා දමන ලෙසත්, ඉතාමත් ඉක්මනින් මැදිහත්ව මේ අවස්ථාව වන විට බරපතල අර්බූද රැසකට මුහුණ දෙන මැදපෙරදිග සිටින ලාංකිකයන් විධිමත් නිරෝධායන ක්‍රියාවලියකට යටත්ව ගෙන්වා ගැනීමට අවශ්‍ය කටයුතු සකස් කරන ලෙසත් එතෙක් ඒ ඒ රටවල රැඳී සිටින ශ්‍රී ලාංකිකයන්ගේ සුභසාදනය සඳහා අවශ්‍ය සම්පත් සහ ප්‍රතිපාදන තානාතපති කාර්යාලයට ලබාදෙන ලෙසත් ඉල්ලා සිටිමු. ශ්‍රී ලාංකිකයන්ගේ සුභසාදනය සඳහා තානාපති කාර්යාල විසින් ගනු ලබන ක්‍රියාමාර්ගවලට අප සංවිධානයේ සහාය ලබාදීමට ඕනෑම අවස්ථාවක ඉදිරිපත් වන බවද වැඩිදුරටත් සඳහන් කරමු. ස්තූතියි, ජූඩ් ලිවේරා, සභාපති, එතෙර අපි සංවිධානයේ කුවේට් ශාඛාව වෙනුවෙන් 2020-05-28 වන දින කුවේට් සිට.”", "URL": "https://lankatruth.com/si/?p=93601", "Category": "පුවත්", "Parent URL": null}