{"Source": "Lankatruth", "Timestamp": "December 18, 2016", "Headline": "හිටපු හමුදා ලොක්කෙක් පාසල් සිසුවෙකුට පහරදීලා…", "News Content": "විශ්‍රාමික හමුදා ලොක්කකු තම බෙල්ලෙන් අල්ලා තර්ජනය කළ බව කියමින් කොළඹ ප්‍රධාන පෙළේ පාලසක සාමාන්‍යපෙළ සිසුවකු ඊයේ (17) කුරුදුවත්ත පොලිසියට පැමිණිල්ලක් කර ඇතැයි පොලිස් මූලස්ථාන ආරංචි මාර්ග කියයි. පසුගිය බදාදා මෙම සිදුවීමට තමා මුහුණ දුන් බවත් සාමාන්‍ය පෙළ විභාගය පැවැති නිසා පොලිසියට ඒමට නොහැකි වූ බවත් අද සාමාන්‍ය පෙළ අවසන් වූ වහාම පොලිසියට පැමිණි බවත් සිසුවා ඊයේ සදහන් කර ඇතැයි පොලිස් ආරංචි සඳහන් කරයි. සාමාන්‍ය පෙළ විභාගය අතරතුර විවේක කාලයේදී වාහනයකින් පැමිණි එම ලොක්කා තම බෙල්ලෙන් අල්ලා “ඇට කුඩුකරනවා” යැයි කී බවද පාසලේ ගුරුවරියක පැමිණ තමා තවත් ටික වේලාවකින් විභාග ප්‍රශ්න පත්‍රයකට මුහුණ දීමට සිටින බව කියමින් තමා බේරා ගත් බවද ඉන් පසු දැඩි බිය නිසා මානසික පීඩාව නිසා ප්‍රශ්න පත්‍රයට හරි හැටි පිළිතුරු ලිවීමට නොහැකි වූ බවද සිසුවා පවසා ඇතැයි පොලිස් ආරංචි පවසයි. තමාට එරෙහිව එම හිටපු හමුදා ප්‍රධානියාගේ ඥාති දරුවකු පැමිණිල්ලක් කර ඇති බව පසුව දැන ගත් බවද ඔහුගේ ඥාති පුත්‍රයා යම් සිදුවීමකට මුහුණ දී ඇතැයි දැනගත්තත් තමා ඊට කිසිදු සම්බන්ධයක් නැතැයිද සිසුවා සඳහන් කර තිබේ. හිටපු හමුදා ප්‍රධානියාගේ ඥාති දරුවා මේ සිසුවාද ඇතුළුව සිසුන් සිව් දෙනකුට එරෙහිව පොලිසියට පැමිණිලි කර ඇතැයිද මේ සිසුන් තමාට පහර දුන් බව එම පැමිණිල්ලේ සදහන් වී ඇතැයිද පහර කෑම නිසා ප්‍රතිකාර ලබා ගැනීමට ගිය බවද සිසුවා සදහන් කර ඇතැයි පොලිසිය කියයි. මේ අතර හමුදා ප්‍රධානියාගේ ඥාති දරුවකු තමන්ට විරුද්ධව අසත්‍ය පැමිණිල්ලක් කර ඇතැයි තවත් සිසුන් තිදෙනකු ඊයේ පොලිසියට ප්‍රකාශ දී ඇතැයි පොලිසිය කියයි. පාසල අවට සීසීටීවි ඇත්නම් ඒවා පරීක්ෂා කළොත් සත්‍ය වටහා ගත හැකි බවද සිසුන් සදහන් කර තිබේ. තමන්ට අද පොලිසියට එන ලෙස දැනුම් දී තිබුණු නිසා පෙර දින සිට දැඩි බියකින් සිටි බවත් විභාගයට මුහුණ දුන්නේද බියෙන් බවත් සිසුන් කියා තිබේ. මෙම සිදුවීම බොහෝ දෙනකු ඇසින් දුටු බවත් සිදුවීම සනාථ කිරීමට තවත් සාක්කි ඉදිරිපත් කළ හැකි බවත් හමුදා ප්‍රධානියාගෙන් පහර කෑ සිසුවා සහ අනෙක් සිසුන් තිදෙනා  පවසා ඇතැයි පොලිසිය කියයි. මෙම හිටපු හමුදා ලොක්කා කවුරුන්දැයි මෙතෙක් අනාවරණය නොවේ.", "URL": "https://lankatruth.com/si/?p=25477", "Category": "පුවත්", "Parent URL": null}