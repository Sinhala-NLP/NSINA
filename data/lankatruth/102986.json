{"Source": "Lankatruth", "Timestamp": "December 10, 2020", "Headline": "ඌව වෙල්ලස්සේ ස්ථිර බෝග ගෙවතු වගා නව ව්‍යාපෘතිය ඉදිරියට…", "News Content": "ඌව වෙල්ලස්ස බින්තැන්න ප්‍රදේශවලින් සාරවත් ඉඩම් අක්කර 65000ක්, උක් වගාවක් සඳහා ලබාදීමට 2006 වසරේ සිට මේ දක්වා පැවති සෑම ආණ්ඩුවක්ම උත්සාහ ගනු ලැබූඅතර එයට ඉඩ නොතබමින් එම ගොවි ජනතාව දෛනිවක භාවිතා කළ මෙම ඉඩම්වල ස්ථිර බෝග ගෙවතු වගා නව ව්‍යාපෘතිය හඳුන්වා දීමට ඌව වෙල්ලස්සේ ජන අයිතීන් සුරැකීමේ පෙරමුණ පරිසරවේදීන්ද සමග එක්ව මේ වනවිට කටයුතු කරගෙන යමින් ඇත. එහි එක් පියවරක් ලෙස මේ දිනවල ජනතාව දැනුවත් කිරීමත්, ජනතාව සමග සංවිධාන ගොඩ නැගීමත් සිදු කරමින් ඇති අතර එහි පළමු පුහුණු සැසිය ඊයේ (09) දෙහිගම පුරාණ විහාරස්ථානයේදී ආරම්භ කර තිබේ. මෙම අවස්ථාවට රිදීමාලියද්ද ශාසනාරක්ෂක බල මණ්ඩලයේ ලේඛකාධිකාරී ඔලගංගල ගල් ලෙන් ආරණ්‍ය සේනාසනාධිපති, අතිගරු ආදාඋල්පොත ධම්මජෝති නායක ස්වාමීන් වහන්සේත්, දෙහිගම පන්සලේ භාරකාර ස්වාමීන් වහන්සේත් සහභාගි වූ අතර, මෙම ව්‍යාපෘතියේ ප්‍රධාන නියමුවන් වන ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා, මෙම ව්‍යාපෘතිය සඳහා ප්‍රධාන සම්පත් දායකත්වය සපයන ඉඩම් හා කෘෂිකර්ම ප්‍රතිසංස්කරණ ව්‍යාපාරයේ සහකාර කළමනාකරු රේණුක සම්පත් ලියන්දෙණිය, ඌව පළාත් සම්බන්ධීකාරක රංජිත් කොණ්ඩදෙණිය, රුහුණු විශ්වවිද්‍යාලයේ ජේෂ්ඨ කථිකාචාර්ය ආචාර්ය ශම්මික ලියනගේ, ඉඩම් හා කෘෂිකර්ම ප්‍රතිසංස්කරණ ව්‍යාපාරයේ විමුක්ති ද සිල්වා, සාගර විශ්වවිද්‍යාලයේ පර්යේෂිකා සජනි ගමගේ යන මහත්ම මහත්මීන්ද, රිදීමාලියද්ද ප්‍රාදේශීය සභාවේ ජනතා විමුක්ති පෙරමුණේ මන්ත්‍රී ජීවන් අබේරත්න මහතාද සහභාගි වූහ. මෙම මොහොතට ප්‍රදේශයේ ගොවි ගෙවිලියන් විශාල ප්‍රමාණයක්ද සහභාගි වූ හ.” මේ සම්බන්ධයේන අදහස් දැක්වූ ඌව වෙල්ලස්සේ ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා, “මෙම ඉඩම් විදේශීය බහුජාතික සමාගම් වෙත පැවරීම සඳහා 2006 වසරේදී මහින්ද රාජපක්ෂ ආණ්ඩුව විසින් කැබිනට් පත්‍රිකාවක් අනුමත කරගෙන බ්‍රිතාන්‍ය බහුජාතික සමාගමක් වන බූකර් ටේට් සමාගම ලංකාවට ගෙන්වනු ලැබීය. රනිල් මෛත්‍රී ආණ්ඩුව විසින් සිංගප්පූරුවේ ගැසල් වෙන්චර්ස් සමාගම ඌව වෙල්ලස්සට නැවත කැඳවනු ලැබීය. මේ සියලු උත්සාහයන් ඌව වෙල්ලස්සේ ජන අයිතීන් සුරැකීමේ පෙරමුණ විසින් ආපස්සට හරවා පරාජය කරනු ලැබීය. ගොවි ජනතාව දැනට හේන් වගා කරමින් භුක්තිවිදින ඉඩම්, එසේ පැහැරගැනීමට අනාගතයේ පවා ඉඩ නොතබමින් ස්ථිර බෝග වගා සඳහා යොමු කිරීමේ දැවැන්ත ව්‍යාපෘතියක් අපි ආරම්භ කළා. මේ යටතේ මේ ප්‍රදේශයට කෘෂිකර්ම අමාත්‍යංශය නිර්දේශ කර ඇති දෙහි, දොඩම්, අඹ, කජු, රඹුටං, කුරුදු, පොල්, ගම්මිරිස් වැනි බෝග ගණනාවක් වගා කිරීමට සැලසුම් කර ඇත. පළමු අදියරේ ගොවීන් 168 දෙනෙකු මේ සඳහා තෝරාගෙන තිබෙනවා.”", "URL": "https://lankatruth.com/si/?p=102986", "Category": "පුවත්", "Parent URL": null}