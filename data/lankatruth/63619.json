{"Source": "Lankatruth", "Timestamp": "November 18, 2018", "Headline": "රාජපක්ෂලාගේ අපරාධ ගැන විමර්ශන මෙහෙයවූ CID නිලධාරියා ජනපති නියෝගෙයන් ඉවතට", "News Content": "මහින්ද රාජපක්ෂ පාලන සමයේදී සිදු කරන ලද බරපතළ අපරාධ රැසක් පිළිබද විමර්ශන මෙහෙයවූ අපරාධ පරීක්ෂණ දෙපාර්තමේන්තුවේ පොලිස් පරීක්ෂක නිශාන්ත සිල්වා මහතාව වහාම ක්‍රියාත්මක වන පරිදි අදාළ විමර්ශන කටයුතුවලින් ඉවත් කර වෙනත් අංශයකට මාරු කරන ලෙස ජනාධිපති මෛත්‍රිපාල සිරිසේන මහතා විසින් පොලිස්පති පූජිත් ජයසුන්දර මහතාට නියෝග කර තිබේ. ලසන්ත වික්‍රමතුංග මාධ්‍යවේදියා ඝාතනය, කීත් නොයාර් පැහැරගෙන ගොස් පහර දීම, නාවික හමුදා කප්පම්කරුවන් විසින් පාසල් සිසුන් ඇතුළු තරුණයන් 11 දෙනෙකු පැහැරගෙන ගොස් ඝාතනය කිරීම, මාධ්‍යවේදී උපාලි තෙන්නකෝන්ට පහර දීම, මාධ්‍යවේදී නාමල් පෙරේරාට පහර දීම ඇතුළු බරපතල අපරාධ සම්බන්ධ විමර්ශන රැසක් මෙහෙයවන ලද්දේ මෙම නිලධාරියාය. පාසල් සිසුන් ඇතුළු තරුණයන් 11 දෙනෙකු පැහැරගෙන ගොස් ඝාතනය කිරීමේ සිද්ධියේ ප්‍රධාන සැකකරුවෙකුට රටින් පළා යාමට සහ සැගවී සිටීමට අනුබල දීම සම්බන්ධයෙන් ආරක්ෂක මාණ්ඩලික ප්‍රධානී රවීන්ද්‍ර විජේගුණරත්න අත් අඩංගුවට ගැනීමට අවශ්‍ය බව කොළඹ කොටුව මහේස්ත්‍රාත් අධිකරණයට වාර්තා කළේත් අපරාධ පරීක්ෂණ දෙපාර්තමේන්තුවේ පොලිස් පරීක්ෂක නිශාන්ත සිල්වා මහතා විසිනි. එම හේතුව නිසාම ඔහු තර්ජනවලටද ලක් විය.", "URL": "https://lankatruth.com/si/?p=63619", "Category": "පුවත්", "Parent URL": null}