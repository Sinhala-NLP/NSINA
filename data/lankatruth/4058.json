{"Source": "Lankatruth", "Timestamp": "September 9, 2012", "Headline": "දිවිනැගුම තීන්දුව අධිකරණයෙන් ජනපතිට", "News Content": "25,000කට ආසන්න සමෘද්ධි සේවකයින් හට ඍජුවම බලපාන හා අඩු ආදායම්ලාභී දුප්පත් ජනතාවගේ මුදල් අනාරක්ෂිත කරන දිවිනැගුම පනතට එරෙහිව සමෘද්ධි සංවර්ධන නිලධාරීන්ගේ සංගමය මගින් ශ්‍රේෂ්ඨාධිකරණය වෙත ගොනු කරන ලද නඩුවට අදාළ තීන්දුව මේ වනවිට ජනාධිපති මහින්ද රාජපක්ෂ මහතා වෙත යොමුකර ඇතැයි ජනාධිපති ලේකම් කාර්යාල අභ්‍යන්තර ආරංචිමාර්ග අනාරවණය කරයි. දිවිනැගුම පනත පාර්ලිමේන්තුවට ගෙන ඒමට පෙර පළාත් සභාවල අනුමැතියට යොමුකර පසුව පාර්ලිමේන්තුවට ගෙන එන ලෙස අදාළ තීන්දුවේ සඳහන්ව ඇති බවත් එම තීන්දුව ලබන 18වනදා කතානායකවරයා විසින් පාර්ලිමේන්තුවට ඉදිරිපත්කිරීමට නියමිත බවත් එම ආරංචිමාර්ග වැඩිදුරටත් අනාරවණය කරයි. මේ අනුව කඩිමුඩියේ පාර්ලිමේන්තුවට ගෙන ඒමට සකස්කළ පනත ගෙනඒමට නොහැකිවී තිබේ සමෘද්ධි සංවර්ධන නිලධාරී සංගමයේ ප්‍රධාන ලේකම් චාමර මද්ධුමකලුගේ මහතා එම සංගමය වෙනු‍වෙන් මෙම පෙත්සම ගොනුකරනු ලැබූ අතර එහි සඳහන්වූ‍යේ සමෘද්ධි සේවකයින් හට ඍජුවම බලපාන කරුණු මෙන්ම අඩු ආදායම්ලාභී දුප්පත් ජනතාවගේ මුදල් අනාරක්ෂිත කරන පනතේ අඩංගු වගන්ති අහෝසි කර සියලු සේවකයින් මෙතෙක් උපයාගෙන ඇති EPF/ETF හා විශ්‍රාම වැටුප් පාරිතෝෂිත මුදල් ලබා ගත හැකි සංශෝධන දෙපාර්තමේන්තු පනත ක්‍රියාවට නංවාගැනීමත්, ඇමතිවරයා විසින් ස්ථාපිත කිරීමට යෝජිත නව දෙපාර්තමේන්තුවේ සියලු බලතල සිය ග්‍රහණයට නතු කර ගැනීමේ වගන්ති පනතෙන් ඉවත්කරන ලෙසත් ඉල්ලමිණි.", "URL": "https://lankatruth.com/si/?p=4058", "Category": "පුවත්", "Parent URL": null}