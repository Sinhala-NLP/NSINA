{"Source": "Lankatruth", "Timestamp": "November 24, 2019", "Headline": "සා. පෙළ විභාගයේ උපකාරක පන්ති 27න් අවසන් – කත්මණ්ඩු නුවරටත් විශේෂ මධ්‍යස්ථානයක්", "News Content": "ලබන මස 2 වැනිදා ආරම්භ කිරීමට නියමිත අධ්‍යන පොදු සහතික සාමාන්‍ය පෙළ විභාගයට අදාලව සිදුකෙරෙන උපකාරක පන්ති, දේශණ, සම්මන්ත්‍රණ සහ වැඩමුළු ආදිය ලබන 27 වැනිදා මධ්‍යම රාත්‍රියෙන් පසු තහනම් බව විභාග දෙපාර්තමේන්තුව සඳහන් කරයි. එවැනි සිදුවීම් සම්බන්ධව ලැබෙන පැමිණිලිවලට අදාලව දැඩි නීතිමය පියවර ගන්නා බව ද විභාග කොමසාරිස් ජනරාල් සනත් පූජිත මහතා සඳහන් කළේය. මේ අතර අ.පො.ස. සාමාන්‍ය පෙළ විභාගයේ විභාග මධ්‍යස්ථානවල රාජකාරි සඳහා යොදවා ඇති විභාග ශාලාධිපතිවරුන්, සම්බන්ධීකාරකවරුන් සහ සහකාර සම්බන්ධීකාරකවරුන් සඳහා පුහුණු වැඩසටහන් අද(24) දිස්ත්‍රික් මට්ටමින් පැවැත්වේ. ඒ සඳහා ශාලාධිපතිවරුන් 4987 දෙනෙකු ඇතුළු නිලධාරීන් 12000ක පමණ පිරිසක් සහභාගීවන බව විභාග කොමසාරිස් ජනරාල්වරයා සඳහන් කළේය. මෙවර සාමාන්‍ය පෙළ විභාගයේ, විශේෂ විභාග මධ්‍යස්ථාන 8ක් ස්ථාපිත කර ඇති අතර සිරභාරයේ සිටින රැඳවියන්, අපේක්ෂා රෝහලේ ප්‍රතිකාර ලබමින් සිටින විභාග අපේක්ෂකයන් සහ නේපාලයේ පැවැත්වෙන සාක් ක්‍රීඩා උළෙලට සහභාගීවී සිටින ක්‍රීඩිකාවන් හත් දෙනෙකු වෙනුවෙන් නේපාලයේ කත්මණ්ඩු අගනුවර විශේෂ මධ්‍යස්ථානයක් ආදිය ඒ අතර වේ.", "URL": "https://lankatruth.com/si/?p=86074", "Category": "පුවත්", "Parent URL": null}