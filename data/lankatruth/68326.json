{"Source": "Lankatruth", "Timestamp": "February 17, 2019", "Headline": "කෝටි 4ක් රටට අහිමි කිරීමට යාමේදී අත්අඩංගුවට පත් බලවතාට ඇප", "News Content": "ටොන් 12ක බීඩි කොළ කන්ටේනරයක් බදු වංචා කරමින් රේගුවෙන් නිදහස් කර ගැනීමට තැත් කිරීමේදී අත්අඩංගුවට ගත් සැකකරුවෙකුට ඊයේ(16) අලුත්කඩේ මහේස්ත්‍රාත් අධිකරණයෙන් ඇප නියම විය. පසුගිය වසරේ දෙසැම්බර් මස 3 වැනිදා මෙම බීඩිකොළ තොගය රේගු අත්අඩංගුවට පත්වූ අතර ඉන් රටට අහිමිවීමට ගිය බදු ආදායම රුපියල් කෝටි 4ක් බව රේගුව පවසයි. සිද්ධිය සම්බන්ධව සැළවූ වහාම කන්ටේනරය ලුහුබැද ගොස් වත්තල ප්‍රදේශයේ දී සිය භාරයට ගත් බව රේගු නිලධාරීන් සඳහන් කළේය. වැඩිදුර විමර්ශනවලදී කන්ටේනරය රේගුවෙන් නිදහස් කර ගැනීමට නුර්දීන් ෆසාල් අහමඩ් නම් පුද්ගලයෙකුගේ උදව් ලැබී ඇති බවත් සංවිධානාත්මකව මෙම වංචාව සිදුකිරීමට උත්සාහ කළ ඇති බවත් තොරතුරු අනාවරණය වී ඇත. සිද්ධිය සම්බන්ධව ප්‍රකාශ සටහන් කර ගැනීමට පැමිණෙන ලෙස සිදුකල දැනුම්දීම් සැකකරු මසකට අධික කාලයක් මගහැර සිට ඇති අතර පසුව රේගු නිලධාරීන් විසින් ඔහු අත්අඩංගුවට ගෙන ඊයේ අලුත්කඩේ මහේස්ත්‍රාත් අධිකරණයට ඉදිරිපත් කළ අතර එහිදී සැකකරු ඇප මත මුදාහැර තිබේ. රේගු නිලධාරීන් පෙන්වා දෙන පරිදි රේගු ආඥා පනතට අනුව රුපියල් ලක්ෂ 10ට වැඩි වටිනාකමින් යුත් භාණ්ඩ සම්බන්ධව අත්අඩංගුවට ගන්නා පුද්ගලයින්ට ඇප ලබාදීමේ බලය මහාධිකරණයට පමණක් හිමිවන අතර මෙම තීන්දුව ඉදිරි විමර්ශන කටයුතු සඳහා බාධාවක් වනබව ඔවුන් පෙන්වා දෙයි. එසේම සිද්ධියට සම්බන්ධ තවත් සැකකරුවන් තිදෙනෙකු රක්ෂිත බන්ධනාගාර ගතව සිටියි. එසේම වියට්නාමයෙන් ගෙන්වන ගම්මිරිස් මෙරට ගම්මිරිස් ලෙස වංචා සහගතව ඉන්දියාවට ප්‍රති අපනයනය කිරීමේ සිද්ධියක් සම්බන්ධව ද මොහු ප්‍රධාන සැකකරුවෙකු වන බවත් වාර්තා වේ.", "URL": "https://lankatruth.com/si/?p=68326", "Category": "පුවත්", "Parent URL": null}