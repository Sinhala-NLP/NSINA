{"Source": "Lankatruth", "Timestamp": "July 4, 2023", "Headline": "රනිල් වික‍්‍රමසිංහගේ අස්වැසුමට අත ඉස්සූ පොහොට්ටු මන්ත්‍රීවරු දැන් බොරුවට කෑ ගහනවා – විජිත හේරත්", "News Content": "“පොහොට්ටුවේ මැති ඇමතිවරු අද සමීක්ෂණ සිදුකළ තරුණ තරුණියන්ටත් ඊට සම්බන්ධ නිලධාරීන්ටත් තඩිබානවා. නමුත් පසුගිය අප්‍රේල් මාසයේදී රනිල් වික‍්‍රමසිංහ ආණ්ඩුව මේ පනත පාර්ලිමේන්තුවට ගෙන ආ අවස්ථාවේ ඒ ගොල්ලෝ අත උස්සලා පනත සම්මත කර දුන්නා. අද කෑගහන ජගත් කුමාරලා දැන් කෑ ගහන්නේ මිනිසුන්ගේ විරෝධය එන විටයි. රනිල් වික‍්‍රමසිංහ මේ පනත පාර්ලිමේන්තුවට ගෙන එන කොට, හැමදෙනාම පූස්පැටව් වගෙ ඡන්දය දුන්නා. සේමසිංහ රාජ්‍ය ඇමතිවරයා අස්වැසුම ක්‍රියාවලිය පැහැදිලි කළාම, අනෙක් හැමදෙනාම ඒක සම්මත කළා. අයදුම්පත් ලක්ෂ 37කින් පවුල් ලක්ෂ 20ක් තෝරා ගන්න ඒ ගොල්ලෝම දාපු නිර්ණායක අනුව පවුල් ලක්ෂ 17ක් ඉවත්වෙනවා. වතු ජනතාවගෙන් සමෘද්ධි ආධාර ලැබුණු 15%කට විතර කප්පාදු කර තිබෙනවා. ග‍්‍ර‍්‍රාමීය ජනතාවටත්, ලැබුණු සමෘද්ධිය විවිධ ප‍්‍රතිශතවලින් කපා තිබෙනවා.” යැයි ජාතික ජන බලවේගයේ ජාතික විධායක සභික, පාර්ලිමේන්තු මන්ත්‍රී විජිත හේරත් අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (04) පැවති ජාතික ජන බලවේගයේ මාධ්‍ය හමුවක් අමතමණි. එහිදී ඔහු වැඩිදුරටත් දැක්වූ අදහස්, “දිගින් දිගටම පැවති ආණ්ඩු අනුගමනය කළ වැරදි ආර්ථික ප‍්‍රතිපත්ති නිසා අපේ රට බංකොලොත් වී තිබෙනවා. පාලකයන්ගේ මේ වැරදි නිසා රට බංකොලොත් වීමේ ගොදුරු බවට පත්වී සිටින්නේ රටේ දුප්පත් ජනතාවයි. පසුගිය කාලයේ දුප්පත් ජනතාවගේ ප‍්‍රමාණයත් විශාල වශයෙන් වැඩිවුණා. 2022 ආරම්භ වන විට දිළිඳු ජනතාවගේ අනුපාතය 25.6%ක් වී තිබී, ජුනි මාසය වනවිට 31%ක් වී තිබෙනවා. ජාත්‍යන්තර නිර්ණායක ඩොලර් 3.65ට අඩු අය වේ නම්, ඒ අය දිළිඳු රේඛාවෙන් පහළ අය ලෙසට පිළිගන්නවා. දැන් තිබෙන විනිමය අනුපාතය අනුව ඩොලරයට රුපියල් 308/-ක් නම්, දවසකට රුපියල් 1125/-ට අඩුවෙන් ආදායම් උපයන අය දිළිඳු රේඛාවෙන් පහළ අය හැටියට පිළිගන්නවා. දෙකෝටි විසි ලක්ෂයක් ජනතාවගෙන් 41%ක්, ඒ කියන්නේ ලක්ෂ 90ක්ම දිළිඳුකමෙන් පෙළෙන බව මහ බැංකු වාර්තාවලින් තහවුරු වෙනවා. රටේ ඉතාම බරපතළ, ඛේදනීය තත්වයක් තියෙන්නේ. වැඩිම පීඩාවට ලක්වී සිටින්නේ ග‍්‍රාමීය දිළිඳු සහ වතු ජනතාවයි. ඉන්න නිවාසය, සෞඛ්‍ය පහසුකම්, දරුවන්ගේ අධ්‍යාපනය, ඉතාම පහළ මට්ටමක පවතින්නේ. මේ තත්වයෙන් මුදා ගන්න පසුගිය කාලය පුරා විවිධ ආණ්ඩු විසින් සමාජ ආරක්ෂණ වැඩපිළිවෙළවල් ක්‍රියාත්මක කළා. විවිධ සමීක්ෂණ සිදුකර කෝටි ගණන් මහජන ධනය වියදම් කළා. එම වියදම්වල විවිධ අක‍්‍රමිකතා ගැනත් විගණන වාර්තාවලින් හෙළිවී තිබෙනවා. ජනතාව දිළිඳුකමින් මුදවා ගන්නවා වෙනුවට හැම ආණ්ඩුවක්ම මේ දිළිඳු ජනතාව තමන්ගේ ඡන්ද මැෂිම බවට පත්කර ගත්තා. ‘දිවි නැගුම’, ‘ජන සවිය’, ‘සමෘද්ධි’ලාභීන්, තමන්ගේ ඡන්ද මැෂිම බවට පත්කර ගත්තා වගේම, අදාළ නිලධාරීනුත් ඒ ඡන්ද මැෂිමේ කොටසක් බවට පත්කර ගත්තා. එවැනි අමිහිරි කටුක අත්දැකීමක් දිළිඳු ජනතාවට තිබෙන්නේ. අදටත් ඒ වගේමයි. ඇත්ත දිළිඳු ජනතාවට සහන දෙන වැඩපිළවෙළක් හදන ලෙස ලෝක බැංකුවටත් කියන්න සිදුවුණා. සමාජ ආරක්ෂණ දැලක් ක්‍රියාත්මක කරන ලෙස මුල්‍ය අරමුදල කොන්දේසියක් පවා පැනවූවා. IMF එක පසුගිය කාලයේ දේපළ විකුණන්න, ප‍්‍රතිව්‍යුහගත කරන්න, මැදිහත් වුණා මිස, දුප්පත් ජනතාව ගැන බැලූවේ නැහැ. ලෝකය පුරාම මේ සම්බන්ධයෙන් එල්ල වුණු විරෝධය නිසා දිළිඳු ජනතාවට සහන ලෙස කොන්දේසියකුත් දැන් ඉදිරිපත් කර තිබෙනවා. සමෘද්ධි වැඩසටහන වෙනුවට ‘අස්වැසුම’ හඳුන්වා දී තිබෙන්නේ මේ පසුබිම තුළ. සමෘද්ධිය නතර කර, අලුත් වැඩසටහන ක්‍රියාත්මක කරන්න දින වකවානු පවා IMF එකෙන් ඉදිරිපත් කර තිබුණා. අස්වැසුම පනත පාර්ලිමේන්තුවෙන් අනුමත කර ගත් බව මූල්‍ය අරමුදලට පෙන්වන්න පවුල් ලක්ෂ විස්සකට සහන ලබාදෙන බවට ඉලක්කම්වලින් පෙන්නුවා. සමීක්ෂණ සිදුකළ නිලධාරීන් මේ ව්‍යාපෘතියේ ප‍්‍රතිලාභීන් තෝරා ගැනීම සම්පූර්ණයෙන් වගකිව යුතු බවට ආණ්ඩුව කොන්දේසියන් ඇතුළත් කර තිබුණා. නිලධාරියාගේ රැකියාව අහිමි කරන බව චක‍්‍රලේඛවල සඳහන් කර තිබුණා. මේ නිසා නිලධාරීන් මේ ක්‍රියාවලියෙන් ඉවත් වුණා. උසස් පෙළ සමත් තරුණ තරුණියන් සමීක්ෂණ නිලධාරීන් ලෙස යොදවා ගෙන රුපියල් 300ක දීමනාවක් එක් පවුලක සමීක්ෂණය වෙනුවෙන් ලබාදෙන බව ප‍්‍රකාශ කර තිබුණා. නමුත් ඔවුන්ටත් ලබාදී තිබුණේ රුපියල් 150ක මුදලක්. එතනදීත් වංචා කර තිබෙනවා. අස්වැසුම මණ්ඩලයේ සභාපතිවරයා රාජ්‍ය මුදල් කාරක සභාවට කැඳවු අවස්ථාවේ අස්වැසුම ප‍්‍රතිලාභී පවුල් ලක්ෂ 20ක් හරියටම තෝරාගත්තේ කොහොමද කියලා අපි ප‍්‍රශ්න කළා. එතුමා පිළිතුරු දුන්නේ මූල්‍ය අරමුදලට නිශ්චිත දත්තයක් ඉදිරිපත් කරන්න ඕන නිසා, පවුල් ලක්ෂ 20ක් ප‍්‍රතිලාභ ලැබීමට සුදුසුකම් ඇති බව අනුමාන කිරීම මත තෝරා ගත්තා කිවුවා. ජනතාවගේ ජීවිතත් එක්ක බැඳුණු ප‍්‍රශ්නයක් ගැන වගකීමක් ඔවුන් ගත්තේ නැහැ. මුල්‍ය අරමුදලට ඉදිරිපත් කරන්න ලක්ෂ 20ක ප‍්‍රමාණයක් ඇතුළත් කර තිබුණා පමණයි. සමීක්ෂණ කළ නිලධාරින්ට සහ තරුණ තරුණියන්ට බැනලා වැඩක් නැහැ. ලක්ෂ 20කට සීමා කරනවා කියන ප‍්‍රතිපත්තිමය ස්ථාවරයේ ආණ්ඩුව රැඳී සිටියා. පවුල් ලක්ෂ 37ක් අයදුම් කර, තිබුණත් සමීක්ෂණයට ලක්කර තිබෙන්නේ පවුල් තිස්දෙලක්ෂ පනස්දාහයි. ඒ තිස්දෙලක්ෂ පනස්දාහෙනුත් ආධාර දෙන්නේ පවුල් ලක්ෂ 20කටයි. මිනිසුන්ගේ ජීවිතත් එක්ක සෙල්ලම් කිරීමේ ප‍්‍රතිවිපාක රටපුරා මතුවී තිබෙනවා. අස්වැසුම ලබාදීමේ සුදුස්සන් තෝරාගත් නිර්ණායක විහිළු සහගතයි. ගෙදර විදුලි පරිභෝජනය, ඒකක 60ට වැඩිනම් ආධාර ලබාදෙන්නේ නැහැ. ලයිට්බිල නොගෙවා හිටියාම මණ්ඩලයෙන් ලයිට් කපනවා. ලයිට් බිල ගෙව්වාම අස්වැසුම කපනවා. ග‍්‍රාමීය ජනතාව කුමන දුෂ්කරතා විඳදරාගෙන ලයිට් බිල් ගෙවීම නිසා අස්වැසුම කැපෙනවා. ඒ වගේම පරම්පරාවෙන් උරුම වූ යම් හෝ ඉඩමක් තිබෙනවා නම්, යතුරු පැදියක් තිබුණනම් අස්වැසුම කපා දැම්මා. මේ සම්බන්ධයෙන් සමීක්ෂණ නිලධාරීන්ට වගකීම පටවන්න බැහැ. පොහොට්ටුවේ මැති ඇමතිවරු අද සමීක්ෂණ සිදුකළ තරුණ තරුණියන්ටත් ඊට සම්බන්ධ නිලධාරීන්ටත් තඩිබානවා. නමුත් පසුගිය අප්‍රේල් මාසයේදී රනිල් වික‍්‍රමසිංහ ආණ්ඩුව මේ පනත පාර්ලිමේන්තුවට ගෙන ආ අවස්ථාවේ ඒ ගොල්ලෝ අත උස්සලා පනත සම්මත කර දුන්නා. අද කෑගහන ජගත් කුමාරලා දැන් කෑ ගහන්නේ මිනිසුන්ගේ විරෝධය එන විටයි. රනිල් වික‍්‍රමසිංහ මේ පනත පාර්ලිමේන්තුවට ගෙන එන කොට, හැමදෙනාම පූස්පැටව් වගෙ ඡන්දය දුන්නා. සේමසිංහ රාජ්‍ය ඇමතිවරයා අස්වැසුම ක්‍රියාවලිය පැහැදිලි කළාම, අනෙක් හැමදෙනාම ඒක සම්මත කළා. අයදුම්පත් ලක්ෂ 37කින් පවුල් ලක්ෂ 20ක් තෝරා ගන්න ඒ ගොල්ලෝම දාපු නිර්ණායක අනුව පවුල් ලක්ෂ 17ක් ඉවත්වෙනවා. වතු ජනතාවගෙන් සමෘද්ධි ආධාර ලැබුණු 15%කට විතර කප්පාදු කර තිබෙනවා. ග‍්‍ර‍්‍රාමීය ජනතාවටත්, ලැබුණු සමෘද්ධිය විවිධ ප‍්‍රතිශතවලින් කපා තිබෙනවා. බදුල්ල දිස්ත්‍රික්කයේ ලුණගල ප‍්‍රාදේශීය ලේකම් කොට්ඨාසයේ කොහොනාවල කියන ඉතාම දුෂ්කර ගමේ පවුල් 51ක් ඉන්නවා. රජයේ සේවය කරන පවුල් තුනක් තිබෙනවා. අනෙක් පවුල් 48ටම පසුගිය කාලය පුරා සමෘද්ධිය ලැබුණා. නමුත් ඒ පවුල් 48ටම අස්වැස්ම කපලා. ඒ ගමට සාමාන්‍යයෙන් ඉර පායන්නනෙත් පැය පහක් පමණ පරක්කු වෙලා. එතරම් දුප්පත් ගම්මානයක මුළු ගමටම අස්වැසුම කපාදමා තිබෙනවා. විශාල ආර්ථික අවපාතයකට රට වැටී තිබෙන අවස්ථාවක දිළිඳු ජනතාවගේ පණ රැකගන්න ආධාර ලබාදෙනවා වෙනුවට IMF යෝජනා මගින් තිබුණු සහනාධාරයත් කපා හැරලා. අධ්‍යාපනය සෞඛ්‍ය ඇතුළු සුබසාධන කපාහැරීමේ තවත් පියවරක් හැටියට ලැබුණු සමෘද්ධියත් කපා හැරලා. මේක නිලධාරින්ගේ හෝ අන් අයගේ වරදක් නොවෙයි; ආණ්ඩුවේ ප‍්‍රතිපත්තියේම වරදක්. ආණ්ඩු පක්ෂයේ සමහර මැති ඇමතිවරු අභියායචන පත‍්‍ර එකතු කරනවා. මේ අභියායචන කතාවත් තවත් ඇස්බැන්දුමක්. විරෝධය යටපත් කරන්න ගෙන ආ උපක‍්‍රමයක්. මාස 06කට පසුව පවුල් ලක්ෂ හතරක් ඉවත් කරනවා. අවදානමකට ලක්වූ තවත් ලක්ෂ හතරක් 2023 මාර්තු අවසන් වනවිට වත් කරනවා. ඉතිරි පවුල් ලක්ෂ අටකට රුපියල් 8,500 බැගින් අවුරුදු තුනකට ගෙවනවා. අන්ත දුගී කියන ඉතිරි පිරිසටත් අවුරුදු තුනකින්, සහනාධාර අවසන් කරනවා. ගම්වල විරෝධය යටපත් කරන්න ආණ්ඩුවේ මැති ඇමතිවරු අභියායචනා පත‍්‍ර එකතු කර නැවත ප‍්‍රාදේශීය ලේකම් කොට්ඨාශවලට භාරදෙනවා. මෙවැනි ආර්ථික ව්‍යසනයකදී රජය මැදිහත් වී සමාජ ආරක්ෂණ වැඩපිළිවෙළක් ශක්තිමත්ව ක්‍රියාත්මක කළ යුතුයි. ලැබුණු ආධාරයත් දුප්පත් ජනතාවට කපාදමා ගෙනයන මේ ක්‍රියාමාර්ගය වහාම නතර කළ යුතු බව අපි අවධාරණය කරනවා.”", "URL": "https://lankatruth.com/si/?p=148713", "Category": "පුවත්", "Parent URL": null}