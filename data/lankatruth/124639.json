{"Source": "Lankatruth", "Timestamp": "October 14, 2021", "Headline": "ආණ්ඩුවේ ප්‍රතිචාරය සුභවාදී නැත්නම් වර්ජනයකට යනවා – රංජන් ජයලාල්", "News Content": "ශ්‍රී ලංකා විදුලිබල ක්ෂේත්‍රයේ මේ වනවිට උද්ගත වී ඇති තත්වයට ආණ්ඩුවෙන් හොඳ ප්‍රතිචාරයක් නොලැබුණ හොත් වර්ජනයකට යෑමට තීරණය කළ බවත් රජය දක්වන ප්‍රතිචාරය අනුව වර්ජනය ආරම්භ කරනවාද නැද්ද යන්න තීරණය වන බවත් ලංකා විදුලිබල මණ්ඩල ඒකාබද්ධ වෘත්තීය සමිති සන්ධානයේ කැඳවුකරු රංජන් ජයලාල් පවසයි. විදුලිය බල ක්ෂේත්‍රය පිළිබඳව ආණ්ඩුව හොර හරසේ එළඹි ගිවිසුම් ජනතාවට හෙළි කිරීමට කාලය ලබාදෙන බව අවධාරණය කරන ඔහු, පසුගියදා රාත්‍රී 11.35ට කටුනායක ගුවන් තොටුපළට පැමිණි ජෙට් යානය කාගේද? ඒ පැමිණි අයත් සමඟ ගිවිසුමක් අත්සන් කළාද? යන්න රජය රටට හෙළි කළ යුතු බවත් සඳහන් කරයි. කැබිනට් අමාත්‍යවරුද නොදැණුවත්ව රජය ගිවිසුම් අත්සන් කර ඇති බව දැනගන්නට ඇති බව සඳහන් කළ ලංකා විදුලිබල මණ්ඩල ඒකාබද්ධ වෘත්තීය සමිති සන්ධානයේ කැඳවුකරු රංජන් ජයලාල් පවසන්නේ කැබිනට් මණ්ඩලය තුළින්ම රජයට විරෝධය එල්ල වෙමින් තිබෙන බවය. විදුලි බලමණ්ඩලය වර්ජනය කළහොත් විදුලිය සැපයුම විසන්ධිවීමෙන් ජනතාව දැඩි පීඩාවකට පත්වීම පිළිබඳව අවධානය යොමු කර වර්ජනයට යෑම ප්‍රමාද කරමින් සිටින බවත් කෙසේ වෙතත් වර්ජනයේ ආරම්භය අද හෝ හෙටද යන්න කිවනොහැකි බවත් ඔහු අවධාරණය කරයි.", "URL": "https://lankatruth.com/si/?p=124639", "Category": "පුවත්", "Parent URL": null}