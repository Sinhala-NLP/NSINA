{"Source": "Lankatruth", "Timestamp": "October 1, 2020", "Headline": "කොරෝනා අවධානම පහවගිහින් නැහැ… අපේ සමාජය තවමත් අනාරක්ෂිතයි…", "News Content": "තවමත් කොරෝනා වෛරස් අවධානම පහව ගොස් නැතැයිද රට තුළ මේ වනවිටත් කොරෝනා රෝගීන් සිටින බැවින් සහ තවත් කරුණු කිහිපයක් හේතුවෙන් අපේ සමාජය තවමත් අනාරක්ෂිත යැයිද සෞඛ්‍ය අමාත්‍යාංශයේ වසංගත රෝග ඒකකයේ අධ්‍යක්ෂ විශේෂඥ වෛද්‍ය සුදත් සමරවීර මහතා පවසයි. ඒ මහතා මේ බව පැවසූවේ ඊයේ (30) සෞඛ්‍ය ප්‍රවර්ධන කාර්යාංශය පැවැත්වූ මාධ්‍ය හමුවක් අමතමිණි. එහිදී වැඩිදුරටත් අදහස් දැක්වූ විශේෂඥ වෛද්‍ය සුදත් සමරවීර මහතා… “මේ අවස්ථාව වනවිට සමාජය ආරක්ෂිතයි. හැබැයි ඒකෙන් සහතිකයක් දෙන්නේ නැහැ අපේ සමාජය තුළට මේ කොවිඩ් – 19 රෝගය ආපහු එන්නේ නැහැ කියලා. මොකද විදේශවල සිට කොවිඩ් – 19 රෝගීන් තමයි අපේ රටට එන්නේ. වෛරසය ආසාදනය වූ පුද්ගලයින් අපේ මේ භූමිය තුළ ඉන්නවා දැනටත් රෝහලක හෝ නිරෝධායන මධ්‍යස්ථානයක හරි. අපේ රටට ඉන්දියාවේ සිට නීති විරෝධීව නැත්නම් මුහුදු මාර්ගයෙන් නීත්‍යානුකූල නොවන ආකාරයෙන් මිනිස්සු පැමිණුනා. ඒ වගේම අපේ ධීවරයින් ගැඹුරු මුදුහුදට ගියාට පස්සේ භාණ්ඩ හුවමාරු කිරීම සඳහා ඔවුන්ට ඉන්දියානු ජාතිකයින්ව මුහුදේදී මුණගැහෙන්න පුළුවන්. ඒ තත්වය තුළ යම්කිසි විදිහකින් අපේ සමාජය තුළට කොවිඩ් – 19 රෝගය නැවත වතාවක් කාන්දුවෙන්න ඉඩ තියෙනවා. ඒ නිසා අපේ සමාජය තවමත් අනාරක්ෂිතයි.”", "URL": "https://lankatruth.com/si/?p=96804", "Category": "පුවත්", "Parent URL": null}