{"Source": "Lankatruth", "Timestamp": "April 26, 2017", "Headline": "හෝකන්දර නිවසේ මියගිය තරුණයා නිදා සිටි මෙට්ටය අධිකරණයෙන් වීරවංසට බාරදෙයි", "News Content": "පසුගිය කාලයේ ආන්දෝලනයක් ඇති කරමින් හෝකන්දර මංගල මාවතේ පිහිට පාර්ලිමේන්තු මන්ත්‍රී විමල් වීරවංස මහතාගේ නිවසේදී මියගිය ළහිරු ජනිත් දිසානායක නම් තරුණයා මියයන මොහොතේ නිදා සිටි මේට්ටය මේ දක්වා අධිකරණයේ නඩු භාණ්ඩයක් වශයෙන් පැවති අතර අද 26 ඒ සම්බන්ධයෙන් නඩු විභාගය කඩුවෙල මහේස්ත්‍රාත් අධිකරණයේ පැවැත්වූ අවස්ථාවේ තවදුරටත් එම මෙට්ටය පරීක්ෂණ සඳහා උවමනා නැති බව විනිසුරු තීරණය කර එය නැවත වීරවංස පාර්ශවයට භාර දී තිබේ. කඩුවෙල මහේස්ත්‍රාත් දිසා විනිසුරු ප්‍රසන්න අල්විස් මහතා ඉදිරියේ මේ නඩුව විමසූ අවස්ථාවේ මෙම තරුණයාගේ මරණය සම්බන්ධ වෛද්‍ය වාර්තා තවමත් පමා බව අනාවරණය විය. පමාවට හේතු විමසීමේදී සිරුරේ කොටස් පිළිබඳ රස පරීක්ෂණ වාර්තාවෙන් පසුව තවත් විශේෂ පරීක්ෂණයක් සඳහා එම කොටස් යොමු කර ඇති බවත් ඒ පරීක්ෂණයේ ප්‍රතිඵල පමාවී ඇති බවත් එහිදී අනාවරණය විය. තවදුරටත් තරුණයා නිදාසිටි මෙට්ටය අධිකරණයේ තැබීම අවශ්‍ය නැති බව දන්වා සිටි විනිසුරු ඒවා අයිතිකාර විමල් වීරවංශට රැගෙන යන ලෙස දන්වා සිටි අතර එම මෙට්ටය තමා ලබාගෙන අයිතිකරුවන් වෙත යොමු කරන බව වීරවංශ පාර්ශ්වයේ නීතීඥවරයා අධිකරණයට දන්වා ඇත. මියගිය ළහිරු ජනිත් දිසානායක තරුණයා මියයන අවස්ථාවේ නිදා සිටි බව විමල් වීරවංස මහතාගේ බිරිඳ ලබාදුන් කටඋත්තරයේද සඳහන් වන බව පැවසේ. මෙම නඩුව ලබන ජුනි 28දා නැවත කැඳවීමට නියමිතය.", "URL": "https://lankatruth.com/si/?p=33392", "Category": "පුවත්", "Parent URL": null}