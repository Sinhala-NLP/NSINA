{"Source": "Lankatruth", "Timestamp": "October 7, 2021", "Headline": "බැඳුම්කර ආකර්ශණය ඇතුළු විශේෂ ප්‍රමුඛතා සහිත බැසිල් සම්බන්ධ ගැසට් නිවේදනය නිකුත්කරයි", "News Content": "මුදල් ඇමති බැසිල් රාජපක්ෂට, බැඳුම්කර හා කොටස් වෙළඳපොළට අදාළ වගකීම් ඇතුලු සුවිශේෂී ප්‍රමුඛතා වගකීම් රැසක් ලබාදෙමින් නව ගැසට් නිවේදනයක් නිකුත් කිරීමට ජනාධිපති ගෝටාබය රාජපක්ෂ ඊයේ කටයුතු කර තිබේ. ඒ අනුව බැඳුම්කර හා කොටස් වෙළඳපොළ ආකර්ශණීය කරවීම, භාණ්ඩාගාර බිල්පත් සහ බැඳුම්කර ප්‍රාථමික වෙළඳපොළ ප්‍රතිසංස්කරණ හා නීයාමන කටයුතු ශක්තිමත් කිරීම ඇතුළු සුවිශේෂී ප්‍රමුඛතා 20ක් මුදල් ඇමති බැසිල් රාජපක්ෂ යටතට පවරා ඇත. මීට පෙර 2020.08.09 දිනැතිව නිකුත් කළ ගැසට් පත්‍රය හා සැසඳීමේදී මේවර මුදල් අමාත්‍යාංශය වෙත සුවිශේෂී ප්‍රමුඛතා 20ක් ලබා දී තිබේ. මීට පෙර තිබූ ප්‍රමාණයට වඩා අලුතින් ප්‍රමුඛතා 10ක් එකතු කර ඇත. මේ අතර සුවිශේෂී වන්නේ කොළඹ වරාය නගරය සහ ඒ ආශ්‍රිතව අන්තර්ජාතික ව්‍යාපාර ස්ථාපනය කිරීමේ ප්‍රමුඛතාවයද ලබාදී තිබීමය. අලුතින් එක් කරන ලද සුවිශේෂී ප්‍රමුඛතාවල ප්‍රධානම තැනක් විදේශීය ආයෝජකයන් මෙරටට ගෙන්වා ගැනීම කෙරෙහි ලබා දී ඇති අතර දේශීය ව්‍යාපාරිකයන් සම්බන්ධයෙන් විශේෂයෙන් ක්‍රියාත්මක කරන ප්‍රමුඛතා පිළිබඳව දක්වා නැත. දේශීය ව්‍යාපාරිකයන් සවිබලගන්වන බව පමණක් මෙම ගැසට් නිවේදනයේ දැක්වේ. බැසිල් රාජපක්ෂ ඇමතිවරයා වෙත ආයතන 53ක් ලබාදී තිබෙන අතර 2020 අගෝස්තු 09 වෙනි දින ගැසට් පත්‍රයෙන් මුදල් අමාත්‍යාංශයට ලබා දී තිබූ රාජ්‍ය ව්‍යාපාර දෙපාර්තමේන්තුව, ජාතික මෙහෙයුම් මැදිරිය, නිවාස සංවර්ධන මූල්‍ය සංස්ථාව සහ රාජ්‍ය උකස් හා ආයෝජන බැංකුව මෙන්ම ශ්‍රී ලංකා රක්ෂණ නියාමන කොමිෂන් සභාව මෙම අමාත්‍යාංය වෙත අලුතින් එකතු කර ඇත.", "URL": "https://lankatruth.com/si/?p=124250", "Category": "ආර්ථික පුවත්", "Parent URL": null}