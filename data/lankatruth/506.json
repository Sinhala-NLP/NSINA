{"Source": "Lankatruth", "Timestamp": "December 14, 2011", "Headline": "දුමින්ද අත්අඩංගුවට ගන්න නීතිපති උපදෙස් දෙන්නේ නැහැ – රහස් පොලීසිය", "News Content": "ජනාධිපති උපදේශක භාරත ලක්ෂ්මන් ප්‍රේමචන්ද්‍ර ඇතුළු සිව් දෙනෙකුගේ ඝාතනය සම්බන්ධයෙන් වන මහේස්ත්‍රාත් පරික්ෂණය ඊයේ (13) යළි කැදවු අවස්ථාවේදී සැකකාර ආරක්ෂක අමාත්‍යාංශ අධීක්ෂණ මන්ත්‍රී දුමින්ද සිල්වා මන්ත්‍රීවරයාඅත්අඩංගුවට ගැනීමට නීතිපතිවරයා මෙතෙක් උපදෙස් ලබාදී නොමැති බව රහස් පොලීසිය අධිකරණයට දැනුම් දුන්නේය.     මෙහිදී ජනාධිපති නීතිඥ ටිරන්ත වරලියැද්ද පැවසුවේ දුමින්ද සිල්වා අත්අඩංගුවට ගන්නා ලෙස අධිකරණය නියෝග කර ඇතත්, මෙතෙක් එය ක්‍රියාත්මක වී නොමැති බවත් දුමින්ද සිල්වා අත්අඩංගුවට ගන්නා ලෙසඅධිකරණයට ජාත්‍යන්තර පොලිසිය වෙත නියෝගයක් ද නිකුත් කළ හැකි බව ද නීතිඥ ටිරන්ත වරලියැද්ද මෙහිදි වැඩිදුරටත් කියා සිටියේය. මෙවැනි ක්‍රියාවලියක් ඔස්සේ බොහෝ රටවලින් පලාගිය සැකකරුවන් අත්අඩංගුවට ගෙන ඇති බවද ජනාධිපති නීතිඥ වරලියැද්ද අධිකරණය හමුවේ පැහැදිලි කළේය. ජනාධිපති නීතිඥ හේමන්ත වර්ණකුලසුරියට දුමින්ද සිල්වා මන්ත්‍රිවරයා වෙනුවෙන් අධිකරණය හමුවේ පෙනී සිටිය නොහැකි බවත් ඔහුට එලෙස දුමින්ද සිල්වා වෙනුවෙන් පෙනී සිටීමට කිව්වේ කවුරුන් දැයි මෙතෙක් අධිකරණයට පැහැදිලි කර නොමැති බව ද නීතිඥවරයා පැවසීය. යම් හෙයකින් දුමින්ද සිල්වා අධිකරණය ඉදිරියට පැමිණ හේමන්ත වර්ණකුලසුරියට තමන් වෙනුවෙන් පෙනී සිටීමට අවසර දී නොතිබුණු බව සදහන් කළහොත් අධිකරණය ගන්නා ක්‍රියාමාර්ගය කුමක්දැයි ඔහුමෙහිදී ප්‍රශ්න කළේය. සැකකාර පොලිස් නිලධාරියා ලබන 22 වැනිදා තෙක් යළි රක්ෂිත බන්ධනාගාරගත කෙරුණු අතර මහේස්ත්‍රාත්වරයා දැනුම් දුන්නේ දුමින්ද සිල්වා වෙනුවෙන් නීතිඥ හේමන්ත වර්ණකුලසුරියට පෙනී සිටිය හැකිද යන තීරණය ජනවාරි මස 31 වැනි දින ප්‍රකාශ කරන බවය.", "URL": "https://lankatruth.com/si/?p=506", "Category": "පුවත්", "Parent URL": null}