{"Source": "Lankatruth", "Timestamp": "October 9, 2019", "Headline": "අපේ ගමන රටේ හැම කෙනෙකුටම ආර්ථික සමෘද්ධියත්, නිදහසත්, විමුක්තියත් ළඟා කර දීම වෙනුවෙනුයි", "News Content": "“අද අපි මේ ගමන ආරම්භ කර තිබෙන්නේ අද ජීවත් වෙන කිසිවෙකුට අනියත මරණයක් උරුම නොවිය යුතුයි කියන අරමුණ ඇතිවයි. ඒ වගේම මේ රටේ හැම කෙනෙක්ටම ආර්ථික සමෘද්ධියත්, නිදහසත්, විමුක්තියත් ළඟා කර දීමේ අරමුණ ඇතිවයි.” යැයි ජාතික ජන බලවේගයේ ජනාධිපති අපේක්ෂක අනුර දිසානායක මහතා සඳහන් කරයි. ඒ මහතා මේ බව පැවසූවේ ජනාධිපතිවරණය සඳහා නාමයෝජනා බාරදිමෙන් පසු සිය උපන් ගම් ප්‍රදේශය වන තඹුත්තේගම නගරයේදී පැවැත්වූ පළමු රැලියට සහභාගී වෙමිණි. එහිදි වැඩිදුරටත් අදහස් දැක්වූ ජාතික ජනබලවේගයේ ජනාධිපතිධුර අපේක්ෂක අනුර කුමාර දිසානායක මහතා… “අසූ දෙකේ ජනාධිපතිවරණෙදි මෙතැන රැස්වීමක් තිබුණා. මමත් පොඩි කාලෙදි ඒ රැස්වීම බලන්න ආවා. ඒ රැස්වීමෙ මුලසුනේ හිටියෙ අපේ ඉස්කෝලෙ සෞඛ්‍ය ගුරුතුමා වුණු පෙරේරා සර්. ඔහු අදත් මේ වේදිකාවෙ ඉන්වා. ඒ වගේම මේ වේදිකාවේ සිටිය යුතු තවත් බොහෝ දෙනෙක් අද දකින්න නැහැ. අපේ පරම්පරාව මුහුණ දුන්නු ඛේදවාචකයන් හමුවේ ඔවුන් අපිව අත්හැර ගිහින් තිබෙනවා. යාල්දේවී දුම්රියේ පිපිරීමත් එක්ක මගේ පන්තියට ඉහළ පන්තියේ හිටපු සහෝදරයෙක්ගෙ සිරුර පළවෙනි මළ සිරුර විදිහට අපේ ගමට ආවා. එතැන සිට බොහෝ පිරිසක් අපිව අතහැරල ගියා. අනෙක් පැත්තෙන් මත් ද්‍රව්‍ය, මත්පැන් සහ තවත් විවිධ හේතු නිසා අපිත් එක්ක හිටපු සමකාලීනයන් අපිව අතහැර ගොස් තියෙනවා. ඒ වගේම අසූ හත – අසූ නමය කාලයේ එවකට පැවති පාලනයට එරෙහිව කරපු අරගලයෙදි මගේ සොහොයුරා ඇතුළුව තවත් විශාල ප‍්‍රමාණයක් අපිට අහිමි වුණා. ඒ නිසා මට මගේ ගම කියන්නෙ දේශපාලනයේ අමිහිරි අත්දැකීම් වගේම උකහා ගත යුතු අත්දැකීම් රැසක් ඉතිරි කරපු ගමක්. ඒ අත්දැකීම් දුන්න මේ ගමට අපි ආවෙ එක්දහස් නමසිය හැත්තෑ දෙකේ, මාසෙකට රුපියල් විස්සක කුලියකට මැටි ගෙදරකට. එතැන සිට දශක ගණනාවක් මේ ප‍්‍රදේශයේ සෑම ගමකම, සෑම පාරකම අපි ඇවිදල තියෙනවා. ඒ පරම්පරාවන් මුහුණ දුන්නු අත්දැකීම් අපි ඇති තරම් අත්දැක තියෙනව. අපේ ගම්වල මිනිස්සු මිය ගියේ කොහොමද, අපේ දරුවන්ට අත් වුණු ඉරණම මොකක්ද කියන එක අපි දන්නවා. කවුද ඒ ජීවිතය අපිට උරුම කර දුන්නෙ? අපේ ඉස්පිරිතාලෙ දොස්තර මහත්තය දෙමළ. මගේ පියා වැඩ කරපු තැන මිනින්දෝරු මහත්තය දෙමළ. මේ ස්ටේෂන් එ‍කේ ස්ටේෂන් මාස්ටර් දෙමළ. ඔවුන් එක්ක අපි ඉතාම සමීපව වැඩ කළා. ඒත් මේ පාලකයො අපිට තිස් වසරක යුද්ධයක් උරුම කරල දුන්නා. ගම්වල ඉදි වුණේ සොහොන් කොත්. බස් නැවතුම්පොළවල් හැදුණෙ මිය ගිය අය වෙනුවෙන්. සොහොන් කොත්, බස්නැවතුම්පොළවල් අපිට ඉතිරි වෙද්දි, අපිත් එක්ක ජීවත් විය යුතුව හිටපු මිනිස්සු අපිට අහිමි කළා. මේක වෙනස් කරන්න ඕනෙ නැද්ද? අපි එදා මේක වෙනස් කළානම්, අද ඒ බොහෝ දෙනෙක් මෙතැන ඉන්න තිබුණා. ඒත් එදා අපි අසමත් වුණා. අද අපි මේ ගමන ආරම්භ කර තියෙන්නේ අද ජීවත් වෙන කිසිවෙකුට එවැනි අනියත මරණයක් උරුම නොවිය යුතුයි කියන අරමුණ ඇතිවයි. ඒ වගේම මේ රටේ හැම කෙනෙක්ටම ආර්ථික සමෘද්ධියත්, නිදහසත්, විමුක්තියත් ළඟා කර දීමේ අරමුණ ඇතිවයි. අපි ඒක පටන් ගන්නෙ කොතැනින්ද? දේශපාලනයේ විවිධ නායකයන් එන්න පුළුවන්. විවිධ අය විවිධ කතා කියන්න පුළුවන්. විවිධ ප‍්‍රතිපත්ති ඉදිරිපත් කරන්න පුළුවන්. ඒ හැම දේටම කලින් මේ රට හදන්නනම් හොරකම නරත කරන්න ඕනෙ. කාටද හොරකම නතර කරන්න පුළුවන්. ඒක කරන්න පුළුවන් අපිට විතරයි. අපි ඒක භාවිතාවෙන් ඔප්පු කර තියෙනවා. මේ වේදිකාවෙ ඉන්න කවුරුත් මහජනයගෙ සතයක් හොරකම් කර නැහැ. ඒත් අනිත් පක්ෂ දෙකේ? වැලිකඩ බන්ධනාගාරයෙ ඉන්න ඕනෙ වැඩි දෙනෙක් ඒ වේදිකාවල ඉන්නව. ඔවුන්ගෙන් හොරකම නතර කරයි කියල බලාපොරොත්තු වෙන්න පුළුවන්ද? අපි ආණ්ඩුව ගත්තට පස්සෙ මාස දෙකක් ප‍්‍රකාශයට පත් කරනවා. ඒ මාස දෙක ඇතුළෙ තමන් හොරකම් කරපු දේපොළ බාර දෙන්න අවස්ථාවක් දෙනවා. ඒ වෙනකොට බාර දුන්නෙ නැත්නම්, සහතික වශයෙන්ම ඒ දේපොළ පවරා ගන්නවා. දෙවෙනි එක තමයි, අපි පාලකයන්ගෙ නාස්තිය අඩු කරනවා. ජනාධිපතිවරයෙක් නඩත්තු කරන්න මොන තරම් වියදමක් කරනවද? ජනතාව මොන තරම් ප‍්‍රශ්න එක්කද ජීවත් වෙන්නෙ? ඒත් ජනාධිපතිවරයාට රට පුරාම මාළිගා. මොකටද මේ මාළිගා? සමහර මාළිගා තියෙනව, ජනාධිපතිවරයා අවුරුද්දටම එක දවසක්වත් ඉඳල නැහැ. ඒත් ඒ මාළිගාවලට විශාල මුදලක් වියදම් කරනවා. අපි බලයට ආවම ඒ මාළිගා රටට ආදායම් ගේන දේවල් බවට පත් කරනවා. ජනාධිපතිවරයගෙ කාර්ය මණ්ඩලය එක්දහස් දෙසීයක්. ඒ වියදම සියයට අනූවකින් අපි අඩු කරනවා. අපි අහල තියෙනව, මුදුනට හෙණ ගැහුවම පොල් ගහෙන් වැඩක් නැහැ කියලා. අපේ රටටත් වෙලා තියෙන්නෙ ඒක. ඒ නිසා අපි මේ රට ගොඩනගන්න පටන් ගන්නෙ මුදුණෙන්. ඊළඟට රාජ්‍ය ආයතන ගොඩ නගන්න ඕනෙ. ඥාති හිතවතුන්ගෙන් රාජ්‍ය ආයතන පුරවන එක, දේශපාලන හිතවතුන්ගෙන් රාජ්‍ය ආයතන පුරවන එක නතර කරනවා. මුළු සමෘද්ධියටම රුපියල් කෝටි එක්දහස් නවසීයක් යනකොට එයාර් ලංකා එකට විතරක් අවුරුද්දකට රුපියල් කෝටි හාර දාහක් වියදම් කරන්න වෙන්නෙ ඒ නිසා. ඒ නාස්තිය වෙනුවට අපි රාජ්‍ය ආයතන ප‍්‍රතිසංවිධානය කරනවා. ඒක කරන්න පුළුවන්. අපි අපේ අමාත්‍යාංශයට යනකොට මිල්කෝ ආයතනයට රුපියල් මිලියන පනහක බැංකු අයිරාවක් තිබුණා. ඒත් අපි එළියට එනකොට මාස දහ හතරක් ඇතුළත රුපියල් මිලියන දෙසීයක ස්ථාවර තැන්පතුවක් හදන්න පුළුවන් වුණා. කිරි ගොවියන්ට අපි බෝනස් එකකුත් දුන්නා. ඒත් දැන් නැවතත් ගොවියන්ට විකුණපු කිරිවලට මුදල් ගෙවා ගන්න බැරි තත්ත්වයකට පත් වෙලා. අද වී අලෙවි මණ්ඩලයට මොකක්ද අද වෙලා තියෙන්නෙ? කෝටි ප‍්‍රකෝටි ගණන් පාඩු ලබනවා. ඇයි ඒ? ගොවීන්ගෙන් වී ටික ගන්නවා, අවුරුද්දක් විතර ගබඩා කරල තියනව, ගත්තු මිලටත් වඩා අඩුවෙන් වී මෝල් හිමියන්ට විකුණනවා. එහෙම ලාබ ලබන්න පුළුවන්ද? අනෙක් පැත්තට වී අලෙවි මණ්ඩලය කියන්නෙ පාඩු ලබන්න ඕනෙ එකක්ද? අමුතු වැඩක් කරන්න නැහැ. වී ටික අරගෙන ගබඩා කරල විකුණන්න තියෙන්නෙ. ඒ වැඩේවත් හරියට කර ගන්න බැරි ආණ්ඩු රටක් හදයිද? මහා භාණ්ඩාගාරයෙන් අනූ හතරෙ ඉඳලම වී අලෙවි මණ්ඩලයට මුදල් දානවා. අපේ ගමේ ඉස්කෝලෙ හදන්න තියෙන සල්ලි, අපේ ගමේ ඉස්පිරිතාලෙය බෙහෙත් පෙත්ත ගේන්න තියෙන සල්ලි, අපේ ගමේ පාර හදන්න තියෙන සල්ලි, ගමට වතුර ටිකක් දෙන්න තියෙන සල්ලි තමයි මේ නිකරුණේ නාස්ති වෙන්නෙ. ඒ නාස්තිය වෙනුවට සියලෙු රාජ්‍ය ආයතන ජනතාවට බරක් නොවෙන, නිකරුණේ සල්ලි නාස්ති නොකරන තැන් බවට අපි පත් කරනවා. අද අපි මුහුණ දීල තියෙන ප‍්‍රධානම ගැටලුවක් තමයි ග‍්‍රාමීය දුප්පත්කම. මෙතන ඉන්නවද කවරුහරි, කොතෙන්ටවත් ණය නැති කෙනෙක්? බැංකුවලට ණයයි. ගමේ පොලී මුදලාලිට ණයයි. වී කඩේට ණයයි. බඩු ගන්න කඩේට ණයයි. ක්ෂුද්‍ර මූල්‍ය ආයතනවලට ණයයි. ඒ විතරක් නෙමෙයි, ගමේ මරණාධාර සමිතියටත් ණයයි. අපි අපේ පාලනයක් ඇතුළෙ, ගමේ තියෙන ඒ දුප්පත්භාවය නැති කරන්න ප‍්‍රමුඛ සැලස්මක් ක‍්‍රියාත්මක කරනවා. ග‍්‍රාමීය ආර්ථිකය නගා සිටුවීමේ ප‍්‍රධාන මාර්ගය වෙන්නෙ කෘෂිකර්මාන්තය දියුණු කිරීම. ඒ දවස්වල මේ ප‍්‍රදේශයෙ තිබුණු කෘෂිකර්මාන්තයත් අද කඩාගෙන වැටිලා. ඒ කඩාවැටුණු කෘෂිකර්මාන්තය දියුණු කරන්න අපි විශාල අවධානයක් යොමු කරනවා. කෘෂිකර්මාන්තයේ ප‍්‍රධාන අවශ්‍යතාවය වෙන්නෙ බීජ. අද අපේ බීජවලට මොකද වෙලා තියෙන්නෙ? අපේ බීජ අද අපිට නැහැ. ඇමෙරිකාවේ මොන්සැන්ටෝ සමාගම දෙන බීජ ටින් එක තමයි අද ගෙනත් හිටවන්නෙ. එදා කිසිම වියදමක් නැතුව හදා ගත්ත බීජ වෙනුවට ගොවියෙකුට කෘෂිකර්මාන්තයෙ වියදමෙන් සියයට විස්සක් විතර බීජ වෙනුවෙන් වැය කරන්න වෙලා. ඉස්සර ස්වභාවිකව හැදුණු තුඹ කරවිල බීජ පවා කඩෙන් ගේන්න වෙලා තියෙනවා. බීජ ගේන්න විතරක් නෙමෙයි, තුඹ කරවිල වැල්වල මල් හැදෙනකොට පාන්දර හතරට නැගිටල ගිහින් පිනි හිඳෙන්න කලින් ඒව පරාගණය කරන්නත් වෙලා. ඒ කියන්නෙ ස්වභාවික පරාගණයත් අර අහිමි වෙලා. අපිට හොඳම මිරිස් ඇට දුන්නෙ මහඉල්ප්පල්ලම ගොවිපොල. දිගම මිරිස් කරල් වලට ඕනෙ බීජ දුන්නෙ මහඉලුප්පල්ලම ගොවිපොලෙන්. කෝ අද තියෙනවද ඒ දිග මිරිස් කරල්? මිරිස් කරල් නෙමෙයි අද මිරිස් වගාවත් නැහැ. ගොවිපොලවල් ටිකත් අද වෙනකොට විකුණලා. චීන ගොවිපොල සීඅයිසී සමාගමට විකුණුවා. ගල්නෑව ගොවිපොලත් සීඅයිසී සමාගමට විකුණුවා. අක්කර දෙදහස් අටසීයක කුඹුරු යායක් එක්ක හිඟුරක්ගොඩ වී ගොවිපොල තිබුණා. ඒකෙන් තමයි වී වගාවට ඕනෙ කරන බීජ ටික ලැබුණෙ. ඒකත් සීඅයිසී එකට විකුණුවා. අපේ බීජ ගොවිපොලවල්, අපේ බීජ පර්යේෂණායතන මේ විදිහට විකුණල, ගොවීන්ට ඔවුන්ගේ බීජ මත යැපෙන්න වෙන තත්ත්වයක් ඇති කළා. ඒ තත්ත්වය අපි වෙනස් කරනවා. ගොවීන්ට නැවතත් අපේ පාරම්පරික බීජ සම්පත නැවත ලබා දීල, ඉතාමත් සහනදායී ක‍්‍රමයකට ගොවීන්ට බීජ ලබා දෙන වැඩපිළිවෙළක් අපි ඇති කරනවා. ඊළඟ ප‍්‍රශ්නය තමයි වතුර. මහවැලි ව්‍යාපාරය හදනකොට අපිට කිවුවෙ කන්න තුනක් වගා කරන්න පුළුවන් කියල. මහවැලි ව්‍යාපාරය කියල මේ රටේ වැව් ටික විනාශ කළා. මේක වැව් බැඳ රාජ්‍යය. වැව් තිස් දෙදාහක් තිබුණා. ඒකෙන් අද ඉතිරි වෙලා තියෙන්නෙ වැව් දා හතර දාහයි. ඒකෙනුත් වැව් දොළොස් දාහක් අභාවයට යමින් තියෙනවා. කන්න තුනක් වගා කරන්න පුළුවන් කියල තියෙන වැව් ටිකත් විනාශ කරල, අද වෙනකොට එක කන්නයක්වත් හරියට වගා කර ගන්න බැරි වෙලා තියෙනවා. රට මැද ඉඳල ගලන ගංගා එකසිය තුනක් තියනෙ, මෝසම් දෙකක වර්ෂාපතනයක් තියෙන රටක වැව් බැඳ රාජ්‍යයේ අපි කවදාවත් හිතුවද සල්ලිවලට වතුර බොන්න වෙයි කියල? බඹයක් පොළව කපනකොට අඩි තුනක් වතුර පිරුණ පළාතක් මේක. අද මොකද වෙලා තියෙන්නෙ? ඒත් අද වැඩිපුරම වතුර කඩ තියෙන්නෙ රජරට. බොන්න වතුර ටික ගේන්න කඩවල් ගානෙ යන්න වෙලා. එහෙම නැත්තනම් වතුර ලොරිය එනකම් බලන් ඉන්න වෙලා. වගා කරන්න වතුර ටික නැතුව, බොන්න වතුර ටික නැතුව බලන් ඉන්න එක වෙනුවට මේ ජනතාවට ගැටලුවක් නැතුව වතුර ටික ලබා දෙන වැඩපිළිවෙලක් අපි ක‍්‍රියාත්මක කරනවා. මේ වැව් පද්ධතිය අපි නැවත පුරවනවා. අනෙක් පැත්තෙන් ගොවි ජනතාවට අවශ්‍ය තාක්ෂණය අපි එකතු කරනවා. ශ‍්‍රමිකයන් නැති ප‍්‍රශ්නය වෙනුවට තාක්ෂණයෙන් ඒකට විසඳුම් හොයා ගන්න ඕනෙ. ඒ තාක්ෂණයට ගැලපෙන විදිහට වගා බිම් ඒකාබද්ධ කරන්න ඕනෙ. එක සැලැස්මකට වගා කරන්න ඕනෙ. තනි තනි ගොවියා අසීරුවෙන් කරන වගාව වෙනුවට ඒකාබද්ධ වගා ක‍්‍රමයක් ඇතුළෙ තාක්ෂණය හැමෝටම වගා කටයුතු පහසු කරන ක‍්‍රමයක් බවට පත් කරන්න ඕනෙ. ඒ විතරක් නෙමෙයි, අනෙක් සියලුම නිෂ්පාදනවල මිල නිෂ්පාදකයන් විසින් තීරණය කරද්දි කෘෂිකාර්මික නිෂ්පාදනවල විතරක් වෙළෙන්දා විසින් තීරණය කරන තත්ත්වයත් අද තියෙන්නෙ. ඒ වෙනුවට නිෂ්පාද අලෙවි කිරීමේ බලයත්, මිල කේවල් කිරීමේ බලයත් ගොවියා අතට පත් කිරීමේ සැලැස්මක් අපි හදනවා.” මෙම ජනතා රැලියේදී හෙට පිණිස නීතිඥයෝ සංවිධානයේ නීතිඥ උපුල් කුමරප්පෙරුම මහතා, වාමාංශික එක්සත් පෙරමුණේ ප‍්‍රධාන ලේකම් ලාල් විජේනායක මහතා සහ පේරාදෙණිය විශ්වවිද්‍යාලයේ මහාචාර්ය ලියනගේ අමරකීර්ති මහතා මෙහිදී අදහස් දැක්වූහ. හෙට පිණිස නීතිඥයෝ සංවිධානයේ නීතිඥ උපුල් කුමරප්පෙරුම මහතා… “මේ රටේ විදේශ විනිමය උපයන ප‍්‍රධාන මාර්ග පහෙන් එකක් වුණු ඇඟළුම් කර්මාන්තයේ යෙදෙන කාන්තාවන්ට අද ඒ ආදායමෙන් කොපමණ සුළු මුදලක්ද ඔවුගේ ජීවත් වීම සඳහා ලැබෙන්නෙ? තමන් සේවය කරන කර්මාන්තශාලාවෙ අයිතිකාරය කවුද කියලවත් ඔවුන් දන්නෙ නැහැ. මේ රටේ ජනගහනයෙන් කාන්තාවන් සියයට පනස් තුනක් ඉන්නවා. ඔවුන්ගෙන් වැඩි ප‍්‍රමාණයක් රැකියා කරන ඇඟළුම් කර්මාන්තශාලා වල තත්ත්වය ඒකයි. ඒ වගේම තමයි වතු කම්කරු කාන්තාවන්ගෙ තත්ත්වයත්. ලයින් කාමරයක ජීවත් වෙන ඔවුන්ගෙ දවසකට වැටුප රුපියල් අටසිය පනහයි. ඒත් ලංකාවෙ තේ කර්මාන්තය කියන්නෙ ලංකාවට අනෙක් විදේශ විනිමය ගෙන්වන ප‍්‍රධාන කර්මාන්තය. ඒ විදේශ විනිමය ගෙන්වන කාන්තාවන්ට අවම සාධාරණයක්වත් ලැබෙනවද? මේ සේරටම වඩා විදේශ විනිමය ගෙන්වන්නෙ විදේශ ගෘහ සේවය මගින්. ඇයි කාන්තාවන් විදේශ රටවල ගෘහ සේවයට යවන්න වෙලා තියෙන්නෙ. රිසානා වගේ අවුරුදු දහ හතරක දරුවන් පවා විදේශ රට වලට යවන්න වෙලා තියෙන්නෙ ඇයි? විදේශ ගෘහ සේවයට යන කාන්තාවන්ගෙ පවුල්වල දරුවන්ට ආරක්ෂාවක් දෙන්න වැඩපිළිවෙළක් මේ රටේ පාලකයන්ට තියෙනවද? රැකියාවලට ගිය කාන්තාවන්ට පවා රැකවරණයක් දෙන්න අසමත් වෙලා තියෙනවා. මේ කිසි දේකට උත්තරයක් දෙන්න මේ රටේ පාලකයන්ට බැහැ. මේ තත්ත්වය වෙනස් කරන්න ඕනෙ. ඒකට සජිත් ප්‍රේමදාසටවත් ගෝඨාභය රාජපක්ෂට ඕනෙකමක් නැහැ. උත්තරයකුත් නැහැ. ඒකට උත්තර හොයන්න වෙන්නෙ අපිටම තමයි.” වාමාංශික එක්සත් පෙරමුණේ ප‍්‍රධාන ලේකම් ලාල් විජේනායක මහතා… “මේ අවුරුදු හැත්තෑ එක ඇතුළෙ රටක් ගොඩනගන්න ඕනෙ මූලික දේවල්වත් කර ගන්න බැරි වෙලා තියෙනවා. නිදහස ලැබෙනකොට මේ කලාපයේදි අපි ආර්ථික අතින් දෙවෙනි වුණේ ජපානයට විතරයි. පනස් පහේදි සිංගප්පූරුවෙ අගමැති ඡන්දෙ ඉල්ලුවෙ ඒ රට ශ‍්‍රී ලංකාවක් කරනව කියල. ඒත් අද අපිට පිටිපස්සෙන් ඉන්නෙ ඇෆ්ගනිස්ථානය විතරයි. ලංකාව මෙතෙන්ට ගෙනාවෙ කණ්ඩායම් දෙකක්. මාරුවෙන් මාරුවට මේ රට මේ තත්වයට ඇදගෙන ගියෙ ඔවුන්. ඔවුන් මාරුවෙන් මාරුවට, තරගයට දූෂණයේ යෙදුණා. එක පැත්තකින් නෙළුම් කුළුණ හදන්න ගත්ත ණයවලින් බිලියන දෙකක් අතුරුදහන් වෙනකොට අනෙක් පැත්තෙන් මහ බැංකුව මංකොල්ලකනවා. ගෙවා ගන්න බැරි ණය කන්දකුයි ගරා වැටුණ සමාජයකුයි අපිට ඉතිරි වෙලා තියෙනවා. මාධ්‍යවේදීන්, තරුණයන් මරල දානවා. සිරකරුවන් පවා මරා දානවා. නීතියේ ආධිපත්‍යයක් නැහැ. මෙහෙම තත්වයක් එක්ක රටකට ඉදිරියට යන්න බැහැ. මේකට උත්තර හොයන්න මේ රටේ විද්වතුන් එකතු වුණා. ජාතික විද්වත් සභාවක් හැදුවා. ඒ මේකට උත්තර හෙව්වා. විෂය ක්ෂේත‍්‍ර දහයක් යටතේ උත්තර දහයක් ඉදිරිපත් කළා. අන්න ඒ වාර්තාව තමයි ජාතික ජන බලවේගයේ පදනම වෙලා තියෙන්නෙ. ඒක ක‍්‍රියාත්මක කරන එක ඇරෙන්න වෙන මැජික් නැහැ මේ රට ගොඩනගන්න.” පේරාදෙණිය විශ්වවිද්‍යාලයේ මහාචාර්ය ලියනගේ අමරකීර්ති මහතා… “දේශපාලන පක්ෂයක සාමාජිකයෙක් නොවන මම මේ මැතිවරණ සටනෙදි ජාතික ජනබලවේගයේ අපේක්ෂක අනුර කුමාර දිසානායකත් එක්ක ඉන්න හේතුවක් තියෙනවා. ලංකාවේ ප‍්‍රගතිශීලී ව්‍යාපාරයන්ට, ලංකාවේ සියලුම වමේ කඳවුරුවලට ඉතාමත් විවෘත හදවතින් ඔහු අඬගසා තිබෙනවා. ඔහු ඒක කළේ මේ මැතිවරණයේදී නෙමෙයි. මීට අවුරුදු කීපයකට කලින්. ඒ හඬට, ඒ ආමන්ත‍්‍රණයට සමීප වෙමින් ඉන්න විශාල පිරිසක් ඉන්නවා. අපිත් එකතු වුණේ ඒ නිසයි. ජාතික ජනබලවේගය ගොඩනගන්න මැදිහත් වුණේ ඒ නිසයි. අද අපි ඒ පණිවිඩය අරගෙන ඈත ගම්වලට ගියා. නිදහස් අධ්‍යාපනය නිසා ඉගෙන ගත්ත අපිට ඒ ගම්මානවල මිනිස්සුන්ව හොඳට දැනෙනවා. ඔවුන්ගේ ජීවිතය මීට වඩා යහපත් කරන්නනම් අධ්‍යාපනය මූලික තැනක් ගන්නවා. ජාතික ජන බලවේගයට තියෙනවා ඒ වෙනුවෙන් හොඳ අධ්‍යාපන වැඩපිළිවෙලක්. ඒක නිකම්ම නිකම් අධ්‍යාපන වැඩපිළිවෙළක් නෙමෙයි. බොහොම සාරගර්භ වැඩපිළිවෙළක්. මේ රටේ අධ්‍යාපනයේ සියලු අර්බුදවලට විසඳුම් යෝජනා කරන වැඩපිළිවෙළක්. මම මගේ අත්දැකීමක් කියන්නම්. එක ගමක තිබුණු මේ වගේ රැස්වීමකට ඇවිත් හිටපු දැරියකගෙන් මම ඇහුව ඇය කැමතිම විෂය මොකක්ද කියල. ඇයගෙ පිළිතුර වුණේ විද්‍යාව කියල. ඇයගෙ වයස අවුරුදු දහයයි. ඒත් අවුරුදු දහයෙදි තමන් කැමතිම විෂය විද්‍යාව වුණු ඒ දැරියට මේ රටේ විද්‍යාඥවරියක් කරන්න වැඩපිළිවෙළක් තියෙනවද? අද වෙනකොට මේ රටේ දරුවන්ට තමන් කැමති විෂය මොකක් වුණත් අනාගතයේ ඔවුන් බලාපොරොත්තු වෙන තැනට යන්න පුළුවන් අධ්‍යාපන වැඩපිළිවෙළක් නැහැ. ඒත් ජාතික ජනබලවේගය විසින් මේ රටේ දරුවන්ට තමන් කැමති විෂය ධාරාවකින් තමන් බලාපොරොත්තු වෙන තැනට යන්න පුළුවන් වැඩපිළිවෙළක් ඉදිරිපත් කර තියෙනවා. අවුරුදු හැත්තෑ එකක් මේ රට පාලනය කරපු පාලකයො එවැනි ස්ථිර අධ්‍යාපන පද්ධතියක් හදා නැහැ. පාසල් අධ්‍යාපනයේ තියෙන ප‍්‍රධාන විභාග තුනම ටියුෂන් පන්ති නොගිහින් සමත් වෙන්න බැරි තත්ත්වයකට පත් වෙලා. මේ රටේ ඉහළම අධ්‍යාපන ආයතනය වුණු විශ්වවිද්‍යාලයක ආචාර්යවරයෙක් විදිහට මම මේ වේදිකාවෙ ඉන්නෙ මේ රටට නිවැරදි අධ්‍යාපන වැඩපිළිවෙළක් හදන්න පුළුවන් නායයෙක් විදිහට මම අනුර කුමාර දිසානායකව දකින නිසා. ඒ වගේම තමයි අර මම කියපු අවුරුදු දහයෙ දැරියට අවුරුදු දහ හතරෙදි හිතුණොත් විද්‍යාව ගැන මට තිබුණු කුතුහලය ඉවරයි, දැන් මට ඕනෙ චිත‍්‍ර ශිල්පය හදාරන්න කියල, ඒකටත් වැඩපිළිවෙළක් රටකට තියෙන්න ඕනෙ. ඒකට තමයි සාර්ථක අධ්‍යාපන වැඩපිළිවෙළක් කියල කියන්නෙ. ඒ විතරක් නෙමෙයි, විද්‍යාඥවරියට ලැබෙන පිළිගැනීමම චිත‍්‍ර ශිලිපිණියටත් ලැබෙන සමාජ ක‍්‍රමයක් නිර්මාණය වෙන්න ඕනෙ. ඒත් අද එහෙම එකක් නැහැ. ජාතික ජන බලවේගය විදිහට අපි එහෙම එකක් හදනව. මේ රටේ පළමු ශ්‍රේණියට ඇතුළත් වෙන දරුවන්ගෙන් ඉතාම සුළු පිරිසකට තමයි විශ්වවිද්‍යාලයට යන්න අවස්ථාව ලැබෙන්නෙ. ඒත් ඒ දරුවන් වැඩිම ප‍්‍රමාණයක් රටක උසස් අධ්‍යාපනයට උරා ගන්න ඕනෙ කරන වැඩපිළිවෙලක් රටකට තියෙන්න ඕනෙ. ඒත් ඒ ගැන වැඩපිළිවෙළක් නෙමෙයි, අඩුම තරමෙ ඒ ගැන සිහිනයක්වත් මේ රටේ මේ වෙනකම් හිටපු, දැනුත් බලය ඉල්ලන අනෙක් නායකයන්ට නැහැ. ඒත් අපි ළඟ ඒ සම්බන්ධයෙන් සවිස්තර වැඩපිළිවෙළක් තියෙනවා. දරුවන්ට විතරක් නෙමෙයි, මොනයම් හේතුවක් නිසා අධ්‍යාපනයෙන් ඉවත් වෙන්න වුණු කෙනෙකුට ජීවිතයේ කුමන අවස්ථාවකදි හරි නැවතත් අධ්‍යාපනය ලබන්න, උපාධියක් ලබා ගන්න අවශ්‍ය වුණොත් ඒකටත් වැඩපිළිවෙළක් අපි ළඟ තියෙනවා. මෙවැනි වැඩපිළිවෙලක් ක‍්‍රියාත්මක කරන්නනම් ඒ ගැන දැක්මක් සහිත නායකයෙක් ඉන්න ඕනෙ. එවැනි නායකයෙක් අපිට දැන් හමු වෙලා තියෙනවා. ඒ තමයි අනුර කුමාර දිසානායක.”", "URL": "https://lankatruth.com/si/?p=82599", "Category": "පුවත්", "Parent URL": null}