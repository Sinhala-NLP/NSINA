{"Source": "Lankatruth", "Timestamp": "January 6, 2019", "Headline": "කහකබාකරුවෝ පොලීසිය හා ගැටෙති", "News Content": "ප්‍රංශ රජය මගින් පනවා ඇති ඉන්ධන බද්දට විරෝධය පළ කරමින් ඊයේ(5) දිනයේ ද ප්‍රචණ්ඩකාරී විරෝධතා ව්‍යාපාර දියත් වී තිබේ. ප්‍රංශයේ පැරිස් නුවරට රැස්වූ දහස් සංඛ්‍යාත කහ කබා කරුවන් හා ප්‍රංශ ආරක්ෂක අංශ අතර ඊයේ ගැටුම්කාරී තත්වයක් හටගෙන ඇති අතර විරෝධතාකරුවන් පොලීසිය වෙත ගල් මුල් ප්‍රහාර එල්ලකර තිබේ. විරෝධතාකරුවන් පාලනය කිරීමට කඳුළු ගෑස් ප්‍රහාර එල්ල කිරීමට පොලීසිය කටයුතු කර ඇත. පසුගිය නොවැම්බර් 17 වැනිදා සිට ක්‍රියාත්මක වන විරෝධතා රැල්ලෙහි අවසානයක් නොපෙනේ. පසුගිය දිනවල ප්‍රංශ ජනාධිපති එම්මානුවෙල් මැක්‍රෝන් මේ සම්බන්ධ විසඳුමක් ලබාදෙන බවට ප්‍රකාශ නිකුත්කර තිබුණ ද ඉන්ධන බද්දෙහි අඩුවක් වී නොමැති බව විරෝධතාවල නිරත කහකබාකරුවන් පවසයි. සෑම සති අන්තයකම පාහේ කහ කබාවලින් සැරසීගත් දහස් සංඛ්‍යාත පිරිසක් විරෝධතා සඳහා එක්වන අතර පොලීසිය සමඟ ඇතිකරගන්නා ගැටුම් හා පොදුදේපල හානිකිරීම් වලින් විරෝධතා තාවකාලිකව නවතී.", "URL": "https://lankatruth.com/si/?p=66149", "Category": "විදෙස් පුවත්", "Parent URL": null}