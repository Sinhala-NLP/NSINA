{"Source": "Lankatruth", "Timestamp": "April 3, 2019", "Headline": "හම්බන්තොට තෙල් පිරිපහදුවට බදු ගිවිසුමක් නැහැ – හඳුන්නෙත්ති පාර්ලිමේන්තුවට හෙළි කරයි", "News Content": "තෙල් පිරිපහදු ව්‍යාපෘතියක් ආරම්භ කිරීම සඳහා යැයි පවසමින් පසුගියදා විශාල ප්‍රචාරයක් ලබාදෙමින් හම්බන්තොට මිරිජ්ජවිල ප්‍රදේශයේදී උත්සවයක්ද පැවැත්වූ නමුත් එවැනි ව්‍යාපෘතියක් සඳහා මෙතෙක් බදු ගිවිසුම් අත්සන් කර නැතැයි ඊයේ (02) පාර්ලිමේන්තුවේදී ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා අනාවරණය කළේ ය. ඒ ආයෝජන ප්‍රවර්ධන හා ජාත්‍යන්තර වෙළෙඳාම පිළිබඳ අමාත්‍යංශයේ වැය ශීර්ෂය පිළිබඳව පාර්ලිමේන්තුවේ පැවති විවාදයේදී ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා විසින් සිදු කළ ප්‍රශ්න කිරීම් හමුවේ ආයෝජන ප්‍රවර්ධන හා ජාත්‍යන්තර වෙළෙඳාම පිළිබඳ අමාත්‍ය මලික් සමරවික්‍රම මහතා ලබා දුන් පිළිතුරුවලිනි. මලික් සමරවික්‍රම අමාත්‍යවරයා සෘජු පිළිතුරුක් ලබා නොදී පාර්ලිමේන්තුවට විවිධ කරුණු ප්‍රකාශ කළත් සුනිල් හඳුන්නෙත්ති මහතා විසින් දිගින් දිගටම සිදුකළ ප්‍රශ්නකිරීම් හමුවේ, එම තෙල් පිරිපහදු ව්‍යාපෘතියට අදාළව බදු ගිවිසුමක් මෙතෙක් අත්සන් කර නැතැයි අමාත්‍යවරයාට පිළිගැනීමට සිදු විය. කුලියාපිටිය ෆොක්ස්වැගන් කර්මාන්ත ශාලාවක් ඉදිරි කිරීමට අයෝජකයන් කැඳවන්නේ යැයි පවසමින් රට නොමග යැවූ බවත් එහිදීද සිදුවූවේ මෙලෙස නීත්‍යානුකූළ ලෙස බදු ගිවිසුමක් අත්සන් නොකිරීමේ ප්‍රශ්නය යැයිද සුනිල් හඳුන්නෙත්ති මහතා අවධාරණය කළේ ය.", "URL": "https://lankatruth.com/si/?p=71477", "Category": "පුවත්", "Parent URL": null}