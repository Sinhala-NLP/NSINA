{"Source": "Lankatruth", "Timestamp": "April 19, 2020", "Headline": "මැතිවරණ කොමිසමේ අත කරකවා හෝ මැතිවරණයට දිනයක් ප්‍රකාශ කර ගන්නයි හදන්නෙ… රත්නජීවන් හූල් කියයි", "News Content": "මැතිවරණ කොමිසමේ අත කරකවා හෝ මැතිවරණය සඳහා දිනයක් නියම කරගැනීමට සූදානමක් පවතින බව මැතිවරණ කොමිෂමේ සාමාජික ආචාර්ය රත්නජීවන් හූල් මහතා පවසයි. ඒ මහතා මේ බව පවසන්නේ හෙට (20) මැතිවරණ කොමිසම හමුවේ පැවැත්වීමට නියමිත විශේෂ සාකච්ඡාව සම්බන්ධයෙන් අදහස් දක්වමිණි. “මැතිවරණ දිනය වෙනස් කරන්න 81 මැතිවරණ පනතේ 84වන වගන්තිය ප්‍රකාරව බලය තියෙනවා. එය කළ හැකියි. අපේ ස්ථාවරය නිවැරදියි කියන එකයි මගේ අදහස. නමුත් දැන් අපිට බලපෑම් එල්ල වෙනවා. විශේෂඥයින් තුන්දෙනෙක් පැමිණෙන බව දන්වලා හෙට මාව රැස්වීමකට කැඳවලා තියෙනවා. නමුත් හමුදාපති තුමා, පොලිස්පතිතුමා ඇතුළු පිරිසක් පැමිණෙන බවට තමයි මට ආරංචි. අත මිරිකලා හරි දිනයක් ප්‍රකාශයට පත්කරගන්න ඉල්ලනවා කියලයි මට දැනෙන්නේ. අනික් සාමාජිකයින්ගේ අදහස එහෙම නෙවෙයි. කොමිසමේ රැස්වීමක් පැවැත්වුනේ නැහැ. නමුත් මැතිවරණය සඳහා සූදානම් වීමක් තියෙනවා. ඒ ගැන මම කම්පනයට පත්වෙනවා. මැතිවරණයක් තියන්න අපිට බලපෑම් කළොත් ඒක අපේ ස්වාධීන කොමිෂන් සභා පනතට එරෙහි කටයුත්තක්. අපි මේ නීති අභිබවා ගොස් මැතිවරණයක් පැවැත්වුවොත් හැර ජූනි දෙක පාර්ලිමේන්තුව රැස් කරන්න අමාරුයි. එල්ටීටීඊය ඡන්දය දාන්න එපා කිව්වාම ඡන්ද 10ක් අරගෙන පාර්ලිමේන්තුවට ආව වගේ කට්ටිය එන්න ඉඩ තියෙනවා. දෙවෙනිදාට කලින් පාර්ලිමේන්තුව රැස්කරන්න පුළුවන් කමක් තියෙනවා. පැරණි පාර්ලිමේන්තුව රැස් කිරීම. කොමිසම මේ වෙද්දි වහල තියෙන්නේ. යාපනයට ගිහිල්ලා ඉන්න කිව්ව නිසා මම ආවා. නමුත් මේ අවස්ථාවේදී තීන්දු තීරණ අරගෙන තියෙනවා. නීතියට අනුව සාමාජිකයින් තුන්දෙනාම එකතුවෙලයි තීරණ ගන්න ඕනා. නමුත් මම නොමැතිව තීරණ අරන් තියෙනවා.”", "URL": "https://lankatruth.com/si/?p=92629", "Category": "පුවත්", "Parent URL": null}