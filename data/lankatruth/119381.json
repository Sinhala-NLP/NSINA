{"Source": "Lankatruth", "Timestamp": "July 9, 2021", "Headline": "සෞඛ්‍ය රෙගුලාසිවලට මුවා වී සාමකාමී විරෝධතා වැළැක්වීම පිටුපස අඳුරු උත්ප්‍රාසයක්… FUTA පහරදීම හෙළා දකිමින් කියයි", "News Content": "ආර්ථක හා සෞඛ්‍ය අක්‍රමිකතා හේතුවෙන් රට පුරා ඉහල යමින් පවතින මහජන නොසන්සුන්තාවයට මුහුණ දීමට නොහැකි ආණ්ඩුව මේ මොහොතේ විරෝධතා දැක්වීමට ජනතාවට ඇති නීත්‍යානුකූල අයිතිය මැඩපැවැත්වීම සඳහා ප්‍රචණ්ඩත්වයට හා බිය ගැන්වීම්වලට යොමු වී සිටින බව විශ්වවිද්‍යාල ආචාර්යවරුන්ගේ සමිති සම්මේලනය (FUTA) පවසයි. මෙරට නිදහස් අධ්‍යාපනය අහෝසි කරමින් අධ්‍යාපනය මිලිටරිකරණය කිරීම සඳහා ගෙන එනු ලබන කොතලාවල ජාතික ආරක්ෂක විශ්වවිද්‍යාල (KNDU) පනත් කෙටුම්පතට එරෙහිව ඊයේ (08)දිනයේ සිදුකරනු ලැබූ සාමකාමීවිරෝධතාවයට එල්ල කළ ප්‍රහාරය දැඩි ලෙස හෙළා දකිමින් එම සම්මේලනය නිකුත් කළ නිවේදනයකින් මේ බව පවසා තිබේ. එම නිවේදනය මෙසේයි “පාර්ලිමේන්තුවේ විවාදයට ගත් KNDU පනත් කෙටුම්පතට එරෙහිව අන්තර් විශ්වවිද්‍යාල ශිෂ්‍ය බල මන්ඩලය (IUSF) කැඳවා තිබූ සාමකාමී විරෝධතාවයට එරෙහිව ගත් අත්ත‌නෝමතික හා කුරිරු පොලිස් ක්‍රියාමාර්ගය විශ්වවිද්‍යාල ආචාර්යවරුන්ගේ සමිති සම්මේලනය (FUTA) හෙළා දකි. රට තුළ විසම්මුතිය හා විරෝධය මැඩ පැවැත්වීම සඳහා රජය සෞඛ්‍ය රෙගුලාසි අවභාවිතයේ යෙදෙන ආකාරය පිළිබඳව අපගේ අනතුරු ඇගවීම හා පිළිකුල ප්‍රකාශ කරමු. එක් රැස්වීමේ අයිතිය හා නිදහසේ කතා කිරීමේ අයිතිය ශ්‍රී ලංකාවේ ව්‍යවස්ථාවෙන් සහතික කර ඇති මූලික නිදහසට අයත් අතර එය ඕනෑම ප්‍රජාතන්ත්‍රවාදී සමාජයක මූලික ලක්ෂණයකි. ආර්ථක හා සෞඛ්‍ය අක්‍රමිකතා හේතුවෙන් රට පුරා ඉහල යමින් පවතින මහජන නොසන්සුන්තාවයට මුහුණ දීමට නොහැකි ආණ්ඩුව මේ මොහොතේ විරෝධතා දැක්වීමට ජනතාවට ඇති නීත්‍යානුකූල අයිතිය මැඩපැවැත්වීම සඳහා ප්‍රචණ්ඩත්වයට හා බිය ගැන්වීම්වලට යොමු වී සිටින බව අපට පැහැදිලිය. කාර්යාල, ස්පා සහ බොහෝ ක්‍රියාකාරකම් වලට බාධා රහිතව ක්‍රියාකිරීමට ඉඩ සලසා දෙන අතර සෞඛ්‍ය රෙගුලාසි පිටුපස සැඟවී සාමකාමී විරෝධතා වැළැක්වීම පිටුපස ඇත්තේ අඳුරු උත්ප්‍රාසයකි. KNDU පනත් කෙටුම්පත මේ රටේ උසස් අධ්‍යාපන පද්ධතියට බරපතල අවදානමක් ඇති කරයි. අධ්‍යාපන හා වෙනත් අංශවල වෘත්තීය සමිති විශාල සංඛ්‍යාවක් ඇතුළු ආයතන ගණනාවක් මෙම පනතට දැඩි ලෙස විරුද්ධ වී තිබේ. අධ්‍යාපනයේ ගුණාත්මක භාවය හෝ මූලික මූලධර්ම කෙරෙහි එතරම් සැලකිල්ලක් නොදක්වන ලාබ අරමුණු පමණක් මෙහෙයවන මිලිටරිවාදී අධ්‍යාපන ආකෘතියක් සාමාන්‍යකරණය කිරීම මගින් මේ රටේ උසස් අධ්‍යාපන සැකැස්ම මූලික වශයෙන් වෙනස් කිරීමේ තර්ජනයක් එය විසින් ඇති කරයි. ප්‍රජාතන්ත්‍රවාදී රටක එවැනි නීති වලට විරුද්ධ වීම ජනතාවගේ පරමාධිපත්‍ය අයිතිය වන අතර එවැනි විසම්මුතීන්ට ඇහුම්කන්දීම ප්‍රජාතන්ත්‍රවාදීව තේරී පත් වූ රජයක පරම වගකීම වේ. අද දින උද්ඝෝෂණයට සහභාගී වෙමින් සිටින අ.වි.වි.ශි.බ.ම. සිසුන්ට සහ අධ්‍යාපන ක්ෂේත්‍රයේ බොහෝ වෘත්තීය සමිති නායකයින්ට එරෙහි මෙම කුරිරු හා අමානුෂික ප්‍රහාරය අපි හෙලා දකිමු. අධික ලෙස බලය යෙදවීම සදහා දේශපාලන කොළ එළියක් ලබා දී ඇත්නම් මිස පොලීසිය මේ ආකාරයෙන් ක්‍රියා නොකරනු ඇත. මහජන විශ්වාසය නැතිවී ඇති විට හැකි සෑම ආකාරයකින් ම පාලන බලය රැක ගැනීමට උත්සහ කරන අසාර්ථක පාලන තන්ත්‍රයක ලක්ෂණය මෙයයි. රජය තුළ සහ ඉන් පිටත ප්‍රජාතන්ත්‍රවාදී සම්ප්‍රදායන්ට ගරු කරන සියලු පාර්ශවයන්ගෙන් අප ඉල්ලා සිටින්නේ මෙම කුරිරු ක්‍රියාව හෙළා දකින ලෙසටත්, මේ රට පාලනය කළ යුතු ප්‍රජාතන්ත්‍රවාදී මූලධර්මවලට ගරු කරන ලෙස රජයට බල කරන ලෙසත්ය. මහාචාර්ය ශ්‍යාම බන්නැහැකසභාපති, විශ්වවිද්‍යාල ආචාර්යවරුන්ගේ සමිති සම්මේලනය (FUTA)", "URL": "https://lankatruth.com/si/?p=119381", "Category": "පුවත්", "Parent URL": null}