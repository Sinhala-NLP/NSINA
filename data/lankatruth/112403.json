{"Source": "Lankatruth", "Timestamp": "March 11, 2021", "Headline": "අවම දෛනික වැටුප රු. 1000ක් කිරීම පුස්සක් වෙයිද?", "News Content": "වතු සේවකයන්ගේ අවම දෛනික වැටුප රුපියල් 1000ක් බවට පත් කිරීමේ ගැසට් නිවේදනය කම්කරු අමාත්‍යාංශ ලේකම් යූ.කේ මාපා පතිරණ විසින් නිකුත් කර තිබුණ ද, වැවිලිකරුවන්ගේ සංගමයේ සභාපතිවරයා ප්‍රකාශ කර තිබෙන්නේ මේ අවස්ථාවේදී ආණ්ඩුවේ නියෝග පිළිපදිමින් මාස කිහිපයක් මෙම වැටුප ලබාදෙන බවය. එම ගැසට් නිවේදනයේ සඳහන් කර ඇත්තේ මෙම වැටුප් වැඩිවීම පසුගිය 05 වැනිදා සිට බලපැවැත්වෙන බවය. වතු සේවකයන්ගේ අවම දෛනික වැටුප රුපියල් 900ක් සහ අයවැය සහන දීමනාව ලෙස රුපියල් 100ක මුදලක් වශයෙන් සම්පූර්ණ මුදල රුපියල් 1000ක් ගෙවීම සඳහා පඩි පාලක සභා අනුමැතිය හිමිවිය. එසේ වුවද මාස කිහිපයකට පසු මෙම වැඩිකළ වැටුප ගෙවීම හැකියාව සම්බන්ධයෙන් සමාලෝචනයක් සිදුකර එම ගෙවීම සම්බන්ධයෙන් ඉදිරි ක්‍රියාමාර්ග නැවත සලකා බලන බව වැවිලිකරුවන්ගේ සංගමයේ සභාපතිවරයා අවධාරණය කර ඇත. ඔවුන් පවසා තිබෙන්නේ එසේ ගෙවීමේ හැකියාව නොමැති නම් වැවිලිකරුවන්ගේ සංගමය වශයෙන් තීන්දුවක් ගන්නා බවය.", "URL": "https://lankatruth.com/si/?p=112403", "Category": "පුවත්", "Parent URL": null}