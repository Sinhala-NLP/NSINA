{"Source": "Lankatruth", "Timestamp": "February 19, 2019", "Headline": "මොරගහකන්ද ව්‍යාපෘතියෙන් අසාධාරණයට ලක්වූවන් වෙනුවෙන් වූ සටන ජයගත්තේ ජවිපෙ නිසයි", "News Content": "මොරගහකන්ද ව්‍යාපෘතිය හේතුවෙන් සෘජුවම වගා බිම් අහිමිවන ජනතාවට සාධාරණ වන්දි මුදලක් ලබාගෙන නැවත පදිංචි කරන බිම් වෙත යාම සඳහා ගෙන ගිය අරගලය මේ වනවිට 90%කින් ජය ගෙන ඇති බවත් තම සටන ජයගැනීමට ජනතා විමුක්ති පෙරමුණෙන් ලබා දුන් ශක්තියට ධෛර්යයට ස්තුතිය පුද කරන බවත් නාඋල ජන අයිතීන් සුරැකීමේ සංවිධානයේ කැඳවුම්කරු ආර්.ඒ.ඩි ජයතිලක මහතා සඳහන් කරයි. මේ වනවිට‍ ඉතිරිව ඇත්තේ නැවත පදිංචි කළ ප්‍රදේශවල ගොවිතැන් කටයුතු ඇතුළු එදිනෙදා ජීවිතයට අවශ්‍ය යටිතල පහසුකම් ලබා ගැනීමේ සටන් බවත් එයද ජයග්‍රහණය දක්වාම මෙහෙයවන බවත් ජයතිලක මහතා අප වෙත අදහස් දක්වමින් අවධාරණය කළේය. තමන් ඇතුළු පිරිස ගෙන ගිය මෙම අරගලය ජයගැනීම සඳහා ජනතා විමුක්ති පෙරමුණ ලබා දුන් සහාය ඉතා ශක්තියක් වූ බවත් විශේෂයෙන් ජවිපෙ නායක අනුර දිසානායක මහතා මෙම ගම් ප්‍රදේශවලට පැමිණ ජනතා ගැටළුව දෑහින්ම දැකබලාගෙන පාර්ලිමේන්තුවේ අවධානයට යොමු කළ බවත් අමාත්‍යාංශ නිලධාරීන් හා බලධාරීන්ගේ අවධානය මේ වෙත යොමු කරවමින් සිදු කළ සාකච්ඡාවෙන් පසු ජනතාවට සාධාරණය ඉටු වූ බවත් නාඋල ජන අයිතින් සුරැකීමේ සංවිධානයේ කැදවුම්කරු ආර්.ඒ.ඩි ජයතිලක මහතා අවධාරණය කළේය. ජාතික වෘත්තීය සමිති මධ්‍යස්ථානයේ සභාපති කේ.ඩී ලාල්කාන්ත මහතා, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, විල්ගමුව ප්‍රාදේශීය සභාවේ ජවිපෙ මන්ත්‍රී නිශාන්ත ප්‍රදීප් කුමාර මහතා ඇතුළු පිරිස විසින් ලබා දුන් ශක්තියද විශේෂයෙන් මතක් කළ යුතු බවත් ඒ හේතුවෙන් තම සටන ජයග්‍රහනයෙන් කෙලවර කිරීමට හැකි වූ බවත් ඒ මහතා අවධාරණය කළේය. මේ වනවිට මොරගහකන්ද ව්‍යාපෘතිය හේතුවෙන් වක්‍ර බලපෑම්වලට ලක්ව තිබෙන රජාවෙල, කෝන්ගහවෙල, පිල්ලගහමුලතැන්න, මොරගොල්ල ගල්ගොඩ, මාරගමුව යන ග්‍රාමසේවා වසම් වල ජනතාවට සිදුව ඇති අසාධාරණය සම්බන්ධයෙන්ද අවධානය යොමුව ඇති බවත් ඔවුන් සංවිධානය කරමින් එම ජනතාවට ලැබිය යුතු අයිතිවාසිකම් ලබාදීමටද සටන ඉදිරියට ගෙන යන බවත් මෙහිදී නාඋල ජන අයිතින් සුරැකීමේ සංවිධානයේ කැදවුම්කරු ආර්.ඒ.ඩි ජයතිලක මහතා අවධාරණය කළේය.", "URL": "https://lankatruth.com/si/?p=68615", "Category": "පුවත්", "Parent URL": null}