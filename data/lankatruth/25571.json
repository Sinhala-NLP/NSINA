{"Source": "Lankatruth", "Timestamp": "December 27, 2016", "Headline": "රත්නසිරි වික්‍රමනායක මහතා අභාවප්‍රාප්ත වෙයි", "News Content": "මෙරට හිටපු අග්‍රාමාත්‍යවරයෙකු මෙන්ම ජ්‍යෙෂ්ඨ දේශපාලනඥයෙකු වූ රත්නසිරි වික්‍රමනායක මහතා අභාවප්‍රාප්ත වී තිබේ. ඒ මහතා රෝගී තත්වයෙන් පෞද්ගලික රෝහලක ප්‍රතිකාර ලබමින් සිටියදී මෙසේ අභාවප්‍රාප්ත වී ඇත. 1933 මැයි මස 05 වැනිදා උපත ලබා ඇති ඒ මහතා මියයන විට 83වන වියේ පසු වී තිබේ. රත්නසිරි වික්‍රමනායක මහතා අභාවප්‍රාප්තවන විටත් වත්මන් ජනාධිපති මෛත්‍රීපාල සිරිසේන මහතාගේ ජ්‍යෙෂ්ඨතම උපදේශකවරයෙක් වශයෙන් මෙන්ම නිදහස් පක්ෂයේ අනුශාසකවරයෙක් ලෙසද කටයුතු කර ඇත. ඒ මහතා 1978 වර්ෂයේ දී ශ්‍රී ලංකා නිදහස් පක්ෂයේ මහලේකම් වරයා වශයෙන්ද කටයුතු කර තිබේ. 1970 වර්ෂයේදී ප්‍රථම වරට අමාත්‍ය ධුරයකට හිමිකම් කියන ඒ මහතා සිරිමාවෝ බණ්ඩාරනායක රජයේ අධිකරණ නියෝජ්‍ය අමාත්‍යවරයා ලෙස තේරී පත්වන අතර 1975 වර්ෂයේදී වැවිලි කර්මාන්ත අමාත්‍යවරයා ලෙසත් 1976 වසරේ දී අධිකරණ ඇමතිවරයා ලෙසත් කටයුතු කර ඇත. 2000 වර්ෂයේ අගෝස්තු මස 10 වැනිදා චන්ද්‍රිකා බණ්ඩාරනායක කුමාරතුංග ආණ්ඩුවේ අග්‍රාමාත්‍ය ධුරයට පත්වන ඒ මහතා 2001 වසරේ දෙසැම්බර් මස 09 වන දින දක්වා එම ධුරයේ කටයුතු කළ අතර 2001 වසරේ දෙසැම්බර් මස 18 වන දින සිට 2002 වසරේ ජනවාරි මස 31 වන දින දක්වා විපක්ෂ නායක ධුරයේද කටයුතු කර තිබේ. ඔහු යළිත් 2005 වසරේ නොවැම්බර් මස 19 වන දින සිට 2010 වර්ෂය දක්වාම මහින්ද රාජපක්ෂ ආණ්ඩුවේ අග්‍රාමත්‍යවරයා ලෙස කටයුතු කරන ලදී. දේහය පිළිබඳ අවසන් කටයුතු පසුව දැනුම්දෙන බව පවුලේ ඥාතීහු පවසති.", "URL": "https://lankatruth.com/si/?p=25571", "Category": "පුවත්", "Parent URL": null}