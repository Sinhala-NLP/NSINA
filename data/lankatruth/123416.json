{"Source": "Lankatruth", "Timestamp": "September 21, 2021", "Headline": "යොහානි සංස්කෘතික තානාපතිනියක ලෙස පිලිගත හැකියි – ඉන්දියාව කියයි", "News Content": "‘මැණිකේ මගේ හිතේ..’ ගීතයෙන් මාස ජනප්‍රියත්වයට පත් වූ ශ්‍රී ලංකාවේ නවක ගායිකා යොහානි ද සිල්වා ශ්‍රී ලංකාව සහ ඉන්දියාව අතර සංස්කෘතික තානාපතිනියකගේ තත්වයේ පිළිගැනීමක් ලබාදීමට ඉන්දියාය කටයුතු කර ඇති බව මෙරට පිහිටි ඉන්දීය මහකොමසාරිස් කාර්යාලයේ ප්‍රකාශයක් අනුව අනාවරණය වේ. ‘මැණිකේ මගේ හිතේ..’ අන්තර්ජලයට යොමු කර මාස තුනක් තුළ ලොව වැඩිම සංඛ්‍යාවක් නැරඹූ 05 වැනි ගීතය බවට මේ වනවිට පත්වී තිබේ. ඇය පසුගියදා ඉන්දියාවේ රූපවාහිනි නාළිකා ගණනාවක් සමඟ සම්මුඛ සාකච්ඡා පැවැත්වූ අතර මේ සම්බන්ධයෙන් අදහස් පළකරමින් කොළඹ ඉන්දීය මහකොමසාරිස් කාර්යාලය මේ බව කියාසිටී. “නවතම සංස්කෘතික තනාපතිනි යොහානි ද සිල්වා ඉන්දියාවේ ජාතික රූපවාහිනි නාලිකාවන් හි පෙනී සිටීම අභිමානවත් මොහොතකි. මිලියන 110කට වැඩි යූ ටියුබ් නැරඹුම් වාර හිමි කරගත් ඇයගේ ‘ මැණිකේ මගේ හිතේ’ ගීතය ඉන්දියාවේ ප්‍රසිද්ධ පුද්ගලයන්ගේ සිට සාමාන්‍ය ජනතාව දක්වා මිලියන ගණනකගේ හදවත් සොරාගෙන ඇත. වසර දහස් ගණනක් පැරණි ඉන්දු – ශ්‍රී ලංකා සබඳතාවයේ සැබෑ මිහිර සහ ගැඹුර මෙයින් පිළිඹිබු වේ.” යැයි ද ඉන්දීය මහකොමසාරිස් කාර්යාලය පවසයි.", "URL": "https://lankatruth.com/si/?p=123416", "Category": "කලා පුවත්", "Parent URL": null}