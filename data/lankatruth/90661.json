{"Source": "Lankatruth", "Timestamp": "March 7, 2020", "Headline": "කොරෝනා වසංගතය: ඉතාලියේ මරණ සංඛ්‍යාව 197 දක්වා ඉහළට", "News Content": "ඉතාලියේ කොරෝනා වසංගතය නිසා සිදුවූ මරණ සංඛ්‍යාව 197 දක්වා ඉහළ යයි. එරට බලධාරීන් පවසන්නේ පසුගිය පැය 24 තුළ පුද්ගලයින් 24 දෙනෙකු මරණයට පත්වූ බවයි. දැනට රෝගීන් 4,600ක් ඉතාලියෙන් වාර්තා වී ඇති අතර කොරෝනා වසංගතය නිසා සිදුවන දෙවන වැඩිම මරණ සංඛ්‍යාව වාර්තා වන රට බවට ඉතාලිය පත්ව ඇත. වැඩිම ආසාදිත රෝගීන් සහ මරණ සංඛ්‍යාව වාර්තා වන්නේ චීනයෙනි. ඉරානය සහ තායිලන්තයෙන් දෙවන සහ තුන්වන විශාලතම අසාදිත පුද්ගලයින් සංඛ්‍යාව වාර්තා වේ. මියගිය පුද්ගලයින්ගේ සාමාන්‍ය වයස අවුරුදු 80ක් බවත් ඔවුන්ගෙන් බහුතරය රෝගී තත්වයන් යටතේ සිටි පුද්ගලයින් බවත් ඉතාලි සෞඛය බලධාරීහු පවසති. මියගිය පුද්ගලයින්ගෙන් 72% ක් පිරිමින් වේ. ආසාදිත පුද්ගලයින්ගෙන් 4.25%ක් මරණයට පත් වී ඇති අතර මෙම මරණ අනුපාතිකය පිලිබඳ මතභේද පවතී. එනම් අසාදිත සියලුම පුද්ගලයින් වාර්තා නොවන බවත් එබැවින් මරණ අනුපාතිකය මීට වඩා අඩු අගයක් ගන්නා බවට මතයක් පැවතීමයි. ඇමරිකානු ජනාධිපති ඩොනල්ඩ් ට්‍රම්ප් ලෝක සෞඛය සංවිධානයේ මෙම සංඛ්‍යාලේඛන අභියෝගයට ලක්කළේය. ඉතාලිය ලෝකයේ වයස්ගත ජනතාව වැඩියෙන්ම සිටින රට වන අතර රෝගය වයස්ගත ජනතාවට මාරාන්තික බව ඉතාලියේ රෝගය ව්‍යාප්තවන වේගය අනුව තහවුරු වේ.", "URL": "https://lankatruth.com/si/?p=90661", "Category": "පුවත්", "Parent URL": null}