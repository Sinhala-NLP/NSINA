{"Source": "Lankatruth", "Timestamp": "January 23, 2019", "Headline": "කොමිස් මුදලට යටවූ දේශපාලනඥයන් නිසා කෑගල්ලේ ජනතාව කබලෙන් ලිපට වැටිලා", "News Content": "කෑගල්ල දිස්ත්‍රික්කය තුළ සිදුකෙරෙමින් පවතින මාර්ග ව්‍යාපෘතියක් හරහා රුපියල් මිලියන ගණනක ජනතා මුදල් නාස්තිවීමක් සම්බන්ධව ජනතා විමුක්ති පෙරමුණ පසුගියදා මාධ්‍ය හමුවක් පවත්වමින් අනාවරණය කළේය. අයි රෝඩ් ව්‍යාපෘතියේ KE 01 ව්‍යාපෘතිය හරහා දෙහිඕවිට, යටියන්තොට, බුලත්කොහුපිටිය සහ දැරණියගල යන ප්‍රාදේශීය ලේකම් කොට්ඨාස හතරට අයත් තෝරාගත් මාර්ග 17ක් සංවර්ධනය කිරීමට ලබාදුන් කේ.ඊ.ඊබට් සමාඟම අදාල ව්‍යාපෘතිය අවසන් නොකර මාර්ග අතහැර දැමීම මගින් මේ වනවිට ජනතාව දැඩි අපහසුතාවයට පත්ව ඇති බවත් ඒ හරහා විශාල ජනතා මුදල් නාස්තියක් සිදුව ඇති බවත් මාධ්‍ය හමුවේ අදහස් දක්වමින් ජනතා විමුක්ති පෙරමුණේ දෙහිඕවිට ප්‍රාදේශීය සභා මන්ත්‍රී, දෙහිඕවිට ජනඅයිතීන් සුරැකීමේ සංවිධානයේ ලේකම් කෝසල නුවන් මහතා පැවසීය. මාර්ග 17ට අයත් සම්පූර්ණ දිග ප්‍රමාණය කිලෝමීටර් 80කට ආසන්නය. ව්‍යාපෘතිය සඳහා ඇස්තමේන්තුගත රුපියල් මිලියන 2007ක මුදලින් 75%කට අධික මුදලක් මේ වනවිට අදාල සමාඟමට ගෙවා ඇති නමුත් එම සමාඟම ව්‍යාපෘතිය අවසන් නොකර අතහැර දමා ඇතැයි එම මහතා පැවසීය. මේ හේතුවෙන් ප්‍රධාන මාර්ග වෙත පිවිසීමට ඇති අතුරු මාර්ග සම්පූර්ණයෙන්ම පාහේ අඩාලවී ඇති බවත් පොදු ප්‍රවාහන සේවය අඩාලවී ඇති බවත් ජලය බැසයාම සම්බන්ධ ගැටලු මතුවීමෙන් විවිධ සෞඛ්‍ය තර්ජන ඇතිවීමේ අවධානම් තත්වයක් ඇතිවී තිබෙන බවත් ඒ මහතා වැඩිදුරටත් පැවසීය. ප්‍රදේශයේ දේශපාලනඥයන් විසින් කොමිස් මුදල් ලබාගැනීමේ අරමුණින් මෙවැනි විශාල ව්‍යාපෘතියක් සුදුසුකම් නොලත් සමාඟමකට භාරදීම මෙම ගැටළුවට මූලික හේතුව වී ඇති බවත් මහාමාර්ග අමාත්‍ය කබීර් හෂීම් මහතා මෙම ගැටලුවට සෘජුව වග කිවයුතු බව ඔවුන් චෝදනා කරයි. ව්‍යාපෘතිය සම්බන්ධව මහාමාර්ග අමාත්‍යාංශය සිදුකළ ශක්‍යතා වාර්තාවට අනුව ව්‍යාපෘතියෙන් නිමකර ඇත්තේ 53%ක ප්‍රමාණයක් වන අතර යෝජිත රුපියල් මිලියන 2007ක මුදලින් මේ වනවිට ඉතිරිව ඇත්තේ මිලියන 600ක මුදලක් බවත් මාධ්‍ය හමුවට එක්වූ ජනතා විමුක්ති පෙරමුණේ කෑගල්ල දිස්ත්‍රික් නායක හිටපු පාර්ලිමේන්තු මන්ත්‍රී ගාමිණී රත්නායක මහතා පැවසීය. එසේම ටෙන්ඩර් භාරදීමේදී කේ.ඊ. ඊබට් සමාඟම සතු මූල්‍ය හැකියාව, යන්ත්‍රෝපකරණ ප්‍රමාණය හෝ ඉන්ජිනේරු පසුබිම සම්බන්ධ ශක්‍යතා වාර්තාවක් කැඳවිය යුතු වුවද එම සාධක නොසලකා හැර අමාත්‍යවරයාගේ එකඟතාවය මත ටෙන්ඩර් ලබාදීම සිදුකර ඇති බවත් මාර්ග ව්‍යාපෘතිය නිම කිරීමට ද පෙර අදාල සමාගමට විශාල මුදල් ප්‍රමාණයක් වෙන්කර ඇති බවත් ඒ මහතා පෙන්වා දුන්නේය. ආසියානු සංවර්ධන ණය යෝජනා ක්‍රමය යටතේ ලබාගත් ණය මුදලින් මෙම ව්‍යාපෘතියට මුදල් වෙන්කර ඇති අතර එම මුදල ද ජනතා සේවයට යොදවනවා වෙනුවට දේශපාලන අධිකාරිය මැදිහත් වී කොල්ල කෑම සිදුකර තබේ. මේ වනවිට අදාල ඉදිකිරීම් සම්පූර්ණ කිරීමට වෙනත් සමාඟම් මැදිහත්වීම ප්‍රතික්ෂේප කිරීම හේතුවෙන් මාර්ග සංවර්ධන අධිකාරිය සහ ප්‍රදේශයේ ජනතාව දැඩි අපහසුතාවයට පත්ව ඇත. එසේම ව්‍යාපෘතිය සඳහා වෙන්කරන ලද මුදලින් දැනට ඉතිරිව පවතින මුදල ව්‍යාපෘතිය සම්පූර්ණ කිරීමට කිසිසේත්ම ප්‍රමාණයත් නොවන බවද මාධ්‍ය හමුව අමතමින් ගාමිණී රත්නායක මහතා පැවසීය. කෙසේ වෙතත් මේ වනවිට ප්‍රදේශයේ ජනතාව කබලෙන් ලිපට වැටී ඇති බවත් වහාම මෙම ගැටළුව විසඳීමට බලධාරීන් මැදිහත්විය යුතු බවත් මාධ්‍ය හමුව අමතමින් ජනතා නියෝජිතයෝ පැවසීය. මාධ්‍ය හමුව සඳහා ජවිපෙ දිස්ත්‍රික් නායක ගාමිණී රත්නායක, ජවිපෙ දෙහිඕවිට ප්‍රාදේශීය සභා මන්ත්‍රී කෝසල නුවන්, ජවිපෙ යටියන්තොට ප්‍රාදේශීය සභා මන්ත්‍රී ප්‍රියන්ත පුෂ්පකුමාර, ජවිපෙ රුවන්වැල්ල ප්‍රාදේශීය සභා මන්ත්‍රී දර්ශන වෛද්‍යරත්න යන මහත්වරු සම්බන්ධ විය.", "URL": "https://lankatruth.com/si/?p=66855", "Category": "පුවත්", "Parent URL": null}