{"Source": "Lankatruth", "Timestamp": "May 21, 2023", "Headline": "පොහොට්ටු ඇමතිවරු නෙළුම් කාර්යාලය මග හැරලා", "News Content": "වත්මන් රනිල් රාජපක්ෂ ආණ්ඩුවේ කැබිනට් සහ රාජ්‍ය ඇමති ධුර ලබාගත් පොහොට්වේ මැති ඇමතිවරු බොහෝ දෙනෙකු නෙළුම් මාවතේ පිහිටි එම පක්ෂ ප්‍රධාන කාර්යාලයට ගොඩවීම පවා මගහරිමින් සිටින බව දේශපාලන ආරංචි මාර්ග සඳහන් කරයි. ඇතැමුන් ආණ්ඩුවේ තනතුරු ලබා ගැනීමෙන් පසුව, මුල් කාලයේ දවස් දෙක තුනක් පක්ෂ මුලස්ථානයට ගියද පසුව ගොස් නැති බවත් තවත් පිරිසක් තනතුරු ලබා ගැනීමෙන් පසුව කිසිම දවසක පක්ෂ මූලස්ථානයට ගොස් නැති බවත් පැවසේ. මින් වැඩි දෙනෙකු පොහොට්ටුවේ දේශපාලන කටයුතුවලින් ඈත්ව සිටින අතර ඔවුන් ජනාධිපති රනිල් වික්‍රමසිංහ සමඟ වැඩි සම්බන්ධතාවක් පවත්වමින් සිටින බවද එම දේශපාලන ආරංචි මාර්ග සඳහන් කරයි. විශේෂයෙන් නෙළුම් මාවතේ පිහිටි පොහොට්ටු පක්ෂයේ මූලස්ථානයට මෙලෙස ගොඩ නොවන මැති ඇමතිවරු ඊට පෙර නිතර දෙවේලේ එහි දැකගන්නට සිටි අයවලුන් බවද පැවසේ. එම නායකයින්ගේ මෙම තත්වය තුළ එම පක්ෂයේ බොහෝ දෙනෙකු තුළ දැඩි කලකිරීමක් හටගෙන ඇති බවද පැවසේ. අ‍ාණ්ඩු පාර්ශ්වයේ ප්‍රධාන සංවිධායක මෙන්ම නාගරික සංවර්ධන හා නිවාස ඇමති ප්‍රසන්න රණතුංග රනිල් රාජපක්ෂ ආණ්ඩුවේ ඇමති ධුරය ලබාගත් පසු මේ වනවිට අවස්ථා ගණනාවකදීම ප්‍රකාශ කර ඇත්තේ තමා ජනාධිපති රනිල් වික්‍රමසිංහට සහාය පල කරන බවය.", "URL": "https://lankatruth.com/si/?p=147174", "Category": "පුවත්", "Parent URL": null}