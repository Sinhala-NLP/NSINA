{"Source": "Lankatruth", "Timestamp": "September 17, 2021", "Headline": "බැඳුම්කර වංචාවේ තොරතුරු රැසක් සකස් කර දුන් මහ බැංකු මූල්‍ය මණ්ඩල ලේකම් ධුරයෙන් ඉවතට", "News Content": "මහ බැංකු බැඳුම්කර චෝදනාවන්ට අදාළ ලිපිගොනු භාරව සිටි සහ අදාළ ජනාධිපති කොමිෂන් සඳහා එම වංචාව සම්බන්ධයෙන් තොරතුරු ලබාදුන් ශ්‍රී ලංකා මහා බැංකු මූල්‍ය මණ්ඩල ලේකම් කේ.එම්.ඒ.එන් දවුලගල වහාම ක්‍රියාත්මක වන පරිදි එම ධුරයෙන් ඉවත් කර තිබේ. ඒ ශ්‍රී ලංකා මහ බැංකුවේ නව මහ බැංකු අධිපති ලෙස අජිත් නිවාඩ් කබ්රාල් පත් වීමෙන් දිනකට පසුව වීම විශේෂත්වයකි. හිටපු මහ බැංකු අධිපති අර්ජුන් මහේන්ද්‍රන් ඇතුළු පිරිසට මහ බැංකු බඳුම්කර වංචාව ඉදිරිපත් වූ මොහොතේ සිට ජනාධිපති කොමිෂන් සභාව, වෝහාරික විගණනය දක්වා සියලු ම පරීක්ෂණ කටයුතු සඳහා වෘත්තීයමය වගකීම රැදී තිබුණේ, කේ.එම්.ඒ.එන් දවුලගල යටතේය. බැඳුම්කර වංචාවට අදාළ ලිපි ගොනුවල සටහන් වෙනස් කිරීමට එයට සම්බන්ධ පුද්ගලයන් උත්සහ දැරූ අවස්ථාවේ දී එය වලක්වනු ලැබූවේ ද ඇය විසිණි. එමෙන්ම ඊ.ඒ.පී එදිරිසිංහ මුල්‍ය සමාගමට අදාළ විගණනයේද මුලිකත්වය දැරූ ඇය, එහි දී බලධාරීන්ගෙන් එල්ල වූ බලපෑම් නොතකා ක්‍රියා කළ සුපිළිපන් නිලධාරිනියකි. අර්ජුන මහේන්ද්‍රන් හා අජිත් නිවාඩ් කබ්රාල්ට චෝදනා එල්ල වන අදාළ වෝහාරික විගනන වාර්තා පහක සියලු ලේඛන භාරකාරීත්වය පැවතියේ කේ.එම්.ඒ.එන් දවුලගල භාරයේ වන අතර මෙම වංචාව සම්බන්ධයෙන් නීතිපති දෙපාර්තමේන්තුව සමඟ සම්බන්ධීකරණය කළේද ඇයයි. ශ්‍රී ලංකා මහ බැංකු මුදල් මණ්ඩල ලේකම් මෙලෙස හදිසියේම තනතුරෙන් පහකිරීම බැඳුම්කර වංචාවන් සම්බන්ධයෙන්යෙන් සිදු කෙරෙන ඉදිරි පරීක්ෂණ කටයුතුවලට මහත් බලපෑමක් එල්ලකෙරනු ඇතැයි විශ්ලේෂක මතය වී තිබේ.", "URL": "https://lankatruth.com/si/?p=123203", "Category": "ආර්ථික පුවත්", "Parent URL": null}