{"Source": "Lankatruth", "Timestamp": "June 8, 2018", "Headline": "ලෝක ආර්ථික බලවතුන්ගේ ‘ජී7’ සමුළුව ඇරඹේ", "News Content": "ලෝකයේ බලවත් ආර්ථිකයන්ට හිමිකම් කියන රටවල රාජ්‍ය නායක හමුව හෙවත් ‘ජී7’සමුළුව අද (8) සහ හෙට (9) දිනයන්හි කැනඩාවේ කි්‍යුබෙක් පළාතේ ‘ලා මැල්බේ’ නගරය කේන්ද්‍රකර ගනිමින් පැවැත්වීමට නියමිතව ඇත. ‘ජී7’ සමුළුව වාර්ශිකව පැවැත්වෙන අතර සමුළුවට සහභාගීවන රාජ්‍ය නායකයෝ ඔවුන්ගේ වෙළඳ සහ ආර්ථික ගැටලු, අභියෝග ආදිය සම්බන්ධයෙන් සමුළුවේදී සාකච්ඡා කිරීමට නියමිතව ඇත. කැනඩාව, ඇමරිකාව, ඉතාලිය, ප්‍රංශය, ජපානය, ජර්මනිය සහ මහා බ්‍රිතාන්‍ය ‘ජී7’ සමුළුවට අයත් රටවල් ය. රුසියාව ද ‘ජී7’ සාමාජිකයෙක් විය. කෙසේ නමුත් රුසියාව, යුක්ක්‍රේන සහ සිරියානු අර්බුදයට මැදිහත් වූ ආකාරය සම්බන්ධයෙන් විරෝධය පළ කරමින් ඇමරිකාව මැදිහත් වී රුසියාව ‘ජී7’ සාමාජිකත්වයෙන් ඉවත්කර දැමීය. ඒ වන විට ඇමරිකාවේ ජනාධිපති ලෙස කටයුතු කළේ බැරැක් ඔබාමාය. මෙවර සමුළුවේදී රැසියාව යළි සම්බන්ධ කර ගැනීම කොරෙහි අවධානය යොමු විය හැකි බවට විචාරකයෝ මත පල කරති. වත්මන් ඇමරිකා ජනපති ඩොනල්ඩ් ට්‍රම්ප් සහ රුසියානු ජනාධිපති පුටින් අතරේ පවතින්නේ යහපත් සබඳතාවක් පැවතීම ඊට හේතු වී තිබේ. ඇමරිකා ජනාධිපති ඩොනල්ඩ් ට්‍රම්ප් පසුගිය පළමුවැනිදා සිට යුරෝපා සංගමය, මෙක්සිකෝව සහ කැනඩාවෙන් ආනයනය කරන ලද වානේ සහ ඇලුමිනියම් සම්බන්ධයෙන් බදු අය කිරීම ආරම්භ කළේය. ඇමරිකාවට ආනයනය කෙරෙන වානේ සඳහා 25%ක බද්දක් සහ ඇලුමිනියම් සඳහා 10%ක බද්දක් ට්‍රම්ප් විසින් පනවා ඇත. ට්‍රම්ප්ගේ මෙම බදු අය කිරීම සම්බන්ධයෙන්, බ්‍රිතාන්‍ය අගමැතිනී තෙරේසා මේ, ප්‍රංශ ජනාධිපතිනී ඉමැනුවෙල් මැක්රොන් පමණක් නොව මෙවර ‘ජී7’ සමුළුව සංවිධානය කරන කැනඩා අගමැති ජස්ටින් ටෘඩෝගෙන් ද විරෝධයක් එල්ල වී තිබේ. ජනාධිපති ඩොනල්ඩ් ට්‍රම්ප්ට විරෝධය පෑමට බ්‍රිතාන්‍ය අගමැතිනී තෙරේසා මේ, ප්‍රංශ ජනාධිපති ඉම්මානුවෙල් මැක්රොන් සහ කැනඩා අගමති ටෘඩෝ සූදානමින් සිටින බවට තොරතුරු වාර්තා වේ. එම බදු අය කිරීම නීති විරෝධී බව කැනඩා අගමැති ජස්ටින් ටෘඩෝ පවසයි.", "URL": "https://lankatruth.com/si/?p=53889", "Category": "විදෙස් පුවත්", "Parent URL": null}