{"Source": "Lankatruth", "Timestamp": "November 9, 2021", "Headline": "විශ්‍රාමිකයන් සම්බන්ධ චක්‍රලේඛයත් රිවස්", "News Content": "අග්‍රහාර රක්ෂණ යෝජනා ක්‍රමය සඳහා යැයි පවසමින් රාජ්‍ය සේවයෙන් විශ්‍රාම ගිය පුද්ගලයින්ගේ වැටුපෙන් මුදල් කපා ගැනීමට නිකුත් කර තිබු චක්‍රලේඛය තාවකාලිකව අත්හිටුවා තිබේ. අද (09) දින නව චක්‍රලේඛයක් නිකුත් කරමින් රාජ්‍ය සේවා, පළාත් සභා හා පළාත් පාලන අමාත්‍යංශ ලේකම්වරයා මේ බව දැනුම් දී ඇත. දැනට මතු වී ඇති විවිධ විරෝධතා සලකා බලා අදාළ සියලු පාර්ශවයන් සමග නැවත සාකච්ඡා කර සුදුසු තීරණයක් ගන්නා තෙක් 2021.10.29 වන දින නිකුත් කරන ලද 12/2005 (VIII) චක්‍රලේඛයේ විධිවිධාන ක්‍රියාත්මක කිරීම මෙසේ අත්හිටුවා තිබේ. 2016 ජනවාරි මස පළමුවනදාට පෙර විශ්‍රාම ලැබූ සියලුම රාජ්‍ය සේවකයින්ගෙන් මුදල් අයකරගැනීමට යෝජනා කර තිබූ අතර එහි දැක්වුණේ වයස අවුරුදු 70ට වැඩි විශ්‍රාමිකයෙකුගේ වැටුපෙන් රුපියල් 600ක මුදලකුත් වයස අවුරුදු 70ට අඩු විශ්‍රාමිකයෙකුගේ වැටුපෙන් රුපියල් 400ක මුදලකුත් මෙම රක්ෂණාවරණය සඳහා අයකරගන්නා බවය.", "URL": "https://lankatruth.com/si/?p=125650", "Category": "පුවත්", "Parent URL": null}