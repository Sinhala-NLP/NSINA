{"Source": "Lankatruth", "Timestamp": "August 20, 2020", "Headline": "ප්‍රතික්ෂේප කෙරෙන අවුරුද්දට අඩු බිළිඳුන් බාරගැනීමට විශේෂ කවුළුවක්", "News Content": "සිය අලුත උපන් බිළිඳා හෝ වයස අවුරුද්දට අඩු ළමයින් දෙමාපියන් විසින් විවිධ හේතූන් මත ප්‍රතික්ෂේප කරමින් විවිධ ස්ථානයන්හි අතහැරදමා යාම වැළැක්වීම සඳහා ජාතික ළමා ආරක්ෂක අධිකාරිය විසින් නව පියවරක් ලෙස ඔවුන් භාර ගැනීමේ කවුළුවක් (Infant receiving windows) ඇති කිරීමට තීරණය කර තිබේ. ඒ අනුව රටේ පළාත් 09හි ප්‍රධාන රෝහල් 09ක ළමා රෝග අංශයට අනුබද්ධව මෙම කවුළුව ඇති කිරීමට අවශ්‍ය කටයුතු මේ වනවිට ආරම්භ කර ඇති බව නිවේදනයක් නිකුත් කරමින් ළමා ආරක්ෂක අධිකාරිය සඳහන් කර තිබේ. එසේම ළමා ආරක්ෂක අධිකාරියට ලැබෙන පැමිණිලි කඩිනමින් විමර්ශනය කිරීම සඳහා වැඩකටයුතු ආරම්භ කර ඇති බවත් ඒ යටතේ ළමා අපයෝජනය සිදුකරනු ලබන සැකකරුවන් නොපමාව අත්අඩංගුවට ගැනීමේ මෙහෙයුම් ආරම්භ කර ඇති බවත් එම නිවේදනයේ සඳහන් ය. ජාතික ළමා ආරක්ෂක අධිකාරියේ පැමිණිලි යාවත්කාලීන කිරීම හා කළමනාකරණය කිරීමේ ඩිජිටල් පද්ධතිය (Complaint Update and Management Digital System – CUMS) ප්‍රථම වරට මේ වනවිට සකසා අවසන් බවද අදාළ නිවේදනයේ සඳහන් වේ. එසේම, ජාතික ළමා ආරක්ෂක අධිකාරියේ පොලිස් පැමිණිලි යාවත්කාලීන කිරීම හා කළමනාකරණය කිරීමේ ඩිජිටල් පද්ධතිය (Police Complaint Update and Management Digital System – Police CUMS) සකස් කිරීමේ කටයුතු මේ දිනවල දී සිදුකරමින් පවතින බවත් ජාතික ළමා අරක්ෂක අධිකාරිය පවසයි.", "URL": "https://lankatruth.com/si/?p=95843", "Category": "පුවත්", "Parent URL": null}