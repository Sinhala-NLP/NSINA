{"Source": "Lankatruth", "Timestamp": "September 13, 2019", "Headline": "ජනතා මෙහෙවර උදෙසා රාජ්‍ය සේවකයෝත් අනුර දිසානායකට සහාය වෙති", "News Content": "මෙරට දූෂිත දේශපාලන ප්‍රවාහයට විරුද්ධ හා රාජ්‍ය සේවයේ අනාගත අපේක්ෂාවන් පිළිබඳවසිතන රාජ්‍ය සේවකයන්ගේ සහාය ජාතික ජන බලවේගයේ ජනපති අපේක්ෂක අනුර දිසානායක මහතාට ලබාදෙන බව “ජනතා මෙහෙවර උදෙසා රාජ්‍ය සේවකයෝ” සංවිධානය පවසයි. රට අගාධයට ඇද දමමින් ගෙන යන දූෂිත තට්ටුමාරු දේශපාලන ක්‍රමය වෙනස් තිරීමට රාජ්‍ය සේවකයන් පෙරට පැමිණිය යුතු බව එම සංවිධානයේ ජාතික සංවිධායක හිටපු අමාත්‍යාංශ ලේකම් අශෝක පීරිස් මහතා මේ බව පවසා සිටියේ, පසුගිය 11 වනදා බත්තරමුල්ල අවකාශය මධ්‍යස්ථානයේදීමාධ්‍ය හමුවක් කැඳවමිනි. දැනට රාජ්‍ය සේවයේ නියුතු සහ විශ්‍රාමික රාජ්‍ය නිලධාරීන් රැසකගේ දායකත්වය “ජනතා මෙහෙවර උදෙසා රාජ්‍ය සේවකයෝ” සංවිධානයට ලැබී ඇති බවද ඒ මහතා පවසා සිටියේය. එසේම එළැඹෙන 16 වැනිදා ශ්‍රී ලංකා සංවර්ධන පරිපාලන ආයතනයේ පවත්වන සම්මන්ත්‍රණයේදී සිය සංගමයේ සියලු සාමාජිකයන්ගේ එකඟත්වය මත ජාතික ජන බලවෙගයේ කොටස්කරුවෙකු ලෙස නිල වශයෙන් වැඩකටයුතු ආරම්භ කරන බවද හිටපු අමාත්‍යාංශ ලේකම්වරයා ප්‍රකාශ කළේ ය. විධායක ජනාධිපති ක්‍රමය අහෝසි කිරීම, අමාත්‍යාංශ සංඛ්‍යාව 20කට සීමා කිරීම. ඇමතිවරු පත්කිරීමේදී ජන සංයුතිය පදනමක් ලෙස ගැනීම, ව්‍යවස්ථාදායකයේ කාර්යභාරය නීති සම්පාදනයට පමණක් සීමා කිරීම, පලාත් සභා ක්‍රමය පිළිබඳ ගැඹුරු විද්වත් කතිකාවකින් පසු එහි නිගමනයන් අනුව පළාත් සභා ක්‍රමය අහෝසි කිරීම හෝ එසේ නොවේ නම් නිසි පරිදි බලතල විමධ්‍යගත කිරීම, පළාත් සභා ක්‍රමය තව දුරටත් පවත්වාගෙන යන්නේ නම් පාර්ලිමේන්තු මන්ත්‍රී සංඛ්‍යාව 150 දක්වා සීමා කිරීම, පළාත් සභා හා පළාත් පාලන ආයතනවල සංයුතිය වෙනස් කර දැනට සිටින සංඛ්‍යාව 50 දක්වා අඩු කිරීම, මහජන නියෝජිතයන් සඳහා දැනට සපයනු ලබන සියලු විශේෂ වරප්‍රසාද අහෝසි කිරීම යන සිය සංවිධානයේ යෝජනා ඉටු කළ හැකි එකම පේක්ෂකයා අනුර දිසානායක මහතා බව එම සංවිධානයේ විධායක සභික, හිටපු අමාත්‍යාංශ අතිරේක ලේකම් එම්.ජී.එස් ධම්මසේන මහතා එහිදී සිය අදහස් දකවමින් පැවසීය.", "URL": "https://lankatruth.com/si/?p=80815", "Category": "පුවත්", "Parent URL": null}