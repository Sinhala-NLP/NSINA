{"Source": "Lankatruth", "Timestamp": "August 20, 2019", "Headline": "චන්ද්‍රයාන් – 2 සාර්ථකව සදේ කක්ෂයට පිවිසේ (වීඩියෝ)", "News Content": "චන්ද්‍රයා මතට යානයක් ගොඩ බැස්සවූ සිව් වැනි රට බවට පත්වීමේ අපේක්ෂාවෙන් සිටින ඉන්දියාව, සිය සඳ මෙහෙයුමේ තවත් අධියරක් සාර්ථකව ජය ගනිමින් චන්ද්‍රයාන් 2 යානය චන්ද්‍රයාගේ කක්ෂය වෙත අවතීර්ණ කර තිබේ. පසුගිය ජූලි මස 22 වැනිදා ඉන්දියාවේ ආන්ද්‍ර ප්‍රදේශ් ප්‍රාන්තයේ ශ්‍රී හරිකොටා ගගන මධ්‍යස්ථානයෙන් ගමන් ඇරඹූ චන්ද්‍රයාන් 2 යානය දින 28ක ගමනකින් පසු අද(20) චන්ද්‍රයාගේ කක්ෂයට පිවිස තිබේ. චන්ද්‍රයාගේ කක්ෂය වෙත වැඩි වේගයකින් අවතීර්ණවීම යානය පරාවර්ථනය වීමට හේතුවිය හැකි අතර මන්දගාමීව ප්‍රවේශවීම සඳුගේ පෘෂ්ඨයේ ගැටී විනාශවීමේ අවධානයමක් මතු කරන බව ඉන්දීය අභ්‍යවකාශ විද්‍යාඥයන් පවසති. කෙසේ වෙතත් චන්ද්‍රයාන් 2 යානය නිසි වේගයකින් චන්ද්‍රයාගේ කක්ශය වෙත ඇතුළු වූ අතර එය සැප්තැම්බර් මස 7 වැනිදා නියමිත පරිදි චන්ද්‍රයාගේ පෘෂ්ඨය මතට ගොඩ බැස්සවීමට හැකිවනු ඇතැයි ඉන්දීය අභ්‍යවකාශ විද්‍යාඥයන්ගේ මතයයි.", "URL": "https://lankatruth.com/si/?p=79410", "Category": "විදෙස් පුවත්", "Parent URL": null}