{"Source": "Lankatruth", "Timestamp": "December 12, 2019", "Headline": "පොල් කර්මාන්තකරුවන් සුරැකීමේ සංවිධාන එකමුතුවට වැවිලි කර්මාන්ත ඇමතිගෙන් පොරෙන්දු මල්ලක්", "News Content": "පොල් වගාකරුවන් සහ පොල් ආශ්‍රිතව නිෂ්පාදන සිදුකරන කර්මාන්තකරුවන් මුහුණ දී ඇති ගැටලු සම්බන්ධව අද(12), වැවිලි කර්මාන්ත සහ අපනයන කෘෂිකර්ම අමාත්‍ය රමේෂ් පතිරණ මහතා සමඟ සාකච්ඡාකර එකඟතාවලට පැමිණ තිබේ. පොල් කර්මාන්තකරුවන් සුරැකීමේ සංවිධාන එකමුතුව මෙම සාකච්ඡාව පවත්වා ඇති අතර එහි කැඳවුම්කරු, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, පොල් කර්මාන්තකරුවන්ගේ සංවිධානය එකමුතුවේ සංජීව කරුණාසාගර මහතා, ජෙයරාජ් ඇන්තනී මහතා ඇතුළු නියෝජිතයන් පිරිසක් මේ සඳහා එක්ව ඇත. එහිදී ප්‍රධාන කරුණු කිහිපයක් අමාත්‍යවරයාගේ අවධානයට යොමුකර එකඟතා ඇතිකරගෙන තිබේ. ඒ අතරින්, පොල් ක්ෂේත්‍රයේ ගැටලු සාකච්ඡා කෙරෙන නියාමන කමිටුවක් නම්කිරීමට තීරණය වී ඇති අතර එය ලබන ජනවාරි මස 17 වැනිදා කැඳවීමට තීරණය කර ඇත. පොල් සංවර්ධන මණ්ඩලය, පොල් සංවර්ධන අධිකාරිය, පොල් පර්යේෂණ අධිකාරිය ඇතුළු පොල් ආශ්‍රිත රාජ්‍ය ආයතන සහ පොල් වගාකරුවන් හා කර්මාන්තකරුවන් නියෝජනය කරන සංවිධානය මෙම නියාමන කමිටුව නියෝජනය කරයි. එසේම ගස් හෙලීමේ පණතේ විධිවිධාන යටතට පොල් ගස ද ඇතුළත් කරන්නැයි පොල් කර්මාන්තකරුවන් සුරැකීමේ සංවිධාන එකමුතුව අමාත්‍යවරයාට යෝජනා කළේය. ඔවුන් පෙන්වා දුන්නේ දෙල්, කොස් හා තල් ඇතුළු ශාක කිහිපයක් ගස් හෙලීමේ පනත යටතට ගෙන තිබුණ ද අතිශය වැදගත් පොල් ගස් කපා හෙලීමට නීතියක් වලංගු නොවන බවය. එසේම දැනට පවතින අක්කර 10ට වැඩි පොල් ඉඩම් කැබලි කිරීමේදී බලපවත්වන නීතිය, අක්කර 5හේ සීමාව දක්වා අඩුකරන ලෙස ද පොල් කර්මාන්තකරුවන් සුරැකීමේ සංවිධාන එකමුතුව අමාත්‍යවරයාට පැවසීය. පොල් ඉඩම් කැබලි කිරීම දැවැන්ත පාරිසරික ගැටලුවක් මෙන්ම මෙරට ආහාර සුරක්ෂිතතාව සම්බන්ධව ද ගැටලු ඇතිකර තිබේ. එසේම පොල් කර්මාන්තකරුවන් දිගින් දිගටම රජයන්ට බලපෑම් කරමින් පවතින ගැටලුවක් වන ෆාම් ඔයිල් මෙරටට ආනයනය කිරීම නවත්වන ලෙස, නව රජයෙන් ද ඉල්ලා සිටින බව ඔවුන් පැවසීය. ෆාම් ඔයිල් ආනයනය කිරීමෙන් මේ වනවිට මෝල් ගණනාවක් වැසී ඇති බවත් කුඩා කර්මාන්තකරුවන් අසරණවී ඇති බවත් නාමල් කරුණාරත්න මහතා මෙහිදී පෙන්වා දුන්නේ ය. මීට අමතරව පොල් වගාකරුවන් මුහුණ දෙන පොහොර සහ යටිවගාව සම්බන්ධ ගැටලු ගණනාවක් ද, පොල් අස්වැන්න වැඩිකර ගැනීමට අවශ්‍ය තාක්ෂණික ඥානය ලබාදෙන ලෙස ද පොල් කර්මාන්තය ප්‍රවර්ධනය කිරීම සඳහා අවශ්‍ය කටයුතු සිදුකරන ලෙස ද පොල් කර්මාන්තකරුවන් සුරැකීමේ සංවිධාන එකමුතුව, ඇමතිවරයා සමඟ එකඟතා ඇතිකරගෙන තිබේ. මෙම ගැටලුවලින් විශාල ප්‍රමාණයක් පසුගිය රජය සමයේද ඉදිරිපත් කර ඇති අතර ස්ථිර විසදුම් ලබා නොදී කල් මරමින් කටයුතු කළ බවත් ඇතැම් පොරොන්දු කැබිනට් මණ්ඩලයට පැමිණිය ද එතනින් එහාට නොපැමිණි බවත් නාමල් කරුණාරත්න මහතා පෙන්වා දුන්නේ ය. වත්මන් ආණ්ඩුව ද සුපුරුදු පරිදි ගැටලු විසඳනවා වෙනුවට කල් මරමින් කටයුතු කරන්නේ නම් ඉදිරියේ දී සාකච්ඡාවලින් ඔබ්බට ගොස් දැඩි ක්‍රියාමාර්ග ගැනීමට සිදුවන බව ද නාමල් කරුණාරත්න මහතා මෙහිදී ප්‍රකාශ කළේය.", "URL": "https://lankatruth.com/si/?p=87188", "Category": "පුවත්", "Parent URL": null}