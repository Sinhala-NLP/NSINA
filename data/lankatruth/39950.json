{"Source": "Lankatruth", "Timestamp": "August 26, 2017", "Headline": "නව බදු පනතෙන් පියන්ටත් බදු ගෙවන්න වෙනවා…", "News Content": "“මාසයකට රුපියල් 41,000ක් ගන්නා කෙනත් බදු ගෙවන්න ඕනේ. කාර්යාල කාර්ය සහායකයත් මේකට අයිතියි.” යැයි ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා පවසයි. සතිඅන්ත පුවත්පතකට අදහස් දක්වමින් ඒ මහතා මේ බව පවසා තිබෙන අතර එහිදී වැඩිදුරටත් අදහස් දක්වන බිමල් රත්නායක මහතා. “මේක වක්‍ර බදු ප්‍රමාණය අඩු කරලා සෘජු බදු ප්‍රමාණය වැඩි කරලා හදපු බදු පනතක්. ඒ ප්‍රතිපත්තියට මුවා වෙලා අඩු ආදායම්ලාභී ජනතාවට බලපාන විදිහටයි මෙය සකස් කර තියෙන්නේ. මුදල් ඇමැති ප්‍රකාශ කරලා තියෙනවා හැම පුද්ගලයකුටම බදු අංකයක් දෙනවා කියලා. ලෝකෙ කොහෙවත් නොකළ දෙයක් මේ. පනවන බද්දට වඩා බදු එකතු කිරීමට යන වියදම වැඩියි නම් බදු නොගැනීමයි ප්‍රතිපත්තිය. මේ විදිහට බලද්දි ලක්ෂ 200ක ගෙන් බදු අය කරන්න ලක්ෂ 200ක ලිපිගොනු නඩත්තු කරනවා කියන්නේ මොන තරම් වියදමක්ද? ඉහළ ආදායම් උපයන සමාගම්වලට බදු පනවනවා වෙනුවට සාමාන්‍ය ආදායමක් ලබන පුද්ගලයාටයි මේ බද්ද හදලා තියෙන්නේ. මාසයකට රුපියල් 41,000ක් ගන්නා කෙනත් බදු ගෙවන්න ඕනේ. කාර්යාල කාර්ය සහායකයත් මේකට අයිතියි. කෘෂිකර්මය වෙනුවෙනුත් බදු පනවලා. මෙතෙක් කල් පැවැති හැම ආණ්ඩුවකින්ම කළේ බදු සහන දෙන එක. මේ ආණ්ඩුවෙන් ඒකත් වෙනස් කරලා. ජනතාව මත පැටවූ මේ බදුබරට අපි විරුද්ධයි. මේ වෙනුවෙන් විරෝධතා ව්‍යාපාර දියත් කරනවා. දැනටමත් පෝස්ටර් ව්‍යාපාරයක් දියත් කරලයි තියෙන්නේ. මෙම බදු පනත සංශෝධනය සඳහා අවශ්‍ය ජනමතයක් ගොඩනැඟීමට අපි පෙළ ගැහෙනවා.”", "URL": "https://lankatruth.com/si/?p=39950", "Category": "පුවත්", "Parent URL": null}