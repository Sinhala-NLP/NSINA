{"Source": "Lankatruth", "Timestamp": "September 15, 2023", "Headline": "රනිල්-පොහොට්ටු හවුලේ ප්‍රතිවිපාක ළමුන් 16,000කගෙන් පිටවෙයි", "News Content": "වැටී තිබුණු රට ගොඩ ගන්නේ යැයි පවසන රනිල් පොහොට්ටු හවුල් පාලනයේ ආර්ථික ප්‍රතිසංස්කරණවල ප්‍රතිවිපාකයක් ලෙස ඉතා කෙටි කාලයක් තුළ මෙරට ළමුන් 15,763 දෙනෙකු උග්‍ර මන්දපෝෂණයට ගොදුරු වී ඇති බව රජයේ නිල සංඛ්‍යා ලේඛනවලින් අනාවරණය වී තිබේ. මෙම සංඛ්‍යා ලේඛන පිළිබඳව හෙළි කරනු ලැබුවේ සෞඛ්‍ය අමාත්‍යාංශයේ ඇගයුම් හා නියාමන අංශයේ විශේෂඥ වෛද්‍ය කෞෂල්‍යා කස්තුරිආරච්චි විසිනි. උග්‍ර මන්දපෝෂණයට ගොදුරු වූ වැඩිම ළමුන් පිරිසක් හඳුනාගෙන තිබෙන්නේ කොළඹ මහ නගර සභා බල ප්‍රදේශයෙනි. පසුගිය වසරේදි අඩු බර දරු උපත් සංඛ්‍යාව 15.3%ක් ලෙස පැවති අතර මෙම වසරේ ගෙවී ගිය කාලය තුළ එය 17% දක්වා ඉහළ ගොස් ඇති බවද හෙළි කර ඇත. මෙම තොරතුරු හෙළි වී තිබෙන්නේ සෞඛ්‍ය අමාත්‍යාංශයේ පවුල් සෞඛ්‍ය කාර්යාංශය විසින් ජාතික පෝෂණ මාසය නිමිත්තෙන් කරන ලද සමීක්ෂණයක දිය. වැඩි දුරටත් හෙළි වී තිබෙන්නේ මව්වරුන්ගේ සෞඛ්‍ය තත්වයද බර අඩු බව සහ රක්තහීනතාවයෙන් පෙළීම සම්බන්ධයෙන් පසුගිය වසරට වඩා විශාල වැඩි වීමක් සිදු වී ඇති බවය. මේ නිසාම අඩු බර දරු උපත් ප්‍රමාණය පසුගිය වසරේදී 14.5%ක සිට මෙම වසරේ 15% දක්වා ඉහළ ගොස් ඇති බවද හෙළි කර තිබේ.", "URL": "https://lankatruth.com/si/?p=151519", "Category": "ආර්ථික පුවත්", "Parent URL": null}