{"Source": "Lankatruth", "Timestamp": "August 19, 2020", "Headline": "මහින්දානන්දට එරෙහි රු. මිලියන 27ක අයථා උපයා ගැනීම් නඩුවේ සාක්ෂි විභාගය කල්යයි", "News Content": "අමාත්‍ය මහින්දානන්ද අලුත්ගමගේ මහතාට එරෙහිව මුදල් විශුද්ධිකරණය වැළැක්වීමේ පනත යටතේ ගොනුකර තිබෙන රුපියල් මිලියන 27කට අධික මුදලක් අයථා ලෙස උපයාගැනීම පිළිබඳ නඩුවේ සාක්ෂි විභාගය ඔක්තෝම්බර් මස 05 වන දා දක්වා කල්තැබීමට කොළඹ මහාධිකරණය අද (19) නියෝග කර තිබේ. ඒ මෙම නඩුව අද කොළඹ මහාධිකරණ විනිසුරු ප්‍රදීප් හෙට්ටිආරච්චි මහතා ඉදිරියේ කැඳවූ අවස්ථාවේ දී විත්තිකාර මහින්දානන්ද අලුත්ගමගේ මහතා අධිකරණය හමුවේ පෙනී නොසිටි අතර ඔහු වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් තම සේවාදායකයා අමාත්‍යවරයෙකු ලෙස පත්වීම ලැබ සිටින බවත් ඔහු අද දින පැවැත්වෙන අමාත්‍ය මණ්ඩල රැස්වීමට සහභාගී වන බැවින් අධිකරණය හමුවේ පෙනී සිටීම සඳහා වෙනත් දිනයක් ලබා දෙන ලෙස ඉල්ලා සිටීම හේතුවෙනි. පැවති රාජපක්ෂ පාලන සමයේ අමාත්‍යවරයෙකු ලෙස කටයුතු කරමින් අයථා ලෙස උපයාගත් රුපියල් මිලියන 27ක මුදලක් වැයකර කොළඹ කින්සි පාරේ පිහිටි නිවසක් මිල දී ගැනීම තුළින් මුදල් විශුද්ධිකරණය වැළැක්වීමේ පනත යටතේ වරදක් සිදුකර ඇතැයි චෝදනා කොට නීතිපතිවරයා විසින් අමාත්‍ය මහින්දානන්ද අලුත්ගමගේ මහතාට එරෙහිව මෙම නඩුව ගොනුකර තිබුණි.", "URL": "https://lankatruth.com/si/?p=95815", "Category": "පුවත්", "Parent URL": null}