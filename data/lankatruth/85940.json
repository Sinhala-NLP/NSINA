{"Source": "Lankatruth", "Timestamp": "November 20, 2019", "Headline": "බ්‍රිගේඩියර් ප්‍රියංක ප්‍රනාන්දුගේ නඩුව කල් යයි", "News Content": "ලන්ඩනයේ ශ‍්‍රී ලංකා මහ කොමසාරිස් කාර්යාලයේ ආරක්ෂක උපදේශක ලෙස සේවය කළ බ්‍රිගේඩියර් ප‍්‍රියංක ප‍්‍රනාන්දුට එරෙහිව ලන්ඩනයේ වෙස්මිනිස්ටර් මහේස්ත‍්‍රාත් අධිකරණයෙන් නිෂ්ප‍්‍රභ කර තිබු නඩුව විභාගයට ගැනීම ලබන දෙසැම්බර් 06 වැනිදා තෙක් කල් දැමීමට එම අධිකරණය තීන්දු කර ඇතැයි එරට ආරංචි මාර්ග සඳහන් කරයි. මෙම නඩුව වෙස්මිනිස්ටර් මහේස්ත‍්‍රාත් අධිකරණයේ හමුවේ ඊයේ (19) කැඳවා ඇති අතර එහිදී නඩුවට අදාළ ලිපිගොනුවල අඩුපාඩුවක් පැවතීම හේතුවෙන් විභාගයට ගැනීම කල් දැමීමට වෙස්මිනිස්ටර් මහේස්ත‍්‍රාත් අධිකරණයේ ප‍්‍රධාන මහේස්ත‍්‍රාත් එමා අර්බත් නෝට් තීන්දු කර ඇති බව වාර්තා වේ. බ්‍රිගේඩියර් ප‍්‍රියංක ප‍්‍රනාන්දු මහතාට එම අධිකරණයෙන් මීට පෙර නිකුත් කළ වරෙන්තුව අවලංගු කිරීමටද මහේස්ත‍්‍රාත්වරිය තීන්දු කර ඇතැයිද මේ අතර තානාපති ආරංචි මාර්ග සඳහන් කරයි. ලන්ඩනයේ ශ්‍රී ලංකා මහකොමසාරිස් කාර්යාල පරිශ‍්‍රයේ 2018 වසරේ නිදහස් දින උළෙලේදී එල්.ටී.ටී.ඊ හිතවාදීන්ට ගෙළ සිඳ දමන ආකාරය දනවන අභිනයක් කළැයි කියන සිද්ධියකට අදාළව එවකට එහි ආරක්ෂක උපදේශක වශයෙන් කටයුතු කළ බ්‍රිගේඩියර් ප‍්‍රියංක ප‍්‍රනාන්දු මහතාට එරෙහිව මජුරාන් සතානන්දන් නැමැත්තා එම නඩුව ගොනු කළ කර තිබිණි. ලන්ඩනයේ ශ්‍රී ලංකා මහ කොමසාරිස් කාර්යාලයට අනුයුක්තව සේවය කළ බ්‍රිගේඩියර් ප‍්‍රනාන්දු මහතා රාජතාන්ත‍්‍රික නිලධාරියකු ලෙස, 1961 රාජ්‍යතාන්ත‍්‍රික සබඳතා පිළිබඳ වියනා සම්මුතියේ විධි විධාන ප‍්‍රකාරව, රාජ්‍යතාන්ත‍්‍රික මුක්තියට හිමිකම් ලබන බවට ශ්‍රී ලංකා රජයේ අඛණ්ඩ ස්ථාවර යැයිද විදේශ කටයුතු අමාත්‍යාංශය මීට පෙර සඳහන් කළේය. ඒ අනුව අනෝන්‍යය වූ මෙම බැඳීම ප‍්‍රකාර සිය වගකීම් ඉටු කරන ලෙස එක්සත් රාජධානි රජයෙන් ඉල්ලා ඇතැයිද එම අමාත්‍යාංශය කියා සිටී.", "URL": "https://lankatruth.com/si/?p=85940", "Category": "පුවත්", "Parent URL": null}