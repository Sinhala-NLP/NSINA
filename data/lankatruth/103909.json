{"Source": "Lankatruth", "Timestamp": "December 19, 2020", "Headline": "පළාත් සභා ඕනම නං නව ව්‍යවස්ථාවෙන් පසුව ඡන්දෙ පවත්වන්න – ත්‍රිකුණාමලයේ ආනන්ද හිමි", "News Content": "පළාත් සභා ක‍්‍රමය ඕනෑම නම් යෝජිත නව ආණ්ඩුක‍්‍රම ව්‍යවස්ථාව සම්මත කර ගත් පසු, ඊට අදාළ ප‍්‍රතිපාදන යටතේ පළාත් සභා ඡන්දය පවත්වන ලෙස බලධාරීන්ගෙන් ඉල්ලා සිටින බව අමරපුර ශ්‍රී ධර්ම රක්ෂිත මහා නිකායේ මහානායක සහ බුද්ධශාසන කාර්යසාධක බලමණ්ඩලයේ ලේකම් රාජකීය පණ්ඩිත ශ‍්‍රාස්ත‍්‍රපති පූජ්‍ය ත්‍රිකුණාමලයේ ආනන්ද මහානාහිමියෝ පවසති. සමස්ත ලංකා බෞද්ධ මහා සම්මේලනය, බුද්ධ ශාසන කාර්ය සාධක මණ්ඩලය, ගිහි පිරිස සහ සමස්ත මහා සංඝරත්නය වෙනුවෙන්ම මෙම ඉල්ලීම කරන බවද එම මහනාහිමියෝ පවසති. ශ්‍රී ලංකාව සඳහා නව ආණ්ඩුක‍්‍රම ව්‍යවස්ථාවක් වෙනුවෙන් ඉදිරිපත් කරන විකල්ප යෝජනාවලිය එළිදැක්වීම සඳහා සමස්ත ලංකා බෞද්ධ මහා සම්මේලනයේ පැවති මාධ්‍ය හමුවේදී මහනායක හිමියෝ එසේ පැවසූහ. ශ්‍රී ලංකාවේ ජීවත් වන සියලු ජනයාගේ සහජාත අපේක්ෂාවන් සපුරාලන ජනතාවගේ පරමාධිපත්‍ය සුරකෙන, රටේ ජාතික ආරක්ෂාව, රටේ භෞමික අඛණ්ඩතාව තහවුරු කරන ජාතික උරුමය හා පරිසරය ආරක්ෂා කරන, විදේශීය අතපෙවීම් වළකන දූෂණය පිටුදකින මෙම නව ආණ්ඩුක‍්‍රම ව්‍යවස්ථා විකල්ප යෝජනාවලිය මැදහත් විද්වත් මණ්ඩලයක් විසින් කෙටුම්පත් කර ඇති බවද ඒ හිමියෝ වැපසූහ. එම මාධය හමුව ඇමතූ මහානාහිමියෝ මෙසේ ද පැවසූහ. “සමස්ත ලංකා බෞද්ධ මහා සම්මේලනය, බුද්ධ ශාසන කාර්ය සාධක මණ්ඩලය එක්වී ඉතා වැදගත් ආණ්ඩුක‍්‍රම ව්‍යවස්ථා පිළිබඳ යෝජනාවලියක් ජනගත කිරීමේ අවස්ථාවක් මේක. ඇත්ත වශයෙන්ම දැනට රජය විසින් අලුත් ව්‍යවස්ථාවක් සම්පාදනය කිරීම සඳහා සම්පාදක මණ්ඩලයක් ඇති කර තිබෙනවා. සකස් කර ගත් මේ යෝජනාවලිය ජනාධිපති, අගමැති, ව්‍යවස්ථා සම්පාදක මණ්ඩලයට, මේ රටේ නීති ක්ෂේත‍්‍රයේ ප‍්‍රධානීන්ට ලබාදීමට අප මණ්ඩලය තීරණය කළා. දැන් මේ කාලයේ අලුතින් පළාත් සභා ඡන්දය පැවැත්වීමට හඬක් ඇති වෙලා තිබෙනවා. අගමැතිතුමා අදහස් ඉදිරිපත් කළා. මේ සඳහා අවශ්‍ය කාරණා සම්පාදනය කරන ලෙස. ඒ අතරට නව ව්‍යවස්ථාවක් සම්පාදනය කිරීමට විද්වත් කමිටුවක් පත් කර තිබෙනවා. ඒ නව ව්‍යවස්ථාව හැදෙන්න කලින් ලහි ලහියේ පළාත් සභා ඡන්ද පැවැත්වීමේ අදහස මොකක්ද? ඒක අපට තේරුම් ගන්න බැරි දෙයක්. ලහි ලහියේ මේ පළාත් සභා ඡන්දයකට ගියොත් විශාල ධනස් කන්දයක් වැය වනවා. විශේෂයෙන්ම රටේ ව්‍යසනයක් ඇති මොහොතක ඒක ලොකු වියදමක්. මේ ඔක්කොම බර යන්නේ මහජනතාවටයි. ඇත්ත වශයෙන්ම අපි කාරුණිකව කියනවා මේ පළාත් සභා ක‍්‍රමය එපා කියන එකයි භික්ෂූන් වහන්සේලා සහ බෞද්ධයන්ගේ මතය කියලා. පළාත් සභා ඕනෑම කියන ටික දෙනකු ඉන්නවා නම් ඊට අදාළ වන ක‍්‍රමවේදයක් මේ විකල්ප යෝජනාවලිය තුළ තිබෙනවා. ඇත්ත වශයෙන්ම නගර සභා, මහනගර සභා, ප‍්‍රාදේශීය සභා සංයුතිය තුළ බලය විමධ්‍යගත කිරීමේ ක‍්‍රමවේදය හොඳට පැහැදිලි කර තිබෙනවා. විශේෂයෙන්ම කලින් සඳහන් කළ ආකාරයට ග‍්‍රාම රාජ්‍ය, ගම්සභා ක‍්‍රමයට මූලිකත්වයදී ගම මුල් කර ගත් සාමාන්‍ය ජනතාව බිම් මට්ටමේ සිට පාලන ව්‍යුහයට දායක කරගන්න ක‍්‍රමයක් ඕනෑ. ප‍්‍රාදේශීය සංවර්ධනය ඉදිරියට ගෙන එන්න මේ ගම් සභා ක‍්‍රමය යෝජනා කර තිබෙනවා. ඒක අතීත ඓතිහාසික උරුමයක්. ඒ නිසා මේ යෝජනාවලිය ඇතුළේ කිසිමාකාරයක ජාතිවාදයක්, ආගම්වාදී ස්වරූපයක් නැහැ. මෙහි මූලික අදහස තමයි මේ ඓතිහාසික වූ උරුමය හොඳින් ආරක්ෂා කරගෙන, අපේ සියලු ජනවර්ගවල ජනජීවිතය අත් කිරීම. ව්‍යවස්ථාවක් හදන්නේ ජනතාව මූලික කරගෙන පළාත් සභා ක‍්‍රමය ඕනෑ කියලා. කොළඹ නව කෝරළයේ අධිකරණ සංඝනායක ආචාර්ය දිවියාගහ යසස්සි හිමි, බෞද්ධ මහා සම්මේලන සභාපති ජගත් සුමතිපාල සහ ජනාධිපති නීතිඥ ප‍්‍රසන්න ලාල් ද අල්ලිස් මහතාද මෙම මාධ්‍ය හමුව සඳහා එක්වී සිට ඇත.", "URL": "https://lankatruth.com/si/?p=103909", "Category": "පුවත්", "Parent URL": null}