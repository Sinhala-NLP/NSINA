{"Source": "Lankatruth", "Timestamp": "October 3, 2017", "Headline": "මහනාහිමිවරුන්ට ව්‍යවස්ථාව ගැන පැහැදිළි කිරීමට ගිය දිනේෂ්ට මල්වතු, අස්ගිරි මහනාහිමිවරුන්ගෙන් පාඩමක්", "News Content": "සකස් කිරීමට සූදානම් වන නව ව්‍යවස්ථාව රටට අහිතකර ඉතා භයානක එකක් බවත් නව ව්‍යවස්ථාව මගින් බුද්ධාගමට ඇති තැන නැති කරන බවත් ආදිය කියමින් කරුණු පැහැදිලි කිරීමට මහනායක හිමිවරුන් බැහැදැකීමට ගිය මහින්ද පිලේ පාර්ලිමේන්තු මන්ත්‍රී දිනේෂ් ගුණවර්ධන මහතාට උන්වහන්සේලා අපූරු දේශනාවක් සිදු කර තිබේ. ප්‍රථමයෙන්ම මල්වතු පාර්ශවයේ මහනායක අතිපූජ්‍යය තිබ්බටුවාවේ ශ්‍රී සිද්ධාර්ථ සුමංගල මහනාහිමියෝ බැහැදැක උන්වහන්සේට නව ව්‍යවස්ථාව සම්බන්ධයෙන් කරුණු කීමට සූදානම් වූ විට, නව ව්‍යවස්ථාවෙන් රටේ ඒකීය භාවය මෙන්ම බෞද්ධාගමට හිමිතැන සුරක්ෂිත වන බවට ජනාධිපතිවරයා සහ අගමැතිවරයා රටට කර තිබෙන ප්‍රකාශ පිළිබඳව තමන් වහන්සේ විශ්වාසය තබන බව ප්‍රකාශ කර ඇත. දිනේෂ් ගුණවර්ධන මහතා ඇතුළු කිහිපදෙනෙකු ආණ්ඩුක්‍රම ව්‍යවස්ථා මෙහෙයුම් කමිටුවල සාමාජිකත්වය දරන්නේ නේදැයි විමසා, බුද්ධාගමට හානියක් හෝ රටේ ඒකීය භාවයට හානියක් වන තීන්දු ගත්තේ නම් ඊට එරෙහි වීමේ අවකාශ තිබූ බවද මහනාහිමියෝ පවසා තිබේ. ව්‍යවස්ථාවක් රටට එපා කියන මතයේ සිට ක්‍රියා නොකර රටට ගැලපෙන ‍හොඳ ව්‍යවස්ථාවක් සකස් කිරීම සඳහා අදහස් ‍හා යෝජනා ඉදිරිපත් කිරීම වැදගත් බව මහනාහිමියෝ ප්‍රකාශ කර ඇත. දේශපානය රැකියාවක් ලෙස කරන උදවිය පළාත් සභාවල බොහෝ සිටින බවද උන්වහන්සේ පැවසූහ. මේ අතර දිනේෂ් ගුණවර්ධන මහතා අස්ගිරි පාර්ෂවයේ මහනායක අති පූජ්‍ය වරකාගොඩ ඤානරතන හිමිපානන් බැහැදැකීමට ගිය අවස්ථාවේ උන්වහන්සේද දිනේෂ් ගුණවර්ධන මහතාට ප්‍රකාශ කර ඇත්තේ දේශපාලය ඈඳානොගෙන නව ව්‍යවස්ථාව රටේ පොදු කාරණයක් ලෙස සලකා කටයුතු කරීම වගකියුතු දේශපාලකයෙකු ගේ වගකීම බැවින් එලෙස කටයුතු කරන ලෙසය.", "URL": "https://lankatruth.com/si/?p=41886", "Category": "පුවත්", "Parent URL": null}