{"Source": "Lankatruth", "Timestamp": "June 22, 2023", "Headline": "ප්‍රතික්‍රියක ඇතුළු පහසුකම් නැහැ – කෑම, ජලයේ තත්ව පරීක්ෂාවත් අඩාලවෙයි – රවි කුමුදේශ්", "News Content": "ප්‍රතික්‍රියක ඇතුළු අනෙකුත් පහසුකම් නොමැති වීම හේතුවෙන් රට පුරා පිහිටි ආහාර හා ජල විශ්ලේෂණ රසායනාගාර රැසක කටයුතු අඩාල වී ඇතැයි සෞඛ්‍ය වෘත්තීයවේදීන්ගේ විද්වත් සංගමයේ සභාපති රවි කුමුදේශ් පවසයි. මේ හේතුවෙන් වෙළෙඳපොළේ අලෙවිය සඳහා ඇති පොල් තෙල්, එළඟිතෙල්, සෝයාමීට්, කෝමරිකා පාන, යෝගට් පාන, මස්, මාළු, බටර්, කිරි, පලතුරු බීම පාන ඇතුළු මිනිස් පරිභෝජනයට ගන්නා ආහාර හා ජලය ආදියෙහි ගුණාගුණ තත්වය පරීක්ෂා කිරීමේ කටයුතු සිදු කළ නොහැකි තැනට බොරැල්ල වෛද්‍ය පර්යේෂණ ආයතනය ඇතුළු විශ්ලේෂණ රසායනාගාර පත්ව ඇතැයිද ඔහු පවසයි. ආහාර සහ ජල සාම්පල විශ්ලේෂණය කරන රසායනාගාර බොහොමයක මාස දෙකක් තිස්සේ ප්‍රතික්‍රියක ඇතුළු අනෙකුත් පහසුකම්වල ගැටලු පැවති නමුත් ගත වූ මාස කිහිපයක සිට එම ගැටලු උග්‍ර අතට පත්වී ඇතැයිද අදාළ විශ්ලේෂණ රසායනාගාරවල දෛනික කටයුතු කිරීමට නොහැකි තැනට පත්ව ඇතැයිද ඔහු සඳහන් කරයි. ප්‍රතික්‍රියක හිඟය හේතුවෙන් මෙලස රසායනාගාර කටයුතු අඩාල වීමෙන් මිනිස් පරිභෝජනය සඳහා මුදාහැරෙන ආහාර හා පාන වර්ග පිළිබඳ පරීක්ෂා කිරීම් රැසක් නවතා දමා තිබෙන බවද සෞඛ්‍ය වෘත්තීයවේදීන්ගේ විද්වත් සංගමයේ සභාපති රවි කුමුදේශ් පවසයි. මේ හේතුවෙන් විස සහිත, ආසාදිත ද්‍රව්‍ය සහිත හා දීර්ඝකාලීන ගැටලු ඇතිවිය හැකි ආහාර ආදිය රට තුළට ඇතුළුවීමේ අවදානමක් පවතින්නේ යැයිද ඔහු අනතුරු අඟවයි.", "URL": "https://lankatruth.com/si/?p=148084", "Category": "පුවත්", "Parent URL": null}