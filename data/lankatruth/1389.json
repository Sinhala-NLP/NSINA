{"Source": "Lankatruth", "Timestamp": "February 14, 2012", "Headline": "දේශපාලන ලැයිතුවලට උපාධිධාරීන්ට පත්වීම්දීම වහාම නවතනු !", "News Content": "උපාධිධාරීන් 15000කට රැකියා ලබාදෙන බවට වත්මන් ආණ්ඩුව ප්‍රකාශ කළ ද එම ප්‍රකාශය මිත්‍යාවක් බවට පත්කරමින් ආණ්ඩුවට හිතවත් පිරිසකට පමණක් රැකියා ලබාදීමේ වැඩපිළිවෙළක් ප්‍රාදේශීය ලේකම් කොට්ඨාස මට්මින් ක්‍රියාවට නංවා ඇතැයි ඒකාබද්ධ රැකියා විරහිත උපාධිධාරී සංගමය පවසයි.  එම සංගමයේ කැදවුම්කරු ලුණුගම්වෙහෙර කල්‍යාණරංසි හිමියන් විසින් මාධ්‍ය වෙත් මේ බව පැවසූ අතර එම ප්‍රකාශය සම්පූර්ණයෙන් පහත පළවේ. ”රැකියාවිරහිත උපාධිධාරීන් 40,000ක් පමණ සිටින තත්වයක් තුළ දේශපාලන හිතවත්කම් මත පත්වීම් ලබාදීම බරපතල අසාධාරණයකි. මේ වන විට ප්‍රාදේශීය ලේකම් කාර්යාලවලට එවා ඇති නාම ලේඛන කෙසේ සකස්කෙරුණේද යන්න බරපතල ගැටලුවකි. එම නාමලේඛන සකස් කළ ආකාරය පිළිබදව කිසිදු විනිවිද පෙනෙනසුළු බවක් නැත. මේ වන විට ආණ්ඩුව දේශපාලන වුවමනාවන් මත සකසන ලද උපාධිධාරීන්ගේ ලේඛන රාජ්‍ය පරිපාලන අමාත්‍යංශය හරහා ප්‍රාදේශීය ලේකම් කාර්යාලවලට එවා ඇත. එම ලේඛනයේ නම් සදහන් අයට 14,15,16 සහ 17 යන දිනයන්හිදී සම්මුඛ සාකච්ඡා පැවැත්වෙන බවද උපාධිධාරීන්ට යවන ලද ලිපි‍යේ සදහවන් වේ. දේශපාලන හිතවත්කම් මත රැකියා ලබාදීමේ මෙම වැඩපිළිවෙළ පරාජය කිරීම සදහා නීතිමය පාර්ශවයෙන් මෙන්ම උද්ඝෝෂණ ක්‍රියාමාර්ග ඔස්සේ ද කටයුතු කරමින් සිටී.”", "URL": "https://lankatruth.com/si/?p=1389", "Category": "පුවත්", "Parent URL": null}