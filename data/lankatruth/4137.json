{"Source": "Lankatruth", "Timestamp": "September 14, 2012", "Headline": "ලංගමය රැකගැනීමට නම් අයවැයෙන් මුදල් වෙන් කළ යුතුයි – සේපාල ලියන‍ගේ", "News Content": "අප රටේ රාජ්‍ය ආයතනවලින් නියමිත දිනට මාසික වේතනය සම්පූර්ණයෙන් ලබානොදෙන එකම ආයතනය ශ්‍රී ලංකා ගමනාගමන මණ්ඩලය වශයෙන් ඉතිහාස ගතවී ඇති බවත් එබැවින් ඉදිරියේදී ලංගමය රැකගැනීමට නම් අයවැයෙන් මුදල් වෙන් කළ යුතු බවත් සමස්ත ලංකා ප්‍රවාහන සේවක සංගමයේ ප්‍රධාන ලේකම් සේපාල ලියනගේ මහතා ජනාධිපතිවරයාට ලිපියක් යවමින් කියා සිටී. එම ලිපියෙන් එහු වැඩිදුරටත් සඳහන් කරන්නේ “ශ්‍රී ලංගම සේවකයන්ට මාසික වේතනය ලබාදීම සඳහා මාසයකට රුපියල් මිලියන 917ක මුදලක් මහා භාණ්ඩාගාරය මගින් ශ්‍රී ලංගමයට අනිවාර්යයෙන් ලබාදිය යුතු නමුත්, කිසිදු දිනෙක එම මුදල විධිමත්ව ලබාදී නැත. ශ්‍රී ලංගම සේවකයන්ට මාසික වේතනය නියමිත දිනට සම්පූර්ණයෙන් 2013 ජනවාරි මාසයේ සිටවත් ලබාගැනීම සඳහා අවශ්‍ය රුපියල් මිලියන 11,004 ක මූල්‍ය ප්‍රතිපාදන , විශ්‍රාම ගිය ශ්‍රී ලංගම සේවකයින්ට පාරිතෝෂික මුදල් ගෙවීම සඳහා අවශ්‍ය රුපියල් මිලියන 4,000ක මූල්‍ය ප්‍රතිපාදන අර්ථසාධක අරමුදල් බැංකුගත කිරීම සඳහා අවශ්‍ය රුපියල් මිලියන 1,400ක ප්‍රතිපාදන 2013 අයවැය ලේඛනය තුළින් ලබාදීමට මැදිහත් වන ලෙස අප සංගමය ඔබතුමාගෙන් ඉල්ලා සිටින අතර ශ්‍රී ලංගමය වෙනුවෙන් ලබාදෙන අනිකුත් සියලූම මූල්‍යය ප්‍රතිපාදන ඉහත සඳහන් මුල්‍ය ප්‍රතිපාදනවලට අමතරව ලබාදීමට මැදිහත්වන ලෙසද අප සංගමය වැඩිදුරටත් ඔබතුමාගෙන් ඉල්ලා සිටින්නෙමු. මුදල් අමාත්‍යංශ ලේකම්වරයාට දිගින් දිගටම අප සංගමය මේ සම්බන්ධව ලිඛිතව දැනුවත් කළ අතර අවසානයේ මේ පිළිබඳව ඔහු දැනුවත් කිරීමට ඔහු සමඟ සාකච්ඡාවක් ලබාදෙන ලෙස ද ඉල්ලා සිටින ලදී. නමුත් කිසිදු යහපත් ප්‍රතිචාරයක් ඒ සම්බන්ධයෙන් එතුමා මෙතෙක් දක්වා නැත. අප සංගමයට යහපත් ප්‍රතිචාර මුදල් අමාත්‍යංශ ලේකම්වරයා දක්වනවා වෙනුවට ශ්‍රී ලංගමයේ 2011 වසරේ පාඩුව 144%කින් ඉහළ ගොස් ඇති බව ජනමාධ්‍යවලට 2012.06.08වන දින ප්‍රකාශ කර ඇත. එයාර් ලංකා ආයතනයෙන් පසුගිය වසරේ රුපියල් කෝටි 1,500ක් සහ මිහින් ලංකා ආයතනයෙන් රුපියල් කෝට් 900ක පාඩුවක් සිදුවූ බවට ජනමාධ්‍යවලින් හෙළිදරවු විය. එම ආයතනයවල පාඩුව මුදල් අමාත්‍යංශ ලේකම්වරයා කිසිදු දිනෙක ජනමාධ්‍ය වෙත ප්‍රකාශ නොකර සේවාවක් කරන ශ්‍රී ලංගමයේ පාඩුව පමණක් ප්‍රකාශ කිරීම ඔහුගේ සදාචාරය පිළිබඳ ප්‍රශ්නයකි. වසරකට කෝටි 2,500කට ආසන්න මුදලක් පාඩු ලබමින් පවත්වාගෙන යන ගුවන් සේවා ආයතනවලට කිසිදු පැකිලීමකින් තොරව දිගින් දිගටම මූල්‍ය ප්‍රතිපාදන මුදල් අමාත්‍යංශයෙන් ලබාදී අප රටේ ගොවි ජනතාව, වැඩකරන ජනතාව ඇතුළු අඩු ආදායම් ලබන සමස්ත දුක්විඳින ජනතාවට ප්‍රවාහන පහසුකම් සපයන ශ්‍රී ලංගමයට පමණක් මූල්‍ය ප්‍රතිපාදන ලබා නොදීම මුදල් අමාත්‍යංශ ලේකම්වරයා තුළ ශ්‍රීලංගමය පිළිබඳ ඇති වෛරය ප්‍රකාශ කිරීමක් වශයෙන් අපි දකින්නෙමු. ගරු ජනාධිපතිතුමනි, ඉහත කරුණු පිළිබඳව ඔබතුමාගේ කාරුණික අවධානය යොමුකර ශ්‍රී ලංගම සේවකයන්ට 2013 ජනවාරි මාසයේ සිටවත් සම්පූර්ණ වැටුප නියමිත දිනට ලබාගැනීමට අවශ්‍ය රුපියල් මිලියන 11,004 ක මුදල 2013 අයවැය ලේඛනයෙන් ලබාදෙන ලෙසද පාරිතෝෂික මුදල් ලබාදීම සඳහා අවශ්‍ය රුපියල් මිලියන 4,000 ක මුදල සහ අර්ථසාධක අරමුදල් බැංකුගත කිරීම සඳහා අවශ්‍ය රුපියල් මිලියන 1,400 ක මුදල ද 2013 අයවැය ලේඛනය තුළින් ලබාදීමට මැදිහත්වන ලෙස ද වගකිව යුතු වෘත්තීය සමිතියක් වශයෙන් අප ඔබතුමාගෙන් ඉල්ලා සිටින්නෙමු.” යනුවෙනි.", "URL": "https://lankatruth.com/si/?p=4137", "Category": "පුවත්", "Parent URL": null}