{"Source": "Lankatruth", "Timestamp": "January 25, 2012", "Headline": "මානව හිමිකම් කොමිසම අර්බුදයක", "News Content": "මානව හිමිකම් කොමිසමේ ස්වාධීන ක්‍රියාකාරීත්වයට දිගින් දිගට එල්ලවූ දේශපාලන බලපෑම් හේතුවෙන් කොමිසම දැඩි අර්බුදයට පත්වී ඇතැයි වාර්තා වේ. මෙහිප්‍රතිඵලයක් ලෙස එහි කොමසාරිස්වරයෙකු වූ හිටපු රජයේ රස පරීක්ෂක ආචාර්ය ඩී.ඒ.ජේ. මෙන්ඩිස් මහතා ජනවාරි 31 වැනි දින සිට බලපැවැත්වෙන පරිදි තම ඉල්ලාඅස්වීම ජනාධිපතිවරයා වෙත භාර දී තිබේ. කොමිසමේ අතිරේක ලේකම් වරයෙකු ලෙස කටයුතු කරන ඉඩම් ‍ප්‍රතිසංස්කරණ කොමිසමේ සභාපතිවරයා වන නිමල් පුංචිහේවා නැමැත්තාගේ බලපෑම් හේතුවෙන් කොමසාරිස්වරැන් මෙසේ දැඩි කලකිරීමක සිටින බව පැවසේ. ඔහු විසින් තම දේශපාලන බලය පාවිච්චිකරමින් කොමසාරිස් වරුන්ගේ හා කොමසාරිස් කාර්ය මණ්ඩලයේකටයුතුවලට ඇගිලි ගැසීම නිසා කොමිසමේ ස්වාධීන පැවැත්ම අභියෝගයට ලක්වී ඇතැයිද වැඩිදුරටත් වාර්තා වේ. මානව හිමිකම් කොමිසම ජනාධිපතිවරයා විසින් පත්කරනු ලබන සභාපතිවරයාද සමග කොමසාරිස්වරුන් පස් දෙනෙකුගෙන් සමන්විත වන අතර මේ වන විට එහිසභාපති ධූරය දරන්නේ හිටපු ශ්‍රෙෂ්ඨාධිකරණ විනිසුරු ප්‍රියන්ත පෙරේරා මහතාය. ශ්‍රේෂ්ඨාධිකරණය හැරුණු විට අසාධාරණයට ලක්වූ ශ්‍රී ලාංකිකයෙකුට සහනය පතා යා හැකි බලවත්ම ආයතනය වන්නේ ශ්‍රී ලංකා මානව හිමිකම් කොමිසමයි. එයටනියෝජිතයින් පත්කිරීමේ බලය ව්‍යවස්ථාදායක සභාවට පැවරී තිබූ නමුත් 18 වැනි ආණ්ඩුක්‍රම ව්‍යවස්ථා සංශෝධනයත් සමග ඒම බලය ජනාධිපතිවරයා අතට පත්විය.", "URL": "https://lankatruth.com/si/?p=1090", "Category": "පුවත්", "Parent URL": null}