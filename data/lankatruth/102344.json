{"Source": "Lankatruth", "Timestamp": "December 3, 2020", "Headline": "සෞඛ්‍ය ඇමතිවරියගේ අත්තනෝමතික ක්‍රියා නිසා වෘත්තිකයින් අභියෝගයට ලක්වෙනවා", "News Content": "ශ්‍රීලංකා වෛද්‍ය සභාවේ සභාපතිවරයා ඇතුළු වෘත්තිකයින් පස්දෙනෙකු නෙරපා හැරීමේ අත්තනෝමතික ක්‍රියාකාරීත්වය නිසා මෙරට වෛද්‍ය වෘත්තිකයින් පමණක් නොව අනෙකුත් වෘත්තිකයින්ද අභියෝගයට ලක්වන බව ජාතික විද්වත් සංවිධානයේ මාධ්‍ය හමුකදීප්‍රකාශ කළේය. එම සංවිධානයේ ප්‍රධාන ලේකම්, විශේෂඥ වෛද්‍ය නිහාල් අබේසිංහ, රාගම වෛද්‍ය පීඨයේ මහාචාර්ය – විශේෂඥ වෛද්‍ය ක්‍රිෂාන්ත අබේසේන සහ සමස්ත ලංකා වෛද්‍ය නිලධාරී සංගමයේ ප‍්‍රධාන ලේකම් වෛද්‍ය ජයන්ත බණ්ඩාර යන මහත්වරුන් එම මාධ්‍ය හමුවට සහභාගීවූහ. එහිදීවැඩිදුරටත් එම නියෝජිතයන් පළකළ අදහස් මෙසේය…  ජාතික විද්වත් සංවිධානයේ ප්‍රධාන ලේකම්, විශේෂඥ වෛද්‍ය නිහාල් අබේසිංහ මහතා ශ්‍රී ලංකා වෛද්‍ය සභාව පිළිබඳව මෑතකදී සිදුකළ විමර්ශනයකින් පස්සේ ආණ්ඩුව අත්තනෝමතික ලෙස එහි සභාපතිවරයා සහ සාමාජිකයින් හතර දෙනෙක් ඉවත් කළා. වෛද්‍ය සභාවේ කාලයක් තිස්සේ තිබුණු ගැටලු පිළිබඳව විමර්ශනය කිරීම අපිට ප්‍රශ්නයක් නෙවෙයි. ඒ ගැටලු පිළිබඳව සොයා බැලිය යුතුයි. නමුත් මේ විමර්ශනයේ අරමුණ පැහැදිලි කරලා තියෙන්නේ සෞඛ්‍ය ඇමතිවරියට ලැබුණු පැමිණිලි පදනම් කරගෙන. ජාතික විද්වත් සංවිධානය හැටියට වාර්තාවේ අන්තර්ගතය, ක්‍රියාවලිය, ඉන්පසු සෞඛ්‍ය ඇමතිවරිය ගත් ක්‍රියාමාර්ග සහ ඒ ක්‍රියාමාර්ග වෛද්‍ය ක්‍ෂේත්‍රයට බලපාන ආකාරය සලකා බැලිය යුතුයි. වෛද්‍ය අධ්‍යාපනයට දශක පහකට වැඩි කාලයක් කැප කිරීමෙන් සේවය කළ මහාචාර්ය නාරද වර්ණසූරිය සහ මහාචාර්ය හරීන්ද්‍රද සිල්වා සහ තවත් සාමාජිකයින් තුන් දෙනෙක් ඉවත් කරලා. මේ මහාචාර්යවරු දෙන්නා දශක පහක් පුරා මමත් ඇතුළුව විශාල පිරිසකට වෛද්‍ය විද්‍යාව ඉගැන්වූ දෙන්නෙක්. ඒ වැනි අය වෛද්‍ය සභාවෙන් ඉවත් කරන කොට මීට වඩා සාධනීය ලෙස කළ යුතුයි. මේ සාමාජිකයින්ට එරෙහිව තිබුණු චෝදනා පිළිබඳව ඔවුන්ගෙන් අදහස් විමසීමක් කළ යුතුයි. ඔවුන් වගකීම් පැහැර හැර තිබුණා නම් ඊට අදාළ ක්‍රියාමාර්ග ගැනීම පිළිබඳ විවාදයක් අපිට නැහැ. ශ්‍රී ලංකා වෛද්‍ය සභාව කියන්නේ 18ක් පමණ සාමාජිකත්වයක් ඉන්න සභාවක සභාපතිවරයා ඇතුළු හතර දෙනෙක් පමණක් ඉවත් කළේ ඇයි? වෛද්‍ය සභාව ක්‍රියාකළ ආකාරය සම්බන්ධයෙන් මුළු වෛද්‍ය සභාවට එරෙහිව තීන්දුවක් ගත යුතුව තිබුණා. එහෙම නැතිව කිහිප දෙනෙක් කොටු කිරීමේ ක්‍රියාවලිය මගින් මෙතෙක් පැවති ස්වාධීනත්වයට අභියෝගයක් එල්ල කර තියෙනවා. මෙරට වෛද්‍ය ක්‍ෂේත්‍රයේ සිදුවන දේවල් පිළිබඳව ජාත්‍යන්තරවත් ප්‍රශ්න ඇතිවෙනවා. මේ බලපෑම සිදුකර තිබෙන්නේ 1924 පත්කර 2020 දක්වා ක්‍රියාත්මක වුණු ආයනයකටයි. මේ ආයතනයේ වෛද්‍යවරුන් ලියාපදිංචි කරනවා. මීට පෙර හෙද නිලධාරීන් ලියාපදිංචි කළා. ඒ වගේම පවුල් සෞඛ්‍ය නිලධාරීනියන් ලියාපදිංචි කළෙත් මේ ආයතනයේ. සෞඛ්‍ය සේවාව වෙත පිවිසෙන්නන් වගේම සෞඛ්‍ය සේවයේ සේවය ලබාගන්නා අයගේ ආරක්‍ෂාව සඳහාත් තිබෙන ආයතනය ශ්‍රී ලංකා වෛද්‍ය සභාවයි. වෛද්‍යවරුන්ගේ සහ ඊට අදාළ වෘත්තිකයින්ගේ අධ්‍යාපන සුදුසුකම් නිර්ණය කිරීම වගේම ඔවුන්ග් වෘත්තීය ගරුත්වය ආරක්‍ෂා කෙරෙන්නෙත් මේ ආයතනයෙන්. වෛද්‍ය පීඨවල පීඨාධිපතිවරුන්, ජ්‍යෙෂ්ඨ කථිකාචාර්යවරුන්, විශේෂඥ වෛද්‍යවරුන්, රාජ්‍ය සහ පුද්ගලික අංශයේ වෛද්‍ය වෘත්තිකයින් වගේ අයගෙන් වෛද්‍ය සභාව සමන්විතයි. ඒ වගේ ආයතනයකට මේ වැනි බලහත්කාරයක් යෙදීම ජාතික විද්වත් සංවිධානය බලවත් සේ හෙළා දකිනවා. අවුරුදු 95ක් විතර කාලසීමාවක් වෛද්‍ය ක්‍ෂේත්‍රයේ වෘත්තීය අයිතිවාසිකම් ආරක්‍ෂා කිරීම සහ මහජනතාවට සෞඛ්‍ය ආචාරධාර්මිකත්වය සහ ගරුත්වය රැක දුන් ආයතනයට ආණ්ඩුව දැන් අභියෝග කරලා. සෞඛ්‍ය අමතිවරිය පත්කළ කමිටුවකින් ශ්‍රී ලංකා වෛද්‍ය සභාව පිළිබඳ පිටු 45ක වාර්තාවක් ලබාදී තිබෙනවා. ඒ වාර්තා අනුව ක්‍රියාමාර්ග ගෙන තිබෙන්නේ පසුගිය 30වැනිදායි. සභාව රැස්වෙමින් තිබියදී මේ පිරිස ඉවත් කිරීම පිළිබඳ දැනුම් දී තිබෙනවා. වාර්තාව මුළු වෛද්‍ය සභාවටම අයත් වුණත් සාමාජිකයින් පස් දෙනෙක් විතරක් ඉවත් කරලා. මේ කමිටුවෙන් සිදුකළේ ඇමතිවරියට කර තිබූ පැමිණිලි ගැන විමර්ශනයක්. දැන් ඉවත්කර තිබෙන සභාපතිතුමා ඇතුළු පිරිසත් මේ වාර්තාව සකස් කිරීමට උදව් කළ බවක් සඳහන් වෙනවා. නිලවරණය පමාවීම, ශ්‍රී ලාංකික වෛද්‍ය සිසුන් අධ්‍යාපනය ලැබූ විදේශ විශ්වවිද්‍යාල කිහිපයක් අනුමත නොකිරීම, අත්‍යාවශ්‍ය විෂයයන් නොහැදෑරූ විදේශ විශ්වවිද්‍යාලයක වෛද්‍ය උපාධිය ලැබූ පිරිසකට කඩයිම් විභාගයට පෙනී සිටීමට ඉඩදී උපාධිධාරීන් ලෙස ලියාපදිංචි කිරීම ඇතුළු චෝදනා නගා තිබෙනවා. මේ පැමිණිලි විභාග කිරීමේදී වෛද්‍ය සභාවේ සාමාජිකයින්ගේ අදහස් පවා විමසලා ක්‍රියාමාර්ග ගත යුතුව තිබුණා. නමුත් මේ වාර්තාවේ අඩංගු පොදු නිරීක්‍ෂණවලින් පැහැදිලි වෙන්නේ වෛද්‍ය සභාවේ වගකීමට අදාළ නොවන තත්වයන් සලකා බලා තිබෙන බවයි. උදාහරණයක් හැටියට 2016 සිට 2020 දක්වා සභාපතිවරුන් තුන් දෙනෙක් පත්කර තිබීම, සාමාජිකයින්ගේ අඩුවක් තිබීම වගේ කරුණු දක්වා තිබෙනවා. ඒවා වෛද්‍ය සභාවට අදාළ වගකීම් නෙවෙයි. ලබාදී තිබෙන වාර්තාවෙන් නිර්දේශ 20ක් ඉදිරිපත්කර තිබෙනවා. ඒ අතර තිබෙන දෙකකකින් වගකිව යුතු නිලධාරීන් ඉවත් කරන ලෙස නිර්දේශ කර තිබෙනවා. තව නිර්දේශ 08ක් තිබෙන්නේ ඇමතිවරුන්ට උපදෙස් දීමයි. වඩා හොඳින් පවත්වාගෙන යෑමට නිර්දේශ ඉදිරිපත් කිරීම ගැන අපිට ගැටලුවක් නැහැ. නමුත් කැකිල්ලේ නඩු තීන්දුවක් වගේ නිලවරණය පමා වීමට හේතු හැටියට ඇමතිවරයා වුවමනාවෙන්ම නිලවරණය කල් දැමූ බව සඳහන් වෙනවා. ඒ සම්බන්ධයෙන් වෛද්‍ය සභා හේතු නොවිමසීම ගැන චෝදනා එල්ල කර තිබෙනවා. කල් දැමීම පිළිබඳව හිටපු ඇමතිට එරෙහිව අධිකරණයට නොයාම වරදක් ලෙස සඳහන්. ඒ වගේම චමල් රාජපක්‍ෂ ඇමතිවරයා පත් වූ පසුව නිලවරණය පැවැත්වීමට උපදෙස් නොදීම සම්බන්ධයෙනුත් චෝදනා කර තිබෙනවා. මේ ප්‍රශ්න තිබුණානම් ඊට විසඳුම් වෙන්නේ පවතින වෛද්‍ය සභාවම හෝ අලුතින් පත් කරන වෛද්‍ය සභාවකින් විසඳුම් සෙවීමයි. ඒ කිසිවක් නොසලකා අත්තනෝතික ලෙස තොරා ගත්ත පිරිසක් පමණක් ඉවත් කිරීම ජාතික විද්වත් සංවිධානය අභියෝගයට ලක් කරනවා. ඇමතිතුමිය කළ යුතුව තිබුණේ වෛද්‍ය සභාව එක්ක සාකච්ඡා කර ක්‍රියාමාර්ග ගැනීමයි. එහි සිටි සාමාජිකයින්ගේ ආත්ම ගරුත්වය ආරක්‍ෂා වන විදිහට ඔවුන් ඉවත් කළ යුතුව තිබුණා. නමුත් මෙයින් අභියෝගයට ලක්කරන්නේ ශ්‍රී ලංකා වෛද්‍ය සභාව විතරක් නෙවෙයි. ස්වේච්ඡාවෙන් කටයුතු කරන වෛද්‍යවරුන් ඇතුළු වෙනත් වෘත්තිකයින් මේ වගේ ව්‍යවස්ථාපිත මණ්ඩලවල සිදුකරන ගරු සේවාව. ජාතික විද්වත් සංවිධානය හැටියට අපි හිතන්නේ ඇමතිවරිය නොමග යැවීමක් සිදුකර තිබෙන බවයි. මේ ප්‍රවීණ වෛද්‍යවරුන්ගේ ආත්ම ගරුත්වයට අභියෝග කිරීම සුදුසු නැහැ. එය මේ රටේ වෛද්‍ය අධ්‍යාපනයට දිගින් දිගටම බලපෑම් සිදුකරන තත්වයක් විය හැකියි. ඒ වගේම ජාත්‍යන්තර වශයෙන් ශ්‍රී ලංකා වෛද්‍ය සහ වෛද්‍යවරුන්ගේ ප්‍රමිතීන් පිළිබඳ ඉදිරියේදී ගැටලු මතුවෙන්න ඉඩ තිබෙනවා.  ශ්‍රී ලංකා වෛද්‍ය සභාව පිහිටුවීමේ අරමුණු කිහිපයක් තිබෙනවා. වෛද්‍ය අධ්‍යාපනයේ ප්‍රමිතිය ආරක්‍ෂා කිරීම, වෛද්‍ය වෘත්තීයේ ප්‍රමිතිය ආරක්‍ෂා කිරීම, රෝගීන්ගේ ආරක්‍ෂාව, රෝගීන්ගේ අයිතිවාසිකම් ආරක්‍ෂා කිරීම මූලික වගකීම් හැටියට තිබෙනවා. හැම රටකම වෛද්‍ය සභා පිහිටුවා තිබෙනවා. වෛද්‍ය වෘත්තියේ ගරුත්වය, ආචාරශීලී බව ආරක්‍ෂා කරමින් සෞඛ්‍ය සේවාවේ ප්‍රමිතිය රැක ගැනීමට කටයුතු කළ යුතුයි. ඒ මගින් ජනතාවට යහපතක් කිරීම වෙනුවෙන් ස්වාධීන වෛද්‍ය සභා හැම රටකම පිහිටුවා තිබෙනවා. 1924 වෛද්‍ය ආඥා පනත සම්මත කළ පසු කිහිප වතාවක් සංශෝධනය කර තිබෙනවා. 2018දී අවසන් සංශෝධය කළා. සියලුම වෛද්‍ය පීඨවල පීඨාධිපතිවරුන් වෛද්‍ය සභාවේ නියෝජිතයෙක් වෙනවා. ඊට අමතරව විශේෂඥ වෛද්‍යවරුන් සිටින අතර තව පස් දෙනෙක් සෞඛ්‍ය ඇමතිවරයා හෝ ඇමතිවරිය විසින් පත් කරනු ලබනවා. වෛද්‍ය සභාවට විරුද්ධව චෝදනා පහක් තිබුණු බව කියනවා. වෛද්‍ය සභාවේ පුරප්පාඩු නොපිරවීම, මෙරට පිළිගෙන තිබූ විදේශීය වෛද්‍ය විද්‍යාල කිහිපයක අනුමැතිය ඉවත් කිරීම, අඩු සුදුසුකම් සහිත විදේශ වෛද්‍ය උපාධිය ලැබූ අය ලංකාවේ ලියාපදිංචිවීම, ඊ.ආර්.පී. යනුවෙන් හඳුන්වන විභාගය ප්‍රමාද කිරීම පිළිබඳ චෝදනාව සහ වෛද්‍යවරුන්ට එල්ල වී තිබෙන විනය ක්‍රියාමාර්ග සම්බන්ධයෙන් පරීක්‍ෂණ නොපැවැත්වීම යන චෝදනා එල්ල කර තිබෙනවා. 2016 ඉඳලා 2020 දක්වා සිදුවූ ක්‍රියාවන් වෙනුවෙන් අදාළ පරීක්‍ෂණ පැවැත්වූවා. සමස්තයක් විදිහට වෛද්‍ය සභාව අකාර්යක්‍ෂම බව සඳහන් වෙනවා. වෛද්‍ය සභාව අකාර්යක්‍ෂමයි නම් ඒ චෝදනාව සභාවේ සියලුම සාමාජිකයින්ට එල්ල වෙනවා. නමුත් තෝරා ගත් පිරිසක් නෙරපා හැරීමට මේ වාර්තාව පදනම් කරගෙන තිබෙනවා. ඒ නෙරපා හැරි පිරිස සෞඛ්‍ය ඇමතිවරයා විසින් පත්කරන ලද නියෝජිතයන් පස් දෙනායි. මෙය අත්තනෝමතික ක්‍රියාවක්. පහුගිය කාලේ සයිටම් උපාධිය පිළිගන්න කියලා වෛද්‍ය සභාවට විවිධ බලපෑම් එල්ල කළා. වෛද්‍ය සභාවට රජයේ මැදහත්වීම් සිදුකිරීමට ඉඩ දුන්නෙත් ඒ කාලයෙයි. මේ නිසයි තවත් කණ්ඩායමක් වෛද්‍ය සභාවේ පාලනය අත්පත් කරගන්න ක්‍රියා කළේ. ඒ නිසා අද වන විට වෛද්‍ය සභාව එක පැත්තකින් දේශපාලන පොර පිටියක්. අනික් පැත්තෙන් කල්ලිවාදයත් තියෙනවා. මේ දෙකම වෛද්‍ය සභාවට අතිශය බාධාකාරීයි. ඒ තත්වය සෞඛ්‍ය සේවාවේ ප්‍රමිතිය බාල කරන්න දැඩි ලෙස බලපානවා. ඒ නිසා මෙවැනි ක්‍රියාමාර්ග අපි සම්පූර්ණයෙන්ම ප්‍රතික්‍ෂේප කරනවා. මේ රටේ දේශපාලනය පොදුවේ දූෂිත බවට බරපතල චෝදනා තිබෙනවා. ඒ වගේම රාජ්‍ය නිලධාරීන්ටත් ඒ චෝදනා තිබෙනවා. තනතුරු වෙනුවෙන් දේශාපාලනඥයින් පිටුපස යන රාජ්‍ය නිලධාරීන් සුළු පිරිසකුත් ඉන්නවා. මේ දේශපාලන සංස්කෘතිය වෛද්‍ය සභාවටත් බලපෑම් කර තිබෙනවා. එක පාරටම මේක වෙනස් කරගන්න පුළුවන් කියල හිතන්න අමාරුයි. පස්දෙනෙක්ව තෝරා ගැනීමට ඇමතිවරයාට හෝ ඇමතිවරියට තිබෙන බලතල ක්‍රියාත්මක කිරීමට ගත් උත්සාහක් මෙතන තියෙන බව පැහැදිලියි. දුෂිත දේශපාලන සහ නිලධාරී සංයෝගය හැම තැනම තියෙනවා. ඒ නිසා ඇමතිවරයා පත්කරන පස් දෙනා සම්බන්ධයෙන් නිර්ණායක හඳුන්වා දිය යුතුයි. ඇමතිවරිය විසින් පත්කර තිබෙන සාමාජිකයින් පස් දෙනා තෝරා ගැනීම පිළිබඳව විනිවිදභාවයක් තිබිය යුතුයි. තිබුණු වෛද්‍ය සභාව අකාර්යක්‍ෂමයි නම් ඊට පිළියම් යොදන ආකාරය පිළිබඳ නිර්ණායකත් ලබාදිය යුතුයි. මේ සාමාජිකයන්ගෙන් වැඩි දෙනෙක් වෛද්‍ය පීඨවල පීඨාධිපතිවරුන්. ඔවුන්ට මහත් වගකීම් කොටසක් පැවරී තිබෙනවා. ඒ අතර තමයි වෛද්‍ය සභාවට එන්නේ. ඒ අය වෙනුවෙන් වෛද්‍ය සභාවේ පහසුකම් කිසිවක් වැඩිකර නැහැ. ඒ පහසුකම් වැඩිකර ලබාදිය යුතුයි. මහාචාර්ය කාලෝ ෆොන්සේකා වෛද්‍ය සභාවේ සභාපති ධුරයෙන් ඉවත් කිරීමට උත්සාහ කළ වෙලාවේ අපි ඊට විරුද්ධ වුණා. ඒ වගේම මහාචාර්ය හරීන්ද්‍රද සිල්වා ඉවත් කරනවාටත් විරුද්ධයි. අපේ රටේ දේශපාලනය පිරිසිදු නැති නිසා මේ සාමාජිකයන් පත් කිරීමේ ක්‍රමයේ වෙනසක් කළ යුතුයි. ඒ වගේම වෛද්‍ය ආඥා පනතත් වෙනස් කරන්න ඕනෑ, රටේ ජනතාවගේ, රෝගීන්ගේ සුභසාධනය වෙනුවෙන් තිබෙන වෛද්‍ය සභාව තවත් පුළුල් කිරීමේ සංශෝධන ගේන්න ඕනෑ.  සමස්ත ලංකා වෛද්‍ය නිලධාරීන්ගේ සංගමයේ ලේකම්, වෛද්‍ය ජයන්ත බණ්ඩාර ශ්‍රී ලංකා වෛද්‍ය සභාව සම්බන්ධයෙන් පැන නැගී තිබෙන අර්බුදකාරී තත්වය රටේ විවිධ පාර්ශ්වයන්ගෙන් ප්‍රතිචාර දැක්වෙනවා. වෛද්‍ය සභාව පැවැත්වෙන අතර ඇමතිවරිය විසින් එහි සභාපතිවරයා ඇතුළු සාමාජිකයන් පස් දෙනෙක් ඉවත් කිරීමේ ලිපිය අතින් ගෙනත් දී තිබෙනවා. වෛද්‍ය ආඥා පනත උල්ලංඝනය කරමින් හිතුමතයට මේ අය ඉවත් කර තිබෙනවා. ඉවත් කරන ලද ක්‍රමවේදය වැරදියි. වර්තමාන ආණ්ඩුව පත්වුණාට පස්සේ ස්වාධීන කොමිෂන් සභා අහෝසි කළා. එය ආරම්භ කරන්නේ 20වැනි සංශෝධනය මගිනුයි. රාජ්‍ය ආයතන පද්ධතියට ඔවුන්ගේ සුවච කීකරු ගෝලයන් ඇතුළත් කර ගන්න ඕනෑ වෙලා. අපේ රට ආපස්සට ඇද දමලා සදාචාර විරෝධී ක්‍රියාමාර්ග (ස්වාධීන කොමිෂන් සභා අහෝසි කිරීමෙන්) සිදුවෙනවා. ජනාධිපතිවරයාගේ තනි බලතල අනුව හිතුමතේ පත්කිරීම් සිදුකරනවා. එය රටේ ප්‍රජාතන්ත්‍රවාදයට තදබල හානියක්. මේ තත්වයම ශ්‍රී ලංකා වෛද්‍ය සභාව වැනි ආයතනවලටත් එල්ල කෙරෙමින් තිබෙනවා. ජනතාවගේ සෞඛ්‍යයට වගකියන ප්‍රධාන ආයතනයට දේශපාලන බලපෑම් එල්ල වීම රටේ සමස්ත ජනතාවගේ සෞඛ්‍යය අනතුරට හෙළීමක්. ඒ නිසා වෛද්‍ය ආඥා පනත අනුව පත්කිරීමේ බලතල සෞඛ්‍ය ඇමතිවරියට තිබුණත් ඉවත් කිරීමේ බලතල සෞඛ්‍ය ඇමතිවරියට නැහැ. යම් යම් නිර්දේශ මත පත් කළත් පත්වීම් ලැබීමෙන් පසු ස්වාධීනව කටයුතු කිරීමේ බලතල තිබිය යුතුයි. ඒ නිසයි වෛද්‍ය ආඥා පනතින් ඉවත් කිරීමේ බලතල ලබාදී නැත්තේ. රාජිත සේනාරත්න සෞඛ්‍ය ඇමතිවරයා මහාචාර්ය කාලෝ ෆොන්සේකා වෛද්‍ය සභාවේ සභාපතිධුරයෙන් ඉවත් කිරීමට දිගින් දිගටම උත්සාහ කළා. ඒ අවස්ථාවේ සෞඛ්‍යයට සම්බන්ධ සියලුම වෘත්තීය සමිති ඊට විරුද්ධව එක හඬින් නැගී සිටියා. මහාචාර්ය කාලෝ ෆොන්සේකා ඉවත් කිරීමට උත්සාහ කළේ සයිටම් උපාධිය නීත්‍යානුකූල කරගන්න. නමුත් අද වෙනකොට සෞඛ්‍ය ක්‍ෂේත්‍රයේ සිටින යම් යම් පිරිස් මේ අත්තනෝමතික ක්‍රියාව අනුමත කරනවා. අපි ඒ සම්බන්ධයෙන් බලවත් කණගාටුව පළ කරනවා. නමුත් ජනතාවට වගකියන වෘත්තීය සමිති ඇතුළු ස්වේච්ඡා සංවිධාන මේ සම්බන්ධයෙන් විශේෂ අවධානයෙන් ඉන්නවා. ඒ නිසා මේ ඉවත් කිරීම අවලංගු කරගන්න කියලා අපි බල කරනවා. ඒ වගේම වෛද්‍ය සභාවේ ස්වාධීනත්වයට අත තියන්න එපා කියලා දැඩිව අවධාරණය කරනවා. එහෙම කළොත් ඉදිරියේදී මේ අත්තනෝමතිකත්වයන්ට එරෙහිව සියලු පාර්ශ්වයන් එකතු කරලා විරෝධතා ක්‍රියාමාර්ගවලට අවතීර්ණ වන බව අවධාරණය කරනවා. ජාතික විද්වත් සංවිධානයේ මෙම මාධ්‍ය හමුව අද (03) දින කොළඹ සම්බුද්ධත්ව ජයන්ති මන්දිර ශ්‍රවණාගාරයේදී පැවැත්විණි.", "URL": "https://lankatruth.com/si/?p=102344", "Category": "පුවත්", "Parent URL": null}