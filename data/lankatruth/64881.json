{"Source": "Lankatruth", "Timestamp": "December 7, 2018", "Headline": "රහසේ සිදු කළ සාකච්ඡාව ගැන මහින්ද-රනිල් රටට හෙළි කළ යුතුයි", "News Content": "මහින්ද රාජපක්ෂ මහතා සහ රනිල් වික්‍රමසිංහ මහතා අතර ඉකුත් දා පාර්ලිමේන්තු පුස්තකාලයේදී සිදුවූ රහස් සාකච්ඡාව කුමක්දැයි රටට හෙළි කළ යුතු බව ජනතා විමුක්ති පෙරමුණේ නායක, පාර්ලිමේන්තු මන්ත්‍රී අනුර දිසානායක මහතා ඊයේ (06) ගම්පහදී පැවැති ජන රැලියකදී ප්‍රකාශ කළේය. මෛත්‍රීපාල සිරිසේන මහතා විසින් පසුගිය ඔක්තොම්බර් 26වනදා නීතිවිරෝධී ලෙස ප්‍රජාතන්ත්‍රවාදයට පයින් ගසමින් මහින්ද රාජපක්ෂ මහතා අගමැති ධුරයට පත් කරමින් සිදුකළ කුමන්ත්‍රණයට එරෙහිව ජනතා විමුක්ති පෙරමුණ විසින් රට පුරා පවත්වනු ලබන “ඒකාධිපති වියරුව පරදවන ප්‍රජාතන්ත්‍රවාදය දිනවන ජනතා රැලිය” නම් රැලි මාලාවේ තවත් රැලියක් ඊයේ ගම්පහ නගරයේදී පැවති අතර එහිදී අනුර දිසානායක මහතා මේ බව ප්‍රකාශ කළේය. ජවිපෙ ප්‍රචාරක ලේකම් විජිත හේරත් මහතා, විශ්වවිද්‍යාල ආචාර්යවරුන්, කලා කරුවන්, නීතීඥයන් ඇතුළු පිරිසක් මෙහිදී රැලිය ඇමතූහ. එහිදී වැඩිදුරටත් අදහස් දැක්වූ අනුර දිසානායක මහතා… “විශ්වාසභංග සම්මත කරන්න ඕන විවාද කරලා. කවුද මේකට පක්ෂව දෙන්නේ, කවුද මේකට විරුද්ධව දෙන්නේ? ඒක ඉතිහාසයේ ලියවෙන්න ඕන. ලියවෙන්න ඕන විතරක් නෙවෙයි. ඔය ගණන් තියෙනවනේ, මහින්ද මහත්තයට 100ක් ඉන්නවා 102ක් ඉන්නවා කියලා. අපි දන්නවා මහින්ද මහත්තයට ඉන්න ගොඩක් අය එන්නෙත් නැහැ පාර්ලිමේන්තුවට. දුමින්ද දිසානායක ආවෙ නැහැ, ඉන්දික බණ්ඩාරනායක ආවෙ නැහැ, ප්‍රේමලාල් ජයසේකර ආවේ නැහැ, ලක්ෂ්මන් සෙනෙවිරත්න එයිද දන්නෙත් නැහැ. ඒ නිසා අපිට ඇත්ත එළිදරව් වෙලා තියෙනවා මහින්ද මහත්තයාගේ පාර්ලිමේන්තුවේ බලය. දැන් රනිල් වික්‍රමසිංහ එනව ප්‍රජාතන්ත්‍රවාදයේ හොර මුර දේවතාව වෙන්න. දැන් ව්‍යවස්ථාව කැඩුව කැඩුව කියල කෙඳිරිගාන රනිල් වික්‍රමසිංහ සිංගප්පූරු ගිවිසුම අත්සන් කරනකොට මොන ව්‍යවස්ථාවේ මොන ප්‍රතිපාදනයද ආරක්ෂා කළේ. ඒ විතරක්ද. ත්‍රීකුණාමලයේ තෙල්ටැංකි සංකීර්ණයේ, කැබිනට් මණ්ඩලයට දැම්ම පත්‍රිකාවක්. තෙල් ටැංකි 103 නෙවෙයි 16ක් ගමු කියල ආණ්ඩුවට. කැබිනට් මණ්ඩලය අනුමත කළා. සති දෙකකට පස්සේ අර ගත්තු තීරණය අවලංගු කරන්න කියලා රනිල් වික්‍රමසිංහ කැබිනට් පත්‍රිකාවක් දැම්ම. ඒ නිසා රනිල් වික්‍රමසිංහ ආර්ථිකයේ මූලධර්ම හැසිරුවේ ප්‍රජාතන්ත්‍රවාදය අනුව නෙවෙයි. පාර්ලිමේන්තුව රනිල් වික්‍රමසිංහට විනෝද සමය වුනා. පාර්ලිමේන්තුවට උදේ එනවා ගීතා කුමාරසිංහට මොනව හරි කියනවා. ගීතව අවුස්සගන්නවා. ජොලියක් ගන්නවා එළියට යනවා. ඔන්න රනිල් වික්‍රමසිංහ කරපු දේ. ඒ නිසා රනිල් වික්‍රමසිංහ මේ වෙලාවේ රඟපාමින් තියෙන්නේ කපටි නරියගේ භූමිකාව. කාටවත් ආණ්ඩු කරන්න අයිතියක් නැහැ. කවුරු 113 හදාගත්තත් හදාගෙන තියෙන්නේ සල්ලි දීලා. ඒ නිසා මේ පාර්ලිමේන්තුවට සුජාත භාවයක් නැහැ මේ රට පාලනය කරන්න. හැබැයි මේ පාර්ලිමේන්තුවට තියෙනවා පොඩි කෑලි ටිකක්. එක, මෙම කුමන්ත්‍රණය පරාද කරමු. අපි පාර්ලිමේන්තුවේ වැඩ කොටස කරන්නම්. අපි ඒකට සහාය දෙන්නම්. දෙක, මේ කුමන්ත්‍රණයට, රාජ්‍ය ද්‍රෝහී කුමන්ත්‍රණයට හවුල් වූවන් සොයා බලා දඬුවම් ලබාදීම සඳහා පාර්ලිමේන්තුවේ නිසි බලයක් සහිත පනතක් හරහා කොමිෂන් සභාවක් පිහිටුවිය යුතුව තිබෙනවා. සහතික වශයෙන් ඒක කරන්න ඕනා. රනිල් වික්‍රමසිංහයි මහින්ද රාජපක්ෂයි පාර්ලිමේන්තු පුස්තකාලයේ පොත් රාක්කයට මුවාවෙලා විනාඩි 20ක් සාකච්ඡා කළා. මොනවද සාකච්ඡා කළේ කියලා මේ රටට කියන්න ඕනා. සාකච්ඡා කළේ වෙන මුකුත් නෙවෙයි උඹේ පැත්තට වැඩේ ගොඩ ගියොත් මාව බේරපන්. මගේ පැත්තට වැඩේ ගියොත් උඹව බේරන්නම්. මේකයි සාකච්ඡාව. මේ දෙන්නා එහෙම ජෝඩුව.”", "URL": "https://lankatruth.com/si/?p=64881", "Category": "පුවත්", "Parent URL": null}