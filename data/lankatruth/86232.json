{"Source": "Lankatruth", "Timestamp": "November 27, 2019", "Headline": "මාධ්‍යවේදී ප්‍රගීත් එක්නැළිගොඩ ඝාතන සිද්ධියේ විත්තිකරුවන් ඇප මත මුදාහරියි", "News Content": "මාධ්‍යවේදී ප්‍රගීත් එක්නැලිගොඩ මහතා පැහැරගෙනයාම සහ ඝාතනයකිරීමේ සිද්ධියට අදාලව චෝදනා ලැබ සිටි යුධ හමුදා නිලධාරීන් නව දෙදෙනෙකුට, අධිචෝදනා පත්‍ර භාරදීමෙන් අනතුරුව ඇප මත මුදාහැරීම කොළඹ ත්‍රිපුද්ගල මහාධිකරණ විනිසුරු මඩුල්ල අද(27) නියෝග කර තිබේ. 2010 වසරේ ජනවාරි මස 25 වැනිදා හෝ ඊට ආසන්න දිනයකදී ගිරිතලේ, හබරණ හා කොට්ටාව අතර ප්‍රදේශයකදී විත්තිකාර හමුදා නිලධාරීන් සහ හඳුනා නොගත් පිරිසක් විසින් මාධ්‍යවේදී ප්‍රගීත් එක්නැලිගොඩ මහතා, රහසිගතව සිරකර තැබීමේ අරමුණින් පැහැරගෙනයාම සහ ඝාතනය කිරීම යන චෝදනා සම්බන්ධව නීතිපතිවරයා විසින් මෙම චෝදනා ගොනුකර තිබේ. සිද්ධියට අදාල නඩුව මහාධිකරණ විනිසුරුවරුන්වන සම්පත් අභයකෝන්, සම්පත් විජයරත්න සහ ගිහාන් කුලතුංග යන මහත්වරුන්ගෙන් සමන්විත විනිසුරු මඬුල්ලක් ඉදිරියේ අද කැඳවා තිබූ අතර එහිදී නීතිපතිවරයා විසින් ගොනුකර තිබූ අධිචෝදනා පත්‍ර විත්තිකරුවන්ඩ භාරදීමටත් ඔවුන් ඇපමත මුදාහැරීමටත් අධිකරණය නියෝග කර ඇත. එසේම විත්තිකරුවන්ගේ ඇඟිලි සලකුණු වාර්තාවක් අධිකරණයට ඉදිරිපත්කරන ලෙස ද විදෙස් ගමන් තහනම් කරන ලෙස ද නියෝග නිකුත් කර තිබේ. අනතුරුව නඩුවේ වැඩිදුර විභාගය සඳහා දෙසැම්බර් මස 18 වැනිදා තෙක් කල් තැබුණි.", "URL": "https://lankatruth.com/si/?p=86232", "Category": "පුවත්", "Parent URL": null}