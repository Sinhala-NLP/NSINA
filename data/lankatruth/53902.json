{"Source": "Lankatruth", "Timestamp": "June 8, 2018", "Headline": "වෙහෙර ගිල්ල සක්විත්තෝ අග්ගලා ගිලින හැටි", "News Content": "පැවති ආණ්ඩුව කීවේ ලංකාව ආසියාවේ ආශ්චර්යය බවට පත්කරන බවයි. ඒ වෙනුවෙන් ලංකාව පංචබල කේන්ද්‍රස්ථානයක් බවට පත් කරන බවට යටි ගිරියෙන් බෙරිහන් දුන්නේය. එහෙත් ආසියාවේ ආශ්චර්යය දෙපිටින් යවමින් හොර වංචාවල කේන්ද්‍රස්ථානය බවට පත් කළ ඒ ආණ්ඩුවට ගෙදර යන්නට සිදුවිය. ඉන් පසුව බලයට ආ හවුල් ආණ්ඩුව බලයට එන්නට පෙර සහ බලයට ආ පසුත් දිගින් දිගටම කියන්නට වූයේ රට තුළ යහපාලනය ඇති කරන බවයි. එසේ කියමින් බලයට ආ ආණ්ඩුවේ යහ පාලනයත් යම පාලනයක් බව පසක් කරමින් බලයට පැමිණ දින සියයක් ගත වන්නටත් පෙරම මහ බැංකු මහා මූල්‍ය වංචාව සිදුකළේය. ඒ රුපියල් ලක්ෂ හතරක් මංකොල්ල කෑ සිදුවීමට චිත‍්‍රපටිද නිර්මාණය වූ රටක කෝටි ගණනින් සිදුකරන කොල්ල කෑම් ද සුළු සිදුවීම් බවට පත්කරන්නට මේ ආණ්ඩු සමත්වී තිබේ. බලය හොබවන දේශපාලකයන් වංචා සිදු කරන බව ප‍්‍රසිද්ධ රහසකි. එය ආරම්භ වූයේ අද ඊයේ නොවේ. එහෙත් විවිධ ව්‍යාපෘති වලින් කොමිස් ගසමින් සිදුකළ දේශපාලකයන් සිදුකළ සහ සිදුකරන වංචා වෙනුවට දැන් කරළියට පැමිණ ඇත්තේ කෙළින්ම මහා පරිමාණ මූල්‍ය වංචාවන්ය. දඬුවම් මුදලාලිලාගේ සිට සක්විති රණසිංහ දක්වා විවිධ මට්ටම්වලින් සිදුකළ මේ වංචා මහ බැංකු වංචාවෙන් පසු රාජ්‍ය අනුග‍්‍රහය ලබන සොරකම් බවට පත් විය. මහබැංකු හොරකම නිසා රටට අහිමි වූු මුදල් වලට සෘජු අයිතිකාරයන් ලෙස පෙනී සිටීමට කෙනෙකු නොසිටින බැවින් එය දේශපාලන තලයේම කතාබහක් පමණක් වී ඇතත් ඉන් පසුව හෙළිදරව් වන එවැනිම මූල්‍ය වංචාවන් කිහිපයක් කෙළින්ම ජනතා තැන්පතු වලට සම්බන්ධ වී ඇති නිසා මේ වනවිට ජනතා කැළඹීම් ඇති වන තත්ත්වයට එම වංචාවන් පත් වී තිබේ. ඊ.ටී.අයි. සමාගම තුළ ඇති වී තිබෙන්නේ එවැනි තත්ත්වයකි. මහජන තැන්පතුවලට සිදුකළ තවත් වංචාවක් පිළිබඳ තොරතුරු පසුගියදා අනාවරණය වූයේ නැගෙනහිර හේවාගම් කෝරලයේ සමුපකාර සමිතියේ මුදල් රුපියල් කෝටි පනස් හතරක් ආගිය අතක් නැති බව වාර්තා වීමෙනි. මේ නිසා කලබලයට පත් වූ තැන්පත්කරුවන් පොලිසි ගානේ යන්නට පටන් ගත්තේ වෙන කරන්නට දෙයක් නැති නිසාය. ඇත්තටම මේ මුදල්වලට සිදුවූයේ කුමක්ද? ඒ මුදල් සමුපකාර සංගමයේ පාලනාධිකාරිය විසින් කොල්ල කෑවාද? එසේත් නැතිනම් වෙනත් වංචාවක් සිදු වුණිද? සමුපකාර සමිතිවල මුදල් තැන්පත් කළ යුතු වන්නේ මහජන බැංකුවේ පමණක් බව කලින් පැවති නීතියයි. එහෙත් එම මුදල් වෙනත් බැංකුවල තැන්පත් කළහැකි පරිදි පසුව එම නීතිය වෙනස් වූ අතර මේ වනවිට වෙනත් සමාගම්වල එම මුදල් ආයෝජනය කළහැකි පරිදි එය තවත් සංශෝධනය වී තිබේ. නැගෙනහිර හේවාගම් කෝරලයේ සමුපකාර සමිතියේ මුදල් රුපියල් කෝටි පනස් හතරක් එන්ට‍්‍රස්ට් සිකියුරිටීස් ලිමිටඩ් හරහා අවස්ථා පහකදී භාණ්ඩාගාර බිල්පත්වල ආයෝජනය කරන්නේ එවකට සිටි අධ්‍යක්ෂ මණ්ඩලයේ සහ සමුපකාර කොමසාරිස්වරයාගේ ද අනුමැතිය අනුවය. ඒ අනුව 2006 වසරේ අගෝස්තු මාසය වනවිට රුපියල් 51,644,136.55ක්, 354,321,634.62ක්, 35,398,957.42ක්, 83,686,839.50ක් හා 20,031,462.21ක් වශයෙන් රුපියල් 545,083,030.80ක් වූ මුදලක් භාණ්ඩාගාර බිල්පත්වල ආයෝජනය කරන අතර 2016 වසරේ සැප්තැම්බර් 15 වන දිනට ඒවා කල් පිරීමට නියමිත විය. එහෙත් ඉහත කී එන්ට‍්‍රස්ට් සිකියුරිටීස් සමාගම විසින් එම මුදල් අදාළ පොලියද සමග සමුපකාර සමිතිය වෙත ලබා දීමට කටයුතු නොකරන්නේ සමිතියේ අධ්‍යක්ෂ මණ්ඩලය විසින් ලිඛිතව මෙන්ම වාචිකවද උපදෙස් ලබා දී තිබියදීය. මේ අනුව ඩබ්ලිව්.එම්.සී අනුරාධා නීතිඥවරියගේ උපදෙස් පරිදි සමුපකාර සමිතියේ පාලනාධිකාරිය 2016.10.20 වන දින අපරාධ පරීක්ෂණ දෙපාර්තමේන්තුවට ලිඛිත පැමිණිල්ලක් සිදුකරන්නේ එන්ට‍්‍රස්ට් සිකියුරිටීස් සමාගමට එරෙහිවයි. අපරාධ පරීක්ෂණ දෙපාර්තමේන්තුව විසින් එය විශේෂ මූල්‍ය අපරාධ විමර්ශන ඒකකය වෙත යොමු කරන අතර ඒ මගින් කොටුව මහේස්ත‍්‍රාත් අධිකරණයේ නඩු අංක බී290/16 යටතේ ඒ සම්බන්ධ නඩුවක් ද ගොනු කරනු ලබයි. එහි වගඋත්තරකරුවන් වශයෙන් ඉසිර ධර්මප‍්‍රිය බණ්ඩාර දසනායක, චානුක උපේන්ද්‍ර රත්වත්ත, රුමේෂා දුෂ්‍යන්ති සෙනරත්, නලීන් නයෝමාල් පෙරේරා, ගොඩකන්ද ආරච්චිගේ කිෂාන්ත නානායක්කාර, රවීන්ද්‍ර මනෝහර ශ‍්‍රී තිලකවර්ධන සහ නන්දික සංජීව තිලකවර්ධන නම් කර තිබේ. මොවුන් ඉහත කී එන්ට‍්‍රස්ට් සිකියුරිටීස් සමාගමේ අධ්‍යක්ෂ මණ්ඩලයේ සාමාජිකයන්ය. මේ පිළිබඳවූ නඩුවේ දී ඉහත කී චූදිතයන්ට ඇප ලබා දෙන අතර නඩු කටයුතු තවමත් අවසන් වී නොමැත. දැනට අනාවරණය වී ඇති කරුණු අනුව දැනටමත් එන්ට‍්‍රස්ට් සිකියුරිටීස් සමාගම අකර්මණ්‍ය වී ඇති සමාගමකි. මූල්‍ය වංචා කිහිපයක් සම්බන්ධයෙන්ම එම සමාගමට චෝදනා එල්ල වී තිබේ. ලංකා විදුලිබල මණ්ඩලයේ සේවක අර්ථසාධක අරමුදලෙන් රුපියල් මිලියන 2558ක්, ශ්‍රී ලංකා මහ බැංකුවේ ප‍්‍රාදේශීය සංවර්ධන දෙපාර්තමේන්තුවේ රුපියල් මිලියන 1434ක්, ශ්‍රී ලංකා මහ බැංකුවේ මූල්‍ය දෙපාර්තමේන්තුවේ තවත් අරමුදල් හයක රුපියල් මිලියන 472ක්, ශ්‍රී ලංකා මහ බැංකුවේ බැංකු අධීක්ෂණ දෙපාර්තමේන්තුවේ රුපියල් මිලියන 137ක් ඇතුළු රුපියල් බිලියන 12කට ආසන්න මුදලක් මෙම සමාගම විසින් අපහරණය කර ඇති බව අධිකරණ වාර්තාවක් මගින්ම හෙළි වී තිබේ. එම මුදල් වලට අදාළ සුරැකුම්පත් මධ්‍යම තැන්පතු ක‍්‍රමයේ නිසි පරිදි තබා නොමැති බවත්, එම සුරැකුම්පත් එන්ට‍්‍රස්ට් සිකියුරිටීස් සමාගමේ මවු සමාගමක් වන එන්ට‍්‍රස්ට් හෝල්ඩින් ලිමිටඞ් ඇතුළු කොන්ටනින්ටල් කැපිටල් ලිමිටඞ්, බොස්ටන් කැපිටල් ලිමිටඞ් යන අධ්‍යක්ෂ මණ්ඩලයේ සාමාජිකයන්ට ණය පහසුකම් ලබ දීමට යොදවා ඇති බව ද එම අධිකරණ වාර්තාව වැඩි දුරටත් අනාවරණය කරයි. යකා ගිහින් ඇත්තේ කොරහත් බිඳගෙනය. නැගෙනහිර හේවාගම් කෝරළයේ සමුපකාර සමිතියට පමණක් නොව මහ බැංකුවටත් ඔවුන් වැඩක් දී තිබේ. රජයේ සුරැකුම්පත් සඳහා ප‍්‍රාථමික අලෙවිකරුවෙකු වන එන්ට‍්‍රස්ට් සිකියුරිටීස් සමාගමේ 2017 ජූනි 30න් අවසන් කාර්තුව සඳහා වන වාර්තාවන්ට අනුව 2016 ජූනි 30 වනවිට රුපියල් මිලියන 16,401.07ක්ව පැවති සමස්ත වත්කම් ප‍්‍රමාණය 2017 ජූනි 30 වනවිට රුපියල් මිලියන 753.97 දක්වා පහළ ගොස් ඇත. මෙහිදී කැපී පෙනෙන කරුණ නම් සමාගම විසින් දී ඇති ණය හා ලැබිය යුතු මුදල් රුපියල් බිලියන 14.8 සිට රුපියල් මිලියන 339.47 දක්වා අඩු වී තිබීමයි. වසරක කාලයක් තුළ දී සමාගමේ කොටසක් සඳහා වන ශුද්ධ වත්කම්වල වටිනාකම රුපියල් 37.32 සිට රු. 351.17 දක්වා සෘණ අගයයක් දක්වා පහළ බැස තිබේ. එසේම කොටස්කරුවන්ගේ අරමුදල් ද වසරක කාලයක් තුළ දී රුපියල් බිලියන 1.23 සිට රුපියල් බිලියන 11.588ක සෘණ අගයක් දක්වා පහත වැටී ඇත. මෙසේ එම සමාගම තුළ සිදුවූ මුදල් අක‍්‍රමිකතා හේතුවෙන් එහි පරිපාලනය ශ‍්‍රී ලංකා මහ බැංකුව විසින් ජාතික ඉතිරිකිරීමේ බැංකුවට පවරා තිබේ. එහෙත් දැන් අමාරුවේ වැටී සිටින්නේ මුදල් තැන්පත්කරුවන්ය. සමුපකාර සමිති ගැන ගමේ ජනතාවට තිබුණේ අචල විශ්වාසයකි. ජන ජීවිතය බැඳී තිබුණේ ගමේ සමුපකාරය සමගය. ගමේ ග‍්‍රාමීය බැංකුව සමගය. එදිනෙදා කටයුතුවලින් ඉතිරි කරගත් කීයක් හරි ඔවුන් තැන්පත් කළේ ගමේ බැංකුවේය. රබර් වත්තෙන්, තේ දළු ටිකෙන් ලැබෙන මුදල් ටික තැන්පත් කළේ ද ග‍්‍රාමීය බැංකුවේය. කවුරු කවුරුත් එකතු වී සුද්ද කර ඇත්තේ මේ අහිංසක ජනතාවගේ දුක් කඳුළුය. මහ බැංකුව මේ රුපියල් කෝටි පනස් හතරෙන් සියයට පනහක් ගෙවන බව පවසා ඇති අතර සහ කොළඹ දිස්ත්‍රික් සමුපකාර සංගමය තීරණය කර ඇත්තේ සමුපකාර සමිතියේ වත්කම් විකුණා ඉතිරි මුදල් ගෙවීමටයි. එය ජනතාවගේ පැත්තෙන් හොඳ යෝජනාවකි. එහෙත් ඒ යෝජනාවත් දැන් කල් ඉකුත් වෙමින් තිබේ. එසේම මහ බැංකුව එසේ ගෙවන්නේ කාගේ මුදල්ද? සමුපකාර සමිතියේ වත්කම් යනු කාගේ බූදලයක්ද? නැවතත් ඒවා ජනතා මුදල්මය. එසේ නොමැතිව එන්ට‍්‍රස්ට් සමාගමේවත් චානුක රත්වත්තේලාගේ මුදල්වත් නොවේ. ගැටලුව ඇත්තේ එතැනය. 2018.06.03 ලංකා ඉරිදා පුවත්පත", "URL": "https://lankatruth.com/si/?p=53902", "Category": "පුවත්", "Parent URL": null}