{"Source": "Lankatruth", "Timestamp": "June 15, 2020", "Headline": "බීමතින් රිය පදවා පොලිස් නිලධාරියා යටකළ රත්වත්තේ පුත්‍රයා රෝහලට…", "News Content": "බීමතින් රිය පදවා රාජ්‍ය බුද්ධි සේවයේ රාජකාරි කළ පොලිස් නිලධාරීන් දෙදෙනා අනතුරට ලක් කළ රත්වත්තේ පවුලේ පුත්‍රයා රක්ෂිත බන්ධනාගාර බාරයේ සිටියදීම දුම්බර රෝහලට ඇතුළත් කර ඇතැයි වාර්තා වේ. එම අනතුරෙන් බරපතල තුවාල ලැබූ පොලිස් නිලධාරීන් දෙදෙනාගෙන් එක් අයෙකු වන පොලොන්නරුව වැලිකන්ද ප්‍රදේශයේ පදිංචි සිතුම් තුලිත යෝමාල් අලහප්පෙරුම මහතා ජීවිතක්ෂයට පත්වූ අතර අනෙක් නිලධාරීවරයා රෝහල්ගතව දැඩිසත්කාර ඒකකයේ ප්‍රතිකාර ලමින් සිටී. කොළඹ ජාතික රෝහලේදී ලක්‍ෂ 79 මුදලක් කොල්ලකෑ වෛද්‍යවරයා හඹා ගොස් අත්අඩංගුවට ගත්තේද මෙම ජීවිතක්ෂයට පත් වූ පොලිස් කොස්තාපල්වරයා විසිනි. අදාළ පොලිස් නිලධාරියා සහ තවත් පොලිස් නිලධාරියෙකු ගමන් ගත් යතුරු පැදියේ ඉකුත් 11 වන දා කොළඹ හැව්ලොක් ප්‍රදේශයේ දී ඩිෆෙන්ඩර් රථයක් ගැටීම හේතුවෙන් අනතුර සිදුව තිබිණි. අදාල ඩිපෙන්ඩර් රථය පදවා ඇත්තේ නීති සිසුවෙකු වන අනුරුද්ධ රත්වත්ත පවුලේ ඥාති පුත‍්‍රයෙකු වන අශාන් තරින්ද කටුගහ රත්වත්ත නැමැත්තා වන අතර ඔහු බීමතින් සිටි බවට පොලිස් වාර්තා තහවුරු කර ඇත. අද (15) එම අනතුර පිළිඳ පැමිණිල්ල අධිකරණය හමුවේ කැඳවූ නමුත් රිය පැදවු අශාන් තරින්ද කටුගහ රත්වත්ත නැමැත්තා අධිකරණයට ඉදිරිපත් කර නැති අතර ඔහු ලබන 19 වැනිදා දක්වා යළි රක්ෂිත බන්ධනාගාර ගත කර තිබේ.", "URL": "https://lankatruth.com/si/?p=94031", "Category": "පුවත්", "Parent URL": null}