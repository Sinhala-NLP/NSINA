{"Source": "Lankatruth", "Timestamp": "June 14, 2022", "Headline": "කළු ජූලිය ගැන NPP වේදිකාවේ බරසාර මුද්‍රාව", "News Content": "ජාතික ජන බලවේගයේ කොළඹ දිස්ත්‍රික් සමුළුව පැවැත්වූයේ පසුගිය 12 වෙනි ඉරිදා. දේශපාලන සංවිධානයක මේ වගේ සමුළු ගැන පසුව කල්පනා කරන්න, දැනෙන්න දේවල් නැති තරම්. ඒත් මේ සමුළුව එහෙම නොවෙයි. ඉවර වෙලත් දවස් ගණනක් එක දිගට යළි යළිත් සිහිවෙන විශේෂත්වයක් තිබුණා. ඒක හරිම සංවේදී, ඒ වගේම ගැඹුරු දේශපාලන අර්තයක් තිබෙන දෙයක්. මේ දැනෙන සංවේදී දේ ගැන පසු සටහනක් නොතබාම බැරිය. ඉංග්‍රීසි නිවේදිකා බිම්සරා ප්‍රේමරත්න හඬින් වෙනම මානයකට සභාව යොමු කළා. “මේ ගෙවී යන්නේ ජූනි මාසය. ජූලි මාසයට තව සති තුනක්වත් නෑ.” ජූනි මාසය ගැන කියන කොට හැමෝටම වගේ ඇති වූ කුතුහලය ජූලි මාසය ගැන කියන කොට නැතිවී යන්න ඇති. ඔව්… ඒ කියන්න ගියේ කළු ජූලිය ගැන. වඩාත් තහවුරු කර කියන්නේ නම් 1983 කළු ජූලිය ගැන. ජාතික ජන බලවේගයේ සමුළුවේ නිවේදිකාව කී දේ ගැන සටහනක් තැබීමට බාහිරව තවත් කරුණු කිහිපයක් අවධාරණය කළ යුතුමයි. ඒ කරුණු කිහිපය ගැන කියන්නේ කොහොමද? 1980 කියන ඉලක්කම ඇහෙන, දකින, කියවන වැඩිහිටියන් තියුණු කම්පනයකට ඉබේම ලක්වෙනවා. මේ දශකය ලේ වැකි දශකයකට මුල පුරමින් 1980 ජූලි සමස්ත මහා වැඩවර්ජනයේදී රාජ්‍ය මර්දනය දියත්කරනවා. ඒ වැඩ වර්ජනය තලා පෙලා දමා 80,000ක් රැකියාවලින් නෙරපා දැම්මේ ජේ.ආර්. ජයවර්ධන, රණසිංහ පේමදාස, රනිල් වික‍්‍රමසිංහ ප‍්‍රමුඛ ආණ්ඩුවෙන්. “වර්ජකයන් කනත්තට යවනවා” යැයි කීවේ ප‍්‍රබල ඇමතියෙකු වූ ලලිත් ඇතුළත්මුදලි. ඊට පස්සේ 1981 සංවර්ධන සභා මැතිවරණ කොල්ලයට දෙමළ ජනතාවගේ ලේ හලා දියත් කළ එකක්. ඊට පස්සේ 1982 ජනාධිපතිවරණය. ඒකත් යුද්ධයක්. ඊට පස්සේ මහා මැතිවරණය කල්දාන්න ගෙනා “ලාම්පු-කළගෙඩි සෙල්ලම”. ඒ කියන්නේ ජනමත විචාරණ කොල්ලය. මහා මැතිවරණය කල් දාන්න කැමති නම් ලාම්පුව ඉස්සරහින් කතිරය ගහන්න. අකමැතියි නම් කළගෙඩිය ඉස්සරහින් කතිරය…. ජේ.ආර්ගේ මේ ජනමත විදාරණයෙන් ලාම්පුව දිනුවා. හැබැයි ලංකා ඉතිහාසයේ අන්ත දූෂිතම ඡන්ද කොල්ලය බවට එදා හිටිය මැතිවරණ කොමසාරිස් නිල වාර්තාවේ ලිව්වා. ඊටත් පස්සේ 1983 මුලදීම අතුරු මැතිවණ කොල්ලයක්. මේ හැම තැනකදිම මැර බලය, ජීවිත බිලි ගැනීම්, පාදඩකරණය අවසනට රජ කළා. 83 කළු ජූලිය ගේන්නේ ඊටත් පස්සේ. කළු ජූලිය සංවිධානාත්මකව දියත් කළේ කෙසේදැයි අද මෙන් රූප රාමු සාක්ෂි නැහැ. හැබැයි කළු ජූලිය විතරක් නොවෙයි 1980 ජූලි වර්ජකයන් මර්දනයේ ඉඳලාම ඒකාධිපති වියරුව, රාජ්‍ය ත‍්‍රස්තවාදය දියත් කළ ආකාරය කොයි ආකාර වෙන්න ඇති දැයි අපිට සාක්ෂි හමු වුණා. ඒ 2022 මැයි 09 අරලියගහ මන්දිරයේ සිට රාජපක්ෂලා මැරයන් මුදා හැරීමෙන්. ඉතිං කියමින් සිටියේ ලේ වැකි, භීෂණකාරී, මිනිස් බිලි සොයා ගිය 1980 දශකය ගැන. 83 කළු ජූලියෙන් පස්සේ දිගටම ශිෂ්‍ය මර්දනය. ජනතා විමුක්ති පෙරමුණේ සාමාජිකයන් හඹාගොස් ඝාතනය කිරීම් 1987 දක්වාම. 1987 මැයි දිනය තහනම් කළා. තහනමට විරුද්ධව නාරාහේන්පිට අභයාරාමයේදී මැයි දිනයක් පැවැත් වූවා. ඒකට වෙඩි තියලා කිහිපදෙනෙක් ඝාතනය කළා. ඊට පස්සේ 1987 ජුලි මාසයේ ඉන්දු-ලංකා ගිවිසුම කියන රට පාවාදීමේ ගිවිසුම ජේ.ආර්. ජයවර්ධන – රජිව් ගාන්ධි අත්සන් කළා. උතුර-දකුණ එකම යුද පිටියක් කළා. මේ දෙරණ ලේ සාගරයකින් පොඟවා දැමූ 1980 දශකය නිමා කළා. ජිවිත ලක්ෂයක් විතර උතුර-දකුණ භේදයක් නැතිව මේ දශකයේදී රටට අහිමි කළා. දැන් ආයෙත් ජාතික ජන බලවේගයේ වේදිකාවට මේ කියූ දශකයේ එක් කළු සලකුණක් තමයි කළු ජූලිය. කළු ජූලියේ ම්ලේච්ඡුත්වය ඉංග්‍රීසි නිවේදිකා බිම්සරා මුලින්ම කීවා. ඊට පස්සේ දෙහළ භාෂාවෙන්. මේ කියූ වදන් ඒ ආකාරයෙන්ම උපුටා දැක්වීම වැදගත්. ජාතික ජනබලවේගයේ මෙම සමුළුවේ සංවිධායකයින් ඉතිහාසය නිවැරදිව අර්තකතනය පූර්විකා බිම්සරාගේ හඬින් ඉදිරිපත් වුනා. එහි සිංහල අනුවාදය පහතින් දැක්වෙනවා. “මේ ගෙවෙන්නේ ජුනි මාසය. ජූලි මාසයට තව සති තුනක්වත් නැහැ. මීට අවුරුදු තිස් නවයකට කලින් එක් ජූලි මාසයක එක්තරා මනුෂ්‍යයෙක් ගාලු පාරේ කාර් එකක් පදවාගෙන ආවා. ඒ මොහොතේ මුළු රටම ජාතිවාදයෙන් ගිනි ගනිමින් තිබුණේ. ජාතිවාදීන් අර මනුෂ්‍යයාගේ වාහනය නැවැත්තුවා. නම මොකක්ද ? කේ. වෙන්කට්. නම ඇසීමත් සමග ජාතිවාදීන් ප්‍රකෝප වුණා. අර මනුෂ්‍යයා කැඩුණු සිංහලෙන් කෑ ගසන්නට පටන් ගත්තා. මට අනතුරක් කරන්න එපා. මම තමයි සිරිපතුළ කියන බෞද්ධ චිත්‍රපටය හැදුවේ. ජාතිවාදීන් ඒ කියූ දේ ගණන් ගත්තේ නැහැ. ඔවුන් කේ.වෙන්කට්ව වාහනයට දමා ගිනි තබා පණ පිටින් පුළුස්සා මරා දැමුවා. කේ. වෙන්කට් අධ්‍යක්ෂණය කළ සිරිපතුළ චිත්‍රපටයේ ගීත අතර මිනිසා දෙවියන් වන හැටිත් තිරිසන් වන හැටිත් කියැවෙන ගීතයක් තිබෙනවා. ඒ ගීතය අදටත් වෙසක් පොසොන් උත්සව සමයේ වගේම බොහෝ පොහෝ දිනවල වාදනය වෙනවා. ඒ ගීතය ලිව්වේ කරුණාරත්න අබේසේකර සූරීන්. ඒ ගීතය සංගීතවත් කළේ එම්.කේ රොක්සාමි මාස්ටර්. ගීතය ගායනා කළේ අසහාය ගායක අල්හාජ් මොහිදීන් බෙග්. ප්‍රිය මිත්‍රවරියනි, මිත්‍රවරුනි, අද ජාතික ජන බලවේගයේ කොළඹ දිස්ත්‍රික් සමුළු වේදිකාවේ ඒ ගීය ගැයෙනවා. ඔබ මට කියන්න… එහි තිබෙන්නේ, කරුණාරත්න අබේසේකරගේ සිංහලකමද ? කේ. වෙන්කට්ගේ හෝ එම්.කේ රොක්සාමිගේ දෙමළකමද ? මොහිදීන් බෙග්ගේ මුස්ලිම්කමද ? එහෙමත් නැත්නම් ඔවුන් සියලු දෙනා එක හදින් බැන්දූ මනුස්සකමද ? මේ වේදිකාවට අපගේ ගෞරවණීය ආරාධනය, ඉෂාක් මොහිදීන් බෙග් සහෘදයාට.” ජාතික ජන බලවේගයවේදිකාවෙන් ඉතිහාසයට බරසාර මුද්‍රාවක් එක් කර තිබුණේ ඒ විදිහට. ඒ වගේම ම්ලේච්චත්වයන් සදහටම නිමා කිරීමේ ස්ථීර අධිෂ්ඨානයක් දල්වා ගනිමු.", "URL": "https://lankatruth.com/si/?p=135551", "Category": "පුවත්", "Parent URL": null}