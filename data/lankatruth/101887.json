{"Source": "Lankatruth", "Timestamp": "November 29, 2020", "Headline": "2021 නොබෙල් සාම ත්‍යාගය කියුබානු වෛද්‍යවරුන්ට දෙන්න – අන්තර්ජාල පෙත්සමක්…", "News Content": "ෆිදෙල් කස්ත්‍රෝ ජීවතුන් අතර සිටියදී සමාජවාදී කියුබාව විසින් නිර්මාණය කර ඇති තවත් විශිෂ්ට නිර්මාණයක් වන්නේ Henry Reeve වෛද්‍ය බලකාය වේ. ලෝකයේ දරුණුතම ස්වාභාවික විපත් හා වසංගත බොහොමයක ජීවිතාරක්ෂක කටයුතු සඳහා ඔවුන් මැදිහත් වේ. 2005 වසරේ ගොඩනැගුණු මෙම වෛද්‍ය බලකාය ලොව කොතැනක මිනිසුන් බිහිසුනු විපතකට මූණ පෑවද එම ජනයාට උදවුවට යන්නේ නොබියව ය. ලංකාවේ සිවිල් යුද්ධය පැවති සමයේ උතුරු නැගෙනහිර පළාත් තුළ ද, සුනාමි ව්‍යවසනය අවස්ථාවේ දකුණේ ද ලාංකීය ජනතාවට මෙම කියුබානු වෛද්‍යවරුන් නොපැකිලව තම උපකාරය ලබාදෙන ලදී. එමෙන්ම හයිටියේ බොහෝ ලාංකිකයන් ප්‍රමාණයක් සේවයේ සිටින අතර එහි සිදුවූ දැවැන්ත භූමිකම්පාව හේතුවෙන් හයිටිය තුළ ලාංකිකයන් අසරණ විය. එම මොහොතේ ලංකා ආණ්ඩුව කියුබාවෙන් අයැද සිටියේ හයිටියේ ස්වේච්ඡා සේවයේ යෙදෙන කියුබානු වෛද්‍යවරුන්ගේ සහය ලාංකිකයන්ට ද ලබා දෙන ලෙසය. ඒ අනුව කියුබාව විසින් වෙනම වෛද්‍ය කණ්ඩායමක් ඒ වෙනුවෙන් ක්‍රියාත්මක කරන ලදී. අප්‍රිකාවේ මාරාන්තික ඉබෝලා වෛරසය පැතිරයන විට හා ලොව කිසිවෙක් අප්‍රිකාවට පා තැබීමට බියව, අප්‍රිකානු ජනතාව අසරණ භාවයට පත්වූ විට, එම මහාද්වීපයේ සහන කරයුතු සදහා නොබියව පා තැබුවේ මේ කියුබානු වෛද්‍යවරුන් ය. කොරෝනා හේතුවෙන් ඉතාලිය අන්ත අසරණ වූ මුල් අවස්ථාවේ යුරෝපා සංගමය පවා අහක බැලීය. ඉතාලි අගමැති ප්‍රකාශ කළේ උදව්වට ඉන්නේ දෙවියන් පමණක් බවය. එම අවස්ථාවේ හෙන්රි රීව් වෛද්‍ය බලකාය ඉතාලියට ගිය අතර වසංගතයට එරෙහිව සටන්කළ හැකිය යන බලාපොරොත්තු දැල්වීමට එය මහත් හේතුවක් විය. බ්‍රිතාන්‍ය ඇතුළු රටවල් ගණනාවකට මෙම ස්වේච්ඡා වෛද්‍ය බලකාය තම ක්‍රියාකාරී දායකත්වය ලබා දෙන ලදී. මේ මානවවාදී මෙහෙයුම හේතුවෙන් 2021 දී කියුබාවේ හෙන් රි රීව්ස් වෛද්‍ය බලකායට නොබෙල් සාම ත්‍යාගය ලබාදිය යුතු බවට ලොව පුරා කියුබානු සහයෝගිතා ව්‍යාපාර ඉල්ලීම් ඉදිරිපත් කරමින් සිටී.මේ සදහා ලංකාවේ කියුබානු සහයෝගිතා සංවිධානය ලෙසට ඊ අත්සන් ( e petition ) ව්‍යාපාරයක් දියත්කොට ඇත. එසේම 2017 වසරේ ජිනීවාහි පැවති ලෝක සෞඛ්‍ය සමුළුවේදී මහජන සෞඛ්‍ය සඳහා පිරිනැමෙන වෛද්‍ය ලී ජොං-වූක් අනුස්මරණ සම්මානය, ලෝකයේ දරුණුතම ස්වාභාවික විපත් හා වසංගත බොහොමයක ජීවිතාරක්ෂක කටයුතු සඳහා මැදිහත් වීම වෙනුවෙන් කියුබාවේ හෙන්රි රීව් ජාත්‍යන්තර වෛද්‍ය බළකායට පිරිනමා තිබේ. පසුගිය දශකය තුළ ලෝකයේ දරුණුතම ස්වාභාවික විපත් හා වසංගත වලින් විනාශ වූ රටවල් 21 ක මිලියන 3.5 කට අධික ජනතාවකට බ්‍රිගේඩ් හි ස්වේච්ඡා සෞඛ්‍ය සේවකයින් 7,400 කට ප්‍රතිකාර කර ඇති බවත් මෙම රටවල රෝගීන්ට ලබා දුන් හදිසි වෛද්‍ය ප්‍රතිකාරවල ප්‍රතිඵලයක් ලෙස ජීවිත 80,000 ක් බේරාගෙන ඇතැයි පැවසේ. මෙම කියුබානු සහයෝගිතා සංවිධානය තුළ ජනතා විමුක්ති පෙරමුණ , කොමියුනිස්ට් පක්ෂය , සමසමාජ පක්ෂය ඇතුළු ශිෂ්‍ය , තරුණ, වෘතික සංවිධාන ගණනාවක් ක්‍රියාත්මක වේ.", "URL": "https://lankatruth.com/si/?p=101887", "Category": "පුවත්", "Parent URL": null}