{"Source": "Lankatruth", "Timestamp": "November 14, 2018", "Headline": "විශ්වාසභංගයෙන් ඇත්තටම මොකද වුනේ – කතානායක හෙළිකරයි", "News Content": "ජනාධිපති මෛත්‍රීපාල සිරිසේන මහතා විසින් මහින්ද රාජපක්ෂ මහතා සමග දියත් කළ කුමන්ත්‍රණය පරාජය කරමින් ජනතා විමුක්ති පෙරමුණ විසින් පාර්ලිමේන්තුවට ඉදිරිපත් කළ විශ්වාසභංගය බහුතර කැමැතෙන් ජයගත් අතර මෛත්‍රී – මහින්ද ආණ්ඩුව පරාජයට පත්විය. එම අවස්ථාවේ පාර්ලිමේන්තුවේ කුමන්ත්‍රණකාරී ව්‍යවස්ථා විරෝධී ආණ්ඩුව නියෝජනය කළ මෛත්‍රී – මහින්ද පිලේ මන්ත්‍රීවරු ඝෝෂා කරමින් සභාගර්භය මැදට පැන සිදු කළ කාලගෝට්ටිය අතරතුර විශ්වාසභංගයට පක්ෂව මන්ත්‍රීවරු 122ක් පෙනී සිටීම හේතුවෙන් එම විශ්වාසභංගය බහුතර ඡන්දයෙන් සම්මත වු බව කතානායකවරයා නිවේදනය කරන ලදී. එම සිදුවීම පැහැදිලි කරමින් කතානායක කරූ ජයසූරිය මහතා විසින් මාධ්‍යවෙත නිවේදනයක් නිකුත් කර තිබෙන අතර එම නිවේදනය සම්පූර්ණයෙන්ම පහතින් පල වේ. “ප්‍රවෘත්ති නිවේදනයි. ජනාධිපතිවරයා විසින් නිකුත් කරන ලද 2095/50 දරණ 2018 නොවැම්බර් 04 දිනැති අති විශේෂ ගැසට් නිවේදනය ප්‍රකාරව අද දින (2018-11-14) පෙරවරු 10.00ට පාර්ලිමේන්තුව රැස් විය. ගරු කථානායකතුමන් විසින් දවසේ සාමාන්‍ය කටයුතු අනුව නිවේදන ඉදිරිපත් කිරීමෙන් පසු ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්තිරම් මහතා විසින් ස්ථාවර නි‍යෝග අත්හිටුවා ඉදිරි කටයුතු කර ගෙන යාමට යෝජනා කරන ලදී. ඒ පිලිබඳව සභාවේ අනුමැතිය ලබා ගැනීම සඳහා ඡන්ද විමසීමක් යෝජනා කෙරුණු අතර, එහිදී බහුතර‍යේ එකඟත්වයෙන් ස්ථාවර නියෝග අත්හිටුවන ලදී. ඉන් අනතුරුව ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මහතා සහ පාර්ලිමේන්තු මන්ත්‍රී විජිත හේරත් මහතා රජයට එරෙහිව විශ්වාස භංග යෝජනාවක් සභාවට ඉදිරිපත් කරන ලදී. අද (14) දිනම ඒ පිලිබඳව සභාවේ මතය විමසිය යුතු බවද ඔවුහු යෝජනා කළහ. ඒ අවස්ථාවේ දී විපක්ෂයෙන් බෙදීමක් ඉල්ලා සිටි අතර බෙදුම් සීනුව නාද කිරීමෙන් පසු කථානායකතුමා විසින් ඡන්ද විමසීමට නියෝග කරන ලදී. එහිදී විශ්වාස භංග යෝජනාවට පක්ෂව බහුතරය ඡන්දය ප්‍රකාශ කළ අතර, ඒ අනුව එම විශ්වාස භංග යෝජනාව බහුතරයෙන් සම්මත වූ බවට ගරු කථානායකතුමන් විසින් සභාව වෙත නිවේදනය කරන ලදී. ඉන් අනතුරුව ගරු පාර්ලිමේන්තු මන්ත්‍රී ලක්ෂ්මන් කිරිඇල්ල මැතිතුමන් විසින් හෙට පෙ:ව 10.00 දක්වා සභාව කල් තැබිය යුතු බව ට යෝජනා කරන ලද අතර, ඒ සඳහා සභාවේ අනුමැතිය හිමි විය. අද දින භාර දෙන ලද විශ්වාස භංග යෝජනාවේ පිටපතක් සහ ඊට අදාළ සභාවේ තීරණය ද ගරු ජනාධිපතිතුමන් විසින් පසුගිය දා පත් කරන ලද අග්‍රාමාත්‍යවරයා සහ කැබිනට් මණ්ඩලය ව්‍යවස්ථා විරෝධි බවට සදහන් මන්ත්‍රීවරු 122 දෙනෙකුගේ අත්සන් තබන ලද ලිපියේ පිටපතක් ද ව්‍යවස්ථානුකූලව ඉදිරි පියවර ගැනීම සදහා ගරු ජනාධිපතිතුමන් වෙත දන්වා යැවීමට ගරු කථානායකතුමන් විසින් පියවර ගනු ඇත. කථානායක මාධ්‍ය ඒකකය”", "URL": "https://lankatruth.com/si/?p=63302", "Category": "පුවත්", "Parent URL": null}