{"Source": "Lankatruth", "Timestamp": "January 4, 2022", "Headline": "ඇමති වෙනවට වඩා නොමැති වෙන එක ආශිර්වාදයක්… – සුසිල් ප්‍රේමජයන්ත", "News Content": "ඇමැතිධූරයෙන් ඉවත් කිරීම තමාට ලොකු දෙයක් නොවන බවත් නීතිඥයකු වන තමා හෙට සිට අධිකරණයේ රාජකාරියට යන බවත් රාජ්‍ය අමාත්‍ය ධුරයෙන් ඉවත් කෙරුණු සුසිල් ප්‍රේම ජයන්ත මහතා පවසයි. අමාත්‍යධූරයෙන් ඉවත් කිරීමෙන් පසුව අද (04) දිනයේ අධ්‍යාපන ප්‍රතිසංස්කරණ හා විවෘත විශ්වවිද්‍යාල හා දුරස්ථ අධ්‍යාපන ප්‍රවර්ධන රාජ්‍ය අමාත්‍යංශයට පැමිණ සිය බඩු භාණ්ඩ ඉවත් කරගෙන යන අවස්ථාවේදීමාධ්‍යවේදීන් නැගූප්‍රශ්න හමුවේ හිටපු ඇමතිවරයා මාධ්‍ය වෙත මෙලෙස අදහස් පළකරනු ලැබීය. වැඩිදුරටත් අදහස් දැක්වූහිටපු ඇමතිවරයා… “මට ආරංචියි රාජ්‍ය ඇමතිධූරයෙන් ඉවත්කළා කියලා. මේවා ඉතින් එච්චර ලොකු දෙවල් නෙමේ. මම ඇමතිවරයෙක් වුණේ 2000. පාර්ලිමේන්තුව ආපු ගමන්. ජනාධිපති තුන්දෙනෙක් යටතේ මම වැඩ කරලා තියෙනවා. මට වෘත්තියක් තියෙනවානේ හෙට ඉදලා එහේ යනවා… උසාවියට. පෙරේදා පොළේ ගියාම ඔබ තුමන්ලාගෙන් කෙනෙක් ඇවිල්ලා මගෙන් ඇහුවා භාණ්ඩ මිල ගැන. මිරිස් කිලෝවක් 1,200යි කියලා. මම කිව්වා සම්පූර්ණයෙන් මේ කෘෂිකර්මය ෆේල්. ගත්ත ප්‍රතිපත්ති තීන්දු ෆේල් කියලා. ජනතාව වෙනුවෙන් තමා අපි කතා කළේ. මං හිතන්නේ අමාත්‍ය මණ්ඩලයේ දීත් මොනවා හරි කතා වෙන්න ඇති. වගකීම් භාරදීලා තියෙනවා නේ. අධ්‍යාපන සුදුසුකම් අනුව සනීපාරක්ෂක කම්කරුවෙක්වත් වෙන්න බැරි අය. ඒ අයට අධ්‍යාපනයේ වටිනාකම තේරෙන්නේ නෑ.” යනුවෙන් පැවසීය.", "URL": "https://lankatruth.com/si/?p=127541", "Category": "පුවත්", "Parent URL": null}