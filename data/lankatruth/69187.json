{"Source": "Lankatruth", "Timestamp": "February 27, 2019", "Headline": "ප්‍රභූ ඝාතන කුමන්ත්‍රණයේ සැකකාර ඉන්දීය ජාතිකයා නිදහස්", "News Content": "ජනාධිපති මෛත්‍රිපාල සිරිසේන මහතා, හිටපු ආරක්ෂක ලේකම් ගෝඨාභය රාජපක්ෂ මහතා ඇතුලු ප්‍රභූන් පිරිසක් ඝාතනය කිරීමට කුමන්ත්‍රණය කළ බව කියන සිද්ධියට අදාලව සැකපිට අත්අඩංගුවට ගෙන සිටි ඉන්දීය ජාතික මර්සියෙල් තෝමස් නැමැත්තා මුදා හරින ලෙස කොළඹ කොටුව මහේස්ත්‍රාත් ජයන්ත ඩයස් නානායක්කාර මහතා අද(27) නියෝග කළේය. අපරාධ පරීක්ෂණ දෙපාර්තමේන්තුව බී වාර්තාවක් අධිකරණයට ඉදිරිපත් කරමින් සඳහන්කර සිටියේ මෙම සිද්ධියට අදාලව පළමු සැකකරු වන ඉන්දීය ජාතිකයා සම්බන්ධයෙන් දැනට සාක්කි ප්‍රමාණවත්ව නොමැති බැවින් අද(27) මුදා හැරීමට හැකි අතර ඔහු වීසා නොමැතිව මෙරට රැදී සිටීම සම්බන්ධයෙන් වෙනම චෝදනා පත්‍රයක් මගින් කරුණු ඉදිරිපත් කිරීමට කටයුතු කරන බවයි. ඝාතන කුමන්ත්‍රණයට සැකපිට අදාල ඉන්දීය ජාතිකයා මාස 5ක පමණ කාලයක් රක්ෂිත බන්ධනාගාර ගතකර සිටියේය. ඒ අනුව සිද්ධියට අදාලව සැකකරු මුදාහැරි අතර වීසා බලපත්‍ර නොමැතිව මෙරට රැදී සිටීමේ වරදට ලබන මස 13 තෙක් රක්ෂිත බන්ධනාගාර ගත කිරීමට මහේස්ත්‍රාත්වරයා නියෝග කළේය.", "URL": "https://lankatruth.com/si/?p=69187", "Category": "පුවත්", "Parent URL": null}