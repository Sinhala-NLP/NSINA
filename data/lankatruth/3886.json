{"Source": "Lankatruth", "Timestamp": "August 31, 2012", "Headline": "ධාතු වන්දනාවේ ගිය තිදෙනෙක් නොඑන ගමන් යයි", "News Content": "මේ වනවිට වාරියපොළ ශ්‍රී සුමංගල පිරිවෙනේදී සිදුකරනු ලබන කපිලවස්තුපුර සර්වඥධාතූන් වහන්සේ වැඳපුදාගැණීම සඳහා පැමිණී මහළු කාන්තාවක් සහ කුඩා දරුන් දෙදෙනෙකු මරණයට පත්වී ඇතැයි වාර්තාවේ. මෙහිදී ඇතිවූ තෙරපීම නිසා මෙම මරණයන් සිදුවී ඇති බවත් එම තෙරපීමේ තත්වය නිසාම තවත් කාන්තාවන් කිහිපදෙනෙකුම අසාධ්‍යවී කුරුණෑගල ශීක්ෂණ රෝහල වෙත රැගෙන ගිය බවත් වාර්තාවේ. මෙලෙස අසාධ්‍ය වන්නන් සම්බන්ධයෙන් සොයාබැලීම සඳහා විධිමත් ප්‍රථමාධාර ඒකකයක් සංවිධානය කර නොමැති බවත් පවතින දැඩි වාහන තදබදය පාලනය කිරීම සඳහා පොලිස් රථවාහන ඒකකයේ නිලධාරීන් හෝ යොදවා නැති බවත් සඳහන්. මෙහි පැමිණෙන ජනතාවට තම ගම්බිම් කරා යාමට අවශ්‍ය ප්‍රවාහන පහසුකම් හෝ සපයා නැතිකමින් ජනතාව මහ මග අතරමංවී ඇතැයිද වාර්තාවේ. අගෝස්තු මස 19වනදා මෙරටට වැඩමවන ලද කපිලවස්තුපුර සර්වඥධාතූන් වහන්සේ ප්‍රදර්ශනය අදට දින 12ක් තිස්සේ පැවැත්වේ.", "URL": "https://lankatruth.com/si/?p=3886", "Category": "පුවත්", "Parent URL": null}