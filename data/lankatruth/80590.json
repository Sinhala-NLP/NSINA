{"Source": "Lankatruth", "Timestamp": "September 10, 2019", "Headline": "රාජ්‍ය පරිපාලන සේවකයෝ දෙදින වෘත්තීය ක්‍රියාමාර්ගයක", "News Content": "වෘත්තීමය ගැටලු කිහිපයක් මුල්කර ගනිමින් ශ්‍රී ලංකා පරිපාලන සේවයේ නිලධාරීන් අද(10) සහ හෙට දිනයන්හි අසනීප නිවාඩු වාර්තා කිරීමේ වෘත්තීය ක්‍රියාමාර්ගයක නිරතවීමට තීරණය කර තිබේ. වසර ගණනක් පුරා සිය ගැටලු ඉදිරිපත් කළ ද ඒ සඳහා විසඳුම් ලැබී නොමැති බවත් වහා ඊට මැදිහත්වී සුදුසු ක්‍රියාමාර්ග ගන්නා ලෙස බල කරමින් මෙම වෘත්තීය ක්‍රියාමාර්ගයේ නිරතවන බවත් ශ්‍රී ලංකා පරිපාලන සේවා සංගමය සඳහන් කරයි. මෙම වෘත්තීය ක්‍රියාමාර්ගය සමඟ පරිපාලන සේවා නිලධාරීන් 3000කට ආසන්න පිරිසක් එක්වන අතර හෙට දිනයේ රාජ්‍ය පරිපාලන අමාත්‍යාංශය ඉදිරිපිට සිය ගැටලු සඳහා විසඳුම් ඉල්ලා උද්ඝෝෂණ ව්‍යාපාරයක් පැවැත්වීමට ද පරිපාලන සේවා නිලධාරීන් තීරණය කර ඇත. මෙම වෘත්තීය ක්‍රියාමාර්ගයත් සමඟ ආගමන විගමන දෙපාර්තමේන්තුව, පුද්ගලයින් ලියාපදිංචි කිරිමේ දෙපාර්තමේන්තුව, විශ්‍රාම වැටුප් දෙපාර්තමේන්තුව, මෝටර් රථ ප්‍රවාහන දෙපාර්තමේන්තුව මෙන්ම දිවයින පුරා පිහිටි ප්‍රාදේශීය ලේකම් කාර්යාල සහ දිස්ත්‍රික් ලේකම් කාර්යාලවල සේවා කටයුතු අඩපන වනු ඇත.", "URL": "https://lankatruth.com/si/?p=80590", "Category": "පුවත්", "Parent URL": null}