{"Source": "Lankatruth", "Timestamp": "May 4, 2017", "Headline": "ඊශ‍්‍රායෙල් ක‍්‍රෑරකම්වලට එරෙහිව පලස්තීන මැයි දිනය", "News Content": "ලෝක මැයි දින සැමරුම වෙනුවෙන් ප‍්‍රකාශයක් නිකුත්කර ඇති පලස්තීන වෘත්තිය සමිති සම්මේලනය ලොවපුරා මැයි දින සැමරුම් සමග එකතුවීමට ලැබීම ගැන තමන් ආඩම්බර වන බව ප‍්‍රකාශ කර ඇත. ලොවපුරා ජනතාව, වෘත්තීය සමිති සහ විවිධ සංවිධාන අමතමින් ඔවුන් ඉල්ලා ඇත්තේ තම අයිතිවාසිකම් පාගා දැමීමට ඊශ‍්‍රායලය ගෙන යන සැලසුම්ගත වැඩපිළිවෙලවල් පරාජය කිරීම සඳහා තමනට සහයෝගය ලබාදෙන ලෙසය. විශේෂයෙන් ඊශ‍්‍රායලය සමග පවත්වන යුද්ධ සහ වෙළඳ ගනුදෙනු අත්හැර දැමීම සඳහා තම රටවල පාලනයන්ට බලකරන ලෙසද ඔවුන් ඉල්ලීම් සිදුකර ඇති බවද වාර්තා වී ඇත. ඊශ‍්‍රායලයේ අත්අඩංගුවට පත්වී සිටින සිරකරුවන් විසින් ගෙනයන ආහාර වර්ජනයට දැනට දින 15ක් ගෙවී ඇති අතර, ඊශ‍්‍රායල පාලකයන් විසින් මෙතෙක් ඔවුන්ගේ ඉල්ලීම් සඳහා කිසිදු යහපත් ප‍්‍රතිචාරයන් දක්වා නැති අතර නාසරෙත් නගරයේදී පලස්තීන ජාතිකයන් විසින් එම සිරකරුවන්ට සහයෝගය පලකරමින් මෙවර මැයි දිනය පවත්වා ඇති බවද මාධ්‍ය වාර්තා කර ඇත. මුළු ලොව පුරා රටවල් මැයි දිනය සමරමින් පෙළපාලි සහ සැමරුම් රැලි පැවැත්වූ අතර සේවක අයිතිවාසිකම් සහ තමන් පෙලන පාලකයන්ට එරෙහි වූ ජනතා පෙළ ගැස්මක් බොහෝ ස්ථානවල දක්නට ලැබුණු බවද මාධ්‍ය වාර්තා කර තිබුණි.ඇමෙරිකා එක්සත් ජනපදයේ නගර ගණනාවක ආමෙරිකානු පාලනයේ සරණාගතයන්ට එරෙහි වූ ස්ථාවරය සහ දැඩි විරෝධයකට ලක්ව තිබූ අතර නිව්යෝර්ක් නගරයේ පැවති පෙළපාලිවලදී කීපදෙනෙකු අත්අඩංගුවට පත්වූ බවද ප‍්‍රකාශ වී ඇත. බ‍්‍රසීලය, පුටෝරිකෝ, කොලොම්බියාව යනාදී ලතින් ඇමෙරිකානු රටවල වැඩකරන ජනතාව තම අයිතිවාසිකම් වෙනුවෙන් මැයිදින සැමරුම් තුළ තම පාලකයන්ට එරෙහිව උද්ඝෝෂණවල යෙදුනු බවටද වාර්තා පලවී ඇත. වෙනිසියුලානු පාලනයට එරෙහිව දිගු කාලයක සිට එරට විපක්ෂය විසින් සිදුකරන විරෝධතා මධ්‍යයේ වෙනිසියුලානු වැඩකරන ජනතාව මධුරෝ පාලනයට සහයෝගය පලකරමින් මැයි දින සැමරුම්වල නිරතවීම විශේෂයක් වූ බවද මාධ්‍ය වැඩිදුරටත් වාර්තා කර ඇත.", "URL": "https://lankatruth.com/si/?p=33823", "Category": "විදෙස් පුවත්", "Parent URL": null}