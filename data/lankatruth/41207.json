{"Source": "Lankatruth", "Timestamp": "September 20, 2017", "Headline": "ලලිත් වීරතුංගට අනූෂ පැල්පිටට ඇප", "News Content": "පසුගිය ජනපතිවරණ සමයේ සිල්රෙදි බෙදාදීම සම්බන්ධයෙන් වැරදිකරුවන් වූ හිටපු ජනපති ලේකම් ලලිත් වීරතුංග මහතාව හා අනුෂ පැල්පි මහතාව කොළඹ මහාධිකරණ විනිසුරු ගිහාන් කුලතුංග මහතා වසින් අද (20) ඇප පිට මුදා හැර තිබේ. එක් අයකුට රුපියල් ලක්ෂය බැගින් වූ මුදල් ඇපයක් හා රුපියල් ලක්ෂ 10 බැගින් වූ ශරීර ඇප තුනක් මත ඔවුන් මුදා හැර ඇති අතර ඇපකරුවන් තිදෙනාගෙන් අයකු අධිකරණ බල ප්‍රදේශයේ පදිංචිකරුවකු වීමත් අයකු ළඟම ඥාතියකු වීම හා අයකු රජයේ සේවකයකු වීම අනිවාර්ය කර ඇත. ඔවුන්ගේ විදෙස් ගමන්ද තහනම් කර ඇති අතර විදෙස් ගමන් බලපත්‍ර අධිකරණයට බාර දෙන ලෙසද නියෝග කර තිබේ. අදාළ සිරදඬුවම ලැබුණු පසු ඔවුන් දෙදෙනාට බන්ධනාගාර රෝහලට ඇතුළත් කර සිටි යේය. පසුගිය ජනාධිපතිවරණ සමයේ දිවයින පුරා විහාරස්ථානවලට සිල් රෙදි බෙදාහැරීම සඳහා විදුලි සංදේශ නියාමන කොමිෂන් සභාවේ රුපියල් මිලියන 600ක මුදලක් නීති විරෝධී ලෙස යෙදවීම තුළින් රජයේ මුදල් සාවද්‍ය පරිහරණය කිරීමේ චෝදනාවට හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිෂන් සභාවේ හිටපු අධ්‍යක්ෂ ජනරාල් අනූෂ පැල්පිට යන මහත්වරුන් වරදකරුවන් බවට කොළඹ මහාධිකරණය පසුගියදා තීන්දු කළේය. ඒ අනුව ඔවුන්ට වසර 3ක සිරදඬුවම් සහ රුපියල් ලක්ෂ 20 බැගින් දඩ මුදලක් නියම කළ අතර ලබන 20 වැනිදාට පෙර විදුලි සංදේශන නියාමන කොමිෂන් සභාවට රුපියල් මිලියන 50 බැඟින් වන්දි ගෙවිය යුතු බවටද විනිසුරුවරයා නියෝග කර තිබුණි. එම දඬුවමට එරෙහිව ලලිත් වීරතුංග සහ අනූෂ පැල්පිට යන අයගේ නීතිඥවරුන් විසින් පසුගියදා කොළඹ මහාධිකරණයට අභියාචනයක් ඉදිරිපත් කළ අතර එම අභියාචනය විභාග කර අවසන් තීන්දුවක් ලබා දෙන තෙක් ඔවුන් දෙදෙනා ඇප මත මුදා හරින ලෙස නීතිඥවරු අධිකරණයෙන් ඉල්ලා තිබුණි. එම ඇප පෙත්සම් පසුගිය 14 වනදා කොළඹ මහාධිකරණය හමුවේ සලකා බැලූ අවස්ථාවේ ඒ සම්බන්ධයෙන් අද දිනයේ අධිකරණය හමුවේ කරුණු දක්වන ලෙස මහාධිකරණය විසින් නීතිපතිවරයාට නොතීසි නිකුත් කළේය. ඒ අනුව අද දිනයේ ඉදිරිපත් කළ කරුණු සළකා බැලූ කොළඹ මහ අධිකරණය විසින් ඔවුන් කොන්දේසි සහිත ඇප මත නිදහස් කිරීමට නියෝග කර තිබේ. මොවුන් දෙදෙනාට අදාළ නඩු තීන්දුව ලබාදුන් පසු විශ්‍රාමික ජනාධිපති මහින්ද රාජපක්ෂ මහතා ඇතුළු පිරිසක් එදිනම අග්‍රාමාත්‍ය රනිල් වික්‍රමසිංහ මහතා හමු වී සාකච්ඡාවක්ද සිදු කර තිබිණි. එහිදී උක්ත දඬුවම සම්බන්ධයෙන් අග්‍රාමාත්‍යවරයා පුදුමයට පත් වූ බවද විශ්‍රාමික ජනාධිපතිවරයා මාධ්‍ය වෙත ප්‍රකාශ කර තිබිණි.", "URL": "https://lankatruth.com/si/?p=41207", "Category": "පුවත්", "Parent URL": null}