{"Source": "Lankatruth", "Timestamp": "September 13, 2018", "Headline": "ලක්ෂ හය හමාරේ පුටු ගෙන්වීමට කිසිඳු නීත්‍යානුකූල එකඟවීමක් සිදුවී නැහැ", "News Content": "බස්නාහිර පළාත් සභාවට රුපියල් ලක්ෂ හයහමාර බැගින් වටිනා පුටු ගෙන්වීමට කිසිදු නීත්‍යානුකූල ගිවිසුමක් අත්සන් කර නැති බවත් ගිවිසුමක් නොමැති ඇණවුමක් නැවැත්වූවාට සතයකවත් පාඩුවක් සභාවට සිදු නොවන බවත් බස්නාහිර පළාත් ආණ්ඩුකාර හේමකුමාර නානායක්කාර මහතා පවසයි. ආණ්ඩුකාරවරයා මේ බව ප්‍රකාශ කර සිටියේ රාජගිරිය ජනජය සිටි හි පිහිටා තිබෙන බස්නාහිර පළාත් ආණ්ඩුකාරවරයාගේ නිල කාර්යාලයේදි අද (13) පැවති මාධ්‍ය හමුවක් අමතමිනි. කෙසේවෙතත් පසුගිය දිනවල බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා සඳහන් කර සිටියේ එක් පුටුවක් රුපියල් 640,000ක් බැගින් වන බවත් ඒවා ඇනවුම්කර ඇති බවත් ඇනවුම නැවත අවලංගු කිරීමේදී නිකරුණේ සභාවට මුදලක් අහිමිවන බවත් ය. බස්නාහිර පළාත් සභාවේ සභා ගර්භයට එක් පුටුවක් රුපියල් 650,000 බැගින් වන පරිදි පුටු 104ක් විදේශ රටකින් ගෙන්වීමට සූදානමක් ඇති බවත් ඒ ගැන සොයා බලා එම ගනුදෙනුව වහාම නවත්වන ලෙසත් ඉල්ලා පසුගිය මස 09 වැනිදා ජනතා විමුක්ති පෙරමුණේ මන්ත‍්‍රී ලක්ෂ්මන් නිපුණආරච්චි මහතා විසින් පළාත් ආණ්ඩුකාර හේමකුමාර නානායක්කාර මහතා වෙත යොමු කරන ලද ලිපියකට අනුව සිදුකළ පරීක්ෂණයකට අනුව ආණ්ඩුකාරවරයා මේ බව හෙලි කළේය.", "URL": "https://lankatruth.com/si/?p=59298", "Category": "පුවත්", "Parent URL": null}