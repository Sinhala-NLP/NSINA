{"Source": "Lankatruth", "Timestamp": "March 22, 2019", "Headline": "අනාරක්ෂිත දුම්රිය හරස් මාර්ගය නිසා ජීවිත අනතුරේ – වෙලේගොඩ දිරිය පුරවැසි සමිතිය", "News Content": "මාතර – වෙලේගොඩ අබේගුණරත්න මාවතේ අනාරක්ෂිත දුම්රිය හරස් මාර්ගය ආරක්ෂිතව ස්ථාපිත කරන ලෙස බලධාරීන්ට බලකරමින් ජනතා විරෝධතාවයක්ප සුගිය 19 වනදා එම හරස් මාර්ගය අවහිර පවත්වන ලදී. ජනතා විමුක්තිපෙරමුණේ වෙලේගොඩ දිරිය පුරවැසි සමිතිය මගින් මෙම විරෝධතාවය සංවිධානය කර තිබිණි. පසුගිය 13 වනදා අලුයම් කාලයේ මාතර – වෙලේගොඩ අබේගුණරත්න මාවතේ අනාරක්ෂිත දුම්රිය හරස් මාර්ගය හරහා ගමන් කළ මෝටර් රථයක් මාතර සිට කොළඹ බලා ධාවනය වූ රුහුණු කුමාරී දුම්රියේ ගැටීම හේතුවෙන් එම මෝටර් රථය පැදවූ වයස අවුරුදු 54ක් වන පුද්ගලයෙකු ජීවිතක්ෂයට පත්වූ අතර ඔහුගේ 12 හැවිරිදි දියණිය සහ ඥාති සොහොයුරෙකු එම අනතුරෙන් බරපතල තුවාල ලබා මාතර මහ රෝහලට ඇතුලත් කර තිබේ. මෙලෙස පසුගිය වසර දෙකක පමණ කාලයක් තුළ මෙම අනාරක්ෂිත දුම්රිය හරස් මාර්ගයේ රිය අනතුරු 11ක් සිදුව ඇති අතර එම සිදුවීම්වලින් පුද්ගලයන් තිදෙනෙකු ජීවිතක්ෂයට පත්ව ඇත. ප්‍රදේශවාසීන් විසින් බලධාරීන්ගෙන් දිගින් දිගටම ඉල්ලීම් කලත් ආරක්ෂිත දුම්රිය ගේට්ටුවක් ලබානොදීම හේතුවෙන් පසුගිය 19 වනදා ජනතා විමුක්ති පෙරමුණේ මාතර – වෙලේගොඩ දිරිය පුරවැසි සමිතිය ප්‍රදේශවාසීන් හා එක්ව මීට එරෙහිව විරෝධතා ව්‍යාපාරයක නිරතවූහ. මේ හේතුව නිසා බදුල්ලේ සිට මාතර දක්වා ධාවනය වූ දුම්රිය වෙලේගොඩ ප්‍රදේශයේදී නතරකර නැවතත් කඹුරුගමුව දුම්රිය ස්ථානය බලා ධාවනය කිරීමටද සිදුව තිබේ. විරෝධතාවයට එක්වූ ප්‍රදේශවාසීන් චෝදනා කළේ මාතර නගරයේ පිහිටා ඇති ප්‍රමුඛ පාසල් වන රාහුල, සුජාතා විද්‍යාලයන්හි ප්‍රාථමික විද්‍යාල වෙත යන මාර්ගය මෙම අනාරක්ෂිත දුම්රිය මාර්ගය ඔස්සේ වැටී ඇති බවත් දිගින් දිගටම බළධාරීන් මේ පිළිබඳව දැනුම්වත් කළද මේ වනතෙක් ක්‍රියාමාර්ගයක් නොගත් බවයි.", "URL": "https://lankatruth.com/si/?p=70814", "Category": "පුවත්", "Parent URL": null}