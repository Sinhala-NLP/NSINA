{"Source": "Lankatruth", "Timestamp": "September 9, 2022", "Headline": "Unicef වාර්තාව පිළිගන්න බැහැ – සෞඛ්‍ය ලේකම්", "News Content": "රට තුළ මන්දපෝෂණය වේගයෙන් වර්ධනය වෙන බව යුනිසෙෆ් ආයතනය හෙළිකර තිබෙන තොරතුරු බොරු බවත් ඒ සඳහා පදනම් කර ගෙන ඇත්තේ පසුගිය වසරවල දත්ත බවත් සෞඛ්‍ය අමාත්‍යංශයේ ලේකම් ජනක චන්ද්‍රගුප්ත දිනමිණ පුවත්පතට ප්‍රකාශ කර තිබේ.  එම පුවත්පත ජනක චන්ද්‍රගුප්ත සමඟ කරන ලද සම්මුඛ සාකච්ඡාවකදී එසේ ප්‍රකාශ කර ඇත. “යුනිසෙෆ් වාර්තාව බොරු – අපේ රටේ ළමා මන්දපෝෂණය අඩු වෙලා.” යන සිරස්තලයෙන් එම සම්මුඛ සාකච්ඡාව පළකර ඇත. මේ ලෙස ‌ලේකම්වරයා ප්‍රකාශ කර තිබෙන්නේ රටේ සෑම පවුල් 5කින් 4ක් ම ආහාර වේල මඟහැර යන අතර ආර්ථිකය කඩා වැටීම නිසා පුද්ගලයන් ලක්ෂ 67ක් ආහාර අහේනියට ගොදුරුවී ඇති බව ලෝක සෞඛ්‍ය සංවිධානය ඇතුළු ජාත්‍යන්තර සංවිධාන හෙළිකර තිබෙන පසුබිමකදී ය.  අමාත්‍යංශ ලේකම් ප්‍රකාශ කර තිබෙන කරුණු කීපයක් පහතින් උපුටා දැක්වේ.  උපටුාගැනීම.  ළමා මන්දපෝෂණය අද වන විට මෙරට තුළ වේගයෙන් වර්ධනය වන බවට යුනිසෙෆ් ආයතනය සඳහන් කරනවා. ඒ ප්‍රකාශය පිළිබඳ විවිධ පාර්ශ්ව අදහස් දක්වනවා. මේ ගැන නිල වගකීම දරන සෞඛ්‍ය අමාත්‍යාංශයේ ලේකම්වරයා විදිහට ඔබේ අදහස් කුමක්ද.? මේ වාර්තාව හදල තියෙන්නෙ කොහොමද, මොන වාර්තා පදනම්වද කියන එක අපටත් ගැටලුවක්. ඔවුන් මේ වාර්තාව හදන්න පදනම් කර ගෙන තිබෙන්නේ මේ වර්ෂයේ හෝ අඩුම වශයෙන් පසුගිය අවුරුද්දේ දත්තවත් නොවෙයි. කලින් අවුරුදුවල දත්ත ඒ කාලයේ දත්ත සහ අද දත්ත අතර ලොකු පරතරයක් තියෙනවා. කොහොමත් පරණ දත්ත අරන් අදට ගැළපෙන වාර්තාවක් හදන්න බැහැ. එහෙම වාර්තාවක් හදනවා නම් ඒක උපන්ගෙයිම අසාර්ථක වූ වාර්තාවක් විදිහටයි හඳුන්වා දෙන්න පුළුවන්. යුනිසෙෆ් ආයතනය මේ විදිහේ වාර්තාවක් හැදුවෙ මොන විදිහෙ පදනමකින්ද කියල ඒ අය පවා නිසි පැහැදිලි කිරීමක් කර නැහැ. ඒ තත්ත්වය තුළ මේ වගේ වාර්තාවක් නිකුත් කිරීම ගැන අපට පුදුමයක් ඇති වෙනවා. ඇත්තෙන්ම අපිට පැහැදිලිව කියන්න පුළුවන් මේ වාර්තාව අසත්‍ය සහ සාවධ්‍ය වාර්තාවක් කියලා” රටේ ඇති ආර්ථික ගැටලු සහ ආහාර මිල ඉහළ යෑම නිසා ඇතිවිය හැකි පෝෂණ ගැටලු විසඳීමට දේශීය ක්‍රමවේද සකස් කළ හැකියි නේද.? අපේ රටේ කිසිවකුට ආහාර නැතිව මියයාමට වෙන්නේ නැහැ. එහෙම කෙනෙකු මිය ගිය බවට වාර්තා වන්නේත් නැහැ. අපට පෝෂ්‍යදායි දේශීය ආහාර වර්ග තිබෙනවා උදාහරණයකට ගනිමු කොස්, දඹල, අල වර්ග මේ වගේ ආහාර නිසි විදිහට භාවිතයට ගැනීමට පුළුවන් නම් පෝෂණ ගැටලු ඇති වෙන්නේ නැහැ. ඒත් අද සිදු වෙන්නේ එවැන්නක් නොවෙයි. අනෙක් පසින් ලොකු ආහාර නාස්තියකුත් වෙනවා. මේ වගේ දුෂ්කර කාලයක අප දේශීය ආහාර රටා පිළිබඳ වගේම ආහාර නාස්තිය වැළැක්වීමට ද වැඩ කළ යුතුයි. මේ විදිහට වැඩ කිරීම මඟින් යුනිසෙෆ් ආයතනය සඳහන් කළ ආකාරයෙ අනතුරුදායක තත්ත්වයක් කිසිම දවසක ඇති වෙන්නේ නැහැ. අප රටක් විදිහට පෝෂණ මාර්ග නිසි විදිහට කළමනාකරණ කිරීමද කළ යුතුයි. මේ වගේ දුෂ්කර කාලයක ඇති වෙන්න පුළුවන් අභියෝග ජයග්‍රහණය කිරීමට ලැබෙන්නේ එවිටයි.උපුටාගැනීම අවසන්.මෙරට ලබා ගෙන තිබෙන විදේශ ණය වාරික ගෙවීමට තිබෙන හැකියාව සම්බන්ධයෙන් පීච් රේටින් ඇතුළු ජාත්‍යන්තර සමීක්ෂණ ආයතන අනතුරු ඇඟවීම් සිදුකළ අවස්ථාවලදී ආණ්ඩුවේ ප්‍රකාශකයන් මෙවැනිි ම අදහස් දක්වා තිබිණි. ඊට අමතරව රටේ ආර්ථිකය කඩා වැටීමේ අනතුරක් තිබෙන බව මෙරට ආර්ථික විශේෂඥයන් මත පළකළ අවස්ථාවලදී ද ආණ්ඩුව සහ මෙවැනි  නිලධාරීන් ආර්ථිකය ශක්තිමත් බවට ප්‍රකාශ කරනු ලැබීය.", "URL": "https://lankatruth.com/si/?p=139119", "Category": "පුවත්", "Parent URL": null}