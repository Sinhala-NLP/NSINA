{"Source": "Lankatruth", "Timestamp": "April 25, 2022", "Headline": "කොටුව අධිකරණයෙනුත් කබ්රාල්ගේ විදෙස් ගමන් තහනම් කරයි", "News Content": "හිටපු මහ බැංකු අධිපති අජිත් නිවාඩ් කබ්රාල්ට විදේශ ගතවීම වළක්වාලමින් කොළඹ – කොටුව මහේස්ත්‍රාත් තිළිණ ගමගේ විසින් නියෝගයක් නිකුත් කර තිබේ. මෙම නියෝගය නිකුත් කර තිබෙන්නේ අජිත් නිවාඩ් කබ්රාල් මහ බැංකු අධිපතිවරයා ලෙස කටයුතු කළ අවධියේ රාජ්‍ය මුදල් අවභාවිතාවක් සිදු කළේ යැයි චෝදනා කරමින් පුජ්‍ය තීනියාවල පාලිත හිමියන් ඉදිරිපත් කළ පෞද්ගලික පැමිණිල්ලක් සලකා බැලීමෙන් අනතුරුව. උක්ත නියෝගය අනුව මෙම පැමිණිල්ල විභාග කර අවසන් වනුතරු අජිත් නිවාඩ් කබ්රාල්ට විදේශගතවීම තහනම් වනු ඇත. ලබන ජුනි 07 වන දා අධිකරණය හමුවේ පෙනී සිටින ලෙසද මහේස්ත්‍රාත්වරයා විසින් හිටපු මහබැංකු අධිපතිවරයාට සිතාසියක්ද නිකුත් කර තිබේ. 2006 වසරේ 2015 දක්වා කාලය තුළ මහ බැංකු අධිපති ලෙස කටයුතු කළ අවධියේ අමාත්‍ය මණ්ඩලයේ අනුමැතියක් නොමැතිව ඇමරිකානු ඩොලර් මිලියන 6.5ක් ඇමරිකානු ජාතික සුබේරි නැමැති පුද්ගලයෙකුට ගෙවීම තුළින් සාපරාධි විශ්වාසය කඩකිරීම සහ සාපරාධී පරිහරණයක් සිදු කර ඇති බවට මෙම පැමිණිල්ල ගොනු කරමින් කරුණු ඉදිරිපත් කර ඇත.", "URL": "https://lankatruth.com/si/?p=132855", "Category": "පුවත්", "Parent URL": null}