{"Source": "Lankatruth", "Timestamp": "September 19, 2023", "Headline": "ජනතාවගේ ජීවිතවලට වගකියන පාලකයෙක් තෝරා ගන්න සටනක් අපට තිබෙනවා – වසන්ත සමරසිංහ", "News Content": "“පාලකයා මේ රටේ මිනිසුන්ගේ ආරක්ෂාව පිළිබඳව වගනොකියන නිසා ගොවිජනතාව ඇතුළු රටේම ජනතාවට තමන්ගේ ජීවිත ඉල්ලා සටන් වදින්න සිදුවී තිබෙනවා. මේ නිසා ජනතාවගේ ජීවිතවලට වගකියන පාලකයෙක් තෝරා ගන්න අපිට සටන් වදින්න සිදුවී තිබෙනවා.” යැයි ජාතික ජන බලවේගයේ ජාතික විධායක සභික වසන්ත සමරසිංහ අවධාරණය කරයි. ඔහු මේ බව අවධාරණය කළේ ඊයේ (18) අනුරාධපුරයේ පැවති ගොවි සමුළුව අමතමිණි. අස්වැන්නට සාධාරණ මිලක් ලබා නොදීමට එරෙහිව, වග වන්දි ලබා නොදීමට එරෙහිව, බීජ, ඉඩම්, ජලසම්පත මංකොල්ලයට එරෙහිව, අලිමිනිස් ගැටුමට එරෙහිව, ප්‍රජාතන්ත්‍රවාදය හකුළමින් මැතිවරණ කල් දැමීමට එරෙහිව ගොවිජන බලය ගොඩනගන, සමස්ත ලංකා ගොවිජන සම්මේලනය රට පුරා ගොවි කලාපවල පවත්වනු ලබන ගොවි සමුළු මාලාවේ පළමු සමුළුව ඊයේ අනුරාධපුර නව ගරයේදී පැවති අතර එහිදී ජාතික ජන බලවේගයේ ජාතික විධායක සභික වසන්ත සමරසිංහ වැඩිදුරටත් දැක්වූ අදහස්, “මෙතෙක් රට පාලනය කළ පාලකයන් ගොවියාට ගොවිතැන් කිරීමේ අයිතිවාසිකම අහෝසි කර දාලා. රජරට කියන්නේ වැව් බැඳි රාජ්‍යයක්. නමුත් අද මේ වැව් සියල්ලේම ඉස්මත්තේ හෝටල් ඉදිකර තිබෙනවා. වැව් ඉස්මත්තවල් සියල්ලේම හෝටල් ඉදිකර ඒවාටත් සමහර නිලධාරීන් බලපත්‍ර පවා ලබාදී තිබෙනවා. ඒ පිළිබඳ සම්පූර්ණ ලැයිස්තුවක් මගේ ළඟ තිබෙනවා. උඩමලුවට ඇවිත් පිරිත් නූලකුත් බැඳගෙන නීති විරෝධී කටයුතු කරන දේශපාලකයන් ඉන්නවා. ගොවිතැනට වතුර සපයන වැව් රක්ෂිතය විනාශ කරන, දේශපාලකයන් ගැන අටුවා ටීකා කියන්න ඕනෑ නැහැ. පාලකයා මේ රටේ මිනිසුන්ගේ ආරක්ෂාව පිළිබඳව වගනොකියන නිසා ගොවිජනතාව ඇතුළු රටේම ජනතාවට තමන්ගේ ජීවිත ඉල්ලා සටන් වදින්න සිදුවී තිබෙනවා. මේ නිසා ජනතාවගේ ජීවිතවලට වගකියන පාලකයෙක් තෝරා ගන්න අපිට සටන් වදින්න සිදුවී තිබෙනවා. පසුගිය වසරේ ජූලි 09දා ගෝඨාභය රාජපක්ෂ පළවා හැරීමෙන් මේ රටේ ජනතාව ඓතිහාසික සටනක් පටන් ගත්තා. ඒ සටනට මුල පිරුවේ තමන්ගේ වගාවලට පොහොර අහිමි වුණු ගොවියන්. එදා ඒ ගොවීන් අරගලය පටන් ගත්තා වගේම අද අනුරාධපුරයෙන් පටන් ගත් ගොවි සමුළුව රට පුරා පවත්වමින් ගොවි, ධීවර කම්කරු ජනතාව එකතු කරන මහා ජනතා පෙළගැස්මකට සූදානම් වෙමින් සිටිනවා. ඒ පෙළගැස්ම අයාලේ යා නොදී නිසි නායකත්වයක් දෙන්න ඕනෑ. ප්‍රජාතන්ත්‍රවාදී ජනතා පෙළගැස්මක් වෙනුවෙන් නායකත්වය දෙන්න ජාතික ජන බලවේගය ඉන්නවා. මේ රටේ සියලු දෙනා දැන් සංවිධානය වෙමින් ජාතික ජන බලවේගය වටා ඒකරාශී වෙමින් සිටිනවා. රනිල්ලා, රාජපක්ෂලාත් වෙස්මුණු දාගෙන ආවත්, කුමන අභියෝග එල්ල කළත්, ඒ වෙනුවෙන් සියලු අභියෝග භාරගන්නත් ජාතික ජන බලවේගය සූදානම්. ජනතාවාදී පාලනයක් බිහිකිරීමෙන් රට දිනවන ගමනක් යන්න සියලු දෙනාම පෙළගැසෙන ලෙස ඉල්ලා සිටිනවා.”", "URL": "https://lankatruth.com/si/?p=151781", "Category": "පුවත්", "Parent URL": null}