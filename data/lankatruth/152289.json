{"Source": "Lankatruth", "Timestamp": "September 27, 2023", "Headline": "මාස 08ට කෝටි 19,000ක රන් බඩු උකස් කරලා – පවුල් ලක්ෂ 11ක් ගෙදර බඩුමුට්ටු විකුණලා – වසන්ත සමරසිංහ", "News Content": "මේ වසරේ ගෙවී ගිය මාස 08ක කාලය තුළ රුපියල් කෝටි 19,000ක රන් භාණ්ඩ උකස් කර ඇති බව සමීක්ෂණයකින් හෙළි වී ඇතැයි ජාතික වෘත්තීය සමිති මධ්‍යස්ථානයේ ජාතික සංවිධායකවසන්ත සමරසිංහ පවසයි. ජනතාවට ජීවත් වීමට නොහැකි නිසා නිවෙස්වල තිබූ මාරු කාසි මුදල් කැට ලක්ෂ 05කට වැඩි ප්‍රමාණයක් බැංකුවලට රැගෙන ගොස් ඇති බවත්, පවුල් ලක්ෂ 11ක් නිවසේ තිබූ භාණ්ඩ විකුණා ඇති බව එම සමීක්ෂණයෙන් හෙළි වී ඇති බවත් පසුගිය 25 වනදා කොළඹ පැවැති ජාතික වෘත්තීය සමිති මධ්‍යස්ථානයේ මාධ්‍ය හමුවකට එක්වෙමින් ඔහු පැවසීය. මෙරට පෞද්ගලික, රාජ්‍ය, අර්ධ රාජ්‍ය, වතු, විශ්‍රාමික ඇතුළු සියලුම අංශවල ජනතාව ජීවත් වීමේ දැඩි අර්බුදයකට මුහුණදී සිටින අතර එයට යම් සහනයක් ලබාගැනීම සඳහා රුපියල් 20,000ක දීමනාවක් ඉල්ලා ආපසු නොහැරෙන විරෝධතාවක් ආරම්භ කරන බවත් ඔහු පැවසීය. මේ වනවිට දරුවන් ලක්ෂ 02ක් පාසල් නොයන බවත් උසස් පෙළ හදාරන සිසුන් සතියට දින තුනක් පාසල් නොයන තත්වයට පත්ව ඇති බවත් ඔහු පැවසීය. සාමාන්‍ය ආකාරයට රාජ්‍ය සේවකයන් මාසිකව රුපියල් 40,000ක රුපියල් 45,000ක වැටුපක්ද පෞද්ගලික අංශයේ සේවකයන් රුපියල් 30,000කද වතු සේවකයන් රුපියල් 20,000කද විශ්‍රාමිකයන් රුපියල් 27,000කද පමණ වැටුපක් ලබන බවත් එවැනි වැටුපක් ලබාගෙන ජීවත් වන්නේ කෙසේද යන්න සිතා බලන ලෙසත් ඔහු ජනාධිපති රනිල් වික්‍රම සිංහ ප්‍රමුඛ පොහොට්ටු ආණ්ඩුවට පවසයි. ජාතික පාරිභෝගික මිල දර්ශකය අනුව කොළඹින් පිට සිවුදෙනකුගෙන් යුත් පවුලක මාසිකව ජීවත් වීම සඳහා රුපියල් එක්ලක්ෂ දෙදහසක් (රු. 102,000) වැයවන බව හා කොළඹ සිවුදෙනකුගෙන් යුත් පවුලකට මාසිකව ජීවත් වීමට රුපියල් එක්ලක්ෂ හතලිස් හතරදහසක් (රු. 144,000) අවශ්‍ය බව ප්‍රකාශ කර ඇති බවත් ජාතික වෘත්තීය සමිති මධ්‍යස්ථානයේ ජාතික සංවිධායකවසන්ත සමරසිංහ පැවසීය.", "URL": "https://lankatruth.com/si/?p=152289", "Category": "පුවත්", "Parent URL": null}