{"Source": "Lankatruth", "Timestamp": "August 15, 2018", "Headline": "හිටපු සභාපතිගේ තීන්දුව ශ්‍රී ලංකන් කීර්ති නාමයට කැළලක්", "News Content": "ශ්‍රී ලංකන් ගුවන් සමාගමේ හිටපු සභාපති නිෂාන්ත වික්‍රමසිංහ මහතා පැවසූ අසත්‍ය කරුණු මත ගමන් කරමින් තිබූ ගුවන් යානයක මඟ වෙනස් කිරීමෙන් ශ්‍රී ලංකන් ගුවන් සමාගමට අධික පාඩුවක් සිදුවූ බව ශ්‍රී ලංකන් සහ මිහින් ලංකා ආයතනවල දූෂණ සෙවීම සඳහා පත් කළ විශේෂ ජනාධිපති පරීක්ෂණ කොමිසම හමුවේ එම ආයතනවල කලමණාකරුවන් අද(15) කරුණු හෙළි කර ඇත. ප්‍රංශය බලා ගමන් කිරීමට නියමිතව තිබූ මගීන් 128 දෙනෙකු රැගත් යානය හිටපු සභාපතිවරයාගේ අසත්‍ය කරුණු මත ගමනාන්ත වෙනස් කිරීමෙන් රුපියල් කෝටියක අධික මූල්‍ය පාඩුවක් හා ශ්‍රී ලංකන් ගුවන් සමාගමේ කීර්ති නාමයට දැරිය නොහැකි අපකීර්තියක් සිදුව ඇති බවද කොමිසම හමුවේ කරුණු දක්වමින් ඔහුහු කියා සිටියහ. අතිරේක සොලිසිටර් ජනරාල් නීල් උනම්බුව මහතාගේ මෙහෙයවීම යටතේ කොමිසම හමුවේ සාක්කි දුන් ශ්‍රී ලංකන් ගුවන් සමාගමේ ගුවන් මෙහෙයුම් කළමණාකරුවන් වන ධම්මික සේනානායක මහතා සහ ශයිලාන් නිශාන්ත හඳපාන්ගොඩ මහතා කොමිසම හමුවේ මෙම කරුණු හෙලි කළේය. 2006 ජනවාරි මස පළමුවැනිදා සිට 2008 ජනවාරි මස පළමුවැනිදා දක්වා කාලය තුළ ශ්‍රී ලංකන් සහ මිහින් ලංකා ආයතනවල සිදුව ඇති දූෂණ සෙවීම සඳහා මෙම කොමිසම පත් කළ අතර එහි සාක්ෂි විභාගය අද බණ්ඩාරනායක අනුස්මරණ ජාත්‍යයන්තර සම්මන්ත‍්‍රණ ශාලාවේදී පැවැත්විය.", "URL": "https://lankatruth.com/si/?p=57737", "Category": "පුවත්", "Parent URL": null}