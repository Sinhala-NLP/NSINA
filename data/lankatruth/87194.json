{"Source": "Lankatruth", "Timestamp": "December 12, 2019", "Headline": "අසාධාරණ ගිවිසුමක් වෙනුවෙන් දිනකට ඩොලර් 11,000ක් ගෙවන්න වෙලා – සමස්ත ලංකා රේගු සේවා සංගමය", "News Content": "සිංගප්පූරු සමාඟමකට අයත් ස්කෑන් පද්ධතියකින් ලබාගන්නා සේවය වෙනුවෙන් දිනකට ඩොලර් 11,000ක මුදලක් වියදම් කරමින් පවතින බව සමස්ත ලංකා රේගු සේවා සංගමය පවසයි. සමස්ත ලංකා රේගු සේවා සංගමය විසින් අද(12) කැඳවා තිබූ මාධ්‍ය හමුවක් අමතමින් එහි ලේකම් ජේ.ඊ. ගුණතිලක මහතා මේ බව සඳහන් කළේය. සිංගප්පූරු සමාඟමක් සමඟ ඇතිකරගෙන තිබෙන ගිවිසුමකට අදාලව වරාය භූමියේ මෙම ස්කෑන් පද්ධතිය ස්ථාපනය කර තිබෙන අතර එමඟින් ලබාගන්නා සේවයට දිනපතා මුදල් අයකිරීමක් සිදුකෙරෙන බව ජේ.ඊ. ගුණතිලක මහතා පැවසීය. එසේම එම ගිවිසුමට අනුව දිනකට බහාලුම් 1,100ක් ස්කෑන් කළයුතු බවත් එක් බහාලුමකට ඩොලර් 10 බැගින් ගෙවිය යුතු බවත් ඒ මහතා සඳහන් කළේය. එසේම රජයේ නිවාඩු දින ද නොසලකා, ස්කෑන් කිරීම සිදු නොකළ ද දිනයට නියමිත ඩොලර් 11,000ක මුදල ගෙවීමට රජයට සිදුව ඇතැයි ඒ මහතා පෙන්වාදෙයි. සමස්ත ලංකා රේගු සේවා සංගමය පෙන්වා දෙන්නේ මෙම ගිවිසුම රටට ඉතාම අහිතකර ගිවිසුමක් බවය. ස්කෑන් කළයුතු බහාලුම් මොනවාද යන්න සහ දිනකට ස්කෑන් කරන බහාලුම් ගණන තීරණය කිරීම මෙරට රේගුව සතු කරුණක් විය යුතු බවත් එය 1,100 ලෙස දක්වා අදාල සිංගප්පූරු සමාඟමට තීරණය කිරීමට ලබාදීම සාධාරණ නොවන කරුණක් බවත් ජේ.ඊ. ගුණතිලක මහතා පෙන්වා දෙයි. එසේම මෙම ගිවිසුමේ රටට අහිතකර කොන්දේසි ගණනාවක් පවතින බවත් ඒවා නැවත සමාලෝචනයකට ලක්කර ස්කෑන් සේවය ලබාගැනීමේ වගකීම වත්මන් මුදල් අමාත්‍ය මහින්ද රාජපක්ෂ මහතා සතුව පවතින බවත් සමස්ත ලංකා රේගු සේවා සංගමය පෙන්වා දෙයි. මෙම ගැටලුව සම්බන්ධව මහින්ද රාජපක්ෂ මහතා ලිඛිතව දැනුවත් කර ඇතැයි ද ඒ මහතා සඳහන් කළේය. එම මාධ්‍ය හමුව සම්පූර්ණයෙන්ම පහත පලවේ…", "URL": "https://lankatruth.com/si/?p=87194", "Category": "පුවත්", "Parent URL": null}