{"Source": "Lankatruth", "Timestamp": "April 29, 2017", "Headline": "මේ අව් රශ්මිය පුංචි ළමයින්ට බලපාන්නේ කොහොමද?", "News Content": "මාස ගණනක ඉඳලා තියෙන අව් රශ්මිය තවත් නම් ඉවසන්න බෑ කියලයි කතා කරන හැම කෙනෙක්ම කියන්නේ. වැස්සක් පේන තෙක් මානයකවත් නෑ. වායුසමීකරණ තියෙන අයට නම් ප්‍රශ්නයක් නෑ. නමුත් රටේ බහුතරය අධික උෂ්ණත්වය නිසා පීඩා විඳිනවා. ලොකු අය නම් කොහොමහරි උහුලනවා කියමුකෝ. පුංචි ළමයි කොහොම දරාගන්නද? පාසලේ දෙවන වාරයත් ඇරඹුණා. පාසල් නිවාඩුව නිසා සති කිහිපයක් ගෙදර ඇතුළට වෙලා ළමයි කාලය ගත කළත් පාසල් ආරම්භයත් සමඟ දැන් ඔවුන් නැවතත් එළිමහනේ. පවතින කාලගුණ තත්ත්වය හමුවේ දැඩි අව් රශ්මියට නිරාවරණය වූ දරුවන්ට මෙය කෙසේ බලපායිද? ඇති වන පීඩාවෙන් ගැලවෙන්න මොනවාද කළ යුත්තේ? අද දවසේ මේ දැනුවත් වීම අවශ්‍යම හෙයින් අප කොළඹ ජාතික රෝහලේ අධ්‍යක්ෂ අනිල් ජාසිංහ මහතාගෙන් ඒ පිළිබඳව විමසා සිටියා. ”පවතින උෂ්ණාධික කාලගුණය වැඩි වශයෙන් බලපාන්නේ දරුවන්ට කිව්වත් වරදක් නෑ. මොකද ළමයි එළිමහනේ රැඳෙන අවස්ථාව වැඩි නිසයි. මේ උෂ්ණත්වය ශරීරයට දෙවිදියකට බලපානවා. එකක් සමට වන බලපෑම. අනික ශරීරය විජලනයට පත්වීමෙන් වන බලපෑම. පුංචි ළමයි කියන දේ අහනවා අඩුයි. ඒක ඇත්ත. නමුත් එළියට බහිනවා නම් හිස් වැසුමක් පලඳින්න කියලා ඔවුන්ට බල කරන්න. මවුපියන් මතක ඇතිව හිස් වැසුමක් ඔවුන්ගේ පාසල් බෑගය තුළට දමන්න. එහෙම නොකළොත් හිසේ කැක්කුමක් ඇතිවීමට තියෙන ඉඩකඩ වැඩියි. දරුවන්ට නිතරම උපදෙස් දෙන්න හේතුවක් නැතිව අව්වට යන්න එපා කියලා. ඒක තමයි කරන්න තියෙන හොඳම හා එකම දේ. නමුත් අත්‍යවශ්‍යම දෙයකට එළිමහනට යන්න වෙනවා නම් හිරු කිරණින් සම ආරක්ෂා කිරීමට ඇති ආලේපනයක් දරුවාගේ ඇඟේ ගල්වන්න. එහෙම ආලේපනයක් භාවිත කිරීමට සිතනවා නම් දරුවන්ට ඉතාම සුදුසු අලේපන වර්ගයක් තෝරා ගන්න. මේ කාලෙදි දරුවන්ගේ ඇඟේ දහඩිය බිබිළි දාන්න පුළුවන්. ඒක සාමාන්‍ය දෙයක්. මෙයට ප්‍රතිකාරයක් විදිහටත් විජලනයටත් ඔරොත්තු දෙන විදිහට හැකි තරම් ජලය පානය කරන්න ඉඩ සලසන්න. එක වතුර බෝතලයක් වෙනුවට වතුර බෝතල් දෙකක් යවන්න. දවසට දෙපාරක්වත් ස්නානය කිරීමට උනන්දු කරවන්න. මේ කාලෙදි සම පිරිසුදුව තබා ගැනීම හරිම වැදගත්. එහෙම නොවුණොත් ඉකිලි, කිහිලි ප්‍රදේශ ආශ්‍රිතව ආසාදන ඇතිවෙන්න පුළුවන්. යට ඇඳුම් පිරිසුදු වීමත් ඉතාමත් වැදගත්. ඒ වගේම ළා පැහැයට හුරු කපු ඇඳුම් ඇඳීමත් අනිවාර්යයෙන් කළ යුතුයි. ඉකිලි, කිහිලි ප්‍රදේශවලට දමන දහඩිය උරා නොගතහොත් දිලීර ආසාදන ඇතිවීම වළක්වන්න බෑ. හමේ තෙතමනය රඳවා ගැනීමට තෙතමනය රඳවන ආලේපනයක් (මොයිස්චරයිසර්) භාවිත කරන්න. පුළුවන් තරම් හෙවණේ ඉන්න. පවතින මේ කාලගුණය නිසා දරුවන් තුළ නිතරම විඩාවක් පෙන්වනවා. හිසේ කැක්කුම, ක්ලාන්තය, නිදිමත ගතිය, අලස ගතිය පෙන්වීමෙන් පාසල් වැඩ කටයුතු පවා අඩපණ වෙන්න පුළුවන්. ඒ නිසා දරුවන් නිවසේ ඉන්න වෙලාවට නිවෙස ඇතුළත නිතරම සිසිල්ව තබන්න. නිවෙසින් බැහැර වීමේදී වැඩිපුර වතුර බෝතල් යවන්න. වගේම හිරු රශ්මියෙන් හම ආරක්ෂා කරන ආලේපනයකුත් ගල්වා යවන්න අමතක කරන්න එපා. නිතරම ජලය පානය නම් අත්‍යවශ්‍යමයි. දහඩිය, මුත්‍රා මාර්ගයෙන් ජලය පිටවන නිසා නිතරම ජලය පානයට දරුවන් උනන්දු කරවන්න. මව්බිම", "URL": "https://lankatruth.com/si/?p=33617", "Category": "පුවත්", "Parent URL": null}