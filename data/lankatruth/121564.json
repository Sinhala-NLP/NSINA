{"Source": "Lankatruth", "Timestamp": "August 18, 2021", "Headline": "ගිලන් රථවලට මුවාවී කැබ් රථ ගෙන්වන්නේ කාටද?", "News Content": "ටොයෝටා හයිඑස් ගිලන් රථ 50ක් සහ හීනෝ වර්ගයේ වතුර බවුසර් 52ක් අත්‍යාවශ්‍ය ක්ෂේත්‍ර කටයුතු සඳහා මිලදී ගැනීමට කැබිනට් සන්දේශයක් ඉදිරිපත් කරන අතර ඒ තුළම ටොයෝටා හයිලක්ස් ඩබල් කැබ් රථ 62ක් ද ආනයනය කිරීමට කැබිනට් සන්දේශයක් ඉදිරිපත් කර තිබේ. පාර්ලිමේන්තු මන්ත්‍රිවරුන් සඳහා අති සුඛෝපභොගී ජීප් රථ 227ක් මිල දී ගැනීමට මෙයට පෙර දරණ ලද ප්‍රයත්නය අසාර්ථකවීමෙන් පසුව මෙම වාහන ආනයනය සඳහා බැසිල් රාජපක්ෂ මුදල් ඇමතිවරයා විසින් අලුතින් කැබිනට් සන්දේශයක් ඉදිරිපත් කර තිබීම විශේෂත්වයකි. පසුගිය ජූලි 28 වෙනි දින ඉදිරිපත් කර තිබෙන මෙම කැබිනට් සන්දේශය“අත්‍යාවශ්‍ය ක්ෂේත්‍ර කටයුතු සඳහා වාහන මිලදී ගැනීම” යනුවෙන් සඳහන් කර ඇත. ඒ අනුව, ගිලන් රථ 50ක් වෙනුවෙන් තීරු බදු රහිතව ජපන් යෙන් 206,757,500 ක්, වතුර බවුසර් සඳහා ජපන් යෙන් 239,999,968 ක් සහ ඩබල් කැබ් රථ 62ක සඳහා ඇමරිකානු ඩොලර් 1,801,456ක් වැය වන බව අදාළ කැබිනට් සන්දේශයේ දක්වා ඇත. ගිලන් රථ සහ වතුර බවුසර් ක්ෂේත්‍ර කටයුතු සඳහා කොවිඩ් වසංගත තත්වය මත අත්‍යාවශ්‍ය වුවද, කැබ් රථ 62ක් මිල දී ගැනීමේ අත්‍යාවශ්‍යතාවයක් මේ මොහොතේදී පවතින්නේ දැයි සෞඛ්‍ය අංශවල කතා බහට ලක්වී තිබේ.", "URL": "https://lankatruth.com/si/?p=121564", "Category": "පුවත්", "Parent URL": null}