{"Source": "Lankatruth", "Timestamp": "October 27, 2020", "Headline": "පොම්පියෝට පෙර රහසේ ගොඩබැස්ස ඇමරිකානු බලකාය මෙන්න", "News Content": "ඇමරිකා එක්සත් ජනපද රාජ්‍ය ලේකම් මයික් පොම්පියෝගේ මෙරට සංචාරයට ඇමරිකානු ආරක්ෂක භටයන්, සත්කාරක නිලධාරීන් රාජ්‍ය ලේඛන සකසන්නන්, රහස් පරීක්ෂකවරුන්, බුද්ධි අංශ නිලධාරීන් ඇතුළු නිලධාරීහු විශාල පිරිසක් ඉකුත් 21 වැනිදා සිට කටුනායක ගුවන්තොටුපොළ ඔස්සේ ශ්‍රී ලංකාවට පලැමිණ තිබේ. ඒ අනුව ඇමරිකා එක්සත් ජනපද ගුවන් හමුදාවට අයත් RCH 1815 දරන විශාලතම ප්‍රවාහන ගුවන්යානයක් එරට සිට මෙම නිලධාරීන්ට අවශ්‍ය උපකරණ රැගෙන පසුගිය 23 වැනිදා සවස 5.20ට කටුනායක ගුවන්තොටුපළ වෙත පැමිණ ඇත. එසේම පසුගිය 24වනදා අලුයම 1.45ට කටාර් ගුවන් සේවයේ QR 668 දරන ගුවන්යානයෙන් තවත් ඇමරිකානු නිලධාරීන් 13 දෙනෙකු කටයුනායක ගුවන් තොටුපොළ වෙත පැමිණ තිබේ. මේ ආකාරයට මෙම රාජ්‍ය ලේකම්වරයා පැමිණෙන තෙක් ඇමරිකානු නිලධාරීන් කුඩා කණ්ඩායම් වශයෙන් මෙරටට පැමිණ ඇත. එමෙන්ම ඇමරිකානු රාජ්‍ය ලේකම්වරයා සමග තවත් ඇමරිකා එක්සත් ජනපද උසස් නිලධාරීන් තිදෙනෙකු අද (27) රාත්‍රි 7.20ට එරට ගුවන් හමුදාවට අයත් විශේෂ ගුවන්යානයකින් කටුනායක ගුවන්තොටුපළ වෙත පැමිණීමට නියමිතය. මෙම සංචාරය පිළිබඳව ශ්‍රී ලංකාවේ ඇමෙරිකානු තානාපති කාර්යාලයීය නිලධාරීන්, ගුවන්තොටුපොළ ඉහළ නිලධාරීන්, ශ්‍රී ලන්කන් ගුවන් සේවයේ නිලධාරීන් හා ශ්‍රී ලංකා පොලිසියේ සහ ත්‍රිවිධ හමුදාවල උසස් නිලධාරීන්ගේ සහභාගිත්වයෙන් කටුනායක බණ්ඩාරනායක ජාත්‍යන්තර ගුවන්තොටුපොළේදී විශේෂ සාකච්ඡාවක්ද පසුගිය 24 වනදා පස්වරුවේ පවත්වා තිබේ. මෙලෙස පැමිණ ඇති විශාල කණ්ඩායෙම් කිසිවෙකුත් මෙරට පනවා ඇති නිරෝධායන නීතිය අනුව රට තුළට ගැනීමට පෙර දින 14ක් නිරෝධායනයට ලක් කර නැත.", "URL": "https://lankatruth.com/si/?p=98630", "Category": "පුවත්", "Parent URL": null}