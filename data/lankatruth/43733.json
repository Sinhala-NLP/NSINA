{"Source": "Lankatruth", "Timestamp": "November 13, 2017", "Headline": "ජවිපෙ 28වන ඉල්මහ විරු සමරුව අදයි", "News Content": "ජනතා විමුක්ති පෙරමුණේ 28 වන ඉල්මහ විරු සමරුව අද (13) කොළඹ විහාරමහාදේවී එළිමහන් රංගපීඨයේදී පක්ෂයේ නායකයන්, සාමාජිකයන් ඇතුළු විශාල පිරිසකගේ සහභාගිත්වයෙන් පැවැත්වේ. එම පක්ෂයේ නිර්මාතෘ රෝහණ විජේවීර මහතා ඇතුළු ඝාතනයට ලක්වූ එම පක්ෂයේ සාමාජික සාමාජිකාවන් අනුස්මරණය කරමින් මෙම සමරු උත්සවය පැවැත්වීමට එම පක්ෂය කටයුතු සූදානම් කර ඇත. ඒ අනුව පක්ෂයේ ඉල්මහ විරුවන් වෙනුවෙන් පවත්වන මෙම උත්සවයේ සමරු දේශන පක්ෂයේ නායක අනුර කුමාර දිසානායක සහ පක්ෂයේ ප්‍රධාන ‍ලේකම් ටිල්වින් සිල්වා යන මහත්වරුන් විසින් පැවැත්වීමට නියමිතය. එම සමරු උත්සවයේදී විරු ගී ප්‍රසංගයක්ද පැවැත්වෙන අතර එය පක්ෂයේ සමාජවාදී කලා සංගමයේ විමුක්ති ගී කණ්ඩායම සහ ආරාධිත සංගීතවේදීන් විසින් ඉදිරිපත් කිරීමට නියමිතය. එය ජවිපෙ නිල ෆේස්බුක් පේජය සහ අනුර දිසානායක මහතාගේ නිලෆේස්බුක් පේජය ඔස්සේ සජීවීව විකාශය කරන බවද ජවිපෙ මාධ්‍ය ඒකකයසඳහන් කරයි.", "URL": "https://lankatruth.com/si/?p=43733", "Category": "පුවත්", "Parent URL": null}