{"Source": "Lankatruth", "Timestamp": "April 4, 2019", "Headline": "කිරි ගොවියා අමාරුවේ දමමින් කරි හරක් ගෙන්වීම පිළිබඳ ගිවිසුම අතුරුදහන්", "News Content": "ගැබ්බර ගව දෙනුන් 20,000ක් ආනයනය කිරීමට අදාළව තම අමාත්‍යාංශය හා ඔස්ට්‍රෙලියානු සමාගම සමග 2016දී අත්සන් කළ ගිවිසුමේ පිටපතක් අමාත්‍යංශය සතුව නැතැයි, 2015 සිට 2018 දක්වා කාලය තුළ රාජ්‍ය ආයතන තුළ සිදුව ඇති වංචා දූෂණ සොයා බැලීමේ විශේෂ ජනාධිපති කොමිසම හමුවේ සාක්ෂි දෙමින්ග්‍රාමීයආර්ථික කටයුතු අමාත්‍යාංශයේ අතිරේක ලේකම් කේ. ආරියපාල මහතා අද (04) අනාවරණය කර තිබේ. ඒ එම කිරිගවයන් ගෙන්වීමට අදාළව ඊයේ (03) අතිරේක ලේකම්වරයා කොමිසමට ඉදිරිපත් කළ ගිවිසුම අසම්පූර්ණ එකක් බව තහවුරු වීමත් සමග අදාල ගිවිසුමේ මුල් පිටපතක් කොමිසමට ඉදිරිපත් කරන ලෙස කළ දැනුම් දීම අනුව අතිරේක ලේකම් වරයා අද කොමිසම හමුවේ පෙනී සිටිමින් මේ බව දන්වා ඇත. තමා අදාළ තනතුරට 2018 වසරේ අප්‍රේල් මාසයේදී පත්වූ බවද අතිරේක ලේකම්වරයා ජනාධිපති කොමිසමට සඳහන් කර තිබේ. කෙසේ නමුත් අද තමා ඉදිරිපත් කරන ගිවිසුමේ පිටපත ප්‍රශ්නගත ඔස්ට්‍රේලියානු සමාගමේ දේශීය නියෝජිතයාගෙන් ලබාගත් එකක් බවද අතිරේක ලේකම්වරයා කොමිසම හමුවේ කියා ඇත. නව ගිවිසුමකට 2016 දී එළැඹි බවත් එයට ග්‍රාමීය ආර්ථික කටයුතු අමාත්‍යංශයේ ලේකම්වරිය අත්සන් තැබූ බවත් අතිරේක ලේකම්වරයා අද පිළිගෙන ඇති අතර එම ගිවිසුමට ප්‍රශ්නගත ඕස්ට්‍රේලියානු සමාගම වෙනුවෙන් අත්සන් කළ තැනැත්තා කවුරුන් ද යන්න අද කොමිසමට නිශ්චය කරගැනීමට නොහැකි වී තිබේ. ව්‍යාපෘතියේ දෙවැනි අදියර යටතේ, දෙනුන් ආනයනය කිරීමට අමාත්‍යංශය තීරණය කළේ, පළමු අදියර යටතේ ආනයනය කෙරුණු දෙනුන් සම්බන්ධයෙන් ගැටලුවක් නොමැති බවට අමාත්‍යංශ කමිටු වාර්තාවක් මත පදනම්ව බවද ඔහු ප්‍රකාශ කර ඇත. එම වාර්තාව නිකුත් කිරීමෙන් පසු මුල් අදියර යටතේ දෙනුන් මිලදී ගෙන ගැටලුවලට මුහුණ දුන් පිරිස් සමග එවක විෂය භාර අමාත්‍යවරයා ඇතුළු අමාත්‍යාංශ නිලධාරීන් පැවැත්වූ රැස්වීමකට තමා සහභාගී වූයේ දැයි කොමිසමේ සාමාජිකයින් ප්‍රශ්න කර තිබේ. තමා එම රැස්වීමට සහභාගී වූ බවත් එම රැස්වීමේදී අදාල සතුන්ගෙන් කොටසක් මිලදී ගත් එවක විෂය භාර අමාත්‍ය විජිත් විජයමුණි සොයිසා මහතා සතුන්ගෙන් 10 දෙනෙකුද මියගිය බව ප්‍රකාශ කල බවත් අතිරේක ලේකම්වරයා පිළිගෙන ඇත. එසේ තිබියදී තුන්වන අදියර යටතේ තවත් දෙනුන් තොගයක් ආනයනය කිරීමට, අත්තිකාරම් ගෙවා තිබීම පිළිබඳව තමාට වගකිව නොහැකි බවද මෙම තීරණය වෙනත් අයකු විසින් ගනු ලැබූවක් බවද අතිරේක ලේකම්වරයා අනාවරණ කර තිබේ. අමාත්‍යාංශයේ හිටපු ලේකම්වරිය වන අග්‍රාමාත්‍ය ලේකම් සමන් ඒකනායක මහතාගේ බිරිඳ විශ්‍රාම ගැනීමට දින කිහිපයකට පෙර අත්තිකාරම් ගෙවීමට අනුමැතිය ලබාදී තිබූ බව මීට පෙර මාධ්‍ය වාර්තා කර තිබිණි. මේ අතර මෙලෙස ප්‍රමිතියෙන් තොර ගව දෙනුන් ආනයනය කර ශ්‍රී ලාංකික කිරීගොවීන් මුහුනදී ඇති ගැටලු පිළිබඳ හා ශ්‍රී ලංකාව තුළ මතුව ඇති ආන්දෝලනාත්මත තත්වය පිළිබඳව ඕස්ට්‍රේලියානු ජාතික ගුවන් විදුලිය හා රූපවාහිනියද අනාවරණයක් කර ඇත. එහි සඳහන් වන්නේ විශාල මුදලක් ගෙවා ලබාගත් මෙම කිරි ගව දෙනුන් මියයාම හා මන්දපෝෂණයෙන් පෙළීම නිසා ඇතැම් ගොවීන් සියදිවි හානිකර ගැනීමේ තත්ත්වයට පත්ව සිටින බවයි. ඕස්ට්‍රේලියානු ජාතික ගුවන් විදුලිය හා රූපවාහිනිය වන ඕස්ට්‍රේලියා බොඩ්කාස්ටින් කොපරේෂන් වාර්තා කළ පුවතින් පෙන්වා දෙන්නේ මෙම ගනුදෙනුව තුළින් පිරිමැසිය නොහැකි පාඩුවක් සිදුව ඇතැයි ශ්‍රී ලංකාවේ විගනකාධිපතිවරයා පෙන්වාදී ඇති බවයි. 2008 වසරේදී ජාතික සැලසුම් දෙපාර්තමේන්තුව මෙරටට විදේශීය ගවයින් ආනයනය කිරීම සාර්ථක ක්‍රමයක් නොවන බවට නිගමනයක් ද කර ඇති බව විගනකාධිපතිවරයා පවසා තිබේ. එම ප්‍රවෘත්තියට අදාලව ප්‍රකාශයක් ලබා දෙමින් ඇනිමල් ඔස්ට්‍රේලියා ආයතනයේ ප්‍රධානී ටිම් වාසුදේව මහතා ප්‍රකාශ කර ඇත්තේ මෙම ගවයින් ආනයනය කිරීමේ වැඩ පිළිවෙළ වහා අත්හිටවිය යුතු බවයි. ඕස්ට්‍රේලියානු නීතියට අනුව එරට දෙනුන් කිරී නිෂ්පාදනය සඳහා අපනයනය කළ නොහැකි බවද ඔහු පෙන්වා දී තිබේ. 2012 සිට 2019 දක්වා කාල සීමාවේදී ඕස්ට්‍රේලියානු සමාගමකින් ශ්‍රී ලංකාවට දෙනුන් 20,000 ලබාදීමට එකඟතාවක් ඇතිකර ගෙන තිබූ අතර වත්මන් ආණ්ඩුව බලයට පත්වීමෙන් පසුව 2016 දී ඊට අදාළ ගිවිසුම සංශෝධනය කර ඇත. මේ වනවිට දෙනුන් 5000ක් මෙරටට ගෙන්වා ඇති අතර ඉතිරි කොටස ගෙන්වීමට අත්තිකාරම් පවා ගෙවා ඇතැයිද වාර්තා වේ. ගෙන්වූ දෙනුන් 5000 අතරින් වැඩි ප්‍රමාණයක් විවිධ රෝගවලට ගොදුරුවී ඇති අතර, තවත් කොටසක් මිය ගොස් තිබේ. කිරි ගොවීන් මැසිවිලි නගන්නේ ඉතිරි දෙනුන්ගෙන් ලබා ගන්නා කිරි ප්‍රමාණය ද සීමා සහිත බවයි. ඕස්ට්‍රේලියානු රජයේ අපනයන ණය ඒජන්සිය මේ සදහා මූල්‍ය පහසුකම් සපයා තිබූ අතර ඕස්ට්‍රේලියානු ජාතික ගුවන් විදුලිය හා රූපවාහිනිය පවසන්නේ මෙම දෙනුන් සම්බන්ධයෙන් ශ්‍රී ලංකාවේ ගොවීන්ට පුහුණුවක් ලබාදීමටද එකඟවී තිබූ බවයි. එහෙත් මෙරට කිරි ගොවි සංවිධානයක් උපුටා දක්වමින් අදාළ වාර්තාව අනාවරණ කර තිබේන්නේ මෙරට ගොවීන්ට එවැනි කිසිදු පුහුණුවක් ලබාදී නොමැති බවයි. මෙලෙස කිරි ගවයන් ගෙන්වීම පිළිබඳව සමස්ත ලංකා ගොවිජන සම්මේලනය දිගින් දිගටම කරුණු අනාවරණය කර සිටි අතර මේ සම්බන්ධයෙන් ඔවුන් විගණන දෙපාර්තමේන්තුව ඇතුළු ආයතන ගණනාවකට පැමිණිලි කිරීමටද කටයුතු කර තිබේ.", "URL": "https://lankatruth.com/si/?p=71600", "Category": "පුවත්", "Parent URL": null}