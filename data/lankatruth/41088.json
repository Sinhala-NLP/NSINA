{"Source": "Lankatruth", "Timestamp": "September 18, 2017", "Headline": "මරණය අමරණීය වෙන පරිත්‍යාගයක්!", "News Content": "මොළයේ ලේ නහරයක් පිපිරීමෙන් හදිසියේ මියගිය 13 හැවිරිදි බ්‍රිතාන්‍ය ජාතික ජෙමීමා ලේසල් නැමති දැරියගේ ශරීරයේ වැදගත් අවයව 8ක් තවත් පුද්ගලයින් අට දෙනෙකුට සාර්ථකව බද්ධකළපුවතක් බ්‍රිතාන්‍යයෙන් වාර්තා වේ. බ්‍රිතාන්‍යයේ සමර්සෙට් ප්‍රාන්තයේ ජීවත් වූඑම දැරියගේ ඉල්ලීම මත හදවත, වකුගඩු, පෙනහළු, අක්මාව ඇතුළු අවයව අටක් මෙලෙස බද්ධ කරමින් ජීවිත අටක් තවදුරටත් ජීවත් කරවීමට හැකිව තිබේ. ‘‘ජෙමීමා ඉතා සුන්දර බුද්ධිමත් දැරියක්. දයානුකම්පාවෙන් පිරුණු නිර්මාණශීලී දැරියක්. ඒ නිසාම ඇයගේ පරිත්‍යාගය පිළිබඳව ඇය ඉතා ආඩම්බරයෙන් පසුවෙන බව අපි විශ්වාස කරනවා.‘‘ යැයි ඇයගේ දෙමාපියන් මෙම සැත්කම් සිදු කිරීමෙන් අනතුරුව ප්‍රකාශකර තිබේ. එක්සත් රාජධානියේ ජාතික සෞඛ්‍ය සේවා රුධිර සහ පටක බද්ධ ආයතනයේ තොරතුරු අනුව අවයව බද්ධ කරගැනීම සඳහා වූ පොරොත්තු ලේඛනයේ දැනට රෝගීන් 6000කට වැඩි පිරිසක් සිටින අතර පසුගිය කාලසීමාවේදීඔවුන්ගෙන් 457 දෙනෙකු අවයව පරිත්‍යාගයන් නොලැබීම හේතුවෙන් ජීවිතක්ෂයට පත්ව ඇති බවයි.", "URL": "https://lankatruth.com/si/?p=41088", "Category": "විදෙස් පුවත්", "Parent URL": null}