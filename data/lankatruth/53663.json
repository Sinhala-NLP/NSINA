{"Source": "Lankatruth", "Timestamp": "June 6, 2018", "Headline": "මිහින් ලංකා-ශ්‍රී ලංකන් එයාර් ලයින් අක්‍රමිකතා සම්බන්ධ දෙවන සාක්ෂි විමසීම අද", "News Content": "ශ්‍රී ලංකන් එයාර් ලයින්, ශ්‍රී ලංකන් කේටරින් හා මිහින් ලංකා සමාගම්වල සිදුවූ බවකියන අක්‍රමිකතා සෙවීමට පත්කරනලද ජනාධිපති කොමිසමේ සාක්ෂි විමසීමේ කටයුතු දෙවන දිනටත් අද(6) ක්‍රියාත්මකවීමට නියමිත බව එම කොමිසමේ ලේකම් ආරියදාස කුරේ මහතා පවසයි. ඒ අනුව සමාගම් රෙජිස්ටාර්වරයාගෙන් සහ එහි නිලධාරියෙකුගෙන් සාක්ෂි සටහන් කර ගැනීමට නියමිතය. පසුගිය 4 වැනිදා මෙම සිද්ධියට අදාල පළමු සාක්ෂි සටහන් කර ගැනීම සිදුකෙරිණි. අදාළ සමාගම්වල සිදුව ඇති අක්‍රමිකතාගැන සෙවීමට පසුගිය පෙබරවාරි 14 වැනිදා ජනාධිපතිවරයා විසින් පත්කරන ලද මෙම කොමිසමේ සභාපති ලෙස විශ්‍රාමලත් ශ්‍රේෂ්ඨාධිකරණ විනිසුරු අනිල් ග්‍රණරත්න මහතා කටයුතු කරන අතර අභියාචනාධිකරණ විනිසුරු ඊ.ඒ.ජී.ආර් අමරසේකර, විශ්‍රාමික මහාධිකරණ විනිසුරු පියසේන රණසිංහ, විශ්‍රාමික නියෝජ්‍ය විගණකාධිපති එම්.ඩී.ඒ හැරල්ඩ් සහ ශ්‍රී ලංකා ගිණුම් හා විගණන ප්‍රමිති සමීක්ෂණ මණ්ඩලයේ අධ්‍යක්ෂ ජනරාල් ඩබ්ලිව්,ජේ.කේ ගීගනගේ මෙනවිය කොමිසමේ සෙසු සාමාජිකයින් වෙයි.", "URL": "https://lankatruth.com/si/?p=53663", "Category": "පුවත්", "Parent URL": null}