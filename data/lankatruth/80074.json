{"Source": "Lankatruth", "Timestamp": "August 30, 2019", "Headline": "ගෝඨාට එරෙහි මැදමුලන කෞතුකාගාර නඩුව දිනපතා විභාගයට", "News Content": "මැදමුලන ඩී.ඒ.රාජපක්ෂ අනුස්මරණ කෞතුකාරය හා ස්මාරකය ඉදිකිරීම වෙනුවෙන් රජයේ මුදල් රුපියල් මිලියන 33.9ක් සාපරාධී ලෙස පරිහරණය කර ඇතැයි, හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් හත්දෙනෙකුට එරෙහිව නීතිපතිවරයා විසින් ගොනුකර ඇති නඩුව ඔක්තෝබර් මස 15 වැනිදා සිට දිනපතා විභාගයට ගැනීමට කොළඹ ත්‍රිපුද්ගල විශේෂ මහාධිකරණය තීන්දු කර තිබේ. සිද්ධියට අදාල නඩුව අද (30) සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන විනිසුරුවරුන් ඉදිරියේ කැඳවා තිබූ අවස්ථාවේ මෙම නියෝගය සිදුකර තිබේ. වීරකැටිය මැදමූලන ඩී.ඒ රාජපක්ෂ අනුස්මරණ ස්මාරකය හා කෞතුකාගාරය ඉදිකිරීම සඳහා ජනතා මුදල් අවභාවිතා කිරීම සම්බන්ධ නඩුවේ විත්ති කරුවන් ලෙස ගෝඨාභය රාජපක්ෂ මහතා සමග 07 දෙනෙකු නම් කර ඇති අතර එම සෙසු විත්තිකරුවන් වන්නේ ඉඩම් ගොඩකිරීමේ හා සංවර්ධනය කිරීමේ සංස්ථාවේ හිටපු සභාපති ප්‍රසාද් හර්ෂණ ද සිල්වා සහ එම ආයතනයේ අධ්‍යක්ෂ මණ්ඩලයේ සාමාජිකයින් වශයෙන් කටයුතු කළ භද්‍රාවතී කමලදාස, සුධම්මික ආටිගල, සමන් කුමාර ගලප්පත්ති, ඩී. මෙන්ඩිස් සාලිය සහ මල්ලිකා කුමාරි සේනාධිර යන අය යි. මෙම නඩුවට පෙනී සිටීම සඳහා ආරක්ෂක ලේකම් ගෝඨාභය රාජපක්ෂ මහතා අද ත්‍රිපුද්ගල විශේෂ මහාධිකරණය හමුවට පැමිණ ඇත.", "URL": "https://lankatruth.com/si/?p=80074", "Category": "පුවත්", "Parent URL": null}