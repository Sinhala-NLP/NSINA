{"Source": "Lankatruth", "Timestamp": "June 27, 2023", "Headline": "වසරක් යන්නටත් පෙර පවුල් ලක්ෂ එකොළහමාරක සුභසාධන කපා හැර තිබෙනවා – මහාචාර්ය සීතා බණ්ඩාර", "News Content": "වසරක් යන්නටත් පෙර පවුල් ලක්ෂ එකොළහමාරක සුභසාධන කපා හැර තිබෙන බව ජාතික ජන බලවේගයේ ආර්ථික කවුන්සිලයේ සාමාජිකා, කැලණිය විශ්වවිද්‍යාලයේ ආර්ථික විද්‍යා අංශයේ මහාචාර්ය සීතා බණ්ඩාර අනාවරණය කරයි. ඇය මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ ජාතික ජන බලවේගයේ ආර්ථික කවුන්සිලය විසින් අද (27) පෙරවරුවේ පැවත්වූ මාධ්‍ය හමුවක් අමතමිණි. එහිදී වැඩිදුරටත් මේ සම්බන්ධයෙන් අදහස් දැක්වූ මහාචාර්ය සීතා බණ්ඩාර, “මගේ මූලික අවධානය අස්වැසුම යෝජනා ක්‍රමය සම්බන්ධයෙන් යොමු කරනවා. 2022 අවුරුද්දේ 10 වැනි මාසයේ 20 වැනිදා දුප්පත් පවුල් සඳහා ප්‍රතිලාභ ලබාදීමට අයදුම්පත් කැඳෙව්වා. ඒ සඳහා අයදුම්පත් තිස්ලක්ෂ විසිදහසක් ලැබී තිබුණා. දැනටත් සමෘද්ධි ලබන පවුල් දහසය ලක්ෂ පනස්දහසක් පමණ ඉන්නවා. ඊට අමතරව විශේෂ ආධාර ලබන ලක්ෂ හතක් පමණ සිටිනවා. ඒ අනුව සමෘද්ධි යටතේ ප්‍රතිලාභ ලබන පවුල් විසිතුන් ලක්ෂ තිස්දෙදහසක් පමණ ඉන්නවා. මෙසේ තිබියදී අස්වැසුම ප්‍රතිලාභ සඳහා තෝරාගෙන තිබෙන්නේ පවුල් ලක්ෂ විසිතුනක් පමණයි. අඩු ආදායම් ලබන 40%ක් ජනතාව තුළ පවුල් විසිදෙලක්ෂ අසූදහසක් සිටිනවා. එයිනුත් තෝරාගෙන තිබෙන්නේ පවුල් ලක්ෂ 20යි. සමෘද්ධිලාභී පවුල්වලින් පවා ලක්ෂ තුනක් පමණ ඉවත්කර තිබෙන බව පැහැදිලි වෙනවා. සමෘද්ධිලාභින් කාණ්ඩ හතරකට කඩා අස්වැසුමකට තෝරාගෙන තිබෙනවා. සංක්‍රාන්ති පිරිස, අවදානමකට ලක්වූ පිරිස, දුප්පත් පිරිස සහ අන්ත දුගී යනුවෙන් කාණ්ඩ හතරක් තිබෙනවා. මේ කාණ්ඩ හතර සඳහා නිර්ණායක ලෙස ගෙන තිබෙන්නේ අධ්‍යාපනය, ආර්ථික මට්ටම, විදුලි පරිභෝජනය, වගේ දර්ශක හයක්. අ.පො.ස. (සා.පෙ.) සමත් නම්, ඒ පවුල දුප්පත් නැහැ, යනුවෙන් සහ අ.පො.ස. (සා.පෙ.) අසමත් නම් ඒ පවුල දුප්පත් ලෙස තෝරාගෙන තිබෙනවා. ඒ වගේම වොට් 60කට වඩා අඩුවෙන් පරිභෝජනය කරන අය දුප්පත් සහ ඊට වැඩි අය දුප්පත් නැහැ යනුවෙන් ගෙන තිබෙනවා. තමන්ටම කියලා නිවසක් තිබෙනවා නම්, දුප්පත් නැති බව තාවකාලික හෝ මුඩුක්කු නිවසක සිටිනවා නම් දුප්පත් බවත් ලෙස තිබෙනවා. සී.ඩී. 125 යතුරු පැදියක් තිබෙනවා නම්, ඔවුන් දුප්පත් නැහැ. කුඹුරු අක්කර 1/2ක් තිබෙනවා නම් දුප්පත් නැහැ යනුවෙන් වූ ඉතාම විහිළුකාරී නිර්ණායක කිහිපයක් තෝරාගෙන තිබෙනවා. ආර්ථික අර්බුදය නිසා මිනිසුන් අතිවිශාල පීඩාවක ඉන්නේ. 2019 දී තිබුණු දුප්පත් පුද්ගලයින් ලක්ෂ 30මේ වන විට ලක්ෂ 70 දක්වා වැඩි වී තිබෙන බව සමීක්ෂණයේදී හෙළිවුණා. මේ අය අතරින් වර්ගීකරණය කර තිබෙන “සංක්‍රාන්ති” යන කාණ්ඩයට අයිති වෙන්නේ කලින් රැකියා කරමින් සිට රැකියා අහිමි වුණු අයයි. ඒ අයට මසකට රුපියල් 2500/-ක් ලැබෙනවා. මේ අය පවුල් ලක්ෂ හතරක් සිටින අතර, ඔවුන්ව මාස හයකට පසු සහනාධාර දීමෙන් ඉවත් කරනවා. අවදානම් යනුවෙන් නම්කර තිබෙන කණ්ඩායමට විවිධ රෝගාබාධ තිබෙන පවුල් ලක්ෂ හතරක් තෝරාගෙන මාස නවයකින් ඔවුන් ඉවත් කරනවා. සමෘද්ධි ලැබෙමින් තිබුණු පවුල් ලක්ෂ තුනහමාරක් මුලින්ම ඉවත් කර, මේ අදියර දෙකේදී තවත් පවුල් ලක්ෂ අටක් ඉවත්කිරීමෙන් වසරක් යන්නටත් පෙර පවුල් ලක්ෂ එකොළහමාරක් ඉවත් කරනවා. දරිද්‍රතාවය උපරිමයට වැඩිවී තිබෙන වෙලාවක සමාජ ආරක්ෂණයක් ලබාදෙන ලෙස මූල්‍ය අරමුදල කීවත් අස්වැසිල්ල රැවටිල්ලක් බව පැහැදිලියි. ජනසවිය, ගමනැගුම, දිවි නැගුම වගේ තවත් ලස්සන නමක් අස්වැසුම කියලා හඳුන්වාදී තිබෙනවා. මේ ක්‍රියාත්මක කරන්නේත් අස්වැසිල්ලක් නොවෙයි රැවටිල්ලක් කියන එක අපිට පැහැදිලියි.”", "URL": "https://lankatruth.com/si/?p=148303", "Category": "ආර්ථික පුවත්", "Parent URL": null}