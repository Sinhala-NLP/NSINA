{"Source": "Lankatruth", "Timestamp": "December 12, 2019", "Headline": "රාජ්‍ය ආයතනවල මුල් පුටු සඳහා නිර්දේශ ඇතුළත් වාර්තාව ජනාධිපති ලේකම් අතට", "News Content": "රාජ්‍ය සංස්ථා, ව්‍යවස්ථාපිත මණ්ඩල හා රාජ්‍ය ව්‍යවසාය ආයතනවල සභාපතිවරුන් සහ අධ්‍යක්ෂක මණ්ඩල සාමාජිකයන් පත්කිරීමට අදාල නිර්දේශ ඉදිරිපත් කිරීමට පත්කළ සය පුද්ගල කමිටුවේ නිර්දේශ, ජනාධිපති ලේකම්වරයා වෙත ඉදිරිපත් කර තිබේ. එම කමිටුවේ සාමාජික නාලක ගොඩහේවා මහතා සඳහන් කර ඇත්තේ එක් තනතුරක් සඳහා සුදුසුකම් සහිත පුද්ගලයන් තිදෙනෙකුගේ නම් යෝජනා කර තිබෙන අතර ඔවුන් අතරින් සුදුසු පුද්ගලයින් ඉදිරි සතියක කාලය තුළ එම ආයතන සඳහා පත්කරනු ඇති බවය. රාජ්‍ය ආයතන 40ක පමණ සභාපතිවරුන් සහ අධ්‍යක්ෂක මණ්ඩල සාමාජිකයන් සඳහා මෙම නිර්දේශ ඉදිරිපත් කර ඇත. එම ආයතනවලට ප්‍රවීණයන් පත්කළ යුතු බව පවසමින් රාජ්‍ය සංස්ථා, ව්‍යවස්ථාපිත මණ්ඩල සහ රාජ්‍ය ව්‍යවසායවල සභාපතිවරුන්ට හා අධ්‍යක්ෂ මණ්ඩල සාමාජිකයන්ට ඉල්ලා අස්වන ලෙස, ජනාධිපති ලේකම් පී.බී. ජයසුන්දර මහතා පසුගිය දා දැනුම්දී තිබිණි.", "URL": "https://lankatruth.com/si/?p=87191", "Category": "පුවත්", "Parent URL": null}