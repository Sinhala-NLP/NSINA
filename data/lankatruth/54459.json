{"Source": "Lankatruth", "Timestamp": "June 16, 2018", "Headline": "කීත් නොයාර් රඳවාගෙන සිටි වලව්වගැන තොරතුරු අධිකරණයට", "News Content": "මාධ්‍යවේදී කීත් නොයාර් මහතාට තුවක්කු පෙන්වා පහර දි පැහැරගෙන ගොස් රඳවා තබාගෙන සිටි යුද හමුදා බුද්ධි අංශ සාමාජිකයන් රැඳී සිටි මල්වාන බදුවත්ත වලව්ව පිළිබඳව තොරතුරු ජූලි 28දා ගල්කිස්ස මහේස්ත්‍රාත් අධිකරණයේදී රහසිගතව ලබාදෙන ලෙසට යුද හමුදා බුද්ධි අධ්‍යක්ෂ බ්‍රිගේඩියර් එච්.කේ.එස් කොඩිතුවක්කු මහතාට ගල්කිස්ස මහේස්ත්‍රාත් ලෝචනා අබේවික්‍රම මහත්මිය නියෝග කර තිබේ. යුද හමුදා බුද්ධි අධ්‍යක්ෂවරයා එම තොරතුරු ලබාදීම ජාතික ආරක්ෂාවට තර්ජනයක් බවට පෙර පැවති නඩුවාරවලදී දිගින් දිගටම පැවසීමට එරෙහිව අපරාධ පරීක්ෂණ දෙපාර්තමේන්තුව විසින් ඉදිරිපත් කළ කරුණු සැලකිල්ලට ගනිමින් ගල්කිස්ස මහේස්ත්‍රාත්වරිය පසුගිය 13වනදා මෙම නියෝගය සිදු කර ඇත. මෙම රහස්‍ය සාක්ෂි දීම මහේස්ත්‍රාත්වරිය, නීතිපතිවරයාගේ නියෝජිතයෙකු සහ අදාළ සිද්ධිය විමර්ශනය කළ නිලධාරීන් ඉදිරියේදී සිදු කරන බවද මහේස්ත්‍රාත්වරිය වැඩිදුරටත් පවසා තිබේ. ඒ අතරම කීත් නොයාර් සිද්ධියට අදාළව දැනට රක්ෂිත බන්ධනාගාර ගතකර සිටින මේජර් ජනරාල් අමල් කරුණාතිලක ජූලි මස 26 දින දක්වා රක්ෂිත බන්ධනාගාර ගතකරන ලෙසටත් මහේස්ත්‍රාත්වරිය නියෝග කර ඇත. මෙම නඩුවේදී නීතිපතිවරයා වෙනුවෙන් පෙනී සිටින රජයේ නීතීඥ ලක්මිණී ගිරිහාගමගේ මහත්මිය කරුණු දැක්වීම සැලකිල්ලට ගෙන මේජර් ජනරාල්වරයා සම්බන්ධයෙන් කොළඹ ජාතික රෝහලේ අධිකරණ වෛද්‍යවරයාට ඉදිරිපත් කර වෛද්‍ය වාර්තාවක් ඉදිරිපත් කරන ලෙසද බන්ධනාගාර නිලධාරීන්ට නියෝග කර තිබේ. රාවය", "URL": "https://lankatruth.com/si/?p=54459", "Category": "පුවත්", "Parent URL": null}