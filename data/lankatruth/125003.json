{"Source": "Lankatruth", "Timestamp": "October 25, 2021", "Headline": "ඇමතිට බෑ කියු අධ්‍යක්ෂකගේ වැඩ තහනමි!", "News Content": "ලංකා කාර්මික සංවර්ධන මණ්ඩලයෙන් (IDB) කර්මාන්තකරුවන්ට ලබාදෙන අබලි ද්‍රව්‍ය එක්තරා දේශපාලන පක්ෂයක අධාරකරුවන් යැයි කියන පිරිසකට ලබාදීමට ඉහළින් ලැබුණු දේශපාලන නියෝගයක් ක්‍රියාත්මක නොකිරීම නිසා එහි අධ්‍යක්ෂවරයකුගේ වැඩ තහනම් කර ඇතැයි වාර්තා වේ. අබලි ද්‍රව්‍ය ලබාදීමේදී අදාළ පක්ෂයේ ආධාරකරුවන් යැයි කියන පිරිසට ක්‍රමවේදයට පිටින් තොග මුදාහැරීමට මෙම අධ්‍යක්ෂවරයාට දේශපාලන බලපෑම් එල්ලවූවත් ඔහු ඊට අනුකූලතාව නොදැක්වීම මත මෙම තීරණය ගනු ලැබ ඇතැයි විශ්වසනීය ආරංචි මාර්ග සඳහන් කරයි. කෙසේ වෙතත් මේ සම්බන්ධයෙන් කළ විමසීමේදී ලංකා කාර්මික සංවර්ධන මණ්ඩලයේ සභාපති උපසේන දිසානායක පැවැසුවේ මෙම වැඩ තහනම සිදු කර ඇත්තේ මූලික සුදුසුකම් නොමැතිව හිමිකම් නොමැති තනතුරක පත්වීමක් දැරීම හේතුවෙන් බවයි. කර්මාන්ත අමාත්‍යාංශයේ අභ්‍යන්තර විගණන අංශය මගින් කළ පරීක්ෂණයකින් පසුව මෙම තීරණය ගනු ලැබී යැයිද ඒ අනුව වැටුප් හා දීමනා නොගෙවන පරිදි මෙම වැඩ තහනම ක්‍රියාවට නැගෙන්නේ යැයිද සභාපතිවරයා වැඩිදුරටත් සඳහන් කරයි. කෙසේ වෙතත් රිෂාඩ් බදියුදීන් ඇමැතිවරයා කර්මාන්ත හා වාණිජ අමාත්‍යවරයාව සිටි සමයේ මාර්ගෝපදේශ උල්ලංඝනය කරමින් පාස්කු ප්‍රහාරකයකුට අයත් තඹ කම්හලට අබලි ද්‍රව්‍ය මහා පරිමාණයෙන් ලබාදී තිබුණේද මෙම වැඩතහනමට ලක් කර ඇති නිලධාරියාගෙන් අදාළ රාජකාරිය වෙනත් අයකුට පැවරීමෙන් පසුවය. පාස්කු ප්‍රහාරය සම්බන්ධයෙන් කරුණු සොයා බැලූ ජනාධිපති කොමිසම හමුවේදී එම කරුණු සියල්ල අනාවරණය වූ අතර මෙවරද නැවත උද්ගත වී තිබෙන්නේ ඊට සමාන තත්වයකි. පාස්කු ප්‍රහාරකයකුට අයත් තඹ කම්හලට මාර්ගෝපදේශ උල්ලංඝනය කරමින් කාර්මික සංවර්ධන මණ්ඩලයෙන් අබලි ද්‍රව්‍ය මහා පරිමාණයෙන් ලබාදීම තොරතුරු දැනගැනීමේ පනත මගින් ලබාගත් තොරතුරු මත මීට පෙර හෙළිදරව් කරන ලදී. ලංකා කාර්මික සංවර්ධන මණ්ඩලය (IDB) පවතින්නේ ඇමති විමල් වීරවංස යටතේ පවතින කර්මාන්ත අමාත්‍යාංශය යටතේය. මූලාශ්‍ර ලංකාදීප", "URL": "https://lankatruth.com/si/?p=125003", "Category": "පුවත්", "Parent URL": null}