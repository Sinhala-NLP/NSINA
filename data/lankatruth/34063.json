{"Source": "Lankatruth", "Timestamp": "May 10, 2017", "Headline": "රහස්‍ය වාර්තා පිටවීම ගැන අභ්‍යන්තර පරීක්ෂණයක් සිදු කරනවා – මහ බැංකු අධිපති කියයි", "News Content": "බැඳුම්කර සිදුවීමට අදාළ මහ බැංකුවේ රහස්‍ය වාර්තාව පිටවීම සම්බන්ධයෙන් අභ්‍යන්තර පරීක්‍ෂණයක් සිදු කරනවා යැයි මහ බැංකුවේ අධිපති ආචාර්ය ඉන්ද්‍රජිත් කුමාරස්වාමි මහතා පැවැසීය. මෑත කාලීන ආර්ථික ප්‍රවණතා සහ මුදල් ප්‍රතිපත්ති පිළිබඳ පැහැදිලි කිරීම සඳහා ඊයේ (09) මහ බැංකු පරිශ්‍රයේ පැවැති ප්‍රවෘත්ති සාකච්ඡාවකදී මහ බැංකු අධිපතිවරයා මේ බව ප්‍රකාශ කර සිටියේය. වැඩිදුරටත් අදහස් දැක්වූ ආචාර්ය ඉන්ද්‍රජිත් කුමාරස්වාමි මහතා… “විනිවිදභාවයකින් යුතුව වෙන්දේසි ක්‍රම අනුගමනය කරමින් බැඳුම්කර පොලී අනුපාත තීරණය කිරීමට අපි බලාපොරොත්තු වෙනවා. එය තවමත් සාකච්ඡා මට්ටමේ පවතින නිසා අවසන් තීරණයක් මේ වනතුරුත් ගෙන නැහැ. එය ජූලි මාසයේදී පමණ හඳුන්වාදීමට අපි බලාපොරොත්තු වෙනවා. ඒ පිළිබඳ සාකච්ඡා අවසන් කොට මූල්‍ය මණ්ඩලයෙන් අනුමත කළ පසුව එය ඉදිරිපත් කළ හැකියි. එහෙත් අවසන් කරන තුරු ඒ පිළිබඳ වැඩි තොරතුරක් කීමට නොහැකියි. බැඳුම්කර සිදුවීමට අදාළව මහ බැංකුවේ අභ්‍යන්තර වාර්තා පිටවීම සම්බන්ධයෙන් අභ්‍යන්තර පරීක්‍ෂණයක් සිදු කෙරෙනවා. එම පරීක්‍ෂණ වාර්තාව ලැබුණු පසු මූල්‍ය මණ්ඩලය සමඟ සාකච්ඡා කොට බාහිර විමර්ශන මණ්ඩලයකුත් පිහිටුවනවා. ඒ අනුව අපට ක්‍රියාමාර්ගයක් ගත හැකියි. එහෙම නොමැතිව මහ බැංකුවේ නිලධාරීන් කූඩුවේ දාන්න අපට බැහැ. මහ බැංකුවේ නීති අනුව පරීක්‍ෂණ සිදු කළ යුතු ආකාරය පැහැදිලිව දක්වා තිබෙනවා. අපි පරීක්‍ෂණ කරන්නේ එම ක්‍රමවේදයන් අනුව පමණයි. සේවක අර්ථ සාධක අරමුදලට මහ බැංකු බැඳුම්කර නිසා පාඩුවක් වූ බව කියන සිද්ධියට අදාළවත් අභ්‍යන්තර පරීක්‍ෂණයක් සිදු කරනවා. ඒ පරීක්‍ෂණ වාර්තාවත් අපි පිට කරනවා. ඒත් ඊට පෙර සිදුවී තිබෙන කාරණය නිශ්චිතව හෙළිකර ගත යුතුයි. බිලියන 09ක් 10ක් පාඩු සිදුවී ඇති බව ප්‍රකාශ වුවත් එවැන්නක් ඇත්තටම සිදුවී තිබේදැයි පරීක්‍ෂණ මඟින් තහවුරු කර ගත යුතුයි. මුදල් මණ්ඩලය විසින් ගන්නා තීරණයක් අනුව සේවක අර්ථ සාධක අරමුදලේ නිලධාරීන් මාරුකොට තිබෙනවා. ඒ වගේම මහ බැංකුවේ සහකාර අධිපතිවරයකුත් ස්ථාන මාරු කළා. මට තේරෙන විදියට විදේශික පුරවැසියෙක් මෙරට මහ බැංකු අධිපති වීමට නුපුළුවන් වීමට හේතුවක් තිබේද කියලා මම දන්නේ නැහැ. ජනාධිපතිතුමා තමයි ඒ පත්වීම සිදුකළේ. ඔහු අස්සන් කළ මුදල් නෝට්ටු අවලංගු කරන්න අදහසක් නැහැ. එහෙම ප්‍රශ්නයක් පැන නැඟිලත් නැහැ. අපි ඒ ගැන නිවේදනයකුත් ඉදිරියේදී නිකුත් කරනවා. රාජ්‍ය ණය කළමනාකරණය මුදල් අමාත්‍යාංශයට දීමට නම් ඒ සඳහා නීතියක් ගෙන ආ යුතු වෙනවා. එහෙම නීතියක් තවම නැහැ. සේවක අර්ථ සාධක අරමුදල ගැනත් එවැනි ප්‍රශ්නයක් මතුවී නැහැ.”", "URL": "https://lankatruth.com/si/?p=34063", "Category": "පුවත්", "Parent URL": null}