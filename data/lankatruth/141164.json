{"Source": "Lankatruth", "Timestamp": "October 27, 2022", "Headline": "රනිල් දන්නේ මේ රට විනාශ කළ උන්ට ඇමතිකම් දෙන්න විතරයි – ලාල් බංගමුව", "News Content": "ජනාධිපති රනිල් වික්‍රමසිංහ දන්නේ මේ රට විනාශ කළ අයට ඇමතිකම් දීමට පමණකැයි වරාය ස්වාධීන වෘත්තීය සමිති සංගමයේ සභාපති ලාල් බංගමුව පවසයි. ඔහු මේ බව පැවසූවේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලිය අමතමණි. එහිදී ඔහු වැඩිදුරටත් අදහස් දැක්වූ, “ගෝල්ෆේස් අරගලකරුවොත් අද මේ මේදිකාවේ ඉන්නවා. අද අපිත් එක්ක නැත්තේ රනිල් වික‍්‍රමසිංහගේ අධ්‍යක්ෂ ජනරාල් විතරයි. අනිත් සියලූම වෘත්තීය සමිති අපිත් එක්ක ඉන්නවා. රනිල් වික‍්‍රමසිංහගේ ලේකම්වරු මේ රටේ මන්දපෝෂණයක් නැති බව කියා කුරුම්බා ලොඳ ප‍්‍රධාන ආහාරයට සුදුසු බව කියනවා. ඒ කියන අයගේ දරුවෝ දවාලට කන්නේ කුරුම්බා ලොඳ වෙන්න ඇති. රනිල් වික‍්‍රමසිංහ කළු අයට අධ්‍යක්ෂ ජනරාල්කම දී සුදු අයට ජනාධිපති ලේකම් තනතුරු දෙනවා. උන්ට අපේ බඩගින්න ගැන තේරෙන්නේ නැහැ. රාජපක්ෂලා හොරු කියපු අය අද රාජපක්ෂලත් එක්ක එකට බුදියන්නේ කොහොමද? සමහර භික්ෂූන් වහන්සේලා කියන අය රනිල් රාජපක්ෂගේ ගුණ වයනවා. ශාසනය විනාශ කරන්නේ පිට අය නොව ඇතුලෙම ඉන්න අය බව බුදුහාමුදුරුවෝ දේශනා කර තිබෙනවා. සමහර චීවර ධාරීන් ඔළු පලන රනිල් වික‍්‍රමසිංහලා ධාර්මිෂ්ට බව කියනවා. රනිල් දන්නේ මේ රට විනාශ කළ උන්ට ඇමතිකම් දෙන්න විතරයි. කොළඹ වරාය විකුණන්න ගිය රනිල් රාජපක්ෂලාගේ කාලය අවසන් බව අපි අවධාරණය කරනවා.”", "URL": "https://lankatruth.com/si/?p=141164", "Category": "පුවත්", "Parent URL": null}