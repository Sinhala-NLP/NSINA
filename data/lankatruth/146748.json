{"Source": "Lankatruth", "Timestamp": "May 3, 2023", "Headline": "දැන් රටට අවශ්‍ය වෘත්තීය සමිති සටනක් නොව පොදු ජන අරගලයක් – කේ.ඩී. ලාල්කාන්ත", "News Content": "“හැබැයි සියලුම දෙනා පීඩාවට පත්වී ඉන්නේ. වතු සහෝදර සහෝදරියන්ට දවසකට රුපියල් 1000ක් දෙන්න බැරි වතු කර්මාන්තයක් ලංකාවේ තිබෙන්නේ. ඔවුන් අපේ රටේ පීඩාවේ පතුළේම ඉන්න ජනතාවක්. එතන ඉඳලා ඉහළම වැටුප් ලබන වෘත්තිකයන් දක්වා දැවැන්ත පීඩාවකට පත්වී සිටිනවා. මේ නිසා අඛණ්ඩ මහා වැඩවර්ජනයක් අවශ්‍යයි කියන සාකච්ඡාව වෘත්තීය සමිති ව්‍යාපාරය තුළ තිබෙනවා. නමුත් ගොවි ජනතාවත් පීඩාවට පත්වෙලා. වගා හානිවලට වන්දි නැහැ. තමන් නිෂ්පාදනය කරන දේ අලෙවි කරගත්තාම ලැබෙන දෙයක් නැහැ. පිරිවැයට සරිලන මිලකට විකුණා ගන්න බැහැ. අනෙකුත් අවශේෂ ජනයාත් හැමෝම පීඩාවකට පත්වී සිටිනවා. එහෙම වෙලාවක වෘත්තීය සමිති ව්‍යාපාරය අඛණ්ඩ මහා වැඩවර්ජනයක් යෝජනා කර තිබෙනවා. නමුත් මේ මැයි දිනයේ ඉඳලා මේ රටේ සමස්ත වැඩකරන ජනතාවට අපිට දෙන්න තිබෙන පණිවිඩය වෙන එකක්. පොදු ජනතාව, සියලු ජනයා සම්බන්ධ කරගත් අරගලයක් මේ වෙලාවේ අවශ්‍ය වී තිබෙනවා. වෙන්වුණු වෘත්තීය සමිති සටනක් නොවෙයි, පොදු ජන අරගලයකට නායකත්වය දෙමින් යන පොදු ජන අරගලයක් අවශ්‍ය වී තිබෙනවා.” යැයි ජාතික වෘත්තීය සමිති මධ්‍යස්ථානයේ සභාපති කේ.ඩී. ලාල්කාන්ත අවධාරණය කරයි. ඔහු මේ බව අවධාරණය කළේ විහාරමහාදේවී උද්‍යානය අසළ පැවති ජනතා විමුක්ති පෙරමුනේ මැයි දින රැලිය අමතමණි. එහිදී වැඩිදුරටත් ඔහු දැක්වූ අදහස්. “අපි මේ මැයි දිනය සමරන විට මේ රටේ වැඩකරන ජනතාව ප්‍රමුඛ ප්‍රගතිශීලී ජනතාවගේ ජන මතය හමුවේ 75 වසරක් රට පාලනය කළ කොල්ලකාරී නඩය පලා යමින් සිටින සුවිශේෂ ඓතිහාසික දේශපාලන වටපිටාවක් නිර්මාණය වී තිබෙනවා. මාර්තු 09දා පළාත් පාලන ඡන්දය නොපවත්වා පලා ගියේ ඔවුන්. 75 වසරක් මේ රට කාපු පාලක නඩයෙන් රට මුදා ගන්න වුවමනායි කියලා ගොඩනැඟූ ජනමතය හමුවේ මේ පාලකයෝ පලා යනවා. මැතිවරණයක් හමුවේ මේ රටේ පාලකයන් මේ ආකාරයට පලා යන පළමුවෙනි මොහොත උදා වී තිබෙනවා. ලාංකේය ජනතාව මීට කලින් එහෙම අවස්ථාවක් දැක නැහැ. ආර්ථික වශයෙන් රට මුළුමනින්ම කඩා වැටී ඇති බව, මුළු සමාජයම පිරිහී කඩා වැටී ඇති බව අමුතුවෙන් කියන්න ඕන නැහැ. ජාතික ජන බලවේගයත් ප්‍රගතිශීලී ජනතාවත් හැර අනෙකුත් සියලුම පක්ෂ සහ දේශපාලන ව්‍යාපාර සී සී කැඩී බිඳී ගොස් ඉවරයි. මේ රට මෙතෙක් ඉතිහාසයේ නොවූ විරූ වෙනස්ම තැනක තිබෙන්නේ. මේ ආර්ථික අර්බුදය හමුවේ රාජ්‍ය අංශය, පෞද්ගලික අංශය, වතු කම්කරු ක්ෂේත්‍රය ඇතුළු මුළු වැඩකරන ජනතාවම දැවැන්ත පීඩනයකට පත්වී සිටිනවා. අපේ වැඩකරන ජනතාවට සෑමදාම ප්‍රශ්න තිබුණත් ඔවුන් අද ලාංකේය ඉතිහාසයේ බරපතළම පීඩාවට පත්වී සිටිනවා. ධනපති ක්‍රමය යටතේ ගෙවීගිය ඉතිහාසය පුරාම වැඩකරන ජනතාවට ප්‍රශ්න තිබුණා. අද ඒ සීමාව ඉක්මවා ගිහින් රටේ මුළු කර්මාන්තයම කඩා වැටී තිබෙනවා. සේවා ක්ෂේත්‍රය කඩා වැටී තිබෙනවා. සමස්ත ආර්ථික දේහයත් ඒ හා බැඳුණු වැඩකරන පංතියත් විතරක් නොවෙයි සේව්‍ය පාර්ශ්වයත් සිටින්නේ දැවැන්තම සමාජ ආර්ථික අර්බුදයක් හමුවේයි. රටේ ගොඩනැගුණු ඒ මහජන මතය හමුවේ පාලකයෝ පලා යමින් ඉන්නවා ඔවුන් හැංගෙන්න තැන් සොයනවා. අලුත් මාදිලියේ මර්දන ක්‍රම සොයනවා. වැඩකරන ජනතාව, පීඩිත ජනයා නැගී සිටිනකොට ඒකට මුහුණ දෙන්න බැරි පාලකයෝ ලෝකය පුරාම එහෙම තමයි. ඔවුන්ගේ පැවැත්ම වෙනුවෙන් හදාගෙන තිබූ සියලුම දේවල් ඔවුන්ගේ පැවැත්මට දැන් ප්‍රමාණවත් වෙන්නේ නැහැ. අධිකරණය ස්වාධීන බව ඔවුන් කීවා. අධිකරණයට ගරු කරපල්ලා කියලා කීවා. නීතියට ගරු කරපල්ලා කියා කීවා. නමුත් ආණ්ඩුක්‍රම ව්‍යවස්ථාව, අණපනත් එකක් වත් ඔවුන්ගේ බලය රැකගෙන පවතින්න ප්‍රමාණවත් නැහැ. රටක හැමදාම මේ තත්වයක් ඇති වෙන්නේ නැහැ. පවතින තත්වයන් යටතේ පාලකයන්ට තවදුරටත් පවතින්න බැරිවෙන තත්වයට මේ රටේ ප්‍රගතිශීලී ජනයා, පීඩිත ජනයා හැමපැත්තෙන්ම නැගී සිටිනවා. අපි මේ මැයි දිනය සමරන්නේ ඒවගේ වටපිටාවක. ඒ අතර සියලු ජනතාවට තමන්ගේ ආදායමින් ජීවත් වෙන්න කොහොමවත් බැහැ. සමාජයක් මෙහෙම පවතින්න බැහැ. ඒත් තාම මේක නොන්ඩි ගගහා තිබෙනවා. වැඩිම වැටුප් ගන්නා පිරිසටත් අසාධාරණ විදිහට, අයුක්තිසහගත බදු පීඩනයකට ලක්කර තිබෙනවා. මේ නිසා සියලුම දෙනාට අරගලයක් තිබෙනවා. වෙනදා නම් මේ පීඩනය හමුවේ වැඩවර්ජනය උත්තරයක් වුණා. “සාධාරණ දීමනාවක් දීපල්ලා” කියන සටන් පාඨය ඉදිරියට ගෙනාවා. ඒක හරි. ජීවන වියදමට සරිලන්න වැටුප වැඩිකර ගන්න ඕනෑ. මේ නිසා පවතින තත්වය තුළ ජාතික වැඩ වර්ජනයක් නුදුරේදීම අවශ්‍යයි. අනිවාර්යයි. හැබැයි සියලුම දෙනා පීඩාවට පත්වී ඉන්නේ. වතු සහෝදර සහෝදරියන්ට දවසකට රුපියල් 1000ක් දෙන්න බැරි වතු කර්මාන්තයක් ලංකාවේ තිබෙන්නේ. ඔවුන් අපේ රටේ පීඩාවේ පතුළේම ඉන්න ජනතාවක්. එතන ඉඳලා ඉහළම වැටුප් ලබන වෘත්තිකයන් දක්වා දැවැන්ත පීඩාවකට පත්වී සිටිනවා. මේ නිසා අඛණ්ඩ මහා වැඩවර්ජනයක් අවශ්‍යයි කියන සාකච්ඡාව වෘත්තීය සමිති ව්‍යාපාරය තුළ තිබෙනවා. නමුත් ගොවි ජනතාවත් පීඩාවට පත්වෙලා. වගා හානිවලට වන්දි නැහැ. තමන් නිෂ්පාදනය කරන දේ අලෙවි කරගත්තාම ලැබෙන දෙයක් නැහැ. පිරිවැයට සරිලන මිලකට විකුණා ගන්න බැහැ. අනෙකුත් අවශේෂ ජනයාත් හැමෝම පීඩාවකට පත්වී සිටිනවා. එහෙම වෙලාවක වෘත්තීය සමිති ව්‍යාපාරය අඛණ්ඩ මහා වැඩවර්ජනයක් යෝජනා කර තිබෙනවා. නමුත් මේ මැයි දිනයේ ඉඳලා මේ රටේ සමස්ත වැඩකරන ජනතාවට අපිට දෙන්න තිබෙන පණිවිඩය වෙන එකක්. පොදු ජනතාව, සියලු ජනයා සම්බන්ධ කරගත් අරගලයක් මේ වෙලාවේ අවශ්‍ය වී තිබෙනවා. වෙන්වුණු වෘත්තීය සමිති සටනක් නොවෙයි, පොදු ජන අරගලයකට නායකත්වය දෙමින් යන පොදු ජන අරගලයක් අවශ්‍ය වී තිබෙනවා. වෘත්තීය සමිති ව්‍යාපාරය වැඩවර්ජනය කර, ඉල්ලීම් ඉල්ලනකොට පොදු ජනයාට තව පැත්තකින් පීඩාවෙනවා. මීට ඉස්සර මොන පැත්තකින් හෝ ගැටගහගෙන යන්න අවස්ථා තිබූ නිසා බරපතළ ප්‍රශ්නයක් වුණේ නැහැ. ජනතාවට බලපාන්නේ නැත්නම් ඒ වෘත්තීය සමිති ඉල්ලීම් දිනාගන්නත් බැහැ. ඒකේ ස්වභාවය ඒකයි. නමුත් දැන් හැමෝම අසීමිත පීඩාවකට පත්වී සිටින නිසා ඒ පීඩිත ප්‍රගතිශීලී මුළු ජනතාවම එකාබද්ධ කරගත් වෘත්තීය සමිති ප්‍රමුඛ සටන් ක්ෂේත්‍රයේ සියලුම පෙරමුණු බලඇණි නායකත්වය ගත්ත පොදු ජන අරගලයක් එකවර අවශ්‍යයි. වෘත්තීය සමිති, ගොවි ව්‍යාපාරය, ශිෂ්‍ය, තරුණ, කාන්තා, ධීවර, මේ සියලුම ක්ෂේත්‍ර ඒකාබද්ධ කර ගත යුතුයි. වෘත්තීය සමිති ව්‍යාපාරය ඒකට සූදානම්. රනිල් – රාජපක්ෂලාට එරෙහිව දැවැන්ත ජනමතයක් මේ තරම් තිබෙද්දිත් ඔවුන් ඉන්නේ කොහොමද? සමහරු අපෙන් අහනවා ඡන්දය තියන්නේ නැත්නම් මොකද කරන්නේ කියලා. ඔවුන්ව අහෝසි කරන්න හැකිවෙන්නේ වැඩකරන ජනතාව මූලික කරගත් අරගලයකින් බව මේ මොහොතේ අපි ලාංකේය පීඩිත ජනතාවට අවධාරණය කරනවා. ජනතාවගේ පීඩකයෝ බන්දේසියක තියලා අපිට බලය දෙන්නේ නැහැ. ලෝක ඉතිහාසයේ කවදාවත් පීඩක පංතිය එහෙම බලය ලබාදුන්නේ නැත්නම් ජාතික ජන බලවේගය ප්‍රමුඛ ප්‍රගතිශීලී ජනයාට තිබෙන වගකීම තමයි පොදු ජනතාවට නායකත්වය දී කරන අරගලයකින් මේ පාලකයන්ව ඉතිහාසයේ කුණු බක්කියට බැස්සවීම. ඒ හැර වෙන මාවතක් නැහැ. ඒ කියන්නේ අපි මැතිවරණ අත්හරින්නේ නැහැ. ඒ වගේම අපි තෝරාගත් මේ මාවතේ ඉදිරියටම යනවා. පීඩිතයාට බලය ගත යුතු, බලය ගත හැකි ලංකා ඉතිහාසයේ පරිවර්තනීය මොහොතක අපේ රට පවතිනවා. පීඩිත ජනතාව සංවිධානය කරන දේශපාලන ව්‍යාපාරයකට මේ තත්වයට මීට පෙර එන්න හැකි වී නැහැ. යුක්තිය සාධාරණය ඉල්ලන, ප්‍රගතිශීලී ජනයාගේ ජයග්‍රාහීම කාලයේ අපි මේ මැයි දිනය සමරන්නේ. ඉතිහාසය ලියන දේශපාලන විචාරකයන්ට මේ සත්‍යය පිළිගන්න වෙනවා. අද මැයි දිනය සමරන ලෝකය පුරා කිසිම රටක අද ලාංකේය දේශපාලනයේ පීඩිත පංතිය ඔසවා තිබෙන තැනට ඔසවා ගැනීමට හැකිවී නැහැ. ජනතා විමුක්ති පෙරමුණ සහ ජාතික ජන බලවේගය ඒ ඓතිහාසික කටයුත්ත සිදුකරමින් ඉන්නවා. ලෝකයේ කිසි තැනක මේ මොහොතේ එවැනි ජනතාවක් හමුවේ පාලක පංතිය පලා යන තත්වයක් නැහැ. ඒ නිසා අපි ඉන්නේ දේශපාලනයේ තීරණාත්මක තැනක. වැරෙන් පහරක් ගහන්න ඕනෑ. ඒ පහර ගහන්න තිබෙන එකම ක්‍රමය ගම්වල ජනයා සංවිධානය කිරීම, වැඩබිම්වල ජනයා සංවිධානය කිරීම, වේගවත් කළ යුතුයි. මතවාදී අරගලය ඉවරයි. දැන් තිබෙන්නේ සංවිධාන අරගලය. මේ වන විට “වෘත්තීය සමිති එකමුතුව නමින්” ලංකාවේ බිහිවුණු දැවැන්තම වෘත්තීය සමිති එකමුතුව බිහිකර ඉවරයි. ඒක තවත් ශක්තිමත් කරන්න තිබෙනවා. ඉදිරියට ගෙනියන්න තිබෙනවා. මේ වෘත්තීය සමිති එකමුතුව විසින් රට පුරා තිබෙන බහුජන සංවිධාන කොළඹට කැඳවා, පොදු සාකච්ඡාවක් කළා. ඒ නිසා ඡන්ද ඉල්ලමු, ඡන්ද කරමු, අඛණ්ඩව මැතිවරණ පෙරමුණ ශක්තිමත් කරමු. ඒ වගේම මේ පාලකයෝ යවන්න නම්, වැඩකරන ජනතාව ප්‍රමුඛ පොදු ජනයාගේ අරගලයක් අවශ්‍යමයි. ඒ හැර වෙන පාරක් නැහැ. සංවිධාන අරගලය සහ මතවාදී අරගලය දෙකම එකට එකතු කර ආර්ථිකය අරගලය ඉදිරියට ගනිමු. සංවිධාන අරගලයේ කොටසක් සහ ආර්ථික අරගලය මුළුමනින්ම ජයග්‍රහණය කළ යුතුව තිබෙනවා. ඒ හරහා මේ පාලකයන් පලවා හැර පොදු ජනයාගේ පාලනයක් පිහිටුවමු. ඒ සඳහා සියලුම දෙනා ඒකරාශී වෙමු.”", "URL": "https://lankatruth.com/si/?p=146748", "Category": "පුවත්", "Parent URL": null}