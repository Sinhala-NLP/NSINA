{"Source": "Lankatruth", "Timestamp": "July 7, 2022", "Headline": "බ්‍රිතාන්‍ය, නවසීලන්තය ලංකාවට යන්න එපා කියයි", "News Content": "අත්‍යාවශ්‍ය කරුණකට හැර ශ්‍රී ලංකාවේ සංචාරය කිරීමෙන් වළකින ලෙස සංචාරක උපදේශන යාවත්කාලීන කරමින් බ්‍රිතාන්‍ය සහ නවසීලන්තය දෙරටේම පුරවැසියන්ට දැනුම්දී තිබේ. ඒ මේ වනවිට ලංකාව මුහුණපා සිටින දැඩි ආර්ථික අර්බුදයකට හේතුවෙන් ඖෂධ, ගෑස්, ඉන්ධන සහ ආහාර ඇතුළුව අත්‍යාවශ්‍ය භාණ්ඩ හිඟයක් ඇති වී තිබීම හේතුවෙනි. මේ වනවිට විශේෂයෙන් රට තුළ පෙට්‍රල් සහ ඩීසල් උග්‍ර හිඟය හේතුවෙන් ව්‍යාපාර, හදිසි සහ ප්‍රවාහන සේවාවලට දැඩි බලපෑමක් එල්ල වී ඇත. “දිනපතා විදුලි විසන්ධි කිරීමද සිදු වේ. මේ හේතුවෙන් ප්‍රචණ්ඩකාරී නොසන්සුන්තා හට ගන්නා අතර විරෝධතාද පැවැත්වේ. ඉතා කෙටි දැනුම්දීමකින් මාර්ග බාධක දැමීම, විරෝධතා සහ උද්ඝෝෂණ පැවැත්වීම සිදු විය හැක. එම නිසා අත්‍යාවශ්‍ය කරුණකට හැර ශ්‍රී ලංකාවේ සංචාරය කිරීමෙන් වළකින්න” යැයි ජූලි 05 වැනිදා යාවත්කාලීන කරන ලද සංචාරක උපදේශනයේ දැක්වේ.", "URL": "https://lankatruth.com/si/?p=136473", "Category": "පුවත්", "Parent URL": null}