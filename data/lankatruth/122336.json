{"Source": "Lankatruth", "Timestamp": "September 1, 2021", "Headline": "කිරින්ද සිතුල්පව්ව දාගැබක් නිධන් හොරුන් බිඳියි", "News Content": "කිරින්ද සිතුල්පව්වේ පරිවාර දාගැබක් වන ‘මඟුල් මහා සෑය’ නිධන් හොරු බිඳ දැමීමේ සිද්ධියක් සම්බන්ධයෙන් කිරින්ද පොලීසිය විසින් විමර්ශනයක් ආරම්භ කරනු ලැබ තිබේ. පස් දෙනකුගෙන් යුත් කණ්ඩායමක් මෙම දාගැබ කඩා එහි නිදන් කර තිබූ පූජාවස්තු පැහැර ගැනීමට උත්සාහ කර ඇති බව පැවසේ. මෙම අපරාධකරුවන් දැබැබේ ගර්භය බිඳ, එහි තැන්පත් කර තිබූ නිධන් වස්තු යම් ප්‍රමාණයක් සොරා ගෙන, බිඳ දැමූ කොටස ප්ලාස්ටර් පැරිස් යොදා වසා දමා නික්ම යන්නට උත්සාහ ගත් අවස්ථාව්දී යුද හමුදා නිලධාරියා සිද්ධිය දැක ප්‍රශ්න කිරීමේදී එක් සැකකරුවකු අල්ලා ගෙන ඇති අතර අනෙක් පිරිස පළා ගොස් ඇතැයි ද පොලීසිය පවසයි. යුද හමුදා නිලධාරියා භාරයට ගනු ලැබූපුද්ගලයා සමග මෙම සිද්ධියට සම්බන්ධ තවත් සැකකරුවක මේ වනවිට කිරින්ද පොලීසිය අත්අඩංගුවට ගෙන තිබේ. මෙම සිදුවීම සැලවීමත් සමඟ සිදුවීම වාර්තා කිරීමට පැමිණි මාධ්‍යවේදීන්ට එම ස්ථානයට ඇතුළු වීමට අවසර ලබා නොදුන් බවද වාර්තා වේ. සිතුල්පව්වේ ප්‍රධාන ස්ථූපය කාවන්තිස්ස රජු විසින් ඉදිකරනු ලැබ ඇති බවත් පරිවාර දාගැබ් වසබ රජු දවස ඉදිකළ බවටත් සැලකේ.", "URL": "https://lankatruth.com/si/?p=122336", "Category": "පුවත්", "Parent URL": null}