{"Source": "Lankatruth", "Timestamp": "May 22, 2023", "Headline": "මහ බැංකුවේ දත්ත බොරුවක් මෙන්න", "News Content": "මෙරට පාසල් අධ්‍යාපනයේ විශාල කඩාවැටීමක් පිළිබඳ හෙළිවන රජයේ පාසල් වැසීයාම සම්බන්ධයෙන් ශ්‍රී ලංකා මහ බැංකුව ඉදිරිපත් කර තිබෙන දත්ත ව්‍යාජ ඒවා බව හෙළි වී තිබේ. ශ්‍රී ලංකා මහ බැංකුවේ 2022 වාර්ෂික වාර්තාවට අනුව පසුගිය 2017 සිට 2022 දක්වා රජයේ පාසල් 60ක් වැසී ඇති බව අනාවරණය වේ. එහෙත් තොරතුරු දැනගැනීමේ පනත යටතේ අද පුවත්පතේ මාධ්‍යවේදී චාමර සම්පත් ලබාගෙන ඇති දත්ත අනුව මහ බැංකුව ඉදිරිපත් කර තිබෙන වාර්තා ව්‍යාජ ඒවා බව තහවුරු වේ. මහ බැංකු දත්තවලට අනුව රට තුළ රජයේ පාසල් උපරිම සංඛ්‍යාවක් තිබී ඇත්තේ 2017දී වන අතර එම සංඛ්‍යාව 10,194කි. එතැන් සිට ගෙවී ගිය වසර පහ තුළ 10,134ක් දක්වා පාසල් 60ක් වැසී ගොස් තිබේ. එහෙත් අධ්‍යාපනය අමාත්‍යාංශය මාධ්‍යවේදී චාමර සම්පත්ට ලබා දී ඇති දත්ත අනුව 2015 වසරේ සිට 2018 දක්වා පාසල් 114ක් වැසීගොස් ඇත. නමුත් මහ බැංකු වාර්තාව අනුව හෙළි වන්නේ 2015 වනවිට තිබූ මුළු පාසල් සංඛ්‍යාව 10,144 සිට 2018 වන විට 10,175 දක්වා ඉහළ ගොස් ඇති බවයි. මේ අතර 2018 සහ 2019 කාලය තුළ පාසල් 09ක් වැසී ගොස් තිබේ. 2019 – 2020 අතර පාසල් 15ක්ද 2020 – 2021 කාලය තුළ පාසල් 08ක්ද වැසීගොස් ඇත. මහ බැංකු වාර්තාවේ සඳහන් වන අන්දමට 2015 සිට 2022 දක්වා ගෙවී ගිය වසර 07ක් තුළ සමස්තයක් වශයෙන් වැසී ගොස් තිබෙන්නේ 2015දී 10,144ක් වූ පාසල් සංඛ්‍යාව 2022දී 10,134 දක්වා පාසල් 10ක් පමණක්ය. නමුත් අධ්‍යාපන අමාත්‍යාංශය මාධ්‍යවේදියාට ලබා දී ඇති තොරතුරු අනුව පාසල් 146ක් වැසී ගොස් තිබේ.", "URL": "https://lankatruth.com/si/?p=147213", "Category": "පුවත්", "Parent URL": null}