{"Source": "Lankatruth", "Timestamp": "November 29, 2021", "Headline": "ෆිදෙල් කැස්ත්‍රෝ වෙනුවෙන් අධ්‍යාපන මධ්‍යස්ථානයක් !", "News Content": "කියුබාවේ හිටපු ජනාධිපති ෆිදෙල් කැස්ත්‍රෝ මිය ගොස් වසර පහක් පිරිම නිමිත්තෙන් හා ඔහු විසින් ජාත්‍යන්තරව හා ජාතික තලයේ සිදුකල එයතිහාසික කාර්යභාරය ඇගයීම වස් කියුබානු රජය නොවැම්බර් 25 වැනිදා ඔහු නමින් අධ්‍යාපන මධ්‍යස්ථානයක් හවානා නුවර දී විවෘත කරනු ලැබීය. මෙම අධ්‍යාපන මධ්‍යස්ථානය ඔහුගේ විප්ලවවාදී දර්ශණය, දේශණ හා ඔහු විසින් ලිවූ නිබන්ධන අධ්‍යයනය සඳහා වෙන් කෙරෙනු ඇත. මෙම අවස්ථාවට කියුබානු වර්තමාන ජනාධිපති MIGUEL DIAZ-CANAL, හිටපු ජනාධිපති RAUL CASTRO හා වෙනිසුවේලා ජනාධිපති NIKOLAS MADUROද ආරාධිත අමුත්තෙකු ලෙස සහභාගිවී සිටියහ. උත්සව සභාව අමතමින් වෙනිසුවේලානු ජනාධිපති NIKOLAS MADURO පවසා සිටියේ කොමන්ඩර් ෆිදෙල් කැස්ත්‍රෝ ප්‍රයෝගික විප්ලවවාදී නායකයෙකු වූ බවත් අසීරු කොන්දේසි යටතේ කියුබානු ජනතාවට නායකත්වය ලබා දෙමින් කියුබානු විප්ලවය ආරක්ෂා කරනු ලැබූ බවත්ය. එහිදී කියුබානු වර්තමාන ජනාධිපති MIGUEL DIAZ-CANAL රැස්ව සිටි ජනතාව අමතමින් “ෆිදෙල් කැස්ත්‍රෝ සහෝදරයා විසින් භාවිතා කරන ලද ඔහුගේ කාර්යාලය අදත් ඔහු අවසාන දිනයේ සිට තිබු ආකාරයට එලෙසෙම තිබෙනවා. එහි සිට විප්ලවයේ ඉතාමත් අසීරු යුගයන්හි ඔහු විසින් සිදුකල නොනවතින අරගලයන් මට මේ මොහොතේ මතකයට එනවා. එම අසහාය කැපකිරීම, නොපසුබට උත්සහාය මාහට දිනපතා අසීමිත පන්නරයක් හා ධෛර්යයක් ලබා දෙනවා. එම ශ්‍රේෂ්ට අරගලය ඉදිරියට රැගෙන යාම වෙනුවෙන් මා මාගේ අවසාන හුස්ම පොද දක්වා කැපවෙන බවට මම සහතික වෙනවා” යයි ශපථ කර කියා සිටියේය. 1926 උපත ලැබූ ෆිදෙල් කැස්ත්‍රෝ 1959 දී සන්නද්ධ විප්ලවයක් මගින් ඒකාධිපති බැටිස්ටාගේ රජය පෙරලා දමා සමාජවාදී රාජ්‍යයක් කියුබාවේ තහවුරු කරනු ලැබීය. 2006දී ඔහු දේශපාලනයෙන් සමුගත් අතර ඔහුව මරා දැමීමට ඇමරිකානු CIA ඔත්තු සේවය 638 වාරයක් උත්සහ කළ බව පැවසේ. 2016 නොවැම්බර් 25 වැනිදා කැස්ත්‍රෝ තම ජිවිතයෙන් සමුගත්තේ සුවහසක් ඔහුට ආදරය කළ ලොව පුරා ජනතාව ශෝකයට පත් කරමිනි. තමන් මිය ගිය පසු කියුබාවේ කිසිදු ස්ථානයක තමන් වෙනුවෙන් පිළිම නෙලීම හෝ සවිකිරීම, රජයේ ආයතන නම්කිරීම, ප්‍රසිද්ධ ස්ථාන හා මාර්ග නම් කිරීම, වීර ප්‍රධාන වෙනුවෙන් හෝ නයිට් නාම වෙනුවෙන් තම නම භාවිතා කිරීම, සොහොන් කොත් ඉදිකිරීම සිදු නොකරන ලෙස අන්තිම කැමති පත්තරයෙන් ෆිදෙල් කැස්ත්‍රෝ කියුබානු රජයෙන් ඉල්ලා සිටිනු ලැබීය. ඔහුගේ මරණයෙන් පසුව රැස්වූ එරට පාර්ලිමේන්තුව මෙම ඉල්ලීම 123 නම් නීතියකින් සම්මත කර රටේ ප්‍රධාන නීතියක් බවට පත් කරනු ලැබීය. නමුත් ඉහත නීතියට යටත්ව ඔහු විසින් ලියන ලද ග්‍රන්ථ, දේශණ හා ඔහුගේ සිතුවිලි අඩංගු විප්ලවාදී දර්ශණය මත පදනම් වූ අධ්‍යාපන ආයතනයකට ඔහු තම කැමැත්ත ලබා දී තිබුණු අතර පසුගිය 25 වැනිදා හවානා නුවර ඔහුගේ මරණයෙන් වසර පහකට පසුව විවෘත වුයේ එම අධ්‍යාපන මධ්‍යස්ථානයයි.", "URL": "https://lankatruth.com/si/?p=126424", "Category": "පුවත්", "Parent URL": null}