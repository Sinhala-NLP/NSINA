{"Source": "Lankatruth", "Timestamp": "March 28, 2019", "Headline": "ගෝඨා ඇතුලු 7 කට එරෙහි නඩුවට අදාල මූලික විරෝධතා පෙත්සමේ තීන්දුව මැයි 7", "News Content": "ගෝඨාභය රාජපක්ෂ මහතා ආරක්ෂක ලේකම්වරයා ලෙස කටයුතු කරමින් සිටි සමයේ ඩී.ඒ.රාජපක්ෂ ස්මාරකය ඉදිකිරීම වෙනුවෙන් රුපියල් කෝටි තුනකට අධික රජයේ මුදල් අවභාවිත කර ඇති බවට පවතින නඩුවේ විත්තිකරුවන්ට එරෙහිව නිසි පරිදි චෝදනා ගොනුකර නොමැති බව සඳහන් කරමින් ගෝඨාභය රාජපක්ෂ මහතා හැර වෙනත් විත්තිකරුවන් සිව්දෙනෙකු විසින් ගොනුකළ මූළික විරෝධතා පෙත්සම සම්බන්ධ තීන්දුව ලබන මැයි මස 7 වැනිදා ප්‍රකාශ කරන බව ත්‍රිපුද්ගල විශේෂ මහාධිකරණය අද(28) තීන්දු කළේය. නඩුව අද කැඳවූ අවස්ථාවේ පැමිණිලි පාර්ශ්වය වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් මහතා කරුණු දක්වා සිටියේ විත්තිකරුවන්ට එරෙහිව චෝදනා ගොනුකර මාස 7කට පසු, චෝදනා නිසි පරිදි ගොනුකර නොමැති බව සඳහන් කරමින් මූලික විරෝධතා මතු කරන්නේ මෙම නඩු විභාගය කල් යවා ගැනීමේ අරමුණින් බව සඳහන් කර සිටියේය. ගෝඨාභය රාජපක්‍ෂ මහතා වෙනුවෙන් පෙනී සිටි නීතීඥවරුන් මෙම නඩුව කැඳවනු ලැබූ මුල් අවස්ථාවේදීම සාමාන්‍ය නීතීය යටතේ පැවරිය යුතුව තිබූ නඩුවක් පළමු විත්තිකාර ගෝඨාභය රාජපක්‍ෂ මහතාගේ තත්වය අනුව ත‍්‍රිපුද්ගල විශේෂ මහාධිකරණයට ඉදිරිපත් කොට ඇතැයි කියමින් මුල් අවස්ථාවේදී ඉදිරිපත් කළ මුලික විරෝධතාවය ප‍්‍රතික්‍ෂේප කළ පසු දෙවැනි වතාවට මෙම මූලික විරෝධතාවය ඉදිරිපත් කර තිබිණි. ත්‍රිපුද්ගල විශේෂ මහාධිකරණ විනිසුරු මඬුල්ල ලෙස සම්පත් විජේරත්න (සභාපති විනිසුරු) සම්පත් අබේකෝන් සහ චම්පා ජානකී රාජරත්න යන මහත්ම මහත්මීහු පෙනී සිටියහ.", "URL": "https://lankatruth.com/si/?p=71182", "Category": "පුවත්", "Parent URL": null}