{"Source": "Lankatruth", "Timestamp": "April 25, 2017", "Headline": "කරදියානේ කුණු දැමීමට විරෝධය දැක්වූ ලක්ෂ්මන් නිපුණආරච්චි ඇතුළු පිරිස නිදොස් කොට නිදහස්", "News Content": "අධිකරණ නියෝග කඩකරමින් කරදියාන කසළ අංගනයට කුණු බැහැර කිරීමට ඉඩ නුදුන්නේ යැයි අධිකරණයේ පෙනී සිටින ලෙස නියෝග ලැබූ ජනතා විමුක්ති පෙරමුණේ බස්නාහිර පළාත් සභා මන්ත්‍රී ලක්ෂ්මන් නිපුණආරච්චි මහතා ඇතුළු හත්දෙනා එම සිදුවීමට අදාළ විත්තිකරුවන් හෝ වගඋත්තකරුවන් නොවන බැවින් ඔවුන් වහාම මුදාහරින ලෙස කැස්බෑව මහේස්ත්‍රාත් ගිහාන් රණවක මහතා ඊයේ (24) නියෝග කර තිබේ. එම අවස්ථාවේ අධිකරණයේ සිටි සියළුම නීතීඥයින් ලක්ෂ්මන් නිපුණආරච්චි මහතා ඇතුළු පිරිස වෙනුවෙන් පෙනී සිටි අතර නීතීඥ ගුණසේන හේවගේ මහතා අධිකරණය හමුවේ කරුණු දක්වමින් තම සේවාදායකයන් පසුගිය 19වැනිදා කරදියාන කසළ අංගනය වෙත ගියේ අධිකරණ තීන්දුවකට එරෙහිව නොවන බවත් අධිකරණ නියෝගයේ සඳහන් වන ප්‍රමාණයට වඩා වැඩි කසළ ප්‍රමාණයක් ඒ වනවිටත් කරදියාන කසළ අංගනයට බැහැර කර ඇති බව එහිකළමනාකාරීත්වයට කරුණ පෙන්වා දීම සඳහා බවත් කියා තිබේ. පසුගිය 17වැනිදා අපද්‍රව්‍ය කළමනාකරණ අධිකාරිය වෙත නිකුත් කළ අධිකරණ නියෝගයේ සඳහන් වන්නේ 17 වැන්දා සිට 28 වැනිදා දක්වා කසළ මෙට්‍රික් ටොන් 350ක් බැහැර කළ හැකි බව වුවද 19වැනිදා වනවිටත් මෙට්‍රික් ටොන් 800ක් පමණ බැහැර කර තිබූ බවද මෙහදී නීතීඥවරයා පෙන්වා දී ඇත. අධිකරණ නියෝගයේ සඳහන් මෙම කාරණාව තම සේවාදායකයන් පොලිසියට පෙන්වා දුන් අවස්ථාවේ ඔවුන්ගේද ඇස් ඇරුණ බව කීනීතීඥ ගුණසේන හේවගේ මහතා ඒ අනුව කසළ ලොරි ආපසු හරවා යවන්නට පොලිසිය කටයුතු කළ බවද කියා ඇත. තම සේවාදායකයන් මෙහිදී කිසිදු වරදක් කර නැති බවත් ජනතාව වෙනුවෙන් ජනතා නියෝජිතයන් හැටියට තමන්ගේ යුතුකමක් ඉටුකිරීමට ඔවුන් එම ස්ථානයට පැමිණි බවත් නීතීඥවරයා වැඩිදුරටත් ප්‍රකාශ කරතිබේ. ඉදිරිපත් වූ කරුණු සැළකිල්ලට ගත් මහේස්ත්‍රාත් ගිහාන් රණවක මහතා, විත්ති කූඩුවේ සිටිය හැක්කේ විත්තිකරුවන්ට හා වගඋත්තරකරුවන්ට පමණක් බැවින් එම අවස්ථාවේ විත්තිකූඩුවට නංවා සිටි ලක්ෂ්මන් නිපුණආරච්චි මහතා ඇතුළු පිරිසට වහාම විත්ති කූඩුවෙන් බසින ලෙස නියෝග කර ඇත. එසේම ඔවුන් වහාම මුදාහරින ලෙසද නියෝග කර ඇති අතර කරදියාන කසළ අංගනයට කසළ බැහැර කිරීම සම්බන්ධයෙන් ප්‍රදේශවාසීන් මීට පෙර ගොනු කර තිබෙන නඩුව ලබන 28 වැනිදා යළි විභාගයට ගන්නා බැවින් එහිදී කරුණු දැක්වීමට අවස්ථාවක් ඇති හෙයින් ඒ සඳහා පැමිණෙන ලෙස නිපුණආරච්චි මහතා ඇතුළු පිරිසට දැන්ම් දී තිබේ. මෙම අවස්ථාවේ ලක්ෂ්මන් නිපුණආරච්චි මහතා ඇතුළු හත්දෙනාට සහාය පළකරමින් කරදියාන ප්‍රදේශයේ විශාල පිරිසක් අධිකරණ භූමියෙත් ඉන් පිටත් රැඳී සිට ඇත.", "URL": "https://lankatruth.com/si/?p=33345", "Category": "පුවත්", "Parent URL": null}