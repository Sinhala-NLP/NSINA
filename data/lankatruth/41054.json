{"Source": "Lankatruth", "Timestamp": "September 17, 2017", "Headline": "තාක්ෂණික ඉංජිනේරු – අධිකාරී සංගමයත් විදුලි වර්ජනයට සහාය දෙයි", "News Content": "ලංකා විදුලිබල මණ්ඩල වෘත්තීය සමිති ආරම්භ කර ඇති වැඩවර්ජනයට හෙට (18) මධ්‍යම රාත්‍රියේ සිට එක්වීමට ලංකා විදුලිබල මණ්ඩලයේ තාක්ෂණික ඉංජිනේරු හා අධිකාරී සංගමය තීරණය කර තිබේ. එම සංගමයේ සභාපති අජිත් මුණසිංහ මහතා සඳහන් කළේ අද සිය සංගමය රැස්වී මෙම තීරණය ගත් බවයි. විදුලිබල මණ්ඩලයේ විදුලි අධිකාරීවරුන්, සිවිල් අධිකාරීවරුන්, යාන්ත්‍රික ඉංජිනේරුවරුන් සහ අභ්‍යන්තර උසස්වීම් ලැබූ අධිකාරීවරුන් ඇතුළු පිරිස් සිය සංගමයට අයත් වන බවත් අජිත් මුණසිංහ මහතා කියා සිටියේය. පැවති ආණ්ඩුව පරාජයට පත්වන මොහොතේ විදුලි බල මණ්ඩලයේ ඉහළ සේවකයන් පිරිසකට අත්තනෝමතික ලෙස ලබා දුන් නීතිවිරෝධී වැටුප් වැඩිවීම වහාම ආපසු කැඳවන ලෙසත් මෙම වැටුප් වැඩිවීම මගින් විදුලි බලමණ්ලයට අතිවිශාල පාඩුවක් සිදුවන බවත් එම පාඩුව පියවීමට විදුලි පාරිභෝගිකයන්ගේ බිලෙන් 50%ක පමණ මිලක් ගෙවීමට සිදුව ඇති බවත් වෘත්තීය සමිති නායකයෝ පවසති. එම ඉල්ලීම් මුල් කරගනිමින් ලංකා විදුලිබල මණ්ඩල වෘත්තීය සමිති පසුගිය 13 වනදා සිට අඛණ්ඩ වැඩවර්ජනයක නිරතව සිටින අතර එම ඉල්ලීම් සම්බන්ධයෙන් විෂය බාර අමාත්‍යවරයා ඇතුළු බලධාරීන් සමඟ තවත් සාකච්ඡාවක් හෙට (18) දහවල් පැවැත්වීමට නියමිත බවද සඳහන්ය. එම සාකච්ඡාවෙන් පිළිගත හැකි විසඳුම් නොලැබුණහොත් දැනට ක්‍රියාත්මක වැඩවර්ජනයට සහය පළ කරමින් හෙට මධ්‍යම රාත්‍රියේ සිට විදුලි බලාගාර හා සේවා ස්ථානවල කටයුතුවලින් විදුලි අධිකාරීවරුන් ඉවත් වන බව ලංකා විදුලිබල මණ්ඩලයේ තාක්ෂණික ඉංජිනේරු හා අධිකාරී සංගමයේ සභාපතිවරයා වැඩිදුරටත් කියා සිටියි.", "URL": "https://lankatruth.com/si/?p=41054", "Category": "පුවත්", "Parent URL": null}