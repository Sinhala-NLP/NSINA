{"Source": "Lankatruth", "Timestamp": "February 1, 2012", "Headline": "සන්ධානයේ දෙපිරිසක් අතර ගැටුමක් එක් අයෙක් රෝහලේ", "News Content": "මීගමුව නගර සභාවේ එක්සත් ජනතා නිදහස් සන්ධාන මන්ත්‍රී කපිල සුලෝචන මහතා සිය දරුවා පාසලට රැගෙන යද්දී ඔහු පසුපස යතුරුපැදියකින් ආ පුද්ගලයන් දෙදෙනකු මන්ත්‍රීවරයාට පිහි ප්‍රහාරයක්‌ එල්ල කර පලාගොස්‌ ඇත. ඊයේ (31 වැනිදා) පෙරවරු 7.00 ට පමණ එල්ල වූ මෙම ප්‍රහාරයෙන් තුවාල ලැබූ කපිල සුලෝචන මහතා මීගමුව රෝහලට ඇතුළත් කර තිබේ. මන්ත්‍රීවරයා සිය දරුවා මීගමුව හරිස්‌චන්ද්‍ර විදුහලට ඇරලවා ආපසු නිවසට යැමට සැරසෙද්දී මුහුණු ආවරණය කරගෙන යතුරු පැදියකින් පැමිණි පුද්ගලයන් දෙදෙනකු මන්ත්‍රීවරයාට පිහි ප්‍රහාර එල්ල කර ඇත. ඒ අවස්‌ථාවේ මන්ත්‍රීවරයා දැඩි උත්සාහයක්‌ දරා සිය ජීවිතය ආරක්‌ෂා කරගෙන ඇත. තමන්ට විවිධ පාර්ශ්වවලින් මරණීය තර්ජන එල්ල වී තිබෙන බව මන්ත්‍රීවරයා මීට ඉහත දී ද පොලිසිය වෙත පැමිණිලි කර තිබිණි. පහරකෑ මන්ත්‍රීවරයා සහ සරත් කුමාර ගුණරත්න එක්සත් ජනතා නිදහස් සන්දාන පාර්ලිමේන්තු මන්ත්‍රීවරයා පවසන්නේ මෙම මැර ක්‍රියාව එක්සත් ජනතා නිදහස් සන්දාන පළාත් ඇමති නිමල් ලන්සා මහතා සහ ඔහුගේ සොහොයුරු එක්ව කළ ක්‍රියාවක් බවයි. සැකකරුවන් කිසිවෙකුත් අත් අඩංගුවට ගෙන නොමැති අතර මීගමුව පොලිස්‌ අධිකාරි චන්දන ගලප්පත්ති මහතාගේ උපදෙස්‌ මත මීගමුව මූලස්‌ථාන ප්‍රධාන පොලිස්‌ පරීක්‌ෂක ගාමිණී පල්ලව මහතාගේ මෙහෙයවීමෙන් පරීක්‌ෂණ පැවැත්වේ.", "URL": "https://lankatruth.com/si/?p=1179", "Category": "පුවත්", "Parent URL": null}