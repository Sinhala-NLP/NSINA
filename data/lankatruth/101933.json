{"Source": "Lankatruth", "Timestamp": "November 29, 2020", "Headline": "මහා වන විනාශයක් නවත්වන ලෙස මහජන පෙත්සමක්", "News Content": "අම්පාර දිස්ත්‍රික්කයේ මහඔය ප්‍රාදේශීය ලේකම් කොට්ඨාසයෙහි, පොල්ලෙබැද්ද ගම්මානය ආශ්‍රිතව වන සංරක්ෂණ දෙපාර්තමේන්තුව යටතේ පාලනය වූ රක්ෂිත වනාන්තරයෙන් අක්කර 5,500කට ආසන්න ප්‍රමාණයක් වර්තමාන ආණ්ඩුව විසින් සමාගම් කීපයක් සඳහා ලබාදී ඇත. එම සමාගම් විසින් වනාන්තරයේ විශාල ගස් බිම හෙළා මේ මොහොත වනවිට සිදු කරනු ලබන මහා වන විනාශය නවත්වන ලෙස බල කරමින් ප්‍රදේශයේ ජනතාව 2000කට ආසන්න ප්‍රමාණයක් විසින් අත්සන් කරනු ලැබූ පෙත්සම ඊයේ (28) දිනයේ දී ජනාධිපතිවරයා හා අගමැතිවරයා ඇතුළු දේශපාලන නායකත්වයන් වෙත තැපැල් කරන ලදි. අනතුරුව දිස්ත්‍රික්කයේ ප්‍රධාන නිලධාරීන් කිහිප දෙනෙකු වෙත එම පෙත්සම භාර දෙනු ලැබීය. මේ සඳහා බින්තැන්නපත්තු සුරැකීමේ ඒකාබද්ධ පෙරමුණේ ප්‍රධාන අනුශාසක හා සමස්ත ලංකා ගොවිජන සම්මේලනයේ කාරක සභික හිටපු පාර්ලිමේන්තු මන්ත්‍රී වසන්ත පියතිස්ස මහතා, එම සංවිධානයේ කැඳවුම්කරු නිශ්ශංක ජයසේන මහතා සහ ලේකම් සරත් කුමාර මහතා එම අවස්ථාවට සහභාගී වූහ. එම පෙත්සම ඊයේ දිනයේ අම්පාර දී ආණ්ඩුව පවත්වන ලද පැල සිට වීමේ උත්සවයකදී එම පෙත්සම බින්තැන්නපත්තු සුරැකීමේ ඒකාබද්ධ පෙරමුණේ නියෝජිතයින් විසින් භාරදෙනලදි.", "URL": "https://lankatruth.com/si/?p=101933", "Category": "පුවත්", "Parent URL": null}