{"Source": "Lankatruth", "Timestamp": "September 19, 2019", "Headline": "ජනාධිපතිවරණ අපේක්ෂකයන්ගේ ඇප මුදල් භාරගැනීම අද සිට", "News Content": "ඉදිරි ජනාධිපතිවරණය සඳහා ඇප මුදල් භාරගැනීම අද(19) සිට ලබන මස 6 වැනිදා දක්වා සිදු කෙරෙන බව ඊයේ මධ්‍යම රාත්‍රියේ නිකුක් කර ඇති අති විශේෂ ගැසට් නිවේදනයේ සඳහන් වේ. පිළිගත් දේශපාලන පක්ෂයකින් ජනාධිපතිවරණයට ඉදිරිපත් වන අපේක්ෂකයෙකු රුපියල් 50,000ක ඇප මුදලක් ද ස්වාධීන අපේක්ෂකයෙකු රුපියල් 75,000ක ඇප මුදලක් ද තැන්පත් කළ යුතුය. එම ඇප මුදල් ඔකෝතෝබර් මස 6 වැනිදා දහවල් 12ට පෙර තැන්පත් කළ හැකිය. ජනාධිපතිවරණය ලබන නොවැම්බර් මස 16 වැනිදා පැවැත්වීමටටත් ජනාධිපතිවරණ අපේක්ෂකයන්ගේ නාම යෝජනා භාර ගැනීම ඔක්තෝබර් 7 වැනිදා පෙරවරු 9.00 සිට පෙරවරු 11.00 දක්වා සිදුකිරීමටත් නියමිතය. එසේම ජනාධිපතිවරණ අපේක්ෂකයින් සම්බන්ධ විරෝධතා භාරගැනීම එදිනම පෙරවරු 11.30 දක්වා සිදුකිරීමට නියමිතය. මෙවර ජනාධිපතිවරණය සඳහා 2018 ඡන්ද හිමි නාමලේඛනයට අනුව ඡන්ද දායකයන් එක්කෝටි පනස් නවලක්ෂ අනූදෙදහස් අනූහයක් ඡන්දය භාවිතා කිරීම සඳහා සුදුසුකම් ලබා ඇත.", "URL": "https://lankatruth.com/si/?p=81099", "Category": "පුවත්", "Parent URL": null}