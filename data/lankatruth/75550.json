{"Source": "Lankatruth", "Timestamp": "June 11, 2019", "Headline": "තව්හිද් ජමාත් සංවිධානය හා පොලීසිය කාත්තාන්කුඩිවල වැඩ කළේ එකට", "News Content": "තව්හිද් ජමාත් සංවිධානය හා කාත්තාන්කුඩි පොලීසිය එම ප්‍රදේශයේ වැඩකටයුතු සිදු කරනු ලැබුවේ එකට එක්ව යැයි, අප්‍රේල් 21 ප්‍රහාරය පිළිබඳව සොයා බලන පාර්ලිමේන්තු විශේෂ කාරක සභාව හමුවේ සාක්ෂි දෙමින් බස්නාහිර හිටපු ආණ්ඩුකාර අසාද් සාලි මහතා සඳහන් කර තිබේ. 2017 වසරේ දී කාත්තාන්කුඩිවල දී සහරාන් නැමති පුද්ගලයා විසින් පාරම්පරික මුස්ලිම් ජනතාවගේ ගෙවල් 120ක් ගිනි තැබු බව ද ඔහු මෙහිදී සඳහන් කර ඇත. මෙවැනි තත්ත්වයක් තුළ පොලිසිය කිසිදු ක්‍රියාමාර්ගයක් නොගත් බව පවසා ඇති අසාද් සාලි මහතා, ඔවුන්ට විරුද්ධව ක්‍රියාමාර්ග ගන්නා ලෙස මිනිසුන් මහ පාරේ උද්ඝෝෂණ කළත් පොලිසිය, පාරම්පරික මුස්ලිම් ජනතාවගේ ගෙවල් ගිනිතැබූ තව්හිද් ජමාත් සංවිධානයේ පිරිස සම්බන්ධයෙන් කිසිදු ක්‍රියාමාර්ගයක් නොගත් බවද එහිදී අසාද් සාලි මහතා සඳහන් කර තිබේ. එම අවස්ථාවේ සිටි ස්ථානාධිපතිවරයා වහාම මාරු කර යැවුණු බවත් පැවසු අසාද් සාලි මහතා, පොලිසිය තව්හිද් ජමාත් සංවිධානය හා එක්ව සිටි බවත් එනිසා පාරම්පරික මුස්ලිම් ජනතාවට කිසිදු පැමිණිල්ලක් දැමීමට අවස්ථාව හිමි නොවුන බවත් එසේ පැමිණිලි කිරීමට යන අය අත්අඩංගුවට ගැනීමට කටයුතු කල බවත් ප්‍රකාශ කර ඇත. එහිදී විශේෂ කාරක සභාවේ සිටි සමාජිකයින් කියා සිටියේ මෙම චෝදනාව ඉදිරිපත් කිරීමට ඇති සාක්ෂි ඉදිරිපත් කරන ලෙසයි. එහිදී අසාද් සාලි මහතා කියා ඇත්තේ, තමාට සාක්ෂි දෙන්න එන්න කියු බැවින් පැමිණි බවත්, සාක්ෂි රැගෙන ඒමට තරම් ප්‍රමාණවත් කාලයක් තමාට නොතිබුණ බවත්ය. කෙසේ වෙතත් තමන් බෝම්බ ප්‍රහාරයන්ට සතියකට පෙර දීද සහරාන් නැමැත්තා ගැන පැවසු බවද ඔහු මෙහිදී වැඩිදුරටත් සඳහන් කර ඇත.", "URL": "https://lankatruth.com/si/?p=75550", "Category": "පුවත්", "Parent URL": null}