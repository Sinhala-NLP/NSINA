{"Source": "Lankatruth", "Timestamp": "January 19, 2018", "Headline": "බදුල්ලේ විදුහල්පතිනියට ඌව මහ ඇමතිගෙන් මැර තර්ජන", "News Content": "ඌව පළාත් ප්‍රධාන ඇමති චාමර සම්පත් දසනායක මහතා මැර කණ්ඩායමක් යොදවා බදුල්ල දෙමළ බාළිකා විද්‍යාලයේ විදුහල්පතිනි ආර්. භවානි මහත්මියට තර්ජනය කර ඇයව මහ ඇමතිවරයාගේ නිල නිවස වෙත රැගෙන යාමට සූදානම් වී ඇති නමුත් ප්‍රදේශවාසීන්ගේ මැදිහත්වීම මත එම මැර පිරිස පලා ගොස් තිබේ. තමන්ගේ නියෝගයක් මත බදුල්ල දෙමළ බාළිකා විද්‍යාලයට නීතිවිරෝධී ලෙස සිසුවෙකු ඇතුළත් කර නොගැනීම නිසා උරණ වූ ඌව පළාත් මහ ඇමතිවරයා පසුගිය දිනක එම විදුහල්පතිනිය තම නිල නිවසට කැඳවා දනගස්සවා වන්දවාගෙන තිබූ අතර මේ බව ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාත්න මහතා මාධ්‍ය හමුවේ අනාවරණය කරණ ලදී. ඉන් පසු මහ ඇමතිවරයා එම විදුහල්පතිනියට බැනවැදී ඇයට දුර පළාතකට මාරුවක් ලබාදෙන බවට බියගන්වා ජනතා විමුක්ති පෙරමුණේ මන්ත්‍රීවරයාගේ ප්‍රකාශය සාවද්‍ය ප්‍රකාශයක් බවට මාධ්‍ය ඉදිරියේ පවසන ලෙස කියා ඇත. ඉන් පසු බියට පත් ඇය එය ප්‍රකාශ කර ඇති නමුත් අද පෙරවරුවේද යළි මහ ඇමතිවරයාගේ මැර කණ්ඩායමක් පැමිණ ඇයව බිය ගන්වා රැගෙන යාමට උත්සාහ දරා තිබේ. එම අවස්ථාවේ එහි ඇතිවූ කෑ කෝ ගැසීම් නිසා ප්‍රදේශවාසීන් පැමිණ ඇති අතර මහ ඇමතිවරයා එවා තිබූ මැර කණ්ඩායම පලා ගොස් ඇත. ඉන් පසු මේ සම්බන්ධයෙන් දැඩි ආන්දෝලනාත්මක තත්වයක් පාසල තුළ ඇතිවී තිබේ. ඒ බව දැනගත් මාධ්‍යවේදීන් එය ආවරණය කිරීමට ගොස් ඇති අතර එහිදී එම විදුහල්පතිනිය සැබෑ සිදුවීම ඒ ආකාරයෙන්ම පවසා තිබේ. තමන් ලවා මහ ඇමතිවරයාට වන්දාගත් ආකාරය ඇය කියා සිටින්නේ ඇඬු කඳුලිණි. කෙසේ නමුත් සමන්ත විද්‍යාරත්න මන්ත්‍රීවරයා තමන්ට අපහාස කළ බවත් පවසමින් මහ ඇමතිවරයා විසින් සමන්ත විද්‍යාරත්න මහතාගෙන් රුපියල් මිලියන 500ක් වන්දි ඉල්ලා එන්තරවාරසියක්ද යවා ඇති නමුත් මෙම සිදුවීමත් සමග මහ ඇමතිවරයාට විරුද්ධව අපහාස නඩුවක් ගොනුවීමේ ඉඩකඩ මතුවෙමින් තිබේ.", "URL": "https://lankatruth.com/si/?p=46479", "Category": "පුවත්", "Parent URL": null}