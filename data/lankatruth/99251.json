{"Source": "Lankatruth", "Timestamp": "November 2, 2020", "Headline": "තවත් ප්‍රදේශ 05ක් ලොක්ඩවුන්", "News Content": "මේ වනවිට රට තුළ පවතින කොවිඩ් – 19 වසංගත තත්වය හේතුවෙන් කෑගල්ල සහ කුරුණෑගල දිස්ත්‍රික්කවල ප්‍රදේශ 05ක් වහාම ක්‍රියාත්මක වන පරිදි හුදකලා කිරීමට තීරණය කර තිබේ. ඒ අනුව කෑගල්ල දිස්ත්‍රික්කයේ හෙම්මාතගම, මාවනැල්ල සහ බුලත්කොහුපිටිය පොලිස් බල ප්‍රදේශත් ගලිගමුව ප්‍රාදේශීය සභා බල ප්‍රදේශයත් මෙලෙස හුදකලා කර ඇත. එමෙන්ම කුරුණෑගල දිස්ත්‍රික්කයේ ගිරිඋල්ල පොලිස් බල ප්‍රදේශයත් හදෙකලා ප්‍රදේශ ලෙස නම් කර තිබේ. නැවත දැනුම් දෙන තුරු මෙම ප්‍රදේශවලට ඇතුළු වීමට හෝ මෙම ප්‍රදේශවලින් පිටව යාම තහනම් කර ඇත. කුරුණෑගල දිස්ත්‍රික්කයේ ගිරිඋල්ල පොලිස් බලප්‍රදේශය කුලියාපිටිය පොලිස් අධිකාරී කොට්ඨාසයට අයත්වන අතර එයට අද (01) අලුයම 05 වන තෙක්ම ඇඳිරිනීතිය පනවා තිබූ නමුත් ඊයේ (01) කොරෝනා මර්දන කාර්ය සාධක බලකායේ ප්‍රධානී, හමුදාපති ශවේන්ද්‍ර සිල්වා මහතා සඳහන් කළ පරිදි අද අළුයම සිට ඇඳිරිනීතිය බලපැවැත්වෙන්නේ කුලියාපිටිය පොලිස් වසමටත් කුරුණෑගල නගර සභා සීමාවටත් පමණි. එහෙත් ඒ වනවිටත් PCR පරීක්ෂණවලින් නාරම්මල පොලිස් බළ ප්‍රදේශයෙන් කොරෝනා ආසාදිතයින් 04ක්ද, පන්නල පොලිස් බළ ප්‍රදේශයෙන් කොරෝනා ආසාදිතයින් 07ක්ද වාර්තා වී තිබිණි. එමෙන්ම ඊයේ (01) දිනය වනවිට කුරුණෑගල දිස්ත්‍රික්කයේ කොරෝනා ආසාදිතයින් 185 දෙනෙකු වාර්තා වී තිබිණි.", "URL": "https://lankatruth.com/si/?p=99251", "Category": "පුවත්", "Parent URL": null}