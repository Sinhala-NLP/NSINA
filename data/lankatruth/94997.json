{"Source": "Lankatruth", "Timestamp": "July 19, 2020", "Headline": "ජීවන වියදම පහළ දමන්නැයි ඉල්ලූ මාලිමාවේ විරෝධතාවයට එරෙහිව වාරණයක්", "News Content": "මේ වනවිට හාල්, පරිප්පු, සීනි, සැමන්, යෝගට්, ඇතුළු අත්‍යාවශ්‍ය භාණ්ඩ සඳහා බදු පනවමින්, මිල ඉහළ දමමින් ජනතාව මත දැවැන්ත බදු බරක් පටවමින් ජීවන වියදම ඉහළ දැමීමට විරෝධය දැක්වීම සඳහා අද (19) පෙරවරුවේ කන්තලේ නගරයේ සංවිධානය කර තිබූ විරෝධතාවය වලක්වාලමින් කන්තලේ පොලිසිය විසින් අධිකරණ නියෝගයක් ලබාගෙන තිබේ. කොරෝනා වෛසරය මහජනයා තුළට පැතිර යාම වැලැක්වීමට මහජනයා එක්රොක්වීම වැලැක්වීම සඳහා මෙම වාරණය නිකුත්කන බව එහි සඳහන් කර ඇත. කෙසේ වෙතත් ඔවුන් සිය වි රෝධය සමාජ මාධ්‍ය වෙත විකල්ප ලෙස මුදාහැරිමටද කටයුතු කර තිබේ. මේ අතර වාර්තා වන්නේ හෙට (20) දින ජනාධිපති ගෝඨාභය රාජපක්ෂ මහතා කන්තලේ නගරයේ මැතිවරණ ප්‍රචාරක රැස්වීම් සඳහා පැමිණෙන බැවින් අද දින මෙලෙස විරෝධතා පැවැත්වීමට ඉඩ ලබානොදීමේ ආණ්ඩුවේ අරමුණ මත මෙම වාරණය නියෝගය ලබා ගැනීමට පොලිසිට කටයුතු කර ඇති බව ය. නිරෝධානය නීතිවලට අනුව නිරෝධායන දුරස්ථ භාවයන් සහ ආරක්ෂක ක්‍රම අනුගමණය කරමින් පැවැත්වීමට සූදානම් වූ විරෝධතාවය වාරණය කරන්නේනම් හෙට දින පැවැත්වෙන ජනාධිපතිවරයාගේ රැස්වීමද වාරණය කළ යුතු බව ජාතික ජන බලවේගයේ ත්‍රීකුණාමල දිස්ත්‍රික් අපේක්ෂක සනත් ප්‍රියරත්න මහතා පවසයි. ඒ මහතා වැඩිදුරටත් අවධාරණය කළේ පසුගිය දිනවල ජනාධිපතිවරයා පැවැත්වූ ප්‍රචාරක රැස්විම්වල නිරෝධායන නීතිරීති උල්ලංඝණය කරමින් කටයුතු කළ ආකාරයත් එහි දුරස්ථ භාවය හෝ ආරක්ෂිත ක්‍රම නොතිබූ බවත් ය.", "URL": "https://lankatruth.com/si/?p=94997", "Category": "පුවත්", "Parent URL": null}