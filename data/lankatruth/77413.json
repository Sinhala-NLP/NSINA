{"Source": "Lankatruth", "Timestamp": "July 11, 2019", "Headline": "ආණ්ඩුවට එරෙහි ජවිපෙ විශ්වාසභංගයේ ඡන්ද විමසීම අද", "News Content": "පාස්කු ඉරිදා දින කොළඹ, මීගමුව මඩකලපුව යන ප්‍රදේශවල සිදුවූ මරාගෙන මැරෙන ත්‍රස්ත ප්‍රහාර හේතුවෙන් ශ්‍රී ලංකාවේ පුරවැසියන් ඇතුළු 250කට අධික පිරිසක් ඝාතනය වීමත්, තවත් 500කට අධික පිරිසක් තුවාල ලැබීමත් සහ එකී බෝම්බ ප්‍රහාර හේතුවෙන් වූ දේපළ හානිය සම්බන්ධයෙන් අග්‍රාමාත්‍යවරයා, කැබිනට් මණ්ඩලය සහ ආණ්ඩුව වෙත නිල වශයෙන් නිසි තොරතුරු ලැබී තිබියදී සාපරාධී නොසැලකිල්ලෙන් මෙම විනාශය සිදුවූ බවත් චෝදනා කරමින් ජනතා විමුක්ති පෙරමුණ ආණ්ඩුවට එරෙහිව ඉදිරිපත් කර ඇති විශ්වාසභංග යෝජනාවලියේ ඡන්ද විමසීම අද(11) පැවැත්වීමට නියමිතය. විශ්වාසභංග යෝජනාවලිය සම්බන්ධ පාර්ලිමේන්තු විවාදය ඊයේ ආරම්භ වූ අතර දෙවන දිනටත් අද එම විවාදය පැවැත්වීමට නියමිතය. විවාදයෙන් අනතුරුව ඡන්ද විමසීම අද පස්වරු 6.00ට සිදුකිරීමට නියමිතව ඇත. මේ වනවිට එක්සත් ජනතා නිදහස් සන්ධානයේ ප්‍රකාශකයින්, මහින්ද රාජපක්ෂ පාර්ශ්වය සහා ආණ්ඩුව නියෝජනය කරන කිහිප දෙනෙකු ද ආණ්ඩුවේ ක්‍රියාකලාපයට එරෙහිව මත පළකර ඇති අතර ඔවුන්ගේ සැබෑ ආණ්ඩු විරෝධය ඡන්දය විමසන අවස්ථාවේ ප්‍රකාශ කරන්නැයි ජනතා විමුක්ති පෙරමුණ පැවසීය. පාස්කු දින ප්‍රහාරය සම්බන්ධව සහ ඉන්පසුව ආණ්ඩුවේ හැසිරීම කිසිඳු පරිණත සහ වගකීම් සහගත නොවූ බවත් එමඟින් ආණ්ඩුව කෙරෙහි මහජනතාවගේ ද විශ්වාසය බිඳවැටී ඇති බවත් කිසිඳු පුරවැසියෙකුට ආණ්ඩුවේ ක්‍රියාකලාපය අනුමත කළ නොහැකි බවත් ඊයේ විවාදයට එක්වෙමින් ජනතා විමුක්ති පෙරමුණේ නායක අනුර දිසානායක මහතා සඳහන් කළේය.", "URL": "https://lankatruth.com/si/?p=77413", "Category": "පුවත්", "Parent URL": null}