{"Source": "Lankatruth", "Timestamp": "September 11, 2019", "Headline": "රනිල් – සජිත් සාකච්ඡා තීන්දුවකින් තොරව අවසන් – පක්ෂ අභන්තර අර්බුධය තව දුරටත්", "News Content": "ජනාධිපතිවරණ අපේක්ෂකයා සම්බන්ධව එක්සත් ජාතික පක්ෂ නායක රනිල් වික්‍රමසිංහ මහතා සහ නියෝජ්‍ය නායක සජිත් ප්‍රේමදාස මහතා අතර ඊයේ(10) රාත්‍රියේ පැවැත්වූ සාකච්ඡා එකඟතාවයකින් තොරව අවසන් වී තිබේ. එක්සත් ජාතික පක්ෂය තුළ ජනාධිපතිවරණ අපේක්ෂකයා සම්බන්ධව ඇතිවී තිබෙන දැඩි මතභේදකාරී තත්වය හේතුවෙන් මෙම සාකච්ඡා සිදුකර තිබිණි. නියෝජ්‍ය නායක සජිත් ප්‍රේමදාස මහතා ජනාධිපතිවරණ අපේක්ෂකයා වීමට ගෙන ඇති තීන්දුව අඩියකින් හෝ පසුපසට නොගන්නා බව පසුගිය දා ප්‍රකාශ කළේය. එසේම එජාප නායක රනිල් වික්‍රමසිංහ මහතා ජනාධිපතිවරණ අපේක්ෂකත්වයට වඩාත්ම සුදුසු පුද්ගලයා බව එම පක්ෂ ජ්‍යේෂ්ඨයෝ පවසා තිබේ. මේ හේතුවෙන් එජාප අභ්‍යන්තරයේ ගැටුම්කාරී වාතාවරණයක් නිර්මාණය වී ඇතිබව දක්නට ලැබෙන ඊයේ පැවැත්වූ සාකච්ඡා සම්බන්ධව බොහෝදෙනාගේ අවධානය යොමුව තිබිණි. කෙසේ වෙතත් සාකච්ඡා තීන්දුවකින් තොරව අවසන්වී ඇත.", "URL": "https://lankatruth.com/si/?p=80642", "Category": "පුවත්", "Parent URL": null}