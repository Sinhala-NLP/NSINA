{"Source": "Lankatruth", "Timestamp": "September 14, 2012", "Headline": "සිංහරාජ ඇතාගේ යක්ෂ වැඩක්", "News Content": "මහනුවර දළදා මාලිගාවේ සිංහරාජා දළ ඇතා පෙරහැරක් සඳහා ගෙනයමින් සිටියදී ඇතා පිටේ සිටි ඇත් ගොව්වා බිම දමා ඔහුට තුවාල සිදුකර ඇත. තුවාල ලැබූ ඇත් ‍ගොව්වා මේ වනවි‍ට පේරාදෙණිය රෝහලට ඇතුළත් කර තිබේ. දොඩම්වල දේවාල පෙරහැර සඳහා මෙම දළ ඇතා රැගෙන යමින් සිටියදී කිරිබත්කුඹුර, වතුරකුඹුර පාරේ බුලුමුල්ල හංදියේදී ගොව්වා බිම දමා ඇතා පාර මැද සිටීම නිසා පැය හතරක පමණ කාලයක් වාහන ගමනාගමනයද අවහිරවී ඇත. ඇතා පිටෙන් වැටෙන විට හෙණ්ඩුවද දෙකට කැඩී තිබේ. පේරාදෙණිය විශ්වවිද්‍යාලයේ පශු වෛද්‍යවරු ඇතා නිර්වින්දනය කර ඇත්ගාල වෙත නැවත රැගෙනගොස් ඇත. ඇතාට යම් කරුණකට කේන්ති යන්නට ඇතැයි දළදා මාලිගාවේ ප්‍රධාන ඇත්ගොව්වා වෛද්‍යවරුන්ට පවසා ඇතැයිද වාර්තාවේ.", "URL": "https://lankatruth.com/si/?p=4143", "Category": "පුවත්", "Parent URL": null}