{"Source": "Lankatruth", "Timestamp": "January 8, 2021", "Headline": "ට්‍රම්ප්ගේ “ප්‍රජාතන්ත්‍රවාදය” ලොව පුරා අවඥාවට හා හෙළා දැකීමටද ලක් වේ", "News Content": "ඊයේ ඇමරිකාවේ වොෂිංටන් නුවරදී ජෝ බයිඩන් ගේ ජයග්‍රහණය නිත්‍යානුකුලව තහවුරු කිරීමට විරෝධය පෑ පරාජිත ට්‍රම්ප්ගේ ආධාරකරුවන් සිව්දෙනෙකු පොලිස් වෙඩි පහරින් මියයාමත් සමගම ලොව පුරා ඇමරිකන් විරෝධී හා ගැති රාජ්‍ය නායකයින් ඇතිවූ අවාසනාවන්ත තත්වය ගැන තම වික්ෂිතබව හා තැතිගත් ප්‍රකාශ කර නිකුත් කර තිබිණි. විශේෂයෙන්ම රුසියානු, චීන,ඉරාන හා වෙනිසුලියානු රාජ්‍ය නායකයින් සිදු කර තිබුණු ප්‍රකාශ පිළිබඳව විදේශ ජනමාධ්‍ය දැඩි අවධානයක් යොමු කර තිබිණි. එහිදී රුසියානු ජනාධිපති පුටින් යම් ප්‍රකාශයක් කිරීමෙන් වැලකී සිටින අතර එහෙත් රුසියානු විදේශ අමාත්‍යංශයේ ප්‍රකාශකයෙකු පැවසුවේ “ඇමරිකාවේ ප්‍රජාතන්ත්‍රවාදයේ අවසානය ඊයේ සිදුවුණා. ඔවුන්ගේ මැතිවරණ ක්‍රියාවලියේ ඇති නොහැකියාව හා එහි පෞරාණික බව හිංසාකාරී ක්‍රියාවලින් අවසාන වීම පිළිබඳව ඔවුන් දැඩිව නැවතත් සිතා බැලිය යුතුව ඇත. ඇමරිකාව දැන්වත් මෙයින් පාඩමක් ඉගෙන ගෙන තමන්ගේ බංකොලොත් ක්‍රමවේදයන් අනුන්ට බලයෙන් පැටවීම නතර කල යුතුව ඇත. ඇමරිකාවට තවදුරටත් ප්‍රජතන්ත්‍රවාදය පිළිබඳව පාඩම් අනෙකුත් රටවලට දෙන්න බෑ. කෙසේවෙතත් මෙම ප්‍රශ්ණය ඔවුන්ගේ අභ්‍යන්තර ප්‍රශ්ණයක් ” බවයි. කෙසේ වෙතත් ට්‍රම්ප් විරෝධී සමාජ මාධ්‍ය ඊයේ සිදුවූ සිද්ධිය පිළිබඳව ජනාධිපති පුටින්ට චෝදනා කර තිබිණි. ඊයේ ඇතිවූ සිද්ධිය පිළිබඳව ප්‍රකාශයක් සිදු කරන චීන විදේශ අමාත්‍යංශ ප්‍රකාශක HUA Chunying “හොංකො හි සිදුවන ආණ්ඩු විරෝධී ක්‍රියා වෙනුවෙන් නිතර ප්‍රකාශ නිකුත් කරන ඇමරිකාව ඊයේ ආණ්ඩු විරෝධීන් හතර දෙනෙකු මරා දැමුවා. නමුත් හොංකොහි කිසිදු විරෝධතාකරුවෙකු මේ දක්වා මිය ගියේ නෑ. රටවල් දෙකේ සිදුවූ සිද්ධීන් පිළිබඳව ඔවුන්ගේ මාධ්‍ය වල ඇති පක්ෂග්‍රාහී බව ඔබලාට දැන් පෙනෙනවාද ? කෙසේ වෙතත් නීතිය හා සාමය ඉතා ඉක්මනින් ඇමරිකාව පුරා තහවුරු කරනු ඇතැයි අප බලාපොරොත්තු වෙනවා” යනුවෙන් පවසා ඇත. ඉරාන ජනාධිපති Hassan Rohani එරට රුපවාහිණිය ඔස්සේ අදහස් දක්වමින් ” බටහිර ප්‍රජාතන්ත්‍රවාදය දුර්වල හා අනාරක්ෂිත ස්ථානයක පවතින බව මෙයින් ඔප්පු වෙනවා. කර්මිකරණයෙන් හා විද්‍යාවෙන් දියුණු ජාතියක් වුවත් තාමත් බටහිර බිම ජාතිවාදයට තෝතැන්නක් වී ඇති බව පැහැදිලියි. ජාතිවාදය උපයෝගී කරගනිමින් බලයට පැමිණි මේ පුද්ගලයා(ට්‍රම්ප්) පසුගිය වසර හතර පුරාවටම සිදු කලේ ඇමරිකන් ජනතාවගේ කීර්තිය විනාශ කර දැමීමයි. පසුගිය වසර හතර තුළ සිදුකරන ලද විනාශය පිළිබඳව නව නායකයින් නැවත සිතා බැලිය යුතුව ඇත. එක්සත් ජනපදයේ ට්‍රම්ප් විසින් නැතිකළ කිර්තිය ලොව පුරා නැවත ඇතිකරගනු ඇතැයි අප බලාපොරොත්තු වෙනවා. ඇමරිකාව ශ්‍රේෂ්ට ජාතියක් බව අප අමතක කරන්නේ නෑ ” යැයි පවසා තිබේ. තම ප්‍රකාශ තුලදී ඇමරිකාව යනු සාතන්වරුන්ගේ දේශය ලෙස නිතර හැඳින්වූ ඉරාන නායකයින් විසින් ප්‍රථම වතාවට ඇමරිකාව ශ්‍රේෂ්ට ජාතියක් ලෙස ඊයේ හැඳින්වීය. මේ අතර වෙනසුයිලියානු ජනාධිපති Nicolas Maduro නිවේදනයක් නිකුත් කරමින් ” ඊයේ කැපිටෝලයේ සිදුවූ ලේ වැගිරීම අප පිළිකුලෙන් යුතුව හෙලා දකිනවා. ඇමරිකන් ජනතාව ඉතා ඉක්මනින් නව මගක් ඔස්සේ රටේ ස්ථාවරත්වය හා සමාජ සාධාරණත්වය දිනා ගනු ඇතැයි අප බලාපොරොත්තු වෙනවා. පුදුම සහගත සිද්ධිය වනුයේ කැපිතෝලය තුල සිදුවූ කාන්තා මරණය පිළිබඳව මාධ්‍ය කිසිදු සඳහනක් සිදු නොකිරීමයි. ට්‍රම්ප් මැතිවරණ ප්‍රථිපල නොපිළිගැනීම තුළ පැවැති මැතිවරණය නිදහස් හා සාධාරණ ලෙස පැවතුනාද යන ප්‍රශ්ණයද මෙහිදී මතු වෙනවා. මෙම අවාසනාවන්ත සිද්ධිය විග්‍රහ කළහොත් අතීතයේ ලොව අනෙකුත් රටවල ඇමරිකානු මැදිහත් වීමෙන් සිදුවුණු තත්වයන්ට සමාන සිදුවීමකට ඔවුන්ද අද මුහුණපා සිටීම ඇත්තටම කණගාටුදායක තත්වයක්. ” යැයි සඳහන් කර තිබේ. කෙසේ වෙතත් වසංගත තත්වයත් ඒ හා සමානව හිස ඔසවමින් පවතින ආර්ථික අර්බුදයත් නිසා එක්සත් ජනපදයේ ඇති වූ මෙම තත්වය සිවිල් යුද්ධයක් කරා ගමන් කිරීමට යම් ඉඩක් ඇතැයි ඇතැම් දේශපාලන විචාරකයින්ද අනතුරු හඟවති.", "URL": "https://lankatruth.com/si/?p=107472", "Category": "විදෙස් පුවත්", "Parent URL": null}