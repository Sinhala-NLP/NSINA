{"Source": "Lankatruth", "Timestamp": "June 8, 2020", "Headline": "රන්ජන්ගේ හඬ පට සිද්ධියෙන් වැඩතහනම් වූ විනිසුරු පිලපිටියගේ නඩු විභාගය අත්හිටුවීමේ නියෝගයක්", "News Content": "හිටපු පාර්ලිමේන්තු මන්ත්‍රී රන්ජන් රාමනායක මහතාගේ හඬ පට සිද්ධියෙන් වැඩතහනමට ලක්ව සිටින මහාධිකරණ විනිසුරු ගිහාන් පිලපිටිය මහතාට එරෙහිව නුගේගොඩ මහේස්ත්‍රාත් අධිකරණයේ පැවැත්වෙන නඩුව විභාගයට ගැනීම අත්හිටුවමින් අභියාචනාධිකරණය අද (08) අතුරු නියෝගයක් නිකුත් කර තිබේ. අභියාචනාධිකරණය මෙම අතුරු නියෝගය නිකුත් කළේය හිටපු පාර්ලිමේන්තු මන්ත්‍රී රංජන් රාමනායක මහතා සමඟ එක්වී බොරු සාක්ෂි සෑදීම සඳහා කුමන්ත්‍රණය කළා යැයි කියන චෝදනා යටතේ තමන්ට එරෙහිව නුගේගොඩ මහසේත්‍රාත් අධිකරණය හමුවේ පැවැත්වෙන නඩු විභාගය අත්හිටුවන නියෝගයක් නිකුත් කරන්නැයි ඉල්ලා හිටපු මහාධිකරණ විනිසුරු ගිහාන් පිලපිටිය මහතා ගොනු කළ රිට් පෙත්සම සලකා බලමිනි. එම රිට් පෙත්සම විභාගයට ගෙන අවසන් වන තෙක් බලපැවැත්වෙන පරිදි සභාපති ඒ.එච්.එම්.ඩී නවාස් සහ සෝභිත රාජකරුණා යන මහත්වරුන් ගෙන් යුතු අභියාචනාධිකරණ විනිසුරු මඩුල්ල විසින් මෙම නියෝග නිකුත් කර ඇත. මහාධිකරණ විනිසුරු ගිහාන් පිලපිටිය මහතා නීතියට අනුකූලව කටයුතු කර ඇති බවත් නීත්‍යනුකූල පියවර ගෙන ඇති බවත් නීතිපතිවරයා වෙනුවෙන් අධිකරණය හමුවේ කරුණු දැක්වූ ජ්‍යෙෂ්ඨ රජයේ නීතීඥ සහීඩා බාරි මහත්මිය සඳහන් කර තිබේ.", "URL": "https://lankatruth.com/si/?p=93898", "Category": "පුවත්", "Parent URL": null}