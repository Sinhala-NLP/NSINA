{"Source": "Lankatruth", "Timestamp": "July 16, 2018", "Headline": "ලසන්ත ඝාතනයේ සැකකරුවන්ට ඇප", "News Content": "සන්ඩේලීඩර් පුවත්පතේ ප්‍රධාන කතෘ ලෙස සේවය කරමින් සිටි ලසන්ත වික්‍රමතුංග මහතාගේ ඝාතනයට සම්බන්ධ සාක්ෂි සැගවීම සහ සාක්ෂි අස්ථානගත කිරීම යන චෝදනා යටතේ මාස පහකට අධික කාලයක් රක්ෂිත බන්ධනාගාරගතව සිටි ජ්‍යෙෂ්ඨ නියෝජ්‍ය පොලිස්පති සිරිමෙවන් ප්‍රසන්න නානායක්කාර සහ ගල්කිස්ස අපරාධ අංශයේ හිටපු ස්ථානාධිපති පොලිස් පරීක්ෂක තිස්ත සුමතිපාල යන අය එක් අයෙකුට රුපියල් 50000 බැගින් වන මුදල් ඇප සහ ලක්ෂ 10 බැගින් වන ශරීර ඇප මත මුදා හැරීමට ගල්කිස්ස මහේස්ත්‍රාත් මොහොමඩ් මිහාල් මහතා අද(16) නියෝග කර ඇත. එසේම සැකකරුවන් දෙදෙනාගේ විදෙස් ගමන් තහනම්කර නියෝගයක් ද නිකුත් කළේය. එමෙන්ම සෑම මසකම අවසන් ඉරුදින පෙරවරු 9ත් 12ත් අතර කාලයේ අපරාධ පරික්ෂණ දෙපාර්තමේන්තුවේ පෙනී සිටින ලෙසට ද ඇප කොන්දේසියක් නියම කළ අධිකරණය ශරීර ඇප සඳහා සැකකරුවන්ගේ සමීප ඥාතීන් දෙදෙනකු ඉදිරිපත් කළ යුතු බවටද නියෝග කළේය. 2009 ජනවාරි අට වැනි දා ලසන්ත වික්‍රමතුංග මහතා සිය නිවසේ සිට කාර්යාලය බලා ගමන් කරමින් සිටියදී අත්තිඩිය කවුඩාන මාර්ගයේ දී ඝාතනය කැරුණු අතර ගල්කිස්ස පොලිසියේ අපරාධ විමර්ශන අංශය මුලින්ම විමර්ශන සිදු කළේය. එලෙස විමර්ශන සිදු කරද්දී පොලිස් බල අපරාධ තොරතුරු පොතේ පිටු සහ ලසන්ත වික්‍රමතුංග මහතාගේ සටහන් පොත උපපොලිස් පරීක්ෂක සුගතපාල මහතා ජ්‍යෙෂ්ඨ නියෝජ්‍ය පොලිස්පති ප්‍රසන්න නානායක්කාර මහතාට ලබා දී ඇතැයි අපරාධ පරීක්ෂණ දෙපාර්තමේන්තුව මීට පෙර අධිකරණයට දැනුම් දී තිබිණි. උපපොලිස් පරීක්ෂකගෙන් එම සටහන් ජ්‍යෙෂ්ඨ නියෝජ්‍ය පොලිස්පති ලබා ගනිද්දී ජ්‍යෙෂ්ඨ පොලිස් අධිකාරී හේමන්ත අධිකාරී මහතා එය දැක ඇතැයිද අපරාධ පරීක්ෂණ දෙපාර්තමේන්තුව අධිකරණයට දන්වා තිබේ.", "URL": "https://lankatruth.com/si/?p=56209", "Category": "පුවත්", "Parent URL": null}