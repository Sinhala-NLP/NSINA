{"Source": "Lankatruth", "Timestamp": "May 14, 2018", "Headline": "උතුරු පළාතේ වෛද්‍යවරු හිඟ වැටුප් ඉල්ලා වැඩ වර්ජනයක", "News Content": "වහාම තම හිග වැටුප් ලබාදෙන ලෙස ඉල්ලා උතුරු පළාතේ සේවය කරන වෛද්‍යවරු අද (14) උදෑසන සිට වැඩවර්ජනයක් ආරම්භ කර තිබේ. 2015 චක‍්‍රලේඛන අනුව වැඩිවිය යුතු විශේෂ දීමනා, අතීකාල දීමනා හා හිඟවැටුප් මෙතෙක් ලබාදීමට කටයුතු කර නැති බවට පවසමින් වෛද්‍යවරුන් වැඩවර්ජනයේ නිරතවිණි. වෛද්‍යවරුන්ගේ වැඩවර්ජනය හේතුවෙන් උතුරු පළාතේ වවුනියාව, මන්නාරම, කිලිනොච්චිය, මුලතිව් හා යාපනය යන දිස්ත‍්‍රික්කයන් හි රෝහල් රැසක දෛනික කටයුතු අඩාල වී තිබේ. වැඩවර්ජාය නිරත වෛද්‍යවරු හදිසි ප‍්‍රතිකාර පමණක් සිදුකිරීමට පියවර ගෙන ඇත. වෛද්‍යවරුන් පැවසුවේ වෙනත් පළාත්වල සිටින වෛද්‍යවරුන් වෙත හිඟ වැටුප්, අතීකාල දීමනා හා විශේෂ දීමනා සියල්ල ලබාදී ඇති බවත් උතුරේ වෛද්‍යවරුන් වෙත ලබාදීම මාස ගණනක් ප‍්‍රමාද කර ඇති බවත්ය.", "URL": "https://lankatruth.com/si/?p=52082", "Category": "පුවත්", "Parent URL": null}