{"Source": "Lankatruth", "Timestamp": "January 28, 2023", "Headline": "මාලිමාවේ ජයග්‍රහණයෙන් පසු වැඩ කරන්න ලංකාවට පැමිණෙන බව විදෙශගත වෘත්තිකයෝ පවසති…", "News Content": "නාගරික සංවර්ධන අධිකාරියේ මධ්‍යම පළාත් හිටපු අධ්‍යක්ෂ වරියක ලෙස සේවය කළ දැනට කැනඩාවේ පදිංචි සුමනා විජේරත්න විසින් සිය මුහුණුපොතට එක් කර ඇති සටහනක් මේ දිනවල සමාජ මාධ්‍යයෙහි වෛරල් වෙමින් තිබේ. ඇය එම සටහනෙන් සඳහන් කර ඇත්තේ එළඹෙන පළාත් පාලන මැතිවරණයෙන් ජාතික ජන බලවේගය ජයග්‍රහණය කළහොත් ලංකාව නැවත ගොඩනැගීමේ කාර්යය සඳහා තම දැනුම එක්කිරීමට නැවත ලංකාවට පැමිණීමට බලා සිටින බවය. ලේකිකාවකද වන නාගරික සංවර්ධන අධිකාරියේ මධ්‍යම පළාත් හිටපු අධ්‍යක්ෂිකා සුමනා විජේරත්නගේ සම්පූර්ණ සටහන පහතින් දැක්වේ. මට පොහොට්ටුවො ජෙප්පි කියලා බැන්නට උන්ම දන්නවා මම ජනතා විමුක්ති පෙරමුණේ ක්‍රියාකාරී සාමාජිකාවක් නොවන බව. ඒත් මම ජෙප්පන්ටයි ජාතික ජන බලවේගයටයි තමයි කැමති. ඒ වගේම මේ පුංචි චන්දෙදි මම එයාලට කෙලින්ම උදව් කරනවා විතරක් නොවෙයි, එයාලා දිනපුවාම මම ලංකාවට එනවා ඒ ප්‍රාදේශීය සභා එක්ක වැඩ කරන්න කියලාත් කියනවා. මොකද්ද ඒකට හේතුව කියන එක පැහැදිලි කරන්න තමයි මම මේක ලියන්නේ. මම මුලින්ම නාගරික සංවර්ධන අධිකාරියේ සැලසුම් නිලධාරී විදිහට අනුරාධපුර නගරසභාවට අනුයුක්තව වැඩ පටන් ගත්තේ මධ්‍යම ආණ්ඩුව ඩැහැගෙන තිබුණු සැලසුම් සම්බන්ධව පලාත් පාලන ආයතන සතු බලතල ආපහු නගරසභාවට ලබාදීමත් සමගයි. එදා ඉඳන් මම වැඩ කළේ අන්න ඒ අත්දැකීම් සහ ඒ ගත්ත තීරණය තමයි නිවැරදිම තීරණය කියන සංකල්පයට අනුව. ඒ විතරක් නොවෙයි එකී තීරණයට අනුවම වැඩකටයුතු සිද්ධ වෙන කැනඩාවේ පලාත් පාලන ආයතන වල කෙරෙන කටයුතු සම්බන්ධයෙන් අත් දැකීම් තියෙන අදත් මම ඉන්නේ එකී සංකල්පය මත කියන එක මුලින්ම සඳහන් කරන්න ඕනෑ. ඒකට පදනම් වෙච්ච ප්‍රධාන හේතුව තමයි එයාලා තිස්සමහාරාමය ප්‍රාදේශීය සභා බල ප්‍රදේශය තුළ කරපු සංවර්ධන වැඩ සටහන. මේක ගැන මම හොඳින් විවරණයක් කරලා තමයි මේ කතා කරන්නේ. අනෙක ඒක විවරණය කරලා එතනින් මම උකහා ගන්නේ එකී ක්‍රම වේදයක් මිසක් ඒකරපු දේවල් වල කාබන් කොපියක් නොවෙයි. මෙන්න මේක හොඳින් අවබෝධ කරගන්න උවමනා කාරනාව. අපි බලමු මොනවද මේ උකහා ගන්නා අවශ්‍යය ක්‍රම වේදයන් එකින් එක. මේක තමයි මම හිතන්නේ අපි විශ්වවිද්‍යාලවල ඉන්න කාලේ ඉඳලා අද වෙනතුරු හිඟන්නාගේ තුවාලය වාගේ තියාගෙන හැමදෑම එන්.ජී.ඕ. මහත්තුරුයි රාජ්‍යය ආයතනවල පුරවාගෙන ඉන්න ඈයොයි, ප්‍රධාන දේශපාලන පක්ෂ දෙකයි පණ යනකල් පිටරට සංචාර, විද්ශාධාර, රාජ්‍යය මුදල් නාස්ති කරමින් හදන්න උත්සාහ කළේ. ඒත් ඒ මොකක් වත් ම නැතිව, පලාත් ආණ්ඩුව සහ මහා ආණ්ඩුව කියන දෙකම පොහොට්ටු රාජධානිය යටතේ තියෙන කාලේ, තිස්සමහාරාම ප්‍රාදේශීය සභාව විසින් ඉතාමත් කාර්යක්ෂම විදිහට දිවයිනේ හොඳම ප්‍රාදේශීය සභාව ලෙස තේරී පත්වී සභාවට සතුව ලක්ෂ 60ක් ඉතිරිකිරීමේ ගිණුමකටත් මුදල් බැර කරළා තියෙනවා. මෙකී කාර්යක්ෂමතාවය සඳහා විදේශ ආධාර කිසිවක් ලැබී නොමැති අතර, මෙය කළේ සම්පූර්ණයෙන්ම ප්‍රාදේශීය දේශපාලන අධිකාරියේ මැදිහත් වීම මතයි. එවකට මධ්‍යම ආණ්ඩුව පළාත් ආණ්ඩුව කියන දෙකම මේ අයට එරෙහිවයි. ඒ නිසාම කාර්යාල පරිපාලනය සම්පූර්ණයෙන්ම වැඩ කළේ මධ්‍යම රජයේ අවශ්‍යයතාවලට අනුකූලවයි. එවන් තත්වයක් යටතේ ඔවුන්ට එල්ල වූ අභියෝගවලට සාර්ථකව මුහුණ දෙමින් තම කාර්යය ප්‍රසස්ත මට්ටමින් ඉටුකළේ ඔවුන් ඒ කෙරෙහි දැක්වු ‘කැපකිරීම, වගකීම් ඉටුකිරීම සහ වගවීම’ යන සංකල්ප නිසයි. පරිසරය සහ පාරිසරික යටිතලය ඔවුන්ගේ ප්‍රධාන ඉලක්කයක් වුණා. විශේෂයෙන් ඔවුන් ක්‍රියාත්මක කළ කසළ කළමනාකරණ සහ ප්‍රතිචක්‍රීකරණ වැඩ සටහන වනාහී මුලු ලංකාව පුරා ඇති සියලුම පළාත් පාලන ඒකක තුළ මනාව ක්‍රියාත්මක කළ හැකි වැඩ සටහනක්. දිනකට ටොන් පහලොවක පමණ දිරන කසළ ප්‍රමාණයක් කොට්ටාස 44කින් එකතුකර, ඔවුන් විසින් උද්දගන්දර බල ප්‍රදේශය තුළ කසළ ප්‍රතිශක්තිකරණ ව්‍යාපෘතියක් ක්‍රියාත්මක කළා. සාර්ථකව ජීව වායු ප්‍රතිචක්‍රීකරණය ව්‍යාපෘතියක් සහ කාබනික පොහොර ව්‍යාපෘතියක් ප්‍රාදේශීය සභාව විසින්ම ක්‍රියාත්මක කරනු ලැබුවා. සේවකයන් 15ක් පමණ යොදාගෙන මෙම ව්‍යාපෘතිය ඉතා සාර්ථකව කරගෙන ගියා. එම කාබනික පොහොර උපයෝගී කරගෙන අක්කර දහයක පමණ කාබනික ගොවිපලක්ද කළා. අවාසනාවකට මීළඟට පැමිණි සභාව විසින් මෙම ව්‍යාපෘතිය අතහැර දමා නැවතත් කසළ යාල වනෝද්‍යානය අසළට මුදා හැර, කළින් තිබු තත්වයටම ඇද දමනු ලැබුවා. කසළ ප්‍රතිචක්‍රීකරණ මධ්‍යස්ථානයේ සේවකයින් සියලුදෙනා jvp කාර්යන් ලෙස ඉවත් කර, ප්‍රතිශක්තිකරණ මධ්‍යස්ථානය වසා දැමුවා. මේ ක්‍රම වේදය සියලුම ප්‍රාදේශීය සභාවල, විවිධ පරිමාන ඔස්සේ කළ හැකි ඒකක්ව තිබිය දී, එවැනි කිසිදු වැඩපිළිවෙළක් නොමැතිව රටම කාබනික කිරීමට ගොස් ජනතාව අමාරුවේ දැම්මා. මෙපමණක් නොවේ, පාර දෙපස සහ වන රක්ෂිත සහ යාබද ස්ථානවල රුක් රෝපණ වැඩසටහන් දියත් කළා. මෙහි වැදගත් කම වන්නේ බොරළු පාරවල් ඉදිකිරීම වගේම, ප්‍රාදේශීය තාක්ෂණය සහ තිබෙන යන්ත්‍ර සූත්‍ර යොදා ගනිමින් සහ ස්වේච්ඡා ශ්‍රම දායකත්වය ලබාගනිමින් ඇස්තමේන්තු මුදල යොදවා, එහි දෙගුණයකට සරිලන වැඩ කොටසක් කරවීමයි. ඔවුන් විසින් සභාවේ මුදල් කෝටි 5½ක් මුදලකට යන්ත්‍ර මිලදී ගෙන ණය මුදල සම්පූර්ණයෙන්ම පියවා දැමුවා. කාර්ය සාධනය විශේෂයෙන් බලාපොරොත්තු වන මුදල් කළමණාකරනය සහ ස්වේච්ඡා ජන සහභාගීත්වය මෙහිදී වඩා වැදගත් සාධකයක්. ප්‍රජා සහභාගිත්වය තුළින් ප්‍රජාවට එකී ව්‍යාපෘතිවල වගකීම සහ වගවීම සහතික කිරීම මෙහිදී වැදගත්ම සාධකයයි. මාගල ව්‍යාපෘතිය මගින් මඩවී ගමන් අපහසුව සහිතව තිබූ ග්‍රාමීය ගුරු පාරවල් අඩිය අඟලට තළා දෙපස කානු පද්ධතිය සහිත බොරළු පාරවල් බවට පත්කරනු ලැබුවා. ගල් කොරියක් සහ ගල් කඩන යන්ත්‍රයක්ද සහිතව දේශිය තාක්ෂණය යොදවා ආදර්ශ තාරපාර ව්‍යාපෘතියක්ද ක්‍රියාත්මක කරනු ලැබුවේ ආදර්ශ ව්‍යාපෘතියක් ලෙසිනි. මෙම වැඩ සටහන මගින් විශේෂයෙන් මහජන සෞඛ්‍ය පරීක්ෂක වරුන්ගේ සේවය ‘මහජන සෞඛ්‍ය සහතික කිරීම’ සඳහා භාවිතා කරමින්, ලෙඩට බෙහෙත් කිරීමේ සාම්ප්‍රදායික සෞඛ්ය සේවාව වෙනුවට රෝග නිවාරණය සහ සෞඛ්‍යය සම්පන්න ප්‍රජාවක් බිහිකරන වැඩ පිළිවෙල ඉතාමත් ප්‍රසංසනීය ලෙස ක්‍රියාත්මක කරනු ලැබුවා. ඒ අනුව දිවයින පුරා විසිරී සිටින ස්වේච්ඡාවෙන් ග්‍රාමීය ප්‍රදේශවලට සේවය කිරීමට කැමැත්තක් දක්වන වෛද්‍යවරුන් 30ක් සම්බන්ධ කර, සායන පවත්වා සෞඛ්ය සම්පන්න ප්‍රජාවක් බිහිකිරීමේ කර්තව්‍යය දියත් කරනු ලැබුවා. විශේෂයෙන්ම ගොවිතැනට අතහිත දෙන සේවාවක් ලෙස සතිපොළ සංවර්ධනය වැදගත්. ගොවියාගේ මූලික ප්‍රශ්නයක් අලෙවිය. පොළ භූමිය වාහන ගාල් කිරීම සදහා සුදුසු ලෙස සකස්කර, ගොවීන්ගෙන් අය කරන පොළ බද්ද අහෝසි කරනු ලැබුවා. මෙය වැදගත්වන්නේ ගොවියාගේ ප්‍රධාන ප්‍රශ්නය වන ගොවි ද්‍රව්‍ය අලෙවිකරගැනීම සඳහා නිසි වැඩපිළිවෙළක් මධ්‍යම රජය විසින් මෙතෙක් ඉටුකර දී නොතිබීමයි. මීට අමතරව බටඅත කෘෂිකර්ම පර්යේෂණ ආයතනයේ සහාය ඇතිව වී බීජ නිෂ්පාදන ගොවිපළක් ආරම්භ කළ අතර කාබනික ගොවිපලක් සහ අළෙවි මධ්‍යස්ථානයක්ද ආරම්භ කළා. ඒ සියල්ල පසුකාලීන බලාධිකාරීන් විසින් නවතා දමනු ලැබුවා. මෙය ප්‍රධාන අංශ දෙකක් යටතේ ක්‍රියාත්මක වුනේ වැදගත්ම වැඩසටහනයි. මෙහි වැදගත්ම අංගය වූයේ පාසැල් පද්ධතිය තුළ අසමත් වන සහ මගදී පාසැල් හැරගිය දරුවන් සඳහා ක්‍රියාත්මක වුණු විෂයක් පහකින් සමන්විත වෘත්තීය පුහුණු පාඨමාලාවයි. මෙය මෙතෙක් කිසිදු පළාත් පාලන ආයතනයකින් ක්‍රියාත්මක කර නොමැති විභාග අසමත් වෙන්නන් වෙනුවෙන්ම සකස්කළ වැඩ සටහනක්. මේ සඳහා නියමු ව්‍යාපෘති එකක් ක්‍රියාත්මක කළ අතර, මධ්‍යම රජයේ බලපෑම නිසා බොහෝ පාසැල් නිර්භයව මේ සඳහා ඉදිරිපත් නොවීම කනගාටුවට කරුණක්. එසේම පෙරපාසල් අධ්‍යාපනය ‘උපකරණ බෙදාහරීම’ මතට සීමා නොකර, රාජ්‍යය නියාමනයකින් සහිතව, එකී ගුරුවරුන්ට ක්‍රමානුකූල පුහුණුවක් ලබාදී, පාලාත් පාලන ආයතනය විසින් පඩිගෙවන සේවාවක් ලෙස පවත්වාගෙන යෑමටත්, ඒ සඳහා දරුවන්ගෙන් ගාස්තු අයකිරීමෙන් තොරව පවත්වාගෙන යෑමටත්ය. මැටි කර්මාන්තය කරන ගම්මාන මෙතෙක් කරගෙන එනු ලැබුවේ කිරිහට්ට් පමණක් වන අතර, එකී ගම්මානවලට මැටි කර්මාන්තය පිළිබඳව පුහුණුවක් ලබාදී, විදේශ වෙළෙඳ පොළට උසස් වර්ගයේ මැටි භාණ්ඩ නිෂ්පාදනය කිරීම සඳහා අවශ්‍යය කටයුතු සකස් කළා. ලංකාවේ පළාත් පාලන ආයතන විසින් ක්‍රියාත්මක කරනු ලැබූ ප්‍රාදේශීය ජල ව්‍යාපෘති අතරින් හොඳම ජල සම්පාදන ව්‍යාපෘතිය ලෙස 2014 වර්ෂයේදී තිස්සමහාරාමය තේරී පත්වූයේ 2002 වසරේ පත්වූ ජනතා විමුක්ති පෙරමුණ විසින් ක්‍රියාත්මක කරන ලද මෙම ලාංකිය ජල ව්‍යාපෘතිය මතයි. එම ව්‍යාපෘතිය යටතේ නළ ජලය බෙදා හැරීමේ ප්‍රජා ජල ව්‍යාපෘති 07ක් ක්‍රියාත්මක කළ අතර, එකී පහසුකම් නොමැති ග්‍රාමීය ප්‍රදේශ සඳහා බවුසර් මගින් දිනකට වතුර ලීටර් 35,000ක් බෙදා හැරීමේ ව්‍යාපෘතියක් ක්‍රියාත්මක කරනු ලැබුවා. මෙම ව්‍යාපෘතිය මගින් ක්‍රීඩා සංවර්ධන කටයුතු මෙන්ම කලාශිල්ප සහ සංස්කෘතික උත්සව සහ තරග ත්‍යාගය ප්‍රධානයන් සඳහා විශේෂ වැඩසටහන් ක්‍රියාත්මක කරනු ලැබුවා. පාසල් දරුවන් සදහා සාහිත්‍ය උත්සව සහ දැනුවත් කිරීමේ වැඩසටහන්ද ඇතුළත් වුණා. මෙකී සියලුම වැඩ සටහන් පිළිබඳ ප්‍රචාරණයක් ලබාදීම සඳහා ‘තිස්ස’ නමින් ප්‍රාදේශීය පුවත් පතක්ද මුද්‍රණය කරනු ලැබුවා. පළාත් පාලන ආයතනයක් ප්‍රාදේශීය පුවත් පතක් නිකුත් කළ පළමු අවස්ථාව මෙය විය. තිස්සමහාරාම නගරය සිතුල් පව්ව වැනි නගර සංචාරක කර්මාන්තය ප්‍රවර්ධනයට සරිලන ආකාරයෙන්, දර්ශනීය මෙන්ම කාණු පද්ධති ක්‍රමානුකූල කර, වැසිකිළි පද්ධති සකස් කර, සෞඛ්‍යාරක්ෂිත ලෙස සංවර්ධනය කරන ලදී. ප්‍රාදේශීය බල ප්‍රදේශ 44 සඳහාම ‘පුරවර පුබුදු’ වැඩ සටහන යටතේ ජනතා සහභාගීත්වය සහතික කරන ස්වේච්ඡා සංවිධාන පිහිටුවා, සංවර්ධන ප්‍රයත්නවල සැබෑ අයිතිය සහ වගකීම ප්‍රජාව මගින්ම දැරීමේ වැඩ සටහනක් ක්‍රියාත්මක කරනු ලැබුවා. මෙවැනි වැඩ පිළිවෙලක් දියත් කෙරේ මධ්‍යම රජයේ සහ පාළාත් සභාවේ කෙනහිලිකම්වලට හසුවී, ගන්ධබ්බ තත්වයකට පත්වී සිටි නිලධාරීන්ගේ කිසිදු සහයෝගයක් නොමැතිවයි. ශ්‍රී ලංකාවේ පළාත් පාලන ආයතනවල කාර්යක්ෂමතාව සහ තිරසාර සංවර්ධනය සහතික කිරීම සඳහා ඔවුන් සතුව තිබී, විශේෂයෙන්ම පළාත් සභා යටතට සහ මධ්‍යම රජය යටතට පවරා ගන්නා ලද බලතලද ආපසු පවරා දීම සහ වරිපනම් ආදිය යාවත් කාලීන කෙරෙන වැඩ පිළිවෙලක්, මුලු රටටම බලපාන ලෙස ක්‍රියාත්මක කළ හැකි නම් ශ්‍රී ලංකාවේ වත්මන් අර්බුදයට විසඳුම් සෙවීම එතනින්ම ආරම්භ කළ හැකි වනු ඇත. ඒ සදහා අවශ්‍ය වන්නෙ සත්‍යවාදී නායකත්වයයක් යටතේ සංවිධානය වන ප්‍රාදේශීය සැලසුම්කරණයක් සහ එම සැලසුම් ක්‍රියාත්මක කිරීමේ යාන්ත්‍රණයක් බල ගැන්වීම යි. ජාතික ජන බලවේගයයේ ජයග්‍රහණය එකී ජවය ශක්තිමත් කරන බව මගේ ඒකායන විශ්වාස වන්නේ ඔවුන් දැනටමත් එය ඔප්පු කර පෙන්වා දී ඇති හෙයිනි. එසේම ජාතික ජන බලවේගයයේ ඉලක්කය මධ්‍යම රජයේ සම්පූර්ණ බලය ලබාගැනීමට කටයුතු කිරීම වුවද, එහි කේන්ද්‍රීය කාර්ය භාරය පැටවී ඇත්තේ ජනතාවට සමීපව සිටගෙන සිටින පළාත් පාලන ආයතනවල කාර්යක්ෂමතාව මත බව අවධාරණය කළ යුතු කරුණකි. සුමනා විජේරත්න.නාගරික සංවර්ධන අධිකාරිය හිටපු නියෝජ්‍ය අධ්‍යක්ෂ, මධ්‍යම පළාත.”", "URL": "https://lankatruth.com/si/?p=144162", "Category": "පුවත්", "Parent URL": null}