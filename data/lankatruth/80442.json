{"Source": "Lankatruth", "Timestamp": "September 7, 2019", "Headline": "එජාප අර්බුදය වර්ධනය කරමින් රනිල් ජනාධිපතිවරණයට", "News Content": "එක්සත් ජාතික පක්ෂයේ නායකයා ලෙස ජනාධිපතිවරණයට ඉදිරිපත්විමට තමාටද අයිතියක් ඇති බැවින් එළඹෙන ජනාධිපතිවරණයට තමා ඉදිරිපත්විමට අදහස් කරන බව අග්‍රාමාත්‍ය රනිල් වික්‍රමසිංහ මහතා එම පක්ෂ ජ්‍යෙෂ්ඨයන් පිසිරික් සමග පැවති සාකච්ඡාවකදී ප්‍රසිද්ධියේම ප්‍රකාශ කර ඇති බව වාර්තා වේ. තමා ජනාධිපතිවරණයට ඉදිරිපත්වීම සම්බන්ධයෙන් පක්ෂ කෘත්‍යාධිකාරි මණ්ඩලයේ බහුතරයකගේද එකඟත්වය පල කර ඇති බවද රනිල් වික්‍රමසිංහ මහතා එම සාකච්ඡාවේදී ප්‍රකාශ කර ඇති බව සඳහන්. ජනාධිපතිවරණ අපේක්ෂකයා ලෙස තමාගේ රැස්වීම් මාලාව හම්බන්තොටින් ආරම්භ කිරීමට සූදානම් බවත් එහිදී ප්‍රකාශ කර ඇති අග්‍රාමාත්‍ය රනිල් වික්‍රමසිංහ මහතා ජනාධිපතිවරණයට ඉදිරිපත්විමේ තීරණය වෙනස්නොකරන බවද ප්‍රකාශ කර ඇති බව වාර්තා වේ. එහිදී පක්ෂ ජ්‍යෙෂ්ඨයන් තීරණය කර ඇත්තේ සජිත් ප්‍රේමදාස මහතාද මේ වනවිට ජනාධිපති වරණයට ඉදිරිපත් වීමට සූදානම් වී සිටින බැවින් රනිල් වික්‍රමසිංහ මහතා සඳහා සජිත් ප්‍රේමදාස මහතා පමණක් තනිවම හමු වී මේ සම්බන්ධයෙන් සාකච්ඡා කර අවසන් තීරණයක් ලබා ගතයුතු බවය. ඒ අනුව එක්සත් ජාතික පක්ෂ ජනාධිපතිවරණ අපේක්ෂකත්වය සම්බන්ධයෙන් තීරණයක් ගැනීම සඳහා අග්‍රාමාත්‍ය රනිල් වික්‍රමසිංහ මහතා සහ සජිත් ප්‍රේමදාස අමාත්‍යවරයා අතර තීරණාත්මක සාකච්ඡාවක් හෙට (08) පෙරවරුවේ පැවැත්වීමට නියමිතය. ඊයේ පැවති එජාප ජ්‍යෙෂ්ඨයන්ගේ හමුවේදී ලක්ෂ්මන් කිරිඇල්ල සහ කබීර් හෂීම් යන අමාත්‍යවරු අතර උණුසුම් වචන හුවමාරුවක්ද සිදුව ඇති බව වාර්තා වේ. එක්සත් ජාතික පක්‍ෂ ජ්‍යෙෂ්ඨයන්ගේ මෙම සාකච්ජාව සඳහා ගාමිණී ජයවික්‍රම පෙරේරා, ජෝන් අමරතුංග, රවී කරුණානායක, අකිල විරාජ් කාරියවසම්, සරත් ෆොන්සේකා, මලික් සමරවික්‍රම, රංජිත් මද්දුමබණ්ඩාර, දයා ගමගේ, යන අමාත්‍යවරුන් සහභාගී වී තිබේ. අග්‍රාමාත්‍යවරයා එක්සත් ජාතික පක්ෂයේ ජනාධිපතිවරණ අපේක්ෂකයා ලෙස ඉදිරිපත් වූවහොත් සජිත් ප්‍රේමදාසමහතා නව පක්ෂයකින් හෝ ජනාධිපතිවරණයට ඉදිරිපත් කිරිමට පියවර ගන්නා බව හරින් ප්‍රනාන්දු අමාත්‍යවරයා මාධ්‍ය වෙත සඳහන් කර ඇත.", "URL": "https://lankatruth.com/si/?p=80442", "Category": "පුවත්", "Parent URL": null}