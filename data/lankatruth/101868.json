{"Source": "Lankatruth", "Timestamp": "November 29, 2020", "Headline": "ට්‍රම්ප්ට තවත් පරාජයක්", "News Content": "පෙන්සිල්වේනියා ප්‍රාන්තයේ ජයග්‍රාහකයා ලෙස ජෝ බයිඩ්න් නම් කිරීමට එරෙහිව ඩොනල්ඩ් ට්‍රම්ප් ගොනුකල නඩුව ඇමරිකාවේ ෆෙඩරල් අභියාචනාධිකරණය නිෂ්ප්‍රභ කර තිබේ. ත්‍රිපුද්ගල විනිසුරු මඬුල්ලක් ඉදිරියේ මෙම චෝදනාව කැඳවා තිබූ අතර එය කිසිදු පදනමක් නොමැති බව විනිසුරු මඬුල්ල පෙන්වා දී තිබේ. මෙම චෝදනා සම්බන්ධව කිසිඳු සාක්ෂියක් ඉදිරිපත් කිරීමට ඩොනල්ඩ් ට්‍රම්ප්ගේ නීතීඥ කණ්ඩායම සමත්ව නැත. අධිකරණය ලබාදුන් මෙම තීන්දුව ට්‍රම්ප් දෙවැනි වරටත් පරාජය වීමක් බව විචාරකයෝ පෙන්වා දී තිබේ. මේ අතර පසුගිය දා ප්‍රකාශයක් නිකුත් කරමින් ඩොනල්ඩ් ට්‍රම්ප් ප්‍රකාශ කර සිටියේ, ඇමරිකාවේ ඡන්ද විද්‍යාල නියෝජිතයින් ජෝ බයිඩ්න්ට ඡන්දය ලබාදෙන්නේනම් තමා ධවල මන්දිරය හැරයාමට සූදානම් බවය. පසුගිය නොවැම්බර් මස 3 වැනිදා පැවති ඇමරිකානු ජනාධිපතිවරණයේ ඡන්ද විද්‍යාල 306ක් දිනාගනිමින් ජෝ බයිඩ්න් ජයගත් අතර ජනපති ට්‍රම්ප් දිනාගත්තේ ඡන්ද විද්‍යාල 232ක් පමණි.ජනප්‍රියත්වය සඳහා වන ඡන්දයෙන් ද බයිඩ්න් ඡන්ද මිලියන 6කට වැඩි සංඛ්‍යාවකින් පෙරමුණේ පසුවෙයි. ජෝ බයිඩ්න් ඇමරිකාවේ ජනාධිපතිවරයා වශයෙන් ලබන ජනවාරි මස 20 වැනිදා දිවුරුම් දීමට ද නියමිතව ඇත. කෙසේ වෙතත් ජනාධිපති ඩොනල්ඩ් ට්‍රම්ප් පවසන්නේ මෙවර ඇමරිකානු ජනාධිපතිවරණයේ දූෂණ සිදුවූ බවය.", "URL": "https://lankatruth.com/si/?p=101868", "Category": "විදෙස් පුවත්", "Parent URL": null}