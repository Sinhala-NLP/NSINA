{"Source": "Lankatruth", "Timestamp": "January 29, 2019", "Headline": "පළාත් සභා ඡන්දය මැයි 31ට පෙර පැවැත්වීමට ජනාධිපතිගෙන් ‌යෝජනාවක්", "News Content": "සියලුම පලාත් සභා මැතිවරණ මැයි මස 31 වැනිදාට පෙර එකම දිනයකදී පවත්වන ලෙසට යෝජනාවක් ජනාධිපති මෛත්‍රිපාල සිරිසේන මහතා විසින් අද(29) පැවති කැබිණට් මණ්ඩල රැස්වීමට ඉදිරිපත් කර තිබේ. පැරණි අනුපාත ඡන්ද ක්‍රමය අනුව දැනට නිල කාලය අවසන් වී ඇති සහ අවසන්වීමට නියමිතව ඇති පළාත් සභාවලද මැතිවරණය එකම දිනයකදී පැවැත්විය යුතු බවට ජනාධිපතිවරයා විශේෂ කැබිනට් සන්දේශයක් ලෙස මෙම යෝජනාව ඉදිරිපත් කර තිබේ.‍ එසේම එම යෝජනාවේ කාන්තා නියෝජනය 25%ක් විය යුතු බවද දක්වා ඇත. සබරගමුව,නැගෙනහිර සහ උතුරු මැද යන පළාත් තුනේ නිල කාලය ඉකුත් 2017 වසරේ සැප්තැම්බර් මාසයේදී අවසන් වුණ අතර මධ්‍යම,වයඹ සහ උතුරු යන පළාත් සභා තුනේ නිල කාලය ඉකුත් වසරේ සැප්තැම්බර් මාසයේ අවසන් විය. දකුණු පළාත් සභාවේ නිල කාලය ලබන අප්‍රේල් 10 වැනිදා ද , බස්නාහිර පළාත් සභාවේ නිල කාලය ලබන අප්‍රේල් අගදී ද , ඌව පළාත් සභාවේ නිල කාලය ලබන ඔක්තෝබර් මාසයේදී අවසන් වීමට නියමිතව ඇත. ජනාධිපතිවරයාගේ යෝජනාව ලබන සතියේ සාකච්ඡාවට ගැනීමට නියමිතය.", "URL": "https://lankatruth.com/si/?p=67186", "Category": "පුවත්", "Parent URL": null}