{"Source": "Lankatruth", "Timestamp": "June 6, 2021", "Headline": "කොවිඩ් ආසාදිතයන් 3000 ඉක්මවීම ගැන හමුදාපති කරුණු පහදයි", "News Content": "මේ දිනවල දෛනික කොවිඩ් ආසාදිතයන් ගණන 3000 ඉක්මවා යාම පිළිබඳව අද (06) කොවිඩ් පැතිරීම වැලැක්වීමේ ජාතික ක්‍රියාන්විත මධ්‍යස්ථානයේ පැවති රැස්වීමේදී හමුදාපති ජෙනරාල් ශවේන්ද්‍ර සිල්වා කරුණු පැහැදිලි කර ඇත. රාජගිරියේ එම මධ්‍යස්ථානයේ පැවති සාකච්ඡාව සඳහා විශේෂඥ වෛද්‍යවරුන් ඇතුළු සෞඛ්‍ය බලධාරීන් සහ අනිකුත් රජයේ නිලධාරීන් සම්බන්ධ වී ඇත. මෙහිදී හමුදාපතිවරයා කියා ඇත්තේ දැනට මෙසේ හමුවන්නේ නව ආසාදිතයන් නොව කලින් නිරෝධායනයට යොමු කර ඇති පිරිස් බවයි. එසේම කොවිඩ් නව ප්‍රභේද හමුවීම ඒවායේ හැසිරීම සහ පැතිරීම පිළිබඳවද හමුදාපති ශවේන්ද්‍ර සිල්වා කරුණු ඉදිරිපත් කර තිබේ. ඊට අමතරව දැනට කරගෙන යනු ලබන PCR පරීක්ෂණ ක්‍රමවත් කිරීමට සහ හඳුනාගන්නා ආසාදිතයන් නිරෝධායනයට යොමු කිරීම පිළිබඳවද ඔහු උපදෙස් ලබාදී තිබේ.", "URL": "https://lankatruth.com/si/?p=117759", "Category": "පුවත්", "Parent URL": null}