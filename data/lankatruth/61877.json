{"Source": "Lankatruth", "Timestamp": "October 25, 2018", "Headline": "වතු කම්කරුවන්ට රු. 1,281ක දෛනික වැටුපක් ඉල්ලා සමස්ත ලංකා වතු කම්කරු සංගමයෙන් විරෝධතා", "News Content": "වතු කම්කරුවන්ගේ දෛනික වැටුප රුපියල් 1,281ක් දක්වා වැඩි කරන ලෙස ඉල්ලමින් සමස්ත ලංකා වතු කම්කරු සංගමය මේ දිනවල අත්පත්‍රිකා බෙදා හැරිම්, විරෝධතා බැණරයකට අත්සන් තැබීම් සහ උද්ඝෝෂණ ක්‍රියාමාර්ගවලට අවතීර්ණය වීමේ ක්‍රියාමාර්ග රැසක නියැලී සිටී. ඒ අනුව අද (25) දින සමස්ත ලංකා වතු කම්කරු සංගමය විසින් හැටන් නගරයේදී විරෝධතා බැනරයකට අත්සන් තැබීමේ කටයුතු සිදු කරණ ලදී. එම අවස්ථාවට සමස්ත ලංකා වතු කම්කරු සංගමයේ සභාපති කේ. සෙල්වරාජ් මහතා ඇතුළු වතු කම්කරු නායකයින් පිරිසක්ද වතු කම්කරුවන් විශාල පිරිසක්ද එක්වී සිටි අතර හැටන්නගරයේ වෙළඳසැල්හිමියන්, ත‍්‍රිරෝද රථ රියදුරන් ඇතුළු වතු කමිකරුවන්ට සේවා ලබාදෙන සියලු දෙනාද වතු කම්කරු වැටුප් අරගලයට සහයෝගය ලබාදෙමින් බැනරයට අත්සන් තැබීමට එක්වී සිටිහය. මේ සම්බන්ධයෙන් අදහස් දැක්වූ සමස්ත ලංකා වතු කම්කරු සංගමයේ සභාපති කේ. සෙල්වරාජ් මහතා සඳහන් කර සිටියේ… “වතු කම්කරු වැටුප් ගිවිසුම 2018 ඔක්තෝබර් 15 දිනයෙන් අවසන් වුනා. ඒත් වතු කම්කරුවන්ට අලුත් වැටුප් වැඩිවීමක් සිදුකිරීමට වැවිලිසමාගම් කටයුතු කළේ නැහැ. සාමුහික ගිවිසුම අත්සන් කිරීමට සම්බන්ධවන වෘත්තිය සමිතිද කම්කරුවන්ට ජීවත්වීමට ප‍්‍රමාණවත් වැටුපක් වෙනුවෙන් යමක් කරන බවක් පේන්නෙත් නැහැ. ඉතිහාසයේ සාමූහික ගිවිසුම අත්සන් කළ කිසිදු අවස්ථාවක වැවිලි සමාගම් හෝ වෘත්තිය සමිති කම්කරුවාට සාධාරණය ඉටුකළෙත් නැහැ. මෙවරත් වතු කම්කරුවාට එම අත්දැකීමම ලැබෙන බවට සාධාරණ සැකයක් ඇතිවෙමින් තිබෙනවා. එමනිසා සාධාරණ වැටුප් වැඩිවීමක් ලබාදීමට රජය මැදිහත් වියයුතුයි. ඒ සඳහා සමස්ත ලංකා වතු කම්කරු සංගමය විසින් රජයට බලපෑම් කිරීමේ වෘත්තිය ක‍්‍රියාමාර්ගයකට අවතීර්ණය වීමට තීරණය කළා. එහි එක් පියවරක් ලෙස තමයි අපි අද හැටන් නගරයේදී මෙලෙස විරෝධතා බැනරයකට අත්සන් ලබාගන්නේ. අපි කියන්නේ දැන් රාජ්‍ය සේවකයෙකුගේ අවම දෛනික වැටුප වන රුපියල් 1281ක වතු කම්කරුවන්ටද දෛනික වැටපුල ලෙස ලබාදිය යුතුයි. මේ වෙනුවෙන් දැවැන්ත විරෝධතාවයක් සඳහා වතු කම්කරුවන් පෙළගැස්වීමට, සංවිධානය කිරීමට අපි කටයුතු කරනවා. රටේ ජාතික ආදායමෙන් 13%ක් පමණ සපයන වතු කම්කරුවෝ වසර 70ක් තිස්සේ අන්ත අසරණ ජීවිතයක් ගෙවන්නේ. පැවති සෑම ආණ්ඩුවක්ම බොරු පොරොන්දු ලබාදෙමින් ඔවුන්ව රවටීමට ලක් කළා. ඔවුන්ට හිමි විය යුතු අලුත් ජීවිතයක් වෙනුවෙන් අපි වතු කම්කරුවන් සංවිධානය කරමින් දැවැන්ත අරගලයකට යනවා. ඒ සඳහා සියළුම වතු කම්කරුවන්ට අපි ආරාධනා කරනවා” යනුවෙනි.", "URL": "https://lankatruth.com/si/?p=61877", "Category": "පුවත්", "Parent URL": null}