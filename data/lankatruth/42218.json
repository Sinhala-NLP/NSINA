{"Source": "Lankatruth", "Timestamp": "October 9, 2017", "Headline": "නාමල්ගේ රට පැන්න ලේකම්වරිය අත්අඩංගුවට", "News Content": "ගවර්ස් කෝපරේෂන් සර්විස් පුද්ගලික සමාගම සමග කළ ගනුදෙනුවකදී රුපියල් මිලියන 30ක මුදලක් විශුද්ධීකරනයට ලක් කිරීමේ සිද්ධිය සම්බන්ධයෙන් හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ ඇතුළු 05දෙනෙකුට එරෙහි නඩුවේ මුල සිට මහේස්ත්‍රාත් අධිකරණය මග හරිමින් සිටි ඉරේෂා සිල්වා යන අය අබුඩාබිහිදී අත්අඩංගුවට ගෙන ඇති බව වාර්තා වේ. බටපොළ ආරච්චිගේ ඔරනෙලා ඉරේෂා සිල්වා නැමති ඇය අත්අඩංගුවට ගැනීම සඳහා රතු වරෙන්තුවක්ද නිකුත් කර තිබිණි. අංක HC129/17 යටතේ ඇති මෙම නඩුව හෙට (10) කොළඹ මහාධිකරණයේදී විභාගයට ගැනීමට නියමිතය. විශ්‍රාමික ජනාධිපති පුත් නාමල් රාජපක්ෂ සහ ඔහුගේ ලේකම් ඉරේෂා සිල්වාට අමතරව ඉන්දික ප්‍රභාත් කරුණාජීව, චන්ද්‍රසේකර පවිත්‍රිකා සුජානි බෝගොල්ලාම හා නිත්‍යා සේනානි සමරණායක සෙසු විත්ති කරුවෝ වෙති. මෙහි ඉන්දික ප්‍රභාත් කරුණාජීව නැමති විත්තිකරුවාද අධිකරණය මගහැර විදේශගතව සිටින අතර ඔහු අත්අඩංගුවට ගැනීම සඳහාද රතු වරෙන්තුවක් නිකුත් කර ඇත.", "URL": "https://lankatruth.com/si/?p=42218", "Category": "පුවත්", "Parent URL": null}