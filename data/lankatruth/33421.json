{"Source": "Lankatruth", "Timestamp": "April 27, 2017", "Headline": "රාජිත කියන්නේ බොරු – ඉහළ හමුදා ධුරයක් ගැන කතා කළේ නැහැ", "News Content": "සම කැබිනට් මාධ්‍ය ප්‍රකාශක සෞඛ්‍ය අමාත්‍ය රාජිත සේනාරත්න මහතා සඳහන් කරන පරිදි සිය අමාත්‍ය පදවියෙන් ඉවත්වී යුද හමුදාපති ධුරය හෝ ආරක්ෂක ප්‍රධානී තනතුර හෝ ශ්‍රී ලංකාවේ ආරක්ෂක අංශයේ ඉහළ තනතුරක් භාරගෙන “රට තුළ විනය ඇතිකරන” ලෙස ජනාධිපතිවරයා පසුගිය 25වනදා පැවති කැබිනට් මණ්ඩල රැස්වීමේදී තමාගෙන් ඉල්ලීමක් නොකළ බව ප්‍රාදේශීය සංවර්ධන අමාත්‍ය, ෆීල්ඩ් මාර්ෂල් සරත් ෆොන්සේකා මහතා සඳහන් කරයි. ආරක්ෂාව සම්බන්ධයෙන් කිසිම ආකාරයක වගකීමක් තමාට භාර දී නොමැති බවත් “ආරක්ෂක අංශය පවතින්නේ ජනාධිපතිතුමා භාරයේ,” බවත් අමාත්‍ය සරත් ෆොන්සේකා වැඩිදුරටත් සඳහන් කරයි. කෙසේ නමුත් රටේ ඉදිරි ගමන සහ පරිපාලනය අඩාල කර දැමීමට ඇතැම් කණ්ඩායම් ක්‍රියාත්මක වෙමින් ඇති හෙයින් ඊට මුහුණ දීම සඳහා නව සංවිධානයක් ඇතිකොට එය තමා භාරයට පත් කිරීමට ජනාධිපතිවරයා යෝජනා කළ බවද අමාත්‍යවරයා සඳහන් කළේය. “ආරක්ෂක අංශ නොවෙයි, හදිසි අවස්ථා පිළිබඳව, හදිසි ගැටළු සහගත තත්වයන් පිළිබඳව සහ අත්‍යවශ්‍ය සේවාවන් පවත්වා ගෙනයාම සහ කළමනාකරණය කර ගැනීම සඳහා යම්කිසි සංවිධානයක් ඇති කර එම නව සංවිධානය මා යටතට පත් කරන්න අවශ්‍යයි කියන යෝජනාවයි ජනාධිපතිතුමා ඉදිරිපත් කළේ,” යැයි ෆීල්ඩ් මාර්ෂල් සරත් ෆොන්සේකා සඳහන් කරයි. එම කාර්යයේදී අදාළ අමාත්‍යාංශ, පොලිසිය සහ ආරක්ෂක අංශ ඇතුළුව වෙනත් ආයතන නව සංවිධානයට සම්බන්ධ වෙන බව සඳහන් කළ ෆීල්ඩ් මාර්ෂල් සරත් ෆොන්සේකා, නව පදවිය තුළ තමා ආරක්ෂක අංශවලට අණ දීමක් සිදු නොකරන බව අවධාරණය කරයි. නව පදවිය තවමත් යෝජනාවක මට්ටමේ පවතින බව සඳහන් කළ ෆීල්ඩ් මාර්ෂල්වරයා එවැනි තනතුරක් පවරනු ලැබුනොත් එය භාර ගන්නේ යැයිද සඳහන් කර ඇත. රටේ ඉදිරි ගමන සහ පරිපාලනය අඩපණ කිරීමට ඇතැම් කණ්ඩායම් උත්සාහ කරන හෙයින් එවැනි ආයතනයක් ආරම්භ කිරීමට ජනාධිපතිවරයා අදහස් කරන්නට ඇතැයි තමා සිතන්නේ යැයිස අමාත්‍ය සරත් ෆොන්සේකා මහතා සඳහන් කර යි. මූලාශ්‍ර බීබීසී", "URL": "https://lankatruth.com/si/?p=33421", "Category": "පුවත්", "Parent URL": null}