{"Source": "Lankatruth", "Timestamp": "June 24, 2018", "Headline": "බැඳුම්කර වාර්තාවේ ඇමුණුම් හෙළි කිරීම ගැන නීතිපති තීරණය ජනපති ලේකම්ට", "News Content": "මහ බැංකුවේ සිදුවූ වාංචාසහගත බැඳුම්කර ගනුදෙනුව සම්බන්ධයෙන් ජනාධිපති කොමිසමේ විමර්ශන වාර්තාවේ ඇමුණුම් ප්‍රසිද්ධ කිරීම සම්බන්ධයෙන් නීතිපති තීරණය දැනුම්දෙමින් පසුගිය සිකුරාදා (22) ජනාධිපති ලේකම්වරයා වෙත ලිපියක් යොමු කළ බව නීතිපති දෙපාර්තමේන්තුව සඳහන් කරයි. ජනාධිපති ලේකම් ඔස්ටින් ප්‍රනාන්දු මහතා කළ ඉල්ලීමට පිළිතුරු ලෙස එම ලිපිය යොමු කර තිබේ. ඇතැම් ඇමුණුම් ප්‍රසිද්ධ කිරිම විභාග වෙමින් ඇති අපරාධ නඩු සහ සිවිල් නඩුවලට බාධාවක් ඇති විය හැකි බව ඉන් දැනුම් දී ඇත. ඇතැම් ඇමුණුම් කිහිපයක් ප්‍රසිද්ධ කිරිමෙන්, විමර්ශනවලට කිසිඳු බාධාවක් නොවන බවද අදාළ ලිපිය මගින් ජනාධිපති ලේකම්වරයා වෙත දැනුම් දුන් බව නීතිපතිවරයා සඳහන් කරයි. නීතිපති ජයන්ත ජයසූරිය මහතා මේ සම්බන්ධයෙන් මාධ්‍ය වෙත ප්‍රකාශයක් ලබා දෙමින් සඳහන් කරවන්නේ ජනපති කොමිසමට ශ්‍රී ලංකා මහ බැංකුව සහ මුදල් මණ්ඩලය විසින් ඉදිරිපත් කර ඇති රහසිගත ලේඛන ප්‍රසිද්ධ කිරිම සම්බන්ධයෙන් එම ආයතනවලින් නිර්දේශ ලබා ගත යුතු බව තමා දැන්වූ බව ය. කොමිෂන් සභා වාර්තාවට තුන්වන පාර්ශව විසින් ඉදිරිපත් කර ඇති ලේඛන පිළිබඳ වෙන් වෙන්ව නිර්දේශ ලබාගත යුතු බවද ඔහු සඳහන් කරයි. මහ බැංකු බැදුම්කර ගනුදෙනුවට අදාළව සිදු කෙරෙන අපරාධ පරීක්ෂණ දෙපාර්තමේන්තු විමර්ශනවලදී අනාවරණ වන කරුණු සම්බන්ධයෙන් විශේෂ අධ්‍යයනයක් සිදු කරමින් ඇති බවද නීතිපති ජයන්ත ජයසූරිය මහතා වැඩිදුරටත් ප්‍රකාශ කරයි.", "URL": "https://lankatruth.com/si/?p=55102", "Category": "පුවත්", "Parent URL": null}