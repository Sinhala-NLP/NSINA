{"Source": "Lankatruth", "Timestamp": "July 3, 2021", "Headline": "ළමුන් 100ට අඩු පාසල් මේ මාසයේ යළි විවෘතවෙයි…", "News Content": "කොවිඩ් වසංගතය හමුවේ මේ වනවිට වසා දමා තිබෙන පාසල් සෞඛ්‍ය නිර්දේශවලට යටත්ව විවෘත කිරීමේ පියවරක් වශයෙන් ළමුන් 100ට අඩු පාසල් සෞඛ්‍ය අංශවල පූර්ණ නිර්දේශවලට අනුකූලව ජුලි මාසය තුළ විවෘත කිරීමට සුදුසු ප්‍රායෝගික වැඩපිළිවෙළක් දියත් කිරීමට අපේක්ෂා කරන බව අධ්‍යාපන අමාත්‍ය මහාචාර්ය ජී.එල් පීරිස් සඳහන් කරයි. ඔහු මේ බව පැවසූවේ ඊයේ (02) ඉසුරුපාය අධ්‍යාපන අමාත්‍යාංශයේදී පැවති මාධ්‍ය හමුවකදීය. ඒ අනුව පාසල් 2962ක් මූලික වශයෙන් සෞඛ්‍ය නිර්දේශ මත ජූලි මාසය තුළ විවෘත කිරීමටත් අනෙකුත් පාසල් නිසි සැලසුමකට අනුව විවෘත කිරීමටත් අපේක්ෂා කෙරන බවද ඇමතිවරයා පවසයි. ළමුන් 50ට අඩු පාසල් 1,439ක් සහ ළමුන් 51-100 දක්වා පාසල් 1,523ක් ඇතැයි ඇමතිවරයා සඳහන් කරයි. පාසල් විවෘත කිරීමට පෙර සියලුම ගුරුවරුන්ට, නිලධාරීන්ට, විදුහල්පතිවරුන්ට එන්නත් ලබාදීමට කටයුතු කරන බවද ඔහු සඳහන් කරයි. එමෙන්ම අන්තර්ජාල පහසුකම් නොමැති දූ දරුවන් සඳහා රටපුරා එම පහසුකම් සපයා දිය හැකි මධ්‍යස්ථාන 2000ක් විවෘත කිරීමටත් මහින්දෝදය විද්‍යාගාර, පාසල්, පන්සල් සහ ප්‍රජාශාලා ඒ සඳහා යොදාගැනීමටත් අපේක්ෂා කරන බවද ඇමතිවරයා සඳහන් කරයි. දිස්ත්‍රික් සංවර්ධන කමිටු සභාපතිවරු, කලාප අධ්‍යක්ෂවරු මෙන් ම විදුහල්පතිවරුන් විසින් එම ස්ථාන 2096ක් හඳුනාගෙන ඇති අතර ජුලි මස 05වන දින එම මධ්‍යස්ථාන ආරම්භ කිරීමට අපේක්ෂිත බව ද අමාත්‍යවරයා අවධාරණය කළේ ය.", "URL": "https://lankatruth.com/si/?p=118934", "Category": "කොවිඩ් -19 (කොරෝනා ) පුවත්", "Parent URL": null}