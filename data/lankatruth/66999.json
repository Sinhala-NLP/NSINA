{"Source": "Lankatruth", "Timestamp": "January 25, 2019", "Headline": "ගෝඨාට එරෙහි කෞතුකාගාර නඩුවේ සාක්ෂිකරුවන් 3කට රට යන්න අවසර", "News Content": "රාජපක්ෂ පාලන සමය තුළ ඩී. ඒ. රාජපක්ෂ අනුස්මරණ කෞතුකාගාරය ඉදිකිරීමේදී ඉඩම් ගොඩ කිරීමේ හා සංවර්ධනය කිරිමේ සංස්ථාවට අයත් රුපියල් මිලියන 33.9ක මුදලක් සාවද්‍ය පරිහරණය කළ බවට චෝදනා කරමින් හිටපු ආරක්ෂක අමාත්‍ය ගෝඨාභය රාජපක්ෂ මහතා ඇතුළු විත්තිකරුවන් හත් දෙනෙකුට එරෙහිව පවතින නඩුව අද(25) කොළඹ ත්‍රිපුද්ගල විශේෂ මහාධිකරණය හමුවේ කැඳවා තිබූ අතර එහිදී පැමිණිල්ලේ සාක්ෂිකරුවන් තිදෙනෙකුට විදෙස් ගතවීම සඳහා මහාධිකරණය අවසර ලබා දුන්නේය. මහාධිකරණ විනිසුරු සම්පත් අබේකෝන් (සභාපති), චම්පා විජේරත්න සහ චම්පා ජානකී රාජරත්න විනිසුරු මඬුල්ල නියෝජනය කළේය. සාක්ෂිකරුවන් වෙනුවෙන් පෙනීසිටි නීතීඥවරුන් ඉදිරිපත් කළ කරුණු සළකා බැලූ විනිසුරු මඬුල්ල නඩුවේ සාක්ෂිකරුවන් වන ඩබ්ලිව්.එම්.ඒ.එස්. ඉද්දවෙල සහ රොහාන් සෙනෙවිරත්න යන සාක්ෂිකරුවන් දෙදෙනාට රාජකාරිමය කටයුතු සඳහා විදේශ ගත වීම සඳහා අවසර ලබා දුන්නේය. එසේම නඩුවේ සාක්ෂිකරුවෙකු වන සුරේන් බණ්ඩාර නැමැත්තාට ඕස්ට්‍රේලියාව බලා පිටත්ව යාමට අවසර ලබාදෙන ලෙස සිදුකරන ලද ඉල්ලීම පිළිගත් අධිකරණය රුපියල් ලක්ෂ 15 බැගින් වූ පුද්ගලික ඇප දෙකක් සහ නැවත අධිකරණය දැනුම්දෙන අවස්ථාවක සාක්ෂි ලබාදීම සඳහා අධිකරණය හමුවේ පෙනී සිටින ලෙස ද නියෝග කළේය.", "URL": "https://lankatruth.com/si/?p=66999", "Category": "පුවත්", "Parent URL": null}