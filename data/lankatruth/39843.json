{"Source": "Lankatruth", "Timestamp": "August 24, 2017", "Headline": "SAITM උපකුලපති අත්අඩංගුවට ගත හැකියි", "News Content": "රගර් ක්‍රීඩක වසීම් තාජුඩීන් ඝාතන සිද්ධියේ සැකකරුවෙකු ලෙස කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා අත්අඩංගුවට ගැනීමේ හැකියාවක් පවතින බව අපරාධ පරීක්ෂණ දෙපාර්තමේන්තුව අද (24) අධිකරණයට දැනුම් දී තිබේ. අදාළ නඩුව කොළඹ මහේස්ත්‍රාත් අධිකරණය හමුවේ කැඳවු අවස්ථාවේ අපරාධ පරික්ෂණ දෙපාර්තමේන්තුව වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල් ඩිලාන් රත්නායක මහතා එම දැනුම්දීම සිදුකර ඇත. අධිකරණයෙන් ලබාගත් සෝදිසි වරෙන්තුවකට අනුව මියගිය වසීම් තාජුඩීන්ගේ අස්ථි කොටස් අස්ථානගත කිරීමේ සිද්ධිය සම්බන්ධයෙන් තවදුරටත් පරීක්ෂණ පවත්වන බව කියා ඇති නියෝජ්‍ය සොලිසිටර් ජනරාල්වරයා සිද්ධියට අදාළව කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා අත්අඩංගුවට ගැනීමේ හැකියාවක් පවතින බව කියා තිබේ. ආනන්ද සමරසේකර මහතා මේ වනවිට මුදලට වෛද්‍යඋපාධිය විකුණන මාලඹේ සයිටම් පෞද්ගලික ආයතනයේ උපකුලපතිවරයා ලෙස කටයුතු කරන අතර ඔහු කොළඹ ප්‍රධාන අධිකරණ වෛද්‍ය නිලධාරීවරයා ලෙස කටයුතු කරන සමයේ සිදු වූ වසීම් තාජුඩීන් ඝාතනය සම්බන්ධයෙන් වෛද්‍ය වාර්තාව නිකුත් කරමින් එය හදිසි අනතුරකින් සිදු වූ මරණයක් ලෙස හුවා දක්වමින් වැරදි තොරතුරු අධිකරණයට ලබා දී තිබිණි. වසීම් තාජුඩීන්ගේ අස්ථි කොටස් අස්ථානගත කිරීමේ සිද්ධියටද මොහු චෝදනා ලැබ සිටිති.", "URL": "https://lankatruth.com/si/?p=39843", "Category": "පුවත්", "Parent URL": null}