{"Source": "Lankatruth", "Timestamp": "June 9, 2021", "Headline": "නව ලිබරල්වාදය පීරූ ජනාධිපතිවරණයේදී මරාගෙන මැරෙන මෙහෙයුමක!", "News Content": "ඉක්වදෝරයේ වමේ ව්‍යාපාරයේ පරාජයත් සමග මේ වනවිට ලෝක වමේ කඳවුරේ අවධානයට ලක් වී ඇත්තේ පිරු දේශයේ පැවති ජනාධිපතිවරණය දෙසටයි. අප්‍රියෙල් 11 පැවති ජනාධිපතිවරණයේ පළමු වටයේදී නිදහස් පීරු දේශයක් සඳහා නම් වූ මාක්ස්-ලෙනින්වාදී පක්ෂයේ වමේ අපේක්ෂක වන pedro castillo 18%ක් හා 1990-2000 කාලය තුලදී ඒකාධිපති පාලනයක් ගෙන ගිය alberto pujimari ගේ දියණිය වන Keiko Fujimori (13%) ලබා ගනිමින් දෙවැනි වටයට සුදුසුකම් ලැබුවාය. පළමු වටය අවසන් වූ වහාම කොමියුනිස්ට් විරෝධී ප්‍රචාරක ජාලය උත්සන්න වුයේ Pedro Castillo විසින් උතුරු කොරියාවේ හා වෙනිසුලාවේ පන්නයේ පාලනයකට රට ගෙන යන බවට ගෙන ගිය දැවැන්ත මාධ්‍ය මෙහෙයුමක් ඇති කරමින් ජනතාව තුල අනිසි බියක් ඇති කරමිනි. ඒ අතර සිදුවූ අන්තර් ජාතික මුල්‍ය අරමුදලේ හදිසි මැදිහත්වීමක් කෙරෙහිද විශේෂ අවධානයක් මේ වනවිට යොමුවී ඇත. සැබෑ වමේ ව්‍යාපාරයක් රහසිගත දේශපාලනයේ සිට නිත්‍යානුකුලභාවයට පැමිණ මැතිවරණ වලට ඉදිරිපත්වීම තරම් ධනපති පංතිය තිගැස්සීමට ලක්වන කාරණයක් තවත් නොමැති බව පැවසුවේ එංගල්ස්ය. මෙම සත්‍යය මේ වනවිට ලොව පුරාත් විශේෂයෙන්ම දකුණු ඇමරිකාව තුල යතාර්ථයක් බවට පත් වෙමින් පවතී. ජාතිවාදය ඇවිස්සීම, වමේ පක්ෂ මැතිවරණ වලට ඉදිරිපත් වන නම් වලට සමාන නම් ඇති පක්ෂ ලියා පංදිචිකර ඔත්තුකරුවන්, සිවිල් චරිත, ස්ත්‍රීවාදීන්, පරිසරවේදීන්, යුධ වීරයින් ඉදිරිපත් කරමින් ඡන්ද කඩා දමමින් හා දැවැන්ත ප්‍රචාරක ජාල ඔස්සේ ලිබරල්වාදය පෝෂණය කරනු ලබන තම අපේක්ෂකයින් බලයට ගෙන එම සඳහා නව උපක්‍රම අත්හදා බැලීමට නව ලිබරල්වාදයේ කුලී සේනාංක අතිෂයින් දක්ෂය. පසුගිය අප්‍රියෙල් මාසයේ ඉක්වදෝරයේ පැවැති ජනාධිපතිවරණයේදී හිටපු ජනාධිපති රෆායල් කොරයාගේ වමේ අපේක්ෂකයා වන වයස අවුරුදු 36ක් වූ Andrés Arauz (47,49 %) පරාජය වූයේ බැංකු නිලධාරියෙකු හා අන්තර් ජාතික මුල්‍ය අරමුදලේ සේවය කල වයස 65ක් වූ හැරමිටියකින් ගමන් කරන Guillermo Lasso (52,51 %) ටය. මෙම මැතිවරණයේදී බරපතල දුෂණ සිදුවී තිබිණි. මේ ආකාරයේම මැතිවරණ මෙහෙයුමක් පීරු දේශයේත් පසුගිය අප්‍රියෙල් මාසයේ 13 වැනිදා අවසාන වූ එරටේ ජනාධිපතිවරණයේ පළමු වටයේ සිට ක්‍රියාවට නැගුණි. ඇයගේ ප්‍රචාරක ජාලය හා රටේ දක්ෂිණාංශික මාධ්‍යයන් ඉතාමත් සාහසික ලෙස මඩ ප්‍රචාර, අසත්‍යයන්, පතුරවමින් වමේ අපේක්ෂක pedro castillo ගේ සමාජවාදී වැඩපිළිවෙලට පහර දෙන ලදී. බලයට පැමිණියොත් ඔබගේ නිවෙස්, ඉඩම්, හරකා බාන රජයට ගනු ඇතැයි වැනි ඉතාමත් පහත් ප්‍රචාරයන් ඔස්සේ තරුණ ප්‍රජාවගේ හා රටේ මධ්‍යම පන්තියේ මොළ සෝදමින් මෙම මෙහෙයුම දියත් වී තිබේ. ඒ අතර මාවෝවාදී සියන්පාත් ගරිල්ලා සංවිධානය සිදුකලා යයි පවසමින් ත්‍රස්ත්‍ර ප්‍රහාරයක්ද එල්ලකර ගොවියන් 16 දෙනෙකු කපා කොටා ඝාතනය කරනු ලැබිණි. එමගින් ජනාධිපතිවරණයේ පළමු වටයේදී 13%ක් පැවතී Keiko Fujimori ගේ ජනප්‍රියතාවය 47%ක් දක්වා ගෙන එනු ලැබුවේ මෙම කොමියුනිස්ට් විරෝධී ප්‍රචාරක ජාලය හා ත්‍රස්ත්‍ර ප්‍රහාරයේ වගකීම ද වමේ අපේක්ෂක pedro castillo මත පටවමිනි. මැතිවරණය අවසාන සතිය වනවිට සටන කොමියුනිස්ට්වාදය හා නව ලිබරල්වාදය අතර ද්වන්ධ සටනක් බවට පත් වී තිබිනු බව බටහිර පුවත්පත් පවා වාර්තා කර සිටියහ. Keiko Fujimori ජනාධිපතිවරණයේදී ලිබරල්වාදයේ අපේක්ෂිකාව වනුයේ දුෂණ වංචාවක් හේතුවෙන් මාස 16ක රිමාන්ඩ් භාරයේ සිට තාවකාලිකව නිදහස් වීමෙන් පසුවය. අධිකරණය ඇයට වසර 30ක සිර දඬුවමක් නියම කර තිබේ. බ්‍රසීල සමාගමක් වන Odebrecht සමාගම සමග සිදුකල වංචාවකදී අල්ලස් ලබාගැනීම පිළිබඳව ඇය චෝදනා ලබා සිටින අතර ඇය එරට ජනාධිපතිනය වුවහොත් එම දුර කාලයේදී සිර භාරයට නොගොස් ආරක්ෂාවීමට හැකියාව ඇයට ලැබෙනු ඇත. 2016 සිට පීරු රටේ පැවතියේ ආර්ථික අවපාතයකින් හා දේශපාලනය අස්ථාවර භාවයකින්ය. මේ වනවිට හිටපු ජනාධිපති Alberto Fujimori (1990-2000), සිටිනුයේ දුෂණ චෝදනා හා සියන්පාත් මාවෝවාදී අරගලය මර්දනය කිරීමේදී මානවවාදයට එරෙහිව සිදුකරන ලද මිනීමැරුම් චෝදනා යටතේ වසර 25ක සිර දඩුවම් විඳිමිනි. ඔහුගේ දියණිය Keiko Fujimori පවසනුයේ ඇය බලයට පත්වුවහොත් තම පියා සිර ගෙදරින් නිදහස් කරනා බවයි. මිලියන 33ක ජනතාවක් වෙසෙන පීරූ දේශයේ කොරෝනා වසංගතය හේතුවෙන් පුද්ගලයින් 189000ක් මියගොස් ඇත. මිය ගිය ප්‍රමාණය ජනගහනයෙන් 5%ක් ලෙස සැලකේ. එරටේ ඡන්දය පාවිච්චිකිරීම අනිවාර්‍ය වන අතර චන්ද පොලට නොගියොත් දඩයක් ගෙවීමට සිදුවේ. පීරූ රාජ්‍යය ඛණිජ තෙල්, රත්තරං, රිදී, තඹ, සින්ක්, ඊතෙන්, වැනි ස්වභාවික සම්පත් වලින් ගහණ රටකි. කොරෝනා වසංගතය හේතුවෙන් 2020 දී අභ්‍යන්තර දල ජාතික නිෂ්පාදනයෙන් 12.5% ක් පීරූ දේශයට අහිමි වන අතර මිලියන 2ක පිරිසකට රැකියා අහිමි විණි. එසේම තවත් මිලියන තුනක් අන්ත දුප්පතුන් බවට පත් වුහ. දිනෙන් දින ඉහල යන ඛණිජ තෙල් මිල සලකා බලද්දී මෙවැනි රටක් අහිමි කර ගැනීමට මුල්‍ය සමාගම් සුදානම් නොමැති බව වැටහෙනුයේ අන්තර් ජාතික මුල්‍ය අරමුදල හදිසියේ ඩොලර් බිලියන 11ක් පීරු දේශයට ජනාධිපතිවරණය ආරම්හ වූ මොහොතේ සිට ලබාදීම තුලය. 2017දී දින 80ක් පුරා වැඩි පඩි ඉල්ලා පැවති ගුරු වර්ජනයට නායකත්වය දුන් pedro castillo එම සියලු ඉල්ලීම් ලබාගත්තේ එවකට පැවතී ලිබරල් රජය දණ ගස්සවමිනි. සෞඛ්‍යය, අධ්‍යාපනය හා කෘෂිකර්මය ඔහුගේ සමාජවාදී වැඩපිළිවෙල තුල ප්‍රධාන කේෂ්ත්‍ර විනි. තෙල් හා මිනිරන් සංචිතයන් ජනසතු කිරීම, ලිබරල් ආර්ථික ප්‍රතිපත්ති දිරිමත් කරන ව්‍යවස්ථාව අහෝසි කර නව ව්‍යවස්ථාවක් සම්පාදනය කිරීම වැනි පොරොන්දු දෙස බැලීමේදී අන්තර් ජාතික මුල්‍ය අරමුදලේ කුලප්පුව තේරුම් ගත හැක. අන්තර් ජාතික මුල්‍ය අරමුදල ඩොලර් බිලියන 11ක් හදිසියේ 2020 දී අභ්‍යන්තර දල ජාතික නිෂ්පාදනයෙන් 12.5% ක් අහිමි වුනු රටකට රටේ ආර්ථිකය ගොඩනැගීම සඳහා යයි කියමින් ලබාදීම පිළිබඳව හා කොමියුනිස්ට් විරෝධී ප්‍රචාරක ජාලය සම්බන්ධයක් ඇත්දැයි වාම විචාරකයින් ප්‍රශ්ණ කරනුයේ මේ නිසාය.1996 දී රුසියාවේ ඒ වන විට ජනප්‍රියතාවය පහලම (8%) මට්ටමක සිටි යෙල්සීන්ව ඉහලට එසවීම සඳහා ඩොලර් මිලියන 27ක් පොම්ප කරනු ලැබුවේද මෙම මුල්‍ය ආයතනයම වේ. එම රුසියානු ජනාධිපතිවරණයේදී එරට කොමියුනිස්ට් පක්ෂ අපේක්ෂක Guennadi Ziouganov ට එරෙහිව සිදුකල මැතිවරණ ප්‍රවාහයේ මුලික සටන් පාථය වුයේද කොමියුනිස්ට් යකාට හා ත්‍රස්ත්‍රවාදයට එරෙහිව සටනක් ලෙසිනි. ඉරිදා පැවති පීරූ දේශයේ ජනාධිපතිවරණ ප්‍රථිපල ලබාදීම තවමත් අවසන්වී නොමැත. මේ වනවිට Keiko Fujimori(52%) ජයගෙන ඇතිබව පැවසුනත් දෙදනාම කරට කර සිටින බව තවත් වාර්තා වලින් කියවේ. මැතිවරණ ප්‍රවාහ වලදී නව ලිබරල්වාදයේ හැසිරීම හඳුනාගැනීමට පීරූ මැතිවරණය විග්‍රහ කරගැනීම ලොව සියළු වමේ පක්ෂවලට අත්‍යවශ්‍ය පුර්විකාවක් වනු බවට කිසිදු සැකයක් නොමැත. විශාල හොඳින් සංවිධානය වූ පක්ෂයක් නොවුණත් pedro castilloගේ මාක්ස් ලෙනින්වාදී පක්ෂය නව ලිබරල් වාදය වෙවුලුවාලීමට සමත් විය. ජනාධිපති සටන පරාජය වුවත් දීර්ඝ කාලයක පංති සටන් ඉතිහාසයක් ඇති පීරූ රාජ්‍යයේ ජනතාව මෙම කුඩා පක්ෂය මත තැබූ විශ්වාශය හා සමාජවාදය පිලිබඳ සිහිනය යථාර්තයක් කිරීමේ වගකීමෙන් පලායාමට වයස අවුරුදු 51ක් වන pedro castillo ගුරු මහතාට නොහැකි බව වාම විචාරකයින්ගේ මතයයි.", "URL": "https://lankatruth.com/si/?p=117887", "Category": "පුවත්", "Parent URL": null}