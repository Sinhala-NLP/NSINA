{"Source": "Lankatruth", "Timestamp": "July 13, 2023", "Headline": "සරම්ප රෝගීන් වාර්තාවීමේ වැඩිවීමක් – වසංගත රෝග විද්‍යා අංශය", "News Content": "මෙරට තුළ මේ වනවිට සරම්ප රෝගීන් වාර්තා වීමේ වැඩිවීමක් දක්නට ලැබෙන බවත් මේ වනවිට 20කට ආසන්න ආසාදිතයන් ප්‍රමාණයක් වාර්තා වී ඇති බවත් මිත්‍යා විශ්වාස පළ කරන ඇතැමි ආගමික කණ්ඩායම් විසින් දරුවන්ට සරම්ප එන්නත ලබා දීම වළක්වාලීම ඊට හේතුවී ඇති බවත් වසංගත රෝග විද්‍යා අංශය පෙන්වා දෙයි. සෞඛ්‍ය ප්‍රවර්ධන කාර්යාංශයේදී ඊයේ (12) පැවති මාධ්‍ය හමුවකට එක් වෙමින් එහි අධ්‍යක්ෂ, ප්‍රධාන වසංගත රෝග විද්‍යාඥ, විශේෂඥ වෛද්‍ය සමිත ගිනිගේ ප්‍රකාශ කර සිටියේ ශ්‍රී ලංකාව තුළ වසරකට ලක්ෂ 03ක් පමණ වූ උපදින දරුවන්ගෙන් 1,500 -1,700 අතර සංඛ්‍යාවක් මිත්‍යා විශ්වාසවල බලපෑම හේතුවෙන් සරම්ප සඳහා එන්නත ලබා නොමැති බවය. ඒ අනුව අවිද්‍යාත්මක පදනමක් මත දරුවන්ට එන්නත් ලබා නොදීම මේ වනවිට රටට ගැටලුවක්වී ඇති බවත් කඩිනමින් එන්නත ලබා නොදුන හොත් ඉදිරියේදී එම දරුවන් තවත් රෝගවලට ගොදුරු විය හැකි බවත් විශේෂඥ වෛද්‍ය සමිත ගිනිගේ එහිදී පෙන්වා දී තිබේ. “එන්නත් ලබා නොගත් දරුවන්ට, කරුණාකර දෙමාපියන් මැදිහත් වී එන්නත් ලබා දෙන්න. කිසිම ගැටලුවකින් තොරව එන්නත් ලබා දීම සෞඛ්‍ය වෛද්‍ය නිලධාරී කාර්යාල විසින් සිදු කරනවා. එන්නත් ලබා නොගත් අයගේ ලේඛනය සෞඛ්‍ය අංශ සතුව පවතිනවා. එළඹෙන සතියේ මේ දරුවන් සොයා සෞඛ්‍ය කාර්ය මණ්ඩලය නිවෙස්වලට යනවා. බලෙන් දෙන්න බැහැ. ලෙඩවල අනතුර දකින්නේ නැති නිසයි මේ අය එන්නත් නොගන්නේ.” යනුවෙන් සෞඛ්‍ය ප්‍රවර්ධන කාර්යාංශයේ අධ්‍යක්ෂ, ප්‍රධාන වසංගත රෝග විද්‍යාඥ, විශේෂඥ වෛද්‍ය සමිත ගිනිගේ මෙහිදී වැඩිදුරටත් ප්‍රකාශ කර සිටී.", "URL": "https://lankatruth.com/si/?p=149049", "Category": "පුවත්", "Parent URL": null}