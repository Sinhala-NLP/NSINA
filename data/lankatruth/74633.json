{"Source": "Lankatruth", "Timestamp": "May 26, 2019", "Headline": "කුරුණෑගල ශික්ෂණ රෝහලට කාන්තාවන් දෙදෙනෙකුගෙන් පැමිණිලි", "News Content": "සනාථ කළ නොහැකි ආකාරයට අසීමිත ලෙස වත්කම් උපයාගෙනැනීම සම්බන්ධ චෝදනා යටතේ ඊයේ (25) අලුයම කුරුණෑගල පොලිසිය විසින් සැකපිට අත්අඩංගුවට ගෙන මේ වනවිට අපරාධ පරීක්ෂණ දෙපාර්තමේන්තුවේ බාරයට ගෙනතිබෙන කුරුණෑගල ශික්ෂණ රෝහලේ ජ්‍යෙෂ්ඨ ප්‍රසව හා නාරිවේද වෛද්‍යවරයකු ලෙස සේවය කරන මොහොමඩ් ෂාෆි ෂිහාබ්ඩීන් මහතාට එරෙහිව කාන්තාවෝ දෙදෙනක් අද (26) කුරුණෑගල ශික්ෂණ රෝහලේ පාලනාධිකාරිය වෙත පැමිණිලි ක කර තිබේ. මෙසේ පැමිණිලි කර ඇත්තේ වාරියපොළ සහ කුරුණෑගල ප්‍රදේශවල පදිංචි අවුරුදු 32ක සහ 29ය යන වයස්වල පසුවෙන කාන්තාවන් දෙදෙනෙකි. කුරුණෑගල ශික්ෂණ රෝහලේ නියොජ්‍ය අධ්‍යක්ෂ වෛද්‍ය චන්දන කැඳන්ගමුව මහතා ඉදිරියේ එම කාන්තාවන්ගේ පැමිණිලි සටහන් කර ගැනීම සිදුකර ඇත. තමන් විවාහ වී කෙටි කාලයකදී ගැබ්ගෙන කුරුණෑගල ශික්ෂණ රෝහලේදී පළමු දරුවා බිහි කිරීමේ සිසේරියන් සැත්කම්වලින් යළි ගැබ් ගැනීමක් සිදු නොවූ බව ඔවුන්ගේ පැමිණිලේ සඳහන් කර තිබේ. කුරුණෑගල ශික්ෂණ රෝහලේදී තමන්ට සිසේරියන් සැත්කම් කළේ මෙම ෂාෆි ෂියාබ්දීන් නමැති වෛද්‍යවරයා වූ බැවින් තමන් නැවත ගැබ් ගැනීමකට ලක් නොවූයේ එම වෛද්‍යවරයා විසින් සිසේරියන් සැත්කමේදී තමන්ව වන්ධ්‍යකරණයකට ලක්කර ඇතැයි සැක කරන බව නම සඳහන් කිරීමට අකැමැති වූ එම කාන්තාවෝ දෙදෙනා ප්‍රකාශ කර ඇත. එම පැමිණිලි බාර ගැනීමෙන් අනතුරුව මෙම කාන්තාවන් දෙදෙනාගේම කැමැත්ත අනුව හෙට (27) ඔවුන් වන්ධ්‍යකරණයට ලක්ව ඇතිදැයි අනාවරණය කර ගැනීම සඳහා සිදු කරන පරීක්ෂාවට ලක්කරන බව කුරුණෑගල ශික්ෂණ රෝහලේ නියෝජ්‍ය අධ්‍යක්ෂ වෛද්‍ය චන්දන කැඳන්ගමුව මහතා ප්‍රකාශ කර ඇත.", "URL": "https://lankatruth.com/si/?p=74633", "Category": "පුවත්", "Parent URL": null}