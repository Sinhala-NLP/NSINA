{"Source": "Lankatruth", "Timestamp": "September 20, 2019", "Headline": "සුදු වෑන් රථයකින් පැහැරගත් බෙරලපනාතර පුද්ගලයා සොයා ගනියි", "News Content": "මාතර බෙරලපනාතර නගරයේදී සුදු වෑන් රථයකින් පැහැර ගැනීමට ලක්වූප්‍රදීප් සුරංග එදිරිසංහ නැමැත්තා අතුරුගිරිය ප්‍රදේශයේ රහසිගත ස්ථානයක රඳවා සිටියදී අද(20) සොයාගෙන තිබේ. ඌරුබොක්ක පොලිස් ස්ථානාධිපති පොලිස් පරීක්ෂක ගිහාන් රාජපක්ෂ මහතා ප්‍රමුඛ පොලිස් කණ්ඩායමක් විසින් සිදුකළ විශේෂ මෙහෙයුමකින් පසු පැහැරගැනීමට ලක්වූ පුද්ගලයා සහ එම පැහැරගැනීම සිදුකළ සැකකරුවන් තිදෙනෙකු ද සුදු වෑන් රථයක් ද අත්අඩංගුවට ගෙන තිබේ. මෙලෙස පැහැරගැනීමට ලක්වූයේ බෙරලපනාතර ප්‍රදේශයේ විවිධ සේවා සමූපකාර සමිතියේ අධ්‍යක්ෂ මණ්ඩල නිලධාරියෙකු ලෙස කටයුතු කරන්නෙකි. ඔහු සිය දරුවන් දෙදෙනා පාසල වෙත ඇරලවීමට ගොස් සිටි අවස්ථාවේ බෙරලපනාතර පොළ අසළදී සුදු වෑන් රථ දෙකකින් පැමිණි පුද්ගලයන් පිරිසක් විසින් පැහැරගැනීමට ලක්කර තිබිණි. පැහැර ගැනීමෙන් පසු පොලීසිය නොමඟ යැවීමට එක් වෑන් රථයක් ඌරුබොක්ක දෙස සිට කොටපොල දෙසටත්, අනෙක් වෑන් රථය කොටපොල දෙස සිට ඌරුබොක්ක දෙසටත් ධාවනය වී ඇති බව මූලික පොලිස් විමර්ශණ වලදී අනාවරණය වී ඇත. එම රථ දෙකෙන් එකක් කොට්ටාව ප්‍රදේශයේ මොටර් රථ කුලියට ලබාදෙන ස්ථානයක තිබියදී පොලීසිය සොයාගෙන තිබේ. පැහැර ගැනීමට හේතුව වැල්ලවත්ත ප්‍රදේශයේ ඉඩමක් මිලදී ගැනීමේ සිද්ධියකට අදාලව ඇතිවූ ගැටුම්කාරී තත්වයක් බව පොලීසිය සැක පළකරයි.", "URL": "https://lankatruth.com/si/?p=81222", "Category": "පුවත්", "Parent URL": null}