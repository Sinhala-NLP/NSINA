{"Source": "Lankatruth", "Timestamp": "March 15, 2022", "Headline": "බොරතෙල් මිල 8%කින් පහළට", "News Content": "රුසියාව, යුක්රේනය ආක්‍රමණය කිරීමත් සමඟ ජාත්‍යන්තර වෙළෙඳපොළේ බොරතෙල් බැරලයක මිල වාර්තා ගත අයුරින් ඉහළ ගිය අතර මේ වනවිට සති දෙකකට පසු ලෝක වෙළෙඳපොළේ බොරතෙල් මිල ගණන් ඊයේ (14) 8%කින් පහත වැටිණි. බ්‍රෙන්ට් මිල ගණන්වලට අනුව බොරතෙල් බැරලයක මිල ඇමෙරිකානු ඩොලර් 8.64 කින් එනම් 7.7%කින් ඇමෙරිකානු ඩොලර් 104.03ක් දක්වා පහත වැටී ඇති අතර ඇමෙරිකා එක්සත් ජනපදයේ වෙස්ට් ටෙක්සාස් ඉන්ටර්මීඩියට් මිල ගණන්වලට අනුව බොරතෙල් බැරලයක මිල ඇමෙරිකානු ඩොලර් 8.74කින් එනම් 8.0%කින් ඇමෙරිකානු ඩොලර් 100.59ක් දක්වා පහත ඇත. රුසියානු-යුක්රේන යුද්ධය ආරම්භ වීමෙන් අනතුරුව මේ දක්වා ගෙවුණු කාලයේදී බොරතෙල් බැරලයක මිල ආසන්න වශයෙන් 34%කින් ඉහළ ගොස් තිබේ. ජාත්‍යන්තර වෙළෙඳපොළේ බොරතෙල් බැරලයක මිල ගණන් 2020 වසරේ ජූනි මාසයෙන් පසු දැඩි උච්ඡාවචනයට ලක්වූ දින 30 ලෙස ඉකුත් දින 30 දැක්විය හැකි ය.", "URL": "https://lankatruth.com/si/?p=130038", "Category": "ආර්ථික පුවත්", "Parent URL": null}