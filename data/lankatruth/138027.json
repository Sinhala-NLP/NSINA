{"Source": "Lankatruth", "Timestamp": "August 12, 2022", "Headline": "කිරිසප්පයන් සිටින අම්මලා රට යැවීමට රනිල් සැරසේ", "News Content": "විදේශ රැකියා මව්වරුන්ගේ දරුවන්ගේ ආරක්ෂාව වෙනුවෙන් මෙතෙක් පනවා තිබූ නීති රීති වෙනස් කිරීමට රනිල් වික්‍රමසිංහගේ ආණ්ඩුව කඩිනමින් කටයුතු කරමින් සිටී. රැකියා සඳහා විදෙස් ගතවන මවකගේ බාලම දරුවාගේ අවම වයස අවුරුදු 5ක විය යුතු බවට 2007දී කැබිනට් තීරණයක් ගෙන තිබිණි. නමුත් එය නීතියක් බවට පත් කිරීම මහින්ද රාජපක්ෂ ආණ්ඩුව විසින් දිගින් දිගටම කල් දමා තිබූ අතර 2014දී පනවන ලද චක්‍ර ලේඛයක් මගින් නීති ගත කරනු ලැබීය.  නමුත්, මේ වනවිට රට මුහුණ දී තිබෙන අතිශය බරපතළ විදේශ විනිමය අර්බුදය හමුවේ කිරි දරුවන්ගේ අනාගත ජීවිතයම අනතුරට පත්කරමින් බාලම දරුවාගේ වයස අවුරුදු 2 සම්පූර්ණවීමත් සමඟ එවැනි මව්වරුන්ට විදේශ රැකියා සඳහා යාමට අවසරදීමට වර්තමාන ජනාධිපති ප්‍රමුඛ ආණ්ඩුව නීති සැලසුම් කරමින් සිටී.  මෙයට අමතරව විදේශ රැකියා සඳහා පිටත්වන කාන්තාවන්ගේ අවම වයස අවුරුදු 23ක් විය යුතු බවට මෙතෙක් නීතියක් පැවතුන ද එම වයස අවුරුදු 21 දක්වා පහත හෙළීමට නීති සංශෝධනය කිරීමේ සූදානමක් පවතී.", "URL": "https://lankatruth.com/si/?p=138027", "Category": "පුවත්", "Parent URL": null}