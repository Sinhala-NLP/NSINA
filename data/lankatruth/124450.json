{"Source": "Lankatruth", "Timestamp": "October 11, 2021", "Headline": "ඉන්ධන අර්බුදයක් මැද සිටින ලෙබනනයේ තෙල් ගබඩාවක් ගිනි ගනී", "News Content": "ඉන්ධන අර්බුදයකට මැදිව සිටින ලෙබනනයේ, සහරානි බලාගාරය අසල පිහිටි විශාල ප්‍රමාණයේ ඉන්ධන ගබඩා ටැංකියක් ගිනි ගැනීමත් සමග ලෙබනයේ බරපතළ අර්බුදකාරී තත්වයක් නිර්මාණය කර ඇතැයි වාර්තා වේ. ගින්න හටගත් ආකාරය පිළිබඳව මේ දක්වා තොරතුරක් වාර්තා නොවන අතර එරට ගිනිනිවන භටයින් මහත් පරිශ්‍රමයක් දරා ඉන්ධන ගබඩාවේ හටගත් ගින්න නිවා දැමීමට කටයුතු කර ඇති අතර ගින්න සමග ඒ ආසන්නයෙන් දිවෙන අල් සහරානි අධිවේගී මාර්ගයේ ගමනාගමනය ද නතර කර තිබේ. ලෙබනනය මුහුණ දීසිටින දැවැන්ත ඉන්ධන අර්බුදය හේතුවෙන් එරට විදුලි බලයෙන් 40% ක් සපයන ප්‍රධාන බලාගාර දෙක සෙනසුරාදා දින වසා දැමීමට සිදු වූ අතර මිලියන හයකට ආසන්න ලෙබනන් වැසියටන් එම දින දෙක අන්ධකාරයේ ගතකිරීමට සිදුව තිබිණි. එසේම ඩොලර් අර්බුදයකට මුහුණ දීසිටින ලෙබනනයට මේ මොහොතේ ඉන්ධන ගබඩාවක් ගිනිගෙන විනාශ වීම අර්බුදයද තව තවත් උග්‍ර කිරීමට හේතු වේ. සති අන්තයේ විදුලිය විසන්ධි කිරීමෙන් පසුව ලෙබනන් හමුදාව විසින් සහරානි සහ ඩෙයාර් අම්මාර් බලාගාරවලට ගෑස් තෙල් කිලෝග්‍රෑම් 6000 ක් පුරවා නැවත බල සැපයුම යථා තත්ත්වයට පත් කළ බව එරට බලශක්ති අමාත්‍යාංශය ප්‍රකාශ කිරීමෙන් දිනකට පසු මෙම ගින්න හටගැනීමද විශේෂත්වයකි. තවද බලශක්ති සැපයුම්කරුවන්ට ගෙවීමට රට තුළ විදෙස් මුදල් නොමැති වීම නිසා එරටට බලා පැමිණි ගෑස් හා තෙල් නැව් එම මුදල් එක්සත් ජනපද ඩොලර්වලින් ගෙවන තුරු වරාය වෙත පැමිණීම ප්‍රතික්ෂේප කර ඇතැයි වාර්තා වේ. මෙවැනි තත්වයක් තුළ පසුගිය සතියේ ඉරාන විදේශ ඇමති හොසේන් අමිර්-අබ්දොල්ලාහියන් කියා සිටියේ මූල්‍යමය වශයෙන් බංකොලොත් වී සිටින ලෙබනනයට ආධාර කිරීම සඳහා ටෙහෙරානය විසින් නව බලාගාර දෙකක්, බෙයිරූට් අගනුවර සහ තවත් එකක් රටේ දකුණු ප්‍රදේශයේ මාස 18 ක කාලයක් තුළ ඉදිකිරීමට සූදානම් බවයි. ලෙබනනය මුහුණ පා සිටින ආර්ථික අර්බුදය නූතන ඉතිහාසයේ එරට මුහුණ දුන් දරුණුතම අවපාතයක් ලෙස ශ්‍රේණිගත කර ඇත. මේ වනවිට ලෙබනනයේ ජනගහනයෙන් 80% ක් පමණ අන්ත දරිද්‍රතාවයෙන් ජීවත් වන බව එක්සත් ජාතීන්ගේ සංවිධානය පසුගිය අගෝස්තු මාසයේදී කරන ලද අධ්‍යයනයකින් හෙළිව තිබේ.", "URL": "https://lankatruth.com/si/?p=124450", "Category": "පුවත්", "Parent URL": null}