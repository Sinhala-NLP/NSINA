{"Source": "Lankatruth", "Timestamp": "March 6, 2019", "Headline": "වන අලි සමීක්ෂණය තවමත් නැහැ", "News Content": "වන අලින් පිළිබඳව පැවැත්වීමට සූදානම්ව තිබූ දීපව්‍යාප්ත සමීක්ෂණය පැවැත්වීමට වනජීවී සංරක්ෂණ දෙපාර්තමේන්තුව මෙතෙක් කටයුතු කර නැති බව වාර්තා වේ. මෙම දීපව්‍යාප්ත වන අලි සමීක්ෂණය 2018 වසරේ සැප්තැම්බර් මස 23,24,25 යන තෙදින තුළ පැවැත්වීමට සැලසුම් කර තිබූ අතර මේ නිසා එම දින තුන තුළදී වන සංරක්ෂණ දෙපාර්තමේන්තුවට අයත් සංචාරක නිවාස වසා තබන බවටද වනජීවී සංරක්ෂණ දෙපාර්තමේන්තුව විසින් පසුගිය වසරේ ජූලි 24 වැනිදා නිවේදනය කර තිබිණි. එහෙත් කිසිදු හේතුවක් නොමැතිව එම සමීක්ෂණය සිදුකිරීම කල් දැමූ අතර දීපව්‍යාප්ත වන අලි සමීක්ෂණය කඩිනමින් කිරීමටත් කිසිදු වැඩපිළිවෙළක් මෙතෙක් සකස් කර නොමැති බවද අනාවරණය වේ. අවසන් වරට වන අලි සමීක්ෂණයක් සිදුකර තිබෙන්නේ 2011 වසරේදී වන අතර එම සමීක්ෂණයට අනුව රට තුළ වන අලින් සහ ඇතුන් පන්දහස් හත්සියයකට (5,700) අධිකප්‍රමාණයක් ජීවත්වන බවට වාර්තා කෙරිණි. එම සමීක්ෂණය සිදු කළ වර්ෂයේ සිට පසුගිය වසර දක්වා කාලය තුළ සෑම වසරකදීම වන අලින් සහ ඇතුන් ආසන්න වශයෙන් 250 බැගින් මියගොස් ඇති අතර අද වනවිට රටතුළ කොතරම් වන අලින් ප්‍රමාණයක් සිටිනවාද යන්න කිසිදු වගකිවයුතු ආයතනයක් සතුව වාර්තා නොමැති බවද වාර්තා වේ. ඒ අනුව මෙම දීපව්‍යාප්ත වන අලි සමීක්ෂණය පැවැත්වීම අනිවාර්යයෙන්ම කඩිනමින් සිදු කළ යුතුව තිබේ.", "URL": "https://lankatruth.com/si/?p=69835", "Category": "පුවත්", "Parent URL": null}