{"Source": "Lankatruth", "Timestamp": "May 31, 2021", "Headline": "තුන්වන රැල්ලේ ප්‍රබලත්වය මෙන්න…", "News Content": "අළුත් අවුරුදු පොකුර යනුවෙන් ආණ්ඩුව හඳුන්වන කොවිඩ් – 19 වෛරසයේ නව ව්‍යාප්ති රැල්ල අප්‍රේල් 15 වෙනි දින සිට මැයි 30 වෙනි දින දක්වා දින 45ක් තුළදී විශාල පැතිරී ඇති ආකාරය ජාත්‍යන්තර නිල සංඛ්‍යා අනුව පැහැදිලි වී තිබේ. එම තත්වයන් මෙසේය. අප්‍රේල් 15 වෙනි දින වනවිට මෙරට පළමු ආසාදිතයා හමුවීමේ සිට මාස 13කට වැඩි කාලයක් තුළදී මුළු ආසාදිත සංඛ්‍යාව 95,949ක් වී ඇත. දින 45ක් තුළදී එම සංඛ්‍යාව 183,452ක් දක්වා 87,503කින් වැඩි වී තිබේ. එසේම දෛනික රෝගීන් වාර්තා වීම අප්‍රේල් 15 වෙනිදා 212ක් වී තිබී මැයි 30 වෙනිසා එය 2859ක් වැනි ඉහළ අගයක් ගෙන තිබිණ. මේ අතර අප්‍රේල් 15වෙනි දිනට පෙර ගෙවුනු මුළු කාලය තුළදීම දිනක වාර්තා වූ වැඩිම ආසාදිතයන් සංඛ්‍යාව පෙබරවාරි 09වෙනි දින වාර්තා වී ඇති අතර එය 976කි. එහෙත් අප්‍රේල් 15වෙනි දිනෙන් පසුව දිනකදී වාර්තා වූ වැඩිම ආසාදිතයින් සංඛ්‍යාව මැයි 19 වෙනිදා 3,623ක් ලෙස සටහන් වී ඇත. අප්‍රේල් 15 වනදා වනවිට සිටි සක්‍රීය ආසාදිතයින් සංඛ්‍යාව 3,033ක් වේ. එම සංඛ්‍යාව මැයි 30 වනදා වනවිට 32,186ක් දක්වා 29,153කින් වැඩි වී ඇත. එසේම අප්‍රේල් 15වනදා වනවිට මියගිය මුළු ගණන 608ක් වී එය දින 45කදී 1,441 දක්වා දෙගුණයකටත් වඩා වැඩි ප්‍රමාණයකින් එනම් 833කින් ඉහළ ගොස් ඇත. මෙම වසර ආරම්භයේ ජනවාරි මාසය වනවිට ඉන්දියාවෙන් ඇස්ට්‍රාසෙනිකා එන්නත ලබාදීමේ ප්‍රමුඛතම රට ලෙස ශ්‍රි ලංකාව නම් කර තිබුණද එය ලබා ගැනීමේ පූර්ව අවශ්‍යතා ඉටු කිරීමට ආණ්ඩුව ක්‍රියා නොකිරීම නිසා මෙරට තුළ එන්නත් කරන ක්‍රියාවලිය ආරම්භ කිරීමට නොහැකිවී තිබිණි. එසේම යුක්‍රේන සංචාරකයන් ගෙන්වාගැනීම ඇතුළු ක්‍රියාමාර්ග නිසා සහ රට තුළ වෛරසය සම්බන්ධයෙන් මහජන මතය උදාසීන වීමට ඉඩහැර තිබූ නිසා මේ වනවිට නිවාස තුළ පවා ආසාදිතයන් මිය යන තත්වයක් උදාවී තිබේ.", "URL": "https://lankatruth.com/si/?p=117359", "Category": "කොවිඩ් -19 (කොරෝනා ) පුවත්", "Parent URL": null}