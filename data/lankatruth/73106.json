{"Source": "Lankatruth", "Timestamp": "April 30, 2019", "Headline": "ශ්‍රී ලංකාවේ සිදුකළ ප්‍රහාරයට සතුට පලකිරීමට වසර 5කට පසු ISIS නායකයා පෙනී සිටියි", "News Content": "පසුගිය පාස්කු ඉරිදා ප්‍රහාරය පලි ගැනීමේ ප්‍රහාරයක් බව ISIS නායක අබු බකර් අල් – බග්දාදි වීඩියෝ පටයක් නිකුත් කරමින් ප්‍රකාශ කර ඇත. ISIS නායක අබු බකර් අල් – බග්දාදි මෙලෙස වීඩියෝ පටයක් නිකුත් කර ඇත්තේ වසර 5කට පසුවය. සිරියාවේ මොසූල් හිදී අවසන්වරට ISIS නායකයා වීඩියෝවක් නිකුත්කර තිබූ අතර ජාත්‍යන්තර මාධ්‍ය වාර්තා කර සිටියේ ඇමරිකානු ඩ්‍රෝන ප්‍රහාරයකින් අබු බකර් අල් – බග්දාදි මියයන්නට ඇති බවය. කෙසේ වෙතත් පසුගිය පාස්කු ඉරිදා(21) ශ්‍රී ලංකාවේ කිතුනු දේවස්ථාන සහ සංචාරක හෝටල් ඉලක්ක කර ගනිමින් සිදුකළ ප්‍රහාරය සිරියාවේ Baghouz ප්‍රාන්තයේදී තම කණ්ඩායම ලද පරාජයට පළිගැනීමක් ලෙස ISIS ත්‍රස්ත නායකයා එම වීඩියෝ පටයේ සඳහන් කර ඇත. ජාත්‍යන්තර මාධ්‍ය වාර්තාකර ඇත්තේ මෙම ප්‍රහාරය ඉස්ලාමීය රාජ්‍යයේ බිඳවැටීම සහ සංවිධානයේ පසුගාමීත්වය වසා ගැනීමට එල්ලකරන ලද්දක් බවය. ත්‍රස්ථ නායකයා වීඩියෝ පටයේ සඳහන් කර ඇත්තේ ඉදිරියේදී තම රාජ්‍යට අහිමිවූ ඉරාක සහ සිරියානු බිම් නැවත ලබාගැනීමට ප්‍රහාර දියත් කරන බවය. ඔහු නිකුත්කළ වීඩියෝ පටයේ ශ්‍රී ලංකාවට අමතරව මාලි හිදී ප්‍රංශ සාම සාධක හමුදා කේන්ද්‍රකර ගනිමින් සිදුකළ ප්‍රහාරය සම්බන්ධව ද සතුට පළකර ඇත.", "URL": "https://lankatruth.com/si/?p=73106", "Category": "පුවත්", "Parent URL": null}