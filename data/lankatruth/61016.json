{"Source": "Lankatruth", "Timestamp": "October 14, 2018", "Headline": "රජරට වෛද්‍ය පීඨයේ අධ්‍යයන කටයුතු දැඩි අර්බුදයක", "News Content": "රජරට විශ්වවිද්‍යාලයේ වෛද්‍ය පීඨයේ අධ්‍යයන කටයුතුවල සිදු වී ඇති අර්බුදකාරී වාතාවරණය පිළිබඳව පැහැදිලි කිරීමට වෛද්‍ය පීඨ ශිෂ්‍ය ක්‍රියාකාරී කමිටුව පසුගියදා (11) මාධ්‍ය හමුවක් කැඳවීය. එහිදී අදහස් දැක්වූ එහි කැඳවුම්කරු දිදුල අමරසිංහ මහතා සඳහන් කළේ මේ වනවිට විශ්වවිද්‍යාලයේ වෛද්‍ය පීඨ ආචාර්යවරුන් අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කර තිබීම හේතුවෙන් මෙම තත්වය උද්ගතව ඇති බවයි. ආචාර්යවරුන් අකුරට වැඩ කිරීමේ වෘත්තීය ක්‍රියාමාර්ගයේ නිරත වන්නේ විශ්වවිද්‍යාල ආචාර්යවරුන් විශ්වවිද්‍යාලය වෙත ආකර්ශණය කර ගැනීම සදහා 2014 වර්ෂයේ සිට රජය විසින් ඔවුන්ට ලබා දුන් රදවා ගැනීමේ දීමනාව 2018 සැප්තැම්බර් මස සිට රජරට විශ්ව විද්‍යාලයේ උප කුලපතිවරයා විසින් කප්පාදු කිරීම නිසා යැයිද දිදුල අමරසිංහ මහතා අවධාරණය කළේ ය. උපකුලපතිවරයාගේ මෙම අත්තනෝමතික තීරණය හේතුවෙන් දෙපාර්තමේන්තු ප්‍රධානීන් සිය තනතුරුවලින් ඉල්ලා අස් වී ඇති බවත් වෛද්‍ය පීඨයේ පීඨාධිපතිවරයාද සිය තනතුරින් ඉල්ලා අස් වී ඇති බවත් ඔහු වැඩිදුරටත් සඳහන් කළේය. ආචාර්යවරුන්ගේ ගැටලුවලට කඩිනමින් සාධාරණ විසදුමක් ලබා දෙන ලෙස වෛද්‍ය පීඨ ශිෂ්‍ය ක්‍රියාකාරී කමිටුව බලධාරීන්ගෙන් ඉල්ලා සිටියි.", "URL": "https://lankatruth.com/si/?p=61016", "Category": "පුවත්", "Parent URL": null}