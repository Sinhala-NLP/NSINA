{"Source": "Lankatruth", "Timestamp": "April 17, 2022", "Headline": "මුදල් ඇමති, මහ බැංකු අධිපති ඇතුළු පිරිස IMF සාකච්ඡාවලට වොෂිංටන් යති", "News Content": "මුදල් ඇමති අලි සබ්රි, මහ බැංකු අධිපති ආචාර්ය නන්දලාල් වීරසිංහ සහ මුදල් අමාත්‍යාංශ ලේකම් කේ.එම්.එම් සිරිවර්ධන ජාත්‍යන්තර මූල්‍ය අරමුදල සමග සාකච්ඡා සඳහා මේ වනවිට අමෙරිකාවේ වොෂිංටන් නුවර බලා දිවයිනෙන් පිටත්ව ගොස් තිබේ. ඒ අනුව, ඔවුන් අමෙරිකාවේ වොෂින්ටන්හි පිහිටි ජාත්‍යන්තර මූල්‍ය අරමුදලේ මූලස්ථානය වෙත යාමට නියමිතය. මෙම සාකච්ඡා අප්‍රේල් මස 19 වන දින සිට 24 වන දින දක්වා පැවැත්වීමට නියමිතය. IMF සාකච්ඡා සාර්ථක වුවහොත් මෙරටට අමෙරිකානු ඩොලර් බිලියන 04කට ආසන්න මුදලක් ලැබීමට නියමිතය. එය වාරික 05කින් මෙරටට හිමිවන අතර ඒ හරහා ගෝලීය මුල්‍යකරණ ක්ෂේත්‍රයේ විශ්වසනීයත්වය තහවුරු කර ගැනීමට ද ශ්‍රී ලංකාවට හැකියාව ලැබේ. කෙසේවෙතත් මෙරටට ජාත්‍යන්තර මූල්‍ය අරමුදල මගින් මූල්‍යාධාරයක් හිමි වුවහොත් ඔවුන්ගේ යෝජනාද මෙරට තුළ ක්‍රියාත්මක කිරීමට සිදුවේ. ඒ අනුව, මෙම සංචාරය තුළදී ක්‍රියාත්මක කරනු ලබන යෝජනා සහ ඒවා ක්‍රියාත්මක කරන ආකාරය සම්බන්ධයෙන්ද දැඩි අවධානයක් යොමුවනු ඇති බව වාර්තා වේ.", "URL": "https://lankatruth.com/si/?p=132158", "Category": "පුවත්", "Parent URL": null}