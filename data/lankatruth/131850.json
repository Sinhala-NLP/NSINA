{"Source": "Lankatruth", "Timestamp": "April 11, 2022", "Headline": "රාජපක්ෂවරු හොර රහසේම ඩොලර් බිලියන 08ක ගේමකට සැරසෙති", "News Content": "රට තුළ මතුවී තිබෙන දේශපාලන අරාජිකත්වය තුළ පවා රටේ වටිනා සම්පත් ඩොලර් බිලියන 8.1කට විකිනීමට සියල්ල සූදානම් කර ඇති බවට තොරතුරු අනාවරණය වේ. මේ අතරින් මූලිකම වී තිබෙන්නේ කටුනායක බණ්ඩාරනායක ජාත්‍යන්තර ගුවන්තොටුපොළයි. එය ඩොලර් බිලියන දෙකකට බදු දීමට සූදානම් කර ඇත. එසේම කොළඹ පෝට්සිටියේ ඉඩම්ද ඩොලර් බිලියන 02කට විකිනීමට සූදානම් කර ඇත. එම මිලටම අධිවේගීමාර්ග කිහිපයක්ද බදුදීමට සූදානම් කර තිබේ. ඊට අමතරව කොළඹ වරායේ උතුරු ජැටිය දීරඝකාලීන බදු පදනම යටතේ ඩොලර් මිලියන 600කට පවරාදීමේ සූදානම් වන අතර ටෙලිකොම් සමාගමේ කොටස් 51%ක් ඩොලර් මිලියන 500කට විකිනීමට සැලසුම් කර ඇත. ඊට අමතරව රත්මලාන ගුවන්තොටුපොළ දීරඝකාලීන බදු පදනම යටතේ ඩොලර් මිලියන 400කට පවරා දීමට ඇති අතර මත්තල ගුවන් තොටුපොළද ඩොලර් මිලියන 300කට ඒ ආකාරයෙන්ම පවරා දීමට ඉදිරිපත් කර තිබේ. එසේ සූදානම් කර ඇති දේපළ විකිණීම් අතර ශ්‍රී ලංකා රක්ෂණ සංස්ථාවේ කොටස් ඩොලර් මිලියන 300කට අලෙවි කිරීමට නියමිතය. ඒ අනුව ඩොලර් බිලියන 8.1ක් ඉක්මවූ රටේ වත්කම් රැසක් කඩිනමින් අලෙවි කිරීමට ඉදිරිපත් කර ඇත.", "URL": "https://lankatruth.com/si/?p=131850", "Category": "ආර්ථික පුවත්", "Parent URL": null}