{"Source": "Lankatruth", "Timestamp": "September 19, 2019", "Headline": "විධායක ජනාධිපති ධුරය අහෝසි කිරීමේ කැබිනට් යෝජනාවට ඇමතිවරු බහුතරයකගේ විරෝධය", "News Content": "ජනාධිපති මෛත්‍රීපාල සිරිසේන මහතා විසින් අද (19) පස්වරුවේ හදිසියේ කැඳ වූ විශේෂ කැබිනට් රැස්වීමට ඉදිරිපත් කර ඇති එකම යෝජනාව වන විධායක ජනාධිපති ධූරය අහෝසි කිරීමේ අගමැතිවරයාගේ යෝජනාවට ඇමැතිවරු සිය විරෝධය පල කර ඇති අතර ඒ හේතුවෙන් එම යෝජනාව ප්‍රතික්ෂේප වී ඇතැයි වාර්තාවේ. යෝජනාව ඉදිරිපත් වී ඇත්තේ විධායක ජනාධිපති ධුරය අහෝසි කිරීම සඳහා ජනතා විමුක්ති පෙරමුණ පෞද්ගලික මන්ත්‍රී යෝජනාවක් ලෙස ඉදිරිපත් කර ඇති 20 වැනි ආණ්ඩුක්‍රම ව්‍යවස්ථා සංශෝධනය සම්මත කළ යුතු බවට ය. යෝජනාව ඉදිරිපත් කරමින් අගමැතිවරයා සඳහන් කර ඇත්තේ සිවිල් සංවිධානවල ඉල්ලීමක් ලෙස මෙම යෝජනාව ගෙන එන බවයි. එම යෝජනාවට පක්ෂව රවී කරුණානායක සහ රාජිත සේනාරත්න යන ඇමැතිවරු දෙදෙනා පමණක් අදහස් දක්වා ඇති අතර අනෙක් ඇමැතිවරු යෝජනාවට විරුද්ධව අදහස් දක්වා ඇත. මංගල සමරවීර, රවුෆ් හකීම්, මනෝ ගනේෂන්, පාඨලී චම්පික රණවක, පී දිගම්බරන්, රංජිත් මද්දුම බණ්ඩාර, තලතා අතුකෝරල ප්‍රමුඛ ඇමැතිවරු පිරිසක් යෝජනාවට විරුද්ධව අදහස් පළ කර ඇතැයිද වාර්තා වේ.", "URL": "https://lankatruth.com/si/?p=81183", "Category": "පුවත්", "Parent URL": null}