{"Source": "Lankatruth", "Timestamp": "February 8, 2021", "Headline": "විමල්ට එරෙහිව පොදු ජන පෙරමුණ කඳවුරු බඳී", "News Content": "ඉරිදා ජාතික පුවත්පතකට කර ඇති ප්‍රකාශයක් සම්බන්ධයෙන් අමාත්‍ය විමල් වීරවංසය ජාතියෙන් සමාව ගත යුතු බව පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම් පවසයි.  පොදුජන පෙරමුණේ නායකත්වයෙන් මහින්ද රාජපක්ෂ ඉවත්වී එය ජනාධිපති ගෝටාබය රාජපක්ෂට ලබාදිය යුතුව ඇතැයි අමාත්‍ය වීරවංස පුවත්පතට ප්‍රකාශ කර ඇත. මෙම ප්‍රකාශයට පිළිතුරු ලබාදීම සඳහා ම පොදු ජන පෙරමුණ අද විශේෂ මාධ්‍ය හමුවක් කැඳවා තිබුණි. තම පක්ෂයට විනයක් ඇති බවත්, තමන් සියලු දෙනාම කටයුතු කරන්නේ එම විනයට යටත්ව බවත්, තමන්ගේ පක්ෂයේ නායකයා තීන්දු කරන්නේ තමන් බවත් ලේකම්වරයා වැඩිදුරටත් අවධාරණය කර ඇත. ජනප්‍රිය වීමේ ලාභ අරමුණෙන් වෙනත් පක්ෂයක කෙනෙක් වන ඇමති වීරවංස මෙවැනි ප්‍රකාශයක් සිදුකිරීම ගැන තමන් ලැජ්ජා වන බව ද ඔහු කියා සිටී. විමල් වීරවංශගේ හැසිරීම සහ ප්‍රකාශ සම්බන්ධයෙන් පොදු ජන පෙරමුණ තුළින්ම මේ වනවිට දැඩි විරෝධයක් එල්ල වෙමින් තිබේ. පසුගියදා කැබිනට් මණ්ඩලය තුළ දී ද ඇමැති නාමල් රාජපක්ෂ, ප්‍රසන්න රණතුංග, රෝහිත අබේගුණවර්ධන ඇතුළු කීප දෙනෙක්ම වීරවංස ඇමතිවරයාගේ ක්‍රියාකලාපය දැඩිව විවේචනය කර තිබුණි. එසේම පොදුජන පෙරමුණේ පසුපෙළ මන්ත්‍රීවරු ද මේ වනවිට වීරවංස ඇතුළු කල්ලියේ කටයුතුවලට එරෙහිව කඳවුරු බඳිමින් සිටිති.  පොදුජන පෙරමුණේ මාධ්‍ය සාකච්ඡාව එම ගැටුමේ තීරණාත්මක අවස්ථාවකි.", "URL": "https://lankatruth.com/si/?p=110201", "Category": "පුවත්", "Parent URL": null}