{"Source": "Lankatruth", "Timestamp": "April 29, 2019", "Headline": "බෝම්බ ප්‍රහාරයෙන් පසු විදේශිකයන් 12ක් තවදුරටත් අතුරුදන්", "News Content": "පසුගිය පාස්කු ඉරිදා(21) දින දිවයිනේ ස්ථාන 8ක සිදුවූ බෝම්බ පිපිරීමේ සිද්ධි හේතුවෙන් මේ වන විටත් විදේශිකයන් 12 දෙනෙකු අතුරුදන්ව සිටින බව විදේශ කටයුතු අමාත්‍යාංශය නිවේදනය කරයි. බෝම්බ ප්‍රහාරවලින් විදේශිකයන් 42 දෙනෙකු ජීවිතක්ෂයට පත්ව ඇති බවට දැනට හඳුනාගෙන ඇතැයි අද(29) පස්වරුවේ විදේශ කටයුතු අමාත්‍යාංශය නිවේදනය කළේය. අතුරුදන්ව ඇති විදේශිකයන්, තවදුරටත් හඳුනානොගත් කොළඹ අධිකරණ වෛද්‍ය නිලධාරී කාර්යාලයේ මෘත ශරීරාගාරයේ තැන්පත් කර ඇති මෘත දේහ අතර ඇතැයි සැකකරන බව ද එම අමාත්‍යාංශය පවසයි. බංගලාදේශ ජාතිකයකු, චීන ජාතිකයන් දෙදෙනෙකු, ඉන්දීය ජාතිකයන් 11 දෙනකු , ඩෙන්මාර්ක ජාතිකයන් තිදෙනකු, ජපාන ජාතිකයකු, නෙදර්ලන්ත ජාතිකයකු, පෘතුගාල ජාතිකයකු, සෞදි අරාබි ජාතිකයන් දෙදෙනකු, ස්පාඤ්ඤ ජාතිකයින් දෙදෙනෙකු , ස්විට්සර්ලන්ත ජාතිකයෙකු , තුර්කි ජාතිකයන් දෙදෙනකු , බි‍්‍රතාන්‍ය ජාතිකයන් හයදෙනකු, ඇමෙරිකානු ජාතිකයෙකු , ඇමරිකානු සහ බි‍්‍රතාන්‍ය ද්විත්ව පුරවැසිභාවය හිමි දෙදෙනෙකු , ස්විට්සර්ලන්ත සහ නෙදර්ලන්ත ද්විත්ව පුරවැසිභාවය හිමි අයෙකුද , සහ ඔස්ටේ‍්‍රලියානු සහ ශ‍්‍රී ලංකා ද්විත්ව පුරවැසිභාවය හිමි විදේශීකයින් දෙදෙනෙකු ද මියගොස් ඇති බවට හඳුනාගෙන ඇති විදේශිකයින් අතර වන බව විදේශ කටයුතු අමාත්‍යාංශය නිකුත්කළ නිවේදනයේ දැක්වේ. මේ අතර විපතට පත්වූ විදේශිකයින්ට හා ඔවුන්ගේ පවුල් වල පිරිස් වලට සහාය දැක්වීම සඳහා 0094 11 232 3015 යන හදිසි දුරකථන ඇමතුම් සේවය තවදුරටත් ක‍්‍රියාත්මක බවද විදේශ අමාත්‍යාංශය කියා සිටී.", "URL": "https://lankatruth.com/si/?p=73080", "Category": "පුවත්", "Parent URL": null}