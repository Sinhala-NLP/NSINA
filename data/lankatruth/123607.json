{"Source": "Lankatruth", "Timestamp": "September 25, 2021", "Headline": "ඇමැතිවරු, රාජ්‍ය ඇමැතිවරු 10ක් තාමත් මන්ත්‍රී නිල නිවාස බාරදී නැහැ…", "News Content": "ඇමැතිවරුන් සහ රාජ්‍ය ඇමැතිවරුන් දසදෙනකු මාදිවෙල මන්ත්‍රී නිල නිවාසවලින් තවමත් ඉවත්වී නැතැයි පාර්ලිමේන්තු ආරංචි මාර්ග සඳහන් කරයි. මේ අතර කැප්පෙටිපොළ මාවතේ ඇමැති නිල නිවාස (සමිට් ෆ්ලැට්) ලබා ගෙන සිටින ඇමැතිවරුන්ගේ සහ රාජ්‍ය ඇමැතිවරුන්ගේ ලයිස්තුව වහාම ලබාදෙන්නැයි පාර්ලිමේන්තු ප්‍රධානීන් රාජ්‍ය සේවා, පළාත් සභා හා පළාත් පාලන අමාත්‍යාංශයට දැනුම්දී ඇතැයිද වාර්තා වේ. එම ලයිස්තුව ඉල්ලා ඇත්තේ ඇමැති නිල නිවාස ලබා ගෙන සිටින්නේ කවුදැයි නිශ්චිතවම තහවුරු කරගැනීම සඳහා යැයිද පාර්ලිමේන්තුවේ උසස් නිලධාරියෙක් ලංකාදීපයට සඳහන් කර තිබිණි. මේ අතර මාදිවෙල මන්ත්‍රී නිල නිවාස සංකීර්ණයේ පදිංචිව සිටි ඇමැතිවරුන් දෙදෙනෙකු සහ රාජ්‍ය ඇමැතිවරුන් දෙදෙනෙකු එම නිල නිවාස බාරදී ඇත්තේ පසුගියදාය. ක්‍රීඩා හා තරුණ කටයුතු ඇමති නාමල් රාජපක්ෂ, වරාය හා නාවික ඇමති රෝහිත අබේගුණවර්ධන, රාජ්‍ය ඇමතිවරුන්වන මොහාන් ප්‍රියදර්ශන ද සිල්වා සහ ඩී.බී හේරත් යන අයද සිය මන්ත්‍රී නිල නිවාස භාරදී ඇත්තේ පසුගියදාය. ඔවුන් ඒ වනතුරුත් ඇමති නිල නිවාස මෙන්ම මන්ත්‍රී නිලනිවාද භාවිතා කර ඇත. නාමල් රාජපක්ෂ සහ රෝහිත අබේගුණවර්ධන ඇමැතිවරු මන්ත්‍රී නිල නිවාස භාරදී ඇත්තේ මෙම මස මුල් සතියේදීය. මරණ දඬුවම නියමව සිටින රත්නපුර දිස්ත්‍රික් පාර්ලිමේන්තු මන්ත්‍රී ප්‍රේමලාල් ජයසේකරද ඔහුගේ මන්ත්‍රී නිල නිවාසය පාර්ලිමේන්තුවේ මන්ත්‍රී සේවා අංශයට පසුගියදා බාරදී ඇතැයි වාර්තා වේ. කෙසේ වෙතත් ඇමැති නිල නිවාස ලබාගෙන නොමැති ඇමැතිවරුන්ට හෝ රාජ්‍ය ඇමැතිවරුන්ට මාදිවෙල මන්ත්‍රී නිල නිවාස සංකීර්ණයෙන් නිල නිවාස ලබාදීම ගැටලුවක් නොවන බව පාර්ලිමේන්තු නිලධාරීහු පවසති. මූලාශ්‍ර ලංකාදීප", "URL": "https://lankatruth.com/si/?p=123607", "Category": "පුවත්", "Parent URL": null}