{"Source": "Lankatruth", "Timestamp": "January 8, 2021", "Headline": "සරසවි ප්‍රවේශ සිසු ගැටලුවට විසඳුම් ඉල්ලා අමාත්‍යංශය ඉදිරිපිට සත්‍යග්‍රහයක්", "News Content": "2019/20 සරසවි බඳවාගැනීමේදී උසස් පෙළ සමත් සිසුන්ට සිදුව ඇති අසාධාරණයට විසඳුම් ලබා දෙන ලෙසට බලකරමින් අද (08) අධ්‍යාපන අමාත්‍යංශය ඉදිරිපිටදීවිරෝධතා සත්‍යග්‍රහයක් පැවැත්විණි. පාසල් සුරැකීමේ ජනතා ව්‍යාපාරය විසින් කැඳවා තිබූමෙම සංකේතාත්මක විරෝධතා සත්‍යග්‍රහයට ගුරු සංගම් නියෝජිතයින්, සරසවි ප්‍රවේශයේදීඅසාධාරණයට පත් සිසුන් හා ඔවුන්ගේ දෙමාපියන් නියෝජනය කරමින් පිරිස් සහභාගී විය. විරෝධතාවය අතරතුර එම ස්ථානයට පැමිණි අධ්‍යාපන අමාත්‍යංශයේ නිලධාරියෙකු නියෝජිතයින් කිහිපදෙනෙකු අධ්‍යාපන අමාත්‍යංශය වෙත කැඳවා පැවති සාකච්ඡාවෙන් අසාධාරණයට පත් සිසුන්ට සාධාරණ ප්‍රතිචාරයක් නොලැබුණ බව පාසල් සුරැකීමේ ජනතා ව්‍යාපාරයේ ලේකම් නාගස්තැන්නේ අරුණ හිමි පවසයි. මාධ්‍යවෙත අදහස් දැක්වූඋන්වහන්සේ ” අද අධ්‍යාපන අමාත්‍යංශය ඉදිරිපිට මේ විදියට සංකේතාත්මකව සත්‍යග්‍රහයක් පවත්වන්න සිදු වුණේ 2019 – 2020 සරසවි බඳවා ගැනීමේදී සිසුන්ට බරපතළ අසාධාරණකම් රාශියක් සිදුකරලා තිබෙනවා. එකට හේතුව තමයි සිසුන් තොරා ගැනීමේදීඔවුන් අනුගමනය කරපු වැරදි ක්‍රමය. මේ ඇතිකරපු ගැටලුවට බලධාරීන් විසඳුමක් ලබා නොදීම නිසා මාස 16ක් තිස්සේ මේ සිසුන් රස්තියාදු කරමින් ඉන්නවා. ඒ නිසා අද අපි මේ ප්‍රශ්නය අරගෙන අධ්‍යාපන අමාත්‍යංශයට ආව. වගකිවයුතු කිසිදු බලධාරියෙක් නෑමේ ප්‍රශ්නයට උත්තර දෙන්න. අධ්‍යාපන ඇමතිතුමාගෙන් අපි අහනවා ඇයි මේ ප්‍රශ්නයට උත්තර නොදෙන්නේ. ඔබ නෙවෙයිද මේ රටේ අධ්‍යාපනය සම්බන්ධයෙන් ප්‍රශ්නවලට උත්තර දෙන්න ඕන. ඒසීකාමරවලින් එළියට බැහැල මහපොළොවේ මිනිස්සුන්ගේ ප්‍රශ්නවලට උත්තර දෙන්න.” යනුවෙන් පැවසීය. සරසවි ප්‍රවේශයේදී සිසුන්ට සිදුව ඇති මෙම බරපතළ අසාධාරණය පිළිබඳව අද පාර්ලිමේන්තුව හමුවේ ජාතික ජන බලවේගයේ පාර්ලිමේන්තු මන්ත්‍රීඅනුර කුමාර දිසානායක මහතාද අධ්‍යාපන ඇමතිවරයාගෙන් 27/2 යටතේ ප්‍රශ්න කරනු ලැබීය.", "URL": "https://lankatruth.com/si/?p=107479", "Category": "පුවත්", "Parent URL": null}