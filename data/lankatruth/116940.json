{"Source": "Lankatruth", "Timestamp": "May 24, 2021", "Headline": "අපි සාර්ථකව කොරෝනා පාලනය කළා…", "News Content": "ශ්‍රී ලංකාව රටක් ලෙස සාර්ථකව කොවිඩ් වසංගතය පාලනය කර ඇති බවත් එන්නත්කරණය අතින් ලෝකයේ ඉදිරියෙන්ම සිටින රටක් ලෙස ශ්‍රී ලංකාව හඳුන්වාදිය හැකි බවත් තරුණ හා ක‍්‍රීඩා ඇමති නාමල් රාජපක්ෂ සඳහන් කරයි. එසේම කොවිඩ් – 19 වසංගතයේ ව්‍යාප්තිය පාලනය කිරීමට රටේ ජනතාවත් රාජ්‍ය යාන්ත්‍රණයත් එක්ව කටයුතු කළ යුතු බවද ඇමති නාමල් රාජපක්ෂ සඳහන් කරයි. ඇමතිවරයා මේ බව පැවසූවේ සංචරණ සීමා හේතුවෙන් නිවෙස්වල රැඳී සිටින ජනතාව හමුවීම සඳහා මුවදොර උයන ග්‍රෑන්පාස් නිවාස සංකීර්ණය, මෝදර මෙත්සඳ සෙවණ නිවාස සංකීර්ණය, මෝදර සත්හිරු සෙවණ නිවාස සංකීර්ණය, මාළිගාවත්ත සත්සෙත සෙවණ නිවාස සංකීර්ණය සහ බොරැල්ල සහස්පුර නිවාස සංකීර්ණයේ නිරීක්ෂණ චාරිකාවක නිරත වූ අවස්ථාවේ මාධ්‍ය අමතමිණි. “සංචරණ සීමා තුළදී නිවෙස්වල රැඳීසිටින ජනතාව මුහුණ පාන ගැටලු සහ ඒ සඳහා ඉදිරියේදී ගත යුතු ක්‍රියාමාර්ග පිළිබඳ යම් අවබෝධයක් ලබාගැනීමට නම් අපි ඒ ජනතාව සමඟ කතාබහ කළ යුතුයි. ඔවුන් සමඟ සම්බන්ධවී පවතින තත්වය පිළීබඳ ඔවුන් දැනුවත් කිරීමත් කළ යුතු වෙනවා. රටක් ලෙස අපි ඉතාමත් සාර්ථකව මෙම කොරෝනා තත්ත්වය පාලනය කර තිබෙනවා. කොරෝනා යුද්ධය පාලනය කිරීම හා ආර්ථීක යුද්ධය ජයග්‍රහණය කිරීම සම්බන්ධව රටක් ලෙස අපි පැහැදිලි ස්ථාවරයක සිටිනවා. කොවිඩ් – 19 එන්නත්කරණය අතින්ද ලෝකයේ ඉදිරියෙන්ම සිටින රටක් ලෙස අපේ රට හඳුන්වාදිය හැකියි” යැයිද එහිදී ඇමතිවරයා වැඩිදුරටත් පැවසීය.", "URL": "https://lankatruth.com/si/?p=116940", "Category": "කොවිඩ් -19 (කොරෝනා ) පුවත්", "Parent URL": null}