{"Source": "Lankatruth", "Timestamp": "November 8, 2019", "Headline": "ඇවන්ගාඩ් සභාපතිගේ ඇප ඉල්ලීම ප්‍රතික්ෂේප කරයි", "News Content": "අත්අඩංගුවට ගෙන සිටින ඇවන්ගාඩ් මැරිටයිම් සර්විස් සමාඟමේ සභාපති නිශ්ශංක යාපා සේනාධිපති, ඇප මත මුදාහරින ලෙස ඉල්ලා ගොනුකර තිබූ පෙත්සම අද(08) කොළඹ ත්‍රිපුද්ගල මහාධිකරණය ප්‍රතික්ෂේප කළේය. මහාධිකරණ විනිසුරුවරුන්වන ආදිත්‍ය පටබැඳිගේ,ධම්මික ගනේපොළ සහ මංජුල තිලකරත්න යන මහත්වරුන් ඉදිරියේ මෙම පෙත්සම කැඳවා තිබුණි. ඇප ලබාදීම සඳහා සුවිශේෂ කරුණු කිසිවක් අධිකරණය හමුවේ ඉදිරිපත්ව නොමැති බැවින් මෙම ඇප අයදුම්පත ඒකමතිකව ප්‍රතික්ෂේප ප්‍රතික්ෂේප කිරීමට විනිසුරු මඬුල්ල කටයුතු කර ඇත. ඒ අනුව නඩුව නැවත දෙසැම්බර් මස 3 වැනිදා කැඳවීමටත් එතෙක් නිශ්ශංක යාපා සේනාධිපති මහතා රක්ෂිත බන්ධනාගාර ගත කිරීමටත් විනිසුරු මඬුල්ල නියෝග කළේය. 2014 වසරේ අප්‍රේල් මස 07 වනදා සහ 2015 වසරේ ඔක්තෝබර් මස 06 වන දා දක්වා කාලසීමාව තුළ හික්කඩුව ආසන්න මුහුදේ එම්.වී ඇවන්ගාඩ් නැමැති නෞකාව තුළ නිසි බලපත්‍රයක් හෝ අවසර පත්‍රයක් නොමැතිව ස්වයංක්‍රිය ගිනි අවි 816ක් සහ ජීව උණ්ඩ දෙලක්ෂ නවසිය තිස් පහක් (200,935) තබාගැනීම මගින් වරදක් සිදුකර ඇති බවට ඇවන්ගාඩ් මෙරිටයිම් සර්විස් සමාඟමේ සභාපති නිශ්ශංක යාපා සේනාධිපති ඇතුළු විත්තිකරුවන් 13 දෙනෙකුට පසුගිය මස 10 වැනිදා අධිචෝදනා 7573ක් යටතේ නීතිපතිවරයා විසින් නඩු පවරනු ලැබීය.", "URL": "https://lankatruth.com/si/?p=85141", "Category": "පුවත්", "Parent URL": null}