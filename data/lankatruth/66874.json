{"Source": "Lankatruth", "Timestamp": "January 23, 2019", "Headline": "මෛත්‍රී – ගෝඨා ඝාතන කුමන්ත්‍රණය ගැන CIDය නාමල්ගෙන් ප්‍රශ්නකරයි", "News Content": "ප්‍රකාශයක් ලබා ගැනීම සදහා අපරාධ පරීක්ෂණ දෙපාර්තමේන්තුවේ කැඳවීම අනුව පාර්ලිමේන්තු මන්ත්‍රී නාමල් රාජපක්ෂ අද (23) අපරාධ පරීක්ෂණ දෙපාර්තමේන්තුව වෙත පැමිණ තිබේ. ඒ ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු උසස් පොලිස් නිලධාරියෙකු ඝාතන කිරීම සඳහා සිදු කළ කුමන්ත්‍රණ සිද්ධියට අදාළව ඉන්දීය ජාතිකයා හෙළි කළ කරුණු සම්බන්ධයෙන් ප්‍රශ්න කර ප්‍රකාශයක් ලබා ගැනීම සඳහාය. මේ පිළිබදව පාර්ලිමේන්තු මන්ත්‍රීවරුන් වන නාමල් රාජපක්ෂ, විමල් වීරවංස සහ ඔහුගේ බිරිද වන ශෂී වීරවංසගෙන් ප්‍රකාශයක් ලබා ගැනීමට කටයුතු කරන බව පසුගියදා අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් අධිකරණයට දැනුම් දී තිබිණි. කෙසේ වෙතත්, නඩුව අවසන් වරට කැදවූ පෙරේදා දිනයේදී කොළඹ කොටුව වැඩබලන මහේස්ත්‍රාත් ප්‍රියන්ත ලියනගේ මහතා වෙත අපරාධ පරීක්ෂණ දෙපාර්තමේන්තුව දැනුම් දී තිබුණේ පාර්ලිමේන්තු මන්ත්‍රී විමල් වීරවංස සහ ඔහුගේ බිරිද වන ශෂී වීරවංස ප්‍රකාශයක් ලබාදීම සදහා අපරාධ පරීක්ෂණ දෙපාර්තමේන්තුවට මෙතෙක් පැමිණ නොමැති බවයි. මීට පෙර ඉන්දීය ජාතිකයා අධිකරණයට දැනුම් දුන්නේ පාර්ලිමේන්තු මන්ත්‍රී නාමල් රාජපක්ෂ, විමල් වීරවංස සහ ඔහුගේ බිරිද වන ශෂී වීරවංස හමුවීම සඳහා තමන් ඔවුන් රැදී සිටි ස්ථානවලට ගිය බවයි. ජනාධිපතිවරයා සහ හිටපු ආරක්ෂක ලේකම්වරයා සහ උසස් පොලිස් නිලධාරියෙකු ඝාතන කුමන්ත්‍රණ සිද්ධිය සම්බන්ධයෙන් අත්අඩංගුවට ගත් හිටපු නියෝජ්‍ය පොලිස්පති නාලක ද සිල්වා සහ ඉන්දීය ජාතිකයා මේ මස 30 වනදා දක්වා යළි රක්ෂිත බන්ධනාගාර ගත කර තිබේ.", "URL": "https://lankatruth.com/si/?p=66874", "Category": "පුවත්", "Parent URL": null}