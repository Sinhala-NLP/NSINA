{"Source": "Lankatruth", "Timestamp": "November 24, 2017", "Headline": "හිරුණිකාගේ ගෝලයන්ට අත්හිටවූ සිරදඬුවම්", "News Content": "දෙමටගොඩ ප්‍රදේශයේදී ඩිෆෙන්ඩර් රථයකින් තරුණයෙකු පැහැරගෙන ගොස් අයුතු ලෙස සිරකර තැබීමේ චෝදනාවට වරද පිළිගත් එකස්ත් ජාතික පෙරමුණේ මන්ත්‍රිනී හිරුණිකා ප්‍රේමචන්ද්‍ර මහත්මියගේ ආධාරකරුවන් 08 දෙනාට දඩුවම් නියම කිරීම කොළඹ මහාධිකරණයේදී අද (24) සිදුකර තිබේ. ඒ අනුව එම විත්තිකරුවන් 08 දෙනාගෙන් 06 දෙනෙකුට බරපතල වැඩ සහිත වසර 02ක සිර දඩුවමක් නියම කර එය වසර 12ක් දක්වා අත්හිටුවීමට මහාධිකරණ විනිසුරු ආර්. ගුරුසිංහ මහතා නියෝග කර ඇත. විත්තිකරුවන් අතර සිටි එක් අයෙකු පාසල් ශිෂ්‍යයෙකු වන බැවින් ඔහුට දඩුවම් නියම නොකළ විනිසුරුවරයා රුපියල් ලක්ෂයක බැඳුම්කරයක් මත ඔහු මුදා හැරීමට නියෝග කර තිබේ. විත්තිකරුවන් 08 දෙනා අතර සිටි එක් විත්තිකරුවෙකු රජයේ සේවකයෙකු වන බැවින් ඔහුට ලිහිල් දඩුවමක් නියම කරන ලෙසට සිදුකළ ඉල්ලීමක් සැලකිල්ලට ගත් විනිසුරුවරයා පැහැර ගැනීමට ලක්වූ පුද්ගලයා වෙත රුපියල් 75,000ක වන්දියක් ගෙවන ලෙස එම විත්තිකරුට නියෝග කර ඇත. අනෙක් විත්තිකරුවන් 06 දෙනාට අත්හිටවූ සිර දඩුවමට අමතරව එක් එක් විත්තිකරුට රුපියල් 32,000ක දඩයක් නියම කෙරුණු අතර පැහැර ගැනීමට ලක්වූ පුද්ගලයා වෙත වන්දි ලෙස ඔවුන් විසින් රුපියල් දෙලක්ෂ 15,000ක මුදලක් ගෙවිය යුතු බවටද විනිසුරුවරයා නියම කර ඇති බව සඳහන් වෙයි. සිද්ධියට අදාලව අධිකරණය හමුවේ වරද පිළිගත් පිරිසට දඩුවම් නියම කිරීම මෙලෙස අද සිදු කෙරුණු අතර හිරුණිකා ප්‍රේමචන්ද්‍ර මහත්මියට අදාළ නඩු විභාගය ඉදිරියේදී පැවැත්වීමට නියමිතය.", "URL": "https://lankatruth.com/si/?p=44332", "Category": "පුවත්", "Parent URL": null}