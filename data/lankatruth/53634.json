{"Source": "Lankatruth", "Timestamp": "June 5, 2018", "Headline": "සෙවනගල උක් ගොවියෝ විරෝධතා දක්වති", "News Content": "තමන්ට ලැබීමට නියමිත හිග මුදල් නොලැබීම, උක් අස්වැන්නට ගෙවන මුදල් වැඩි නොකිරීම, සෙවනගල සීනි කර්මාන්ත ශාලාවේසේවක ගැටළු නොවිසඳීම ඇතුළු ඉල්ලීම් කිහිපයක් මුල් කර ගනිමින් උක් ගොවියෝ අද (05) සෙවනගලදී විරෝධතාවයක නිරත වූහ. මෙම අවස්ථාවට සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ඇතුළු ගොවි නායකයින් පිරිසක්ද එක්වී සිටියහ. මෙම අවස්ථාවේදී කෘෂිකර්ම අමාත්‍ය මහින්ද අමරවීර මහතා නාමල් කරුණාරත්න මහතාට දුරකථන ඇමතුමක් ලබාදෙමින් ගංවතුර, නියං සහනාධාර ඇතුළු ගොවි ගැටළු සම්බන්ධයෙන් සාකච්ඡා කිරීම සඳහා අවස්තාවක් ලබාදීමට කටයුතු කර තිබේ. එම සාකච්ඡාව සඳහා අමාත්‍යාංශයේ සියළුම ක්ෂේත්‍රවල නිලධාරින්ද කැඳවන බවත් ලබන 12 වනදා සාකච්ඡාව සඳහා දිනය ලබාදී ඇති බවත් නාමල් කරුණාරත්න මහතා සඳහන් කරයි. ඒ අනුව ගොවි ගැටළු සම්බන්ධයෙන් එම සාකච්ඡාවේදී ලැබෙන ප්‍රතිචාරය අනුව ඉදිරි ක්‍රියාමාර්ග ගන්නා බව නාමල් කරුණාරත්න මහතා වැඩිදුරටත් සඳහන් කරයි.", "URL": "https://lankatruth.com/si/?p=53634", "Category": "පුවත්", "Parent URL": null}