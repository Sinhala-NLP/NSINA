{"Source": "Lankatruth", "Timestamp": "March 18, 2019", "Headline": "බ්‍රිගේඩියර් ප්‍රියංක ප්‍රනාන්දුගේ නඩුව නැවත මුල සිට", "News Content": "ලන්ඩනයේ ශ්‍රී ලංකා මහකොමසාරිස් කාර්යාලයේ ආරක්ෂක උපදේශක නිලයේ කටයුතු කරමින් සිටියදී බ්‍රිගේඩියර් ප්‍රියංක ප්‍රනාන්දු මහතා, එල්.ටී.ටී.ඊ. හිතවාදීන් පිරිසකට අභිනයකින් මරණ තර්ජනය කළ බවට ගොනුකර තිබූ නඩුව පසුගිය 15 වැනිදා වෙස්ට්මිනිස්ටර් මහාධිකරණයේ කැඳවූ අතර එහිදී බ්‍රිගේඩියර්වරයා දැනට පවතින චෝදනාවලින් නිදහස්කර නැවත නඩුව මුලසිට ආරම්භ කරන බව මහාධිකරණ ප්‍රධාන විනිසුරු එමා අර්බත්නෝට් නියම කළාය. ඒ අනුව ලබන මැයි 07 වැනිදා මීට අදාළ නඩුව නැවත කැඳවන බවත් අධිකරණ කාර්යමණ්ඩලයේ අත්වැරදීමකින් මෙම නඩුවට අදාළ වැදගත් ලියකියවිලි කිහිපයක්ම අතපසු වීම හා බ්‍රිගේඩියර්වරයට එරෙහිව නඩු තීන්දුව ලබා දීමට පෙර සැලකිල්ලට ගත යුතු එම ලියකියවිලිවලට අදාළ වැදගත් කරුණු කිහිපයක්ම නොතකා හැර ඇති බවත් සඳහන් කළාය. සිද්ධියට අදාල නඩුව වසරකටත් වැඩි කාලයක් වෙස්මිනිස්ටර් අධිකරණයේ විභාග වූ අතර ශ්‍රී ලංකා රජය විසින් ලන්ඩනයේ ශ්‍රී ලංකා මහකොමසාරිස් කාර්යාලය හරහා බ්‍රිතාන්‍ය රජයට දැන්වූයේ බ්‍රිගේඩියර්වරයාට රාජතාන්ත්‍රික මුක්තිය ඇති බැවින් ඔහුට එරෙහිව නඩු පැවරීම හෝ අධිකරණ නියෝග ලබා දීම සිදු කළ නොහැකි බවයි. එහෙත් මේ සම්බන්ධයෙන් බ්‍රිතාන්‍යයේ විදේශ හා පොදු රාජ්‍යඅමාත්‍යාංශය විසින් වෙස්ට්මිනිස්ටර් අධිකරණයට යවන ලද ලිපිගොනු මෙලෙස නොසලකා හැරුණු ලියකියවිලි බවට තොරතුරු වාර්තා වෙයි. මෙම නඩු තීන්දුවත් සමඟ පැමිණ සිටි එල්.ටී.ටී.ඊ. හිතවාදීන් කළහකාරී ලෙස හැසිරී ඇති බවත් ඒ සම්බන්ධව එරට අධිකරණය, පොලීසිය හා ත්‍රස්ත මර්ධන ඒකකය දැනුවත් කර ඇතිබව ද වාර්තා වේ.", "URL": "https://lankatruth.com/si/?p=70581", "Category": "පුවත්", "Parent URL": null}