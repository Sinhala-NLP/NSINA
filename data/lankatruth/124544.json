{"Source": "Lankatruth", "Timestamp": "October 13, 2021", "Headline": "ආණ්ඩුවේ අසමත්කම කරුණු සහිතව විශේෂඥයන් හෙළිකරති", "News Content": "වර්තමාන ජනාධිපතිවරයා සහ ආණ්ඩුව බලයට පත්වී ගෙවීගිය කාලය තුළ රටේ කිසිම ක්ෂේත්‍රයක සැලසුම් සහගතව කටයුතු නොකළ බව විවිධ ක්ෂේත්‍රවල විශේෂඥයින් කරුණු සහිතව හෙළිකරමින් සිටිති.  විශේෂයෙන්ම, ආර්ථික ක්ෂේත්‍රයේ බරපතල බිඳවැටීම පිළිබඳව මහාචාර්ය සිරිමල් අබේරත්න, මහාචාර්ය අනිල් ජයන්ත, ආචාර්ය ඩබ්ලිව්. ඒ. විජේවර්ධන ඇතුළු ප්‍රවීණයන් රැසක් කරුණු දක්වා තිබේ. මෙයට අළුතින්ම එක්වී තිබෙන්නේ අද (13) ලංකාදීප පුවත්පතට කොළඹ විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය සිරිමල් අබේරත්න දක්වා තිබෙන කරුණු ය. එම පුවත්පතේ මාධ්‍යවේදී බිඟුන් මේනක ගමගේ අදාළ ලිපිය සම්පාදනය කර තිබේ.  එම ලිපියෙන් දක්වා තිබෙන කරුණු කිහිපයක් පහතින් උපුටා දැක්වේ. “පෙර කී පරිදිම රෑ එළිවෙන පමාවට එක ව්‍යාපාරික පිරිසක් හිස ඔසවද්දී තව පිරිසක් බිම වැටීසිටිනු ඇත. නිශ්චිත දිශානතියක් නැතිව සමස්ත ආර්ථික පරිසරය, නීති පරිසරය සැකසීමක් නැතිව ගතවූ මේ වසර දෙකේ ප්‍රතිඵලය මේවා බව අපට පිළිගැනීමට සිදු වේ.” “අවසාන විග්‍රහයේදී මිල පාලනයෙන්වත් පාලන නීති දමා පසුව ඉවත් කිරීමෙන්වත් මහජනතාවට සැලසෙන සෙතක් නැත. රටක ජනතාවට සෙත සැලසෙන්නේ සමස්ත ආර්ථික ප්‍රතිපත්ති අනුව ය. ව්‍යාපාර දියුණු වන්නේත් පාරිභෝගිකයන්ට සහනයක් ලැබෙන්නේත්, රැකියා වර්ධනය වී ආදායම් දියුණු වන්නේත් ඒ අනුව ය. නිසි නීති-රීති පද්ධතියක් නොමැතිව ආර්ථික ප්‍රතිපත්ති ගෙන යන්නෝ තනන්නේ පාදමක් නොමැති නිවාසයකි. 1977දී එක්සත් ජාතික පක්ෂ ආණ්ඩුව ඉදි කළේ එවැනි නිවසකි.”", "URL": "https://lankatruth.com/si/?p=124544", "Category": "ආර්ථික පුවත්", "Parent URL": null}