{"Source": "Lankatruth", "Timestamp": "December 18, 2018", "Headline": "මිනුවන්ගොඩ ප්‍රා. සභාවට තරග කළ කැලුම් දකුණේ පාතාලයට ආයුධ සපයලා", "News Content": "මිනුවන්ගොඩ ප්‍රාදේශීය සභාවට ඉකුත් පළාත් පාලන මැතිවරණයේදී තරග වැදුණු කැලුම් ක්‍රිශාන්ත සහ ඔහුගේ ගෝලයන් දෙදෙනකු ස්පාඤ්ඤයේ නිෂ්පාදිත පිස්තෝලයක් ඇතුළු අවි ආයුධ කිහිපයක් සමඟ පෙරේදා (16දා) රාත්‍රියේ ගම්පහ මූලස්ථාන පොලිස් නිලධාරීන් විසින් අත්අඩංගුවට ගෙන ඇත. දකුණේ පාතාල නායකයන්ට අවි ආයුධ සපයන බවට ලද තොරතුරු මත සැකකාර කැලුම් ක්‍රිශාන්තගේ මිනුවන්ගොඩ, මාගම්මන ප්‍රදේශයේ පිහිටි දෙමහල් නිවෙස පරීක්ෂා කිරීමේදී එම නිවෙසෙහි නිදන කාමරයෙහි අල්මාරියක සඟවා තිබූ මිලිමීටර් 7.65 වර්ගයේ පිස්තෝලයක්, උණ්ඩ හතරක් සහ අත්බෝම්බ ආකෘතියක් සොයාගෙන ඇති බවද පොලිසිය පවසයි. දකුණේ පාතල නායකයකු වන දැනට රක්ෂිත බන්ධනාගාරගත කර සිටින පොඩි ලැසී සහ කෙසෙල්බද්දර වසන්ත යන දෙදෙනාට මෙම සැකකරු අවි ආයුධ සපයා ඇති බවද කියා සිටී. සැකකාර කැලුම් ක්‍රිශාන්තගේ නිවෙසේ තිබී හමු වූ බැංකු පොත් කිහිපයක් සම්බන්ධයෙන්ද පොලිසිය විමර්ශන කටයුතු අරඹා ඇත. එම බැංකු ගිණුම් පරීක්ෂාවේදී ඉකුත් නොවැම්බර් මස 07 වැනි දින සැකකරුට ගාල්ල ප්‍රදේශයෙන් අවස්ථා පහකදී රුපියල් ලක්ෂ එකොළහමාරක් දමා ඇති බවත් එම මුදල් දමා ඇත්තේ කෙසෙල්බද්දර වසන්ත විසින් බවට හෙළි වූ බවත් පොලිසිය කියා සිටී. තවද මෙම අවි ජාවාරම සම්බන්ධයෙන් සැකකාර කැලුම් ක්‍රිශාන්තගේ ගෝලයන් දෙදෙනකු වන බණ්ඩාර සහ අසංක යන දෙදෙනාද ක්‍රිශාන්තගේ නිවෙසට පැමිණෙමින් සිටියදී උඩුගම්පොළ හන්දිය අසලදී අත්අඩංගුවට ගෙන ඇත. ගන්දර – නිලූකා හේරත් (මව්බිම)", "URL": "https://lankatruth.com/si/?p=65470", "Category": "පුවත්", "Parent URL": null}