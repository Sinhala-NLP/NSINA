{"Source": "Lankatruth", "Timestamp": "November 2, 2020", "Headline": "එංගලන්තය දෙවැනි වරටත් ලොක්ඩවුන්", "News Content": "දෙවැනි වරටත් එංගලන්තය සම්පූර්ණයෙන් වසා දැමීමට එරට අග්‍රාමාත්‍ය බොරිස් ජොන්සන් නියෝග කර තිබේ. පසුගිය අප්‍රේල් මාසයට සාපේක්ෂව කොරෝනා දෙවැනි රැල්ල සීඝ්‍රයෙන් පැතිරයාම හේතුවෙන් සෞඛ්‍ය පද්ධතියට දැඩි තර්ජන එල්ල වී ඇති බව එංගලන්ත සෞඛ්‍ය බලධාරීන් අනාවරණය කිරීමත් සමඟ අග්‍රාමාත්‍යවරයා මෙම නියෝගය නිකුත් කර තිබේ. ඒ අනුව ලබන බ්‍රහස්පතින්දා මධ්‍යම රාත්‍රියේ සිට දෙසැම්බර් මස 2 වැනිදා දක්වා සති හතරක කාලයක් එංගලන්තය වසා දැමෙනු ඇත. මේ වනවිට යුරෝපා රටවල් අතරින් වැඩිම කොරෝනා මරණ සංඛ්‍යාව එංගලන්තයෙන් වාර්තා වී තිබේ. එය 46 555කි. එසේම දිනකට නව ආසාදිතයන් 20 000ක් පමණ වාර්තා වෙමින් පවතී. එරට විද්‍යාඥයන් අවධාරණය කර ඇත්තේ කඩිනම් ක්‍රියාමාර්ග නොගතහොත් මෙම මරණ සංඛ්‍යාව 80 000 ඉක්මවනු ඇති බවය. මෙම අනාවරණයත් සමඟ එංගලන්ත අග්‍රාමාත්‍යවරයා ජනතාවට අනතුරු අඟවමින් ප්‍රකාශ කර සිටියේ මෙම කාලසීමාව තුළ ඉතා වගකීම් සහගතව ක්‍රියා කරන ලෙසය.", "URL": "https://lankatruth.com/si/?p=99177", "Category": "විදෙස් පුවත්", "Parent URL": null}