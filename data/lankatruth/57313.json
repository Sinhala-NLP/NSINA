{"Source": "Lankatruth", "Timestamp": "August 8, 2018", "Headline": "දුම්රිය සේවකයෝ හදිසියේ වැඩ වරති – කොටුවේ උණුසුම් තත්වයක්", "News Content": "දුම්රිය රියදුරු, නියාමක, ස්ථානාධිපති සහ දුම්රිය පාලකවරුන්ගේ වැටුප් විෂමතා ඉවත් කිරිමේ කැබිනට් පත්‍රිකාව කැබිනට් මණ්ඩලය මගින්ම තාවකාලිකව නතර කිරිමට විරෝධය පාමින් අද (08) සවස 3 සිට දුම්රිය රියදුරන් සහ නියාමකවරු වර්ජනයක් ආරම්භ කර තිබේ. මෙම වර්ජනයෙන් ජනතාවට සිදුවන අපහසුතාවයන් සැළකිල්ලට ගෙන කොළඹින් පිටත්ව දුම්රිය සියල්ල පිටත් වු පසු ගමනාන්ත දක්වා ධාවනය වු පසු දුම්රිය පාලකවරු සහ දුම්රිය ස්ථානාධිපතිවරු වර්ජනයට එක්වන බව දුම්රිය මෙහෙයුම් අධීක්ෂණ නිලධාරින්ගේ සංගමය පවසයි. කෙසේ නමුත් හදිසියේ ආරම්භ කළ දුම්රිය වර්ජනයට විරෝධය පළ කරමින් දුම්රිය මගීහු කොටුව දුම්රිය නැවතුම්පොළ ඉදිරිපිට විරෝධතාවක් ආරම්භ කර තිබේ. කොටුව සහ මරදාන දුම්රිය ස්ථානවල ආරක්ෂාවට පොලිසියද කැඳවා ඇත. වැඩවර්ජනය නිසා මගීහු විශාල පිරිසක් දැඩි අපහසුතාවට පත්ව සිටින අතර මාර්ගය අවහිර කරමින් කරන උද්ඝෝෂණය නිසා කොටුවේ වාහන තදබදයක්ද හටගෙන ඇත.", "URL": "https://lankatruth.com/si/?p=57313", "Category": "පුවත්", "Parent URL": null}