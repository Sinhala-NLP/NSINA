{"Source": "Lankatruth", "Timestamp": "November 1, 2011", "Headline": "වංචාකරුවෙකුට ජනාධිපති සමාව", "News Content": "මහනුවර මහ නගර සභාවේ හිටපු නගරාධිපති (එ.ජා.ප) කේසර දහම්සොඩ සේනානායක මහතා ජනාධිපති සමාව යටතේ නිදහස් කර ඇත. ඔහුට අදාලව, 2004 අපේ‍්‍රල් 13 වැනිදා සිට 15 වැනිදා දක්වා අන්තර් ජාතික පළාත් පාලන සංගමයේ ආසියා ෆැසිපික් අංශය විසින් සංවිධානය කරන ලද තායිවානයේ තායි නුවර පැවැති වැඩමුළුව හා පුහුණු සැසිය මඟහැර සිය භාර්යාව සමඟ සිංගප්පුරුවේ සංචාරයක නිරතවෙමින් රුපියල් 185,185 ක් රජයට පාඩු කිරීම හා අයුතු ලාභයක් ඉපැයීම යන චෝදනා යටතේ අල්ලස් කොමිසම විසින් කොළම මහේස්ත‍්‍රාත් අධිකරණයේ පවරා තිබූ නඩුවක් හේතුවෙනි. එම චෝදනා වලට අදාලව කේසර සේනානායක මහතාට අධිකරණය විසින් මීට පෙර නියම කරනු ලැබ තිබූ බරපතල වැඩසහිත වසරක සිරඳඩුවම සහ රුපියල් ලක්ෂයක දඩමුදලක් නියම විය. මෙම සිද්ධියට අදාළ පැමිණිල්ල මෙහෙය වූ අල්ලස් හෝ දූෂණ චෝදනා විමර්ශන කොමිසමේ සහකාර නීති අධ්‍යක්ෂ හසිත ඇන්ටනී ඊයේ (31) අධිකරණයට දැනුම් දුන්නේ කේසර සේනානායක මහතාට ජනාධිපතිවරයා විසින් සමාවදී ඇති බවයි.", "URL": "https://lankatruth.com/si/?p=153", "Category": "පුවත්", "Parent URL": null}