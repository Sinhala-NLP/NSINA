{"Source": "Lankatruth", "Timestamp": "December 28, 2020", "Headline": "ආසාදිතයින් 41,000 පනී; මරණ 191යි… දෙවෙනි රැල්ල අපි හොඳටම පාලනය කළ බව වසංගත ප්‍රධානී කියයි…", "News Content": "ශ්‍රී ලංකාවේ දෙවැනි කොවිඩ් රැල්ල ආරම්භ වී මාස තුනක් ඇතුළත එය මැනවින් පාලනය කර ඇතැයි වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර මහතා පවසයි. කොවිඩ් සෞඛ්‍ය මාර්ගෝපදේශ නිසියාකාරයෙන් පිළිපදින්නැයි ජනතාවගෙන් ඉල්ලීමක් කරන විශේෂඥ වෛද්‍යවරයා වැඩිදුරටත් පවසන්නේ මෙම තත්වය දිගටම පවත්වා‍ගෙන යාමට නියමාකාරයෙන් ජනතාවගේ සහයෝගය ලැබුණහොත් කොවිඩ් තත්වය සම්පූර්ණයෙන්ම පාලනය කිරීම අසීරු නැති බවයි. වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර මහතා මෙසේ පැවසුවද මේ වනවිට වාර්තා වී ඇති සමස්ත නව කොවිඩ් – 19 දෙවන පොකුර 37,360ක් දක්වා ඉහළ ගොස් තිබේ. ඊයේ (27) දිනයේ පමණක් ආසාදිතයන් 674 දෙනෙකු වාර්තා විය. තවද ඊයේ දිනය තුළ ග්‍රාසේවා වසම් 10කට වැඩි ප්‍රමාණයක් රට පුරා හුදකලා භාවයටද පත් කරන ලදී. එමෙන්ම මේ වනවිට ආසාදිතයින් 8,162 දෙනෙකු රෝහල්වල ප්‍රතිකාර ලබන අතර මේ වනවිට මෙරටින් හමුවී ඇති සමස්ත ආසාදිතයින් ගණන 41,054කි. මේ වනවිට ජීවිතක්ෂයට පත්ව ඇතැයි නිල ලෙස නිවේදනය කර ඇති ආසාදිතයින් ගණන 191කි.", "URL": "https://lankatruth.com/si/?p=105367", "Category": "පුවත්", "Parent URL": null}