{"Source": "Lankatruth", "Timestamp": "May 17, 2018", "Headline": "දුෂ්ඨ, අශිෂ්ඨ විධායක ජනාධිපති ක්‍රමය අහෝසි කළ යුතුයි", "News Content": "දූෂ්ඨත්වයට, අශිෂ්ඨත්වයට පාර කපන වත්මන් විධායක ජනාධිපති ධුර අහෝසි කළ යුතු බවත් පාර්ලිමේන්තුවට ඉදිරිපත් කිරීමට නියමිත 20වන සංශෝධනය සාර්ථක කර ගැනීම සඳහා සියල්ලෝම එකතුවිය යුතු බවත් පූජ්‍ය මහාචාර්ය අත්තංගනේ රතනපාල හිමියෝ පවසති. ඊයේ කොළඹදී ආරම්භ වූ “ශිෂ්ටත්වය වෙනුවෙන් සම්මත කළ යුතු 20” සම්මන්ත්‍රණ මාලාවේ පළමු සම්මන්ත්‍රණය අමතමින් පූජ්‍ය මහාචාර්ය අත්තංගනේ රතනපාල හිමියෝ මේ බව පැවසූ අතර විධායක ජනාධිපති ක්‍රමය අවශ්‍ය යැයි යමෙක් පසන්නේද ඔවුන් මේ ක්‍රමය මගින් පුද්ගලික වාසි ප්‍රයෝජන ලබන අය බවත් උන්වහන්සේ අවධාරණය කළහ. මෙම අවස්ථාවට දේශකයින් ලෙස නීතිඥ සංගමයේ හිටපු සභාපති ජනාධිපති නීතිඥ ජෙෆ්රි අලගරත්නම් මහතා, ජවිපෙ නායක අනුර දිසානායක මහතා, හිටපු අමාත්‍යංශ ලේකම් අශෝක පීරිස් මහතා, ජ්‍යෙෂ්ඨ කථිකාචාර්ය ආචාර්ය අතුල සමරකෝන් මහතා සහ ප‍්‍රවීණ ලේඛක ගුණසේන විතාන මහතා ආරාධිතයන් ලෙස සහභාගී වී සිටියහ. වෙනස් ඇරඹුම සංවිධානය විසින් මෙම සම්මන්ත්‍රන මාලාව සංවිධානය කර ඇති අතර එහිදී පූජ්‍ය මහාචාර්ය අත්තංගනේ රතනපාල හිමියෝ වැඩිදුරටත් අදහස් දක්වමින්… “1978 සිට අවුරුදු 40ක් තිස්සේම මේ විධායක ජනාධිපති ක්‍රමය අහෝසි කළ යුතුයැයි රටේ සමාජ මතයක් නිර්මානය වෙනවා. අපිට මතකයි චන්ද්‍රිකා නෝන ජනාධිපතිවරණයට ඉදිරිපත් වෙනකොට, මහින්ද මහත්මයා ජනාධිපතිවරණයට ඉදිරිපත් වෙනකොට, මෛත්‍රීපාල සිරිසේන මහත්මයා ජනාධිපතිවරණයට ඉදිරිපත් වෙනකොට රටේ ජනතාවට පොරොන්දුවක් දුන්නා මම බලයට පත්වෙච්ච වහාම මේ මහා දුෂ්ඨ විධායක ජනාධිපති ක්‍රමය අහෝසි කරනවා කියලා. එහෙම ජනතාවට පොරොන්දුවක් දීල තමයි බලයට ආවේ. හැබැයි මේ කිසිම ජනාධිපතිරයෙක් ඒ පොරොන්දු වෙච්ච පරිදි ජනතාවගේ අනෙක් පොරොන්දුවලට වගේම මේ පොරොන්දුව ඉෂ්ඨ කළෙත් නැහැ. ඒ නිසා මේක තාමත් රට තුළ සාකච්ඡා වෙමින් පවතිනවා. දැන් ඒකට හොඳ අවස්ථාවක් එළඹිලා තියෙනවා. රටේ මහජනතාවගේ උද්ඝෝෂණ නිසාම, මේ පවතින ක්‍රමයේ තියෙන දුෂ්ඨ කම නිසාම, මෙයින් ජනතාවගේ ප්‍රජාතන්ත්‍රවාදී අයිතියට තියෙන බලපෑම නිසාම රටේ මේ සාකච්ඡාව නැවතුනේ නැහැ. මේක දිගින් දිගටම සාකච්ඡා වෙමින් ඇවිල්ලා දැන් තීරණාත්මක අවස්ථාවකට එළඹිලා තියෙනවා. ඒ විධායක ජනාධිපති ක්‍රමය අහෝසි කිරීම ආණ්ඩුක්‍රම ව්‍යවස්ථා සංශෝධනයේ 20 වෙනි සිශෝධනය හැටියට. ශිෂ්ටත්වය වෙනුවෙන්, මානව සමාජයේ ශිෂ්ටත්වය, ප්‍රචාතන්ත්‍රවාදය, මානව අයිතීන් ඒ සියල්ල වෙනුවෙන් අප කළ තුවෙන්නේ ජාතික සමගිය, ආගමික සහජීවනය මේ සියල්ල වෙනුවෙන් අප කළ යුතුව තිබෙනවා විධායක ජනාධිපති ක්‍රමය අහෝසි කිරීම. විධායක ජනාධිපති ක්‍රමය තුළ මේ රටට වෙච්ච යහපතක් තියෙනවද කියල බුද්ධිමත් ජනතාව සාකච්චා කරමින් තියෙනවා. ඒ වගේම විධායක ජනාධිපති ක්‍රමය නිසා මේ රටට වෙච්ච විනාශය හානිය කොච්චරද කියලා මේ රටේ ජනතාව සාකච්චා කරමින් ඉන්නවා. අපි දන්නවා ඉතිහාසය තුළ, බදුරජානන් වහන්සේගේ කාලයෙන් පස්සේ නායකයෙක් පත් කරන්න කියපු වෙලාවේ බුදුරජානන් වහන්නේ දේශනා කොට වදාලේ මගෙන් පස්සේ “ධම්මෝච විනයෝච – මමච්චයේන සත්ථා” “මගේ ඇවෑමෙන් පස්සේ ධර්ම විනය දෙක තමයි සාස්තෘත්වයට පත් වේනනේ.” ඒ කියන්නේ ව්‍යවස්ථා සංග්‍රහය විසින් රට පාලනය කරයි. විනය පද්ධතිය විසින් මේ භික්ෂු සමාජය පාලනය කරයි. ව්‍යවස්ථාව විසින් මේ භික්ෂු සාමජය පාලනය කරයි. ඒක නිසා නායකයෙක් අවශ්‍ය කරන්නේ නැහැ. නායකයෙක් පත් කළානම් බලය විසින්, සම්පත් විසින්, ධනය විසින් ඔහු දූෂණය වන්නේය කියල. තෘස්නාව සම්බන්ධව සඳහන් කරනකොට කියල තියෙනව උන්මත්තක ස්වභාවයට පත්වන්නේය කියල. ඒ නිසා තමයි නායකයෙක් පත් නොකර බුදුරාජානන් වහන්නේ තමන්ගෙන් පස්සේ භික්ෂු සානනය පාලනය වීමට අදාළය ධර්ම විනය දෙක සම්මත කළේ. ඒ වගේම අපිට පේනවා ලිච්චවී රාජ්‍ය වංශය පිළිබඳව බලනකොට ඝණ තන්ත්‍ර, ප්‍රජාතන්ත්‍රවාදී පාලනය තුළ සමගිව රැස්වීම, සමගිව සාකච්ඡා කිරිම, සමගිය විසිරයාම, මේ තුළ ප්‍රජාතන්ත්‍රීය ලක්ෂනයන් යුක්ත ඝණතන්ත්‍ර පාලන ක්‍රමයක්. මේකෙන් අපිට පේනවා මේ විධායක ඒකාධිපති පාලන ක්‍රමයක් විසින් ජනතාවගේ අයිතීන් නැති කරන, තමන්ගේ මතයට කටයුතු කරන පාලනයක් විසින් වෙන කිසිම සංවිධානයක් නොසලකා හැරල කටයුතු කිරීම තුළ ඇතිවන විපාකය. රටේ තියෙන විධායකය, ව්‍යවස්ථාධායකය හා අධිකරණය සම්බන්ධව බලනකොට විධායකය විසින් ව්‍යවස්ථාධායකයට හා අධිකරණයට කරන බලපෑම. ඉතිහාසය තුළ අපි අත්දැකීම් ලබාගෙන තියෙනවා, පාඩම් ඉගෙනගෙන තියෙනවා අධිකරණයේ ආධිපත්‍යයක් නැතුව මේ රටේ අසරණ ජනයාට තිබිච්ච එකම පිහිට අධිකරණයේ පිහිට. විධායකය විසින් ඒකත් නැතිකරපු අවස්ථාවන් පිළිබඳව කොච්චරවත් අපි අත්දැකීම් ලබල තියෙනවා. ඒ නිසා මේක වෙනස් කරන්න ඕන කරන්නේ නැද්ද? ශිෂ්ඨ සමාජයකට ප්‍රජාතන්ත්‍රවාදයක් අවශ්‍ය කරන්නේ නැද්ද? ඇයි මේ රටේ ජනයා මේ තමන්ට සිදුවන අකටයුතුකම් පිළිබඳව, පීඩනය පිලිබඳව අසාධාරණය පිළිබඳව ඉදිරිපත් වෙන්නේ නැත්තේ, සාකච්ඡා කරන්නේ නැත්තේ, මේක පරාජය කිරීමට උනන්දු වෙන්නේ නැත්තේ ? අපි දැක්කා පහුගිය දවස්වල භික්ෂූන් වහන්සේලා පවා ඉදිරිපත් වෙලා මේ විධායක ක්‍රමය ආරක්ෂා කරන්න ඕන රැකගන්න ඕන කියලා කතා කරනවා. මේකෙන් අදහස් කරන්නේ කුමක්ද? විධායකය විසින් තමන්ට පෞද්ගලිකව ලැබෙන ලාභය සඳහා ඉදිරිපත් වෙනවා. විධායකයක් ඇති කරගත්තාම තමන්ට ලැබෙන ආත්මාර්තය, තමන්ට ලැබෙන ආත්ම ලාභය නිසා තමයි මේ සියළු සාකච්ඡාවන් කෙරෙන්නේ කියලා පැහැදිලිව කියන්න පුළුවන් කම තියෙනවා. ඇයි ? රටට ජනතාවට මේ තරම් අසාධාරණයක් සිදුවෙන පාලන ක්‍රමයක් අහෝසි කරන්න එකහඬින් ඉදිරිපත් වියයුතු භික්ෂූන් වහන්සේ ඒ සම්බන්ධව සාකච්ඡා නොකර මේ වෙනුවෙන් පෙනී සිටිනවා. ඒ නිසා අපි තේරුම් ගන්න ඕනා. භික්ෂූන් වහන්සේ කවුරු ඉදිරිපත් වෙලා මේක කිව්වත්, කතා කළත් විධායක ක්‍රමය විසින් රටට කරල තියෙන හානිය සම්බන්ධව විනාශය සම්බන්ධව අපි අවධානය යොමු කළ යුතුව තිබෙනවා. ඒ නිසා මේක තවදුරටත් පවත්වාගෙන යනවද? 20වෙනි සංශෝදන සම්මත කරලා ශිෂ්ඨත්වය කරා පියනගනවද ? කියලා තීරණයක් ගතයුතුයි. ලෝකය ක්‍රමයෙන් දියුණුවේගන යනකොට ශිෂ්ඨ මණුෂ්‍ය ජාතියක් හැටියට අපි ඉදිරියට යායුතු නැද්ද? අපේ අතීත ශිෂ්ඨාචාරය පිළිබඳව සාකච්ඡා කරන අපි, ජාතික සමගිය ගැන සාකච්ඡා කරන අපි, ආගමික සහජීවනය ගැන සාකච්ඡා කරන අපි, අභිමානය පිලිබඳව සාකච්ඡා කරන අපි ඒ මනුෂ්‍යත්වයට ගරු කරන ශිෂ්ඨ පාලන ක්‍රමයක් වෙනුවෙන් විධායක ජනාධිපති ක්‍රමය අහෝසි කළ යුතු නැද්ද කියල සාකච්ඡා කළ යුතුව තිබෙනවා. අදහස් ප්‍රකාශ කළ යුතුව තිබෙනවා. ඒ වෙනුවෙන් ජනමතය වෙනස් කළ යුතුව තිබෙනවා. ඒක මේ වතාවේ මේ එළඹිච්ච මොහොතේ කෙසේ හෝ ධෛර්ය සම්පන්නව මේ සංශෝධනය සම්මත කරගතයුතුව තිබෙනවා. ඒ නිසා මේ වෙලාවෙදි අපි හැමකෙනෙක්ම මේ පණිවිඩය ඉදිරියට අරගෙන ගිහිල්ලා රටට අරගෙන ගිහිල්ලා සාකච්ඡා කරලා, මම විශේෂයෙන්ම ප්‍රසාදය පල කරනව මේ වගේ අවස්ථාවක් ඇති කරලා සාකච්ඡා කරන්න මේ මතය රටට අරගෙන යන්න විද්වත් සංසදයක් මගින් මෙබඳු අවස්ථාවක් උදාකරගැනීම සම්බන්ධවත්, ඒ අවස්ථාවට අපිට ආරාධනා කිරීම සම්බන්ධවත් අපි ප්‍රසාදය පල කරනවා. ඒ වගේම විධායක ජනාධිපති ක්‍රමය විසින් ඇති කරල තියෙන හානිය සම්බන්ධව මම හිතන්නේ විධායක ජනාධිපති ක්‍රමය තුළින් මේ රටට ඇති වෙලා තිවෙන වාසි මොනවද? මේ රටට ඇති කරල තියෙන් පීඩනය විනාශය කුමක්ද? රට ජනතාව අතර ඇති කළ විරසකකම් මොනවද? ඒකාධිපති පාලනයක් විසින් ආත්මාර්තකාමීව ක්‍රියාත්මක වීම නිසා රටට අහිමිකළ දේවල් මොනවද? රටේ ශිෂ්ඨත්වයට ඒ වගේම ලෝකය තුළ ශිෂ්ඨ සම්පන්න ජාතියක් ලෙස තිබිච්ඡ ඒ නාමයට ඒ දේහයට ඇතිවෙච්ඡ විනාශය කුමක්ද ආදී වශයෙන් සාකච්ඡා කළ යුතුව තිබෙනවා. අපි සාමාන්‍ය වශයෙන් විධායක ජනාධිපති ක්‍රමය හොඳයි, රාජ්‍යත්වය හොඳයි, ඒකාධිපතිකම හොඳයි, ඒ මගේ හිතවත්කම් නිසා මට ලාභ ලොබ සඳහා හොඳයි ආදී වශයෙන් මේක සාකච්ඡා කලාට ඒක ආත්මාර්ථකාමීව කරන පුද්ගලික කැමැත්තක් මිසක් රටක් ගැන කල්පනා කරනකොට, රටක් ගැන කල්පනා කරනකොට මේ විධායක ජනාධිපති කුමය අතිශයින්ම දුර්විපාක සහිත අශිෂ්ඨ පාලන ක්‍රමයක්. ඒ නිසා මේ වෙලාවෙදි අපි අපේ බලවත් විරෝධය පල කරනවා විධායක ජනාධිපති ක්‍රමය තවදුරටත් පවත්වාගෙන යාමට දරණ ප්‍රයත්නයට විරෝධය පල කරනවා. එළඹෙන පාර්ලිමේන්තුවේදී 20වෙනි සංශෝධනය සම්මත කරලා ඒ විධායක ජනාධිපති ධුරය අහෝසි කරන වැඩපිළිවෙලට සහයෝගය ලබාදීම සඳහා ක්‍රියාත්මක වන හැටියට සියලුදෙනාගෙන්ම ඉතාම කරුණාවෙන් ඉල්ලා සිටිනවා.”", "URL": "https://lankatruth.com/si/?p=52304", "Category": "පුවත්", "Parent URL": null}