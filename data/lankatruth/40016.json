{"Source": "Lankatruth", "Timestamp": "August 28, 2017", "Headline": "වෙනස් නොවන ඇමෙරිකානු ප්‍රතිපත්තියට රුසියානු ප්‍රතිචාරය!", "News Content": "ඩොනල්ඩ් ට්‍රම්ප් පාලනය ඇෆ්ගනිස්ථානයේ තලේබාන් සංවිධානය සම්බන්ධයෙන් ඇමෙරිකාව අනුගමනය කරන ප්‍රතිපත්තියේ කිසිදු වෙනසක් නොමැති බවත් එය කලින් සිටි ජනාධිපතිවරුන් අනුගමනය කළ ප්‍රතිපත්තියම බවත් රුසියානු විදේශ ඇමතිවරයා ප්‍රකාශකර ඇත. රුසියානු විදේශ ඇමතිවරයා වැඩිදුරටත් ප්‍රකාශ කර ඇත්තේ ඇමෙරිකානු නව ප්‍රතිපත්තිය තුළින් ඇෆ්ගනිස්ථාන අර්බුදය සාර්ථක නිමාවක් දක්වා ඉලක්කගත නොවුණු, බලය යෙදවීම මත පමණක් පදනම් වූආන්තික එකක් බවත් නව ප්‍රතිපත්තිය තුළින් තලේබාන් සංවිධානය සමග ගනුදෙනු කිරීම අරබයා කිසිදු කොන්දේසියක් පනවා නොමැති වීමෙන් එක්සත් ජාතීන්ගේ සංවිධානය තුළ ඇතිකර ගත් එකඟතාවයන් බිඳී යන බවයි. ඇෆ්ගනිස්ථාන ආණ්ඩුවේ අනුමැතිය සහිතව එක්සත් ජාතීන්ගේ ආරක්ෂක කමිටුව තීරණය කර ඇත්තේ සාකච්ඡා මේසයට පැමිණීම සඳහා ත්‍රස්ත සංවිධාන සමග ඇති සබඳතා නවතා දැමීම, සන්නද්ධ ප්‍රහාරයන් අත්හිටුවීම සහ ත්‍රස්ත සංවිධාන ඇෆ්ගනිස්ථාන් ව්‍යවස්ථාවට අනුකූලවීම යන කරුණු සැපිරීමෙන් පසුව බවයි. මෙම කරුණු සම්පූර්ණ කරන්නේ නම් පමණක් රුසියාව තලේබාන් සංවිධානය සමග ගනුදෙනු කරන බව සර්ගි ලැව්රෝව් විදේශ ඇමතිවරයා වැඩිදුරටත් ප්‍රකාශ කර තිබේ. රුසියාව මෙම ප්‍රකාශය සිදු කරනු ලැබුවේ ඇමෙරිකානු ජනාධිපති ඩොනල්ඩ් ට්‍රම්ප් පසුගිය දිනෙක ඇෆ්ගනිස්ථානය පිළිබඳ ඇමෙරිකානු නව ප්‍රතිපත්තිය ප්‍රකාශයට පත් කිරීමත් සමගය. එම ප්‍රතිපත්තියට අනුව මීට පෙර ඇෆ්ගනිස්ථානයේ සිටින ඇමෙරිකානු හමුදාව ඉවත් කර ගැනීමට ගෙන තිබූතීරණය වෙනස් කරමින් තව දුරටත් ඇෆ්ගනිස්ථානය තුළ ඇමෙරිකානු හමුදා රඳවමින් තලේබාන් සංවිධානයට එරෙහිව ප්‍රහාර එල්ල කිරීමටත් තීරණය කර තිබේ.", "URL": "https://lankatruth.com/si/?p=40016", "Category": "විදෙස් පුවත්", "Parent URL": null}