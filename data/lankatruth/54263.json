{"Source": "Lankatruth", "Timestamp": "June 13, 2018", "Headline": "මහින්දානන්දගේ පෙත්සම ලබන 18ටදා යලි කැඳවයි", "News Content": "කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාගවන ඒකාබද්ද විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහි නඩුවක් වෙනත් විනිසුරුවරයෙකු වෙත මාරු කරන ලෙස ඉල්ලා මන්ත්‍රීවරයා විසින් ඉදරිපත් කර ඇති පෙත්සම ලබන 18 වනදා යලි කැඳවන ලෙස අද(13) කුමුදුනී වික්‍රමසිංහ සහ එස්. තුරෙයිරාජා යන විනිසුරු මඬුල්ල නියම කර ඇත. මෙම පෙත්සම සමථයකට පත්කර ගැනීමට ඇති ඉඩකඩ පිළිබඳ සළකා බලන බව දෙපාර්ශවයේ නීතීඥයින් ප්‍රකාශකර සිට ඇති අතර ඒ අනුව ලබන 18 වනදා එම කටයුතුවල ප්‍රගතිය අභියාචනාධිකරණය හමුව් වාර්තාකරන ලෙස පෙත්සම්කාර සහ වගඋත්තරකාර පාර්ශවයේ නීතීඥවරුන්ට විනිසුරුවරුන් දන්වා සිටියේය. ඒකාබද්ද විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතා විසින් නීති විරෝධී අයුරින් උපයාගත් රුපියල් මිලියන 27ක මුදලක් යොදා ගනිමින් කොළඹ කින්සි පාරේ සුකෝපභෝගී නිවසක් මිලදී ගත් බවට පවතින චෝදනාවක් සම්බන්ධ නඩුව කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාග වන අතර එහි පැමිණිලි පාර්ශවයට පක්ෂව විනිසුරුවරයා ක්‍රියා කරන බවත් ඉන් තමා අගතියට පත් වන බවත් මන්ත්‍රීවරයා පවසයි. එබැවින් අදාල නඩුව වෙනත් විනිසුරුවරයෙකු වෙත මාරුකිරීමේ නියෝගයක් නිකුත් කරන ලෙස ඉල්ලා මහින්දානන්ද අලුත්ගමගේ මහතා අභියාචනාධිකරණය හමුවේ මෙම පෙත්සම ගොනුකර තිබේ.", "URL": "https://lankatruth.com/si/?p=54263", "Category": "පුවත්", "Parent URL": null}