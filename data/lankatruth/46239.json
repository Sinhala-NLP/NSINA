{"Source": "Lankatruth", "Timestamp": "January 15, 2018", "Headline": "නාමල් ඇතුළු 05කට එරෙහි නඩුව විභාගයට", "News Content": "මුදල් විශුද්ධිකරණ පනත යටතේ පාර්ලිමේන්තු මන්ත්‍රී නාමල් රාජපක්ෂ මහතා ඇතුළු 05කට එරෙහිව පවරා ඇති නඩුව පෙබරවාරි 6 වැනි දා කැඳවීමට කොළඹ මහාධිකරණ විනිසුරු සම්පත් අබේකෝන් මහතා නියෝග කර ඇත. පැමිණිල්ලෙන් විත්ති පාර්ශවයට ලබාදිය යුතු ලේඛන ලබා දිම සඳහා එම නඩුව කැඳවනු ලැබු අතර එම ලේඛන ලබාදීම සඳහා තමන්තට කල් ලබා දෙන්නැයි රජයේ නිතිඥවරයා කළ ඉල්ලීම පිළිගනිමින් විනිසුරුවරයා මෙම නියෝගය නිකුත් කර තිබේ. නාමල් රාජපක්ෂ මහතාට අයත් ගවර්ස් කෝපරේෂන් සර්විස් පුද්ගලික සමාගම කළ ගනුදෙනුවකදී රුපියල් මිලියන 30ක මුදලක් විශුද්ධීකරනයට ලක් කිරීමේ සිද්ධිය සම්බන්ධයෙන් පාර්ලිමේන්තු මන්ත්‍රී නාමල් රාජපක්ෂ ඇතුළු 05දෙනෙකුට එරෙහිව මෙම නඩුව ගොනු කර ඇත. නඩුවේ විත්තිකරුවන් ලෙස නම් කොට සිටින 05 දෙනා අතුරින් ඉන්දික ප‍්‍රභාත් කරුණාජීව හැර සෙසු විත්තිකරුවන් වන පාර්ලිමෙන්තු මන්ත‍්‍රී නාමල් රාජපක්‍ෂ, පවිත‍්‍රිකා සුජානි බෝගොල්ලාගම, ගුවන් සේවිකාවක් වු නිත්‍යා සේනානී සමරනායක සහ ඔරනෙල්ලා ඉරේෂා සිල්වා යන අය අධිකරණයේ අැප මත සිටින අතර ඉන්දික ප‍්‍රභාත් කරුණාජීව නැමැත්තා නඩුව මගහැර විදේශගතව සිටී.", "URL": "https://lankatruth.com/si/?p=46239", "Category": "පුවත්", "Parent URL": null}