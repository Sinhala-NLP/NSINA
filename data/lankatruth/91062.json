{"Source": "Lankatruth", "Timestamp": "March 15, 2020", "Headline": "ඡන්දය කල්දාන්න තරම් දෙයක් වෙලා නැහැ… අපි දිනනවා…", "News Content": "කොරෝනා වෛරසය ව්‍යාප්ත වෙමින් පැවතියද මැතිවරණ ප්‍රචාරණ කටයුතු තාවකාලිකව හෝ අත්හිටුවීමක් නොකෙරෙන බවත් ජනතා රැස්වීම් පමණක් අත්හිටුවා ඇති බවත් සෞඛ්‍ය අමාත්‍ය පවිත්‍රා වන්නිආරච්චි මහත්මිය පවසයි. ඊයේ (14) රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකදී මාධ්‍යවේදියකු නැඟූ ප්‍රශ්නයකට පිළිතුරු දෙමින් අමාත්‍යවරිය මේ බව පැවසීය. මාධ්‍යවේදියා විමසා සිටියේ කොරෝනා වෛරස ව්‍යාප්තිය සිදුවන තත්වය අනුව මැතිවරණ ප්‍රචාරණ කටයුතු තාවකාලිකව හෝ අත්හිටුවීමට හැකියාවක් තිබෙනවා නොවේද යනුවෙනි. “මැතිවරණ ප්‍රචාරක කටයුතු අත්හිටුවීමක් කිසිසේත්ම කෙරෙන්නෙ නැහැ. නමුත් මැතිවරණයට හෝ වෙනත් කාරණයකට හෝ සෙනඟ රැස්කරමින් ජනතාව ආමන්ත්‍රණය කිරීම හෝ එහෙමත් නැත්නම් ජනතාව රැස්වෙන බලපත්‍ර ලබාගත යුතු දේවල්වලට රජය විසින් අවසරයක් ලබාදෙන්නෙ නැහැ” යනුවෙනුයි ඇය ඊට පිළිතුරු දෙමින් සඳහන් කළේ. මීට පෙර රූපවාහිනී සංවාදයකදී සෞඛ්‍ය අමාත්‍ය පවිත්‍රා වන්නිආරච්චි මහත්මිය සඳහන් කර තිබුනේ කෝරෝනා තත්වය හේතුවෙන් මැතිවරණය කල් දැමීමට හේතුවක් නැති බවත් පොහොට්ටුව ජය ගන්නා බවත්ය.", "URL": "https://lankatruth.com/si/?p=91062", "Category": "පුවත්", "Parent URL": null}