{"Source": "Lankatruth", "Timestamp": "November 20, 2020", "Headline": "තවත් පුද්ගලයෙකු මහමග මියයයි… කොරෝනා බව තහවුරුවෙයි…", "News Content": "මහ මග මියගොස් සිටි පුද්ගලයෙකු සම්බන්ධයෙන් සිදු කළ PCR පරීක්ෂණයකින් ඔහුට කොවිඩ් – 19 වෛරසය ආසාදනය වී ඇති බව අනාවරණය කරගෙන තිබේ. ඒ අනුව මෙය මේ වනවිට මහ මග වැටී ජීවිතක්ෂයට පත්ව සිට අය අතරින් කොවිඩ් ආසාදිත බවට වාර්තා වූ මෙරට දෙවන මරණය බවද වාර්තා වේ. එම මරණය සම්බන්ධයෙන් පරීක්ෂණ කටයුතුවලට සම්බන්ධ වූ පොලිස් නිලධාරීණ් 14 දෙනෙකු ස්වයං නිරෝධායනයට යොමු කිරීමටද මහ මූලස්ථාන පොලිසිය මේ වනවිට කටයුතු කර ඇත. මෙම පුද්ගලයා ඉකුත් 15 වනදා පස්වරුවේ මහව හා රන්දෙණිගම දුම්රිය ස්ථාන අතර මඩපොකුණ ප්‍රදේශයේදී වැටී සිට ඇති අතර ඒ සම්බන්ධයෙන් පොලිසියට පැමිණිල්ලක් ලැබී තිබේ. ඒ අනුව එම ස්ථානයට පොලිසිය යොදවා ආරක්ෂාව සපයා ඇත. ඊට පසුදින එනම් 16 වනදා මහේස්ත්‍රාත් පරීක්ෂණයෙන් පසු PCR පරීක්ෂණ සඳහා එම මෘත දේහය කුරුණෑගල ශික්ෂණ රෝහලට යවා තිබේ. එහිදී සිදු කළ PCR පරීක්ෂණයෙන් තහවුරු වී ඇත්තේ ඔහු කොවිඩ් ආසාදිතයෙකු බවයි. මෙලෙස මියගොස් ඇත්තේ මහව පොලිස් බල ප්‍රදේශයේ රිදීබැඳිඇල්ල, ගජනැග්ගම, කුඩාගම ප්‍රදේශයේ පදිංචි 62 හැවිරිදි විවාහක අයෙකි. මේ වනවිට ඔහුගේ ආශ්‍රිතයින් ලෙස හඳුනාගත් පිරිසක් අද (20) දින PCR පරීක්ෂණ සඳහා භාජනය කර ඇත. මේ වනවිට නිරෝධායනයට යොමු කර ඇති පොලිස් නිලධාරීන් අතර පොලිස් පරීක්ෂකවරයෙකු ඇතුළු 10 දෙනෙකුද සොකෝ අංශයේ නිලධාරීන් 4 දෙනෙකුද සිටිති. මෙම පුද්ගලයා ජීවත්වූ කුඩාගම ගම මේ වනවිට සම්පූර්ණයෙන්ම අගුලු දමා තිබේ. එම පුද්ගලයාගේ මරණය පිළබඳ දැනගත් පසු එම නිවසට ආ ගිය අයට ස්වයං නිරෝධායනය වන ලෙසද දැනුම්දී ඇත.", "URL": "https://lankatruth.com/si/?p=100784", "Category": "කොවිඩ් -19 (කොරෝනා ) පුවත්", "Parent URL": null}