{"Source": "Lankatruth", "Timestamp": "January 4, 2021", "Headline": "හන්තාන වැනසූ ඉඩම් කොල්ලය මෙන්න", "News Content": "දෙදහස් එකොළහ වසරේ සිට හන්තාන වනසමින් ඉඩම් අක්කර 350කට ආසන්න ප‍්‍රමාණයක් දිගුකාලීනව ඉතා අඩුම මුදලකට බදුදීමෙන් හන්තාන කන්ද සහ ආශි‍්‍රත පරිසරය වනසා ඇති ආකාරය විස්තර සහිතව තොරතුරු අනාවරණය කර ඇත. ඒ අනුව හන්තාන වතුයායේ ගලහ කොටසේ අක්කර සියයක් අක්කරය රුපියල් 8400/-ක් බැගින් වූ වාර්ෂික බදු මුදලකට, තිස් අවුරුදු කාලයක් සඳහා ගිහාන් සෝමසිරි නමැත්තෙකුට බදුදී ඇත. තවත් අක්කර 50ක් රුපියල් 9000/-ක් බැගින් වූ වාර්ෂික බදු මුදලකට කොමඩිට් අයිලන්ඞ් නමැති සමාගමට අවුරුදු 30ක කාලයක් සඳහා බදුදී ඇත.කේ.ඞී. මුනසිංහ නමැත්තාට අක්කර 10ක් රුපියල් 8000/- බැගින් වූ වාර්ෂික බදු මුදලකට සහ අක්කර 17ක් රුපියල් 20000/- බැගින් වූ වාර්ෂික බදු මුදලකට රිෂානා කෘෂිකාර්මික පුද්ගලික සමාගමකට වසර 30ක් සඳහා බදු දී ඇත. අක්කර 134ක් ලක්ෂ්මන් කිරිඇල්ලගේ දියණිය වන චාමිණී කිරිඇල්ලට සම්බන්ධ සමාගමකට රුපියල් 8750/- බැගින් වූ වාර්ෂික බදු මුදලකට ලබාදී ඇත.හිල්කන්ට්‍රි ෂූටින් ක්ලබ් ආයතනයට අක්කර 04ක් රුපියල් 11238/- බැගින් වූ වාර්ෂික බදු මුදලකට ලබාදී තිබේ. අක්කර 34ක් ජමීල් උම්මා නැමැත්තියට ලබාදී ඇත. මේ ලෙස හන්තාන අධි සංවේදී පරිසර කලාපය තුළ ඉඩම් අක්කර 350කට ආසන්න ප‍්‍රමාණයක් ලබාදීමෙන් මහත් විනාශයක් සිදුකර ඇත. මූලාශ‍්‍ර හන්තාන සුරැකීමේ සංවිධානයේ ලේකම් අමිත් සේනානායක සහ දිවයින පුවත්පත.", "URL": "https://lankatruth.com/si/?p=106438", "Category": "පරිසර", "Parent URL": null}