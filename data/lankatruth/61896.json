{"Source": "Lankatruth", "Timestamp": "October 25, 2018", "Headline": "විදුහල්පතිනිය දණගැස්වීමේ සිද්ධියේ පෙත්සම විභාග කිරීමට අධිකරණය තීන්දු කරයි", "News Content": "ඌව මහ ඇමති චාමර සම්පත් දසනායක මහතා තමාව දණගස්වා අවමන් සහගත ලෙස සැලකුව බවට චෝදනා කරමින් බදුල්ල දෙමළ බාලිකා විද්‍යාලයේ විදුහල්පතිනි ආර්. භවානි මහත්මිය විසින් ගොනු කළ මූලික අයිතිවාසිකම් පෙත්සම විභාගයට ගැනීමට ශ්‍රේෂ්ඨාධිකරණය අද (25) තීන්දු කර තිබේ. ඒ අදාළ පෙත්සම අද (25) බුවනෙක අළුවිහාරේ, විජිත් මළල්ගොඩ සහ නලින් පෙරේර යන ශ්‍රේෂ්ඨාධිකරණය විනිසුරු මඩුල්ල හමුවේ කැඳවන ලද අවස්ථාවේදීය. පෙත්සම්කාර දෙමළ බාලිකා විද්‍යාලයේ විදුහල්පතිනිය අධිකරණය හමුවේ කියා සිටියේ, සිය ආධාරකරුවකුගේ දරුවකු පාසලට ඇතුළත් කර ගැනීම ප්‍රතික්ෂේප කිරීම හේතුවෙන් ඌව පළාත් ප්‍රධාන අමාත්‍ය චාමර සම්පත් දසනායක මහතා තමන්ව කැඳවා දණගස්වා අමාණුසික ආකාරයෙන් බැණ වැදුණු බවයි. එමෙන්ම අගතියට පත් විදුහලපතිනිය වෙනුවෙන් පෙනීසිටි මයුරී විජේසූරිය නීතීඥවරිය අධිකරණයට කරුණු දක්වමින් සඳහන් කර ඇත්තේ තම සේවාදායක විදුහල්පතිනියට දැඩි ලෙස මානුසික වද දී ඇති බවත් ඇය මාණසිකව බිඳවට්ටවා ඇති බවත්ය. ඒ අනුව ආණ්ඩුක්‍රම ව්‍යවස්ථාවේ 11වන වගන්තිය ප්‍රකාරව ආර්. භාවානි විදුහල්පතිනියගේ මූලික අයිතිවාසිකම් කඩ වීමක් සිදුව ඇති බවත් නඩුව විභාගයට ගත යුතු බවද නීතීඥවරිය වැඩිදුරටත් කරුණු දක්වමින් සඳහන් කර ඇත. එම කරුණු සැලකිල්ලට ගත් ශ්‍රේෂ්ඨාධිකරණය ආර්. භවානි මහත්මියගේ මූලික අයිතිවාසිකම් පෙත්සම විභාගයට ගැනීමට තීන්දු කර ඇත.", "URL": "https://lankatruth.com/si/?p=61896", "Category": "පුවත්", "Parent URL": null}