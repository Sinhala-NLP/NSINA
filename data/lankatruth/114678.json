{"Source": "Lankatruth", "Timestamp": "April 10, 2021", "Headline": "සමෘද්ධිලාභීන්ට සහ අඩු ආදායම් ලාභීන්ට අවුරුද්දට පන්දාහක්…", "News Content": "දිළිඳුකම පිටු දැකීමේ අරමුණින් සිංහල සහ දෙමළ අලුත් අවුරුද්ද සැමරීමට සමෘද්ධිලාභීන්ට සහ අඩු ආදායම් ලාභීන්ට රුපියල් 5000ක දීමනාවක් ලබා දීමට ආණ්ඩුව තීරණය කොට තිබේ. මේ සම්බන්ධයෙන් මාධ්‍ය හමුවක් පවත්වමින් බන්දුල ගුණවර්ධන අමාත්‍යවරයා පවසා සිටියේ බැසිල් රාජපක්ෂ මහතා විසින් තමන්ට ඒ චසඳහා උපදෙස් ලබා දුන් බවයි.දිළිදුකම පිටුදැකීමේ අමාත්‍යාංශය වශයෙන් මෙම වැඩසටහන ක්‍රියාත්මක කරන අතර කොවිඩ් තත්වය හමුවේ පන්දහසක දීමනාව ලබාදුන් ආකාරයට මෙම දීමනාවද ලබාගත හැකි බව බන්දුල ගුණවර්ධන ඇමතිවරයා සඳහන් කරයි. සමෘද්ධි බැංකු මගින් ලබන සදුදා සහ අඟහරුවාදා යන දිනයන්හිදී මෙම පන්දාහෙ දීමනාව ලබා ගත හැකි බව ඇමතිවරයා වැඩිදුරටත් සඳහන් කරයි. ඇමතිවරයා වැඩි දුරටත් ඉල්ලා සිටියේ 12 සහ 13 යන දෙදිනෙහි දී පන්දහසේ දීමනාව ලබා ගන්නා ජනතාවට භාණ්ඩ මිලදී ගැනීමට සියලු වෙළඳසැල විවෘත කර තබන ලෙසය. මේ සම්බන්ධයෙන් අදහස් දක්වන රාජ්‍ය අමාත්‍ය ෂෙහාන් සේමසිංහ සඳහන් කර සිටියේ මෙම වැඩසටහන කඩිනමින් ආරම්භ කරන බවයි. දැනටමත් මේ සඳහා දිස්ත්‍රික් ලේකම්වරුන්ට උපදෙස් ලබා දී ඇති බවත් ඔහු සඳහන් කරයි. කෙසේ වෙතත් පසුගියදා කොවිඩ් තත්වය හමුවේ අපහසුතාවයන්වලට මුහුණ දුන් ජනතාවට රුපියල් පන්දහසේ දීමනාව ලබාදීම විශාල අර්බුදයක් බවට පත්ව තිබූ බව විපක්ෂය චෝදනා කළා.", "URL": "https://lankatruth.com/si/?p=114678", "Category": "පුවත්", "Parent URL": null}