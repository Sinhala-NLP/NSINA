{"Source": "Lankatruth", "Timestamp": "March 19, 2019", "Headline": "සෞඛ්‍ය ඇමති, අමාත්‍යාංශ ලේකම් වෛද්‍ය සිසුන්ව මගහරිති", "News Content": "දැවැන්ත අරගලයක් මගින් ආහෝසි කිරීමට හැකි වූ මුදලට වෛද්‍ය උපාධිය විකුණන මාලඹේ සයිටම් ආයතනය සම්බන්ධයෙන් යළි පැනනැග ඇති ගැටළුකාරී තත්වයන් සම්බන්ධයෙන් රජයේ වෛද්‍යපීඨ සිසුන් සහ දෙමව්පියන් විසින් අද (19) සෞඛ්‍ය අමාත්‍යාංශය ඉදිරිපිට පැවැත්වූ විරෝධතාවය අතරතුරු සෞඛ්‍ය බලධාරීන් විසින් සාකච්ඡාවක් ලබාදෙන බව පවා අමාත්‍යාංශය වෙත නියෝජිතයින් කිහිපදෙනෙකුට ආරාධනා කළද සෞඛ්‍ය ඇමතිවරයා, ලේකම්වරයා හෝ කිසිඳු වගකිවයුතු බලධරියෙක් සාකච්ඡාව සඳහා සහභාගී නොවී බව රජයේ වෛද්‍යපීඨ ශිෂ්‍ය ක්‍රියාකාරී කමිටුවේ කැඳවුම්කරු දිදුල අමරසිංහ මහතා සඳහන් කරයි. දිගින් දිගටම සිදු කළ කරුණු දැක්වීම් පිළිබඳ සැලකිල්ලක් නොගෙන සෞඛ්‍ය අමාත්‍යවරයා සහ ආණ්ඩුව අත්තනෝමතික ලෙස කටයුතු කිරීම නිසා අද දින රජයේ වෛද්‍ය පීඨ ශිෂ්‍ය ක්‍රියාකාරී කමිටුව සහ රජයේ වෛද්‍යපීඨ ශිෂ්‍ය දෙමාපිය සංගමය අද දින විරෝධතා පාගමණකින් සෞඛ්‍ය අමාත්‍යාංශය වෙත පැමිණි බවත් සයිටම් සිසුන් සිසුන් කොතලාවල වෛද්‍ය පීඨය වෙත අන්තර්ග්‍රහණය කිරීමට යාන්ත්‍රණයක් තිබියදී එය මගහැර හොර පාරකින් ගොස් නීති විරෝධී ලෙස සයිටම් සිසුන් ලියාපදිංචි කර පෞද්ගලික වෛද්‍ය විද්‍යාල නැවත ගෙනඒමට ඇති සූදානම් සම්බන්ධයෙන් සාකච්ඡා කිරීමට මෙසේ පැමිණි නමුත් සෞඛ්‍ය අමාත්‍යවරයා සහ ලේකම්වරයා එය මගහැර පලා ගොස් ඇති බවත් ඒ මහතා සඳහන් කරයි. වෛද්‍ය අධ්‍යාපනය විකිණීමේ ආණ්ඩුවේ තැත දිවි හිමියෙන් පරාජය කරන බවත් ඒ සඳහා නිදහස් අධ්‍යාපනය ආරක්ෂා කරගැනීමේ වටිනාකම දන්නා සියළු දෙනා ඒකරාශී කරගෙන දැවැන්ත ක්‍රියාමාර්ග ගන්නා බවත් රජයේ වෛද්‍යපීඨ ශිෂ්‍ය ක්‍රියාකාරී කමිටුවේ කැඳවුම්කරු දිදුල අමරසිංහ මහතා වැඩිදුරටත් සඳහන් කරයි. සිසුන් ගනු ලබන ඕනෑම ක්‍රියාමාර්ගයක් සමග ඉදිරියෙන්ම සිටිමින් සිසුන් සමග උරෙනුර ගැටෙමින් එම සටන් ක්‍රියාමාර්ගවලට සහාය ලබා දෙන බව රජයේ වෛද්‍යපීඨ ශිෂ්‍ය දෙමාපිය සංගමයේ ජාතික සංවිධායක අශෝක රන්වල මහතා සඳහන් කරයි.", "URL": "https://lankatruth.com/si/?p=70675", "Category": "පුවත්", "Parent URL": null}