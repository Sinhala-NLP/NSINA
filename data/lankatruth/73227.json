{"Source": "Lankatruth", "Timestamp": "May 2, 2019", "Headline": "ලාංකිකයෙකු ඇතුළු ඉස්ලාම් අන්තවාදී ත්‍රස්තයන් සිව්දෙනෙකු චෙන්නායි හිදී අත්අඩංගුවට", "News Content": "පසුගිය පාස්කු ඉරිදා මෙරට සිදුවූ ඉස්ලාම් අන්තවාදී ත්‍රස්ත ප්‍රහාර මාලාවට සම්බන්ධ බවට සැකපිට ඉන්දියාවේ චෙන්නායි හිදී ලාංකිකයෙකු ඇතුළු සිව්දෙනෙක් අත්අඩංගුවට ගෙන තිබේ. ඉන්දීය මාධ්‍ය වාර්තා කර ඇත්තේ මෙරට සිදුවූ ත්‍රස්ත ප්‍රහාර මාලාව හේතුවෙන් ඉන්දීය ජාතික විමර්ශන ආයතනය කේරලය හා තමිල්නාඩු ප්‍රාන්ත කේන්ද්‍ර කර ගනිමින් විශේෂ මෙහෙයුමක් ආරම්භ කර ඇති බවත් එහිදී මෙම සැකකරුවන් අත්අඩංගුවට ගෙන ඇති බවත්ය. අත්අඩංගුවට ගත් සිව්දෙනා අතර සිටින ශ්‍රී ලාංකිකයා රාමනාදන්පුරම්හි සිට චෙන්නායි නුවර දක්වා පැමිණ ව්‍යාජ ලිපි ලේඛන ඉදිරිපත් කරමින් කුලී නිවසක පදිංචිව සිට ඇත. අත්අඩංගුවට ගත් පිරිස සම්බන්ධව වැඩිදුර විමර්ශන ක්‍රියාත්මක බව ඉන්දිය මාධ්‍ය වාරතා කරයි. මීට ඉහත අවස්ථාවක දී ද පාස්කු ඉරිදා ත්‍රස්ත ප්‍රහාරයේ මහ මොළකරු ලෙස සැළකෙන සහරාම් හෂීම්ගේ අනුගාමිකයෙකු කේරල ප්‍රාන්තයේ දී අත්අඩංගුවට ගැනුණි. ඔහු රියාස් අබුබකර් නැමැත්තෙකු බවත් කේරළ ප්‍රාන්තයේ මරාගෙන මැරෙන බෝම්බ ප්‍රහාර සැළසුම්කර ඇති බවත් අන්තවාදී දේශන පවත්වමින් තරුණයන් ත්‍රස්ත ක්‍රියා සඳහා යොමුකරගෙන ඇති බවත් ඉන්දීය මාධ්‍ය වාර්තා කළේය.", "URL": "https://lankatruth.com/si/?p=73227", "Category": "පුවත්", "Parent URL": null}