{"Source": "Lankatruth", "Timestamp": "September 2, 2019", "Headline": "මහාචාර්ය කාලෝ ‍ෆොන්සේකාගේ දේහය වෛද්‍ය විද්‍යාලයට", "News Content": "අද (02) පෙරවරුවේ අභාවප්‍රාප්ත වූ වෛද්‍ය ක්ෂේත‍්‍රය වෙනුවෙන් කැපී පෙනෙන සේවාවක් ඉටුකළ මහාචාර්ය කාලෝ ෆොන්සේකා මහතාගේ දේහය ඒ මහතාගේ ඉල්ලීමක් මත අද පස්වරුවේම රාගම වෛද්‍ය විද්‍යාලයට බාර දී තිබේ. ගත් කතුවරයෙකු, ගේය පද රචකයකු, දක්ෂ කථිකයෙකු මෙන්ම ප‍්‍රකට විද්වතෙකු වන ෆොන්සේකා මහතා මිය යනවිට 86 වන වියේ පසු විය. 1933 මාර්තු 04 දින උපත ලැබූ කාලෝ ෆොන්සේකා මහතා මීගමුව මාරිස්ටලා විද්‍යාලයෙන් සිය මූලික අධ්‍යාපනයත් මරදාන සාන්ත ජෝසප් විද්‍යාලයෙන් ද්විතීය අධ්‍යාපනයත් ලැබීය. ඉන් අනතුරුව කොළඹ විශ්වවිද්‍යාලයට පිවිසි ඒ මහතා එංගලන්තයේ එඩින්බරෝ විශ්වවිද්‍යාලයෙන් පශ්චාත් උපාධිය හිමි කර ගත්තේය. ආචාර්යවරයෙකු හා මහාචාර්යවරයෙකු ලෙස දශක හතරකට අධික කාලයක් වෛද්‍ය සිසු සිසුවියන් දහස් ගණනකට ශිල්ප ලබා දුන් ඒ මහතා 2012 වර්ශයේදී ශ්‍රී ලංකා වෛද්‍ය සභාවේ සභාපතිධුරයට පත්විය. එතැන් සිට 2017 දක්වා වසර 05ක පමණ කාලයක් ඔහු ශ්‍රී ලංකා වෛද්‍ය සභාවේ සභාපතිධුරය හෙඹවීය. වාමාංශික දේශපාලනයේ නැයැළුණුු ෆොන්සේකා මහතා ලංකා සම සමාජ පක්ෂයේ ප‍්‍රබල ක‍්‍රියාකරුවෙකු ලෙසද කටයුතු කළේ ය. වෛද්‍ය ක්ෂේත‍්‍රය ඇතුළු ක්ෂේත‍්‍ර කිහිපයක් සම්බන්ධයෙන් ලිපි සහ කෘති ලියා ඇති ඒ මහතා සමාජය වෙනුවෙන් සුවිශාල මෙහෙවරක් සිදු කර ඇත. මත්ද්‍රව්‍ය සහ දුම්වැටි විරෝධී සටනේ ප‍්‍රමුඛයකු වූ ඒ මහතා ප‍්‍රමුඛ පෙළේ සමාජ ක‍්‍රියාකාරිකයෙකි. එමෙන්ම මිත්‍යාවට එරෙහිව ප්‍රායෝගික ක්‍රියාකාරකම් තුළින් ජනතාව දැනුවත් කිරීමේ කටයුතුවලද නියැලුනු ඒ මහතා වෛද්‍ය ක්ෂේත‍්‍රයේ මෙන්ම සාහිත්‍ය කලාවේද උන්නතිය වෙනුවෙන් සුවිශාල සේවාවක් ඉටුකළ මහාචාර්ය වරයෙකි. දෙස් විදෙස් කීර්තියට සහ ඇගයීමට පත් විද්වතෙකුද වන කාලෝ ෆොන්සේකා මහතා රචනා කළ ගීත අතරින් ‘රත්තරන් දුවේ අපේ රත්තරන් දුවේ’, ‘රුදුරු තුරු වදුලේ’, ‘රෝස කුසුමක් පිපී’ යන ගීත මහත් ජනප්‍රියත්වට පත්විය. කාලෝ ෆොන්සේකා මහතා, සුරංග ෆොන්සේකා සහ ඉදුනිල් ෆොන්සේකා යන දූ දරුවන්ගේ පියාද විය.", "URL": "https://lankatruth.com/si/?p=80239", "Category": "පුවත්", "Parent URL": null}