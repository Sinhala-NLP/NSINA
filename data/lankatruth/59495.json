{"Source": "Lankatruth", "Timestamp": "September 17, 2018", "Headline": "පුරන්වන තම ගොවි බිම් ඉල්ලා බෝගස්වැව ගොවියෝ විරෝධතාවක", "News Content": "යුද කාලසීමාවෙන් පසු වව්නියාව බෝගස්වැව ප්‍රදේශයේ නැවත පදිංචිකළ ජනතාව, තම කෘෂිකාර්මික කටයුතු නැවත සිදුකරගෙන යාමට අවශ්‍ය කුඹුරු ඉඩම් ලබා දෙන ලෙස ඉල්ලා නන්දිමිත්‍රගම රඹවෙට්ටිකුලම් වැව් බැම්මේ සිට ඊයේ(16) දින උද්ඝෝෂණයක නිරත විය. යුධ කාලසීමාවෙන් පසු රඹවෙට්ටිකුලම වැව යටතේ අස්වැද්දූ අක්කර 250කට අධික භූමි ප්‍රමාණයක් පුරන් වෙමින් පවතින අතර සිවිල් ආරක්ෂක බලකාය යටතේ පැවතීම හේතුවෙන් එම කුඹුරු අස්වැද්දිය නොහැකිව පවතින බව ප්‍රදේශවාසීන් චෝදනා කරයි. පුරන්ව යන කුඹුරු නැවත ගොවිජනතාවට ලබාදෙන ලෙස බලධාරීන්ගෙන් කොතෙකුත් ඉල්ලීම් කළද මේ දක්වා ඊට විසඳුමක් ලැබී නැති බවත් මේ වනවිට සිය ආහාර අවශ්‍යතා පවා සපුරාගැනීමට නොහැකිව අසරණව සිටින බවත් විරෝධතාවයේ නිරත ගොවි ජනතාව කියා සිටියි. බෝගස්වැව ගොවි අයිතීන් දිනාගැනීමේ සංවිධානය විසින් මෙම උද්ඝෝෂණය සංවිධානය කොට තිබූ අතර මේ සඳහා නන්දමිත්‍රගම,සැලලිහිණිගම, නාමල්ගම, බෝගස්වැව 02, බෝගස්වැව සහ වෙහෙරගම ගොවි ජනතාව විශාල ප්‍රමාණයක් රැස්ව සිටියහ. ගම්මාන සියල්ලෙහිම පාහේ ජනතාවගේ එකම ආදායම් මාර්ගය ලෙස ගොවිතැන පැවති අතර සිය කර්මාන්තය අහිමිවීමෙන් කිසිත් කරකියාගත නොහැකිව ගොවියා අසරණව ඇත. උද්ඝෝෂණය සඳහා සමස්ථ ලංකා ගොවිජන සම්මේලනය ද එක්ව සිටි අතර ප්‍රදේශයේ ගොවි ජනතාවගේ ගැටළුවලට විසඳුම් දිනාගැනීමට කටයුතු කරන බව සමස්ථ ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා පැවසීය.", "URL": "https://lankatruth.com/si/?p=59495", "Category": "පුවත්", "Parent URL": null}