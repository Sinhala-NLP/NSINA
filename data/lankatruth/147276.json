{"Source": "Lankatruth", "Timestamp": "May 23, 2023", "Headline": "තුයියකොන්තා බ්ලැක් ලිස්ට් කර ආණ්ඩුව නා ගනී", "News Content": "හිටපු එයාර් වයිස් මාෂල් සම්පත් තුයියකොන්තාට කිසිදු ගුවන් හමුදා කඳවුරකට ඇතුල්වීමට නොහැකි ලෙස අසාදු ලේඛනගත කිරීම (Black List) මගින් තම මූලික අයිතිවාසිකම් කඩකර ඇති බවට මානව හිමිකම් කොමිෂන් සභාව හමුවේ කර තිබූ පැමිණිල්ල පිළිබඳ මූලික විමර්ශන අද (23) පෙරවරුවේ පැවැත්වූ අතර එහිදී ගුවන් හමුදාවෙන් ඔහුට එවැනි අසාදු ලේඛනගත කිරීමක් නිල වශයෙන් මේ දක්වා ලබා දී නැති බව හෙළිවිය.  එමෙන්ම ගුවන් හමුදාපති වෙනුවෙන් කොමිෂන් සභාව හමුවේ කරුණු දැක්වූ එම හමුදාවේ නියෝජිතයා අවාධාරණය කර තිබෙන්නේ සම්පත් තුයියකොන්තාගේ දේශපාලය අයිතීන් සීමා කර නැති බවයි. මේ සම්බන්ධයෙන් ශ්‍රේෂ්ඨාධිකරණයට ඉදිරිපත් කර තිබෙන මූලික අයිතිවාසිකම් පෙත්සම ඉදිරියේදී සලකා බැලෙන බැවින් එම තීන්දුව ප්‍රකාරව කටයුතු කිරීම පිළිබඳව මානව හිමිකම් කොමිෂන් සභාව අවධානය යොමුකර ඇත.  කොමිෂන් සභාවේ විමර්ශනයට පැමිණිල්ල වෙනුවෙන් පෙනී සිටි නීතිඥ සුනිල් වටගල මාධ්‍යට කරුණු දක්වමින් ප්‍රකාශ කළේ, රනිල් වික්‍රමසිංහ ඇතුළු ආණ්ඩුවේ දේශපාලන වුවමනාවන් ඉටු කිරීමට කටයුතු කර තිබෙන ගුවන් හමුදාපතිවරයා තුයියකොන්තා බ්ලැක් ලිස්ට් කර ඇති බව ලෝකයටම ප්‍රකාශ කළද මේ දක්වා ඔහුට එය ලිඛිතව ලබාදී නැති බවය. එසේම, ගුවන් හමුදාපතිවරයා ආණ්ඩුවේ දේශපාලන බළල් අතක් වී සිටීම වහාම නතර කළ යුතු බවද විශ්‍රාම ගිය පසු ගෝඨාභය රාජපක්ෂ සහ සරත් ෆොන්සේකාට දේශපාලනය කිරීමට තිබෙන අයිතිය තුයියකොන්තාටද හිමි බව නීතීඥ සුනිල් වටගල අවධාරණය කළේය.", "URL": "https://lankatruth.com/si/?p=147276", "Category": "පුවත්", "Parent URL": null}