{"Source": "Lankatruth", "Timestamp": "December 25, 2016", "Headline": "මන්ත්‍රී 58කට වාහන ගැනීම තවමත් අතරමග", "News Content": "ප‍්‍රාදේශීය සම්බන්ධීකරණ කමිටු සභාපතිත්වය දරන පාර්ලිමේන්තු මන්ත්‍රී වරු 58කට කල්බදු ක‍්‍රමයට වාහන ලබාදීමේ යෝජනාවට ජනමාධ්‍ය හා පාර්ලිමේන්තු කටයුතු අමාත්‍යාංශයේ ලේකම් නිමල් බෝපගේ මහතා අත්සන් නොකිරීම දේශපාලන ලෝකයේ උණුසුමක් මවන්නට සමත් විය. බදු ඇතුළුව මසකට රුපියල් 750,000ක් බැගින් වසර 5ක කාලයක් ගෙවීමෙන් පසු ඒ වාහන යළි වාහන ගෙන්වූ කල්බදු සමාගමටම අයත් වන ආකාරයට මුදල් අමාත්‍යාංශය මගින් ඉදිරිපත් කරන යෝජනාවක් කැබිනට් අනුමැතියට යොමුකර තිබීම ඒ පුවතින් හෙළිදරව් විය. ඒ අනුව වසර 5 අවසානයේ එක් වාහනයකට ගෙවිය යුතු වන මුදල රුපියල් කෝටි 4 1/2කි. වාහන 58 සඳහා ගෙවීමට සිදුවන මුදල රුපියල් කෝටි 261කි. මෙතරම් විශාල මුදලක් ගෙවීමෙන් අනතුරුව වාහනයේ බාරකාරත්වය වාහන ගෙන්වූ ආයතනයටම හිමිවේ. මෙම වාහන ගෙන්වීමට නියමිත කල්බදු ආයතනය රජයේ ප‍්‍රධාන පෙළේ දේශපාලනඥයෙකුට සම්බන්ධ එකක් බව කියැවිණි. රජයෙන් මුදල් ගෙවා ලබා ගන්නා වාහනය අවසානයේදී කල්බදු ආයතනයටම යළි හිමිකරදීම අතිවිශේෂිත තීන්දුවක් ලෙසට කතා බහට ලක්විය. මේ සම්බන්ධයෙන් විපක්ෂයේ ප්‍රධාන සංවිධායක ජවිපෙ නායක අනුර දිසානායක මහතා අවස්ථා කිහිපයකදීම පාර්ලිමේන්තුවේදී ආණ්ඩුවෙන් ප්‍රශ්න කර සිටියේ ය. මේ මතභේදාත්මක කරුණු හරහා අමාත්‍ය මණ්ඩල ආර්ථික කමිටුව මේ පිළිබඳව යළි සාකච්ඡා කර ඇත. එම සාකච්ඡාවෙන් පසු කල්බදු ක‍්‍රමය යටතේ ලබා ගන්නා වාහන පාවිච්චි කළ පුද්ගලයාටම ක්ෂය වීමේ වටිනාකම මත ලබාදීමට තීරණය කර ඇත. මේ බව අග‍්‍රාමාත්‍ය ලේකම් ඊ.එම්.එස්.බී. ඒකනායක මහතා විසින් මුදල් අමාත්‍යාංශයට ලිඛිතව දැනුම් දෙනු ලැබ තිබේ. සාමාන්‍යයෙන් භාවිත කෙරෙන ක්ෂයවීම වසරකට 20%ක් ලෙස ගණන් ගනු ලැබුවත් මෙම වාහන සම්බන්ධයෙන් වන ක්ෂය වටිනාකම සඳහන් කර නැත. මෙම වාහන ලබා ගැනීම සඳහා ජනමාධ්‍ය හා පාර්ලිමේන්තු කටයුතු අමාත්‍යාංශයේ ලේකම්වරයා ලියවිල්ලකට අත්සන් තැබිය යුතු වුවත් ඔහු එම ලියවිල්ලට අත්සන් තැබීම ප‍්‍රතික්ෂේප කළේය. ලේකම්වරයාගේ මෙම තීන්දුව පිළිබඳව විපක්ෂ පාර්ශ්වයෙන් බොහෝ දෙනා දක්වන අදහස් වූයේ බෝපගේ මහතාගේ තීරණය සාධාරණ බවයි. මේ සම්බන්ධයෙන් කළ විමසීමේදී ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා ප‍්‍රකාශ කළේ ලෙක්ම්වරයා තනතුරෙන් ඉවත්වී ආදර්ශයක් ලබාදිය යුතු බවයි. මෙම වාහන සිද්ධියට අත්සන් තැබුවහොත් බෝපගේ මහතා වගඋත්තරකාරයෙකු වනු ඇතැයිද ඔහු කීය. ජනතා විමුක්ති පෙරමුණ මන්ත්‍රී වෛද්‍ය නලින්ද ජයතිස්ස මහතා ප‍්‍රකාශ කළේ පාර්ලිමේන්තු කටයුතු පිළිබඳ ලේකම්වරයාට කරන බලපෑමෙන් පෙන්නුම් කරන්නේ මේ රජය යහපාලනයට පටහැනිව ක්‍රියා කරන බවයි. කැබිනට් මණ්ඩලය ගත් තීන්දුවක් ක්‍රියාත්මක කිරිමට අමාත්‍යාංශ ලේකම්වරයන් බැඳී සිටිනවා. එසේ නොකරන්නේ නම් ඔවුන්ට එරෙහිව පියවර ගත යුතු වෙනවා රාජ්‍ය පරිපාලන හා කළමනාකරණ ඇමති රංජිත් මද්දුම බණ්ඩාර මහතා ප්‍රකාශ කරයි. ඒ මහතා මෙසේද කීය. කැබිනට් මණ්ඩලය ගත් තීන්දුවක් ක්‍රියාත්මක කිරිමට අමාත්‍යාංශ ලේකම්වරයෙක් බැඳී සිටිනවා. එය ඔහුගේ වගකීම හා යුතුකමයි. කාට හෝ කැබිනට් මණ්ඩලය ගත් තීන්දුවක් ක්‍රියාත්මක කළ නොහැකිනම් අනිවාර්යයෙන්ම ඔහුට එරෙහිව පියවර ගැනීමට සිදුවෙනවා. කැබිනට් මණ්ඩලය ගන්නා තීන්දුවක් ලේකම්වරයෙකුට ප‍්‍රතික්ෂේප කළ නොහැකියි. වැරදි හෝ නිවැරදි හෝ වේවා ලේකම්වරයෙකුට තමන්ගේ ඇමතිවරයා මගින් කැබිනට් මණ්ඩලයට නිර්දේශ ඉදිරිපත් කළ හැකියි. කැබිනට් මණ්ඩලය ගත් තීන්දුවක් ක්‍රියාත්මක කර නොසිටීමට පුළුවන්කමක් නැහැ. ප‍්‍රශ්නය:- රජයේ නිලධාරීන්ට ස්වාධීනව කටයුතු කිරීමට අවස්ථාව සලසන බවට මේ රජය ප‍්‍රකාශ කර තිබුණා. පිළිතුර:- ස්වාධීනව වැඩකිරීමේ නිදහසයි කැබිනට් මණ්ඩලය ගත් තීන්දුවක් ක්‍රියාත්මක කිරීමයි කරුණු දෙකක්. එකක් ලෙස සැලකීමට නොහැකියි. අමාත්‍යාංශ ලේකම්වරු ස්වාධීනව කටයුතු කරනවා. ඒවට කවුරුත් ඇඟිලි ගහන්නේ නැහැ. ලේකම්වරයෙකුගේ පෞද්ගලික තීරණ රජයට අදාළ නැහැ. වගකීම ලේකම්වරයාගෙයි. අනිත් විශේෂත්වය නම් මේ නිලධාරියා අගමැති හමුවෙන්න යන්නේ නැහැ. මෙහෙම කොහොමද ආණ්ඩු කරන්නේ ? පරිපාලනය හැමවිටම රජයේ කටයුතුවලට සහාය දැක්විය යුතුයි. එසේ නොමැතිව රජයක් ගෙනයාමට නොහැකියි. මෙහෙම කටයුතු කරන්න ගියහොත් රජයක් ගෙන යන්න බැහැ. ඒ නිසා මෙම ලේකම්වරයා සම්බන්ධයෙන් පියවරක් ගත යුතු වෙනවා. තමන්ගේ තීරණයේ කිසිදු වෙනසක් නොවන බව ජනමාධ්‍ය හා පරිපාලන අමාත්‍යාංශයේ ලේකම් නිමල් බෝපගේ මහතා කීය. ඒ මහතා මෙසේ ද කීය. මගේ තීරණයේ වෙනසක් නැහැ. මේ ගැන හුඟක් මාධ්‍යවලට කීව්වා. ඒගැන අනවශ්‍ය විදිහට ප‍්‍රචාරයක් යන බව පැහැදිලියි. මාව ඉවත් කරන්න කියලා මන්ත්‍රීවරු 58 දෙනෙක් ඉල්ලීම් කිරීමට යන බව මාධ්‍යයෙන් පෙන්වා දී තිබුණා. මගේ තීරණයේ වෙනසක් නැහැ. දැනටමත් කියලා ඉවරයි. නැවත නැවත කිව්වත් ඒකමයි. ප‍්‍රසිද්ධ මාධ්‍යයටත් කිව්වා. මගේ වචනය පදනම් වුනේ කරුණු හතරක් පදනම් කරගෙනයි. මන්ත්‍රීවරුන්ට මේ වාහන අයිති නොවන බව එකක් පමණයි. තාක්ෂණ ඇගයීම් කමිටුව මේ වාහන ගැනීමේ යෝජනාව ප‍්‍රතික්ෂේප කර තිබුණා. අමාත්‍ය මණ්ඩල මිලදී ගැනීමේ කමිටුව ප‍්‍රතික්ෂේප කර තිබුණා. ජනාධිපතිතුමා මෙම යෝජනාව නිර්දේශ කර තිබුනේ නැහැ. කාලය මාස 60කට සඳහන් කර තිබුණත් මේ රජයේ කාලය ඉතිරි වී ඇත්තේ මාස 45යි. කාරනා ගණනාවක් තිබුණා. මගේ පැත්තෙන් මගේ ස්ථාවරය වෙනසක් නැහැ. මාව අයින් කළොත් මට යන්න වෙනවා. මේ අවදානම මට ගන්න වෙනවා. මන්ත්‍රීවරු 58 දෙනෙක් ඒ ගැන ඉල්ලීමක් කර තිබෙන බව කියැවෙනවා. තීන්දුව මොකක් වුවත් ජනාධිපතිගෙ තීන්දුව අවසාන තීන්දුවයි. මේ පාර්ලිමේන්තුවේ ඉතිරි කාලය මාස 45ක් වුවත් වාරික 60කින් ගෙවීමට ගිවිසුම් සකස් කර තිබීම නිසා ඉදිරි පාර්ලිමේන්තුවද මෙම ගිවිසුමට හිරකිරීමට අයිතියක් නැහැ. මට සයින් හෝ රිසයින් කියල කියපු කතාව ඇත්තක්. කැබිනට් මණ්ඩලය අනුමත කළ ගිවිසුමකට අත්සන් තැබීම මගේ වගකීමක්. ඒක ඉටුකරන්න බැරිනම් ඉවත් වෙන්න ඕනෑ. මගේ පැත්තෙන් මම ඉදිරිපත් කරන කරුණු නිවැරදියි. උපුටාගැනීම ලංකාදීප", "URL": "https://lankatruth.com/si/?p=25550", "Category": "පුවත්", "Parent URL": null}