{"Source": "Lankatruth", "Timestamp": "March 8, 2020", "Headline": "අධිකරණ නියෝගයට පැය 48යි – රවී කරුණානායක ඇතුළු 09ක් තවමන් නිදැල්ලේ", "News Content": "රවී කරුණානායක මහතා රනිල්+මෛත්‍රී ආණ්ඩුවේ මුදල් ඇමතිව සිටියදී එනම් 2016 වසරේ සිදු කළ බැඳුම්කර වංචාවට අදාළව ඔහු ඇතුළු 10 දෙනෙකු වහාම අත් අඩංගුවට ගන්නා ලෙස කොළඹ මහේස්ත්‍රාත් අධිකරණය විසින් වරෙන්තු නිකුත් කර මේ වනවිට පැය 48ක් ගතවී ඇතත් රවී කරුණානායක මහතා හෝ අනෙකුත් 07 දෙනා අත් අඩංගුවට ගැනීමට අපරාධ පරීක්ෂණ දෙපාර්තමේන්තුව මෙතක් සමත් වී නැත. ඊයේ (07) දිනයේ මෙන්ම අදත් (08) පෙරවරුවේ බත්තරමුල්ල, රජමල්වත්තේ පිහිටි රවී කරුණානායක මහතාගේ නිවසට ගිය අපරාධ පරීක්ෂණ දෙපාර්තමේන්තු නිලධාරීන් ආපසු හැරී පැමිණ තිබුණේ රවී කරුණානායක හිටපු මුදල් ඇමතිවරයා එහි නොමැති බව කියමිනි. ඉහත කී බැඳුම්කර වංචාවට අදාළව සැකකරුවන් 10 දෙනෙකු වහාම අත් අඩංගුවට ගන්නා ලෙස අධිකරණය විසින් වරෙන්තු නිකුත් කෙරුණු නමුත් මේ වනතෙක් අත් අඩංගුවට ගෙන ඇත්තේ පර්පචුවල් ට්‍රෙෂරීස් සමාගමේ එක් අධ්‍යක්ෂවරයෙකු පමණි. තමන් පැමිණි වහාම බුද්ධි අංශ ශක්තිමත් කළ බවත්, ආරක්ෂක අංශ ශක්තිමත් කළ බවත් ජනාධිපති ගෝඨාභය රාජපක්ෂ මහතා සඳහන් කළද එම බුද්ධි අංශවලට පවා සොයා ගත නොහැකි ලෙස රවී කරුණානායක මහතා සැඟවී ඇත්තේ කොහේද? පසුගිය රනිල්+මෛත්‍රී පාලන සමයේදීත් ඊට පෙර පැවති රාජපක්ෂ ආණ්ඩුවේ වංචා හා දූෂණවලට සම්බන්ධ චූදිතයන් සඟවී සිටියේ එවකට පැවති රනිල්+මෛත්‍රී ආණ්ඩුවේ ඇමතිවරුන්ගේ නිවෙස්වල ය.", "URL": "https://lankatruth.com/si/?p=90719", "Category": "පුවත්", "Parent URL": null}