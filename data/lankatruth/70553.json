{"Source": "Lankatruth", "Timestamp": "March 17, 2019", "Headline": "කැරට් 24 රන් බිස්කට් 40 ක් සමඟ ගුවන් මගියෙකු රේගු දැලේ", "News Content": "රුපියල් ලක්ෂ 300ක් වටිනා කැරට් 24 රන්බිස්කට් තොගයක් කටුනායක ගුවන් තොටුපලේදී රේගු නිලධාරීන් විසින් අත්අඩංගුවට ගෙන ඇත. අද(17) අලුයම 1.30ට ඉන්දියාවේ චෙන්නායි නුවර සිට පැමිණි ස්පයිසි ජෙට් ගුවන් සේවයේ එස්.ජී.001 දරන ගුවන් යානයෙන් කටුනායක ගුවන් තොටුපල වෙත පැමිණි ශ්‍රී ලාංකික මගියෙකු මෙම රන් බිස්කට් තොගය නීති විරෝධීව මෙරටට ගෙනවිත් ඇති බව ගුවන් තොටුපල රේගුව පවසයි. කොළඹ අලුත්කඩේ ප්‍රදේශයේ පදිංචි 49 හැවිරිදි පුද්ගලයෙකු මෙම රන් බිස්කට් තොගය ගෙනවිත් ඇති අතර ගුවන්තොටුපළ පැමිණීමේ පර්යන්තයේදී රේගු නිලධාරීන් විසින් පරීක්ෂා කිරීමේදී විකලාංග රෝගීන් ප්‍රතිකාර සඳහා පළදින සායනික ඉනපටියක් පැළද එය තුළ මෙම රන් තොගය සඟවාගෙන පැමිණීමේදී සැකකරු අත්අඩංගුවට ගෙන ඇත. රන් බිස්කට් තොගයේ බර කිලෝග්‍රෑම් 4 ක් වන බවත් එය කැරට් 24 රන් බිස්කට් 40ක් ලෙස පැවති බවත් රේගුව පවසයි. මේ පිළිබඳ වැඩිදුර රේගු විමර්ශන ක්‍රියාත්මක වේ.", "URL": "https://lankatruth.com/si/?p=70553", "Category": "පුවත්", "Parent URL": null}