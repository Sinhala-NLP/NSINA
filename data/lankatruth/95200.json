{"Source": "Lankatruth", "Timestamp": "July 27, 2020", "Headline": "පිරිමි ළමුන් අපයෝජනයට ලක් කළ පුද්ගලයා ගැන තවදුරටත් විමර්ශන", "News Content": "වයස අවුරුදු 16ට අඩු කුඩා පිරිමි ළමුන් අපයෝජනයට ලක් කර ඒවා ඡායාරූපගත කිරීම සම්බන්ධයෙන් අත්අඩංගුවට ගෙන බන්ධනාගාර ගතකර සිටින පුද්ගලයා සම්බන්ධයෙන් තවදුරටත් විමර්ශන සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න මහතා පොලිස් මුලස්ථානයේ අද (27) පැවති මාධ්‍ය සාකච්ඡාවකදී ප්‍රකාඹ කර තිබේ. එම සැකකරු දෙපානම, පන්නිපිටිය ප්‍රදේශයේ පදිංචි උපකාරක පංති පවත්වන 54 හැවිරිදි පුද්ගලයෙකු වන අතර ඔහු රූපවාහිනී වැඩසටහන්වල පසුතල නිර්මාණය කරන අයෙකු ලෙසද කටයුතු කර ඇත. එම සැකකරු විසින් 2018 වසරේ සිට කුඩා ළමුන් සිය නිවසට ගෙන්වා ගෙන අපයෝජනයට ලක් කර ඇති බව මේ වනවිට අනාවරණය වී තිබෙන බවද වාර්තා වේ. සැකකරු පසුගිය දා කොල්ලුපිටිය පොලීසිය විසින් අත්අඩංගුවට ගත් අතර ඊයේ (26) ඔහු නුගේගොඩ මහෙස්‌ත්‍රාත් අධිකරණයට ඉදිරිපත් කර තිබිණි. එහිදී අධිකරණය විසින් සැකකරුව අගෝස්තු 05 වෙනිදා දක්වා රක්ෂිත බන්ධනාගාර ගත කරන ලදී. “යම් දෙමවුපියෙකුට මෙවැනි ළමා අපයෝජනයක් සිදුවී ඇති බවට සැකයක් ඇති නම් ඒ පිළිබඳව 1929ට අංකයට දැනුම්දිය හැකි බවත් පොලිසිය සඳහන් කරයි.", "URL": "https://lankatruth.com/si/?p=95200", "Category": "පුවත්", "Parent URL": null}