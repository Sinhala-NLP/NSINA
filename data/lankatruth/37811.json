{"Source": "Lankatruth", "Timestamp": "July 19, 2017", "Headline": "දූෂණ මර්දන කමිටු ලේකම් කාර්යාලය වසා දැමීමේ තිරය පිටුපස කතාව මෙන්න", "News Content": "වසා දැමූ දූෂණ මර්දන කමිටු ලේකම් කාර්යාලයේ භාණ්ඩ බාරගැනීම අද සිදුවන අතර මේ වනවිට අගමැති කාර්යාලයේ අතිරේක ලේකම් වරයෙකු යටතේ පැමිණි නිලධාරී කණ්ඩායමක් එම භාණ්ඩ බාරගැනීමේ කටයුතුවල නිරතව සීටී. පසුගිය ජූනි 30 දිනෙන් එම කාර්යාලයේ කටයුතු අවසන් වූ අතර කාර්යාලය වසාදැමීමට හෝ භාණ්ඩ බාරගැනීම පිලිබදව කිසිදු කටයුත්හක් දින 19ක් ගතවනතුරුත් සිදු නොවීය. කාර්යාලයේ යතුරු කොල්ලුපිටිය පොලීසියට බාරදී එහි සිටි නිලධාරීන් තම ස්ථිර සේවා ස්ථානවලට යළි වාර්තා කරන ලදී. යහපාලන ආණ්ඩුව 2015 ජනාධිපතිවරනයෙන් පසුව උත්සවශ්‍රීයෙන් විවෘතකළ මෙම කාර්යාලය වසා දමන විට තම ජීවිතවලට පවා ඇති අනතුර නොසලකා එම කාර්යාලයේ සේවයකළ නිලධාරීන් ඇගයීමකට ලක්කරනවා වෙනුවට එම නිලධාරීන්ට අවලාද නගමින් මෙම වසාදැමීම සාධාරණීකරනය කිරීමට අගමැතිවරයා ඇතුළු යහපාලන ආණ්ඩුව කටයුතු කළේය. එම කාර්යාලයේ හිටපු නියෝජ්‍ය අධ්‍යක්ෂවරයෙක් පැවසුවේ කාර්යාලය වසා දැමීමටත් කාර්යාලයේ නිලධාරීන්ට එරෙහි අවලාද නැගීමටත් හේතුව මෙම කාර්යාලය විසින් තරාතිරම හෝ පක්ෂ භේද නොතකා දූෂිතයන්ට එරෙහිව කටයුතු කිරීම ජනාධිපති, අගමැති ඇතුළු ආණ්ඩුවේ ප්‍රභලයින්ගේ නොසතුටට හේතුවීම නිසා බවයි. මෙම කාර්යාලය විසින් ආරම්භකළ විමර්ශන නිසිලෙස අවසන් වී නම් ආණ්ඩුවේ කැබිනට් මණ්ඩලයේ 10 දෙනෙකුටත් අධික පිරිසක් මේ වනවිට සිටිය යුත්තේ සිරගතව බව ඔහු වැඩිදුරටත් පැවසීය. රාජිත සේනාරත්න සහ චම්පික රනවක යන ඇමතිවරුන්ට එරෙහිව චෝදනා දෙකක විමර්ශන අවසන්වී ඇති අතර කාර්යාලය පවත්වාගෙනයාමට මෙම ඇමතිවරුන් දෙදෙනා මාරාන්තික විරෝධයක් දක්වා ඇති බවද ඔහු පැවසීය. කාර්යාලයේ නිලධාරීන් ජ.වි.පෙ. සාමාජිකයින් බවට මහින්ද පිල සහ ඇතැම් පිරිස් නගන චෝදනා පිලිබදව එම නිලධාරියා පැවසුවේ එය අසත්‍ය බවයි. දින 100 ආණ්ඩුවේ දූෂණ මර්දන වැඩසටහන යටතේ දූෂණ මර්දන කමිටුවේ ප්‍රධානියා වූයේ ජ.වි.පෙ.නායක අනුර දිසානායක මහතා බවත් කමිටුව විසින් සුදුසු නිලධාරීන් පිරිසක් තෝරා ගැනීම ඔහුට පවරූ බවත් ඒ අනුව රාජ්‍ය සේවයේ දක්ෂ සහ අදූෂිත නිලධාරීන් පිරිසක් ලේකම් කාර්යාලයට තෝරාගත් බවත් ඒ අතර සෑම පක්ෂයකටම අයත් පිරිස් සිටි බව ඔහු පැවසීය. නීතීඥ ජේ.සී.වැලි අමුණ මෙම කාර්යාලයේ සම්බන්ධීකාරක වූ අතර ඔහු ජ.වි.පෙ. සාමාජිකයෙකු නොවන බවත්, නීතිපති දෙපාර්තමේන්තුවෙන් අනුයුක්තකල නියෝජ්‍ය සොලිසිටර් ජනරාල් තුසිත මුදලිගේ, ජ්‍යෙෂ්ඨ පොලිස් අධිකාරී චන්දා ප්‍රසාද් සහ රාජ්‍ය බුද්ධි අංශයේ විශ්‍රාමික නිලධාරීන් සහ තවත් හිටපු අමාත්‍යංශ ලේකම්වරු ඇතුළු පරිපාලන නිලධාරීන් රැසක් ඒ අතර සිටි බවත් කාර්යාලයේ අධ්‍යක්ෂ ආනන්ද විජේපාල මහතා අනුර දිසානායක මහතා කෘෂිකර්ම ඇමති ධූරය දරණ සමයේ ඔහුගේ සම්බන්ධීකරන නිලධාරීධුරය දරූ බවත් ඔහු පුනරුත්තාපන අධිකාරියේ අධ්‍යක්ෂ වරයෙකු හා දක්ෂ රාජ්‍ය නිලධාරියෙකු බවත් ඔහු පෙන්වා දුන්නේය. දූෂණ මර්දන කමිටු ලේකම් කාර්යාලයට මාසයකට රැපියල් මිලියන 12ක් වැනි විශාල මුදලක් වියදම් කරනලද බවට කැබිනට් ප්‍රකාශක විසින් පවසා මාධ්‍ය විසින් ප්‍රචාරය කර ඇති බවත් එම අගයන් අසත්‍ය බවත් පැවසූ එම නිලධාරියා අගමැති කාර්යාලයේ වෙනත් වියදම් මෙම කාර්යාලයේ නමට බැරකර ඇතිද යන්න දැනගැනීම සඳහා තොරතුරු දැනගැනීමේ පනත යටතේ එම වියදම් තොරතුරු ඉල්ලා ඇති බවත් එම තොරතුරු ලැබුණු පසු සුදුසු ක්‍රියාමාර්ග ගැනීමට බලාපොරෝත්තු වන බවත් පැවසීය. කාර්යාලය වසා දැමීමට දූෂිත රාජ්‍ය නිලධාරීන්ද කටයුතු කළ බවත් අග්‍රාමාත්‍ය ලේකම් සමන් ඒකනායක ඒ අතර සිටින බවත් ඔහු වැඩිදුරත් පැවසීය. සමන් ඒකනායක මහතාට දූෂණ චෝදනා එල්ලනොවන අතර ඔහු අවංක නිලධාරියෙකු බවට ප්‍රසිද්ධ නමුත් දූෂිත පරිපාලන නිලධාරීන් ගනනාවකට එරෙහිව සිදුකෙරුණ පරීක්ෂණ ඔහුගේ නොසතුටට හේතු වූ බවත් තම සේවයේ සගයන් වෙනුවෙන් මෙම කාර්යාලය වසා දැමීමට ඔහු විශාල කටයුත්තක් කළ බවත් ආරංචිමාර්ග පවසයි. ලේකම් කාර්යාලය තවදුරටත් පවත්වාගෙන යාමට හැකියාවක් නොතිබූ අතර එය වසා දැමීම හෝ ස්ථිර දූෂණ මර්ධන යාන්ත්‍රණයක් පිහිටුවීම සිදුකලයුතු බවට සෑම මාස 06කට වරක්ම කාලය දිගුකිරීමට පෙර කාර්යාලයේ අධ්‍යක්ෂවරයා අගමැතිවරයාට දැනුම්දී ඇත. දේශපාලන විචාරකයින් පවසන්නේ මෙම කාර්යාලය වසාදැමීම නොව බරපතල ගැටලුව වන්නේ එය වසාදෑමූ ආකාරය බවයි. ජනාධිපති සහ අගමැති හොරු සමග හෙළුවෙන් සිටගැනීමත් සමග තමාට ලැබුණු ජනවරම අමතක විය. අවංකව සේවයකළ නිලධාරීන්ට මෙම සැලකූ ආකාරය ඉතා නින්දා සහගත බව එම විචාරකයෝ පවසති. රාජපක්ෂ පාලන සමයේ මහාපරිමාණ වංචා රැසක පරීක්ෂණවලට බාධා කරන්නේ ජනාධිපති, අගමැති සහ කැබිනට් ඇමතිවරුන් විසිනි. මෙම කාර්යාලය මෙලෙස නින්දා සහගතව වසාදමීම පිලිබදව ඊනියා යහපාලන ඔස්තාර්ලා වන මහාචාර්ය සරත් විගේසූරිය, ගාමිණී වියන්ගොඩ, සමන් රත්නප්‍රිය වැන්නන් දරණ නිහඬතාවයද පුදුම සහගතය. “අහකයන් නයි රෙද්ද අස්සේ දමාගැනීම” කාර්යාලය වසාදැමීම පිලිබදව ආණ්ඩුව අභයන්තරයේ පැවති සංවාදයකදී ආණ්ඩුවේ දූෂිත ඇමතිවරුන්ගේ තර්කය වී ඇත්තේ අගමැතිවරයා සහ ජනාධිපතිවරයා “අහක යන නයි රෙද්ද අස්සේ දමාගෙන” ඇති බවයි. තමන්ට එරහිව ඇති චෝදනා පවා විමර්ශන ආයතන වෙත යොමුකර බොහෝ දුරට පරීක්ෂන සිදු කරගෙන ගොස් ඇති බවත් ඔවුන් සඳහන් කර තිබේ. මෙම චෝදනා සහ පරීක්ෂණ පිළිබද තොරතුරු පිටස්තර පාර්ශවයන් අතට පත්වන බවත් ඔවුන් විසින් ඒවා ප්‍රසිධියේ විවේචනය කරන බවත් මේ අනුව ඉදිරියට තමන්ට බරපතල දේශපාලන අභියෝගයක් එල්ලවන බවත් දූෂණ චෝදනාවලට ලක් වූ, ආණ්ඩුවේ ප්‍රබල ඇමතිවරු කිහිපදෙනෙකු ජනාධිපති හා අගමැති හමුවේ දැඩිලෙස පවසා ඇත. අගමැතිවරයා මුලින් මෙම පරීක්ෂණ ඉදිරියට යන ආකාරය පිලිබදව සතුට පළකර මෙම කාර්යාලය පවත්වාගෙන යාමට පක්ෂව කටයුතු කර ඇති නමුත් සාගල රත්නායක ඇමතිවරයාගේ බලපෑම නිසා ඔහු තම ස්ථාවරය වෙනස්කරගෙන ඇත. ආණ්ඩුවේ ඇතැම් ඇමතිවරු පෙන්වා දී අත්තේ පොලීසියේ, නීතිපති දෙපාර්තමේන්තුවේ සහ අල්ලස් කොමිසමේ නිලධාරීන් දේශපාලන බලපෑම්වලට යට නොවී පරීක්ෂන ඉදිරියට පවත්වාගෙනයාමට කටයුතු කිරීමේ ප්‍රවනතාවයක් දක්වන බවත් ඒ සදහා දූෂණ මර්ධන කමිටු ලේකම් කාර්යාලයේ ක්‍රියාකාරීත්වය මූලිකවී ඇති බවත් ය. දිල්රුක්ෂි ඩයස් මහත්මිය පවුසි ඇමතිවරයාට එරෙහිව නඩුපැවරීම උදාහරණයක් ලෙස දක්වා ඇති අතර නිලධාරීන් දේශපාලන නියෝග නොතකා එලෙස ක්‍රියාමාර්ග ගැනීම බරපතල දේශපාලන අනතුරක් බවට ඔවුන් ජනාධිපතිවරයාටත් අගමැතිවරයාටත් පෙන්වා දී ඇත. බොහෝ ඇමතිවරුන් පෙන්වා දී අත්තේ දූෂණ මර්ධන කමිටු ලේකම් කාර්යාලයේ ක්‍රියාකාරීත්වය මෙම තත්වයට හේතුවන බවයි.", "URL": "https://lankatruth.com/si/?p=37811", "Category": "පුවත්", "Parent URL": null}