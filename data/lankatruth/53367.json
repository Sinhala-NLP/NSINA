{"Source": "Lankatruth", "Timestamp": "June 1, 2018", "Headline": "බැසිල්ගේ නඩුවත් කල් යයි", "News Content": "රජයේ මුදල් සාවද්‍ය ලෙස පරිහරණය කිරිම සම්බන්ධයෙන් හිටපු ආර්ථික සංවර්ධන ඇමති බැසිල් රාජපක්ෂ මහතා ඇතුළු විත්තිකරුවන් සිව් දෙනෙකුට එරෙහිව ගොනුකර ඇති නඩුවේ වැඩිදුර විභාගය ජුනි මස 06 වනදා දක්වා කල් තැබීමට කොළඹ මහාධිකරණය නියෝග කර තිබේ. ඉකුත් ජනාධිපතිවරණය සමයේ මහින්ද රාජපක්ෂ මහතාගේ මැතිවරණ ව්‍යාපාරයට වාසිවන අන්දමින් අඩු ආදායම්ලාභීන්ට නිවාස ආධාර ලබාදීම සඳහා රුපියල් මිලියන 2992ක මුදලක් රජයේ මදලින් වැය කිරීම තුළින් රජයේ මුදල් සාවද්‍ය ලෙස පරිහරණය කිරීම සම්බන්ධයෙන් මෙම නඩුව ගොණු කර ඇත. නීතිපතිවරයා පොදු දේපළ පනත යටතේ පවරා ඇති මෙම නඩුවේ විත්තිකරුවන් වන්නේ හිටපු ආර්ථික සංවර්ධන ඇමති බැසිල් රාජපක්ෂ, එම අමාත්‍යාංශයේ හිටපු ලේකම් වෛද්‍ය නිහාල් ජයතිලක, දිවිනැගුම දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක සහ එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයයි. නඩුවේ සාක්ෂි විභාගය අද (01) සිදු කෙරුණු අතර ඒ අනුව සාක්ෂිකරුවන් අධිකරණය හමුවේ පෙනී සිටි ඇත. නඩු විභාගය ජුනි මස 06 වනදා යළි කැඳවිමට නියෝග කළ මහාධිකරණ විනිසුරු ආර්. ගුරුසිංහ මහතා එදිනට සාක්ෂිකරුවන්ට යලි අධිකරණයේ පෙනී සිටින නියෝග කර තිබේ.", "URL": "https://lankatruth.com/si/?p=53367", "Category": "පුවත්", "Parent URL": null}