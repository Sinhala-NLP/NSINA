{"Source": "Lankatruth", "Timestamp": "October 23, 2017", "Headline": "උතුරු මැද ගුරුවරියක් පහේ සිසුවාගේ පොත් ගිනිබත් කරලා", "News Content": "පස්වැනි ශ්‍රේණියේ ඉගෙනුම ලබන සිසුවකුගේ පෙළ පොත්ද ඇතුළු අභ්‍යාස පොත් හතරක් පාසල තුළදී පුලුස්සා විනාශ කර දැමූ ගුරුවරියක සම්බන්ධව උතුරු මැද පළාත් අධ්‍යාපන අධ්‍යක්ෂ කාර්යාලයට හා අනුරාධපුර කොට්ඨාස අධ්‍යාපන අධ්‍යක්ෂවරයාට එම දරුවාගේ මව විසින් පැමිණිලි කර ඇතත් කිසිදු සාධාරණ පරීක්ෂණයක් සිදු කර නොමැති බව වාර්තා වේ. අධ්‍යාපන බලධාරීන්ට පැමිණිලි කළත් සාධාරණය ඉටු නොවූ තැන සිසුවාගේ මව අනුරාධපුර මූලස්ථාන පොලිසියේ ළමා හා කාන්තා කාර්යාංශයේ ස්ථානාධිපතිවරියට පැමිණිලි කර ඇත. ස්ථානාධිපති උප පොලිස් පරීක්ෂක ජී. යමුනා කාන්ති මහත්මිය පැමිණිල්ල හගිස්සවා සාධාරණය ඉටුකර ඇති අතර ගුරුවරිය තමා පොත් දෙකක් පිලිස්සූ බව පිළිගෙන වෙනත් දරුවකුගේ පොත් ඒ වෙනුවට ලබාදීමට එකඟ වීම නිසා පැමිණිල්ල සමථයකට පත්කර තිබිණි. එවර ගුරුවරිය සිය පන්තියේ ඉගෙනුම ලබන ශිෂ්‍යාවකට අයත් අභ්‍යාස පොත් සිසුවාට ලබාදීමට කටයුතු කර ඇත්තේ එම සිසුවිය දක්ෂ නිසා එම පොත්වලින් ඇයට වැඩක් නැති බව කියමිනි. අනුරාධපුර විදුහලක පස්වැනි ශ්‍රේණියේ ඉගෙනුම ලබන සිසුවා පෙළ පොත් හා අභ්‍යාස පොත් හතරක් පන්ති කාමරයේ තබා ගොස් තිබියදී අභිනවයෙන් ඉදිකරන ලද ගොඩනැඟිල්ලකට පන්තිය ගෙනයෑමට කටයුතු කර ඇත. එදින අදාළ සිසුවා අසනීප වීම නිසා පාසල් පැමිණ නැත. දරුවාගේ පොත් බෑගවල අධික බර නිසා දෛනික පැවැරුම් නොමැති පෙළ පොත් හා අභ්‍යාස පොත් පන්ති කාමරයේ තබා යෑමට විදුහල අවසර දී තිබේ. ඒ අනුව පරණ පන්ති කාමරයේ තිබූ පොත් සියල්ල නව පන්ති කාමරයට ගෙන යෑමට අනෙක් සිසුන් කටයුතු කර ඇත. එදින නොපැමිණි සිසුවාගේ පොත් සියල්ල ඇය භාරයට ගත් ගුරුවරිය මේවා වැඩකට නැහැ යනුවෙන් පවසා ගිනි තබා විනාශ කර ඇති බව කියැවේ. මෙම සිසුවා ශිෂ්‍යත්ව විභාගයෙන් ලකුණු 142ක් ලබා ගෙන ඇති අතර අධ්‍යාපන හා විෂය බාහිර කටයුතුවලටද දක්ෂතාව දක්වන සිසුවෙකි. ගුරුවරිය මෙම සිසුවාගේ පොත් ගිනි තබා ඇත්තේ ඇය විසින් පැවැත්වූ පෞද්ගලික ශිෂ්‍යත්ව පන්තියට නොපැමිණීම නිසා බවත් එම නිසා ගුරුවරිය සිසුවා සමඟ වෛරයෙන් සිටි බවත් මවුපියෝ පවසති. ඇයගේ ශිෂ්‍යත්ව පන්තියට සහභාගි වූ සිසුන් හත් දෙනකු හැර පන්තියේ සෙසු දරුවන් 21 දෙනාට පන්ති කාමරයේදී විවිධ මානසික හිංසාවන් සිදුකර ඇති බවටද සිසුන්ගේ මවුපියේ චෝදනා නඟති. ගුරුවරිය පොත් ගිනි තැබූ බව හෙළි කළ සියලු මවුපියන්ට වැස්සකට එළියට බැස්සහොත් හෙණ පතිත වන ලෙස ඉල්ලමින් ගුරුවරිය පන්ති කාමරය තුළදීම ශාප කර ඇති බවද සිසුන්ගේ මවුපියෝ කියති. ගුරුවරියගේ ක්‍රියාකලාපය නිසා මේ වනවිට අදාළ සිසුවා වෙනත් පන්තියකට මාරු වී ඇති බවද කියති.", "URL": "https://lankatruth.com/si/?p=42954", "Category": "පුවත්", "Parent URL": null}