{"Source": "Lankatruth", "Timestamp": "October 31, 2018", "Headline": "ආණ්ඩුව කරන්න අපිට සහාය දෙන්න – මහින්ද TNA සහාය පතයි", "News Content": "ආණ්ඩුව පවත්වාගෙන යාමට අවශ්‍ය බහුතරය ලබා ගැනීමට තමන්ට සහාය ලබාදෙන ලෙස මහින්ද රාජපක්ෂ මහතා දෙමළ ජාතික සන්ධානයෙන් ඉල්ලා ඇති බව වාර්තා වේ. කෙසේ නමුත් විපක්ෂ නායක, දෙමළ ජාතික සන්ධානයේ නායක ආර්. සම්බන්ධන් මහතා එම ඉල්ලීම ප්‍රතික්ෂේප කර ඇත. මේ සම්බන්ධයෙන් මාධ්‍ය වෙත අදහස් දක්වමින් සම්බන්ධන් මහතා ප්‍රකාශ කර ඇත්තේ ආණ්ඩුව පවත්වාගෙන යෑමට සහාය ලබාදෙන්නැයි මහින්ද රාජපක්ෂ මහතා තමාගෙන් ඉල්ලීමක් කළ බවත් තමන් එම ඉල්ලීම ප්‍රතික්ෂේප කළ බවත්ය. අග්‍රමාත්‍ය මහින්ද රාජපක්ෂ මහතාට සහාය පළ කිරීමට ද්‍රවිජ ජාතික සන්ධානය තීරණයක් ගෙන නැතැයිද විපක්ෂනායක ආර්. සම්බන්ධන් මහතා අවධාරණය කර ඇත. මහින්ද රාජපක්ෂ මහතාගෙන් ලැබුණු ආරාධනයකට අනුව හිටපු ජනාධිපති නිල නිවසට ඊයේ (30) පෙරවරුවේ ගොස් ඔහු හමු වූ නමුත් එහිදී ආණ්ඩුවට සහාය දීම සම්බන්ධව කිසිදු එකඟතාවක් ඇති නොවූ බවත් ආර්. සම්බන්ධන් මහතා වැඩිදුරටත් ප්‍රකාශ කර තිබේ.", "URL": "https://lankatruth.com/si/?p=62325", "Category": "පුවත්", "Parent URL": null}