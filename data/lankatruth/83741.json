{"Source": "Lankatruth", "Timestamp": "October 23, 2019", "Headline": "රට තුළ ත්‍රස්ත අවධානමක් ඇතිබවට ගෙන යන ප්‍රකාශ අසත්‍යයි", "News Content": "ත්‍රස්ත අවධානමක් ඇති බව පවසමින් ඇතැම් රාජ්‍ය ආයතන සහ මහජනතාව අනවශ්‍ය බියට පත්කිරීමේ අරමුණින් ගෙන යන ප්‍රකාශ අසත්‍ය සහ විකෘති කරන ලද ඒවා බව ජනාධිපති කාර්යාලය නිවේදනයක් නිකුත් කරමින් සඳහන් කර ඇත. කිසිඳු ආකාරයක ත්‍රස්ත අවධානමක් මතුව නැතැයි ආරක්ෂක අංශ අවධාරණය කර ඇති බවත් පොදු ජනතාවගේ ආරක්ෂාව උපරිමයෙන් තහවුරු කර ඇති බවත් ජනාධිපති ලේකම් උදය ආර්. සෙනෙවිරත්න මහතාගේ අත්සනින් නිවේදනයක් නිකුත් කර තිබේ. ප්‍රධාන ජනාධිපති අපේක්ෂකයෙකුට සහය දක්වන විදුහල්පතිවරුන් පිරිසක් නැවත ව්‍යාජ ත්‍රස්ත බියක් ඇති කරමින් පාසල් සිසුන් සහ දෙමව්පියන් දැනුවත් කර ඇති බවත්, පාසල් දරුවන් නැවත පරීක්ෂාවට ලක්කරන ලෙස දැනුම් දී ඇති බවත් ඊයේ(22) දින මාධ්‍ය වාර්තා පලවිය. කෙසේ වෙතත් ජනාධිපති කාර්යාලය නිවේදනය කරමින් තහවුරු කර ඇත්තේ එම ප්‍රකාශ ව්‍යාජ බියක් ඇතිකිරීමේ අරමුණින් සිදුකර ඇති බවය. එම නිවේදනවේ වැඩිදුරටත් මෙසේ දැක්වේ… “පාස්කු ඉරිදා එල්ල වූ ත්‍රස්ත ප්‍රහාරයෙන් අනතුරුව රාජ්‍ය ආයතන සහ ජාතික වැදගත්කමක් ඇති ස්ථානවල ආරක්ෂාව තහවුරු කිරීම සම්බන්ධයෙන් මා විසින් 2019 අප්‍රේල් 23 වන දින නිකුත් කරන ලද PS/SP/SB/C/14/2019 දරන චක්‍රලේඛය සහ ඉන් අනතුරුව වරින් වර එකී ආයතනයන්හි ආරක්ෂාව තහවුරු කිරීම පිළිබඳව කරන ලද සාමාන්‍ය සිහි කැඳවීම් සහ උපදෙස් අඩංගු ලිපි හා චක්‍රලේඛ වර්තමානයේ හදිසි සහ අත්‍යාසන්න ත්‍රස්ත අවදානමක් පවතින බවට අර්ථනිරූපනය කරමින් සහ අවභාවිත කරමින් ඇතැම් රාජ්‍ය ආයතන සහ පුද්ගලයන් මහජනතාව අනවශ්‍ය ලෙස බියට පත්කරන ආකාරයේ ලිපි නිකුත් කර ඇති බවට මා වෙත කරුණු වාර්තා වී තිබේ. දැනට රට තුළ කිසිදු ආකාරයක හදිසි සහ අත්‍යාසන්න ත්‍රස්ත අවදානමක් මතුව නොමැති බව ආරක්ෂක අංශ විසින් අවධාරණය කරන අතර මෙම අසත්‍ය සහ විකෘති කරන ලද කරුණු දැක්වීම් සම්බන්ධයෙන් අනවශ්‍ය බියක් ඇතිකර නොගන්නා ලෙස දැනුම් දෙමි. රාජ්‍ය ආයතන, ජාතික වැදගත්කමක් ඇති ආයතන සහ පොදු ජනතාවගේ ආරක්ෂාව උපරිමයෙන් සහතික කිරීමට ආරක්ෂක අංශ සියලු පියවර ගෙන තිබේ. එබැවින් හදිසි සහ අත්‍යාසන්න ත්‍රස්ත අවදානමක් උද්ගත වී ඇති බවට ගෙන යන අසත්‍ය ප්‍රචාරවලට නොරැවටෙන ලෙස වැඩිදුරටත් දන්වා සිටිමි.”", "URL": "https://lankatruth.com/si/?p=83741", "Category": "පුවත්", "Parent URL": null}