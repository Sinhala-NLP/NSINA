{"Source": "Lankatruth", "Timestamp": "April 29, 2022", "Headline": "අලි සබ්රිගෙන් බදු තොන්ඩුවක්", "News Content": "තව දුරටත් බලයේ රැඳී සිටීමට විවිධ මාර්ග සොයන ගෝටාබය රාජපක්ෂ ප්‍රමුඛ ආණ්ඩුව විසින් ජනතාව මත තවත් බදුබර පැටවීමට සැලසුමක් තිබෙන බව මුදල් ඇමති අලි සබ්රි බීබීසී පුවත් සේවය වෙත කර තිබෙන ප්‍රකාශයකින් අනාවරණය වේ. වර්තමාන ජනාධිපතිවරයා බලයට පත්වීමෙන් පසුව යෝජනා කළ අති විශාල බදු කපා හැරීම් හමුවේ මේ වනවිට පවතින අර්බුදකාරී තත්වය උපයෝගී කරගෙන ජනතාව මත පටවන බදු ඉහළ දැමීම හැර වෙනත් විකල්පයක් නොමැති බව මුදල් අමාත්‍ය අලි සබ්රි එහිදී ප්‍රකාශ කර තිබේ. එම සාකච්ඡාවේදී ඔහු වැඩිදුරටත් අදහස් දක්වමින් ප්‍රකාශ කර ඇත්තේ 2019 වසරේ දී ගෝඨාභය රාජපක්ෂ මහතා ජනාධිපති ධුරයට පත්වීමත් සමග වැට් බද්ද 8%ක් දක්වා අඩු කිරීමට ගත් තීරණය වැරදි බවය. ශ්‍රී ලංකාව වැනි රටක වර්තමානයේ පවතින වැට් බදු ප්‍රතිශතය කිසිසේත්ම ප්‍රමාණවත් නොවන බවත් නව වැට් බදු අනුපාත ප්‍රතිශතය 13%ත් 14%ත් අතර දක්වා ඉහළ යායුතු බවත් ඔහු ප්‍රකාශ කර ඇත. මේ අනුව ජනතාවගේ අත්‍යාවශ්‍ය ආහාර ද්‍රව්‍ය, ඖෂධ ඇතුළු භාණ්ඩ හා සේවාවල මිල ගණන් බදු ඉහළ දැමීම නිසාම බොහෝ සෙයින් වැඩිවනු ඇත.", "URL": "https://lankatruth.com/si/?p=133216", "Category": "ආර්ථික පුවත්", "Parent URL": null}