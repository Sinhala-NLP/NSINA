{"Source": "Lankatruth", "Timestamp": "May 15, 2021", "Headline": "“කොරෝනා වසංගතය පාලනය කරගන්න තිබුණා” ලෝක සෞඛ්‍ය සංවිධානය කියයි!", "News Content": "ලෝකයේ දියුණු රටවල නායකයින් විසින් සිදුකල ප්‍රමාද කිරීම්, දෙගිඩියාව හා අනතුර පිළිබඳව දැනුවත්ව හෝ නොදැනුවත්ව හදිසි පියවර ගැනීමට සිදුකල ප්‍රතික්‍ෂේප කිරීම් හා කල්මැරීම හේතුවෙන් කොරෝනා වසංගතය නිසා මිලියන 3.3 ක ජනතාවක් ලොව පුරා මියගොස් ඇතැයි ලෝක සෞඛ්‍ය සංවිධානය හෙලිකල නවතම වාර්තාවක දැක්වේ. මෙම වාර්තාව මගින් කෙටිකාලින යෝජනා ලෙස එන්නත් බිලියන 2ක් දුප්පත් රටවලට ලබාදෙන ලෙසද ධනවත් රටවලට බලකර සිටි. එසේම අනාගත වසංගත තත්වයන් ඉතා වේගයෙන් හඳුනාගෙන පිළියම් සෙවීම සඳහා ලෝක සෞඛ්‍ය සංවිධානය යෝජනා රාශියක්ද ක්‍රියාත්මක කරලීමේ අවශ්‍යතාවයද එමගින් ඉතා දැඩිව අවධානය කර තිබේ. “21 වැනි සියවසේ සිදුවූ දැවැන්තම චේනොබිල් ඛේදවාචකය” ලෙස කොරෝනා උවදුර හඳුන්වන ලෝක සෞඛ්‍ය සංවිධානය විසින් පිහිටුවන ලද එම විශේෂඥ පැනලයේ සභාපති Ellen Johnson Sirleaf විසින් මාධ්‍ය වෙත පවසා සිටියේ කොරෝනා වසංගතයට එරෙහිව පැහැදිලි වැඩ පිළිවෙලක් රාජ්‍ය නායකයින් සතුව නොමැතිවීම නිසා මෙම තත්වය ඇතිවූ බවයි. අඛණ්ඩව සිදුවූ අසමත්වීම්, රෝගයට එරෙහිව සුදානම්වීම් හා පිළිතුරු සෙවීම් තුල බරපතල හිඩැස් දක්නට ලැබීමත් ඒවා වහා හඳුනාගනිමින් නිවැරිදි කිරීමට ප්‍රමාදවීම නිසාවෙනුත්, සාමුහික ප්‍රයත්නයන් වෙනුවට තනි තනි ක්‍රියා මාර්ග වලට යොමුවීම නිසා සම්බන්ධිකරණයන් බිඳ වැටීමත් හේතුවෙන් වසංගත තත්වය දැවැන්ත මානව ඛේදවාචකයක් බවට පත් වූ බව ඔහු වැඩිදුරටත් පවසා සිටියේය. වසංගතය ඇතිවූ අවස්ථාවේ සිටම ඇමරිකාවේ ට්‍රම්ප් පාලනය විසින් ලෝක සෞඛ්‍ය සංවිධානය චීනයේ අතකොළුවක් ලෙස හංවඩු ගසමින් දෙපැත්තට අදිමින් ලොව පුරා හදිසි තත්වයක් ප්‍රකාශයට පත්කිරීම ප්‍රමාද කිරීම තුල තත්වය තවත් දරුණු වූ බව මේ අතර එම විශේෂඥ පැනලයේ තවත් සාමාජිකයෙකු වන හා නවසීලන්තයේ හිටපු අගමැති Helen Clark මහත්මිය එහිදී ට්‍රම්ප් පාලනයට තම අප්‍රසාදය පළකර සිටියේ එම ප්‍රමාදයට චීනයද වගකිවයුතු යයිද චෝදනා කරමිනි. සාමාජිකයින් 13 දෙනෙකුගෙන් සමන්විත වූ මෙම පැනලයේ වාර්තාවෙන් යෝජනා රාශියක් ලෝක සෞඛ්‍ය සංවිධානයට හා එහි සාමාජික රටවල්වලට නිර්දේශ කර ඇත. ඒ අතර අනාගත වසංගත තත්වයන්ට මුහුණ දීම සඳහා නව ජාත්‍යන්තර උපදේශක සභාවක් පිහිටුවීම, වසංගත ඉතා ඉක්මනින් හඳුනාගෙන ලෝකය දැනුවත්කරන හා එම කාර්‍යයන් විනිවිදව සිදුකරනා ක්‍රමවේදයක් පිහිටුවීම, සාමාජික රටවල හා ලෝක බලවතුන්ගේ ඇඟිලි ගැසීම්වලින් තොරව ස්වාධීනව ක්‍රියා කිරීමට ලෝක සෞඛ්‍ය සංවිධානයට ඉඩ සැලසීම වැනි යෝජනා රාශියක් එහි සඳහන් වේ. කෙසේවෙතත් ස්වාධින විචාරකයින් පවසනුයේ 2008 ආර්ථික අර්බුධයෙන් පොහොසත් වූ මුල්‍ය ප්‍රාග්ධන හිමියන්ට එරෙහිව කිසිදු නීතිමය පියවරක් ඔස්සේ එම මුදල් නැවත අයකර ගැනීම පසෙකලා රජයන්ට හා බැංකුවලට අහිමි වූ දැවැන්ත ධනස්කන්දය නැවත අත්පත් කර ගැනීම සඳහා සෞඛ්‍යයට, අධ්‍යාපනයට හා අනෙකුත් සුබසාධක සඳහා වෙන්කළ වියදම් කපා හැරීමේ ප්‍රථිපලය මෙම ඛේදවාචකයට එකම හේතුව වූ බවයි. වසංගත තත්වය උග්‍ර වූ අවස්ථාවේදීත් මනුෂ්‍ය ජිවිත පිළිබඳව තුට්ටුවක අගයක් නොමැතිව ලෝක ධනවාදය විසින් වැඩකරන ජනතාව වැඩබිමට කැඳවීමේ ඛේදවාචකය ලොව පුරා ජනතාව මේ වනවිට අත්විඳිමින් සිටින බව ඔවුන් තවදුරටත් පෙන්වා දෙති.", "URL": "https://lankatruth.com/si/?p=116382", "Category": "පුවත්", "Parent URL": null}