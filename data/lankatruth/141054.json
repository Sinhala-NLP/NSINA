{"Source": "Lankatruth", "Timestamp": "October 25, 2022", "Headline": "ඇමරිකා එක්සත් ජනපදයේ ඉංජිනේරුවරයෙකු ඝාතනය කර මැලිසිරිපුරදී වළ දමලා", "News Content": "ඇමෙරිකා එක්සත් ජනපදයේ නාවික විදුලි ඉංජිනේරුවකු ලෙස සේවය කර විශ්‍රාම ලබා මෙරටට පැමිණ සිටි 72 හැවිරිදි චිත්‍රානන්ද ජයරත්න නමැති පුද්ගලයකු ඝාතනය කර මැල්සිරිපුර ප්‍රදේශයේ ඔහුට අයත් වත්තේ වළ දමා තිබියදී සොයා ගත් බව මැල්සිරිපුර පොලීසිය පවසයි. මියගිය පුද්ගලයා ලංකාවට පැමිණ ඇත්තේ පසුගිය 2019 වසරේදී ඔහු ඇමරිකාවේ කළ රැකියාවෙන් විශ්‍රාම ගැනීමෙන් අනතුරුවය. ඇමේරිකාවේ සහ ඔහු ශ්‍රී ලංකාවේ ද්විත්ව පුරවැසිභාවය හිමි අයකි. රැකියාවෙන් විශ්‍රාම ලබා මෙරටට පැමිණි ඔහු මැල්සිරිපුර රෙස්වත්ත ප්‍රදේශයේ පිහිටි ඔහුගේ මහගෙදරට පැමිණ එහි කාලය ගත කර තිබේ. එසේ සිටින අතරතුර එම වත්තේ සහ නිවසේ වැඩ කටයුතුවල සහායට වැල්ලව ප්‍රදේශයේ පුද්ගල‍ෙකු එම නිවසේ නවත්වාගෙන සිටි ඇත. ඝාතනයට ලක්වූ පුද්ගලයා මෙරට වෙසෙන තම පවුලේ වෙනත් ප්‍රදේශවල පදිංචි ඥාතීන් සමඟ සමීප සබඳතාවක් පවත්වාගෙන ගොස් ඇති අතර පසුගිය පළමුවැනිදා සිට ඔහුගෙන් කිසිදු තොරතුරක් නොලැබීම හේතුවෙන් මාලඹේ ප්‍රදේශයේ පදිංචි ඔහුගේ ලොකු අම්මාගේ පුතකු ඔහුගේ අතුරුදහන්වීම සම්බන්ධයෙන් මැල්සිරිපුර පොලීසියට පැමිණිල්ලක් කර ඇත. මැල්සිරිපුර නිවසට ගොස් සොයා බැලීමේදී නිවසේ සේවය කළ පුද්ගලයා පවසා ඇත්තේ නිවසේ හිමිකරු අනුරාධපුර සංචාරයක් සඳහා යන බව පවසා පසුගිය පළමුවැනිදා නිවසින් පිටව ගිය බවය. එම ප්‍රකාශය පිළිබඳව සැකසිතූ පොලිස් නිලධාරීන් නැවත ඔහුගෙන් ප්‍රශ්න කිරීම සඳහා එම නිවසට පෙරේදා (23) ගිය අවස්ථාවේදී එම පුද්ගලයා නිවසේ කාමරයක් තුළ බාල්කයක එල්ලී ගෙල වැළලාගෙන මි⁣යගොස් සිටින ආකාරය දැක ඇත. එසේ සියදිවි හානි කරගෙන සිටියේ වැල්ලව ප්‍රදේශයේ පදිංචිව සිටි මිලින්ද නමැති 42 හැවිරිදි පුද්ගලයෙකු බව පොලීසිය පවසයි. මේ අනුව කුරුණෑගල කොට්ඨාසය බාර ජ්‍යෙෂ්ඨ පොලිස් අධිකාරි උපුල් චන්දන අබේසිංහගේ සෘජු මෙහෙයවීමෙන් ඊයේ (24) දිනයේ වැඩිදුර පරීක්ෂණ කටයුතු ආරම්භ කර ඇති අතර ඊට පොලිස් නිල සුනඛයකුගේ සහායද ලබාගෙන තිබේ. එම සුනඛයාගේ ඉව අනුව ගිය පොලිසියට විශ්‍රාමික විදුලි ඉන්ජිනේරුවා මරා ඔහුගේම වත්තේ වළ දමා තිබියදී සොයාගෙන ඇත. ලංකාදීප", "URL": "https://lankatruth.com/si/?p=141054", "Category": "පුවත්", "Parent URL": null}