{"Source": "Lankatruth", "Timestamp": "July 5, 2019", "Headline": "කිසිඳු සිරකරුවෙකුට මරණ දඬුවම ලබාදීමට මෙතෙක් නියෝග ලැබී නැහැ", "News Content": "මරණ දඬුවම ක්‍රියාත්මක කිරීමට ජනාධිපතිවරයා විසින් ගෙන ඇති තීරණය වලක්වමින් අතුරු තහනම් නියෝගයක් නිකුත් කරන ලෙස ඉල්ලා මාධ්‍යවේදී මාලින්ද සෙනවිරත්න මහතා විසින් ගොනුකර ඇති පෙත්සම තෙවැනි දිනටත් අද(05) අභියාචනාධිකරණයේ කැඳවා තිබූ අතර එහිදී අධිකරණය හමුවේ පෙනී සිටිමින් බන්ධනාගාර කොමසාරිස්වරයා ප්‍රකාශකර සිටියේ ලබන 17 වැනිදා දක්වා කිසිඳු සිරකරුවෙකුට මරණීය දණ්ඩනය ලබා නොදෙන බවය. එම දිනයට ප්‍රථම කිසියම් සිරකරුවෙකු මරණීය දණ්ඩනයට ලක් කරන ලෙස තමා වෙත නියෝගයක් ලදහොත් ඒ සම්බන්ධව අධිකරණය දැනුවත් කිරීමට පියවර ගන්නා බවද බන්ධනාගාර කොමසාරිස් ටී.එම්.ඩබ්. තෙන්නකෝන් මහතා පවසා තිබේ. පෙත්සම අභියාචනාධිකරණ සභාපති විනිසුරු යසන්ත කෝදාගොඩ, දීපාලි විජේසුන්දර, ජනක් ද සිල්වා, අචල වෙංගප්පුලි සහ අර්ජුන ඔබේසේකර යන මහත්ම මහත්මීන් ගෙන් සමන්විත පංච පුද්ගල අභියාචනාධිකරණ විනිසුරු මඬුල්ල හමුවේ කැඳවා තිබිණි. මීට ඉහත දිනවල පෙත්සම කැඳවූ අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා අධිකරණයට කරුණු දක්වා ඇත්තේ මෙය ජනාධිපතිවරයාගේ තීරණයක් බැවින් එයට අභියෝග කළ හැක්කේ ශ්‍රේෂ්ඨාධිකරණයට පමණක් බවය. එබැවින් මෙම පෙත්සම අභියාචනාධිකරණයේ විභාග කිරීමට බලයක් නොමැති බව ද ඒ මහතා පවසා ඇත. එම මූලික විරෝධතාව පිළිබඳව නියෝගය ලබන 17 වන දින ප්‍රකාශයට පත්කරන බවත් පෙත්සම විභාගයට ගැනීම සඳහා නොතිසි නිකුත් කරන්නේද නැද්ද යන්න පිළිබඳ නියෝගය ද එදින ප්‍රකාශයට පත්වෙන බව විනිසුරුමඩුල්ල අද ප්‍රකාශ කර තිබේ. කිසියම් සිරකරුවෙකු මරණීය දණ්ඩනයට කළ යුතු දිනය, වේලාව හා ස්ථානය දැක්වෙන නිවේදනයක් ජනාධිපතිවරයා විසින් ලබාදී තිබේදැයි, පෙත්සම විභාගයට ගත් අවස්ථාවේ අභියාචනාධිකරණයේ සභාපති විනිසුරු යසන්ත කෝදාගොඩ මහතා බන්ධනාගාර කොමසාරිස්වරයාගෙන් විමසා තිබේ. එහිදී බන්ධනාගාර කොමසාරිස්වරයා ප්‍රකාශ කර ඇත්තේ එවැනි සන්නිවේදනයක් මෙතෙක් තමන් වෙත ලැබී නොමැති බවත් කිසියම් සිරකරුවෙකු මෙම අවස්ථාව වනවිට මරණීය දණ්ඩනයට ලක්වීමේ අත්‍යාසන්න තත්වයක නොමැති බවත් ය.", "URL": "https://lankatruth.com/si/?p=77108", "Category": "පුවත්", "Parent URL": null}