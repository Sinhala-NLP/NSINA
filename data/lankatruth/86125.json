{"Source": "Lankatruth", "Timestamp": "November 25, 2019", "Headline": "ජනාධිපතිවරණය ආසන්නයේ ලබාදුන් රැකියා 7,000ක් – ව්‍යාපෘති 11ක් අත්හිටුවයි", "News Content": "ජනාධිපතිවරණය ආසන්න දිනවලදී ආරම්භ කරන ලද සහන ණය වැඩසටහන්, රාජ්‍ය ආයතනවල සමාජ වගකීම් වැඩසටහන් සහ රැකියා ලබාදීම් 7,000ක් පමණ අවලංගු කිරීමට නව ආණ්ඩුව පියවර ගෙන ඇතැයි වාර්තා වේ. නව භාණ්ඩාගාර ලේකම්වරයා විසින් බැංකු, අමාත්‍යාංශ, දෙපාර්තමේන්තු සහ රාජ්‍ය ව්‍යවසාය ආයතන සඳහා මෙම තීරණය සම්බන්ධව චක්‍රලේක මගින් දැනුම් දී තිබේ. මේ අනුව එන්ටප්‍රයිස් ශ්‍රී ලංකා වැඩසටහන, ගම්පෙරලිය ග්‍රාමීය සංවර්ධන වැඩසටහන ඇතුලු වැඩසටහන් ද රාජ්‍ය බැංකු හරහා ක්‍රියාත්මක කළ ණය සහන වැඩසටහන් ද ඇතුළු ව්‍යාපෘති 11ක් පමණ අත්හිටුවා තිබේ. එසේම ව්‍යාපෘති නිලධාරීන්, කළමනාකරණ සේවා කාර්යමණ්ඩල සහ සංවර්ධන නිලධාරී තනතුරු ඇතුලු පත්වීම් නැවත දැනුම් දෙනතුරු ලබා නොදෙන ලෙසත් අමාත්‍යාංශ ලේකම්වරුන්ට, පළාත් සභාවල ප්‍රධාන ලේකම්වරුන්ට, දිස්ත්‍රික් ලේකම්වරුන්ට, දෙපාර්තමේන්තු ප්‍රධානීන්ට, සංස්ථා සභාපතිවරුන්ට සහ අදාළ නෛතික, බලයත් හා අධිකාරී මණ්ඩලවලට අදාළ චක්‍රලේඛ යවා තිබේ. මේ අනුව නව පත්වීම් 7,000ක් පමණ අත්හිටුවා ඇතැයි වාර්තා වේ. මේ අතර ජේලර්, බන්ධනාගාර නියාමක ආදී තනතුරු සඳහා ලද නව පත්වීම් 1,300ක් පමණ අත්හිටුවීමට බන්ධනාගාර දෙපාර්තමේන්තුව කටයුතු කර ඇත. එසේම රාජ්‍ය ව්‍යවසායවල සමාජ වගකීම් ක්‍රියාකාරකම් අත්හිටුවන්නැයි මහා භාණ්ඩාගාරය චක්‍රලේකයක් නිකුත් කරමින් උපදෙස් ලබාදී ඇති අතර තවදුරටත් එම ක්‍රියාකාරකම් සිදුකරන්නේ නම් ප්‍රධාන ගිණුම්කරණ නිලධාරියා, කළමනාකරණ මණ්ඩලයේ සාමාජිකයන් සහ ප්‍රධාන විධායක නිලධාරීන්ට එරෙහිව පියවර ගන්නා බවත් එහි සඳහන් වේ.", "URL": "https://lankatruth.com/si/?p=86125", "Category": "පුවත්", "Parent URL": null}