{"Source": "Lankatruth", "Timestamp": "June 19, 2018", "Headline": "උතුරු කොරියානු නායකයා චීනයට", "News Content": "උතුරු කොරියානු නායක කිම් ජොන් අන් අද(19) චීනයේ දෙදින නිල සංචාරයක නිරත වීමට සූදානම් බව විදෙස් මාධ්‍ය වාර්තා කරයි. මෙම වසර තුළ උතුරු කොරියානු නායකයා චීන සංචාරයක නිරතවන තෙවන අවස්ථාව මෙයයි. සංචාරය අතරතුර චීන ජනාධිපති ෂී ජින් පින් සමඟ සාකච්ඡා පැවැත්වීමට ද නියමිතව තිබේ. ජපාන පුවත්පතක් වන “නිකේ ව්‍යාපාරික පුවත්පත” සඳහන් කරන ආකාරයට ඇමරිකානු ජනාධිපති ඩොනල්ඩ් ට්‍රම්ප් සමඟ පැවැත්වූ සාකච්ඡා සම්බන්ධව චීන ජනාධිපතිවරයා දැනුවත් කිරීම උතුරු කොරියානු නායකයාගේ මෙම සංචාරයේ අරමුණ බව දක්වා තිබේ. උතුරු කොරියානු නායකයා පිළිගැනීමට චීනයේ විශේෂ ආරක්ෂක වැඩපිළිවෙලක් මේ වන විට ක්‍රියාත්මක බව ද වාර්තා වේ.", "URL": "https://lankatruth.com/si/?p=54663", "Category": "විදෙස් පුවත්", "Parent URL": null}