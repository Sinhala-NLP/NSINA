{"Source": "Lankatruth", "Timestamp": "December 25, 2019", "Headline": "අසිරිමත් නත්තල අදයි", "News Content": "කිතුණු බැතිමතුන් ඉමහත් ප්‍රීතියෙන් සමරන නත්තල් දිනය ඊයේ(24) මධ්‍යම රාත්‍රියෙන් උදාවිය. අතිඋතුම් ශුද්ධෝත්තම ෆ්‍රැන්සිස් පාප් වහන්සේගේ ප්‍රධානත්වයෙන් ප්‍රධාන නත්තල් දේව මෙහෙය ඊයේ රාත්‍රියේ වතිකානයේ ශාන්ත පීතර බැසිලිකාවේ පැවැත්වීය. මෙරට ප්‍රධාන නත්තල් දේව මෙහෙය කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් කටුවාපිටිය ශාන්ත සෙබස්තියන් දෙව් මැදුරේදී පැවැත්වීය. පාස්කු දින ප්‍රහාරයෙන් මියගිය සහෝදර ජනතාව සිහිකරමින් මෙවර නත්තල් දිනය සමරන ලෙස අගරදගුරු හිමිපානන් පෙන්වාදුන්හ. එසේම නත්තලේ සැබෑ අරුතවන සාමය, සහජීවනය සහ අධ්‍යාත්මික සුවය වෙනුවෙන් කටයුතු කරන්නැයි ද උන්වහන්සේ සඳහන් කළහ.", "URL": "https://lankatruth.com/si/?p=87959", "Category": "පුවත්", "Parent URL": null}