{"Source": "Lankatruth", "Timestamp": "February 27, 2020", "Headline": "සාක්ෂිකරුවන්ට බලපෑම් කළ සජින් වාස් රක්ෂිත බන්ධනාගාරයට", "News Content": "හිටපු පාර්ලිමේන්තු මන්ත්‍රී සජින් වාස් ගුණවර්ධන මහතාට එරෙහිව භාග වන නඩුවක සාක්ෂිකරුවන්ට ඔහු බලපෑම් කිරීම හේතුවෙන් මාර්තු මස 12 වැනිදා දක්වා රක්ෂිත බන්ධනාගාර ගත කිරීමට කොළඹ මහාධිකරණ විනිසුරු ගිහාන් කුලතුංග මහතා අද (27) නියෝග කර තිබේ. ඒ පාර්ලිමේන්තු මන්ත්‍රීවරයෙකුව සිටින සමයේදී රුපියල් කෝටි 30කට අධික මුදලක් අයථා ලෙස උපයා ගැනීමේ චෝදනාව මත සජින් වාස් ගුණවර්ධන මහතාට එරෙහිව කොළඹ මහාධිකරණයේ ගොනුකර ඇති නඩුව අද විභාගයට ගත් අවස්ථාවේදී ය. සැකකාර මන්ත්‍රීවරයා මෙම නඩුවේ සාක්ෂිකරුවන්ට බලපෑම් සිදුකර ඇති බවට පැමිණිලි ලැබී තිබෙන බව මෙහිදී නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ අධි නීතිඥ උදාර කරුණාතිලක මහතා අධිකරණයට කරුණු දක්වමින් කියා ඇත. රජයේ අධි නීතිඥවරයාගේ කරුණු දැක්වීම සලකා බැලූ මහාධිකරණ විනිසුරුවරයා, විත්තිකරු ලබන 12 වැනිදා දක්වා රක්ෂිත බන්ධනාගාර ගත කිරීමට නියෝග කරමින් මෙම නඩුව එදින දක්වා කල් තබා ඇත.", "URL": "https://lankatruth.com/si/?p=90280", "Category": "පුවත්", "Parent URL": null}