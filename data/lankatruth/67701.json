{"Source": "Lankatruth", "Timestamp": "February 7, 2019", "Headline": "අමල්ගේ නිවසින් කොකේන් හමුවෙයි… රයන් වෑන්ගේ සොහොයුරත් අත්අඩංගුවට…", "News Content": "මෙරට ආරක්ෂ අංශ විසින් අත්අඩංගුවට ගැනීමට සොයමින් සිටියදී පසුගියදා ඩුබායිහිදී අත්අඩංගුවට ගත් සමරසිංහ ආරච්චිගේ මධූෂ් ලක්ෂිත හෙවත් මාකඳුරේ මධුෂ් නැමැත්තා සමග අත්අඩංගුවට පත්වූ ගායන ශිල්පී අමල් පෙරේරා මහතාගේ මහරගම පිහිටි නිවසේ තිබී කොකේන් හිස් කොපු දෙකක් අත්අඩංගුවට ගෙන තිබේ. අද (07) පස්වරුවේ පොලිස් විශේෂ කාර්යය බලකාය සහ මත්ද්‍රව්‍ය නාශක කාර්යාංශ නිලධාරීන් විසින් එම නිවස පරීක්ෂා කිරීමේදී කොකේන් හිස් කොපු සොයා ගත් බව පොලිස් විශේෂ කාර්යය බළකාය සඳහන් කරයි. මේ අතර මාකඳුරේ මධුෂ් ඇතුළු පිරිස සමග අත්අඩංගුවට පත්ව සිටින රංගන ශිල්පී රයන් වෑන් රෝයන් මහතාගේ දෙහිවල පිහිටි නිවසද පරීක්ෂාවට ලක් කිරීමට පොලිස් විශේෂ කාර්යය බලකාය කටයුතු කර තිබේ. එම නිවස තුළ තිබී රහස් කුහරයක් සහිත ගමන් මල්ලක් සහ ඩිජිටල් තරාදියක් සොයා ගෙන ඇති අතර රයන් වෑන් රෝයන් මහතාගේ සොහොයුරා අත්අඩංගුවට ගත් බව පොලිස් විශේෂ කාර්යය බලකාය වැඩිදුරටත් පවසයි.", "URL": "https://lankatruth.com/si/?p=67701", "Category": "පුවත්", "Parent URL": null}