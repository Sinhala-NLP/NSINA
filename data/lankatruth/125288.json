{"Source": "Lankatruth", "Timestamp": "October 31, 2021", "Headline": "රට වැටී ඇති දරුණු තත්වය කැබිනට් පත්‍රිකාවෙන් එළියට", "News Content": "මේ වනවිට ශ්‍රී ලංකාව ඇද දමා තිබෙන දරුණු ප්‍රපාතයේ තරම බලශක්ති අමාත්‍යාංශය විසින් ඉදිරිපත් කර තිබෙන කැබිනට් පත්‍රිකාවකින් වැඩිදුරටත් තහවුරු වී තිබේ. ඔක්තෝබර් 16 වෙනි දින මෙම කැබනට් පත්‍රිකාව ඉන්ධන ආනයනය කිරීම සම්බන්ධයෙන් මාස 08ක් සඳහා ස්ථාවර සැපයුම්කරුවෙකු තෝරාගැනීම සඳහා ඉදිරිපත්කර තිබූවකි. ජාත්‍යන්තර වශයෙන් ටෙන්ඩර් කැඳවා මෙම සැපයුම්කරු මාස 08ක කාලයක් වෙනුවෙන් පත්කර ගැනීමට නියමිත විය. 2022 ජනවාරි 01 සිට එම වසරේ අගෝස්තු 31 දක්වා ඉන්ධන සැපයිම වෙනුවෙන් අදාල කොන්ත්‍රාත්තුව බාර දීමට නියමිත විය. එහෙත් ජාත්‍යන්තර වශයෙන් M/s. Vitol Asia Pte Ltd, Singapore සමාගම පමණක් ටෙන්ඩර් පත් ඉදිරිපත් කර තිබී ඇත. එම නිසා මේ පිළිබඳව ඇගයීමට පත් කළ අමාත්‍ය මණ්ඩල කමිටුව විසින් එම ලන්සු කරුට අදාළ ඉන්ධ සැපයීමේ කොන්ත්‍රාත්තුව ලබාදීමට සිදුවී තිබේ. මෙයට අදාල කැබිනට් පත්‍රිකාවේ සඳහන් වගන්තියකින් රට පත්වී තිබෙන දරුණ තත්වය පිළිබඳව පැහැදිලි කර ඇත. “ඒ අනුව, දැනට රටෙහි පවතින විදේශ විනිමය අර්බුදය, ඛනිජතෙල් ආශ්‍රිත ප්‍රසම්පාදනයන් සඳහා සැපයුම්කරුවන් ඉදිරිපත්වීමේ හිගකම, ආසන්නතම ප්‍රසම්පාදනයක් කිහිපයක් සඳහාම කිසිදු ලන්සුකරුවෙක් ඉදිරිපත් නොවීම සහ යම් ලන්සු කරුවෙක් ඉදිරිපත් වුවද එම ලන්සු සඳහා අවාසිදායක විශේෂ කොන්දේසි ඇතුළත් කිරීමට සැපයුම්කරුවන්ගේ ඇති ප්‍රවනතාව වැනි කරුණු හමුවේ රටෙහි බලශක්ති සුරක්ෂිත තාවය තහවුරු කිරීමේ ප්‍රමුඛ අවශ්‍යතාව හා…” යනාදී වශයෙන් එම ඡේදයේ දක්වා තිබේ.", "URL": "https://lankatruth.com/si/?p=125288", "Category": "ආර්ථික පුවත්", "Parent URL": null}