{"Source": "Lankatruth", "Timestamp": "February 27, 2020", "Headline": "එස්.එම් චන්ද්‍රසේන මැතිවරණ අල්ලස්දීම අරඹයි – ජනාධිපතිවරණයේදී සහායදුන් රාජ්‍ය නිලධාරීන්ට A/C කාමරය බැගින් බෙදයි", "News Content": "ඉඩම් හා ඉඩම් සංවර්ධන, පරිසර හා වනජීවී සම්පත් අමාත්‍ය එස්.එම් චන්ද්‍රසේන මහතා ඉදිරි මැතිවරණය ඉලක්ක කරගනිමින් රජයේ නිලධාරීන්ට ඡන්ද අල්ලස් ලබාදීම මේ වනවිට ආරම්භ කර ඇති බව තහවුරු වන නිල ලිපියක් මේ වනවිට අන්තර්ජාලයේ සැරිසරමින් තිබේ. ඇමතිවරයාගේ නිල ලිපි ශීර්ෂය යටතේ ඔහුගේ නිල අත්සනද සහිතව කෘෂිකර්ම පර්යේෂණ හා නිෂ්පාදන සහකාර නිලධාරීන් වෙත යොමු කර ඇති එම ලිපියෙන් ඇමතිවරයා, පැවති ජනාධිපතිවරණයේදී මෙම රාජ්‍ය නිලධාරීන් ගෝඨාභය රාජපක්ෂ මහතා ජයග්‍රහණය කරවීම පිණිස ඡන්දය ප්‍රචාරක කටයුතුවලට ලබා දුන් සහයෝගයටද ස්තුතිය පුද කර ඇත. එසේ ගෝඨාභය රාජපක්ෂ මහතා දිනවීම වෙනුවෙන් කළ කාර්යභාර්යය වෙනුවෙන් එම සෑම කෘෂිකර්ම පර්යේෂණ හා නිෂ්පාදන සහකාර නිලධාරීවරයෙකුටම ඔවුන්ගේ නිවාසවල එක් කාමරයක් වායුසමනය කර දීමට තීරණය කර ඇති බවත් ඒ සම්බන්ධයෙන් සාකච්ඡා කරගැනීමට හෙට (28) දින අනුරාධපුර මාතලේ හන්දිය පිහිටි ඇමතිවරයාගේ මැතිවරණ කාර්යාලයට පැමිණෙන ලෙසත් එම ලිපියෙන් දැනුම්දී තිබේ. එම ලිපිය අනුව පැහැදිලිවනුයේ මෙම කැඳවීම සිදුකර ඇත්තේ ඉදිරි පාර්ලිමේන්තු මැතිවරණය සදහා සහයෝගය ලබාගැනීමේ අරමුණෙනි. අනුරාධපුර දිස්ත්‍රික්කයේ රාජ්‍ය නිලධාරීන්ට වායුසමනය කළ කාමරයක් තම නිවසට ලබාගැනීමේ සිහිනයක් ඇති කර ඒ තුළින් මැතිවරණය ප්‍රචාරක කටයුතු සඳහා මෙවරත් මෙම නිලධාරීන් යොදා ගැනීම ඉඩම් හා ඉඩම් සංවර්ධන, පරිසර හා වනජීවී සම්පත් අමාත්‍ය එස්.එම් චන්ද්‍රසේන මහතාගේ කූඨ අරමුණ වී ඇති බවය.", "URL": "https://lankatruth.com/si/?p=90285", "Category": "පුවත්", "Parent URL": null}