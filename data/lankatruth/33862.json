{"Source": "Lankatruth", "Timestamp": "May 5, 2017", "Headline": "SAITM විරෝධී වැඩවර්ජනය සාර්ථකයි", "News Content": "මුදලට වෛද්‍ය උපාධිය විකුණන මාලඹේ සයිටම් ආයතනය වහාම අහෝසි කරන ලෙස ඉල්ලමින් අද (05) පැවති සෞඛ්‍ය, අධ්‍යාපන, දුම්රිය ඇතුළු ක්ෂේත්‍ර ගණනාවක වැඩවර්ජනය ඉතාමත් සාර්ථකව පැවති බව ඒකාබද්ධ වෘත්තීය සමිති මාධ්‍ය හමුවේදී වෘත්තීය සමිති නායකයෝ පැවසූහ. දිවයිනේ බොහෝ රෝහල්වල අත්‍යාවශ්‍ය හා හදිසි සේවා කටයුතු හැර අනෙකුත් සියළුම සේවාවන් ඇනහිට තිබේ. විශේෂයෙන් ආණ්ඩු ගැති විදුහල්පතිවරුන්ගේ සහ පොලීසියේ බිවැද්දීම් නොතකා දිවයිනේ පාසල් රැසක ගුරුවරු අද වැඩවර්ජනයට එක්වී සිටියහ. දුම්රිය නියාමක හා රියදුරුවරුද මෙම වැඩවර්ජනයට එක්වී සිටි අතර එය හෙට උදේ 06.00 වනතුරු පැවැත්වේ. මේ සම්බන්ධයෙන් අදහස් දැක්වූ ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසූවේ අද වර්ජනයේ සඥාව නොතකා ආණ්ඩුව කටයුතු කරන්නේනම් ඉදිරියේදී සියළුම වෘත්තීය සමිති ඒකාබද්ධ කරගත් දැවැන්ත වැඩවර්ජනයක් දක්වා යාමට කටයුතු කරන බවය.", "URL": "https://lankatruth.com/si/?p=33862", "Category": "පුවත්", "Parent URL": null}