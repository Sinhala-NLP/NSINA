{"Source": "Lankatruth", "Timestamp": "December 7, 2021", "Headline": "ගෑස් කාන්දුවකින් කුඩාවැල්ලේ බහුදින යාත්‍රාවක් ගිනිගෙන විනාශ වෙයි", "News Content": "කුඩාවැල්ල ධීවර වරායේ නවතා තිබූ බහු දින යාත්‍රාවක් ඊයේ (06) මධ්‍යම රාත්‍රියේ හටගත් ගින්නකින් සම්පූර්ණයෙන්ම විනාශ වී තිබේ. ජයනෙතු බහු දින යාත්‍රාව මෙලෙස ගිනි ගෙන විනාශ වී ඇති අතර ඒ ආසන්නයේ නැංගුරම් දමා තිබූ තවත් බහු දින යාත්‍රාවක්ද ගින්නට හසුව ඇති අතර ධීවරයින් විසින් එම ගින්න නිවා දැමීමට කටයුතු කර තිබේ. ගින්නෙන් එම යාත්‍රාවට සුළු හානි සිදු වී ඇති බව පැවසේ. ගින්න සම්බන්ධයෙන් අදහස් දක්වමින් එම යාත්‍රාවේ මුරකරු පවසා ඇත්තේ යාත්‍රාව තුළ හදිසියේම ගින්න ඇති වූයේ එල්.පී. ගෑස් ටැංකි තිබුණු ස්ථානයෙන් බවයි. ” බෝට්ටුවේ ගෑස් ටැංකි තිබුණු තැනින් එක වරම ගින්න හට ගත්තා. ගින්න නිවන්න බැරි වුණා. ඒ ආසන්නයේ තිබුණු තවත් යාත්‍රාවකට ගින්න පැතිරුණා. ඒ ගින්න අපට නිවා ගන්නට හැකි වුණා”. යැයි යාත්‍රා මුරකරු වන සරත් විජේසිංහ පවසයි.", "URL": "https://lankatruth.com/si/?p=126713", "Category": "පුවත්", "Parent URL": null}