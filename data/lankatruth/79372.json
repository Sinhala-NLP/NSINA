{"Source": "Lankatruth", "Timestamp": "August 20, 2019", "Headline": "දුමින්ද – රිෂාඩ් ජනාධිපති පරීක්ෂණ කොමිසමට", "News Content": "තක්සේරු වටිනාකම ඉක්මවායමින් කෘෂිකර්ම අමාත්‍යාංශය සඳහා ලබාගෙන ඇති රාජගිරිය ප්‍රදේශයේ පෞද්ගලික ගොඩනැගිල්ල සම්බන්ධව කරුණු විමසීම සඳහා එක්සත් ජනතා නිදහස් සන්ධාන පාර්ලිමේන්තු මන්ත්‍රී දුමින්ද දිසානායක මහතා අද(20) ජනාධිපති පරීක්ෂණ කොමිසම වෙත කැඳවා තිබේ. දුමින්ද දිසානායක මහතා කෘෂිකර්ම අමාත්‍ය ධුරය දරමින් සිටියදී මිලියන 21ක මාසික කුලී පදනම මත මෙම ගොඩනැගිල්ල ලබාගැනීමෙන් මහජන මුදල් නාස්තිකර ඇතැයි, 2015 – 2018 කාල සීමාව තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සම්බන්ධව විමර්ශනය කිරීමට පත්කළ ජනාධිපති පරීක්ෂණ කොමිෂන් සභාව වෙත පැමිණිලි ලැබී ඇත. මීට අමතරව මාර්ග සංවර්ධන අධිකාරියට නියමිත ක්‍රියා පටිපාටියෙන් පරිබාහිරව සේවකයන් බඳවා ගැනීම සහ ඉඩම් පවරාගැනීම සම්බන්ධව ඉදිරිපත්ව ඇති පැමිණිලි සම්බන්ධව විමර්ශනය කිරීම සඳහා අමාත්‍ය රිෂාඩ් බදියුදීන් මහතා ද අද දිනයේ ජනාධිපති කොමිසම වෙත කැඳවා ඇත. එසේම මාතලේ නගරාධිපතිවරයාට විරුද්ධව ඇති දූෂණ වංචා සම්බන්ධයෙන් වූ පැමිණිල්ලට අදාළව ලිපිගොනු කිහිපයක් ඉදිරිපත් කිරීමට අල්ලස් කොමසාරිස් ජනරාල්වරයාට හෝ ඔහු යටතේ සිටින නිලධාරියෙකුට පොලිස් ඒකකයේ අද දිනයේ පෙනී සිටින ලෙස ජනාධිපති කොමිෂන් සභාව දැනුම් දී ඇත.", "URL": "https://lankatruth.com/si/?p=79372", "Category": "පුවත්", "Parent URL": null}