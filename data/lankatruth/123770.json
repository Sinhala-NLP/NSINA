{"Source": "Lankatruth", "Timestamp": "September 28, 2021", "Headline": "මාධ්‍ය දඩයම සම්බන්ධයෙන් ආණ්ඩුව CIDය ගස් බඳී", "News Content": "වෙළඳ අමාත්‍යංශය යටතේ පවතින සතොස ආයතනයේ සුදු ලූණු වංචාව සම්බන්ධයෙන් වාර්තා පළ කළ පුවත්පත් කතුවරුන් සහ මාධ්‍යවේදීන් අපරාධ පරීක්ෂණ දෙපාර්තමේන්තුවට කැඳවීම පිළිබඳව ආණ්ඩුව මුළුමනින්ම නිදොස්වීනිදහස් වී ඇත.  අද දින (28) පුවත්පත් කතුවරුන් සහ මාධ්‍යවේදීන් පිරිසක් අපරාධ පරීක්ෂණ දෙපාර්තමේන්තුවට කැඳවා තිබිණි. ලංකාදීප පුවත්පතේ ප්‍රධාන කතෘ සිරි රණසිංහ,දි අයිලන්ඩ් ප්‍රධාන කතෘ සමීන්ද්‍ර ෆර්ඩිනැන්ඩෝ යන ප්‍රධාන කතුවරන් සහ ප්‍රභාත් සහබන්දු, අනුර සොලමන්, ඇතුළු මාධ්‍ය වේදීන් 6 දෙනෙකු සුදු ලූණු වංචාව පිළිබඳව ප්‍රශ්න කිරීමට මෙසේ කැඳවා තිබිණි.  මේ පිළිබඳව අද කැබිනට් තීරණ දැනුම්දීමේ හමුවේදී මාධ්‍යවේදියෙකු ඩලස් අලහප්පෙරුම ජන මාධ්‍ය ඇමතිවරයාගෙන් ප්‍රශ්න කළේය. එයට පිළිතුරු ලබා දෙමින් ඇමතිවරයා සඳහන් කළේ කොතැනක හෝ පටලැවිල්ලක් තිබෙන බවත්,ජනමාධ්‍ය ඇමතිවරයා ලෙසට තමාත් ආණ්ඩුවත් මෙම ක්‍රියාව තරයේ ප්‍රතික්ෂේප කරන බවත් ප්‍රකාශ කළේය. ඇමතිවරයා වැඩි දුරටත් අවධාරණය කළේ මාධ්‍යවේදීන් රහස් පොලිසියට කැඳවා ප්‍රශ්න නොකරන ලෙස අගමැතිවරයා ඉතා පැහැදිලිවම පොලිසිය බාර ඇමති සරත් වීරසේකරට උපදෙස් ලබාදී තිබූ බවය.  මේ අනුව හදිසි නීතිය යටතේ මාධ්‍යවේදීන් රහස් පොලිසියට කැඳවීම පිළිබඳ වගකීමෙන් ආණ්ඩුව මිදී ඇති අතර මාධ්‍ය මර්ධනය පිළිබඳ වගකීම බැහැර කර තිබේ. පසුගිය දිනවල දිගින් දිගටම විශේෂයෙන් වෙබ් මාධ්‍යවේදීන් හට මර්දනය එල්ල කර තිබූ අතර රහස් පොලිසියට ප්‍රධාන ධාරාවේ ජේෂ්ඨම මාධ්‍යවේදීන් කැඳවීම දක්වා එම මර්දනය දියත් කර තිබිණි. නිරෝධාන ඇඳිරි නීතිය පවතින අතර හදිසියේ සුරා සැල් විවෘත කිරීම පිළිබඳ වගකීම ආණ්ඩුව බාර නොගත්තා සේ ම, මෙම මාධ්‍ය දඩයම පිළිබඳ වගකීමෙන් ද නිදහස්වීමට උත්සාහ කර තිබේ.", "URL": "https://lankatruth.com/si/?p=123770", "Category": "පුවත්", "Parent URL": null}