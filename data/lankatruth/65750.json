{"Source": "Lankatruth", "Timestamp": "December 25, 2018", "Headline": "අප හමුවේ අැති අභියෝගය ජේසුස් වහන්සේ ප්‍රකට කළ ගුණාංග පෝෂණය කළ හැකි සමාජයක් නිර්මාණය කිරීමයි", "News Content": "අදට වසර 2018කට පෙර ජේසුස් ක්‍රිස්තුස් වහන්සේ මෙලොව උපත ලැබ රැගෙන ආ සාමයේ හා සහෝදරත්වයේ පණිවිඩය මේවන විටත් අසමානතාවය, අසාධාරණය හා නූතන වහල්භාවය රජයන ලෝකයේ සියළුදෙනා වෙත එකලෙස ළගා වී නැතැයි ජනතා විමුක්ති පෙරමුණ පවසයි. අදට(25) යෙදී ඇති නත්තල් දිනය වෙනුවෙන් ලාංකේය කිතුනු බැතිමතුන්ට සුභපැතුම් එක් කරමින් එම පක්ෂයේ නායක අනුර දිසානායක මහතා මේ බව ප්‍රකාශකර ඇති අතර එම පණිවුඩයේ වැඩිදුරටත් දැක්වෙනුයේ, මේ මොහොතේ අප හමුවේ ඇති අභියෝගය ජේසුස් ක්‍රිස්තුස් වහන්සේ දේශනා කළ උතුම් ගුණාංග පෝෂණය කළ හැකි සමාජයක් නිර්මාණය කරගැනීම බවයි. එම පණිවිඩය පහතින් පළවේ… ජේසුස් ක‍්‍රිස්තුස් වහන්සේ මෙලොවට බිහිවූ දිනය නිමිති කරගනිමින් අද දිනයේ ලොව පුරා කිතුණු බැතිමතුන් විසින් මහත් භක්තියෙන් හා උත්සවශ‍්‍රීයෙන් නත්තල සමරනු ලබයි. ජනතා විමුක්ති පෙරමුණ ලෙස අපි සමස්ත ලෝකවාසී කිතුනු බැතිමතුන් සමඟ එක්ව නත්තල සමරනු ලබන ලාංකේය කිතුනු බැතිමතුන් වෙත මහත් සතුටින් සුබපතමු. අදට වසර 2018කට පෙර ජේසුස් ක‍්‍රිස්තුස් වහන්සේ බෙත්ලෙහෙමේදී උපත ලැබීම නත්තල ලෙස සමරනු ලබන අතර එය පොදුවේ සාමයේ සහ සහෝදරත්වයේ පණිවිඩය රැගෙන ආ දිනය ලෙස හඳුන්වනු ලබයි. එහෙත් ඒ සාමයේ, සහෝදරත්වයේ පණිවිඩය අසමානත්වය, අසාධාරණය හා නූතන වහල්භාවය රජයන ලෝකයක් තුළ සියලූ දෙනා වෙත එක ලෙස ළඟා වී නැත. ඒ නිසාම කිතු දහමේ හරය වෙත ලෝකය සමීප කරවීම සහ එවැනි සමාජයක් නිර්මාණය කර ගැනීම සියලූ කිතුනුවන්ගේ අපේක්ෂාවක් විය යුතුය. දුෂ්ට හා කෑදර ධනවාදය විසින් ලෝකය තමන්ගේ කෙළිබිමක් බවට පත්කරගැනීමට උත්සාහ ගනිද්දී ඊට එරෙහිව අතිමහත් දිළිඳු ජනතාවගේ පාර්ශ්වයේ සිටගනිමින් සටන් වැදීම අධිෂ්ඨාන කරගැනීම සඳහා කිතුණු බැතිමතුන්ට මෙම නත්තල අගනා අවස්ථාවකි. ජේසුස් ක‍්‍රිස්තුස් වහන්සේ ජනතාව පීඩනයට පත් කරන පාලනයට එරෙහිව මතවාදී අවිය එසවූ ආගමික නායකයෙකි. උන් වහන්සේට තම ජීවිතය පූජා කිරීමට සිදුවූයේද දුෂ්ට, දූෂිත පාලකයින්ට එරෙහිව නිදහස හා සාධාරණත්වයේ පදනම මත පිහිටා අරගල කිරීම හේතුවෙනි. ලෝකවාසී ජනතාවගේ විමුක්තිය වෙනුවෙන් සිදුකළ එම පරිත්‍යාගය හේතුවෙන් උන්වහන්සේගේ ජීවිතය පූජනීය විය. අදටද ලෝකයට අවශ්‍යව ඇත්තේ, උන්වහන්සේ ප‍්‍රකට කළ එබඳු ගුණයන්ගෙන් පිරිපුන් වෙනස් ලෙස සිතන, අරගලකාරී, නිවහල් මිනිසුන්ය. අද අප හමුවේ අභියෝගය වන්නේ ජේසුස් ක‍්‍රිස්තුස් වහන්සේ දේශනා කළ උතුම් ගුණාංග පෝෂණය කළ හැකි සමාජයක් නිර්මාණය කරගැනීමය. අසල්වැසියාට එරෙහිව අවි අමෝරා ගනු වෙනුවට පේ‍්‍රමය, සහෝදරත්වය වැනි මානව ගුණාංගවලින් අසල්වැසියා සමග ගනුදෙනු කිරීමට උගන්වන උන්වහන්සේගේ චින්තනය අනෙකාට වෛර කිරීමට පොළඹවන නූතන සමාජයට වටිනා පණිවිඩයකි; සමානාත්මතාව ඇති සමාජයක් බිහිකර ගැනීමේ වුවමනාව අවධාරණය කරවන්නකි. එවැනි ගුණාංග සහ උත්තුංග අපේක්ෂා සිත්හි අවධාරණය කර ගන්නා දිනය බවට නත්තල් දිනය පත් කර ගන්නා මෙන් අපි සමස්ත ලාංකේය කිතුණු බැතිමතුන්ගෙන් ඉල්ලා සිටිමු. අනුර දිසානායක නායක ජනතා විමුක්ති පෙරමුණ 2018.12.25", "URL": "https://lankatruth.com/si/?p=65750", "Category": "පුවත්", "Parent URL": null}