{"Source": "Lankatruth", "Timestamp": "February 17, 2019", "Headline": "දෙවන විශේෂ ත්‍රිපුද්ගල මහාධිකරණය ළඟදීම", "News Content": "බරපතල මූල්‍ය වංචා දූෂණ නඩු විභාග කිරීමේ දෙවැනි ත්‍රිපුද්ගල විශේෂ මහාධිකරණය අලුත්කඩේ මහාධිකරණ ශාලා අංක 1හි පිහිටුවීමට තීරණය කර ඇතැයි වාර්තා වේ. දෙවැනි ත්‍රිපුද්ගල විශේෂ මහාධිකරණය ස්ථාපිත කිරීම සඳහා ප්‍රමාදයක් සිදුවූයේ කොළඹ අධිකරණ බල ප්‍රදේශය තුළ පිහිටුවන ස්ථානය පිළිබඳ ගැටළු මතුවීම හේතුවෙන් බවත් 1978 අංක 2 දරණ අධිකරණ සේවා සංවිධාන පනතින් අධිකරණ ඇමැතිවරියට පැවැරී ඇති බලතල යටතේ මෙම පිහිටුවීම සිදුකර ඇති බවත් බන්ධනාගාර ප්‍රතිසංස්කරණ අමාත්‍යාංශය පවසයි. අධිකරණය අමාත්‍යාංශය මගින් මෙය නිල වශයෙන් අධිකරණ සේවා කොමිෂන් සභාව යටතට පත්කිරීමෙන් අනතුරුව එහි භාරකාරීත්වය අගවිනිසුරුවරයා සතුවේ. දණ්ඩ නීති සංග්‍රහට යටතේ ගැනෙන වැරදි විභාග කිරීමට මෙම මහාධිකරණවලට බලය හිමිවන අතර ඒ අනුව අල්ලස්, සාපරාධී විශ්වාසය කඩ කිරීම, මූල්‍ය අපහරණය, මූල්‍ය විශුද්ධිකරණය, ත්‍රස්තවාදී කටයුතු සඳහා මුදල් යෙදීම, සංවිධානාත්මක අපරාධ සහ මහජන දේපල අවභාවිතයට අදාළ පැමිණිලි විභාගකිරීම මෙහිදී සිදුවේ. විශේෂ මහාධිකරණ පිහිටුවීමේ සංශෝධන පනත් කෙටුම්පත පසුගිය වසරේ මැයි 9 වැනිදා පාර්ලිමේන්තු වැඩි ඡන්දයෙන් සම්මත වූ අතර ඊට අදාලව පළමු විශේෂ ත්‍රිපුද්ගල මහාධිකරණය පසුගිය වසරේ අගෝස්තු මස 21 වැනිදා පිහිටුවීය.", "URL": "https://lankatruth.com/si/?p=68397", "Category": "පුවත්", "Parent URL": null}