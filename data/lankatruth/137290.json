{"Source": "Lankatruth", "Timestamp": "July 23, 2022", "Headline": "සඳුදා සිට පාසල් සතියට දින 03යි", "News Content": "රජයේ සහ රජයේ අනුමත පෞද්ගලික පාසල් නැවත 2022 ජූලි 25 වන සඳුදා දින ආරම්භ වන බවත් එදින සිට නැවත දැනුම්දෙනතුරු සතියකට පාසල් පැවැත්වෙන්නේ දින තුනක් පමණක් බවත් අධ්‍යාපන අමාත්‍යාංශය යළිත් නිවේදනයක් නිකුත් කරමින් සඳහන් කරයි. ඒ අනුව නැවත දැනුම්දෙන තුරු සඳුදා, අඟහරුවාදා සහ බ‍්‍රහස්පතින්දා පාසල් පැවැත්වීමටද බදාදා සහ සිකුරාදා දිනවල දී සිසුන්ට නිවෙස්වල සිට ඉගෙනීමේ කටයුතුවල නිරත වීමට ක‍්‍රියාකාරකම් ලබාදෙන බවද අධ්‍යාපන අමාත්‍යාංශය දැනුම්දෙයි. නැතහොත් බදාදා සහ සිකුරාදා මාර්ගගතව ඉගැන්වීම් කටයුතු සිදු කිරීමට තීරණය කර ඇති බවද අධ්‍යාපන අමාත්‍යාංශය පවසයි. ඒ අනුව 2022.07.19 වන දින නිකුත් කර ඇති මාධ්‍ය නිවේදනයට අනුව, පළාත් අධ්‍යාපන ලේකම්වරුන්, පළාත් අධ්‍යාපන අධ්‍යක්ෂවරුන්, කලාප අධ්‍යාපන අධ්‍යක්ෂවරුන්, කොට්ඨාස භාර නියෝජය / සහකාර අධ්‍යාපන අධ්‍යක්ෂවරුන් සහ සියලුම විදුහල්පතිවරුන් වෙත අධ්‍යාපන අමාත්‍යාංශය මෙම උපදෙස් ලබාදී ඇති බවද නැවත අවධාරණය කරයි.", "URL": "https://lankatruth.com/si/?p=137290", "Category": "පුවත්", "Parent URL": null}