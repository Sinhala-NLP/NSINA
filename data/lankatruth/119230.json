{"Source": "Lankatruth", "Timestamp": "July 7, 2021", "Headline": "හයිටියේ ජනාධිපති වෙඩි තබා ඝාතනය කරයි", "News Content": "අගනුවර පිහිටි නිවසට එල්ල වූ ප්‍රහාරයකින් හයිටි ජනාධිපති යොවෙනෙල් මොයිස් (Jovenel Moïse) ඝාතනය කර ඇති බව එරට අන්තර්වාර අගමැතිවරයා පවසයි. අගමැති ක්ලෝඩ් ජෝසෆ් (Claude Joseph) පවසන්නේ, එරට වේලාවෙන් අලුයම එකට පමණ හඳුනානොගත් ආයුධ සන්නද්ධ කණ්ඩායමක් පොර්ට් – ඔ – ප්‍රින්ස් (Port-au-Prince) අගනුවර පිහිටි ජනාධිපතිවරයාගේ නිවසට කඩා වැදී වෙඩි ප්‍රහාර එල්ල කර ඇති බවයි. මෙම ප්‍රහාරයෙන් ජනාධිපති ආර්යාව ද තුවාල ලබා ඇති බව වාර්තා වේ. “රාජ්‍යයේ කටයුතු දිගටම පවත්වාගැනීම පිණිස සියලු පියවර ගෙන තිබෙන,” බව ද අගමැතිවරයා පැවසීය. හිටපු ජනාධිපති මිචෙල් මාට්ලි (Michel Martelly) 2017 දී පදවියෙන් ඉල්ලා අස්වීමෙන් අනතුරුව 53 හැවිරිදි යොවෙනෙල් මොයිස් හයිටි රාජ්‍යයේ ජනපති පදවියට පත්විය. මේ වනවිට වාර්තා වීඇති තොරතුරු අනුව ප්‍රහාරකයින් කොලොම්බියාවේ සිට පැමිණ ඇති බවත් ඔවුන් ස්පාඤ්ඤ භාෂාව කතා කර ඇති බවත් විදෙස් මාධ්‍ය වාර්තා කරයි.", "URL": "https://lankatruth.com/si/?p=119230", "Category": "පුවත්", "Parent URL": null}