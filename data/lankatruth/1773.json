{"Source": "Lankatruth", "Timestamp": "March 15, 2012", "Headline": "මළ මිනිස්සු බොරු නොකියති", "News Content": "ජනවරි 31 දින රත්නපුර කහවත්තේදී ඉතා අමානුෂික ලෙස ඝාතනය කරන ලද මවක හා දියණියකගේ අභිරහස් මරණයන්හි සුළමුල මාසයකට වැඩි කාලයකට පසු හෙළිදරව් වී තිබේ. ඒ, මේ ඝාතනවලට වගකිව යුතු යැයි සැක කෙරෙන පුද්ගලයින් කිහිප දෙනෙකු අත්අඩංගුවට පත්වීමත් සමගය. සාමාන්‍යයෙන් ඝාතනයකින් පසුව ඊට වරදකරුවන් වන අය අත්අඩංගුවට ගැනීමත් ඔවුන්ට එරෙහිව නීතිය කි‍්‍රයාත්මක කිරීමත් ජනතාව අපේක්‍ෂා කරති’ මෙහිදී ද එය එලෙසම කි‍්‍රයාත්මක වූයේනම් හා එම ඝාතනයන් හා බැඳුණු වෙනත් රහස් හෙළිදරව් නොවූයේනම් මෙම ඝාතනයන් පිළිබඳව රටේ සංවාදයක් මතුවීමේ ඉඩක් ඇති නොවන්නට ඉඩ තිබිණි. එහෙත් කරුණු පෙළ ගැසී ඇත්තේ එලෙස නොවේ’ සමාජය අවශ්‍ය නම් පාඩමක් ගත හැකි ලෙසටය. මෑත කාලයේ බොහෝ අපරාධවලට මෙන්ම මෙයටද හේතුවී ඇත්තේ මත්ද්‍රව්‍යය. ඒ, මත්ද්‍රව්‍ය පාවිච්චි කළ වුන් සිදුකරන අපරාධද මත්ද්‍රව්‍ය මිලදී ගැනීම සඳහා මුදල් සෙවීමට කරන අපරාධද මත්ද්‍රව්‍ය බෙදාහැරීමේ ජාවාරම ආරක්‍ෂා කර ගැනීම කර ගැනීම සඳහා කරන අපරාධද වශයෙනි’ මෑත කාලයේ ජනමාධ්‍ය ඔස්සේ අසන්නට දකින්නට ලැබෙන මත්ද්‍රව්‍ය සම්බන්ධ අපරාධ ඉහත තෙයාකාරයෙන් එකකට අයත්වේ. කහවත්ත ද්විත්ව ඝාතනය මත්ද්‍රව්‍ය බෙදාහැරීමේ ජාවාරම හා සම්බන්ධය. ජනමාධ්‍ය වාර්තා කරන අන්දමට ඝාතනය වූ දියණිය රවටා ඇය අත බත් පාර්සලයක් ලෙස සකසන ලද මත්ද්‍රව්‍ය පාර්සලයක් අසල්වැසි ඝාතකයා විසින් දිනපතා යවා තිබේ. නමුත් අහම්බෙන් ඇයගේ මවට එය හෙළිදරව්වීම නිසා උරණ වූ ඝාතකයා එය රහසක් කොට තබාගැනීමට මවත් දුවත් මරා දමා තිබේ. මත්ද්‍රව්‍ය ජාවාරම සමග නොබිඳිය හැකි සාධයක් ලෙස බැදී පවතින්නේ දේශපාලනයයි. හුදු දේශපාලන යැයි කිවහොත් එය නිවැරදි නොවේ. මෙතරම් නීති විරෝධී ජාවාරමක් කරගෙන යන්නට විපක්‍ෂයේ සිට නොහැකිය. ඊට ආණ්ඩු බලය හා සමීප සම්බන්ධයකි තිබිය යුතුය. මත්ද්‍රව්‍ය ජාවාරමේ ප‍්‍රබලයින් ආණ්ඩුවේද ප‍්‍රබලයින් ද වී ඇති බවට චෝදනා එල්ල වූයේ වරක් දෙවරක් නොවේ’ භාරත ඝාතනයත් සමග පුවලේ ඥාතීන්ගෙන් හා හිතවතුන්ගෙන්, භාරත ඝාතකයින්ට මත්ද්‍රව්‍ය හා සමීප ගණුදෙනු ඇති බවට චෝදනා එල්ල විය. තවත් වරෙක කැළණිය ප‍්‍රාදේශීය සභා මන්තී‍්‍රවරුන්ගෙන්, ආණ්ඩුවේ දේශපාලකයෙකුට මත්ද්‍රව්‍ය මුදල් ගලා එන බවට චෝදනා එල්ල වී තිබිණි. විය හැකි ලෙසම කහවත්ත ඝාතනය පිටුපසද ආණ්ඩුවේ ප‍්‍රබල ඇමතිවරයෙකුගේ සෙවනැල්ල වැටී ඇති බවට මාධ්‍ය හෙළිදරව් කර ඇත. රත්නපුර දිස්ති‍්‍රක්කයේ කැබිනට් ඇමතිවරයෙකුගේ සම්බන්ධීකරණ ලේකම්වරයා ඝාතකයාගේ වැඩිමල් සහෝදරයාය. ඔහු ගොඩකවෙල ප‍්‍රාදේශීය සභාවේ ආණ්ඩු පක්‍ෂයේ මන්තී‍්‍රවරයෙකු වෙයි. මුල් දිනවල ඝාතකයාගෙන් පොලීසිය කටඋත්තරයක් ලබාගත් අවස්ථාවේදී මේ දේශපාලකයා පොලිස් ස්ථානාධිපතිවරයාට බැනවැදී ඇති බවත් පරීක්‍ෂණ යටපත් කිරීමට උත්සාහ ගත් බවත් ඝාතකයින් අත්අඩංගුවට ගැනීමට මෙතරම් කාලයක් ගතවූයේත් එම බාදාවන් නිසා බවත් කියවේ. අහම්බ කීපයක් නිසා ඝාතකයින් යැයි සැකකරුවන් අත්අඩංගුවට පත් වුවද එසේ නොවුනා නම් මෙම ඝාතනද කාලයේ වැලි තලාවෙන් වැසී යාමට ඉඩ තිබිණි. එසේ වුවද මේ වන විට ඇමති සම්බන්ධීකරණ ලේකම් පලාගොස්ය. ඔහුට පලායෑමට කල් ඇතුව තොරතුරු ලැබුණා විය හැකිය. කෙසේ වුවද මේ වන විට ඔහු අත්අඩංගුවට පත්වී තිබේ. එසේම අදාල ඇමතිවරයා ඔහුව තමන්ගේ කාර්ය මණ්ඩලයෙන් නෙරපා දමා ඇති බවත් ඔහුට ලබාදී ඇති අමාත්‍යාංශ වාහනයෙන් නැවත ලබාගන්නා බවත් පුන පුනා ජනමාධ්‍යවලට කියයි. එසේනම් අප එම ප‍්‍රකාශය භාරගෙන මේ මත්ද්‍රව ජාවාරම හා බැඳුණු ඊට රැකවරණය දෙන දේශපාලන සබඳතා නොවී යැයි විශ්වාස කළ යුතුය. මන්තී‍්‍රවරයාගේ සොහොයුරා මත්ද්‍රව්‍ය ජාවාරම් කර නැති බවටද ඝාතන සිදුකර නොමැති බවටද මව හා දුව මියගොස් ඇත්තේ එකිනෙකාට පහරදී ගැනීමෙන් බවටද නිවේදන නිකුත්විය හැකිය. මෙවැනි හතර බිහිර කතා ඇසෙන විට ඝාතනවලින් කම්පා වූ ප‍්‍රදේශවාසීන්ට නීතිය කි‍්‍රයාත්මක කරන ආයතන පිළිබඳ විශ්වාසය බිඳවැටීමත් නීතිය තමන්ගේ අතට ගෙන හෝ අවනඩුව විසඳිය යුතු බවට කල්පනාවීමත් පුදුමයක් නොවේ. මාස ගණනකට පෙර කරාපිටිය වෛද්‍යවරයාගේ ඝාතකයින් හදුනාගැනීමෙන් පසුවද ඉහත ආසන්න සිදුවීමෙන් පසුවද ප‍්‍රදේශවාසීන් සැකකරුවන්ගේ දේපළවලට ගිණි තබා විනාශ කළහ. ඒ ඔවුනට තේරෙන හැටිය. වරදකරුවන්ට දඩුවම් ලැබෙන්නේ ඒ ආකාරයෙන් යැයි ඔවුහු සිතති. භාරත ඝාතකයින් නිදැල්ලේ සිටිනා පරිසරයක් තුළ ඔවුන් එසේ සිතීමේ සාධාරණයක් තිබේ. නමුත් හුදු සැකකරුවන්, වරදකරුවන් බවට නිශ්චිතව හදුනා ගන්නා නෛතික කි‍්‍රයාදාමයකට පෙර වරදකරුවන් යැයි තීන්දු කොට දඩුවම් පැමිණවීම අතිශය භායානක ප‍්‍රවණතාවකි. පවතින ධනේෂ්වර නීති පද්ධතිය අඩුපාඩුකම්වලින් ගහන බව සැබෑය. එහෙත් එවැන්නක් වඩා යහපත් නීති පද්ධතියකින් ප‍්‍රතිෂ්ඨාපනය වනතෙක් පවතින නීති රාමුවට අනුගත විය යුතුව තිබේ. නැතහොත් මතුවන්නේ අරාජිකත්වයකි. සැකකරුවන්ගේ දේපළ විනාශ කිරීම අවුලක් වන්නේ ඒ අර්ථයෙනි. අනෙක් අතට මෙසේ කෝපය මුදාහැරීමේ දේශපාලනික වැරැද්දක්ද තිබේ. මෙම මත්ද්‍රව්‍ය බෙදහා හරින්නන් සිරගත වුවහොත් ජාවාරමේ කෙරුමන් තවත් පුද්ගලයෙකු ඒ සඳහා යොදාගනු ඇත. ඔහුද අසාර්ථක වුවහොත් තවත් තෝරාගනු ඇත. මේ ආදී වශයෙන් ජාවාරම ඉදිරියට යනු ඇත. ජාවාරම්කරුවන් අපරාධකරුවන්, ඔවුන් රකින දූෂිත දේශපාලනය සමස්තයක් ලෙස පැරදවීමට අප සමත් නොවන තාක් සමාජයට සිදුවන්නේ තවත් ඝාතන අත්දකින්නටය. අපරාධකරුවන් හඹා යමින් දේපළ ගිණි තබන්නටය. කහවත්තේ මිය ගිය මව හා දියණිය අපට කියා දෙන සත්‍යය එයයි.", "URL": "https://lankatruth.com/si/?p=1773", "Category": "වදය", "Parent URL": null}