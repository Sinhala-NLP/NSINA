{"Source": "Lankatruth", "Timestamp": "April 17, 2021", "Headline": "විජේදාස කෑගහන්නේ ඇමතිකම නොලැබුණු නිසයි – මහින්දානන්ද", "News Content": "පොදුජන පෙරමුණු පාර්ලිමේන්තු මන්ත්‍රී විජේදාස රාජපක්ෂගේ ප්‍රකාශය ගැන ආණ්ඩුවේ මතය අමාත්‍ය මහින්දානන්ද අලුත්ගමගේ විසින් ඊයේ (16) මෙසේ ප්‍රකාශ කරන ලදී. “විසිවන සංශෝධනය ගෙනාපු වෙලාවෙත් විජේදාස රාජපක්ෂ මන්ත්‍රීවරයා එයට විරුද්ධව කතා කළා. එයා ඡන්දය නොදෙන්න හිටියේ. පාර්ලිමේන්තු කාර් පාක් එකේදි මම විනාඩි පහක් කතා කරලා ඔහුව වෙනස් කළා. ඊට පස්සේ ඇවිත් විස්සට පක්ෂව අත ඉස්සුවා. විජේදාස රාජපක්ෂ මේ විදිහට කතා කරන්නේ ඔහුට ඇමතිකමක් නොලැබීම නිසයි. ඒ වේදනාව අපිට තේරෙනවා. විජේදාසට ඇමතිකමක් දෙන්න ඕන කියා අපි පිළිගන්නවා.” විජේදාස රාජපක්ෂ මන්ත්‍රීවරයා මාධ්‍ය හමු දෙකකදී කොළඹ වරාය නගර ව්‍යාපෘතිය සහ ජනාධිපතිවරයා තමන්ට තර්ජනය කිරීම පිළිබඳව අදහස් දැක්වීමෙන් පසු ආණ්ඩු විසින් මෙහෙය වන සමාජ මාධ්‍ය ක්‍රියාකාරිකයන් හරහාද මෙම මතය සමාජ ගත කරමින් සිටිනු දක්නට ලැබේ.", "URL": "https://lankatruth.com/si/?p=114915", "Category": "පුවත්", "Parent URL": null}