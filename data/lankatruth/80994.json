{"Source": "Lankatruth", "Timestamp": "September 17, 2019", "Headline": "මන්ත්‍රී ප්‍රසන්නට එරෙහි මිලියන 64ක අල්ලස් නඩුව නැවත කල්යයි", "News Content": "ගිහාන් මෙන්ඩිස් නැමති ව්‍යාපාරිකයෙකුට තර්ජනය කර රුපියල් මිලියන 64ක මුදලක් බහත්කාරයෙන් ලබාගැනීමට තැත්කළ බවට මහින්ද පිලේ පාර්ලිමේන්තු මන්ත්‍රී ප්‍රසන්න රණතුංග සහ ඔහුගේ බිරිඳවන මොරින් රණතුංග ඇතුළු විත්තිකරුවන් තිදෙනෙකුට එරෙහිව පවතින නඩුවේ විභාග කටයුතු නොවැම්බර් 25 දක්වා කල් තැබීමට කොළඹ මහාධිකරණ විනිසුරු මංජුල තිලකරත්න මහතා අද(17) නියෝග කළේය. විත්තිකාර මන්ත්‍රීවරයා ඇතුළු පිරිස වෙනුවෙන් පෙනී සිටින නීතීඥවරයා වෙනත් නඩු කටයුත්තකට සහභාගීව ඇති බැවින් මෙම නඩු විභාගය කල් තබන ලෙස ඔහුගේ කනිෂ්ඨ නීතීඥයා අධිකරණයෙන් ඉල්ලා ඇති අතර ඒ අනුව නඩු විභාගය කල් තැබීමට මහාධිකරණය තීරණය කර තිබේ. 2015 අප්‍රේල් සහ ජූනි මාස අතර කාලය තුළ කොළඹ මීතොටමුල්ල ප්‍රදේශයේ පිහිටි වගුරු ඉඩමක් ගොඩ කර එහි සිටින අනවසර පදිංචිකරුවන් ඉවත් කර දීම සඳහා ගිහාඩ් මෙන්ඩිස් නැමති ව්‍යාපාරිකයෙකුගෙන් රුපියල් මිලියන 64 ක මුදලක් ඉල්ලා තර්ජනය කළේ යැයි චෝදනා කරමින් හිටපු බස්නාහිර පළාත් මහා අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග ඔහුගේ බිරිඳ මොරින් රණතුංග ඇතුළු විත්තිකරුවන් තුන් දෙනෙකුට එරෙහිව නීතිපතිවරයා විසින් මෙම නඩුව පවරා තිබේ.", "URL": "https://lankatruth.com/si/?p=80994", "Category": "පුවත්", "Parent URL": null}