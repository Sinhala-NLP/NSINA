{"Source": "Lankatruth", "Timestamp": "March 1, 2021", "Headline": "මිග් යානා ගනුදෙනුවේ මෙතෙක් කළ විමර්ශන පිළිබඳ වාර්තාවක් කොටුව මහේස්ත්‍රාත් CIDයෙන් ඉල්ලයි", "News Content": "රුසියාවේ පිටපු තානාපති උදයංග වීරතුංග චෝදනා ලැබ සිටින මිග් යානා ගනුදෙනුවට අදාළව මෙතෙක් සිදුකරන ලද විමර්ශන සම්බන්ධව අධිකරණයට වාර්තාවක් ගොනුකරන ලෙස කොළඹ කොටුව මහේස්ත්‍රාත් ප්‍රියන්ත ලියනගේ මහතා අපරාධ පරීක්ෂණ දෙපාර්තමේන්තුවට නියෝග කර තිබේ. මහේස්ත්‍රාත්වරයා එලෙස නියෝග කර ඇත්තේ සිද්ධියට අදාළ නඩුව යළි කැඳවූ අවස්ථාවේදීය. මිග් යානා ගනුදෙනුවට අදාළ සිද්ධියේ විමර්ශන සම්බන්ධව කොටුව මහේස්ත්‍රාත්වරයා අපරාධ පරීක්ෂණ දෙපාර්තමේන්තුව නියෝජනය කරමින් අධිකරණය හමුවේ පෙනීසිටි විමර්ශන නිලධාරියාගෙන් විමසා සිටි අතර ඔහු දැනුම් දී ඇත්තේ සිද්ධියේ පළමු සැකකරු වන උදයංග වීරතුංග හැර සිද්ධිය සම්බන්ධයෙන් සැකකරුවන් ලෙස නම්කර ඇති 08 දෙනෙකු සම්බන්ධයෙන් අන්‍යෝන්‍ය සහයෝගීතා පනත (MLA) යටතේ විදේශයන්ගෙන් සහාය ඉල්ලා ඇති බවය. මිග් යානා ගනුදෙනුවට අතරමැදියෙකු ලෙස සම්බන්ධවී ඇති ‘වෙලමියා හෝලිඩින්ග්ස්‘ නමැති සිංගප්පූරු සහ යුක්රේන සමාගමේ අධ්‍යක්ෂවරුන් ලෙස කටයුතු කර ඇති සිද්ධියේ සැකකරුවන් දෙදෙනෙකු වන එන්.ඩ්. ලෙකිම් සහ ලී කියාන් ෂූ නමැති සිංගප්පූරු ජාතික අඹු සැමි යුවල සිද්ධියට අදාළව ප්‍රකාශයන් ලබාදීමට කැමැත්ත ප්‍රකාශ කර ඇති බවද ඒ සම්බන්ධව අපරාධ පරීක්ෂණ දෙපාර්තමේන්තුවේ අධ්‍යක්ෂවරයා වෙත දන්වා යවා ඇති බවද ඔවුන් දෙදෙනා වෙනුවෙන් පෙනි සිටි ජනාධිපති නීතිඥ අනුර මැද්දේගොඩ අධිකරණය හමුවේ දන්වා ඇත. සිද්ධියට අදාළ නඩුව මැයි මස 05 වැනිදා යළි කැ‍ඳවීමට නියමිතය.", "URL": "https://lankatruth.com/si/?p=111720", "Category": "පුවත්", "Parent URL": null}