{"Source": "Lankatruth", "Timestamp": "November 12, 2018", "Headline": "පාර්ලිමේන්තුව විසිරුවීම නීතියට පටහැනියි – පාර්ශව රැසක් ශ්‍රේෂ්ඨාධිකරණයට – පෙත්සම් විභාගය අදම", "News Content": "ජනාධිපති මෛත්‍රීපාල සිරිසේන විසින් පාර්ලිමේන්තුව විසුරුවා හරිනු ලැබීමට කළ නියෝගය නීති විරෝධී යැයි ප්‍රකාශ කරන මෙන් සහ අදාළ ගැසට් නිවේදනය බල රහිත කරන මෙන් ඉල්ලා ජනතා විමුක්ති පෙරමුණ, තවත් දේශපාලන පක්ෂ, සිවිල් සංවිධාන සහ සිවිල් ක්‍රියාකාරීන් ඇතුළු පාර්ශව රැසකින් ශ්‍රේෂ්ඨාධිකරණයට වෙත මූලික අයිතිවාසිකම් පෙත්සම් රැසක් ඉදිරිපත් වී ඇතැයි වාර්තා වේ. ජනතා විමුක්ති පෙරමුණ, එක්සත් ජාතික පක්ෂය, දෙමළ ජාතික සන්ධානය, සමස්ත ලංකා මහජන කොංග්‍රසය, දෙමළ ප්‍රගතිශීලී සන්ධානය, විකල්ප ප්‍රතිපත්ති කේන්ද්‍රය සහ නීතිඥ අරුණ ලක්සිරි ඇතුළු පාර්ශව විසින් පෙත්සම ඉදිරිපත් කරනු ලැබ ඇත. පෙත්සම්වල වගඋත්තරකරුවන් ලෙස ජනාධිපති මෛත්‍රිපාල සිරිසේන, අගමැති ධුරයේ දිවුරුම් දුන් මහින්ද රාජපක්ෂ, නීතිපතිවරයා, මැතිවරණ කොමිසම සහ එහි සාමාජිකයන් නම් කරනු ලැබ තිබේ. ආණ්ඩුක්‍රම ව්‍යවස්ථාවේ 19 වන ව්‍යවස්ථා සංශෝධනයට අනුව ජනාධිපතිවරයාට පාර්ලිමේන්තුව විසුරුවා හැරීමට බලයක් නොමැති බවත් එය ව්‍යවස්ථාව උල්ලංඝනය කිරීමක් බවත් පෙත්සම්කරුවෝ සිය පෙත්සම් පවසති. ඉහත කී කරුණු සලකා බලා පාර්ලිමේන්තුව විසුරුවා හරිමින් ජනාධිපතිවරයා විසින් නිකුත් කර ඇති ගැසට් නිවේදනය බලරහිත කිරීමේ ආඥාවක් නිකුත් කරන ලෙසත් පෙත්සම් විභාග කර අවසන් තීන්දුවක් ලබා දෙන තෙක් පාර්ලිමේන්තු මැතිවරණය අත්හිටුවීමේ නියෝගයක් නිකුත් කරන ලෙසත් පෙත්සම්කරුවෝ ශ්‍රේෂ්ඨාධිකරණයෙන් ඉල්ලා සිටිති. මෙම විභාගයට ගැනීමට අගවිනිසුරු නලීන් පෙරේරා මහතාගේ ප්‍රධානත්වයෙන් යුත් ත්‍රිපුද්ගල ශ්‍රේෂ්ඨාධිකරණ විනිසුරු මණ්ඩලයක් පත්කර තිබෙන අතර අදාල පෙත්සම් අද (12) දිනම විහාගයට ගැනීමටද තීරණය කර ඇත්තේ.", "URL": "https://lankatruth.com/si/?p=63098", "Category": "පුවත්", "Parent URL": null}