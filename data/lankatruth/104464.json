{"Source": "Lankatruth", "Timestamp": "December 25, 2020", "Headline": "ක්‍රිස්තුත් වහන්සේගේ ඉගැන්වීම් හා බැඳුණු යහපත් ප්‍රාර්ථනා ඉටු වන සමාජයක් බිහිකිරීමට අදිටන් කරගනිමු!", "News Content": "ක්‍රිස්තුත් වහන්සේගේ ඉගැන්වීම් හා බැඳුණු යහපත් ප්‍රාර්ථනා ඉටු වන සමාජයක් බිහිකිරීමට අදිටන් කර ගන්නා දිනය බවටද නත්තල් දිනය පත් කර ගන්නා මෙන් සියලු ලාංකේය කිතුනු බැතිමතුන්ගෙන් ඉල්ලා සිටිමින ජනතා විමුක්ති පෙරමුණ සමස්ත කිතුනු බැතිමතුන්ට සුභ නත්තලක් වේවායි ප්‍රාර්ථනා කරමින් නත්තල් දින පණිවිඩයක් නිකුත් කර තිබේ. ජනතා විමුක්ති පෙරමුණේ නායක අනුර දිසානායක මහතාගේ අත්සනින් නිකු කර ඇති එම පණිවිඩියේ මෙසේද සඳහන් වේ. “සමස්ත ලෝකය පුරා කිතුනු බැතිමතුන් සමග එක්ව ශ්‍රී ලාංකේය කිතුනු බැතිමතුන් විසින් ජේසුස් ක්‍රිස්තුස් වහන්සේ මෙලොව උපත ලැබීම නිමිති කරගනිමින් අද (25) දිනයේ මහත් භක්තියෙන් නත්තල සමරනු ලබයි. ඒ අසිරිමත් නත්තල සමරන කිතුනු භක්තික ලාංකේය ජනතාවට ජනතා විමුක්ති පෙරමුණේ අපි මහත් සතුටින් සුබපතමු. අදින් වසර 2020කට පෙර සාමයේ පණිවිඩය රැගෙන ආ දිනය ලෙස පොදුවේ හඳුන්වනු ලබන ජේසුස් ක්‍රිස්තුස් වහන්සේ උපත ලද නත්තල, සහෝදරත්වය හා සහජීවනය මිනිස් සිත් තුළ වගා කරන්නා වූ වැදගත් ආගමික නිමිත්තකි. කෑදර, දුෂ්ට ධනවාදයත් එම සමාජ ක්‍රමය කරපින්නාගෙන යන පාලකයනුත් විසින් තමන්ගේ ලාභය හා බලය උදෙසා ජනතාව අතර බෙදීම් උත්සන්න කරවීමට හා එකිනෙකා කෙටවීමට ආගමික චින්තනයන් පාවිචිචි කරමින් සිටින ලෝකයක, නත්තලේ සැබෑ අර්ථය සොයා යෑම සියලු දෙනාගේ වගකීම ලෙස අපි සලකමු. මේ තත්වය තුළ මේ ක්‍රෑර දේශපාලනයත් එහි සැබෑ ස්වාමිවරුන්ගේ දුෂ්ට වුවමනාවනුත් පරාජය කිරීමට සහ සියලු ජනතාව අතර සාමයේ, සහෝදරත්වයේ පණිවිඩය බෙදාහැරීමේ අවශ්‍යතාව අවධාරණය කර ගැනීමට මෙම නත්තල් දිනය අගනා අවස්ථාවකි. ජේසුස් ක්‍රිස්තුස් වහන්සේ යනු සිය මතවාදය උපයෝගී කරගනිමින් ජනතාව පීඩනයට පත් කරන පාලනයට එරෙහිව ජනතාවගේ පාර්ශ්වයේ සිට සටන් වැදුණු ආගමික නායකයෙකි. ජනතා නිදහස අවුරන දුෂ්ට, දූෂිත පාලකයින්ට එරෙහිව නිදහස හා සාධාරණත්වයේ පදනම මත පිහිටා උන්වහන්සේ විසින් කරන ලද අරගලය, වර්තමානයේ මෙන්ම එකල අධිපති පංතියේද කැමැත්ත පිණිස වූයේ නැත. මේ නිසාම ජනතාව අතරට සිය පණිවිඩය ගෙනයද්දී විවිධ දුක් ගැහැට විඳි ක්‍රිස්තුස් වහන්සේට අවසානයේ කුරුසියේ ඇණ ගැසීමට ලක්වීමටද සිදු විය. එදා ලෝකවාසී ජනතාවගේ විමුක්තිය වෙනුවෙන් සටන් වැදීමේදී උන්වහන්සේ විසින් සිදු කළා වූ ජීවිත පරිත්‍යාගය පූජනීය ලෙස සැලකෙනුයේ මේ තත්වය තුළය. අදටද රජයන අයුක්තිය හා අසාධාරණ සමාජ ක්‍රමය තුළ ජනතාවගේ පාර්ශ්වයෙන් ඉල්ලීම වනුයේ, ක්‍රිස්තුස් වහන්සේ විසින් ප්‍රකට කළ එබඳු ගුණයන්ගෙන් පිරිපුන්, පවතින අසාධාරණය ප්‍රශ්න කරන හා කැපකිරීම් වෙනුවෙන් ඉදිරිපත් වන මිනිසුන්ය. මුළුමහත් ලෝකයම කොවිඩ් වසංගත තත්වය හමුවේ පීඩාවට ලක්ව සිටින අතරතුර කිතුනු බැතිමතුන්ට සුපුරුදු ලෙස නත්තල උත්සවාකාරයෙන් සැමරීමට ඉඩක් නොලැබුණද එය විසින් ප්‍රකට කරන මානව ගුණාංග සිත් තුළ වඩවා ගැනීමටත් සමාජයක් ලෙස සියලු දෙනා පිළිබඳව සමාන ලෙස සිතන්නටත් මෙම තත්වය මගින් විවර කර දී ඇත්තේ සන්සුන් වටපිටාවකි. ආත්මාර්ථකාමී ලෙස අනෙකා යටකරමින් දිවයාමට බලකරනු ලැබ ඇති සමාජයක ප්‍රේමය, සහෝදරත්වය, සහජීවනය වැනි මානව ගුණාංගවලින් යුතුව අසල්වැසියා දෙස බැලීමට උගන්වන උන්වහන්සේගේ චින්තනය වත්මන් සමාජයට අගනා පණිවිඩයක් ලබාදෙයි. එමෙන්ම ඇඳුම් දෙකක් ඇති තැනැත්තා නැති තැනැත්තාට දිය යුතුය යනුවෙන් වූ උන්වහන්සේගේ ඉගැන්වීම සමානාත්මතා සමාජයක අපේක්ෂාවද අවධාරණය කරවයි. සමස්ත කිතුනු බැතිමතුන්ට සුභ නත්තලක් වේවායි ප්‍රාර්ථනා කරන අපි, ක්‍රිස්තුත් වහන්සේගේ ඉගැන්වීම් හා බැඳුණු යහපත් ප්‍රාර්ථනා ඉටු වන සමාජයක් බිහිකිරීමට අදිටන් කර ගන්නා දිනය බවටද නත්තල් දිනය පත් කර ගන්නා මෙන් සියලු ලාංකේය කිතුනු බැතිමතුන්ගෙන් ඉල්ලා සිටිමු. අනුර කුමාර දිසානායකනායක – ජනතා විමුක්ති පෙරමුණ”", "URL": "https://lankatruth.com/si/?p=104464", "Category": "පුවත්", "Parent URL": null}