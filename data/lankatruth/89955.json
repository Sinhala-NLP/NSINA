{"Source": "Lankatruth", "Timestamp": "February 18, 2020", "Headline": "විශ‍්‍රාමික වැටුප් අහිමි කිරීමට එරෙහිව රටපුරා විරෝධතා", "News Content": "වත්මන් ආණ්ඩුවේ කැබිනට් මණ්ඩලය විසින් 35/2019 (1) දරණ 2020.01.20 දිනැතිව නිකුත් කළ චක‍්‍රලේඛය මගින් 2020 ජනවාරි සිට රටපුරා 120,000ක් පමණ වන විශ‍්‍රාමිකයන්ට ගෙවීමට එකග වූ වැටුප වත්මන් ආණ්ඩුව කපා හැරීම නිසා මේ රටේ විශ‍්‍රාමිකයන්ගේ හිමිකම අහෝසි කර ඇති බවත් ඊට එරෙහිව විරෝධතා ක‍්‍රියාමාර්ග රටපුරා දියත් කිරීමට කටයුතු කරන බවත් විශ‍්‍රාමිකයින්ගේ හිමිකම් සුරැකීමේ ජාතික මධ්‍යස්ථානය පවසයි. ඒ අනුව රටපුරා උද්ඝෝෂණ රැල්ලක් දියත් කරන බවත් පෙබරවාරි 20 ගම්පහ දුම්රියපොළ ඉදිරිපිටදීත්, පෙබරවාරි 24 තංගල්ලේදීත් ආදී වශයෙන් ඉදිරි සති 02 තුළ රටපුරා උද්ඝෝෂණ මාලාවක් පැවැත්වීමට කටයුතු කරන බවත් එමෙන්ම ලබන මාසය තුළදී නැවත කොළඹදී උද්ඝෝෂණයක් පැවැත්වීමට කටයුතු කරන බවත් විශ‍්‍රාමිකයින්ගේ හිමිකම් සුරැකීමේ ජාතික මධ්‍යස්ථානයේ කැඳවුම්කරු මහින්ද ජයසිංහ මහතා අද (18) කොළඹදී පැවැත්වූ මාධ්‍ය හමුවකදී පැවසීය. 3/2016 චක‍්‍රලේඛයට අනුව රාජ්‍ය සේවයේ විශ‍්‍රාම ගිය සියලු දෙනාට හිමි වූ මෙම හිමිකම වත්මන් ආණ්ඩුව අහෝසි කර ඇති බවත් මෙම අහිමි කිරීමට එරෙහිව මීට පෙර පෙබරවාරි 06 වෙනිදා උද්ඝෝෂණයක් දියත් කළ නමුත් මේ සඳහා කිසිදු ලිඛිත ප‍්‍රතිචාරයක් ලැබී නොමැති බවත් විවිධ කමිටු පත්කරමින් මේක මගහැරල යන්න ආණ්ඩුව කටයුතු කරමින් සිටින බවද එමෙන්ම ආණ්ඩුවේ ඇමතිවරු බොරු පොරොන්දු ලබාදෙමින් සිදුකරන රැවටිල්ලට හසු නොවන බවත් එම නිසා විශ‍්‍රාමිකයින්ගේ මෙම අයිතිය ලබාගැනීම වෙනුවෙන් අනවරත අරගලයක් දියත් කරන බවත් මෙහිදී මහින්ද ජයසිංහ මහතා පැවසීය.", "URL": "https://lankatruth.com/si/?p=89955", "Category": "පුවත්", "Parent URL": null}