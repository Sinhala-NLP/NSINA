{"Source": "Lankatruth", "Timestamp": "January 18, 2021", "Headline": "අහඹු පරීක්ෂණවලින් 19කට කොරෝනා – තවත් කම්හල් තුනක් වහයි", "News Content": "කොවිඩ් – 19 වසංගතයේ බලපෑම හේතුවෙන් හොරණ බොරලුගොඩ ආයෝජන ප්‍රවර්ධන කලාපයේ කර්මාන්ත ශාලා තුනක් වසා දමා ඇතැයි වාර්තා වේ. එහි කර්මාන්ත ශාලා 05ක සිදුකළ අහඹු ලෙස තෝරාගත් 30 දෙනෙකුගේ පසුගිය 14 වනදා සිදුකළ PCR පරීක්ෂණවලින් පුද්ගලයන් 19 දෙනකු කොවිඩ් ආසාදිතයන් බවට අනාවරණය වී ඇත. මෙලෙස වසා දමා ඇත්තේ දැව ආශ්‍රිත කර්මාන්ත ශාලාවක්, ප්ලාස්ටික් නූල් ආශ්‍රිත කර්මාන්ත ශාලාවක් සහ තේ කොළ සහ පිටි වර්ග පැකට් කිරීමේ කර්මාන්ත ශාලාවකි. ඒ අනුව එම ආසාදිතයන්ගේ පළමු පෙළ ආශ්‍රිතයන් 151 දෙනෙකුට PCR පරීක්ෂණ සිදු කළ බවත් එයින් ලැබෙන ප්‍රතිඵල අනුව කර්මාන්තශාලා විවෘත කිරීමේ හැකියාව පිළිබඳ තීරණය කරන බව සෞඛ්‍ය අංශ සඳහන් කරයි.", "URL": "https://lankatruth.com/si/?p=108635", "Category": "කොවිඩ් -19 (කොරෝනා ) පුවත්", "Parent URL": null}