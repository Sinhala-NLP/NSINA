{"Source": "Lankatruth", "Timestamp": "July 27, 2018", "Headline": "අපි මත්තල ගන්නේ නැහැ – ඉන්දියාව කියයි", "News Content": "මත්තල ගුවන්තොටුපලේ පාලන හිමිකාරිත්වය අත්කර ගැනීමට ඉන්දිය රජය අපේක්ෂා නොකරන බව එරට ගුවන්සේවා කටයුතු පිළිබඳ රාජ්‍ය අමාත්‍ය ජයන්ත් සිංහා මහතා ඉන්දීය පාර්ලිමේන්තුවේදී (ලෝක් සභාවේදී ) ප‍්‍රකාශ කර ඇතැයි ප්‍රෙස් ට‍්‍රස්ට් ඔෆ් ඉන්දියා පුවත්සේවය අද (27) වාර්තා කර තිබේ. එම ගුවන්තොටුපල අත්පත් කර ගැනීමට ඉන්දීය ගුවන්තොටුපල අධිකාරියේ සැලසුමක් පවතින්නේද යන්න ගැන ඊයේ (26) රැස් වූ ඉන්දීය ලෝක් සභාවේදී භාරතීය ජනතා පක්ෂ මන්ත‍්‍රිනී පූනම් මහජන් යොමුකළ ප‍්‍රශ්නයකට ලිඛිත පිළිතුරු දක්වමින් ඉන්දීය රාජ්‍ය අමාත්‍යවරයා මෙම කරුණු දැක්වීම සිදු කළ බවද එම පුවත්පත් සේවා වාර්තා වේ දැක්වේ. භාරතීය ජනතා පක්ෂ මන්ත‍්‍රිවරියගේ ප‍්‍රශ්නයට වැඩිදුරටත් පිළිතුරු දක්වමින් ඉන්දීය සිවිල් ගුවන්සේවා රාජ්‍ය අමාත්‍යවරයා කියා සිටියේ එවැනි යෝජනාවක් ඉදිරිපත් වී නොමැති බවත් මේ අවස්ථාවේදී එවැනි යෝජනාවක් සැලකිල්ලට නොගන්නා බවත්ය. මත්තල පියාසර පුහුණු පාසලක් සහ ගුවන් යානා නඩත්තු වැඩ පොළක් ඉදිකරන්නේද යන්න පිළිබදව භාරතීය ජනතා පක්ෂ මන්ත‍්‍රිවරිය නැගු ප‍්‍රශ්නයටද ඔහු ලබාදී ඇත්තේ එවැන්නක් අදහස් නොකරණ බවයි. කෙසේ නමුත් පසුගියදා පාර්ලිමේන්තුවේදී ජනතා විමුක්ති පෙරමුණේ නායක අනුර දිසානායක මහතා නැගූ පැනයකට පිළිතුරු දෙමින් ප්‍රවාහන හා සිවිල් ගුවන්සේවා අමාත්‍ය නිමල් සිරිපාලද සිල්වා මහතා සඳහන් කර සිටියේ මත්තල ගුවන්තොටුපළ සම්බන්ධයෙන් ඉන්දීය රජයේ ගුවන්සෙවා නිලධාරීන් සමග සාකච්ඡා සිදු කරමින් පවතින බවයි.", "URL": "https://lankatruth.com/si/?p=56822", "Category": "පුවත්", "Parent URL": null}