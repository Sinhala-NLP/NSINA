{"Source": "Lankatruth", "Timestamp": "May 19, 2019", "Headline": "ISIS සම්බන්ධතා පැවැත්වූ පොහොට්ටුවේ සංවිධායක තවමත් වත්තල පොලිසියේ – TIDයට රැගෙන නොගියේ ඇයි?", "News Content": "පසුගිය 15වනදා පස්වරුවේ ගිනිඅවියක්ද සමග අත්අඩංගුවට ගනු ලැබූ, ISIS සංවිධානය සමග සෘජු සම්බන්ධතා පැවැත්වූවෙකු බවට තහවුරු වී ඇති පොහොට්ටු පක්ෂයේ මාබෝල කොට්ඨාශයේ සංවිධායකවරයා මෙන්ම කෝටිපති ව්‍යාපාරිකයෙකුද වන මොහොමඩ් රිස්වාන් නැමැත්තා ත්‍රස්ත විමර්ශන ඒකකයට බාර නොදී වත්තලපොලිසියේම තවදුරටත් රඳවාගෙන සිටින බව වාර්තාවේ. මෙවැනි පුද්ගලයෙකු අත්අඩංගුවට ගත් පසු ඔහු අපරාධ පරීක්ෂණ දෙපාර්තමේන්තුව හෝ ත්‍රස්ත විමර්ශන ඒකකය භාරයේ සිටින්නේනම් ඔහුට අදාළ විමර්ශන අවසන් වන තුරු ඔහු මුණගැසීමට කිසිවෙකුටත් අවසර නොදෙන නමුත් මොහොමඩ් රිස්වාන් නැමති පොහොට්ටු සංවිධායකවරයාව මුනගැසීමට ඔහු සමග ඉතා කිට්ටුවෙන් ගනු දෙනු කරන බොහෝ විට මෙම ත්‍රස්තවාදී කටයුතුවලට පවා සම්බන්ධ කම් තිබිය හැකි පුද්ගලයන් වත්තල පොලිස්ථානයට නිතර නිතර යන එන බව වාර්තා වේ. මොහුගේ ප්‍රධානම ගෝලයා ලෙස සැලකෙන රුෂ්ඩි නැමැත්තා නිතර නිතර වත්තල පොලිස්ථානය වෙත ගොස් ඔහු හමුවී කතා බහ කරමින් විවිධ අදහස් හුවමාරු කරගන්නා බවද ආරංචිමාර්ග අනාවරණය කරයි. මොහොමඩ් රිස්වාන් ත්‍රස්ත විමර්ශන ඒකකයට හෝ අපරාධ පරීක්ෂණ දෙපාර්තමේන්තුව වෙත රැගෙන නොගියේ එහි ඉඩ මදි නිසා යැයි වත්තල පොලිසියේ උසස් නිලධාරීන් සඳහන් කරන බවද පැවසේ. කෙසේ නමුත් එය සත්‍යයක් නොවන බවත් වත්තල පොලිසිය මොහොමඩ් රිස්වාන්ට නීතියේ රැහැනෙන් බේරීමට අවශ්‍ය පසුබිම සකස් කරමින් සිටන බවද තතු දත් ආරංචිමාර්ග වැඩිදුරටත් සඳහන් කරයි. මෙම රිස්වාන් සහ ඔහුගේ දේශපාලන ගුරුවරයා වන, ජාතික තවුහිද් ජමාත් සංවිධානයේ මාබෝල සංවිධායක ලෙස කටයුතු කීරීම නිසා මේ වනවිටත් ත්‍රස්ත විමර්ශන නිලධාරීන්ගේ අත්අඩංගුවේ පසුවන මොහොමඩ් නව්ශාඩ් නැමැත්තා එක්ව මීට මාස දෙකකට පමණ පෙර සිට විදේශ මුදල් හුවමාරු කිරීමේ එජන්සියක්ද ආරම්භ කර තිබේ. මෙම රිස්වාන් නැමැත්තා සිය මුදල් බලයද දේශපාලන බලයද උපයෝගීකරගෙන වත්තල පොලිස්ථානයම සිය අනසකට නතු කරගෙන සිටින බවද තතු දත් ආරංචිමාර්ග පවසයි. ඔහු පොලිස් නිලධාරින් කිහිපදෙනෙකුගේ පරිහරණය සඳහා රථවාහන ලබා දී ඇතැයිද ඔහුගෙන් වාහල ලබාගත් පොලිස් නිලධාරීන් අතර ඉහළපෙළේ පොලිස් නිලධාරීන් සිටින බවද එම ආරංචිමාර්ග සඳහන් කරයි. එලෙස වාහන ලබාගැනීම සම්බන්ධයෙන් මේ වනවිටත් අපරාධ පරීක්ෂණ දෙපාර්තමේන්තුව විසින් පොලිස් නිලධාරීන් කිහිපකෙනෙකුගෙන් ප්‍රශ්න කර ප්‍රකාශ සටහන් කර ගෙන ඇතැයිද වාර්තා වේ.", "URL": "https://lankatruth.com/si/?p=74155", "Category": "පුවත්", "Parent URL": null}