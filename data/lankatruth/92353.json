{"Source": "Lankatruth", "Timestamp": "April 10, 2020", "Headline": "කොරෝනා වසංගතය දේශපාලනීකරණය කරන්න එපා", "News Content": "ලෝක සෞඛ්‍ය සංවිධානය කිසිම රටකට විශේෂත්වයක් නොදක්වන බවත් සෑම රටකටම එක හා සමාන සමීපත්වයකින් කටයුතු කරන බවත් එහි ප්‍රධානී ට්‍රෙඩොස් අද්නාම් ග්‍රෙබෙයිසස් මහතා පවසයි. කොරෝනා වසංගතය පාලනය කිරීම සඳහා ලොව සියලු රටවල් එක්සත්ව කටයුතු කළ යුතු බවත් වසංගතය දේශපාලනීකරණය නොකරන ලෙසත් හෙතෙම වැඩිදුරටත් සඳහන් කර සිටියේ ය. පසුගියදා ඇමරිකානු ජනාධිපති ඩොනල්ඩ් ට්‍රම්ප් මහතා විසින් ලෝක සෞඛ්‍ය සංවිධානය විවේචනය කරමින් සිදුකළ අදහස් දැක්වීම ප්‍රතික්ෂේප කරමින් ග්‍රෙබෙයිසස් මහතා එසේ පැවසීය. “කරුණාකර ජාතික මට්ටමෙන් එක්සත් වන්න. දේශපාලනීකරණය නොවන්න. දෙවනුව ගෝලීය මට්ටමෙන් අවංකව සහයෝගිතාවය පවත්වන්න. ඇමරිකාවේ සහ චීනයේ සෘජු නායකත්වය මේ අවස්ථාවේ අවශ්‍යයි. වඩාත් බලවත් ජාතීන් මග පෙන්විය යුතු අතර කරුණාකර කොවිඩ් දේශපාලනය නිරෝධායනය කරන්න.” යැයි ග්‍රෙබෙයිසස් මහතා ආයාචනා කළේය. ඇමරිකා එක්සත් ජනපද ජනාධිපති ඩොනල්ඩ් ට්‍රම්ප් පවසා තිබුණේ ලෝක සෞඛ්‍ය සංවිධානය චීනය කෙරෙහි ඉතා පක්ෂග්‍රාහීව කටයුතු කළ බවයි. ලෝක සෞඛ්‍ය සංවිධානයට වෙන් කළ මුදල් අත්හිටුවන බවද ඇමරිකානු ජනපතිවරයා පැවසීය. ඇමරිකාව ලෝක සෞඛ්‍ය සංවිධානයට විශාල ලෙස අරමුදල් සපයන රටවල් අතරින් එකකි. ලෝක සෞඛ්‍ය සංවිධානයේ දත්ත අනුව එහි සමස්ථ අයවැයට ඇමරිකාව 15%ක දායකත්වයක් ලබා දේ. මේ සම්බන්දව අදහස් දක්වමින් ග්‍රෙබයිසස් මහතා පවසා සිටියේ ඇමරිකාව ලෝක සෞඛ්‍ය සංවිධානයට දිගටම අරමුදල් ලබාදෙනු ඇතැයි විශ්වාස කරන බවයි.", "URL": "https://lankatruth.com/si/?p=92353", "Category": "පුවත්", "Parent URL": null}