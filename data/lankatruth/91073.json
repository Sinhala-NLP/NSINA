{"Source": "Lankatruth", "Timestamp": "March 15, 2020", "Headline": "කොරෝනා යැයි සැක පිරිස 133 දක්වා ඉහළට", "News Content": "කොරෝනා වයිරසය හෙවත් කොවිඩ්-19 ශරීරගත වී ඇත්දැයි සැක සහිත පුද්ගලයින් 133 දෙනකු මේ වනවිට ශ්‍රී ලංකාව පුරා රෝහල් 16ක් වෛද්‍ය අධීක්ණය යටතේ සිටින බවට සෞඛ්‍ය සහ දේශිය වෛද්‍ය සේවා අමාත්‍යංශයේ වසංගත රෝග විද්‍යා අංශය කියයි. ශ්‍රී ලංකාවේ මේ වනවිට කොරෝනා වයිරසය අසාදනය වූ පුද්ගලයින්ගේ සංඛ්‍යාව 10කි. ජාතික බෝවන රෝග විද්‍යායතනය, කුරුණෑගල ශික්ෂණ රෝහල, ගම්පහ දිස්ත්‍රික් මහ රෝහල, මීගමුව දිස්ත්‍රික් මූලික රෝහල, රත්නපුර ශික්ෂණ රෝහල සහ පොළොන්නරුව මහ රෝහල යන රෝහල් 06 සඳහා මේ වනවිට සැක සහිත රෝගීන් වැඩි වශයෙන් ඇතුළු කර ඇත. ඒ අනුව මේ වනවිට ජාතික බෝ වන රෝග විද්‍යායතනයේ (IDH) සැක සහිත පුද්ගලයින් 45 දෙනක් වෛද්‍ය උපදෙස් මත රඳවා සිටිති. ඉන් 41 දෙනකු ශ්‍රී ලාංකිකයින් වන අතර සිව් දෙනෙක් විදේශිකයෝ වෙති. කුරුණෑගල ශික්ෂණ රෝහලට ශ්‍රී ලාංකික පුද්ගලයින් 14 දෙනකු, ගම්පහ දිස්ත්‍රික් මහ රෝහලට පුද්ගලයින් 13 දෙනකු ඇතුළත් කර සිටින අතර මීගමුව දිස්ත්‍රික් මහ රෝහලට 15 දෙනකු ඇතුළත් කර ඇත. ඉන් 14 දෙනකු ලාංකිකයින් වන අතර එක් විදේශිකයෙක් සිටී. පොළොන්නරුව මහ රෝහලට සැක සහිත පුද්ගලයින් 12 දෙනකු ඇතුළත් කර තිබේ. ඒ හැරුණු විට ශ්‍රී ලංකාව පුරා සෙසු රෝහල් 10ක සිටින පුද්ගලයින්ද සමඟ වයිරසය ශරීරගත වී ඇත්දැයි පරීක්ෂණ සඳහා දිවයින පුරා රෝහල්වලට ඇතුළු වී සිටින මුළු පුද්ගල සංඛ්‍යාව 133කි.", "URL": "https://lankatruth.com/si/?p=91073", "Category": "පුවත්", "Parent URL": null}