{"Source": "Lankatruth", "Timestamp": "September 8, 2021", "Headline": "ආණ්ඩුව ජාත්‍යන්තරයට යෑම බාල බොළඳ වැඩක් – කාදිනල්තුමා… වීඩියෝ සහිතයි", "News Content": "“අගමැතිවරයා සහ විදේශ ඇමතිවරයා ජාත්‍යන්තරයට ගිහිල්ලා ඒක අස්සේ හැංගෙන්න හදන එක ළඳ බොළඳ වැඩක්. ඒක නිසා කරුණාකරලා ඔය බාල්දු වන වැඩේ කරන්න යන්න එපා” යනුවෙන් කාදිනල් හිමි පවසයි. මහින්ද රාජපක්ෂ අගමැතිවරයා සහ විදේශ කටයුතු ඇමතිවරයා ඉතාලියේ සංචාරයක නිරත වෙමින් පාප්වහන්සේට පාස්කු දින ප්‍රහාරය සම්බන්ධයෙන් කරුණු දැක්වීමට සූදානම් වීම පිළිබඳව අද (08) දින පැවති මාධ්‍ය හමුවේදී මැල්කම් රංජිත් කාදිනල්තුමා විසින් මෙලෙස අදහස් පළකරණු ලැබීය. එහිදීවැඩිදුරටත් අදහස් දක්වමින් කාදිනල්තුමා “ජනාධිපතිතුමා බලයට එන විට වේදිකාවල මොර දුන්නේ එක රටක් එක නීතියක් කියලා. දැන් අපිට පේනවා එක රටක්. හැබැයි ඕගොල්ලන්ට එක නීතියක්. අපිට එක නීතියක්. අපි නිතරම විරෝධතා පවත්වමින් ඉල්ලා සිටියේ අපිට සාධාරණය ඉටු කරන්න කියලා. ජාතිය හෝ ආගම හෝ භාෂාව පදනම් කරගෙනවත් ආණ්ඩුවේ කොටස්කාරයෙක් නිසාවත් මේකෙන් කට්ටිය බේරන්න බෑ. තමන්ව ආරක්ෂා කරගන්න ජාත්‍යන්තරයට ගිහිල්ලා ජාත්‍යන්තරයේ උදව්ව ඉල්ලගෙන හැංගිලා යන්න හදන එක පිටකොන්ද තියෙන මිනිස්සු කරන්නෑ, අවංක දේශපාලන නායකයන්ගෙන් මේක නෙවෙයි බලාපොරොත්තු වෙන්නේ” යනුවෙන් පැවසීය.", "URL": "https://lankatruth.com/si/?p=122762", "Category": "පුවත්", "Parent URL": null}