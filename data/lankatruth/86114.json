{"Source": "Lankatruth", "Timestamp": "November 25, 2019", "Headline": "ඊසානදිග මෝසම සක්‍රීය වේ", "News Content": "ඊසානදිග මෝසම් තත්වය හේතුවෙන් දිවයිනේ උතුරු හා නැගෙනහිර ප්‍රදේශවල පවතින වැසි තත්ත්වය ඉදිරි දිනවලදී ද අපේක්ෂා කළහැකි බව කාලගුණ විද්‍යා දෙපාර්තමේන්තුව සඳහන් කරයි. ලබන 27 වැනිදායින් පසු ඊසානදිග මෝසම් තත්වය, සම්පූර්ණයෙන්ම ස්ථාපිත වන බවත් එහි බලපෑමෙන් උතුර, උතුරු මැද, නැගෙනහිර, දකුණ සහ ඌව පළාත්වල විටින් විට වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව අනාවැකි පලකරයි. එසේම දිවයිනේ සෙසු ප්‍රදේශවල තැනින් තැන ප.ව.2.00 න් පසුව වැසි හෝ ගිගුරුම් සහිත වැසි ඇතිවිය හැක. උතුරු සහ නැගෙනහිර පළාත්වලත් පොලොන්නරුව දිස්ත්‍රික්කයේත් ඇතැම් ස්ථානවලට මි.මී.100ට වැඩි තද වර්ෂාපතනයන්ද ඌව, සබරගමුව සහ මධ්‍යම පළාත්වලත් අනුරාධපුර සහ හම්බන්තොට දිස්ත්‍රික්කවලත් ඇතැම් ස්ථානවලට 75 ක පමණ තරමක් තද වර්ෂාපතනයන්ද ඇති විය හැක. මධ්‍යම කඳුකරයේ ඇතැම් ප්‍රදේශවලත්, උතුර, උතුරු-මැද, දකුණ සහ වයඹ පළාත්වලත් ත්‍රිකුණාමලය දිස්ත්‍රික්කයේත් පැයට කිලෝමීටර් 40 – 50 අතර වෙගවත් සුළං ඇතිවිය හැක. බස්නාහිර සහ සබරගමුව පළාත්වල උදෑසන කාලයේදී ඇතැම් ස්ථානවල මීදුම් සහිත තත්ත්වයක් බලාපොරොත්තු විය හැක. ගිගුරුම් සහිත වැසි සමග ඇතිවිය හැකි තාවකාලික තද සුළං වලින් සහ අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස බව කාලගුණ විද්‍යා දෙපාර්තමේන්තුව ජනතාවගෙන් කාරුණිකව ඉල්ලා සිටිනු ලැබේ.", "URL": "https://lankatruth.com/si/?p=86114", "Category": "පුවත්", "Parent URL": null}