{"Source": "Lankatruth", "Timestamp": "December 24, 2016", "Headline": "මහින්ද බාලසූරිය, මහින්ද රාජපක්ෂගේ කටවචනයටත් වැඩ කරලා", "News Content": "ප්‍රභූ ආරක්ෂාවට කිසිම හිමිකමක් නොතිබුණ විමල් වීරවංසගේ සාමාජිකයින් සිවුදෙනකුට ප්‍රභූ ආරක්ෂාව ලබාදීමට හිටපු පොලිස්පති මහින්ද බාලසූරිය මහතාට එවක සිදුවූයේ හිටපු ජනාධිපති මහින්ද රාජපක්ෂ මහතාගේ නියමයකට අනුව බව බාලසූරිය මහතාගේ නීතිඥයා ජනාධිපති පරීක්ෂණ කොමිසම හමුවේ ප්‍රකාශ කර තිබේ. හිටපු ජනාධිපතිවරයාගේ නියමයට අවනත නොවීමට හිටපු පොලිස්පති බාලසුරිය මහතාට කිසිසේත් නොහැකිව තිබුණ බව පවසා ඇති නීතිඥවරයා, යම් හෙයකින් අදාළ සාමාජිකයින්ගේ ජීවිතවලට අනතුරක් සිදුවුවහොත් එහි වගකීම තම සේවාදායකයා වෙත පැවරෙන බවත් ප්‍රකාර කර ඇත. ආරක්ෂක කරුණු සම්බන්ධව හිටපු ජනාධිපතිගේ නියමයන් ලිඛිතව නොලැබෙන බවත් වාචික නියමයන් සිදු කරන බවත් කොමිසම හමුවේ වැඩිදුරටත් ප්‍රකාශ කර ඇති නීතිඥවරයා, එසේ වාචිකව දැනුම්දීම සිදු කරන්නේ ආරක්ෂක හේතුන් මත බවත් පවසා තිබේ. ප්‍රභූ ආරක්ෂාවට කිසිසේත් හිමිකම් නොතිබුණ විමල් වීරවංසගේ පක්ෂ සාමාජිකයින් වන පියසිරි විජේනායක, නිමල් ප්‍රේමවංශ, පද්ම උදයශාන්ත ගුණසේකර, මොහොමඩ් මුසම්මිල් යන අයට ප්‍රභූ ආරක්ෂාව සපයා තිබුණ බව පොලිස් විමර්ශනවලදී හෙළිදරව් වී ඇත. මෙලෙස ආරක්ෂාව ලබාදීම නිසා රජයට රුපියල් ලක්ෂ දෙසියතිහක මූල්‍ය පාඩුවක් සිදුවී තිබෙන බවත් විමර්ශනවලදී අනාවරණය කරගෙන තිබේ.", "URL": "https://lankatruth.com/si/?p=25535", "Category": "පුවත්", "Parent URL": null}