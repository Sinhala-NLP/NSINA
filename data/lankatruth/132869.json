{"Source": "Lankatruth", "Timestamp": "April 25, 2022", "Headline": "’20‘ අහෝසි කරන ‘21‘ ගේන්න කැබිනට් අනුමැතිය", "News Content": "ආණ්ඩුක්‍රම ව්‍යවස්ථාවේ 20වන සංශෝධනය අහෝසි කොට 19 වැනි ආණ්ඩුක්‍රම ව්‍යාවස්ථා සංශෝධනය බලාත්මක කරමින් 21 වැනි ආණ්ඩුක්‍රම සංශෝධනය පාර්ලිමේන්තුවට ගෙන ඒමට අගමැති මහින්ද රාජපක්ෂ ගෙනා යෝජනාවට අද (25) රාත්‍රීයේ පැවැති කැබිනට් මණ්ඩලයේ දී අනුමැතිය ලැබී තිබේ. පසුගිය 2015 වසරේ එවකට සිටි ජනාධිපති මහින්ද රාජපක්ෂ පරාජය වීමෙන් පසු බලයට පත් ආණ්ඩුවේ දින 100 තුළ පිහිටුවා තිබූ ජාතික විධායක සභාවේ සිදු කරගත් සාකච්ඡාවකට අනුව ජනාධිපති සතු විධායක බලය පාර්ලිමේන්තුවටත් කැබිනට් මණ්ඩලයටත් යටත් කිරීමේ නියෝග මෙම 19 වන සංශෝධනය මගින් ආණ්ඩුක්‍රම ව්‍යවස්ථාවට ඇතුළත් කළේය. පසුව බලයට පැමිණි ජනාධිපති ගෝටාබය රාජපක්ෂ විසින් 19 අහෝසි කොට විධායක බලතල තවත් වර්ධය කරමින් පාර්ලිමේන්තුවත්, කැබිනට් මණ්ඩලටත් තමන්ගේ බලයට යටත් කරමින් 20 වන සංශෝධනය ආණ්ඩුක්‍රම ව්‍යවස්ථාවට ඇතුළත් කළේය. එවකට අධිකරණ ඇමතිව සිටි මොහොමඩ් අලි සබ්රි වරෙක පවසා සිටියේ රටේ සියලුම ප්‍රශ්න මතුව ඇත්තේ මෙම 19වන සංශෝධනය නිසා බවය. රටට හෙරෝයින් මත්ද්‍රව්‍ය පවා එන්නේ මෙම 19වන සංශෝධනය නිසා යැයි කියමින් 19ට එරෙහිය විවිධ මිත්‍යා මත පල කරන්නට විය.", "URL": "https://lankatruth.com/si/?p=132869", "Category": "පුවත්", "Parent URL": null}