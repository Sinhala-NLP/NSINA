{"Source": "Lankatruth", "Timestamp": "July 28, 2021", "Headline": "තවත් පොලිස් කොවිඩ් පොකුරක්", "News Content": "වැල්ලවාය, පොලිස් ස්ථානයේ නිලධාරීන් 17 දෙනෙකුට කොවිඩ් – 19 ආසාදිදනය වී ඇති බව එම පොලිස් ස්ථානයේ නිලධාරීන්ට සිදුකළ රැපීඩ් ඇන්ටිජන් පරීක්ෂණ මගින් අනාවරණය වූ බව වැල්ලවාය සෞඛ්‍ය වෛද්‍ය නිලධාරී කාර්යාලය සඳහන් කරයි. එම පොලිස් ස්ථානයේ නිලධාරීනියන් 04 දෙනෙකු කොවිඩ් රෝග ලක්ෂණ පෙන්වීම නිසා ඊයේ (27) වැල්ලවාය මූලික රෝහලේ දී රැපිඩ් ඇන්ටිජන් පරීක්ෂණ සිදුකරගෙන ඇත. එහිදී එම නිලධාරිනියන් හතර දෙනාම කොවිඩ් ආසාදිත බවට අනාවරණය වී තිබේ. එම නිසා වැල්ලවාය පොලිස් ස්ථානයේ නිලධාරීන් සහ ඔවුන්ගේ පවුල්වල ළඟම නෑදෑයන් රැපිඩ් ඇන්ටිජන් පරීක්ෂණ සඳහා අද (28) දින යොමුකර තිබුණි. අද දින වැල්ලවාය සෞඛ්‍ය වෛද්‍ය කාර්යාලයේ නිලධාරීන් විසින් වැල්ලවාය පොලිස් ස්ථානයේ නිලධාරීන්ගේ සහ ඔවුන්ගේ පවුල්වල නෑදෑයන්ගේ රැපිඩ් ඇන්ටිජන් පරීක්ෂණ 96ක් සිදුකර ඇති අතර ඒ අනුව විසි දෙනෙක් කොවිඩ් ආසාදිත බවට අනාවරණය වී තිබේ. ඉන් දහතුන් දෙනෙකු වැල්ලවාය පොලිස් ස්ථානයේ නිලධාරීන් වන අතර අනෙක් හත් දෙනා ඔවුන්ගේ පවුල්වල සාමාජිකයින් බව වැල්ලවාය සෞඛ්‍ය වෛද්‍ය නිලධාරී කාර්යාලයේ වෛද්‍ය එස්.එච් පියසුමන පවසයි. අද වාර්තා වූ කොවිඩ් ආසාදිතයින් දහතුන්දෙනාද සමග වැල්ලවාය පොලිස් ස්ථානයේ සමස්ත කොවිඩ් ආසාදිතයින් ගණන 17 දක්වා ඉහළ ගොස් ඇත.", "URL": "https://lankatruth.com/si/?p=120373", "Category": "කොවිඩ් -19 (කොරෝනා ) පුවත්", "Parent URL": null}