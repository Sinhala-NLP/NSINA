{"Source": "Lankatruth", "Timestamp": "August 28, 2017", "Headline": "ඊශ්‍රායල ගුවන් ප්‍රහාරයට සිරියාවෙන් ප්‍රතිප්‍රහාර", "News Content": "ඊශ්‍රායල ගුවන් හමුදාව සිරියාවේ පැල්මයිරා නගරයට පසුගිය සතියේදී එල්ල කළ ගුවන් ප්‍රහාරයන්ට සිරියානු හමුදා එල්ල කළ ප්‍රතිප්‍රහාරයන්ගෙන් ඊශ්‍රායලයට අයත් ප්‍රහාරක යානාවක් බිම හෙළා ඇති බව වාර්තා වේ. ගුවන් සීමා උල්ලංඝනය කරමින් ඊශ්‍රායල යාන සිරියාවට එල්ල කළ ප්‍රහාරය පිළිබඳව කරුණු විමසීමට රුසියාවේ සිටින ඊශ්‍රායල තානාපති ගැරී කොරේන කැඳවූබව රුසියානු නියෝජ්‍ය විදේශ ඇමති මිඛායෙල් බොග්ඩොනොව් මාධ්‍ය වෙත ප්‍රකාශකර තිබේ. පැල්මයිරා නගරයට එල්ල කළ ගුවන් ප්‍රහාර සම්බන්ධයෙන් ඊශ්‍රායලය ප්‍රකාශකර ඇත්තේ ලෙබනන් හිස්බුල්ලා සංවිධානයට අසාද් පාලනය හරයා නවීන අවි ආයුධ ලබා දීම වැළැක්වීමට මෙම තොරාගත් ඉලක්ක වෙත ප්‍රහාරය එල්ල කළබවයි. ජාත්‍යන්තර නීති උල්ලංඝනය කරමින් ඊශ්‍රායලය එල්ල කළ මෙම ගුවන් ප්‍රහාරය පිළිබඳව දැඩි අවධානයක් යොමුව ඇති අතර අසාද් පාලනයට පක්ෂ සිරියානු අර්බුදයට මැදිහත්ව සිටින රටවල් මෙම ගුවන් ප්‍රහාරය පිළිබඳව සිය අවධානය යොමුකර ඇති බව පැවසේ. මෙම ගුවන් ප්‍රහාය සම්බන්ධයෙන් පසුගිය ඉරිදා දින තර්ජනාත්මක ප්‍රකාශයක් නිකුත් කරමින් ඊශ්‍රායල ආරක්ෂක ඇමතිවරයා පවසා ඇත්තේ තම ගුවන්යානා වලට නැවතත් ප්‍රහාරයක් එල්ල කළහොත් සිරියාවේ ගුවන් ආරක්ෂක පද්ධතිය විනාශ කර දමන බවයි.", "URL": "https://lankatruth.com/si/?p=40026", "Category": "විදෙස් පුවත්", "Parent URL": null}