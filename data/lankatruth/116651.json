{"Source": "Lankatruth", "Timestamp": "May 20, 2021", "Headline": "“බෝල්ෂෙවික් පක්ෂයේ වානේ මිනිසා” ජෝසප් ස්ටාලින් වෙනුවෙන් කෞතුකාගාරයක්!", "News Content": "1945 මැයි 8 වැනිදා දෙවන ලෝක මහා යුද්ධය අවසන් කිරීම සඳහා සෝවියට් රතු හමුදාවේ මියගිය මිලියනක සොල්දාදුවන් අතරින් බහුතරයක් තම ජිවිත පරිත්‍යාග කරනුයේ ස්ටාලින්ග්‍රාදයේ දින 200ක් පුරා නාසීන් සමග සිදුකරන ලද තීරණාත්මක සටනේදීය. එය හිට්ලර්ගේ යුධ උන්මාදය ආපසු හැරවූ දෙවන ලෝක මහා යුද්ධයේ හැරවුම් ලක්ෂය විය. මෙම මහා ජයග්‍රහණයේ නියමුවා වුයේ එවකට සෝවියට් දේශය පාලනය කල ජෝසප් ස්ටාලින්ය. දෙවන ලෝක මහා යුද්ධය සංකේතාත්මකව අවසන්වීම සමරන සෑම වසරකම මැයි 8 වැනිදා ස්ටාලින්ට ලෝක ඉතිහාසයේ ලබා දිය යුතු ස්ථානය සමබන්ධයෙන් විවාදය ලොව පුරාත් විශේෂයෙන්ම රුසියාවෙත් කරලියට පැමිණේ. අවසානයේදී දෙවන ලෝක මහා යුද්ධය අවසන් කල රුසියානු පෙරමුණේ නියමුවා වූ ස්ටාලින්ව නැවත හැදෑරීමට රුසියාවේ ක්‍රෙම්ලන් පාලනය හා සෝවියට් යුගය දිව්‍යලෝකයක් ලෙස සලකන බහුතර රුසියානු ජනතාව මේ අතර තීරණය කර ඇත. ජෝසප් ස්ටාලින් උපත ලබන්නේ 1879 දෙසැම්බර් 21 වැනිදා සාර් රුසියාවේ ජෝර්ජියාවේ ගෝරි නම් ග්‍රාමයේදීය. 1898 සිට ඔහු මාක්ස්වාදියෙක් බවට පත්ව 1905 දී රුසියාවේ සිදුවූ ජනතා නැගිටීමට සහභාගී වේ. 1906 දී ඔහු ලෙනින් මුණ ගැසීමෙන් පසුව බෝල්ෂෙවික් පක්ෂ සාමාජිකයෙකු බවට පත්වේ. 1912 දී පක්ෂයේ මධ්‍යම කාරක සභාවට පත්වන ස්ටාලින් 1924 ලෙනින්ගේ මරණයෙන් වසර 5කට පසු 1929 දී පක්ෂ ලේකම් ධූරයට පත්වේ. පක්ෂය තුලම තම දේශපාලන විරුද්ධවාදීන්ට එරෙහිව දැවැන්ත මර්දනයක් සිදුකරමින් බලයට පත් ස්ටාලින් රුසියාව කාර්මිකකරණයේ පුරෝගාමියෙකු ලෙස සැලකේ.1933 ජර්මනියේ බලයට පැමිණි හිට්ලර් විසින් සිදුකල යුධ ආක්‍රමණයන් ආපසු හරවා නාසිවාදය පරාජය කිරීමේ සටනට නායකත්වය දීම නිසා ස්ටාලින් ලොව පුරා ජනප්‍රිය වුයේ “ලෝකයේ සියළු පීඩිත ජනතාවගේ පියා” ලෙසය. එතැන් පටන් ඔහු 1953 මාර්තු 5 වැනිදා මියයන දිනය දක්වාත් ඊට පසුත්, 1991 සෝවියට් කඳවුර බිඳ වැටීමේ සිට අද දක්වාත් ස්ටාලින් රුසියාවේ හා ලෝකයේ හැඳින්වෙනුයේ බෝල්ෂෙවික් විප්ලවයේ නායකයෙකු, හිට්ලර්ගෙන් ලොව බේරාගත් යුධ වීරයෙක්, එසේ නැතහොත් හිට්ලර් හා සමාන ඒකාධිපතියෙකු ලෙසය. ස්ටාලින් සම්බන්ධයෙන් විවාද හා සංවාද තවමත් අවසන් වී නොමැත.1991-1999 කාලය තුලදී රුසියාව පාලනය කල යෙල්සින්ගේ පාලනය විසින් බටහිර හා ඇමරිකන් අධිරාජ්‍යවාදය හමුවේ රුසියාවේ ගරුත්වය බිංදුවටම ඇද දැමුවද රුසියාව ලෝකය තුල නැවතත් අභියෝගාත්මක රටක් බවට පත් කිරීමට 2000 දී බලයට පත් පුටීන් සමත්විණි. අද ලෝක දේශපාලනය තුල වඩාත් උපක්‍රමිකශීලි හා ආක්‍රමණශීලි නායකයා ලෙස දේශපාලන විචාරකයින් හඳුන්වනුයේ ව්ලදිමීර් පුටීන්ය. කලක් රුසියානු සුප්‍රකට KGB රහස් ඔත්තු සේවයේ ප්‍රබලයෙකු හා යුරෝපය පුරා සංචාරය කර අසීමිත අත්දැකීම් ප්‍රමාණයකට හිමිකම් කියන පුටීන් රුසියානු ජනතාව තම ජීවිත කාලයේ ස්වර්ණමය යුගය ලෙස හැඳින්වූ සෝවියට් සමාජය විසින් තහවුරු කල අයිතිවාසිකම් යම් ප්‍රමාණයකට හෝ තහවුරු කරමින් රුසියානු ජනතාවෙගේ සහය ලබාගෙන ඇත. නැපෝලියන්ට ප්‍රංශ විප්ලවය විසින් ප්‍රංශ ජනතාවට ලබා දුන් ජයග්‍රහණ ආපසු හැරවීමට අපෝසත් වූ ආකාරයටම 1917 බෝල්ෂෙවික් විප්ලවය රුසියානු ජනතාවට ලබාදුන් ජයග්‍රහණ ආපසු හැරවීමට පුටීන්ට හැකියාවක් ලැබී නැත.රුසියාව නිෂ්පාදනය කල sputnik-5 එන්නත කිසිදු ලාභයක් නොමැතිව ලෝක ජනතාව සමග බෙදාගැනීමට පුටීන්ගේ පාලනයට සිදුවී ඇත්තේද එම මහා විප්ලවය ලබා දුන් ජයග්‍රහණ හේතුවෙනි. මේ නිසා කොරෝනා වසංගතයෙන් පිඩා විඳින ලෝක ජනතාව රුසියාව පිලිබඳ නව බලාපොරොත්තු තබා ගනිමින් සිටිති. පුටීන් මෙම ජන හද ගැස්ම හොඳින් අවබෝධ කරගෙන ඇත. ඒ අතරම රුසියානු ඉතිහාසයේ ස්ටාලින් හා 1943-45 දේශප්‍රේමී යුද්ධය මග හැර යෑමට පුටීන්ට නොහැකි විය. රතු ඩජය, මිටිය හා දෑකැත්ත නැවතත් රුසියානු හමුදාවට ඇතුළු කිරීමට ඔහුට සිදුවිය. ස්ටාලින්ට හා සෝවියට් දේශයට ආදරය කරන බහුතර රුසියානු ජනතාවගේ හඬට කන්දීමට ඔහුට සිදුවිණි. එමගින් රුසියානු ජාතිකවාදීන් හා කොමියුනිස්ට් පක්ෂ සාමාජිකයින් බහුතරයක් දිනා ගනිමින් තම පාලනය ශක්තිමත් කරගෙන ඇත. ප්‍රථිපලය වී ඇත්තේ ස්ටාලින් නැවතත් රුසියන් සමාජය උඩුයට කරමින් සිටින අතර තැනින් තැන ඔහු වෙනුවෙන් ස්මාරකද හතු පිපෙන්නාක් මෙන් බිහිවෙමින් පවතී. දෙවන ලෝක මහා යුද්ධයේ 75 වැනි සංවත්සරය සැමරූ මැයි 8 වැනිදා ඒ අනුව මොස්කව් නුවර “වානේ මිනිසා” වන ජෝසප් ස්ටාලින් වෙනුවෙන් නැවතත් “අධ්‍යාපන මධ්‍යස්ථානයක්” හා කෞතුකාගාරයක් පිහිටුවීමේ මුල්ගල තැබීමට ක්‍රෙම්ලන් පාලනය අවසර ලබා දී ඇත. 1952 දී මියයාමට මාස තුනකට පෙර ස්ටාලින් මෙසේ පැවසුවේය:”මාගේ මරණයෙන් පසුව මාගේ සොහොන මත කුණු ගොඩවල් තවරනු ඇත. නමුත් ඉතිහාසයේ සුළංදැල් එම කුණු කන්දල් ඉවතට ගසා දමනු ඇත ” යන්නයි.", "URL": "https://lankatruth.com/si/?p=116651", "Category": "විදෙස් පුවත්", "Parent URL": null}