{"Source": "Lankatruth", "Timestamp": "July 5, 2023", "Headline": "ජොනීලා, ඇලෝසියස්ලා අරක්කු බදු නොගෙව්වොත් කරන දේ සුරාබදු දෙපාර්තමේන්තුව කියයි", "News Content": "පොහොට්ටු පාර්ලිමේන්තු මන්ත්‍රී ජොන්ස්ටන් ප්‍රනාන්දුට සහ බැඳුම්කර කොල්ලයට සම්බන්ධ අර්ජුන් ඇලෝසියස්ට අයත් අරක්කු සමාගම් ඇතුළු මෙරට ප්‍රමුඛ පෙලේ කුප්‍රකට අරක්කු සමාගම් 09කින් ශ්‍රී ලංකා සුරා බදු දෙපාර්තමේන්තුවට බදු වශයෙන් සහ දඩ වශයෙන් අය වියයුතු රුපියල් ‭6,221,572,147ක මුදල ආසන්න වශයෙන් රුපියල් කෝටි 622ක මුදල තවදුරටත් නොගෙවා පැහැර හරින්නේනම් ඉදිරියේදී ගනු ලබන තීරණය පිලිබඳව සුරාබදු දෙපාර්තමේන්තුව සඳහන් කරයි. එම දෙපාර්තමේන්තුව සඳහන් කරන්නේ එම අරක්කු සමාගම් 09ට සුරාබදු දෙපාර්තමේන්තුව ලබා දී ඇති දින 14ක සහන කාලය තුළ මෙම මුදල ගෙවීමට අපොහොසත් වුවහොත් බලපත්‍රය අත්හිටුවීමට කටයුතු කරන බවය. පසුගිය සතියේ සිට මෙම දින 14 කාලය ක්‍රියාත්මක වේ. සුරාබදු දෙපාර්තමේන්තුවට එම මුදල අය කර නොගැනීම සම්බන්ධයෙන් එල්ල වන විවේචන හමුවේ මෙම තීරණය ගත් බව සුරාබදු දෙපාර්තමේන්තුව සඳහන් කර ඇත. රුපියල් බිලියන 6.2ක හිඟ බදු මුදලින් රුපියල් බිලියන 2.5ක මුදලක් හිඟ බදු මුදල් බවත් ඉතිරි රුපියල් බිලියන 3.8ක මුදල ඒ සඳහා ප්‍රමාද ගාස්තු බවත් සුරාබදු දෙපාර්තමේන්තුව ප්‍රකාශ කරයි.", "URL": "https://lankatruth.com/si/?p=148728", "Category": "පුවත්", "Parent URL": null}