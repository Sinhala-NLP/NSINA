{"Source": "Lankatruth", "Timestamp": "April 9, 2019", "Headline": "නාලක ද සිල්වා 23 දක්වා රිමාන්ඩ්", "News Content": "ජනාධිපතිවරයා, හිටපු ආරක්ෂක ලේකම්වරයා සහ උසස් පොලිස් නිලධාරියෙකු ඝාතන කිරීමට කුමන්ත්‍රණය කළ බවට සැකපිට අත්අඩංගුවේ පසුවන හිටපු නියෝජ්‍ය පොලිස්පති නාලක ද සිල්වා රිමාන්ඩ් නොකිරීමට පරිවේෂණ සහිතව ලබන නඩු වාරයේදී සාක්ෂි ලබාදෙන්නැයි කොළඹ කොටුව මහේස්ත්‍රාත් රංග දිසානායක මහතා අපරාධ පරීකෂණ දෙපාර්තමේන්තුවට නියෝග කළේය. සිද්ධියට අදාල නඩුව අද(09) කැඳවා තිබූ අවස්ථාවේ මහේස්ත්‍රාත්වරයා මේ බව පැවසීය. එසේම සිද්ධියට අදාල නඩු විභාගය ලබන 23 වැනිදා නැවත කැඳවන බවත් එදිනට නාලක ද සිල්වා නිදහස් කරනවාද නැද්ද යන්න තීරණය කරන බවත් මහේස්ත්‍රාත්වරයා පැවසීය. මේ අතර ඩුබායි පොලිස් අත්අඩංගුවේ පසුවන පාතාල කල්ලි නායක මාකඳුරේ මධූෂ් මේ සතිය ඇතුළත ශ්‍රී ලංකාවට පැමිණීමට නියමිත බව නියෝජ්‍ය සොලිසිටර් ජනරාල් දිලීප පීරිස් මහතා, කොළඹ කොටුව මහේස්ත්‍රාත් රංග දිසානායක මහතාට අද(09) දැනුම් දී බව ද වාර්තා වේ.", "URL": "https://lankatruth.com/si/?p=71992", "Category": "පුවත්", "Parent URL": null}