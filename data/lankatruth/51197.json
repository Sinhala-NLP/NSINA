{"Source": "Lankatruth", "Timestamp": "April 27, 2018", "Headline": "අධිකරණයට බාරවූ රබර් කම්හලේ හිමිකරු රක්ෂිත බන්ධනාගාරයට", "News Content": "හොරණ බැල්ලපිටිය රබර් කර්මාන්තශාලාවේ පස්දෙනෙකුට මරු කැඳවු සිද්ධිය සම්බන්ධයෙන් අත්අඩංගුවට ගැනීමට සොයමින් සිටි එම කර්මාන්තශාලාවේ හිමිකරු වන සරත් විජේරත්න නැමැත්තා අද (27) පෙරවරුවේ හොරණ මහේස්ත්‍රාත් අධිකරණයට බාර වී ඇති අතර ඔහු මැයි මස 11 වනදා තෙක් රක්ෂිත බන්ධනාගාර ගත කිරීමට හොරණ ප්‍රධාන මහේස්ත්‍රාත් ජයරුවන් දිසානායක මහතා නියෝග කර ඇත. ඉකුත් 19 වැනි දා සිදු වු මෙම ඛේදවාචකයෙන් එම කර්මාන්තශාලාවේ සේවකයන් දෙදෙනකු ඇතුළු පස් දෙනෙකු මිය ගිය අතර 34 දෙනෙකු රෝහල්ගත කෙරිණි. මේ අතර රබර් කර්මාන්ත ශාලාවේ කළමණාකාරවරයා සහ ජ්‍යේෂ්ඨ රසායනාගාර පාලකවරිය තවදුරටත් රක්ෂිත බන්ධනාගාර ගත කිරීමට පසුගිය 25 දින හොරණ මහේස්ත්‍රාත් අධිකරණය නියෝග කර තිබිණි. පසුගිය 19 වනදා අදාළ කර්මාන්ත ශාලාවේ ඇමෝනියා ටැංකියකට පුද්ගලයෙකු වැටී තිබූ අතර ඔහු බේරාගැනීමට උත්සාහ කිරීමේදී ඇමෝනියා වායුව ආඝ්‍රහණය වීම හේතුවෙන් පුද්ගලයින් පස් දෙනෙකු ජීවිතක්ෂයට පත් වුණි.", "URL": "https://lankatruth.com/si/?p=51197", "Category": "පුවත්", "Parent URL": null}