{"Source": "Lankatruth", "Timestamp": "August 30, 2023", "Headline": "තිරිඟු ඇට සහ පිටි ආනයන බද්දත් ඉහළට", "News Content": "ඊයේ (29) මධ්‍යම රාත්‍රියේ සිට ක්‍රියාත්මක වන පරිදි තිරිඟුපිටි සහ ඇට ආනයන බද්ධ ඉහළ දැමූ බවත් ඉන් පිටි මිලෙහි වෙනසක් සිදු නොවන බවත් මුදල් රාජ්‍ය ඇමති රංජිත් සියඹලාපිටිය පවසයි. ඔහු මේ බව පැවසා ඇත්තේ අද (30) රුවන්වැල්ල ප්‍රදේශයේ පැවති මාධ්‍ය හමුවකදී ය. තිරිඟුපිටි ආනයනය සඳහා අවශ්‍යව තිබූ බලපත්‍ර ක්‍රමය අහෝසි කිරීමටද ජනාධිපති රනිල් වික්‍රමසිංහ නියෝග කර තිබිණි. ඒ අනුව තිරිඟුපිටි ආනයනයේදී පනවා තිබූ බදු මුදල කිලෝවකට රුපියල් 16ක බද්ද රුපියල් 27 දක්වාත් තිරිඟු ඇට ආනයනයේදී පනවා තිබූ බදු මුදල කිලෝවකට රුපියල් 03ක බද්ද රුපියල් 06ක් දක්වාත් පැනවීමට කටයුතු කළ බව මුදල් රාජ්‍ය ඇමති රංජිත් සියඹලාපිටිය පවසයි. මේ හේතුවෙන් තිරිඟුපිටි මිල ඉහළ යාමක් සිදු නොවන බවත් ආනයන පාලනයක් ඇති කිරීම පමණක් මෙමගින් අපේක්ෂා කරන බවත් මුදල් රාජ්‍ය ඇමති වැඩිදුරටත් පවසයි.", "URL": "https://lankatruth.com/si/?p=150829", "Category": "ආර්ථික පුවත්", "Parent URL": null}