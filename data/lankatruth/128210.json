{"Source": "Lankatruth", "Timestamp": "January 28, 2022", "Headline": "ඖෂධ, අමුද්‍රව්‍ය, ඉන්ධන ගන්න සල්ලි නැහැ… අපි IMF යනවා… බැසිල් විදෙස් මාධ්‍යයට කියයි", "News Content": "මේ වසරේ ඩොලර් බිලියන 6.9ක ණය ගෙවීම ශ්‍රී ලංකාවට ඉතා දුෂ්කර බවත් ඖෂධ, අමුද්‍රව්‍ය, ඉන්ධන ඇතුළු සියල්ල සඳහා මුදල් සොයාගැනීමට සිදුවන බවත් පවතින ආර්ථික ගැටලුවලට විසඳුම් සෙවීම සඳහා ජාත්‍යන්තර මූල්‍ය අරමුදල (IMF) සමග වැඩපිළිවෙලකට යාමට ආණ්ඩුව සාකච්ඡා කරමින් සිටින බව මුදල් අමාත්‍ය බැසිල් රාජපක්ෂ ලන්ඩන්හි ෆයිනෑන්ෂල් ටයිම්ස් සඟරාව සමග පැවති සම්මුඛ සාකච්ඡාවකදී පවසා තිබේ. ශ්‍රී ලංකාවේ වත්මන් ආර්ථික තත්වය සම්බන්ධයෙන් ෆයිනෑන්ෂල් ටයිම්ස් පුවත්පත මුදල් අමාත්‍ය බැසිල් රාපපක්ෂ සමග සම්මුඛ සාකච්ඡාවක් පවත්වා තිබුණි. එහිදී අමාත්‍යවරයා පෙන්වාදී ඇත්තේ ශ්‍රී ලංකාව මේ වසරේ ගෙවීමට නියමිත ජාත්‍යන්තර ස්වෛරී බැඳුම්කරවලට අදාළ ණය සම්බන්ධයෙන් සහනයක් ලබාගැනීම සඳහා එම බැඳුම්කර හිමියන් සමග සාකච්ඡා කරමින් සිටින බවය. සියලු පාර්ශ්ව සමඟ සියලු විකල්ප සඳහා උත්සාහ දරන බව සඳහන් කර ඇති මුදල් අමාත්‍යවරයා, ණය පැහැර හැරීමෙන් වැළකී ආර්ථික අර්බුදය සමනය කිරීමට වෑයම් කරන බවද පෙන්වා දී තිබේ. ජාත්‍යන්තර මූල්‍ය අරමුදල සමග වැඩපිළිවෙලකට යාමටද අදහස් කරන බවත් එම සාකච්ඡා ඉදිරියට යමින් පවතින බවත් ඔහු එහිදී සඳහන් කර ඇත. බැඳුම්කර හිමියන් සමග ණය ප්‍රතිව්‍යුහගත කිරීමක් ගැන සාකච්ඡා කරන්නේදැයි නැඟූ පැනයට ඇමති බැසිල් රාජපක්ෂ සඳහන් කර ඇත්තේ, එවැනි දෙයක් සම්බන්ධයෙන් සාකච්ඡා සිදුවන බවය. ෆයිනෑන්ෂල් ටයිම්ස් පුවත්පත සඳහන් කරන්නේ බෙලීස්, සැම්බියාව සහ ඉක්වදෝරය වැනි රටවලට පසු ශ්‍රී ලංකාවද වසංගත තත්වයෙන් පසු සිය ස්වෛරී බැඳුම්කර ණය පැහැර හරින රටක් බවට පත්වනු ඇතැයි බොහෝ ආයෝජකයින් මත පළ කරන බවය. චීනයෙන් සහ ඉන්දියාවෙන් අමතර ආධාර ලබාගෙන සංචාරක හා අපනයන ක්ෂේත්‍ර හරහා විදේශ මුදල් සංචිත ඉහළ නැංවීමෙන් රටට මෙම ඉරණම වළක්වා ගත හැකි යැයි ශ්‍රී ලංකා බලධාරීන් ද අවධාරණය කරන බව එම පුවත්පත පවසයි. මූලාශ්‍ර :- Sri Lanka ‘trying all options’ to avoid default, says finance minister ආශ්‍රිත :- ලංකා ආණ්ඩුව IMF සමග සාකච්ඡා අරඹයි…", "URL": "https://lankatruth.com/si/?p=128210", "Category": "ආර්ථික පුවත්", "Parent URL": null}