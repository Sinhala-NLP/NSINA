{"Source": "Lankatruth", "Timestamp": "May 14, 2019", "Headline": "වයඹ හැර සෙසු පළාත්වල ක්‍රියාත්මක ඇඳිරි නීතිය ඉවතට", "News Content": "ඊයේ (13) රාත්‍රී 9.00 සිට දිවයින පුරා ක්‍රියාත්මක වූ පොලිස් ඇඳිරිනීතිය අද අළුයම 4.00න් අවසන් විය. මීට අමතරව ගම්පහ පොලිස් බල ප්‍රදේශයට පනවා තිබූ ඇඳරිනීතිය අද උදෑසන 6.00න් අවසන් වී ඇත. වයඹ පළාතට පනවන ලද පොලිස් ඇඳිරි නීතිය තවදුරටත් එලෙසම ක්‍රියාත්මක වන බව ද පොලිස් මාධ්‍ය ප්‍රකාශක කාර්යාලය සඳහන් කරයි. පසුගිය 12 වැනිදා කුලියාපිටිය ප්‍රදේශයේ ඇතිව තිබූ නොසන්සුන්කාරී තත්වයක් හේතුවෙන් කුලියාපිටිය, බිංගිරිය, දුම්මලසූරිය, හෙට්ටිපොළ, කොබෙයිගනේ සහ රස්නායකපුර යන පොලිස් බල ප්‍රදේශවල ඇඳරි නීතිය ක්‍රියාත්මක කෙරිණි. නීතිය හා සාමය ආරක්ෂා කිරීමටත් ප්‍රදේශයේ ආරක්ෂාව තහවුරු කිරීමටත් නැවත දැනුම්දෙන තුරු වයඹ පළාත තුළ ඇඳිරි නීතිය ක්‍රියාත්මක කළ බව පොලීසිය පැවසීය.", "URL": "https://lankatruth.com/si/?p=73749", "Category": "පුවත්", "Parent URL": null}