{"Source": "Lankatruth", "Timestamp": "March 4, 2022", "Headline": "යුක්රේනයේ න්‍යෂ්ටික බලාගාරයට ප්‍රහාරයක්", "News Content": "යුක්රේනයේ විදුලි බල නිෂ්පාදනයෙන් 40%කට දායකත්වය ලබා දෙන යුක්රේනයේ සේපෝසේයා න්‍යෂ්ටික බලාගාරයට රුසියන් හමුදා පහර දී තිබේ. ප්‍රහාරයෙන් පසු බලාගාරයේ ගින්නක් හටගෙන ඇති අතර එම බලාගාරය යුරෝපයේ විශාලතම න්‍යෂ්ටික බලාගාරය බව රොයිටර් සඳහන් කරයි. ප්‍රහාරයෙන් බලාගාරයේ හටගත් ගින්න නිවා දැමීමට ගිනි නිවන භටයන්ට මහත් පරිශ්‍රමයක් දැරීමට සිදුවුණු බව යුක්රේන මාධ්‍ය වාර්තා පවසයි. යුක්රේන රජය වෙනුවෙන් රජයේ ප්‍රකාශක අන්ද්‍රේ ටුස් වීඩියෝ පණිවුඩයක් මගින් දන්වා සිටින්නේ, රුමියන් හමුදා එල්ල කළ ෂෙල් වෙඩි ප්‍රහාරයකින් බලාගාරයට හානි සිදුවී ගින්න හටගත් බවත් බලාගාරයෙන් විකිරණ කාන්දුවක් වීමේ අවදානමක් පවතින බවත්ය. මෙම බලාගාරයෙන් විකිරණ කාන්දුවක් සිදුවුවහොත්, එය චර්නෝබිල් බලාගාරයේ විකිරණ කාන්දුවට වඩා හතලිස් ගුණයකින් දරුණු වේවි යැයි විද්‍යාඥයෝ බිය පළ කරති. චර්නෝබිල් න්‍යෂ්ටික බලාගාරය ඇත්තේ යුක්රේනයේය. මේ වනවිට, බෙලරූසය දෙසින් යුක්රේනයට කඩා වැදුණු රුසියන් හමුදා චර්නෝබිල් බලාගාරය තමන් යටතට අත්පත් කරගෙන සිටිති.", "URL": "https://lankatruth.com/si/?p=129521", "Category": "පුවත්", "Parent URL": null}