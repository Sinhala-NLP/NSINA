{"Source": "Lankatruth", "Timestamp": "April 27, 2018", "Headline": "උතුරු දකුණු කොරියානු නායකයෝ හමුවෙති", "News Content": "උතුරු කොරියානු නායක කිම් ජොන්ග් අන් සහ දකුණු කොරියානු නායක මූන් ජේ ඉන් අද(27) ග්‍රිනිච් වේලාවෙන් උදෑසන 9.30ට පමන එකිනෙකා හමුවී ඇත. 1953 වසරේ කොරියානු යුද්ධය අවසාන වීමෙන් අනතුරුව කොරියානු අර්ධද්වීපය බෙදා වෙන්කෙරුනු අතර ඊට පසුව උතුරු කොරියානු ජනාධිපති වරයෙකු දකුණු කොරියානු භූමියට පය තැබූ පළමු අවස්ථාව මෙයයි. දෙරට අතර දේශ සීමාවේදී නායකයන් දෙපල හමුවූ අතර සාකච්ඡා පැවැත්වීම සඳහා යුධ මුක්ත කලාපය දක්වා අනතුරුව පිටත් විය. පසුගිය 21 වැනිදා උතුරු කොරියානු ජනාධිපතිවරයා විසින් සිය න්‍යෂ්ටික ක්‍රියාකාරකම් හා මිසයිල අත්හදාබැලීම් නවතා දමන බවට කරන ලද ප්‍රකාශය මෙම ඵෙතිහාසික සාකච්ඡාවේ වැඩි අවධානයක් ගනියි” යැයි දේශපාලන විචාරකයෝ පවසයි. උතුරු කොරියාව ඇමරිකානු ජනාධිපති ඩොනල්ඩ් ට්‍රම්ප් මහතා වෙතද සෘජු සාකච්ඡා සඳහා පසුගිය මාසයේ ආරාධනා කළ අතර ඇමරිකාව එම ආරාධනය පිළිගෙන ඇත.එම සාකච්ඡා ජූනි මාසයේ හෝ ඊට පෙර උතුරු සහ දකුණු කොරියානු රටවල් දෙක අතර පිහිටි යුද මුක්ත කලාපයේ හෝ, වෙනත් ආසියානු රටක හෝ මධ්‍යස්ථ යුරෝපා රටකදී සිදු වනු ඇතැයි විචාරකයින්ගේ මතයයි.", "URL": "https://lankatruth.com/si/?p=51181", "Category": "පුවත්", "Parent URL": null}