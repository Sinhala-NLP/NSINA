{"Source": "Lankatruth", "Timestamp": "February 17, 2021", "Headline": "මෙතෙක් වැඩිම කොවිඩ් මරණ වාර්තාව අද – හය දෙනෙකුම මියගොස් ඇත්තේ නිවසේදීමයි", "News Content": "මෙරට කොවිඩ් – 19 වසංගතයේ ව්‍යාප්තිය ආරම්භ වීමෙන් පසු මෙතෙක් දිනකට වාර්තා වූ වැඩිම ආසාදිත මරණ වාර්තවා රජයේ ප්‍රවෘත්ති දෙපාර්තමේන්තුව අද (17) නිකුත් කර තිබේ. එම වාර්තාව මගින් ආසාදිතයින් 13 දෙනෙකුගේ මරණ පිළිබඳ වාර්තා කර ඇත. ඉන් ආසාදිතයන් 06 දෙනෙකුම මරණයට පත්ව ඇත්තේ සිය නිවාස තුළදීම වීමද විශේෂත්වයකි. මෙසේ මියගොස් ඇත්තේ කොළඹ, කළුතර, ගම්පහ, නුවරඑළිය, මහනුවර සහ කුරුණෑගල දිස්ත්‍රික්කවල පදිංචි වයස අවුරුදු 46, 63, 65, 69, 72, 74, 76, 81, 82, 83, සහ 86 වයස්වල පසුවූ පුද්ගලයන්ය. එම 13දෙනා අතර එක් කාන්තාවක් සහ පිරිමි පුද්ගලයින් 12දෙනෙකු සිටිති. මේ වනවිට ජීවිතක්ෂයට පත්ව ඇතැයි නිල ලෙස නිවේදනය කර ඇති ආසාදිතයින් ගණන 422කි.", "URL": "https://lankatruth.com/si/?p=110779", "Category": "කොවිඩ් -19 (කොරෝනා ) පුවත්", "Parent URL": null}