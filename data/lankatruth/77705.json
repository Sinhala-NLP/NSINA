{"Source": "Lankatruth", "Timestamp": "July 15, 2019", "Headline": "වැල්ලම්පිටිය තඹ කම්හලේ අබ්දුල්ලා ලබන 29 දක්වා යලි රිමාන්ඩ්", "News Content": "අප්‍රේල් 21 වැනිදා කොළඹ ෂැංග්‍රිලා හෝටලයට බෝම්බ ප්‍රහාරයක් එල්ලකළ මරාගෙන මැරෙන බෝම්බකරුට අයත් බව සැළකෙන වැල්ලම්පිටිය තඹ කම්හලේ සේවය කරමින් සිටි, කරුපයියා රාජේන්ද්‍රන් හෙවත් අබ්දුල්ලා නැමැත්තා ලබන 29 වැනිදා දක්වා යලි රක්ෂිත බන්ධනාගාර ගත කරන ලෙස කොළඹ අතිරේක මහේස්ත්‍රාත් ප්‍රියන්ත ලියනගේ මහතා අද(15) නියෝග කර තිබේ. පැමිණිල්ල කැඳවන ලද අවස්ථාවේ ත්‍රස්ත මර්ධන කාර්යාංශය විසින් අධිකරණයට දන්වා ඇත්තේ මෙම තඹ කර්මාන්ත ශාලාවේ සේවයකරමින් සිටියදී අත්අඩංගුවට ගෙන පසුව ඇප මත මුදාහැර සිටින සේවකයින් නව දෙනෙකුගේ බැංකු වාර්තා ඉල්ලා ඇතත් ඒවා මෙතෙක් ලැබී නොමැති බවය. එම සේවකයන් සම්බන්ධව මෙතෙක් සිදුකළ පරීක්ෂණවලට අනුව ඔවුන් කිසිදු ත්‍රස්ත ක්‍රියාකාරකමකට සම්බන්ධවී ඇති බවට අනාවරණයවී නොමැති බවත් සැකකරුවන් සම්බන්ධව පොලීසිය තව දුරටත් පරීක්ෂණ සිදුකරන බවත් පොලීසිය සඳහන් කර තිබේ. කෙසේ වෙතත් කරුපයියා රාජේන්ද්‍රන් නමැත්තා ලබන 29 දක්වා රක්ෂිත බන්ධනාගාර ගත කරන ලෙසත් ඇප මත මුදාහැර සිටින අනෙක් සේවකයන් නව දෙනා ඔක්තෝබර් මස 9 වැනිදා අධිකරණය හමුවේ පෙනී සිටිය යුතු බවත් අධිකරණය නියෝග කර තිබේ.", "URL": "https://lankatruth.com/si/?p=77705", "Category": "පුවත්", "Parent URL": null}