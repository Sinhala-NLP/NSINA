{"Source": "Lankatruth", "Timestamp": "August 25, 2019", "Headline": "ජාතික භික්ෂු දින සැමරුම සහ සමරු සම්මන්ත්‍රණය හෙට", "News Content": "සම්ප්‍රධායවාදීත්වයෙන් මිදී රට ජාතිය වෙනුවෙන් කටයුතු කළ භික්ෂූන් වහන්සේලා අගය කිරීම සහ අනුස්මරණය කිරීම මෙන්ම උන්වහන්සේලාගේ වටිනාකම් සමාජයට පැවසීම වෙනුවෙන් හෙට දිනයේ(26) ජාතික භික්ෂු දින සැමරුම සිදුකරන බව ජාතික භික්ෂු පෙරමුණේ ලේකම් පූජ්‍ය වකමුවේ උදිත හිමියන් අද(25) පැවති මාධ්‍ය හමුවක් අමතමින් පැවසූහ. මෙම සැමරුම මාතර – නූපේ රුහුණු සංස්කෘතික මධ්‍යස්ථානයේදී පස්වරු 3.00ට පැවැත්වීමට නියමිතව ඇත. මේ මොහොතේ ද රට මුහුණ දී ඇති වාතවරණය සම්බන්ධව භික්ෂූන් වහන්සේලාට මෙයට වඩා වගකීමක් ඇති බවත් සාම්ප්‍රධායික පුද්ගලවාදී දේශපාලන කණ්ඩායම් කරපින්නාගෙන සිටීම භික්ෂුවගේ වගකීම නොවන බවත් උන්වහන්සේ පැවසූහ. භික්ෂු සමාජයේ ද මේ වනවිට යම් වල්මත්වීමක් දැකිය හැකි බව පූජ්‍ය වකමුවේ උදිත හිමියෝ පැවසූහ. එම වල්මත්වීම ඉහළ තනතුරු දරන භික්ෂූන්වහන්සේලා දක්වාම පැතිර ඇති අතර බුදු දහමට පවා එකඟ නොවන හුදු හිතැඟියාවන් පැවසීම ද පසුගිය දිනවල දැකිය හැකිවූ බව උන්වහන්සේ පැවසූහ. උන්වහන්සේ වැඩිදුරටත් දේශනා කර සිටියේ අතීතයේ මෙන්ම විදේශීය බලවේග මේ මොහොතේ ද රටේ පාලන බලය ලබාගැනීමට කැස කවමින් සිටින බවත් පොදු මහා සංඝරත්නය අතීතයේ ආධර්ශය අනුව කටයුතු සිදුකළ යුතු බවය. ඒ සඳහා හෙටට යෙදෙන භික්ෂු දිනය යොදාගන්නා බවත් සියළුම මහා සංඝ රත්නයට ඒ සඳහා අරාධනා කරන බවත් උන්වහන්සේ පැවසූහ.", "URL": "https://lankatruth.com/si/?p=79773", "Category": "පුවත්", "Parent URL": null}