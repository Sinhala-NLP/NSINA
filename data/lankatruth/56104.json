{"Source": "Lankatruth", "Timestamp": "July 13, 2018", "Headline": "මරණ දඬුවමට ආගමික නායකයන්ගේ ආශිර්වාදය", "News Content": "මරණ දණ්ඩනය ක්‍රියාත්මක කිරීමට ජනාධිපතිවරයා ගෙන ඇති තීරණය සාධාරණ බව ආගමික නායකයෝ පවසති. රටතුළ උත්සන්නවන අපරාධ රැල්ල මැඩ පැවැත්වීමට මරණ දඬුවම අනිවාර්යෙන්ම ලබා දියයුතු බව මල්වතු අස්ගිරි පාර්ශවයේ අනුනායක හිමිවරු පසුගිය දා ප්‍රකාශ කර සිටියේය. ඒ අනුව මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම හිමියන් කියා සිටියේ රටේ පොදු ජනතාවගේ සුබ සිද්ධිය සඳහා රජය විසින් නීතිය ක්‍රියාත්මක කළ යුතු බවයි. මේ අතර අස්ගිරි පාර්ශවයේ ලේඛකාධිකාරී ශාස්ත්‍රපති පූජ්‍ය මැදගම ධම්මානන්ද හිමියන් සඳහන් කළේ අදාළ නීතිය ක්‍රියාත්මක කිරීම ජනාධිපතිවරයාගේ වගකීමක් ලෙස දකින බවයි. එසේම මත්ද්‍රව්‍ය සහ වෙනත් අපරාධ සම්බන්ධව මරණ දණ්ඩනයට ලක්ව සිර ගෙවල් තුළ හිදිමින් තවදුරටත් අපරාධ මෙහෙයවන පුද්ගලයින්හට මරණ දඬුවම ක්‍රියාත්මක කිරීම සාධාරණ විසඳුමක් බව මැල්කම් කාදිනල් රංජිත් අගරදගුරුතුමන් ඊයේ (12) කොළඹ අගරදගුරු නිවසේදී ප්‍රකාශ කර සිටියහ. එසේම ඊට සම්බන්ධ නිලධාරීන්ට ද නීතිය ක්‍රියාත්මක කළ යුතු බව උන්වහන්සේ පැවසූහ.", "URL": "https://lankatruth.com/si/?p=56104", "Category": "පුවත්", "Parent URL": null}