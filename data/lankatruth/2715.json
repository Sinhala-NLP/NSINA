{"Source": "Lankatruth", "Timestamp": "June 14, 2012", "Headline": "ආණ්ඩුවට යන්නේ නැහැ – සරත් ෆොන්සේකා", "News Content": "තවදුරටත් පොදුවේ විපක්ෂය වෙනුවෙන් තමා පෙනීසිටින බව ද ආණ්ඩුව සමග එක්වීමට කිසිදු බලාපොරොත්තු නොවන බව ද අද( 14)  පැවති මාධ්‍ය හමුවකදී අදහස් දැක්වූ සරත් ෆොන්සේකා මහතා අවධාරණය කළේය.   තවදුරටත් පොදුවේ විපක්ෂය වෙනුවෙන් තමා පෙනීසිටින බව ද ආණ්ඩුව සමග එක්වීමට කිසිදු බලාපොරොත්තු නොවන බව ද අද(14) පැවති මාධ්‍ය හමුවකදී අදහස් දැක්වූ සරත් ෆොන්සේකා මහතා අවධාරණය කළේය.      නව දේශපාලන ගමනක් ඇතිකිරීම සිය අරමුණ බවත් සිය දේශපාලන ගමන දුර්වල කිරීමේ කිසිදු සූදානමක් නොමැති බවත්, තවත් පරිණතව දේශපාලනය තුළ ඉදිරියට ගමන්කිරීමට බලාපොරොත්තු වන බවත් සරත් ෆොන්සේකා මහතා මෙහිදී කියා සිටියේය.     තමන්ට තවදුරටත් දේශපාලනයෙහි නිරතවීමට අවශ්‍ය බව හා හොඳ ආරක්ෂාවක් ලබාදීම සම්බන්ධව සාකච්ඡා කරන ලෙස ප්‍රජාතන්ත්‍රවාදී ජාතික සන්ධාන පාර්ලිමේන්තු මන්ත්‍රී ටිරාන් අලස් මහතා වෙත දැනුම් දුන් බව ද ෆොන්සේකා මහතා කියා සිටියේය.       සිය නිදහස් වීම සම්බන්ධව ආණ්ඩුවෙන් කිසිදු කොන්දේසියක් ඉදිරිපත් නොවූ බව ද ඒ පිළිබඳව මාධ්‍යවේදියෙකු නැගූ පැනයකට පිළිතුරු දෙමින් ඔහු සඳහන් කළේය.   තවමත් හිටපු එල්.ටී.ටී.ඊ සාමාජිකයින් පුනරුත්ථාපනය කිරීමේ කටයුතු සිදුවන බැවින් උතුරේ හමුදා කඳවුරු ඉවත් කිරීම සුදුසු නොවන බව එසේ හමුදා කඳවුරු ඉවත් කිරීම වැරදි කරන්නන්ට තවදුරටත් උඩගෙඩි දීමක් බව ද උතුරේ හමුදා කඳවුරු ඉවත් කිරීම සම්බන්ධව මාධ්‍යවේදියෙකු නැගූ පැනයකට පිළිතුරු දෙමින් හෙතෙම කියා සිටියේය.  කාලයත් සමග ක්‍රම ක්‍රමයෙන් එම හමුදා කඳවුරු ඉවත් කිරීමට කටයුතු කළ යුතු බව ද ෆොන්සේකා මහතා පෙන්වාදුන්නේය.", "URL": "https://lankatruth.com/si/?p=2715", "Category": "පුවත්", "Parent URL": null}