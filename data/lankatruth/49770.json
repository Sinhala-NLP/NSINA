{"Source": "Lankatruth", "Timestamp": "March 30, 2018", "Headline": "බන්ධනාගාර කොමසාරිස් සහ නියෝමාල් රංගජීව 10 තෙක් රක්ෂිත බන්ධනාගාරයට", "News Content": "දෙදහස් ‍දොළහ වසරේදී වැලිකඩ බන්ධනාගාරය තුළට කඩා වැදී නොසන්සුන් කාරී වාතාවරණයක් ඇති කර එහි රඳවා සිටි රැඳවියන් 27 දෙනකු ඝාතනයට ලක්වීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මඟින් අත්අඩංගුවට ගත් බන්ධනාගාර පුනරුත්ථාපන කොමසාරිස් එමිල් රංජන් ළමාහේවා සහ මත්ද්‍රව්‍ය නාශක කාර්යාංශයේ පොලිස් පරීක්ෂක නියෝමාල් රංගජීව යන දෙදෙනා අප්‍රේල් මස 10 වැනි දින දක්වා විශේෂ ආරක්ෂාවක් යටතේ රක්ෂිත බන්ධනාගාර ගත කරන ලෙස කොළඹ අතිරේක මහෙස්ත්‍රාත් රංග දිසානායක මහතා ඊයේ (29) නියෝග කර තිබේ. අපරාධ පරීක්‍ෂණ දෙපාර්තමේන්තුව මඟින් එම සැකකාර නිලධාරීන් දෙදෙනා පෙරේදා (28) රාත්‍රියේදී අත්අඩංගුවට ගෙන තිබූ අතර සැකකාර බන්ධනාගාර කොමසාරිස්වරයා වැලිකඩ බන්ධනාගාර නිල නිවෙසේ සිටියදීද සැකකාර පොලිස් පරීක්ෂක රංගජීව කොල්ලුපිටිය පොලිස් නිල නිවෙසේ සිටියදීද අත්අඩංගුවට ගෙන ඇත. වැලිකඩ බන්ධනාගාරයේ රැඳවූවන් සතුව තිබූ බව කියන මත්ද්‍රව්‍ය, ජංගම දුරකතන ඇතුළු තහනම් භාණ්ඩ අත්අඩංගුවට ගැනීම සඳහා පොලිස් විශේෂ කාර්ය බළකාය හා බන්ධනාගාර බුද්ධි ආරක්ෂණ අංශය එක්ව 2012 නොවැම්බර් මස 09 වැනි දින සිදු කළ හදිසි සෝදිසියක් අතරතුරදී ඇති වූ කලහකාරී තත්ත්වයකදී එහි රඳවා සිටි සැකකරුවන් 27 දෙනකු ඝාතනයට ලක්කිරීමේ සිද්ධිය සම්බන්ධයෙන් ඔවුන් දෙදෙනා අපරාධ පරීක්ෂණ දෙපාර්තමේන්තුව මඟින් සැකපිට එසේ අත්අඩංගුවට ගෙන තිබේ. මෙම සිද්ධිය සම්බන්ධයෙන් සොයා බැලීම සඳහා රජය විසින් ත්‍රිපුද්ගල කමිටුවක්ද පත් කර තිබූ අතර එම කමිටුවේ නිර්දේශද එම අත්අඩංගුවට ගැනීමට හේතු වී ඇත.", "URL": "https://lankatruth.com/si/?p=49770", "Category": "පුවත්", "Parent URL": null}