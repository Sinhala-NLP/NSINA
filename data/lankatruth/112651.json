{"Source": "Lankatruth", "Timestamp": "March 13, 2021", "Headline": "ලංකාව මූල්‍ය අරමුදලෙන් ණය ඉල්ලයි… මූල්‍ය අරමුදල ඇඟිල්ලක් උලුක් කරයි…", "News Content": "ශ්‍රී ලංකා ආණ්ඩුව ජාත්‍යන්තර මූල්‍ය අරමුදලෙන් ණය මුදලක් ඉල්ලා ඇතැයි වාර්තා වේ. ජාත්‍යන්තර මූල්‍ය අරමුදල සඳහන් කරන පරිදි කොවිඩ්-19 වසංගතය නිසා හටගත් ආර්ථික අපහසුතාවන් මගහරවා ගැනීම සඳහා හදිසි මූල්‍ය සහායක් ලබාදෙන ලෙසට ශ්‍රී ලංකාව ඉල්ලීමක් කර ඇත. මේ පිළිබඳව ජාත්‍යන්තර මූල්‍ය අරමුදලේ සන්නිවේදන අධ්‍යක්ෂ ජෙරී රයිස් පවසා ඇත්තේ ජාත්‍යන්තර මූල්‍ය අරමුදල සමග ශ්‍රී ලංකාව ණය වැඩසටහනකට එළැඹෙනවා නම් ඒ සඳහා මූලික අවශ්‍යතාවන් ශ්‍රී ලංකාව සපුරාලිය යුතු බවය. “අපෙන් සහාය ඉල්ලුවා. නමුත් එකඟතාවයකට පැමිණ නැහැ.” යැයිද ඔහු පවසා ඇත. ඊට අමතරව මෙරට නිල විදෙස් සංචිත ඉහළ දැමීම සඳහා චීන මහජන බැංකුව ඩොලර් බිලියන 1.5ක් ලබාදීම පිළිබඳව පුවතක් පළවීම තිබීම ගැන ජාත්‍යන්තර මූල්‍ය අරමුදල සඳහන් කර ඇත්තේ එම කාරණය පිළිබඳව තම සංවිධානය අවධානයෙන් පසුවන බවය. කෙසේ වෙතත් පසුගියදා ශ්‍රී ලංකා ආණ්ඩුව ප්‍රකාශ කර තිබුණේ තම ආණ්ඩුව ජාත්‍යන්තර මූල්‍ය අරමුදලට නොයන බවයි. එවන් ප්‍රකාශයක් සිදුකර තිබියදී මෙලෙස ණය ඉල්ලා සිටීමද විශේෂත්වයකි.", "URL": "https://lankatruth.com/si/?p=112651", "Category": "ආර්ථික පුවත්", "Parent URL": null}