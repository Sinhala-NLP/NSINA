{"Source": "Lankatruth", "Timestamp": "December 29, 2018", "Headline": "‘ආදරණීය’ නාකොටික් රංගජීව !!!", "News Content": "කළු බළල්ලු ‘ප‍්‍රජාතන්ත‍්‍රවාදය ඉල්ලා කැරළි ගැසූ ජනතාවට බියෙන් තායිලන්ත අගමැති රටින් පැන ගිහින්. අපරාදේ… ඒකාධිපති මිනීමරු පාලකයන්ට විරුද්ධව කැරළි ගහනකොට ගුවන්තොටුපොළවලටත් මුරදාන්න ජනතාව දැනගන්න ඕනෙ. එහෙම නැත්නම් ඕනෑම අපරාධයක් කරලා උන් රටින් පැනලා යාවි. අපේ රටේ පාලකයන්ට නම් කොහෙත්ම පැනලායන්න ඉඩ තියන්න බැහැ. මේ රටටත්, ජනතාවටත් කරලා තියෙන අපරාධවලට ඔවුන්ට විරුද්ධව නඩු අහන්න ඕනෙ. නඩු අහල දඬුවම් දෙන්න ඕනෙ. තායිලන්තයේ අගමැති අන්තිමට කරලා තියෙන රාජකාරිය තමයි, පෙළපාලි ගිය ජනතාවට වෙඩි තියපු හමුදා භටයන්ට සමාව දෙන ලියවිල්ලකට අත්සන් තියපු එක. මට හිතෙන්නෙ නම් ඒකාධිපතියන්ගෙ අණ නිසා ජනතාව මරා දමපු භටයන්ට කිසිම සමාවක් දෙන්න අවශ්‍ය නැහැ කියලා. ආරක්ෂක භටයො දැනගන්න ඕනෙ නිවැරදි ඒකාධිපතියද, ජනතාවද කියන එක. අපේ රටේ පාලකයොත් කළු බළල්ලුන්ට සමාව දෙයි. ඒත් ජනතාව උන්ට සමාව දෙන්නෙ නැති බවට කිසිම සැකයක් නැහැ. මිනී මරන්න අණ ලැබුණු නිසා මිනී මරලා බෙල්ලට තොණ්ඩුව වැටුණා කියලා සමහර විට කළු බළල්ලුත් පාලකයන්ට සමාව දෙන එකක් නැහැ.’ සුනිල් මාධව ප්‍රේමතිලකගේ සත්‍යවාදියකුගේ දිනපොතේ 1992 මැයි 24 වැනිදා තබා ඇති සටහන මෙයාකාරය. ප්‍රේමදාසගේ වගේම කළු බළල්ලුන් තොගයක් මහින්ද රාජපක්ෂලාටද සිටියේය. එදාට වඩා වෙනස තිබෙන්නේ කළු බළල්ලුන් මෙන් නොව සැලසුම් සහගත ව්‍යාපෘති හරහා රාජපක්ෂලාගේ බළල්ලුන් වීරයන් කිරීමය. රනිල් වික‍්‍රමසිංහ යළිත් අගමැති ධුරයට පත්වුණා කියා ඒ අපරාධවල වින්දිතයන්ට සාධාරණයක් ඉටුවේ යැයි සිහින මවා ගැනීම අපරාදේ ය. ඩීල් දේශපාලනය තවත් වටයකින් තිරය පිටුපස ක‍්‍රියාත්මක වෙමින් තිබේ. විනිර්මුක්තිය හෙවත් යුක්තිය ඉටුවීම පේන මානෙකවත් නැත. ඇඳගත් බළල්ලු ‘මම නාකොටික් රංගජීව. සමාව ඉල්ලෙයි’ යනුවෙන් ෆේස්බුකියේ තමන්ගේ පිටුවෙහි මේ කියන රංගජීව සටහනක් තබා ඇත. සමාව ඉල්ලෙයි යනු සමාවක් නැත යන්නය. පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක රංගජීව නම් නිලධාරියාට පොලිස් ක්ෂේත‍්‍ර බලකා මූලස්ථානයට ස්ථානමාරුවක් ලබාදීමට එරෙහිව සමාජමාධ්‍යවල සැලසුම් සහගත මෙහෙයුමක් ක‍්‍රියාත්මක වේ. ඔවුන්ට රංගජීව වීරයෙකි. ඕනෑම කෙනෙකුට වීරයන් තබාගැනීමට අයිතියක් ඇත. එහෙත් බරපතළ අපරාධයක ප‍්‍රධාන සැකකරුවකු වීරත්වයට නැංවීම යනු තවත් අපරාධයකි. ඒ සැකකරුවා දැන් හොඳටම ඇඳගෙනය. ජාතිවාදී සහ ආගම්වාදී දේශපාලන ව්‍යාපෘතියක් වෙනුවෙන් ඔහු අතිශය කැමැත්තෙන් බිලිවෙමින් සිටී. කොහොමත් ඒ ව්‍යාපෘතියේ ලොක්කන්, එනම් ගෝඨාභය රාජපක්ෂලා වෙනුවෙන් මිනී මැරූ බවට චෝදනා එල්ල වී ඇති ඔහුට ළිං කට හැර ගොඩඑන්නට වෙනත් පාරවල් නැත. අඳින්නේ ඇයි? පොලිස් පරීක්ෂක රංගජීව කියන්නේ ලංකා ඉතිහාසයේ වැඩිම මත්කුඩු ඇල්ලූ, මත්කුඩු ජාවාරම්කරුවන් ඇල්ලූ නිලධාරියා ය, ඒ් නිලධාරියා කියන්නේ වීරයෙක් ය, ඒ වීරයා අපරාධ කළා කියන එක පාවාදීමක් ය. ඔන්න ඔය ජාතියේ තර්කයක් ය, මේ අන්දවන මෙහෙයුම මගින් ගොඩනගන්නේ. ඊට ප‍්‍රධාන ධාරාවේ මාධ්‍ය, සමාජ මාධ්‍ය ඇතුළු ජනතාව තොරතුරු ලබාගන්නා සියලු මාර්ග හිරිකිතයකින් තොරව භාවිත කරමින් සිටී. රංගජීව නම් නිලධාරියා රාජකාරිය හරියට ඉටු කළේ නම් එය අගය කළ යුතුය. එහෙත් එය අපරාධවලින් ගැලවෙන්නට මාර්ගයක් කරගන්නට ඉඩ දිය යුතු නැත. රංගජීව යනු කවුරුන්ද යන්න පියවර කීපයක් ඔස්සේ ලිවිය යුතුය. ඒ පුද්ගලයකු ඉලක්ක කොට පහර ගසන්නට නොවේ. මාධ්‍ය මගින් කරන මේ විකෘති මත හැදීමේ ඔක්කාරයට එරෙහිව ය. රංගජීව පොලිස් වීරයකු බව කියන ඇතැම් පිරිස් ෆේස්බුක් සමාජ ජාල මාධ්‍ය ඔස්සේ අවධාරණය කර තිබුණේ වැලිකඩ බන්ධනාගාරයේදී මරා දැමුවේ අපරාධකරුවන් බවත්, ඒ නිසා රංගජීවලාගේ වීර ගතිය තවත් වැඩි වන බවත් ය. මේ ජාතියේ ඔල්මාදක්කාරයන් එළියේ ඉන්න බව නම් දන්නේය. ඔවුන් මහා වීරයකු ලෙස සමාජය ඉදිරියේ වෙස්ගන්වන්නට හදන රංගජීව යනු අපරාධකරුවකු බවට පිළිගත හැකි සාක්ෂි මත සෘජු ව සැකය එල්ල කළ හැකි අයෙකි. 2012 දී වැලිකඩ බන්ධනාගාරයේ සිදු කළ ඒ සමූහ ඝාතනයට ඔහු සෘජු ව වගකිව යුතුය. අදාළ සිද්ධිය සම්බන්ධයෙන් පත් කළ කොමිසම ඉදිරියේ සාක්ෂි දුන් පුද්ගලයන් යළි යළිත් එය තහවුරු කර ඇත. ඒ කොමිසමේ වාර්තා වල ඒවා සඳහන් ව ඇත. කොමිසම ඉදිරියේ සාක්ෂි දුන් බන්ධනාගාරයේ ඉහළම නිලධාරියකුද රංගජීව බන්ධනාගාරය තුළ සිදු කළ අපරාධ ගැන අනාවරණය කර ඇත. පහුගිය ආණ්ඩුවේ අවශ්‍යතාව මත මේ අපරාධ සිදු කළා වගේම, මේ ආණ්ඩුවද ඒ කොමිසම් වාර්තා හමස් පෙට්ටියෙන් එළියට අදින පාටක් නැත. ඒ නිසා ය, රංගජීවලා වීරයන් වන්නේ. ඩීල් දේශපාලනයේ ඇති භයානක තත්ත්වය එයයි. නඩුවක් යන්නේය. සැකකරුවන් කිහිපදෙනෙක් අත්අඩංගුවට ගන්නේය. ජනතාව සතුටු කරන්නේය. ඉන්පසු වැඩේ අදින්නේය. ඔවුන්ගේ තියරිය එයයි. කහ පාට ටීෂර්ටයක් ඇඳ බන්ධනාගාරය තුළට පැමිණි රංගජීව කළු තුෂාර නමැත්තා සෙවූ හැටිත්, ඔහු බංකුවක් යට සැඟව සිටියදී බෙල්ලෙන් ඇද එළියට ගත් හැටිත්, හමුදා සෙබළකු ඔහුට ගැසූ පාපහරින් කළු තුෂාර නමැත්තාගේ හක්ක ඇද වී ගිය හැටිත්, “රංගජීව මහත්තයෝ… මාව මරන්න එපා” යනුවෙන් කෑගසන විට අඩි පනහක් පමණ ඇදගෙන ගොස් දණගස්වා වෙඩි තැබූ හැටිත් අදාළ කොමිසම් වාර්තාවල සඳහන්ව ඇත. වැඩේ කියන්නේ අර වීර කතා ලියන සහ කියවන ප‍්‍රධාන ධාරාවේ සහ සමාජ මාධ්‍ය මේවා විශ්වාස කරන්නට සූදානම් නැත. ඒ කෙසේද යත්… බළල් තර්ක ‘ඔබ බන්ධනාගාරෙ ඇතුළෙද ඒ වෙලාවෙ හිටියෙ මේවා දැක්කා වගේ ලියන්න…?’ ඒ ජාතියේ ප‍්‍රශ්න ය, ඔවුන් ලියුම්කරුවන්ගෙන් අසන්නේ. කොමිසම ඉදිරියේ ඇසින් දුටු සාක්කිකරුවන් කී දෑ අදාළ වාර්තා වල සඳහන්ව ඇති බව අප ලියා ඇත. ඉතින් ඔවුන් ඊළඟට මෙසේද අසයි. ‘ඉතින් ඔහොම චෝදනා කළාට ඔප්පු වෙලා නෑනෙ…?’ ඔවුන් කියන්නේ මේ පොලිස් වීරයන්ට අදාළ චෝදනා අධිකරණයක් ඉදිරියේ ඔප්පු වී නැති බව ය. කතාව ඇත්තය. ඒත් මේ නඩුවල ගමන හෙමින්ය. ඩීල් මතින්ය. ඒ වගේම පසුගිය ආණ්ඩුව කාලයේ සිදු වූ තවත් සිය ගණනක් ඝාතන සිද්ධි මෙතෙක් කිසිදු අධිකරණයක් ඉදිරියට ගෙන ගොස් නැති බව ඔවුන් නොදන්නේද? අදාළ කොමිෂන් සභා වාර්තාව පවා තවමත් හංගාගෙන සිටින බවත්, එය නිල වශයෙන් එළියට නොදුන් බවත් ඔවුන් නොදන්නේද? නැත, ඔවුන් දන්නේය. ඒ දන්නා නිසා ම ඒ ඇත්ත හංගන්නට හදන්නේය. ඔවුන්ට පවරා ඇති රාජකාරිය එය ය. ඔවුන් එහි දී කොන්දේසි විරහිතව රංගජීව යනු වීරයෙක් බවට විශ්වාස කරයි. රංගජීවලා නීතියට පිටින් මීයකු හෝ මරා නැති බවට විශ්වාස කරයි. මේ මත හදන රස්සාව කරන හැටි ය. ඊට එරෙහිව සාක්ෂි සහිතව පොතක් ලියූ මාධ්‍යවේදී කසුන් පුස්සෙවෙල වැන්නන්ට එන්ජීඕ ලේබල් ගසමින්, සාක්ෂි රහිත අපහාසාත්මක ගේමක් ගහන්නේ රස්සාවටය. ඒත් ඒ රස්සාව අපරාධයකි. ඔවුන් වළලන්නට හදන්නේ අපරාධ ය. ඒ කෙසේද යත්… 1997 දී රජයේ ප‍්‍රවෘත්ති දෙපාර්තමේන්තුව මගින් අංක 0885 දරන මාධ්‍යවේදී හැඳුනුම්පත නිකුත් කර ඇත්තේ ජනහඬ පුවත්පතේ එවකට ඡායාරූප මාධ්‍යවේදියා ලෙස කටයුතු කළ විජය රෝහණ හෙවත් ‘ගුණ්ඩු’ට ය. ඔහු ඝාතනය කළේද 2012 නොවැම්බර් මාසයේ 10 වැනිදා ය. ඒ කියන්නේ බන්ධනාගාරයට ඇතුළු වූ කුලී මිනීමරුවන් ඝාතන ලැයිස්තුව සපුරාගත් දවස ය. විජය රෝහණගේ අම්මාට හා තාත්තාට අනුව විජය රෝහණ සිරබත් කන්නේද, ඝාතනය වන්නේද පොලිස් මත්ද්‍රව්‍ය නාශක කාර්යාංශයේ ඉහළ නිලධාරියකුගේ අවශ්‍යතාව මත ය. “රංගජීව මහත්තයා මගෙ පුතාගෙ බණ දවසෙ ගෙදරට ඇවිත් කිව්වා, ඔන්න උඹේ පුතා යමලෝකෙට ඇරියා” කියලා. මම ඒ මහත්තයගෙ බඩට තට්ටු කරලා කිව්වා, “ඒක මේ ගම ම දන්නවා” කියලා. “මගේ පුතාගෙන් පළිගත්තෙ මම රංගජීවට විරුද්ධ නඩුවක සාක්කි දීපු හින්දා. මගේ ගෙදර පිටිපස්සෙ කොල්ලෙකුට එයා ගහලා මැරුවා. ඒ නඩුව ඔප්පු වෙනවා මගේ සාක්කියෙන්. මම කොළඹ අංක දෙකේ උසාවියට ගිහින් සාක්කි දීලා ආවට පස්සෙයි, මෙහෙම මගේ පුතාව මරලා දැම්මෙ. පුතා පත්තරේ ඉන්න කාලෙ රංගජීවගෙ පොටෝ එකක් එක්ක මොකක්ද පළ කළා කියලා තමයි, මගේ පුතාට කුඩු දාලා හිරේ දැම්මෙ. පිළිකාවක් හැදිලා ඉන්න මට බොරු කියන්න ඕනෙ නැහැ මහත්තයෝ” මොහොමඩ් සිරියාවතී වයෝවෘද්ධ අම්මාගේ හඬ ය, ඒ. මේවා නැවත නැවත ලිවිය යුතු නැත. රංගජීවලා ගැන, ඔවුන් කළ අපරාධ ගැන මේ ඇත්ත ඇතිපදම් ලියා ඇත. ඒත් ඒවා පත්තර පිටුවල මුද්‍රණය වූ අකුරුවලට පමණක් සීමා විය. ඒ නිසා ය, බලය වෙනුවෙන් ඕනෑම ගේමක් ගහන මෙහෙයුමේ සිටින කුලී හේවායන්ට වන්නම් නටන්නට හැකි වී තිබෙන්නේ. ඔවුන් තවත් කතාවක් කියයි. ඒ කුමක්ද යත්… ‘ඔයගොල්ලන්ට ඕවා ලියනවට එන්ජීඕවලින් හොඳට ගෙවනවා ඇති නේද?’ නැවතත් මේ පැළ කරන්නට හදන්නේ පහුගිය ආණ්ඩුව වැපිරූ බීජවලම වෙනත් කොටසකි. ආරක්ෂක අංශ මගින් පැහැරගෙන ගොස් මරා දැමූ බවට කරුණු හෙළිදරව් වෙමින් පවතින ප‍්‍රගීත් එක්නැලිගොඩ මාධ්‍යවේදියාගේ සිද්ධිය කණපිට ගසන්නට ඔවුන් දැරූ උත්සාහයද මෙය ම ය. ඒ ඔහු එල්ටීටීඊකාරයෙක් යන ලේබලය ගැසීමය. හිටපු ජනාධිපති මහින්ද රාජපක්ෂගේ සහෝදරියක වූ ගාන්දනී රාජපක්ෂ විසින් මග නැගුම රජයේ ව්‍යාපෘතියේ මුදල් භාවිත කරමින් පෞද්ගලික නිවසක් ඉදි කරන බව අනාවරණය කරන්නට ගිය ‘ලංකා’ පුවත්පතේ මාධ්‍යවේදීන්ට ගැහුවේද එල්ටීටීඊ ලේබලය ය. මේ අවස්ථා දෙක පමණක් උදාහරණ ලෙස ගත්තද, ඇතැම් මාධ්‍ය ඒ ලේබල් ඇලවූයේ තලු මරමිනි. අද සමාජ මාධ්‍ය හරහා ඊටත් වඩා සිය ගණනක් ප‍්‍රබලව මේ තලු මැරිල්ල කරමින් සිටී. බළල් තර්ජන රංගජීව වැනි ලයිෂන් චණ්ඩින් හෙවත් යුනිෆෝම් මැරයන්ගේ මේ තර්ජන සුළුවෙන් තැකිය නොහැක. ඊට හේතුව පිටට පේන්නට තාප්ප දිගේ මල් වවා ඇති පොලිසි ඇතුළේ තවදුරටත් ඔවුන්ට අත්තනෝමතික ආරක්ෂාවක් සැලසී තිබීමය. ආසියානු මානව හිමිකම් කොමිසමේ නීතිඥ බැසිල් ප‍්‍රනාන්දුගේ ‘ලංකාවේ පොලිසිය’ පොත ඔබ කියවිය යුතුය. ලයිෂන් චණ්ඩින්ට ඇති අත්තනෝමතික ආරක්ෂාවේ තරම සාක්ෂි සහිතව, සිද්ධියෙන් සිද්ධිය එහි පැහැදිලි කර ඇත. තමන්ට එරෙහි වන පුද්ගලයන්ගෙන් පළිගැනීමට භාවිත කරන කෲර උපක‍්‍රම ගැන ඔබ දැනගත යුතුය. එවිට අපරාධකාරයන් බේරන මේ දේශපාලන මෙහෙයුම් වල ඇත්ත තේරුම්ගත හැකිය. රංගජීව පොලිස් නිලධාරියකු ලෙස ‘සමාවක් නැහැ’ යනුවෙන් පැවසීම අතිශය බරපතළ වන්නේ මේ නිසා ය. වින්දිතයන් හා සාක්ෂිකරුවන් ආරක්ෂා කිරීමේ කාර්යාලය ඇතුළු වගකිවයුතු පාර්ශ්ව මේ සම්බන්ධයෙන් වහාම අවධානය යොමු කළ යුතුය. ආරක්ෂක මාණ්ඩලික ප‍්‍රධානී රවීන්ද්‍ර විජේගුණරත්න විසින් නාවික හමුදා කප්පම් නඩුවේ සාක්ෂිකරුවකු වන ලුතිනන් කමාන්ඩර් ලක්සිරි ගලගමගේට තර්ජනය කිරීම මෑත කාලයේ එවැනි ලයිෂන් චණ්ඩියකු කළ අතිශය ප‍්‍රාථමික තත්ත්වයේ වැඩකි. රංගජීවට ඇත්තේ ඊට වඩා දරුණු ඉතිහාසයකි. එයින් අදහස් කරන්නේ ඔවුන්ට බයේ සිටිය යුතුය යන්න නොවේ. ඔවුන්ට එරෙහිව කටයුතු කළ යුතු බවය. දේශපාලනඥයන්ගේ හයිය ගෙන, ඔවුන්ගේ කොන්ත‍්‍රාත් ඉටු කරමින්, ඔවුන්ගෙන් වරදාන-වරප‍්‍රසාද ගන්නා රාජ්‍ය නිලධාරි ක‍්‍රමය වෙනස් කළ යුතුය. හිටපු ජනාධිපති මහින්ද රාජපක්ෂගේ කාලයේ ජනාධිපති ලේකම් වූ ලලිත් වීරතුංගට එරෙහි සිල් රෙදි නඩු තීන්දුවේ පැහැදිලිව සඳහන් කර ඇත්තේ රාජ්‍ය නිලධාරියාට ආයතන සංග‍්‍රහ, චක‍්‍රලේඛ ආදියෙන් ආරක්ෂාව සැලසී ඇති බවත්, ඒවා නොතකා වාචික නියෝගවලට ලොක්කන්ගේ හිත හැදීමට කටයුතු කිරීම බරපතළ වරදක් බවත් ය. බළල්ලු මරා දැමිය යුතුද? රංගජීව වැනි නිලධාරීන් කළ බවට චෝදනා එල්ල වී ඇති අපරාධවලට දඬුවම් ලබාදී, ඔවුන් නැවත මිනිසුන් ලෙස සමාජගත කළ යුතුය. බලය පවත්වාගැනීම වෙනුවෙන් ඕනෑම දෙයක් කරන දේශපාලනඥයන් හැකි සෑම අවස්ථාවකදීම එය වළක්වයි. ඔවුන්ට අවශ්‍ය වන්නේ දඩ බල්ලන්ගේ නාස් පුඩුවලට තව තවත් තලගොයි ලේ පිඹින්නටය. ඒත් මිනිසුන් ලෙස අපට අවශ්‍ය වන්නේ රංගජීවගේ අම්මා-තාත්තා, බිරිඳ, දරුවන් වින්දිතයන් නොකරන්නට ය. ඔවුන් වරදක් කර නැත. හරියට මේ වගේ ය. කියුබානු විප්ලවයෙන් පසු එරට වීරයකු බවට පත්වූ හමුදා නිලධාරියකුට එරෙහිව මත්ද්‍රව්‍ය ජාවාරම් චෝදනා එල්ල වී තිබිණි. ඔහුට මරණ දඬුවම නියමවීමෙන් පසු පිදෙල් කස්ත්‍රෝගේ සහෝදරයා වන රාවුල් කස්ත්‍රෝ පවසා ඇත්තේ මෙවැන්නකි. “මොහුට ද්‍රඬුවම් කළ යුතුයි. ඒත් මට විසඳාගන්න බැරි ප‍්‍රශ්නයක් තියෙනවා. මොහුගෙ ගෙදරට මම යන හැම වෙලාවකම ‘මාමේ’ කියා මගේ තුරුලට පනින්නෙ මොහුගෙ දුව. ඒ දියණිය මගේ තුරුලට පැන ‘මගේ තාත්තා කෝ’ යනුවෙන් අසන විට මා දෙන පිළිතුර කුමක්ද?” ආදරණීය රංගජීව වෙත තවදුරටත් දේශපාලනඥයන්ගේ බල මෙහෙයුම්වලට ඇදනොගන්නා ලෙසත්, මිනිසකු ලෙස මිනිසුන් අතරට එන්නට උත්සාහ කරන ලෙසත් රංගජීව වැනිම අපරාධ චෝදනා එල්ල වී ඇති තවත් සිය ගණනක් වන බළල්ලුන්ගෙන් සමස්ත ජනතාව ඉල්ලා සිටිය යුතුය. අවශ්‍ය වන්නේ දූෂිත සහ ඝාතක දේශපාලකයන් හළමින්, බහුතර ජනතාව එක්ව යන ගමනකි. ශාලික විමලසේන – ලංකා ඉරිදා සංග්‍රහය", "URL": "https://lankatruth.com/si/?p=65870", "Category": "පුවත්", "Parent URL": null}