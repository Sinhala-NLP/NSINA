{"Source": "Lankatruth", "Timestamp": "December 21, 2019", "Headline": "පාස්කු ප්‍රහාරයට මාස 08යි… වාර්තා දෙකයි… ගෝඨා නිහඬයි…", "News Content": "පසුගිය අප්‍රේල් 21 වනදා ඉස්ලාම් අන්තවාදීන් විසින් කතෝලික පල්ලි සහ විදෙස් සංචාරකයින් නවාතැන් ගන්නා මෙරට ප්‍රධාන පෙළේ හෝටල් ඇතුළු ස්ථාන 08කට එල්ල කළ මරාගෙන මැරෙන ත්‍රස්ත ප්‍රහාරයට අදට මාස 08කි. එම ප්‍රහාරය එල්ලවූ දිනට පසු දින තමන් ඉදිරි ජනාධිපතිවරණට ඉදිරිපත්වන බවත් රට ත්‍රස්තවාදයෙන් ගලවා ගතයුතු බවත් වත්මන් ජනාධිපති ගෝඨාභය රාජපක්ෂ මහතා ප්‍රසිද්ධ ප්‍රකාශයක් සිදු කළ අතර එම ප්‍රහාරය ප්‍රධාන කරගනිමින් ඔහු සිය මැතිවරණ ව්‍යාපාරය ආරම්භ කළේ ය. ඔහු බලයට පැමිණ මාසයක් ගත වෙන්නටත් මත්තෙන් රටේ ජාතික ආරක්ෂාව තහවුරු වී ඇතැයි කියා සිටියේය. මෙම දිගහැරුම දෙස බලා සිටින ඕනෑම කෙනෙකුට, මෙම ප්‍රහාරයද ගෝඨාභය රාපක්ෂගේ ජනාධිපතිවරණ සටනේ එක් ප්‍රචාරක ආකෘතියක්දැයි හැඟෙන තරමටම එය ජුගුප්සාජනක විය. මෙම ප්‍රහාරය පිළිබඳව සොයා බැලීම සඳහා පාර්ලිමේන්තු කමිටුවක් පත්කිරීමට පාර්ලිමේන්තුවේ මන්ත්‍රීවරුන්ගේ ඒකකමතික අනුමැතියෙන් කතානායක කරූ ජයසූරිය මහතා කටයුතු කළ අතර එහි වාර්තාව පසුගිය ඔක්තෝබර් 23දා පාර්ලිමේන්තුවට ඉදිරිපත් කළේය. ඊට පසු හිටපු ජනාධිපති මෛත්‍රිපාල සිරිසේන මහතා විසින් පසුගිය සැප්තැම්බර් මස 22 වැනිදා පාස්කු දින ප්‍රහාරය සම්බන්ධයෙන් සොයා බැලීමට විශේෂ බලැති පංච පුද්ගල ජනාධිපති පරීක්ෂණ කොමිසමක් පත් කළ අතර එහි අතුරු වාර්තාවක්ද පසුගිය 19 වනදා වත්මන් ජනාධිපති ගෝඨාභය රාජපක්ෂ මහතා අතට පත්කර තිබේ. ඒ අනුව මේ වනවිට රටේ ආරක්ෂක අංශවලින් සිදු කළ විමර්ශනයන්ට අමතවර සිදු කළ ප්‍රධාන පරීක්ෂණ වාර්තා දෙකක් ජනාධිපති ගෝඨාභය රාජපක්ෂ මහතා සතුව පවතින අතර ඔහු බලයට පැමිණි සැනින් “දැන් රටේ ජාතික ආරක්ෂාව තහවුරුයි” කියා පමණක් ඔහුට අත පිසදාගෙන සිටිය නොහැක. පාස්කු 21 ප්‍රහාරයට සම්බන්ධ යැයි ගෝඨාභය රාජපක්ෂ මහතා ඇතුළු පිරිස විපක්ෂයේ සිටින සමයේ චෝදනා එල්ල කළ රිශාඩ් බදුර්දීන්, රවූෆ් හකීම්, එම්. එල්. ඒ. එම්. හිස්බුල්ලා වැනි මහජන නියෝජිතයන් සම්බන්ධයෙන් සෘජු පරීක්ෂණයක් සිදු කර රටට නිවැරදි කරුණු අනාවරණය කළ යුතුව තිබේ. ශරියා විශ්වවිද්‍යාලය නමින් හැඳින්වූ හිස්බුල්ලා මහතා විසින් ඉදිකළ මඩකලපුවේ ආයතනය පිළිබඳව ගනු ලබන ඉදිරි ක්‍රියාමාර්ග නිවැරදිව රටට කිව යුතුව ය. එමෙන්ම මෙම ප්‍රහාරයට වගකිවයුත්තන් රටට හෙළි කිරිමේ පූර්ණ වගකීම සහ යුතුකම මේ වනවිට ජනාධිපති ගෝඨාභය රාජපක්ෂ මහතාට පැවරී තිබේ. තමා බලයට පැමිණියේද එම වගකීම තමන් වෙත පවරා ගනිමිණි. එබැවින් අඩුම තරමේ උක්ත වාර්තා දෙක සම්බන්ධයෙන් තමන් සිදුකරන්නට යනනේ කුමක්ද ඒ කුමණ කාලවකවානුවේද යන්න හෝ ජනාධිපති ගෝඨාභය රාජපක්ෂ මහතා විසින් රටට ප්‍රකාශ කළ යුතුයි.", "URL": "https://lankatruth.com/si/?p=87695", "Category": "පුවත්", "Parent URL": null}