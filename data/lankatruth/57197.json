{"Source": "Lankatruth", "Timestamp": "August 6, 2018", "Headline": "අද වැඩිපුරම ඉන්නේ දූෂිතයෝ, කම්මැළියෝ, වංක දේශපාලනඥයන් යැයි ජනපති කියයි", "News Content": "“අද මේ රටේ දේශපාලනය කරන සමහර අය එක් පැත්තකින් දූෂිතයි, අනෙක් පැත්තෙන් කම්මැළියි, තවත් පැත්තකින් අවංකකමක් නැහැ. ඉතා සුළු පිරිසක් තමයි මේ රටේ අවංක දේශපාලනයේ ඉන්නේ. මේ රටේ දේශපාලනයේ ඉන්න අති බහුතරයක් දූෂිතයි…” යැයි ජනාධිපති මෛත්‍රිපාල සිරිසේන මහතා පවසයි. ජනාධිපතිවරයා මේ බව ප්‍රකාශ කර ඇත්තේ “පිබිදෙමු පොළොන්නරුව” වැඩසටහන යටතේ පසුගිය 04 වනදා පැවති පොළොන්නරුව රෝහල හන්දියේ ඉදිකළ වෙළෙඳ සංකීර්ණය විවෘත කිරීමේ අවස්ථාවට එක්වෙමිනි. “දැන් ඉන්න මහ වීරයෝ සියල්ල මාධ්‍ය එක්ක තමයි වීරයෝ. දැන් ඉන්න අය කැමරා ඉස්සරහා තමයි ලොක්කෝ. අද අලුත් පරපුර මාධ්‍ය ඉදිරියේ මේසයක් පුටුවක් තියලා මාධ්‍යට එන්න කියලා මහ ලොක්කෝ වගේ කතා කරනවා. අද ඉන්නේ එහෙම දේශපාලන වීරයෝ. අපිට ඒ වගේ වැඩ පුරුදු නැහැ. ඒ වගේ වැඩ කරලත් නැහැ. කරන්නෙත් නැහැ.” යැයිද ජනාධිපතිවරයා එහිදී ප්‍රකාශ කර තිබේ. අද මේ රටේ දේශපාලනය කරන සමහර අය අවංකකමක් නැතැයි ජනාධිපතිවරයා ප්‍රකාශ කළද ඔහු පොදු අපේක්ෂකයා ලෙස ඉදිරිපත් වෙමින් රට හමුවේ තැබූ ප්‍රධාන පොරොන්දු දෙකම මේ වනවිට කඩ කර ඇති අතර තවත් ඊට අවශේෂී ලෙස ලබාදුන් පොරොන්දු රාශියක්ද මේ වනවිට කඩ කර තිබේ. විශේෂයෙන්ම පැවති ජනාධිපතිවරණයේදී පොදු අපේක්ෂකයා ලෙස ලබා දුන් ප්‍රධානතම පොරොන්දු දෙකෙන් එකක් වූ විධායක ජනාධිපති ධුරය අහෝසි කරන බව කියමින්, තමන් නැවත ජනාධිපතිවරණයකට ඉදිරිපත් නොවන බවත් මේ රටේ නැවත ජනාධිපතිවරණ නොපවත්වන බවටත් ලබා දුන් පොරොන්දුව කඩ කරමින් මීලඟ ජනාධිපතිවරණයට තමන් ඉදිරිපත් වන බව මේ නවිට වත්මන් ජනාධිපති මෛත්‍රීපාල සිරිසේන මහතාම ප්‍රකාශ කරන තත්වයකට පැමිණ ඇත. එමෙන්ම පැවති ආණ්ඩුවේ වංචා දූෂණ හෙළිදරව් කර ඔවුන් අයථා ලෙස අත්පත්කරගෙන තිබෙන ජනතා මුදල් සහ දේපල නැවත් අත්පත්කරගන්නා බවටත් පැවති ජනාධිපතිවරණයේදී පොදු අපේක්ෂක මෛත්‍රීපාල සිරිසේන මහතා දෙවන ප්‍රධාන පොරොන්දුව ලෙස ලබාදුන් නමුත් මේ වනවිට එම කාර්යයද ඉතාමත් මන්දගාමී තත්වයට පත්ව ඇත. එම චූදිතයන්ගෙන් බොහෝ පිරිසක් ඉහළ දේශපාලන බලපෑම මත අත්අඩංගුවට පත්වීමෙන් වැලකී සිටින බවද පසුගිය කාලයේ මාධ්‍ය වාර්තා කර තිබිණි. විශේෂයෙන්ම කිසිම හේතුවකට මහින්ද රාජපක්ෂ මහතා හෝ ශිරන්ති රාජපක්ෂ මහත්මිය අත්අඩංගුවට නොගන්නා ලෙස ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍ය රනිල් වික්‍රමසිංහ මහතාගේ එකඟතාවය මත විමර්ශන කණ්ඩායම් වෙත ජනාධිපතිවරයා නියෝග කළ බවට පසුගිය කාලයේ පුවත්පත් පවා වාර්තා කර තිබූ අතර මේ දක්වා එය ප්‍රතික්ෂේප කිරීමට අග්‍රාමාත්‍යවරයා හෝ ජනාධිපතිවරයා කටයුතු කර නැත. මෙවැනි කරුණු සැලකීමේදී ජනාධිපතිවරයා උක්ත සඳහන් කරන වංක දේශපාලනඥයිනගේ ඝණයට ජනාධිපති මෛත්‍රීපාල සිරිසේන මහතාද ඇතුළත්වන බව දේශපාලන විචාරකයෝ පෙන්වා දෙති.", "URL": "https://lankatruth.com/si/?p=57197", "Category": "පුවත්", "Parent URL": null}