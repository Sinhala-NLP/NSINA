{"Source": "Lankatruth", "Timestamp": "January 9, 2022", "Headline": "ගල් අඟුරු හිඟ වෙයි… විදුලිය අහිමි වෙයි", "News Content": "ගල් අඟුරු බලාගාර ක්‍රියාත්මක කිරීමට අවශ්‍ය ගල් අඟුරු නොමැති වීමෙන් මේ වනවිට රටපුරා අඛණ්ඩව විදුලිය සැපයීම අර්බුදයක් වී ඇති බවත් හෙට (10) දිනයේ සිට දිනපතා විදුලි කප්පාදුවක් සිදු කිරීමට නියමිත බවත් වාර්තා වේ. ඒ අනුව දිනකට පැය දෙකහමාරක කාලයක් විදුලිය විසන්ධි කිරීමට අවශ්‍ය බව ලංකා විදුලිබල මණ්ඩලය විදුලිබල අමාත්‍යාංශයට නිර්දේශ කර ඇති අතර විදුලිබල මණ්ඩලයේ අතිරේක සාමාන්‍යාධිකාරී පී.ඩබ්ලිව්. හෙන්දාහේවා මහතා එම තීරණය විදුලිබල අමාත්‍යාංශයේ ලේකම් වසන්ත පෙරේරා මහතා වෙත දන්වා එය වහා ක්‍රියාත්මක කරන ලෙස ඉල්ලා ඇති බවද පැවසේ. පෙරවරු 11 සිට පස්වරු 6 දක්වා පැයක විදුලි කප්පාදුවක් සහ සවස 6 සිට රාත්‍රී 9 දක්වා උපරිම පැය වලදී විනාඩි 45ක විදුලි කප්පාදු දෙකක් ඒසේ ක්‍රියාත්මක කිරීමට යෝජනා කර ඇත. විදුලි බල මණ්ඩලයේ එම යෝජනාවට මහජන උපයෝගිතා කොමිසම අනුමැතිය ලබා දී ඇති අතර එහි සභාපතිවරයා පවසන්නේ ඒ අනුව දිනකට පැයක් හෝ පැය දෙකක කාලසීමාවක් විදුලිය කප්පාදුවකට අනුමැතිය ලැබෙන බවයි. අද වන විට දෛනික විදුලි අවශ්‍යතාවයෙන් සියයට 40ක් ජල විදුලියෙන් ද සියයට 30ක් ගල් අඟුරු බලයෙන්ද සියයට 22ක් තෙල්වලින්ද තවත් සියයට 8ක් සූර්ය හා සුළං බලයෙන්ද සපයන බව පැවසේ. ලංකා විදුලි බල මණ්ඩලය විසින් ඛනිජ තෙල් සංස්ථාවට (CPC) රු. බිලියන 90 ක මුදලක් ගෙවීමට ඇති බව පැවසෙන අතර ඩොලර්වලින් ණය පියවන්නේ නැත්නම් ඉන්ධන සැපයීමට නොහැකි බව බලශක්ති අමාත්‍යාංශය සති තුනකට පෙර ලංවිමට දන්වා ඇත.", "URL": "https://lankatruth.com/si/?p=127654", "Category": "ආර්ථික පුවත්", "Parent URL": null}