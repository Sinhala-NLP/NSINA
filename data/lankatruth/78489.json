{"Source": "Lankatruth", "Timestamp": "August 1, 2019", "Headline": "වැලිකඩ ඝාතන සිද්ධියේ සැකකරුවෙකුට විවෘත වරෙන්තු", "News Content": "2012 වසරේ වැලිකඩ බන්ධනාගාරය තුළදී පුද්ගලයින් පිරිසත් තොරාගෙන ඝාතනය කිරීමේ සිද්ධිය සම්බන්ධව චෝදනා ලැබ, අධිකරණය මග හැර සිටින බන්ධනාගාර බුද්ධි අංශ නිලධාරියෙකු වන ඉමදුවගේ ඉන්දික සම්පත් නැමැත්තා අත්අඩංගුවට ගෙන අධිකරණයට ඉදිරිපත් කරන්නැයි කොළඹ ත්‍රිපුද්ගල මහාධිකරණය අද(01) විවෘත වරෙන්තුවක් නිකුත් කර තිබේ. සිද්ධියට අදාල නඩුව ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන විනිසුරුවරුන් ඉදිරියේ කැඳවා තිබිණි. නඩුවේ තුන්වන විත්තිකරු ලෙස නම්කර සිටින ඉමදුවගේ ඉන්දික සම්පත් නැමති සැකකරු මේ වනවිට අධිකරණය මගහැර විදේශගතව සිටින බැවින් ඔහු නොමැතිව නඩු විභාගය පවත්වාගෙන යාමට නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල්වරයා ඉල්ලීමක් කළේය. සැකකරු විදේශගතව ඇති බවට ඔහු පදිංචි ප්‍රදේශයේ ග්‍රාම නිලධාරීවරයා, සැකකරුගේ මහ හා තවත් පුද්ගලයෙකු සාක්ෂි ලබාදී ඇත. සාක්ෂි විමසීමෙන් පසු සැකකරු අත්අඩංගුවට ගැනීමට විවෘත වරෙන්තු නිකුත් කර ඇති අතර ඉදිරි සාක්ෂි විභාගය අගෝස්තු මස 30 වැනිදා තෙක් කල් තැබීය. 2012 වසරේ නොවැම්බර් මස 09 වන දා වැලිකඩ බන්ධනාගාරය තුළ ඇතිවූ ගැටුමක් මැඩ පැවැත්වීමට යාමේදී තෝරා ගත් සිරකරුවන් අට දෙනෙකු වෙඩි තබා ඝාතනය කිරීම සම්බන්ධයෙන් පොලිස් මත්ද්‍රව්‍ය නාශක කාර්යාංශය හිටපු පොලිස් පරීක්ෂක නියෝමාල් රංගජීව, හිටපු බන්ධනාගාර කොමසාරිස් වරයෙකු වන එමිල් රංජන් ළමාහේවා සහ බන්ධනාගාර බුද්ධි අංශ නිළධාරියෙකු වන ඉමදුවගේ ඉන්දික සම්පත් යනාදීන්ට එරෙහිව නීතිපතිවරයා විසින් මෙම නඩුව ගොනුකර තිබේ.", "URL": "https://lankatruth.com/si/?p=78489", "Category": "පුවත්", "Parent URL": null}