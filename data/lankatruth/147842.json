{"Source": "Lankatruth", "Timestamp": "June 15, 2023", "Headline": "ජාත්‍යන්තර සමුළුවට UK ගිය ශ්‍රී ලංකා පොලිසියේ 04ක් අතුරුදහන්", "News Content": "ජාත්‍යන්තර පොලිස් සංගමයේ සමුළුවකට සහභාගි වීමට එක්සත් රාජධානියට ගිය ශ්‍රී ලංකා පොලිසියේ නිලධාරීන් සිව්දෙනෙකු එරටදී අතුරුදහන් වී ඇතැයි වාර්තා වේ. පසුගිය මාසයේදී පොලිස් නිලධාරීන් 06 දෙනෙකුගෙන් සමන්විත කණ්ඩායමක් මෙම සමුළුවට සහභාගි වීම සඳහා මෙරටින් පිටත්ව ගොස් තිබේ. එලෙස පිටත්ව ගිය පිරිස පසුගිය 04 වෙනිදා නැවත රාජකාරියට වාර්තා කළ යුතුව තිබුණද මෙතෙක් මෙරටට පැමිණ ඇත්තේ ඉන් දෙදෙනෙකු පමණකැයි වාර්තා වේ. ඒ අනුව ඔවුන් සිව්දෙනාට, මේ වනවිට ශ්‍රී ලංකා පොලිසිය විසින් සේවය අතහැර යෑමේ නියෝග නිකුත් කර තිබේ. මේ වනතෙක් මෙරටට පැමිණ නැත්තේ පොලිස් ක්‍රීඩා කොට්ඨාසයට අනුයුක්තව සේවයේ නිරතව සිටින පොලිස් සැරයන්වරු දෙදෙනෙකු සහ කොස්තාපල්වරු දෙදෙනෙකු පමණි. මෙම නිලධාරීන් මෙම සමුළුවට සහභාගි වීමට ගොස් ඇත්තේ මෙරට පිහිටි ජාත්‍යන්තර පොලිස් සංගමය නියෝජනය කරමින් වන අතර ඒ සඳහා ඔවුන් වියදම් කර ඇත්තේ සිය පෞද්ගලික මුදලින් බව අනාවරණය වේ. මේ වන තෙක් මෙරටට පැමිණ නැති නිලධාරීන්ගෙන් කිහිපදෙනෙකු පොලිස් මූලස්ථානයෙන් වසර 05ක නිවාඩු ඉල්ලීම් කර ඇති අතර එම ඉල්ලීම් පොලිස් මූලස්ථානය විසින් අනුමත කර නොමැති බවයි වාර්තා වන්නේ.", "URL": "https://lankatruth.com/si/?p=147842", "Category": "පුවත්", "Parent URL": null}