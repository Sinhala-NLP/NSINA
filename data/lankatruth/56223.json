{"Source": "Lankatruth", "Timestamp": "July 16, 2018", "Headline": "ප්‍රංශ ජය සැමරුම් අතරතුර මරණ දෙකක් (video)", "News Content": "ලෝක පාපන්දු කුසලානය දෙවන වරටත් දිනා ගැනීමට පසුගියදා ප්‍රංශය සමත් විය. ඒ මෙම තරඟාවලියේ පෙරලිකාර ක්‍රොඒෂියානු කණ්ඩායම ගෝල 4-2ක් ලෙස පරාජයට පත් කරමිනි. තරඟයේ 18 වැනි මිනිත්තුවේදී ක්‍රොඒෂියානු ක්‍රීඩකයෙකුගේ අත්වැරැද්දක්, ඔන්ට්වොන් ග්‍රීස්මන් ප්‍රංශ කණ්ඩායමේ ගෝලයක් බවට පරිවර්ථනය කළේය. ලෝක කුසලාන පාපන්දු අවසන් තරඟයකදී ක්‍රීඩකයෙකු තමන්ගේම ගෝලය තුළට පන්දුවක් එල්ලකළ පළමු අවස්ථාව මෙයයි. තරඟය අත් නොහැරි ක්‍රොඒෂියානුවෝ එංගලන්ත තරඟයේ දී මෙන්ම ගෝල සම කිරීමට සමත් විය. ඒ ඉවාන් පෙරිසිච් එල්ලකළ දර්ශනීය ප්‍රහාරයක් සමගින් ය. තරඟයේ පළමු අර්ධය අවසන් වන විට ගෝල 2-1ක් ලෙස ප්‍රංශය පෙරමුණ ගත්තේ හිමිවූ දඬුවම් පහර ග්‍රීස්මන් විසින් ගෝලයක් පවට පත් කිරීමෙන් අනතුරුවය. ප්‍රංශය සතු තෙවන ගෝලය පෝල් පොග්බා වාර්තා කළ අතර තරඟයේ 65 වැනි මිනිත්තුවේදී කිලියන් මිබාපේ සිව්වැනි ගෝලය වාර්තා කළේය. ප්‍රංශ දැල් රකින්නාගේ අතපසුවීමක් ප්‍රයෝජනයට ගනිමින් ක්‍රොඒෂියාව දෙවන ගෝලය වාර්තා කළ ද එය ජයග්‍රහණය සඳහා ප්‍රමාණවත් නොවීය. ඒ අනුව ගෝල 4-2ක් ලෙස මෙවර ලෝක කුසලාන පාපන්දු ශූරයන් බවට ප්‍රංශය පත්විය. මෙම ජයග්‍රහණයත් සමඟ ප්‍රංශ වැසියෝ වීදි බැස ජය සැමරූ අතර පොලීසිය හා ක්‍රීඩා ලෝලීන් අතර උනුසුම් තත්වයක් ද ඇති විය. තත්වය පාලනය කිරිමට ප්‍රංශ පොලීසිය කඳුළු ගෑස් හා ජල ප්‍රහාර එල්ල කර ඇති අතර සිදුවූ ගැටුම් හේතුවෙන් ක්‍රීඩා ලෝලීන් දෙදෙනෙකු මියගොස් ඇතැයි ප්‍රංශ පුවත් සේවා වාර්තා කරයි.", "URL": "https://lankatruth.com/si/?p=56223", "Category": "ක්‍රීඩා පුවත්", "Parent URL": null}