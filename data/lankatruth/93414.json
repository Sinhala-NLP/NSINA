{"Source": "Lankatruth", "Timestamp": "May 23, 2020", "Headline": "පොහොර නොමැති කමින් ගොවියෝ දුක්විඳිති", "News Content": "එළවලු, වී ඇතුළු වගාව සඳහා අවශ්‍ය පොහොර මිලදී ගැනීමට දඹුල්ල නගරයේ කෘෂි අලෙවි සේවා ස්ථානවල අද (23) අලුයම සිට දිගු පෝලිම් පවතින බව වාර්තා වේ. දින ගණනාවක් තිස්සේ මේ ආකාරයෙන් පොහොර මිලදී ගැනීම සඳහා අලුයම් කාලයේ සිට පෝලිම්වල සිටියද ප්‍රමාණවත් තරම් පොහොර ලබා ගැනීමට නොහැකි වූ බව ගොවීයෝ පවසති. මේ දිනවල දේශීය ලොකු ලූණු වගාව සහ එළවලු වගාවට බිම් සැකසීම සිදු කරන නමුත් ඊට අදාළව යොදන මඩ පොහොරවල හිගයක් පවතින බවත් මඩ පොහොර වෙනුවට වෙනත් එළවලු පොහොර ඉතා සීමිතව ප්‍රමාණයක් පමණක් පවතින බවත් ගොවීහු චෝදනා කරති. අවශ්‍ය පොහොර වෙනුවට වෙනත් පොහොර මිටියක් හෝ මිලදී ගෙන වගාවට යෙදීමට පෝලිමේ සිටින ගොවීන්ට සිදුව ඇති බවද ඔවුහු පෙන්වා දෙති. රාත්‍රී කාලයේ වන අලින් සහ වනසතුන්ගෙන් වගාවන් ආරක්ෂාකිරීමට පැල් රැක සිට අලුයම් කාලයේ ජීවිත අවදානමේ නගරයට පොහොර මිලදී ගැනීම සඳහා පැමිණීමට සිදුව ඇති බවද ගොවීහු පෙන්වා දෙති. ගොවිතැන් කිරීම සඳහා අවශ්‍ය පහසුකම් නොමැති වීම නිසා ගොවිතැන අත්හැර දැමීමට පවා සිදුව ඇති බවත් දින ගණනාවක් පෝලිම්වල රැඳී සිටියද එක් ගොවියකුට ලැබෙන්නේ එක පොහොර මිටියක් පමණක් බවත් කාබනික පෝර භාවිතයට ගමන් කරන ලෙස විවිධ කණ්ඩායම් උපදෙස් ලබා දුන්නද එම පොහොර මිලදී ගැනීමට ස්ථානයක් නොමැති බවත් ගොවීහු කියති. මෙම පොහොර හිඟය පිළිබඳව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ඊයේ (22) දින පස්වරුවේ දඹුල්ල ප්‍රදේශයේ ගොවි බිම්වල නිරීක්ෂණය සඳහා එක්වූඅවස්ථාවේ කියා සිටියේ ගොවීන් මේ වනවිට වගා කටයුතු ආරම්භ කොට තිබෙන බව ය. එහෙත් රජයේ වගකීම ගොවීන්ට අවශ්‍ය පොහොර ප්‍රමාණය ලබාදීම බව ය. රජය පොහොර හිඟය පිළිබඳව ගොවීන්ටම චෝදනා කරමින් සිටින බවද නාමල් කරුණාරත්න මහතා චෝදනා කළේය. කෙසේවෙතත් කඩිනමින් ගොවීන්ට මෙම සහන සලසා දෙන්නැයි ඒ මහතා ආණ්ඩුවෙන් ඉල්ලීමක්ද කළේ ය.", "URL": "https://lankatruth.com/si/?p=93414", "Category": "පුවත්", "Parent URL": null}