{"Source": "Lankatruth", "Timestamp": "May 27, 2021", "Headline": "රමේෂ් පතිරණ නිසා මෛත්‍රීට ගෝටාබය පරාදයි", "News Content": "වර්තමාන ජනාධිපතිවරයාගේ පාලනයේ මුල් වසරේ වියදම් රුපියල් කෝටි 300ක් රටට ඉතිරි කර ගත් බව ප්‍රකාශ කළද මෛත්‍රීපාල සිරිසේන ජනාධිපතිවරයාගේ පාලනයේ මුල් වසරේදී රුපියල් කෝටි 510ක් ඉතිරි කර තිබිණි. වර්තමාන ජනාධිපතිවරයා මුදල් ඉතිරි කිරීම සම්බන්ධයෙන් කැබිනට් මාධ්‍ය ප්‍රකාශක රමේෂ් පතිරණ ඇමතිවරයා කැබිනට් මාධ්‍ය හමුවේදී හෙළි කළේය. ඒ 24 වෙනිදා කැබිනට් තීරණ දැනුම්දීමේ මාධ්‍ය හමුවේදී මාධ්‍ය වේදියෙකුගෙන් නැගුණු ප්‍රශ්නයකට පිළිතුරු දෙමින්ය. මන්ත්‍රීවරුන්ට අධි සුඛෝපභෝගී වාහන ගෙන්වීම යනුවෙන් මේ අවස්ථාවේදි රුපියල් කෝයි 350ක් වැය කිරීමේ සිතුවිල්ලක්වත් මතුවන්නේ කෙසේදැයි මාධ්‍යෙව්දියෙකු ප්‍රශ්න කළේය. එයට පිළිතුරු දෙමින් රමේෂ් පතිරණ ඇමතිවරයා ප්‍රකාශ කළේ වත්මන් ජනාධිපතිවරයා රුපියල් කෝටි 300ක් රටට ඉතිරි කර ඇති බවයි. මහින්ද රාජපක්ෂ ජනාධිපතිවරයාගේ ධුර කාලය නිමා වූ 2014දී ඔහු රුපියල් කෝටි 857ක වියදමක් දරා තිබිණි. එහෙත් මෛත්‍රීපාල ජනාධිපතිවරයාගේ ධුර කාලයේ පළමු වසර වූ 2015දී වැය කර තිබූ මුළු මුදල රුපියල් කෝටි 347කි. මහින්ද රාජපක්ෂට වඩා රුපියල් කෝටි 510ක් අඩුවෙන් වැය කර තිබිණි. කොරෝනා ව්‍යසනයෙන් හා ආර්ථිකය බිඳවැටීමෙන් ජනතාව අතිශය පීඩනයකට පත්ව සිටින මොහොතක ආණ්ඩුවේ නාස්තිකාර වියදම් පිළිබඳව දැඩි විවේචන එල්ලවීමට පිළිතුරු ලෙස රුපියල් කෝටි 300ක් ඉතිරි කර ඇති බව ප්‍රකාශ කිරීමට යාමෙන් මෛත්‍රීපාල හිටපු ජනාධිපතිවරයාට ගෝටාබය වත්මන් ජනාධිපතිවරයා පරාජය වී ඇත.", "URL": "https://lankatruth.com/si/?p=117133", "Category": "පුවත්", "Parent URL": null}