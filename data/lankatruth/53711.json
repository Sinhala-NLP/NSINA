{"Source": "Lankatruth", "Timestamp": "June 6, 2018", "Headline": "වැලිඔය පොලීසියේ දී අපයෝජනයට ලක්වූ දරුවා ළමා නිවාසයෙන් පැන යයි", "News Content": "වැලිඔය පොලිස් ස්ථානය තුළදී 15 හැවිරිදි පිරිමි දරුවෙකු අපයෝජනය කිරීමේ සිද්ධියට අදාලව කැබිතිගොල්ලෑව දිසා විනිසුරු සහ මහේස්ත්‍රාත් මනෝජ් ප්‍රභාකරන් මහතා ලබා දුන් නියෝගයකට අනුව පරිවාස දෙපාර්ථමේන්තුවේ ළමා රැඳවුම් නිවාසයක රඳවා සිටි දරුවා අද (6) අලුයම රැඳවුම් නිවාසයෙන් පැන ගොස් ඇතැයි වාර්තා වේ. පරිවාස ළමා රැඳවුම් නිවාසයේ සිට උතුරු මැද පළාත් පරිවාස හා ළමා රක්ෂක දෙපාර්තමේන්තුවේ නිලධාරීන් විසින් අනුරාධපුර අශෝක ළමා නිවාසයට මෙම දරුවා යොමුකර ඇති අතර එහි ආරක්ෂාව දුර්වල මට්ටමක තිබී ඇත. කෙසේ වෙතත් පැන ගොස් සිටින දරුවා සෙවීමේ කටයුතු අනුරාධපුර පොලිස් අධිකාරී චූලනී වීරරත්න මහතාගේ උපදෙස් පරිදි අනුරාධපුර මූලස්ථාන ප්‍රධාන පොලිස් පරීක්ෂක සංජීව මහානාම මහතාගේ මෙහෙයවීම මත සිදුවෙමින් පවතින බවට තොරතුරු වාර්තා වේ. දරුවා අපයෝජනය කළ බවට චෝදනා ලැබ සැකපිට අත් අඩංගුවට ගෙන අධිකරණයට ඉදිරිපත් කළ වැලිඔය පොලිසියේ පොලිස් කොස්තාපල්වරයා දැනට අනුරාධපුර බන්ධනාගාරයේ රඳවා සිටී.", "URL": "https://lankatruth.com/si/?p=53711", "Category": "පුවත්", "Parent URL": null}