{"Source": "Lankatruth", "Timestamp": "October 13, 2020", "Headline": "හැරෙන තැපෑලෙන් ජාලිය යළි කොළඹට", "News Content": "පොලිස් මාධ්‍ය ප්‍රකාශක තනතුරෙන් ඉවත් කර පෙරේදා (11) දිනයේ සිට උතුරු පළාත් භාර ජ්‍යෙෂ්ඨ නියෝජ්‍ය පොලිස්පතිවරයාගේ පුද්ගලික සහකාර ලෙස පත්කර කන්කසන්තුරේ කොට්ඨාශය වෙත මාරුකර යවන ලද හිටපු පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ජාලිය සේනාරත්න මහතා දිනකින් එනම් ඊයේ (12) දිනයේදී යළි විශේෂ රාජකාරි පදනම මත යැයි සඳහන් කරමින් පොලිස් මූලස්ථානයේ කොවිඩ් – 19 පොලිස්පති පාලන මැදිරිය සඳහා මාරුකර තිබේ. ඊට අදාළ නියෝගය නිකුත්කර ඇත්තේ වැඩබලන පොලිස්පති සී.ඩී. වික්‍රමරත්න මහතා විසිනි. වත්මන් ආණ්ඩුව බලයට පත්වූ දා සිට විවිධ තනතුරු සඳහා පත් කළ පුද්ගලයින් ඉතාම ඉක්මනින් එම තනතුරුවලින් ඉවත් කිරීම සහ විවිධ හේතූන් මත නිකුත් කළ ගැසට් නිවේදන කෙටි කාලසීමාවක් තුළ අවලංගු කිරීම ජනතාවගේ හාස්‍යයට හේතු වී ඇති අතර ජාලිය සේනාරත්න මහතාගේ ස්ථාන මාරු දෙකද ඒ ලැයිස්තුවටම එකතු වී තිබේ. විශේෂයෙන් වත්මන් ජනාධිපති ගෝඨාභය රාජපක්ෂ මහතා විසින් නිකුත් කළ ගැසට් පත්‍ර රැසක්ම මේ වනවිට ඉතා කෙටි කාලයක් තුළ ආපසු හරවා ගන්නා ලදී.", "URL": "https://lankatruth.com/si/?p=97599", "Category": "පුවත්", "Parent URL": null}