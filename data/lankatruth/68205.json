{"Source": "Lankatruth", "Timestamp": "February 15, 2019", "Headline": "පොල්පිටිය ගම්වැසියෝ බ්‍රෝඩ්ලන්ඩ් ගොඩනැගිල්ලක් අත්පත් කරගනිති", "News Content": "නුවරඑළිය දිස්ත්‍රික්කයේ අඹගමුව ප්‍රාදේශීය ලේකම් කොට්ඨාසයෙන් කැලණි ගඟ හරස් කර ලංකා විදුලි බල මණ්ඩලය මඟින් ඉදිකරන පොල්පිටිය බ්‍රෝඩ්ලන්ඩ් ජලවිදුලි ව්‍යාපෘතියේ උමග කැණීම් හා එහි කටයුතු නිසා දේපළ හානියට පත්වීම හේතුවෙන් වන්දි නොලැබුණ ජනතාව අද (15) එම ජලවිදුලි ව්‍යාපෘතියට අයත් පරිපාලන ගොඩනැඟිල්ල බලහත්කාරයෙන් අත්පත් කරගෙන තිබේ. කැලණි ගඟ හරස් කර ඉදිකරන පොල්පිටිය බ්‍රෝඩ්ලන්ඩ් ජලවිදුලි ව්‍යාපෘතියේ උමග කැණීම් හා එහි කටයුතු නිසා එම ප්‍රදේශය දැඩි අනතුරකට ලක්ව ඇති අතර ඉන් පීඩාවට පත් ජනතාව හානියට පත් තම දේපළ වෙනුවෙන් වන්දි ලබා දෙන ලෙස වසර 04කට පෙර සිට ආණ්ඩුවට බලකරමින් විරෝධතාවල නියැලුනද ඉන් පලක් නොවීය. පසුගිය කාලයේ මෙම ව්‍යාපෘතිය හේතුවෙන් තම දේපළ හානි සඳහා වන්දි නොලැබුණු ජනතාව සත්‍යග්‍රහයකද නිතරවූහ. මේ සම්බන්ධයෙන් අදහස් දක්වන ජනතා විමුක්ති පෙරමුණේ නුවරඑළිය දිස්ත්‍රික් නායක මංජුල සුරවීර මහතා පවසන්නේ බලධාරීන් සමඟත් නිලධාරීන් සමඟත් අවස්ථා කිහිපයකදීම සාකච්ඡා පවත්වා ඇතත් එම සාකච්ඡාවලදී පැමිණි එකඟතා ඔවුන් විසින් කඩ කර ඇති බැවින් මෙවැනි ක්‍රියාමාර්ගයක් ගැනීමට සිදු වූ බවය. තමන් අත්පත්කරගත් ගොඩනැගිල්ලෙන් ඉවත් නොවන බවත් ගොඩනැගිල්ලෙන් ඉවත්වීමටනම් අවතැන් වූ මෙම ජනතාවට අදාල වන්දි මුදල ගෙවීමේ ස්ථිර විසඳුමක් ලැබිය යුතු බවද ඒ මහතා අවධාරණය කළේ ය.", "URL": "https://lankatruth.com/si/?p=68205", "Category": "පුවත්", "Parent URL": null}