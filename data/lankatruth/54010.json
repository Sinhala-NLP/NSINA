{"Source": "Lankatruth", "Timestamp": "June 9, 2018", "Headline": "මත්තලට පැමිණි එකම ගුවන් යානයත් නවතී", "News Content": "මත්තල ගුවන්තොටුපළ වෙත මෙතෙක් අඛණ්ඩව පැමිණි එකම ගුවන් යානය ද ඊයේ(8) සිට ගමන් නවත්වා ඇතැයි වාර්තා වේ. මෙසේ ගමන් නැවැත්වූ “ෆ්ලයි ඩුබායි” ගුවන් යානය 2013 වසරතෙක් කටුනායක ගුවන් තොටුපළට පමණක් සීමා වූ අතර එම වසරෙන් පසු ඇතිකරගත් ගිවිසුමකට අනුව මත්තල ගුවන්තොටුපළ වෙත පැමිණිම සිදුවිය. අදාල ගුවන් සමාගම විසින් මෙරට රජයෙන් සිදුකරන ලද ඉල්ලීමකට අනුව මෙසේ ගුවන් ගමන් නවතා ඇතැයි තොරතුරු වාර්තා වේ. 2015 වසර දක්වා ශ්‍රී ලංකන් ගුවන් සමාගමට අයත් ගුවන් යානා දෙකක් දෛනිව මත්තලට පැමිණි වත්මන් රජය බලයට පත්වීමත් සමඟ එය නැවතී ඇත. එසේම දිනපතා පැමිණි ෆ්ලයි ඩුබායි ගුවන් යානය සතියකට ගමන්වාර 4 දක්වා සීමා කරන ලදී. පසුගිය 7 වනදා තෙක් ෆ්ලයි ඩුබායි ගුවන් යානය ගුවන් වාර 1150කට අධික වාරගණනක් මත්තලට පැමිණ ඇති අතර ඒ හේතුවෙන් දෛනිකව රුපියල් ලක්ෂයක ආදායමක් ලැබී ඇත. මත්තල ගුවන් තොටුපල කටුනායක ජාත්‍යන්තර ගුවන් තොටුපළට සහයෝගයක් ලෙස පසුගිය කාලය පුරා භාවිතයට ගැනුණි. එමෙන්ම හදිසි ගුවන් යානා ගොඩබැස්සවීම, ගුවන්යානා කාර්යමණ්ඩල විවේක ගැන්වීම හා ඉන්ධන පහසුකම් සැපයීම පිණිස යොදා ගැනුණි. කෙසේ නමුත් මේ වන විට මත්තල ගුවන් තොටුපළට දෛනිකව පැමිණෙන ගුවන් යානා කිසිවක් නොමැති වීමෙන් අර්බුධයකට ලක්ව ඇත.", "URL": "https://lankatruth.com/si/?p=54010", "Category": "පුවත්", "Parent URL": null}