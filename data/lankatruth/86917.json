{"Source": "Lankatruth", "Timestamp": "December 8, 2019", "Headline": "ශානිගේ තර්ජන ගැන කතා විතරයි", "News Content": "රගර් ක්‍රීඩක වසීම් තාජුඩීන් ඝාතනය පිළිබඳ පරීක්‍ෂණ යට ගැසීම සඳහා එවකට ආරක්‍ෂක අමාත්‍යාංශයේ හිටපු ලේකම්, ගෝඨාභය රාජපක්‍ෂ තමාට බලපෑම් කළේ යැයි ප‍්‍රකාශ කරන ලෙස අපරාධ පරීක්‍ෂණ දෙපාර්තමේන්තුවේ හිටපු අධ්‍යක්‍ෂ ශානි අබේසේකර තර්ජනය කළ බවට කරන ප‍්‍රචාරය ප‍්‍රබන්ධයක් බවට කරුණු ඉදිරිපත් වෙමින් පවතී. නාරාහේන්පිට පොලිසියේ අපරාධ අංශයේ ස්ථානාධිපතිව සිටි සුමිත් පෙරේරා නමැත්තකු විසින් පසුගිය සතියේ මාධ්‍ය හමුවක් පවත්වමින්, ශානි අබේසේකරට විරුද්ධව මේ බව ප‍්‍රකාශ කර තිබිණි. එදින ම ප‍්‍රවෘත්ති ප‍්‍රචාරයේ දී ආණ්ඩුවේ සහ පෞද්ගලික රූපවාහිනී නාළිකාවලින් එය ප‍්‍රචාරය කර තිබිණි. පසුව සති අන්තයේ ‘සිළුමිණ’ පුවත් පත ද නිර්නාමිකව ප‍්‍රවෘත්ති විශේෂාංගයක් ලෙස එය පළ කර තිබිණි. ගෝඨාභය රාජපක්‍ෂ අත්අඩංගුවට ගැනීම සඳහා සාක්‍ෂි එකතු කිරීමට ශානි අබේසේකර විසින් තමාට මෙසේ බලපෑම් කරන ලද බව එයින් ද දක්වා තිබිණි. එහෙත්, නීති ක්ෂේත‍්‍රයේ මෙන් ම මෙම වාර්තා පළ කළ ආයතනවල පිරිස් පවා ප‍්‍රකාශ කරන්නේ, සුමිත් පෙරේරාට ශානි අබේසේකර තර්ජනය කරන ලද්දේ නම්, එය අධිකරණයට හෙළි කර වින්දිතයන්ගේ අයිතීන් ආරක්‍ෂා කිරීමේ අවස්ථාව මුල දී ම ලබා ගැනීමට තිබූ බවයි. පිළිගත් නිවැරදි ක‍්‍රමය එය වන අතර, එයට පිටින් ගොස් මෙවැනි මාධ්‍ය හමුවක් ම 2018 ඔක්තෝබර් 26න් පසුව පිහිටු වූ දින 52 ආණ්ඩු සමය තුළ පැවැත්වීමේ අවස්ථාව ද තිබූ බවට කරුණු ඉදිරිපත් කෙරේ. එම කිසි ම අවස්ථාවක් ප‍්‍රයෝජනයට ගැනීමට අතපසු වූ බව සැලැකුවද දැන් මෝසමක් මඟින් අධිකරණයට කරුණු ඉදිරිපත් කර නඩුව නැවත කැඳවා අදාළ වැදගත් තොරතුරු එහි දී හෙළි කිරීමේ හැකියාව පවතින බවද ඔවුහු පෙන්වා දෙති. එම කිසිදු පිළිගත් ක්‍රියාමාර්ගයක් අනුගමනය නොකර මේ ලෙස මාධ්‍ය හමු පවත්වන්නේ අපරාධ පරීක්‍ෂණ දෙපාර්තමේන්තුවේ සිටි ඉහළ පෙළේ නිලධාරීන් ඇතුළු පරීක්‍ෂකවරුන් 704 දෙනකු හඹා ගොස් වැරදිකරුවන් කිරීමේ න්‍යාය පත‍්‍රයකට අනුව විය හැකි බවට සැක පළ කෙරේ. ප්‍රියදර්ශන දයාරත්න – ලංකා ඉරිදා සංග්‍රහය", "URL": "https://lankatruth.com/si/?p=86917", "Category": "පුවත්", "Parent URL": null}