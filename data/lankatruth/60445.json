{"Source": "Lankatruth", "Timestamp": "October 5, 2018", "Headline": "සිල් රෙදි නඩුවේ ලලිත්-අනූෂ ඇපෑල සලකා බැලීම 12 වැනි දා", "News Content": "සිල් රෙදි නඩුව සම්බන්ධයෙන් කොළඹ මහාධිකරණයෙන් වසර තුනක සිර දඬුවම් ලබා පසුව ඇප ලබා සිටින හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන අය විසින් එම දඬුවමට එරෙහිව ඉදිරිපත් කළ අභියාචනය ලබන 12 වැනිදා සළකා බැලීමට අභියාචනාධිකරණය අද (05) නියෝග කර තිබේ. ඒ අනුව නඩුවට අදාළව කොළඹ මහාධිකරණය හමුවේ පවතින සියලු ලේඛන එදිනට අභියාචනාධිකරණය හමුවේ ගොනු කිරීමට පියවර ගන්නා මෙන් පාර්ශවකරුවන්ට නියෝග කර ඇත. ඉකුත් ජනාධිපතිවරණය සමයේ මහින්ද රාජපක්ෂ මහතාගේ මැතිවරණ ප්‍රචාරක කටයුතුවලට වාසිවන අන්දමින් දිවයින පුරා විහාරස්ථානවලට සිල් රෙදි බෙදාහැරීම තුළින් රජයට රුපියල් මිලියන 650ක පාඩුවක් සිදු කිරීම සම්බන්ධයෙන් චෝදනා කරමින් නීතිපතිවරයා ගොනු කළ නඩුවකට වරදකරු කළ ලලිත් වීරතුංග සහ අනූෂ පැල්පිට යන විත්තිකරුවන්ට කොළඹ මහාධිකරණය විසින් බරපතළ වැඩ සහිත වසර තුනක සිර දඬුවම් සහ රුපියල් ලක්ෂ පනහක දඩයක් නියම කෙරිණි. කෙසේ නමුත් මේ වනවිට ඔවුන්ට ඇප ලැබී තිබේ. මෙම අභියාචන පෙත්සම් දීපාලි විජේසුන්දර සහ අචල වෙංගප්පුලි යන මහත්ම මහත්මීන්ගේ සමන්විත විනිසුරු මඩුල්ල හමුවේ කැඳවා තිබිණි.", "URL": "https://lankatruth.com/si/?p=60445", "Category": "පුවත්", "Parent URL": null}