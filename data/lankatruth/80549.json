{"Source": "Lankatruth", "Timestamp": "September 9, 2019", "Headline": "කංජිපානි ඉම්රාන් 20 දක්වා රක්ෂිත බන්ධනාගාරයට", "News Content": "සංවිධානාත්මක අපරාධ කල්ලි නායකයෙකු ලෙස සැළකෙන කංජිපානි ඉම්රාන් ලබන මස 30 වැනිදා දක්වා රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය අද(09) නියෝග කර තිබේ. පොලිස් නිලධාරියෙකුට දුරකතනයෙන් අමතා මරණ තර්ජනය කිරීමේ සිද්ධියකට අදාලව කොළඹ ප්‍රධාන මහේස්ත්‍රාත් ලංකා ජයරත්න මෙනවිය විසින් මෙම නියෝගය සිදුකළාය. මොහොමඩ් නජීම් මොහොමඩ් ඉම්රාන් නොහොත් කංජිපානි ඉම්රාන් ගංජා ලග තබාගැනීම සහ ජාවාරම් කිරීමේ සිද්ධියක් සම්බන්ධයෙන් මේ වනවිට වසර 6ක බරපතල වැඩ සහිතව රක්ෂිත බන්ධනාගාර ගතකර ඇත. කෙසෙල්වත්ත ප්‍රදේශයේදී කංජිපානි ඉම්රාන්ගේ ගෝලයෙකු, හෙරොයින් ග්‍රෑම් 20කට අධික ප්‍රමාණයක් සමඟ පසුගිය ජනවාරි මස 7 වැනිදා කෙසෙල්වත්ත පොලීසිය මගින් අත්අඩංගුවට ගෙන තිබූ අතර එම අත්අඩංගුවට ගැනීමෙන් පසු කෙසෙල්වත්ත වැටලීම් ඒකකයේ ස්ථානාධිපතිවරයාට දුරකථනයෙන් බැන තර්ජනය කිරීම සම්බන්ධව මෙම නඩුව ගොනුකර තිබිණි. සිද්ධියට අදාල හඬපට රජයේ රස පරීක්ෂකවරයාට යොමුකරන ලෙස මහේස්ත්‍රාත්වරිය නියෝග කළ අතර ත්‍රස්තවාදය වැලැක්වීමේ පනත යටතේ පොලිස් නිලධාරියෙකුට තර්ජනය කිරීම වරදක් බැවින් සැකකාර කංජිපානි ඉම්රාන් නැමැත්තා රක්ෂිත බන්ධනාගාර ගත කළේය.", "URL": "https://lankatruth.com/si/?p=80549", "Category": "පුවත්", "Parent URL": null}