{"Source": "Lankatruth", "Timestamp": "June 1, 2019", "Headline": "ඉදිරි ජනාධිපතිවරණයට නැවත ඉදිරිපත්වෙනවාද නැද්ද තවම තීරණය කරලා නැහැ", "News Content": "මේ වසර අගදී පැවැත්වීමට නියමිත ජනාධිපතිවරණය සඳහා ඉදිරිපත් වීම සම්බන්ධයෙන් තමන් තවමත් තීරණයක් ගෙන නැතැයි ජනාධිපති මෛත්‍රීපාල සිරිසේන මහතා ඊයේ (31) ප්‍රකාශ කළේ යැයි රොයිටර් පුවත් සේවය වාර්තා කරයි. ඉන්දීය අගමැති නරේන්ද්‍ර මෝදි මහතාගේ දිව්රුම් දීමේ උත්සවය සඳහා සහභාගි වීමට නවදිල්ලිය බලා ගොස් සිටින ජනාධිපති සිරිසේන මහතා නවදිල්ලියේ දී මේ බව ප‍්‍රකාශ කළේ යයි රොයිටර් පුවත් සේවය වාර්තා කරයි. නරේන්ද්‍ර මෝදි මහතාගේ දිව්රුම් දීමේ උත්සවයට පසුව මෙම පුවත් පත් සාකච්ඡාව පවත්වා ඇති අතර එහිදී “නැවත වරක් ජනාධිපතිවරණය සඳහා ඉදිරිපත් වෙනවාද යන්න තීරණයක් ගන්න මට කිසිම හදිසියක් නැහැ” යයි ශ්‍රී ලංකා ජනාධිපතිවරයා සඳහන් කළේ යැයි මෙහි සඳහන් වේ. පුද්ගලයන් 250කට වැඩි පිරිසක් මරුමුවට පත්කරමින්, අප්‍රේල් මස 21 වැනිදා එනම් පාස්කු ඉරිදා සිදුවූ බෝම්බ ප‍්‍රහාරය සම්බන්ධයෙන් ජනාධිපති මෛත්‍රීපාල සිරිසේන මහතාගේ ආණ්ඩුව කෙරෙහි දැඩි විවේචන එල්ල වී ඇති බවද රොයිටර් වාරුතාවේ සඳහන් වේ.", "URL": "https://lankatruth.com/si/?p=74920", "Category": "පුවත්", "Parent URL": null}