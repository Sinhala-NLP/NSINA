{"Source": "Lankatruth", "Timestamp": "January 16, 2018", "Headline": "දූෂණයට තිත තැබීමටනම් මේ සිස්ටම් එකෙන් පිට පිරිසක් බලයට ගෙන ආ යුතුයි", "News Content": "දූෂණයට තිත තැබීමටනම් පවතින පාලන රටාව තුළින්ම පිරිසක් බලයට ගෙන එනවා වෙනුවට පවතින ක්‍රමයට පිටින් සිතන, රට දියුණු කිරීමට විකල්ප ප්‍රතිපත්තියක් ඇති පිරිසක් බලයට ගෙන ආ යුතු බව පසුගිය 10 වනදා ගම්පහ මිරිස්වත්ත ග්‍රීන් ප්ලැනට් සමූපකාර ශ්‍රවණාගාරයේදී පැවති ‘දූෂණයෙන් තොර ගමක්’ ඇරඹුම කතිකාවේදී එහි පැමිණි දේශකයෝ පැවසූහ. එම අවස්ථාවේදී ප්‍රවීණ සාහිත්‍යවේදී කමල් පෙරේරා, ආචාර්ය නිර්මාල් රංජිත් දේවසිරි, නීතීඥ්‍ය හර්ෂණ නානයක්කාර, වරළත් ප්‍රමාණ සමීක්ෂක, ආචාර්ය චන්දන ජයලත්, රාගම වෛද්‍ය පීඨයේ ප්‍රජා වෛද්‍ය විද්‍යාව පිළිබඳ විශේෂඥ ක්‍රිෂාන්ත අබේසේන සහ කැළණිය විශ්වවිද්‍යාලයේ සමාජ විද්‍යා පීඨයේ මහාචාර්ය චන්දන අබේරත්න යන මහත්වරු දේශන පැවැත්වූහ. එහිදී ඔවුන් දැක්වූ අදහස් පහතින් පල වේ… ප්‍රවීණ සාහිත්‍යවේදී කමල් පෙරේරා මහතා “බර්ටෝල් බ්‍රෙස්ට් සංගීතඥයා, නාට්‍යකරුවා, ලේඛකයා මෙසේ පැවසුවා “මිනිසුන් අවදි නොකරන්නේ නම් ඔබගේ සංගීතයෙන් කුමන ඵලයක්ද, ජනතාවට මාර්ගය නොපෙන්වන්නේ නම් නුඹලාගේ නාට්‍යයෙන් කුමන ඵලයක්ද? අසාධාරණයට අයුක්තියට විරුද්ධව හඩක් නොනගන්නේ නම් නුඹලාගේ ලේඛණ කළාවෙන් ඇති ඵලය කුමක් ද?” දූෂණයෙන් තොර ගමක් හදනවා කියනකොටම හැමෝම කියනවා ඒක හරි හොඳ අදහසක් කියලා. ඒත් ඒක කරන්නේ කොහොමද කරන්න බෑනේ කියලා. එහෙම සාමාන්‍යකරණය වෙලා තියන දූෂණයෙන් තොර ගමක් හදන්නේ කොහොමද කියන එක සමාජයේ සාකච්චාවක් බවට පත් වෙලා තියනවා. මේ කාර්යයේදී සමාජයේ උගතුන්, බුද්ධුමතුන්, වියතුන් ගෙන් සමන්විත සමාජයේ මැද පන්තියට විශාල වගකීමක් තිබෙනවා. අපි මෙතනට සම්බන්ධ වෙන්නේ වෙන කවුරුත් මේකට සම්බන්ධ නොවන නිසා. ආණ්ඩු මාරු කරලා වෙනසක් ඇති කරන්න පුළුවන් කියලා අපි විශ්වාස කරා. දැන් අපිට තේරිලා තියනවා මේ සිස්ටම් එක ඇතුළේ හුදු පුද්ගල මාරු කිරීමකින් මේක කරන්න බැරි බව. අද පොහොට්ටුව හදාගෙන බලයට එන්න දඟලන පිරිස දැක්කම හිතාගන්න පුළුවන් මහින්ද හදපු සිස්ටම් එක ඇතුළේ ඒ අය කොච්චර ඵල ප්‍රයෝජන ගන්න ඇතිද කියලා. ඒ සිස්ටම් එක ඇතුළේ සභාපතිවරයෙක් කාන්තාවන් 100ක් දූෂණය කරපු එක සමරනවා. තව සභාපතිවරයෙක් විදේශිකයෙක් ඝාතනය කරලා ඔහුගේ පෙම්වතිය දූෂණය කරලා මහ උජාරුවෙන් අත් දෙක උස්සගෙන උසාවි යනවා. මේ වගේ ප්‍රාදේශීය නායකත්වයක් තමයි ගොඩ නැගුවේ පහු ගිය කාලේ. මෙහෙම තියන ප්‍රාදේශීය නායකත්වයක් වෙනස් කරනවාද කියන තැනට තමයි අද අපි ඇවිලා තියෙන්නේ. දවසක් අපේ ගෙදරට රාජකාරී කටයුත්තක් සඳහා පැමිණි පුද්ගලයෙක් ඔහුගේ වැඩය අවසන් වී යන්න සූදානම් උනා. මේ මනුස්සයා රාජකෝරී කටයුක්තක් සඳහා පැමිණියත් කිසිවක් නොදී යවන එක මගේ හිතට හරි මදි වගේ දැනුනා. ඉතින් මගේ යටිහිත කිව්වත් ඒක වැරදි කියලා ඒ වැරැද්ද ටිකක් හරි වැදගත් විදියට කරන්න හිතාගෙන මම ඔහුට මා විසින්ම රචිත පොතක් දුන්නා ගෙදර ඉන්න ඉගෙන ගන්න දරුවෙකුට දෙන්න කියලා. මේ මනුස්සයා තව පොතකුත් ඉල්ලගෙන ගියා තමන්ගේ දරුවගේ යාළුවෙකුත් ඉන්නවා කියල්ලා. පස්සෙ දවසක තමයි මට ආරංචි උනේ මේ මනුස්සයා සාමන්‍යයෙන් මෙවැනි වැඩකට රුපියල් 500ක් අය කරන බවත්, ඔහු මිල රුපියල් 250 වෙච්ච පොත වෙනුවට පොත් දෙකක්ම ඉල්ලාගෙන ගියේ තමන්ගේ ගාස්තුව වෙනුවට බවත් කියන එක. මේක තමයි අපි වෙනස් කරන්න ඕන. මේ වෙනකොට අපි දිගින් දිගටම අත්හදා බැලීම් කරලා තියනවා. හැමෝම ජනතා විමුක්ති පෙරමුණ හොඳයි කියනවා. ඒත් හිතේ තියන මොකක් හරි විච්කිච්ඡාවක් හින්දා ඡන්දය දෙන්නේ නැහැ. අපේ ගෙවල් පැත්තේ පාරේ කැන්වසින් යන යූඑන්පී මිනිස්සු ගෙට ගොඩ වෙන්නේ නැතුවම, උඹලා ඉතින් ප්‍රතිපත්තිගරුක මිනිස්සුනේ කියලා අත වනාගෙන යන්න යනවා. ජනතා විමුක්ති පෙරමුණට විරුද්ධ මිනිස්සු උනත් කියනවා ඔවුන් ප්‍රතිපත්තිගරුක මිනිස්සු කියලා. ඒත් ඒ මිනිස්සුන්ට ඡන්දය නොදෙන්නේ ඇයි. මිනිස්සු ජේවීපී එක අත් හදා බලල නෑනේ. දන්න යකා නොදන්න එකාට වඩා හොඳයි කියලා හිතනවා ඇති. පක්ෂයක් අවශ්‍ය පක්ෂයට විතරද? පක්ෂ නායකත්වයට විතරද? මේ සමාජයට පක්ෂයක් අවශ්‍ය නැද්ද? මේ සමාජයට පක්ෂයක් අවශ්‍ය නම් මෙතෙක් කල් අපි අනුගමනය කළ කොළ, නිල්, රතු ප්‍රතිපත්තියෙන් බැහැර වෙලා පොදු ජනතාවගේ අවශ්‍යතා ඉටු කරන පක්ෂයක්, නියෝජනයක් ඇති කර ගන්නේ කොහොමද. මෙන්න මේ කතිකාවත ඇත්තටම අනාගතයට වැදගත්. මං ඉල්ලා සිටිනවා මෙහි සංවිධායකයන්ගෙන්, ප්‍රාදේශීය ආයතන කවුරු පිහිටවූවත් දූෂණයෙන් තොර ගමක්, අසාධාරණයෙන් තොර සමාජයක් කියන මේ සටන් පාඨය අපි ඉදිරියටම ගෙන යමු කියලා. මෙවැනි සාකච්ඡා කලාව සාහිත්‍ය වැනි පුළුල් කතිකාවතක් මට්ටමට ගෙන යා යුතුයි. අසාධාරණයට, සමාජ දූෂණයට, වංචාවට විරුද්ධ ලේඛකයෙක් හැටියට මං ඉල්ලා සිටිනවා හැකි තරම් ජනතා විමුක්ති පෙරමුණේ නියෝජිතයන් අපේ ප්‍රාදේශීය සභා, නගර සහාවලට යවමු කියලා. ඔවුන් සමඟ වැඩ කරමු. මේ කතිකාවත ඉදිරියට ගෙන යමු කියලා.” ආචාර්ය නිර්මාල් රංජිත් දේවසිරි මහතා “අප හැමට තියන අත්දැකීම් අනුව මේ වංචා දූෂණ සමාජයේ මුල්බැසගෙන තිබෙනවා. මීට වසර කිහිපයකට පෙර ඉන්දියාවේ අන්නාහසාරේ කියන පුද්ගලයා දූෂණයට එරෙහිව විශාල ව්‍යාපාරයක් ඉදිරියට ගෙන ආවා. දිල්ලියේද එවැනිම ව්‍යාපාරයක් දියත් වූවා. ඉන්දියාවේ තත්වය තරමක් දරුණුයි. ලංකාවේ තත්වය අපට වෙනස් කර ගැනීමට හැකියාව තිබෙනවා. විශේෂයෙන්ම එය දකුණු ආසියාතික සමාජයේ දේශපාලන ක්‍රමය වර්ධනය වූ ආකාරටත් එක්කම එහි ඇති යම් යහපත් සහ යම් අයහපත් ලක්ෂණ නිසා ඇති වූ දෙයක්. පසුගිය අවුරුදු 100-150 තුළ ශ්‍රී ලංකාවේ ආර්ථික වර්ධනය සහ දේශපාලනය ක්‍රමයේ වර්ධනය අතර විශාල පරතරයක් ඇති වුණා. දේශපාලනය වඩා දියුණු එකක් බවට පත් උණා. අධ්‍යාපනික සහ සංස්කෘතිකත ජීවිතයත් මේකට බලපෑවා. අනෙකුත් රටවල්වලට සාපේක්ෂව දියුණු දේශපාලනික විඥාණයක් අපට පැවතුනා. මෙය තේරුම් ගැනීම බොහොම වැදගත් වෙනවා. අධ්‍යාපන දියුණුවත් සමග හොඳ සමාජ ජීවිතයක් අප බලාපොරොත්තු වෙනවා. ඒ වර්ධිත දේශපාලනික සමාජීය මට්ටමට සරිළන ආර්ථික හැකියාවක් තියෙන්නත් ඕන. අපේ රටවලට විදේශ ආයෝජන නොඑන්නත් එක හේතුවක් වෙන්නේ අපේ ජනයා අඩු පඩියට වැඩ කිරීමට අකැමති වීමයි. අතීතයේ සිදු වූ තරුණ නැගිටීම්වලටද මේ සමාජ දේශපාලන ජීවිතයේ දියුණුවට සාපේෂව සිදු වූ ආර්ථික වර්ධනයේ අඩුවීමද හේතුවක් වුණා. අද සාමාන්‍ය මධ්‍යම පාන්තිකයෙකුට ජීවත් වීම සඳහා රුපියල් ලක්ෂයක්වත් අවශ්‍යවෙනවා. සාමාන්‍ය ගුරුවරයෙකුගේ පඩිය වුණත් රුපියල් 40,000ක් පමණ වෙනවා. එම නිසා දූෂණය කියන එක මේ ක්‍රමය විසින්ම ඇති කරපු එකක්. මේ තුළින් සමාජය ව්‍යසනයකට පත් කරනවා. දේශපාලන ප්‍රභූ තන්ත්‍රය දූෂිතයි. සමාජය තුළ ඉහළට යාමට ලොකු තරගයක් පවතිනවා. නමුත් ඒ සඳහා පවතින අවස්ථාව සීමිතයි. හරියට සුපර් ස්ටාර් වැඩසටහනක් වගේ. ඉහළට යන්න අද සමාජය තෝරන ලේසි ක්‍රමයක් තමයි දේශපාලනය. සමාජ දේශපාලනයේ රෝග විනිශ්චය මේක තමයි. සමාජයේ ඉහළට යන්න පුළුවන් දෙයක් තමයි දේශපාලන ධූරාවලිය. කළුතර ප්‍රදේශයේ සිටි දේශපාලඥයෙක් වන එදිරිවීර ප්‍රේමරත්න මහතාගේ දියණිය ප්‍රකාශ කළ පරිදි කුඩා කළ ඇයගේ රියදුරා ලෙස කටයුතු කර ඇත්තේ වත්මන් පර්ලිමේන්තු මන්ත්‍රී රෝහිත අබේගුණවර්ධන මහතායි. ඔහු අද විශාල ධනස්කන්ධයක් හිමි දේශපාලනයෙකි. මෙහෙම අය තමයි හැම තැනම ඉන්නේ. ප්‍රශ්නේ තියෙන්නේ මේක අපි දන්නවා. ඒත් ඒ දේවල් ගැන උවමනාවෙන් බලන්නේ නැහැ. අපි මේ අය ගැන හෙව්වොත් මෙයාලගේ ශුද්ධ වූ රහස හෙළිදරව් වෙනවා. එහෙම කරනවානන් අපිට තේරුම් ගන්න පුළුවන් මේක වැඩ කරන්නේ කොහොමද කියලා. 2004 මැතිවරණයේදී මගේ ඥාතියෙක් කියනවා මේ සැරේ මගේ මනාප තුන දුන්නේ විජිත හේරත්, අන්ජාන් උම්මා සහ පාලං හොරා යැයි ප්‍රකට පුද්ගලයෙකුට කියලා. ප්‍රතිපත්තිගරුක දේශපාලඥයන් ලෙස විජිතට සහ උම්මාට දෙන ගමන් ඇයි පාලං හොරාටත් දෙන්නේ. අපගේ දේශපාලන දේහයේ තිබෙන රෝගයක රෝග නිධානය ලෙස ඒ දෙස නොබලා ජනතාවගේ ගැළවුම්කාරයා ලෙස ඔවුන් දෙස බැලීමයි. මේක හරි භයානක තත්වයක්. හැම පුද්ගලයෙකුටම රැකියා කිහිපයක් කරන්න සිදුවෙලා තියනවා. වෛද්‍යවරු ප්‍රයිවට් ප්‍රැක්ටිස් කරනවා වගේ. අපි හැමෝම මේ අර්බුධය භාර අරගෙන එහි කොටස්කරුවන් බවට පත් වී සිටිනවා. අපේ මිනිසුන්ගේ විඥාණයේ තිබෙන මේ ද්විත්ව ස්වාභාවයට හොඳම උදාහරණය තමයි, 2004 මැතිවරණයේදී ජවිපෙ මන්ත්‍රීවරු හැම දිස්ත්‍රික්කයකින්ම ඉදිරියට පැමිණීම. අපි යහපත් දේ වගේම අයහපත් දේත් එකවර බලාපොරොත්තු වෙනවා. ගොඩක් අය කියනවා ජනතා විමුක්ති පෙරමුණ හොඳයි කියලා. ඒත් එහෙම කියන අයට හොරෙන් ගස් ටික කපාගන්න, වැලි ටික ගොඩදාගන්න බැරි වෙනවා ජවිපෙ ආවොත්. ඒ නිසා මිනිසුන්ගේ හොද නරක ස්වාභාවයෙන්, හොද ඉස්සරහට ගෙන යන එක දුශ්කර කටයුත්තක් බවට පත් වෙලා තියනවා. මේක නිසා තමයි අපි කියන්නේ මධ්‍යම පාන්තියට මේ කාර්යයේදී ලොකු වගකීමක් පැවරී තියනවා කියලා. මේ අයට ප්‍රධාන ආදායම් මාර්ගයක් තිබෙන නිසා මේ ක්‍රමය වෙනස් කිරීම තුළින් එයාලගේ ආර්ථිකයට එල්ලවන බලපෑම අඩුයි. ඒත් පහළ පන්තිය හිතනවා එයාලගේ ජීවිතේට මේ දේ ගොඩක් බලපායි කියලා. ඒක එහෙම වෙන්නේ නැතිබවත්, දූෂිත ක්‍රමයක් පවත්වාගෙන යාම තුළින් වැඩිපුර ප්‍රතිලාභ ලබන්නේ ඔවුන් නොවන බවත් තේරුම් කරලා දෙන්න ඕන. මධ්‍යම පාන්තික මිනිසුන්ගේ වගකීම වන්නේ එයයි. ඒ වගේම මේ මධ්‍යම පන්තියම තමයි දූෂිත දේශපාලඥයන් රට, ජාතිය, ආගම ඉස්සරහට දානකොට ඔවුන් හොරුවුනත් ඡන්දේ දෙන්නේ. පසු ගිය කාලේ බැසිල් රාජපක්ෂ තමයි මේ දූෂිත යාන්ත්‍රණය නඩත්තු කළේ. ගෝඨාභය රාජපක්ෂ තමයි රට, ජාතිය ඉස්සරහට දාගෙන මේ ක්‍රමය ආරක්ෂා කරගෙන ගියේ. විමල් වීරවංස, පාඨලී, ගම්මන්පිල වගේ අය තමයි මේ දූෂිත ක්‍රමයට මධ්‍යම පන්තියට ගැට ගැසූ සරණේරු ලෙස ක්‍රියා කළේ. සියළුම මධ්‍යම පාන්තිකයින්ට මේ දේ තේරුම් කිරීමට අපහසු වුවත් අපගේ වගකීම තමයි මේ සමාජ ව්‍යසනයේ ස්වාභාවය පිළිබඳව ජනතාව දැනුවත් කරන එක. ඇමරිකන් අධිරාජ්‍යවාදය, යුධ අධිකරණ, එල්.ටී.ටී.ඊ. කුමන්ත්‍රණවත් නිසා නෙවෙයි අපේ සමාජය විනාශ වෙන්න නියමිත. අපි අතරම තියන මේ දරුණු සමාජ පිළිකාව තමයි මේ සමාජය විනාශ කිරීමට නියමිත. ඉන්දියාව වගේ ගත්තොත් ප්‍රචණ්ඩත්වය තුළින්ම විසදුම් සෙවිය යුතු තැනට මේ අර්බුධය උඩු දුවලා. අපේ රටේ ත්තවය වෙනස්. ජනතා විමුක්ති පෙරමුණ ගත්තොත් මුල් කාලයේ ඔවුන් වටා වැඩිපුර එකතුවුනේ තරුණ පිරිස්. නමුත් දැන් පරිණත පුද්ගලයන්ගෙන් යුත් පරිණත දේශපාලන පක්ෂයක් බවට ඔවුන් පත්වෙලා තිබෙනවා. ප්‍රධාන පක්ෂ තුනත් එක්ක අපිට බැහැ මේක කරන්න. මොකද ඒ අය අන්ත දූෂිතයි. මේ පක්ෂ තුනෙන් පරිබාහිරව අපිට තියන එකම විකල්පය ජනතා විමුක්ති පෙරමුණ පමණයි. ජේවීපී එකේ ප්‍රශ්න තියෙන්න පුළුවන්. සර්ව සම්පූර්ණ කිසිම දෙයක් නැහැ. ඉතින් අපි මේ දූෂණයට එරෙහි කතිකාවත පොදු ප්‍රවාහයක් බවට පත් කිරීමට ජනතා විමුක්ති පෙරමුණත් එක්ක එකතු වෙන්න ඕනි කියන එක අවසාන වශයෙන් කියන්න කැමතියි.” නීතීඥ්‍ය හර්ෂණ නානයක්කාර මහතා “සාමාන්‍ය පුරවසියෙක් ලෙසත් වසර 18ක පමණ නීතීඥ්‍ය වෘත්තියේ නිරත පුද්ගලයෙකු ලෙසත් මා මෙන්ම ඔබ සියලු දෙනාම සමාජයේ අත්දකින දෙය නම් ‘මිනිසුන් හැමෝම හොරකන් කරනවා තමයි, පොඩ්ඩක් ගැහුවට කමක් නැහැ, කළින් ආණ්ඩුවත් හොරකම් කරා’ වැනි දුෂණය සාධාරණය කරන ප්‍රකාශයි. මුලින්ම අපි අල්ලස දූෂණය කියන්නේ මොකක්ද? ඉන් ඇතිවන සමාජ ආර්ථික බලපෑම, ඒ සඳහා අපගේ දායකත්වය සහ එය නවත්වා ගන්නේ කෙසේද? කියන එක දැනගෙන සිටීම වැදගත් වෙනවා. කිසිකෙනෙකු අල්ලස් දෙන්නේ කැමැත්තෙන් නෙවෙයි. මූලික වශයෙන් යම් සේවාවක ගුණාත්මක බවේ අඩුවීමක් අල්ලසක් සඳහා මගපාදනවා. මහා පරිමාණ කටයුතුවල දී මෙන්ම එදිනෙදා ජීවිතයේ කටයුතුවලදී නගර සභාවකට, පාසලකට, රජයේ ආයතනයකට ගියවිට අල්ලස් නොදී අදාල වැඩය කරගැනීමට නොහැකි තත්වයක් අද උදාවෙලා තියනවා. අත්තක් කපා ගැනීමට විදුලි මණ්ඩලයට දැනුන් දුන්නම විවිධ හේතු දක්වමින් එය ප්‍රමාද කරනවා. අධිකරණය තුළ නීතීඥ්‍යවරයෙකුට පවා ‍කටයුතු කර ගැනීමට අපහසු වී තිබෙනවා. යම් ප්‍රදේශයක ක්‍රියාත්මක කරන යම් ව්‍යාපෘතියක් සඳහා අනුමැතිය නොලැබුණහොත් රැකියා විශාල ප්‍රමාණයක් අහිමි වීමට එය හේතුවක් වෙන්න පුළුවන්. දූෂණයෙන් පිරුණු රටක සෞඛ්‍ය ප්‍රශ්න වැඩියි. පී.එච්.අයි. මහත්තයා ආහාරවල සුරක්ෂිතභාවය තීරණය කරන්නේ තමන්ට ලැබෙන මුදල අනුව. දූෂණය කියන දේ අපේ ජීවිතවලට බලපෑවත්, පහසුවෙන් අපිට ඒය තේරුම්ගන්න බැරි වෙලා තියනවා. අපගේ ජීවන තත්වය පවා පහළට ඇද දමන දූෂණය යම් තැනකට ගොස් අපගේ කටයුත්තක් ගුණාත්මකභාවය යුතුව ඉටුකර ගැනීම අප සතු මුදල් ප්‍රමාණයට අනුව තීරණය වෙනවා. විධිමත් බැහැර කිරීමේ ක්‍රියාවලියක් නොමැතිකමින් සහ ඒ ආශ්‍රිතව පවතින දූෂණ වංචා හේතුවෙන් විශාල පරිසර දූෂණයක් සිදුවෙනවා. පසුගිය ආණ්ඩුව සමයේ කැනඩාවේ වෙසෙන තරුණයෙක් ඉදිරිපත් කළ කුණු ප්‍රතිචක්‍රීකරණය සහ ඒ ආශ්‍රයෙන් පොහොර, ජීවවායු නිෂ්පාදනය කිරීමේ ව්‍යාපෘතිය අහක දැමීමට සිදුවූයේ ආණ්ඩුවේ පුද්ගලයන් විසින් එහි 51%ක කොටස් ඉල්ලූ නිසායි. දූෂණයට විරුද්ධව අප දරන පොදු මතය, අපගේ පෞද්ගලික වැඩක් කරගන්න ගියාම පැත්තකට කරන අපි, කීයක් හරි දීලා වැඩේ කරගන්නවා. එතැනින් නොනැවතී තව කෙනෙකුටත් කියනවා අදාල පුද්ගලයට කීයක් හරි දීලා වැඩේ කර ගන්න පුළුවන් කියලා. අපි වංචාවක් කරලා නොදැනුවත්වම ඒ වංචාවම කිරීමට තවත් අය පොළඹවනවා. අපගේ මේ වැරදි ආකල්ප වෙනස්කර ගත යුතු වෙනවා. ආණ්ඩුවකට පුළුවන් ට්‍රැෆික් ලයිට් දාන්න. ජනතාව වශයෙන් අපි සදාචාර සම්පන්න වෙන්න වෙනවා රතු ලයිට් වැටුණාම යන්නේ නැතුව ඉන්න. අපේ රටේ තමයි මොකක් හරි වැඩක් කර ගන්න රාජ්‍ය ආයතනයකට යන්න කලින් අඳුනන කවුරුහරි ඉන්නවද කියලා බලන්නේ. අපි බදු ගෙවලා මේ ආයතන නඩත්තු කරන්නේ හොඳ සේවාවක් ලබා දෙන්න ඕනි නිසයි. එකපාරටම වැඩිපුර සල්ලි හම්බ වෙලා ලොකු ප්‍රාඩෝ එකක යනකොට අපි ඒ මනුස්සයා දිහා සැකෙන් බලන්න ඕන. ආණ්ඩුවේ රස්සාවක් කරන ඊයේ බස් එකේ ගිය මනුස්සයා අද කොහොමද වාහන දෙකක් තියාගෙන ඉන්නේ කියලා, අදායම් දෙපාර්තුමේන්තුවේ වැඩ කරපු මනුස්සයා කොහොමද තට්ටු 08ක ගෙයක් ගැහුවේ කියලා සොයා බලන්න ඕන. නමුත් අපි අතින් ඒක වෙන්නේ නැහැ. මුන් හොරු තමයි කියනවා. ඒත් අර මනුස්සයා ප්‍රාඩෝ එකෙන් බැහැලා ඇවිත් පොඩි තට්ටුවක් දාලා කතා කරාම ඔක්කොම අපිට අමතක වෙනවා. ‘හරි ඉතින් පොඩ්ඩක් හොරකම් කරාට හරි හොඳ මිනිහා’ කියලා කියනවා. මෙය අපි හෙළා දැකිය යුතු, වැරදියි කියලා විවේචනය කළ යුතු පුද්ගලයින්ට ප්‍රසිද්ධිය ලබා දෙනවා විතරක් නෙවෙයි අවසානයේ ඡන්දය දීලා පාර්ලිමේන්තු මන්ත්‍රීවරු, ඇමතිවරු බවට පත් කරනවා. මේ අවස්ථාව උදාවෙලා තියෙන්නේ ලොකු ප්‍රතිපත්ති, ලොකු ඉතිහාසවලට ඡන්දේ දෙන්න නෙවෙයි. අපගේ දෛනික ජීවිතයේ කටයුතු වන ළමා හා මතෘ සායන, අධ්‍යාපන, පාරවල් සහ කාණු පද්ධති වැනිදේ පිළිබඳ තීරණ ගන්න පුළුවන් පුද්ගලයන් නගර සභාවට, ප්‍රාදේශීය සභාවට පත්කරලා යවන එකයි වැදගත් වෙන්නේ. මෙදා පාරත් ප්‍රධාන පක්ෂ දෙකෙන් 94 දෙනෙක්ම පාතාලයට, විවිධ අපරාධවලට සම්බන්ධ අය. මේ කට්ටියටම අයෙත් ගම භාර දෙනවද කියලා හිතන්න කාලය ඇවිත්. අපේ ගමට කැපුවත් කොළ, කැපුවත් නිල්, කැපුවත් රතු කියලා අදාල වෙන්නේ නැහැ. ගමෙන් හොරෙක් පත් කර ගත්තොත්, උඩ බලාගෙන කෙළ ගහගත්තා වගේ වැඩක් තමයි වෙන්නේ. ඒ වැරැද්ද නොකර අපි පත් කර ගන්න ඕන අවංක අපේ දේවල් හොරකම් නොකරන කෙනෙක්. හැබැයි අපි මෙතනදී අපේ මමත්වය ඔස්සේ ගිහින් මට අරක දෙන්න මේක දෙන්න කියනවානන් ඒ දේ කොහෙත්ම අනුමත කරන්න බැහැ. ඒ වෙනුවට ගමට පාරක්, අපේ ළමයින්ට ඉස්කෝලයක්, අපේ ගමට ලයිට් කණුවක් වැනි පොදු ඉල්ලීම් සිදුකළ යුතුයි. අපි මමත්වය තුළ ඇලිලා ඉන්නවානම් දූෂණ වංචා නැති කරනවා කියන එක හීනයක් විතරයි. අපි දූෂණයට විරුද්ධව කතා කරනකොට මිනිස්සු අපිට කියනවා අපි ජනතා විමුක්ති පෙරමුණේ කියලා. ඒකෙන්ම අපිට තේරෙනවා ජේ.වී.පී. එක ගැන ජනතාවගේ තියන ආකල්පය. මම ජේ.වී.පී. පක්ෂ සාමාජිකයෙක් නොවුනත් දූෂණ වංචා ගැන කතා කරනකොට අපිත් ජේවීපී කියනවානම් මං කැමතියි ඒ ලේබල් එක ගහගන්න. ඒ වගේම මම කියන්න කැමති මේ පාර ජනතාවට තියෙන්නේ තේරීම් දෙකයි. එ් හොරකම් කරන අයද ජේ.වී.පී ද කියන එකයි.” වරළත් ප්‍රමාණ සමීක්ෂක, ආචාර්ය චන්දන ජයලත් මහතා “මම මේ අවස්ථාවට සහභාගී වන්නේ වෘතිකයෙක් විදිහට වඩා නිදහස් අධ්‍යාපනයේ ඵල ප්‍රයෝජන ගත්තු සාමාන්‍ය රට වැසියෙක්, පුරවැසියෙක් විදිහටයි. මගේ වෘත්තිය ප්‍රමාණ සමීක්ෂණ විද්‍යාව. අද ඉදිකිරීම් ක්ෂේත්‍රය ගත්තාම අන්ත දූෂිත තත්වයට පත් වෙලා ඉවරයි. පහු ගිය වසර 10-15 තුළදී මේ තත්වය විශාල වශ‍යෙන් වර්ධනය වුනා. අතීතයේ අපි ජය ගඟ වැනි තාක්ෂණයෙන් ඉතා ඉහළ, පරිසර හිතකාම්, දිගුකල් පවතින අදටත් පවතින වැව් අමුණු නිර්මාණය කලා. නමුත් මෑතකාලීනව විශේෂයෙන්ම සමනළ වැව වැනි පරිසර සහ තාක්ෂණික ශක්‍යතා අධ්‍යනයන් කිසි ලෙසකින්වත් සළකා නොබලා කළ ව්‍යාපෘති අසාර්ථක වෙලා තියනවා. යහපාලනය ගෙනෙන්න කැපවුන වෘත්තිකයෝ විදිහට අපිට තියෙන්නේ බරපතල කණගාටුවක්. සැම මැතිවරණයක්ම වැදගත්. නෝනාවරුනි මහත්වරුනි, පිට රටවල යහපාලනය පටන් ගන්නේ ජනතාවගෙන්. යහපාලනය කියලා අදහස් කරන්නේ ජනතාව එක්ක යන ගමනක්. කුඩාම ප්‍රාදේශීය දේශපාලන අධිපත්‍ය ලෙස ගමේ සාම්ප්‍රදායික දැනුම කාණ්දු කර ගනිමින්, නිලධාරීන් සමඟ අන්‍යෝනය අවබෝධයකින් යුතුව ඉදිරි ගමනක් යන්න අරමුණු කර ගන්නවා කියන එක. මොකද අපේ ගම ගැන අපි දන්න තරම් පිට අය දන්නේ නෑනේ. අපි කරන කිසිම ව්‍යාපෘතියකට ප්‍රතිපත්තිමය පිළිගැනීමක් නැහැ. කාගේ හෝ තීණ්දුවක් ඔහේ ක්‍රියාත්මක කරනවා. ආසන්නම අවස්ථාව මධ්‍යම අධිවේගී මාර්ගය. පහු ගිය ආණ්ඩුවෙයි මේ අණ්ඩුවෙයි කිලෝමීටර් එකක වෙනස බිලියන 1.8ක් පමණ වෙනවා. අපිත් එක්ක එකට හිටපු මිත්‍රයන් රාජ්‍ය ආයතනවල ඉන්නවා. ඒ අය තමයි මේ විස්තර කියන්නේ. මේ අවස්ථාවේ මේ රටේ සියලුම මධ්‍යම පාන්තික වෘත්තිකයන්ගෙන් අපි ඉල්ලා සිටිනවා ඉදිරියට එන්න කියලා. උගත් බුද්ධිමත් පිරිස නිහඩව සිටින තාක් කල්, ප්ලේටෝ පැවසූ පරදි ඔවුන්ට සිදුවන්නේ නූගත් පාලකයන්ට යටත් වී සිටීමටයි. ගම්පහ දිස්ත්‍රික්කයේ සියලුම විද්වත් පිරිස්වලින් අපි ඉල්ලා සිටිනවා අශ්වයාගේ දත් ගණන් කර කර ඉන්නේ නැතුව, අතීතක්කාමී වෙන්නේ නැතුව, පුද්ගලික විවෙචන පසෙක තබා විශේෂයෙන්ම ජනතා විමුක්ති පෙරමුණ පිළිබඳ විවේචන අපිටත් තියනවා ඒවා වෙනම බේර ගන්න ගමන් දූෂණයට එරෙහි හොඳ කතිකාවතක් ගොඩනඟමු. ඡන්දයක දී නියෝජිතයන් පත් කර ගැනිමේ දී සළකා බැලිය යුතු නිර්ණායක ජනතාවට පැහැදිළි කර දිය යුතුයි. ඒ සඳහා ලොකු වගකීමක් සහ වගවීමක් අපට තියෙනවා. මේ වගකීමට උර දුන්නු දූෂණයෙන් තොර ගමක් කතිකාවතට ප්‍රණාමය පුද කරනවා.” රාගම වෛද්‍ය පීඨයේ ප්‍රජා වෛද්‍ය විද්‍යාව පිළිබඳ විශේෂඥ ක්‍රිෂාන්ත අබේසේන. “අද අපි කියනවා අපේ රට ධර්මද්වීපයක් කියලා, ඒක ඇත්තද. සමහරු කියනවා මේ රටේ ජීවත් වෙලා වැඩක් නැ කියලා. පුළුවන්කමක් තියනවනන් අපි රට යනවා, බැරිමනන් අපි අපේ දරුවෝ හරි රට අරිනවා. මේක තමයි අපේ රටේ ගොඩක් මිනිස්සු කියන කතාව. දූෂණයෙන් තොර ගමක් ගොඩ නැගීමට පෙළගැසි සිටින අප එසේ සිතිය යුතු වන්නේ නැහැ කියලා මම හිතනවා. අපිට ඕන මේ දූෂණය නතරකොට අපේ රට වෙනස් කරන්න. රට පනින්න නෙවෙයි අපිට අවශ්‍යතාවය වෙලා තියෙන්නේ. ඉස්කෝලයලකට ළමයෙක් ඇතුළත් කරන කොටම අල්ලස් දීමක් සිදු කරනවා. විභාග ලියනකොට සමහර ගුරුවරු විභාග වංචාවලට ඉඩ දෙනවා. මේක තමයි දූෂණයේ මුල. පසුගිය කාළේ බස්නාහිර පළාතේ දෙවනි වාරයේ සාමාන්‍යපෙළ ප්‍රශ්න පත්‍ර කලින් පිට කිරීමක් වාර්ථා වුණා. බළධාරීන්ගෙන් ඇහුවම එයලා කියනවා, අපි හැමෝම දන්නවා ඒ ගැන ඒත් කතා කරන්න ගිහින් කළු පැල්ලම් ගා ගන්න බැහැ කියලා. තුන්වන වාරයේත් ඒ වැරැද්දම ආයේ වෙනවා. මේ දූෂණය කියන එක පාසලෙන් තමයි පෝෂණය කරන්නේ. අද පළමු වසරේ සිට දහතුන වසර දක්වා ටියුෂන් යන්න වෙලා තියෙනවා. ලොකු තරගයක් ඇති වෙලා තියනවා. ඇයි මේ. පාසල්වල තියන පහසුකම්වල තියන විෂමතාවය තමයි මේකට හේතුව. මේ සමාජයම දූෂණයෙන් වෙළිලා. ඒක තමයි මේ සිස්ටම් එක. කොහොමද ඒක වෙනස් කරන්නේ. පෞද්ගලික අධ්‍යාපනයටත් එල්ලවන චෝදනාවටත් හේතුවක් මේ පළමු වසරේ සිට පෝෂණය වෙමින් එන දූෂණය. සුදුසුකම් නොමැතිවිට මුදල් මඟින් ඒවා ලබා ගන්න පෙළඹෙනවා. සයිටම් ගැන කතා කරනවා, මහ බැංකු වංචාව ගැන කතා කරනවා. හොරාම හොරකම ගැන කතා කරලා ඔක්කොම අවුල් කරලා දානවා. ලෙඩක් හැදිලා ප්‍රතිකාරයක් ගන්න ඉස්පිරිතාලයට ගියාම අදුනන අය හොයන්න වෙලා තියනවා. හැම අංශයක්ම හැම අතින්ම දූෂිතයි. පළාත් පාලනයට අදාල ප්‍රාථමික සෞඛ්‍ය සංරක්ෂණය සළකා බැලුවහොත් කුණු ගෙනියන්නේ නැහැ, එකට නිසි යාන්ත්‍රණයක් නැහැ. මේ දූෂිත ක්‍රමය වෙනස් කිරීමට ඔබ අප එකම බෝට්ටුවක නැගලා ඉන්නේ. අපි එකතු වෙමු. මේ සමාජ ක්‍රමය වෙනස් කිරීමට නිල්, කොළ දේශපාලනයට බැහැ කියන එක අවුරුදු 70ක් තිස්සෙ ඔප්පු කරලා තියනවා. මේ වෙනස ගමෙන් අරම්භ කරමු. දූෂණයට විරුද්ධ අපේක්ෂකයන් ඉන්නේ ජනතා විමුක්ති පෙරමුණට විතරයි කියන එක විවාදයක් නැහැ. මමත් ජනතා විමුක්ති පෙරමුණේ සාමජිකයෙක් නොවුණත් ඔවුන් ඔවුන්ගේ සංස්කෘතිය තුළ හොදාකාරවම ඔප්පුකොට තිබෙනවා දූෂණයට ඉඩක් නැහැ කියලා. මේ කතිකාවත මහජන ව්‍යාපාරයක් බවට පරිවර්ථනය කිරීමට අවශ්‍යයි. ඒ සඳහා ගමේ සිටින් සියලු පක්ෂවල පිරිස්වලට ආමණ්ත්‍රණය කළ යුතුයි. අද දවසේ අපගේ කාර්යභාරය මේ පණිවිඩය අපගේ අසල් වැසියන් වෙත ගෙන යන එකයි.” කැළණිය විශ්ව විද්‍යාලයේ සමාජ විද්‍යා පීඨයේ මහාචාර්ය චන්දන අබේරත්න “අද දවස වනවිට විවිධ ක්ෂේත්‍රවල ස්වාධීනව මේ රට වෙනත් තලයකට රැගෙන යා යුතුයැයි සිතන බහුවිධ දේශපාලනික, ආගමික සහ වෙනත් ක්ෂේත්‍ර නියෝජනය කරන අප සියලු දෙනා නමක් නැති සංවිධානයක් යටතේ එක තැනකට ඒකරාශී වී තිබෙන්නේ වෙනසකට ඇරඹුමක් ලබා ගැනීමටයි. පෙබරවාරි 10 මැතිවරණය දිනා ගැනීමට දායකත්වය ලබා දුන් සියලු පාර්ශවයන්ට අපගේ ස්තූතිය ප්‍රකාශ කරමින්, පෙරට වඩා ව්‍යුහාත්මක වෙනසකින් පවත්වන මෙවර මැතිවරණය ගුණාත්මක වෙනසකින් ආරම්භ කිරීමට සහ එය රටේ නව දේශපාලන සංස්කෘතියක් නිර්මාණය කිරීමට පූර්විකාවක් කර ගැනීමේ අරමුණ පෙරදැරි කරගෙන මෙම සාකච්ඡා මාලාව ආරම්භ කිරීමට කටයුතු සංවිධනය කරනු ලැබුවා. විශ්ව විද්‍යාල, නීතීඥය සහ විවිධ ක්ෂේත්‍ර තුළ දූෂණය සාමාන්‍යකරණය වී ඇති අතර ශ්‍රමය වගුරන පහළම තලයේ කම්කරුවගේ සිට ඉහළ තලයේ නිළධාරීන් දක්වා මේ දූෂණයෙන් නිදහස් කර ගැනීමේ අවශ්‍යතාවයක් තිබෙනවා. මේ සඳහා විව්ධ ක්ෂේත්‍ර නියෝජනය කරන අවබෝධයක් සහිත පුද්ගලයන්, ප්‍රාමාණික බුද්ධිමතුන් සියළු දෙනාටම ලොකු වගකීමක් පැවරී තිබෙනවා. විශේෂයෙන්ම අප විසින් පත්කර යවන නියෝජිතයන් දූෂණය කොතෙක් දුරට පෝෂණය කරයිද, අරටු බස්සවයිද, උඩු දුවවයිද එසේනම් අපිත් ඒ සඳහා වක්‍රව දායකත්වය සපයා ඇති බව අකැමැත්තෙන් වුව පිළිගැනීමට සිදු වෙනවා. ප්‍රධාන යැයි කියා ගන්නා දේශපාලන පක්ෂවල දේශපාලන භාවිතාව හොඳින් අප දන්නවා. නැවතත් එම ආයතන තුළ පැරණි පාලන රාමු, ආර්ථික ක්‍රියාකාරකම්, ඊණියා සංවර්ධන ව්‍යාපෘති ක්‍රියාත්මක කරගෙන යාමට ඉඩ දෙනවාද කියන එක අපි කල්පනා කරන්න ඕන. දූෂණයෙන් තොර ගමක් නිර්මාණය කිරීමට, ඉන් නොනැවති මුළු රටම දූෂනයෙන් නිදහස් කරගෙන වඩාත් හොඳ සමාජයක් නිර්මාණය කිරීම උත්තුංග අරමුණ කරගත් මෙම කතිකාවත අපි සියලුදෙනාට වඩා හොඳ අවස්ථාවක් ලෙස සැළකීමට පුළුවන්. සිංහල, දෙමළ, මුස්ලිම් සියළුම ජන කොටස් වලට වඩා යහපත් දේශයක් නිර්මාණය කර ගැනීමේ අභිලාෂය මුදුන්පත් කර ගැනීමේ අරමුණෙන් මෙම සංවාදයට දායකත්වය ලබා දෙන අතරම ඔබගේ වැඩබිමට, පාසලට, ගොවිබිමට, ඥාතියා වෙත මෙම පණිවිඩය ගෙන යන ලෙසටත් අපි ඔබ සියලු දෙනාගෙමන්ම ගෞරවයෙන් ඉල්ලා සිටිනවා”", "URL": "https://lankatruth.com/si/?p=46275", "Category": "පුවත්", "Parent URL": null}