{"Source": "Lankatruth", "Timestamp": "June 30, 2019", "Headline": "අත්අඩංගුවේ පසුවූ සහරාන්ගේ ගෝලයෙකු TID යට භාරදෙයි", "News Content": "අප්‍රේල් 21 ප්‍රහාරයට නායකත්වය දුන් සහරාන් හෂීම් සමඟ සෘජු සබඳතා පවත්වා ඇති බවට අප්‍රේල් 29 වැනිදා අත්අඩංගුවට ගෙන දින 90ක රැඳවුම් නියෝග ලබාගෙන සිටි ගාල්ල තනිපොල්ගහ පදිංචිව සිටි මොහොමඩ් කාදර් මොහොමඩ් ෂස්නි (29) නැමති සැකකරු ත්‍රස්ත විමර්ශන ඒකකයට භාරදී තිබේ. අදාල සැකකරු සහරාන් සමඟ සෘජු සබඳතා පවත්වා ඇති බවටත් මුස්ලිම් දේශයක් බිහිකිරීම උදෙසා ජීවිතය පූජා කිරීමට සහරාන් ඉදිරියේ දිවුරුම් දී ඇති බවත් මූලික විමර්ශනවලදී අනාවරණය වී ඇත. අත්අඩංගුවට ගන්නා අවස්ථාවේ සැකකරු බියගම ප්‍රදේශයේ පෞද්ගලික ආයතනයක ගණකාධිකාරීවරයෙකු ලෙසත් ඉංග්‍රීසි පන්ති පවත්වන ගුරුවරයෙකු ලෙසත් සේවය කරමින් සිට තිබේ. සැකකරුගේ බිරිඳට අයත් මල්වාන ප්‍රදේශයේ පැවති නිවසක සාදයක් සඳහා සහරාන් ඇතුළු පිරිස සහභාගීව ඇති බවත් අනතුරුව බියගම උත්සව ශාලාවක සම්මන්ත්‍රණයක් ද පවත්වා ඇති බවත් හෙලිව ඇතැයි පොලීසිය පවසයි. එහිදී එක්දින පුහුණුවක් ද මාතලේ ස්ථානයකදී දින දෙකක ආයුධ පුහුණුවක් ද ලබාඇති අතර එම පුහුණුව සඳහා 25 දෙනෙකු පමණ සම්බන්ධ වී ඇතැයි පොලීසිය පවසයි. මේ වනවිට එම සියලු දෙනා ත්‍රස්ත විමර්ශන ඒකකය භාරයේ සිටින බැවින් සහ එම පරීක්ෂණ කටයුතුවලට සහයක් ලෙස අදාල සැකකරු ත්‍රස්ත විමර්ශන ඒකකයට භාර දෙන බව ගාල්ල පොලීසිය පැවසීය.", "URL": "https://lankatruth.com/si/?p=76693", "Category": "පුවත්", "Parent URL": null}