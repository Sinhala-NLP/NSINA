{"Source": "Lankatruth", "Timestamp": "April 14, 2023", "Headline": "අනුර දිසානායකගේ අලුත් අවුරුදු පණිවිඩය", "News Content": "අලුත් දේශපාලන ගමනක් ඇරඹීමට අලුත් අවුරුද්ද අලුත් ජවයක් වනු ඇතැයි සඳහන් කරමින් ජනතා විමුක්ති පෙරමුණේ නායක අනුර දිසානායක අලුත් අවුරුදු සුභ පැතුම් පණිවිඩය නිකුත් කරමින් සඳහන් කරයි. අනුර දිසානායකගේ සුබපැතුම් පණිවිඩයේ මෙසේ ද සඳහන් කර තිබේ. “අලුත් අවුරුද්ද උදාවීම නිමිත්තෙන් සිංහල සහ දෙමළ ජනතාව විසින් උත්සවාකාරයෙන් සමරනු ලබන මහා සංස්කෘතික උත්සවය වෙනුවෙන් අපි සුභාශිංශන එක්කරනු කැමැත්තෙමු. සාම්ප්‍රදායික විශ්වාසය අනුව සූර්යයා මීන රාශියේ සිට මේෂ රාශියට මාරු වෙමින් චක්‍රයක් සම්පූර්ණ කිරීම අලුත් අවුරුදු උදාව ලෙස සැලකෙයි. සෑම අතකින්ම අලුත් බව හා බැඳෙන බවට විශ්වාසය කෙරෙන අලුත් අවුරුදු උත්සවය, ශ්‍රී ලාංකේය ජන ජීවිතයට සාධනීය ලෙස බලපාන සමාජ සංසිද්ධියකි. නිවසේ ඇති ද්‍රව්‍යවල සිට පුද්ගල ජීවිතයේද පවත්වාගෙන පැමිණි අනවශ්‍ය දෑ ඉවත් කර නැවුම් බවකින් පුරවා ගැනීමට මෙන්ම මෙතෙක් තමන් ආ ගමන දෙස අලුතින් සිතා බැලීමටද එය විසින් ජනතාවට ලබා දෙන ඉඩකඩ සුවිශේෂය. දිනෙන් දින තීව්‍ර වෙමින් පවතින ආර්ථික අර්බුදය තුළ බොහෝ දෙනෙකුට තමන් එතෙක් පවත්වා ගෙන ආ ජීවිතය පවා නඩත්තු කරගැනීම අභියෝගයක් බවට පත්වෙමින් තිබේ. අතිමහත් ජනතාවකට නව අවුරුදු සැමරීම පිළිබඳව සිතීම පවා වේදනාකාරී අත්දැකීමකි. ඒ, පසුගිය වසර 75ක කාලය පුරාවටම ශ්‍රී ලංකාවේ බලයට පත් ආණ්ඩුවල මෙන්ම වත්මන් ආණ්ඩුවේද ජනතා ගැටලු විසඳීමේලා අසමත්කම, දූෂිතභාවය සහ නාස්තිය විසින් ඇති කරන ලද තත්වය නිසාය. කෙසේ වුවද මේ සියල්ලේ බර අවසානයේ පැටවී ඇත්තේ ජනතාව මතය. චක්‍රයක් සම්පූර්ණ කරමින් අලුත් අවුරුද්ද උදාවන නමුදු, පැවති හා පවතින පාලනයන් විසින් ලාංකේය සමාජය ගමන් කරවා ඇත්තේ ජනතා අපේක්ෂා සුන් කරන එකම දුෂ්ට චක්‍රයකය. මෙම දුෂ්ට ගමන් මාර්ගයෙන් රට මුදා ගෙන ජනතාවගේ ගැටලු සැබෑවටම විසඳන නව චක්‍රයක් දක්වා මාරු වීමට රටක් හා සමාජයක් ලෙස අදිටන් කර ගත යුතුව ඇත. මෙතෙක් රට විනාශකාරී ගමනක රැගෙන ආ දූෂිත හා දුෂ්ට ආර්ථික ප්‍රතිපත්තියම පුනරුච්චාරණය කරනු හැරෙන්නට විකල්ප ආර්ථික උපායමාර්ගයක් මෙම දුබල පාලකයින්ගෙන් අපේක්ෂා කළ යුතු නොවේ. ඔවුන් තමන් විසින්ම පීඩාවට පත් කරන ලද ජනතාවට දවස ගෙවා ගැනීමේ විසඳුම ලෙස දැන් පෙන්වන්නේ රාජ්‍ය සම්පත් විකුණා දැමීමය. පවත්නා දුෂ්ට සමාජ ආර්ථික චක්‍රයෙන් ඉක්මණින් බැහැර විය යුතු බවටත් වඩා මානුෂීය හා සාධාරණ සමාජයක් වෙතට මාරු විය යුතු බවටත් පවතින අසාර්ථක සමාජ ආර්ථික ක්‍රමය විසින් අපට බල කරනු ලැබ ඇත. අලුත් අවුරුද්ද විසින් අපට යෝජනා කරන අලුත් බවට, නව සමාජ ආර්ථික ක්‍රමයක් ගොඩනගන දේශපාලනයක් සමග පෙළගැසීම පිළිබඳ අපේක්ෂාවද එකතු විය යුතුය. වසර 75ක රටේ පොදු අසාර්ථක ගමනද ගෙවුණු වසරක කාලයේ දේශපාලන අත්දැකීම් විසින්ද සියලු දෙනාට ඒ පිළිබඳව විවේක මනසින් සිතා බලන්නට අවස්ථාව උදා කර දී ඇත. ජනතාවාදී පාලනයක අවශ්‍යතාව පිළිබඳ රට පුරා නැගී එන ජනතා පෙළගැස්මේ පදනම වන්නේ එයය. රටටත් ජනතාවටත් සැබෑ ජයග්‍රහණ අත්පත් කර දෙන සහ අලුත් සමාජයක් ගොඩනඟන අලුත් දේශපාලන ගමනක් ඇරඹීමට අලුත් අවුරුද්ද අලුත් ජවයක් වනු ඇතැයි අපි බලාපොරොත්තු වෙමු.”", "URL": "https://lankatruth.com/si/?p=146352", "Category": "පුවත්", "Parent URL": null}