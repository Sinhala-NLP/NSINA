{"Source": "Lankatruth", "Timestamp": "January 27, 2023", "Headline": "තවත් සීනි බදු වංචාවක්ද?", "News Content": "රේගුව විසින් පසුගියදා සිදු කළ සුවිශේෂී වැටලීමකදී නීතියේ රැහැනට හසුකරගත් සුදු සීනි ලෙස හඳුන්වා වංචාසහගත ලෙස ගෙනඑන ලද දුඹුරු සීනි තොගයට අදාළ, රුපියල් කෝටි 18කට අධික දඩ මුදල නොගෙවා එම සීනි තොගය රේගුවෙන් මුදා ගැනීමට සූදානම් වන බවත්, ඊට ප්‍රබල ඇමතිවරයෙකුගේ උපකාර හිමිවෙමින් තිබෙන බවත් වාර්තා වේ. මෙම සීනි තොගය පරීක්ෂා කිරීමේදී එහි සුදු සීනි තිබී ඇත්තේ කිලෝ 607,350ක් පමණ වන අතර එහි රතු සීනි කිලෝ 607,550ක් තිබී ඇත. මෙම සුදුසීනි තොගයේ දඩ මුදල රුපියල් කෝටි 02කි. එහෙත් රතු සීනි තොගයේ දඩමුදල රුපියල් දාසයකෝටි අනූදෙලක්ෂ අනූතුන්දහස් හත්සියහැත්තෑ අටකි (රු. 169,293,778). එම සීනි වංචාව සම්බන්ධයෙන් රේගුවේ පැවති නඩු විභාගයේදි එම ජාවාරම්කාර ව්‍යාපාරිකයාට රුපියල් ලක්ෂ 05ක පුද්ගලික දඩයක්ද නියම කර ඇති අතර ඔහු එය ගෙවා නිදහස්ව ගොස් ඇත. දහඅටකෝටි අනූදෙලක්ෂ අනූතුන්දහස් හත්තිසිය හැත්තෑ අටක් (189,293,778) වන මුළු දඩ මුදල නොගෙවා එම දඩ මුදලෙන් 25%ක ප්‍රමාණයකට එනම් මුළු දඩ මුදලෙන් හතරෙන් එකක මුදලක් සඳහා බැංකුවකින් ලබා ගන්නා අණාකර පත්‍රයක් පමණක් තබා රේගුවේ ලියුමකින් දෙන ලද සහතිකයක් මත එම සීනි කිලෝ දොලාස්ලක්ෂ දාහතරදහස් නවසියයක (Kl 1,214,900) තොගය නිදහස් කරගැනීමට සූදානම් වන බව වාර්තාවේ. පසුගියදා පැවති ජාත්‍යන්තර රේගු දිනයට සමගාමීව පැවති උත්සවයකට පැමිණි රාජ්‍ය මුදල් ඇමති රංජිත් සියඹලාපිටිය විසින් රේගු අධ්‍යක්ෂ ජෙනරාල් හට උක්ත ආකාරයට අදාල සීනි තොගය නිදහස් කිරීමට වාචිකව උපදෙස් ලබා දී ඇතැයි අභ්‍යන්තර ආරංචිමාර්ග වාර්තා වේ. කෙසේ වෙතත් මෙම සීනි තොගය ලබන මස පළවෙනිදාට (02.01) පෙර නිදහස් කර නොගතහොත් රාජසන්තක වන අතර, ඊට පෙර ඉදිරි දින කිහිපය තුළ අදාල සීනි තොගය උක්ත ආකාරයට නිදහස් කර ගැනීමට අදාල වංචාකාරී ව්‍යාපාරිකයා සූදානම් වෙමින් සිටින බවද වාර්තා වේ. මෙම වංචාකාරී ව්‍යාපාරිකයා මීට පෙර අවස්ථා 20කට අධික වාර ගණනකදී රේගුවට සිදු කළ වංචාවන් සම්බන්ධයෙන් ශ්‍රී ලංකා රේගුවෙන් දඩුවම් ලබා ඇති පුද්ගලයෙකු බවද පැවසේ.", "URL": "https://lankatruth.com/si/?p=144135", "Category": "පුවත්", "Parent URL": null}