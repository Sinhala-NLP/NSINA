{"Source": "Lankatruth", "Timestamp": "March 30, 2012", "Headline": "දේශපාලනඥයෙක් කප්පම් ඉල්ලනවා – නැගෙනහිර NGO කියයි", "News Content": "නැගෙනහිර පළාතේ ක්‍රියාත්මක රාජ්‍ය නොවන සංවිධානවලට තර්ජනය කරමින් නැගෙනහිර පළාතේ ප්‍රබලම දේශපාලනඥයකු සහ ගෝලබාලයන් රුපියල් කෝටි ගණනින් කප්පම් මුදල් ඉල්ලා සිටීම නිසා එම රාජ්‍ය නොවන සංවිධානවල කටයුතු කරගෙන යැමට නොහැකි තත්ත්වයක්‌ උද්ගත වී ඇත.  මඩකලපුව නගරයේ පිහිටි එක්‌තරා රාජ්‍ය නොවන සංවිධානයකට අයත් කාර්යාලයකට මෙම දේශපාලනඥයා සහ ගෝලබාලයන් දිගින් දිගටම දුරකථනයෙන් කතා කර තර්ජනය කරමින් කප්පම් මුදල් ඉල්ලා ඇති බව නැගෙනහිරින් ලැබෙන ආරංචිමාර්ග පවසයි. තමන් වෙත කප්පම් මුදල් ලබා නොදුන්නොත් නැගෙනහිර පළාතේ කිසිදු ආකාරයක පොදු කටයුත්තක නිරතවීමට ඉඩ නොදෙන බව කියමින් මෙම දේශපාලනඥයාගේ ගෝලබාලයන් විසින් එම රාජ්‍ය නොවන සංවිධානවලට දිගින් දිගටම තර්ජනය කර තිබේ. මෙම දේශපාලනඥයා සහ ඔහුගේ මැරයන් විසින් එල්ල කරන තර්ජන ගර්ජන පිළිබඳ පොලිසියට පැමිණිලි කිරීමට පවා එම රාජ්‍ය නොවන සංවිධානවල නිලධාරීන් කටයුතු කර නැත්තේ ඔවුන්ට ඇති බිය නිසා බව ද වාර්තා වෙයි. සන්නද්ධ කණ්‌ඩායම් පිරිවරාගෙන සිටින මෙම දේශපාලනඥයාගේ ක්‍රියා කලාපය නිසා නැගෙනහිර ජනතාවට රාජ්‍ය නොවන සංවිධාන හරහා ලැබෙන ආධාර නොලැබෙන තත්ත්වයක්‌ ඉදිරියේදී උද්ගත විය හැකි බව ද නැගෙනහිර ආරංචිමාර්ග වැඩිදුරටත් පවසයි", "URL": "https://lankatruth.com/si/?p=1936", "Category": "පුවත්", "Parent URL": null}