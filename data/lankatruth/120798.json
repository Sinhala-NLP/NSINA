{"Source": "Lankatruth", "Timestamp": "August 2, 2021", "Headline": "පළමු මීටර තිහේදී ලොකු වැරැද්දක් වුණා – යුපුන් අබේකෝන්", "News Content": "තමන් වාර්තා කළ කාලය සම්බන්ධයෙන් සෑහීමට පත් නොවන බවත්, පළමු මීටර තිහේදී තමන් අතින් ලොකු වරදක් වූ බවත් ඔලිම්පික් මීටර් 100 තරග ඉසව්වට සහභාගි වූ ශ්‍රීලංකා කෙටිදුර ධාවන ශූරයා වන යුපුන් අබේකෝන් මාධ්‍ය වෙත පවසා ඇත. කෙසේ නමුත් ඔලිම්පික් උළෙලකට සහභාගි වීම තමන් තුළ තිබූ එක් ඉලක්කයක් බවත්, එම අවස්ථාව උදාකර ගැනීම සම්බන්ධයෙන් ආඩම්බර වන බවත් පවසමින් ඔහු වැඩිදුරටත් අදහස් දක්වමින් “තරගය ගැන කනගාටුයි. මේ වගේ ටයිමින් එකක් දුවන්න නෙමෙයි මම ආවේ. තත්පර නවයක රේස් එකක පොඩි හරි අඩුපාඩුවක් වුණත් ඒක අපට හදාගන්න බැහැ. මම ලෑස්ති වෙලා හිටියේ රට වෙනුවෙන් හොඳ දෙයක් කරන්න. නමුත් අවාසනාවකට මට ඒ දේ කරන්න බැරි වුණා.හැබැයි මම ආඩම්බර වෙනවා මේ අවස්ථාවට එන්න ලැබීම ගැන. ඔලිම්පික් එන එක මගේ හිතේ තිබුණ ලොකු හීනයක්. ලංකාවේ ගොඩක් අය මම ගැන බලාපොරොත්තු තියාගෙන හිටියා. කෙසේ නමුත් ඔලිම්පික් උළෙලක පදක්කමක් දිනනවා කියන එක අසීරු කටයුත්තක්. මම බලාපොරොත්තුවෙන් හිටියේ මගේ වාර්තාව අලුත් කරනන්න කෙසේ නමුත් පළමු මීටර තිහේදී මගේ අතින් ලොකු වැරැද්දක් වුණා. ඒක මගේ පසුබැසීමට ප්‍රධාන හේතුවක් වුණා.” යනුවෙන් පවසා ඇත. ඔලිම්පික් ඉතිහාසයේ මීටර 100 ඉසව්ව නියෝජනය කළ තෙවැනි ශ්‍රී ලාංකිකයා සුපුන් වෙයි. ශ්‍රියන්ත දිසානායක ඔලිම්පික් උළෙලක මී. 100 ඉසව්ව නියෝජනය කළ පළමු ශ්‍රී ලාංකිකයා වන අතර, ඒ 1992 බාසිලෝනා (ස්පාඤ්ඤය) ඔලිම්පික් උළෙලට විය. කෙසේ නමුත් මූලික වටයේ (Heat 4) ඔහුට හිමි වූයේ 05වැනි ස්ථානයයි. ඉන්පසුව චිතක ද සොයිසා 1996 ඇට්ලැන්ටා ඇමරිකාව ඔලිම්පික් උළෙලට සහභාගි වූ අතර, ඔහුටද මූලික වටයේදී (Heat 1) හිමි වූයේ පස්වැනි ස්ථානයයි. කෙසේ නමුත් මෙවර ඔලිම්පික් උළෙලේ සමස්ත දකුණු ආසියානු කලාපයෙන්ම මීටර100 ඉසව්වට ක්‍රීඩා කළ එකම ධාවකයා වූයේ යුපුන් අබේකෝන්ය.", "URL": "https://lankatruth.com/si/?p=120798", "Category": "ක්‍රීඩා පුවත්", "Parent URL": null}