{"Source": "Lankatruth", "Timestamp": "October 5, 2021", "Headline": "ආචාර්ය ශිරාන් දැරණියගල දිවි ගමන නිමාකරයි", "News Content": "හිටපු පුරාවිද්‍යා අධ්‍යක්‍ෂ ජනරාල්වරයකු වූ ආචාර්ය ශිරාන් දැරණියගල මහතා අද (05) පෙරවරුවේ අභාවප්‍රාප්ත විය. විශ්‍රමිකව සිටි හිටපු පුරාවිද්‍යා අධ්‍යක්‍ෂ ජනරාල්වරයා මිය යනවිට 79වන වියේ පසු වූ අතර ඔහු පදිංචිව සිටියේ කුරුවිට එක්නැළිගොඩ වලව්වේය. හිටපු පුරාවිද්‍යා අධක්‍ෂ ජනනරාල්වරයෙකු වන ආචාර්ය පී.ඊ.පී දැරණියගල මහතා ශිරාන් දැරණියගල මහතාගේ පියා වන අතර ප්‍රීති මොලමුරේ මැතිනිය ඔහුගේ මවය. පවුලේ තුන්වැන්නා ශිරාන් දැරණියගල මතාය. ගල්කිස්ස ශාන්ත තෝමස් විද්‍යාලයෙන් මුලික අධ්‍යාපන ලැබූ ශිරාන් දැරණියගල මහතා වාස්තු විද්‍යාව සහ සංස්කෘතික භාෂාව සම්න්‍ධයෙන් කේම්බ්‍රිජ් විශ්වවිද්‍යාලයෙන් ශාස්ත්‍රවේදී සහ ශාස්ත්‍රපති උපාධි ලබා ඇත. ලන්ඩන් විශ්වවිද්‍යාලයේ පුරා විද්‍යාව සම්බන්‍ධයෙන් ගෞරව පන්තියේ උපාධියක් හිමිකරගෙන ඇත. කැනීම් අංශයේ සහකාර කොමසාරිස්වරයකු ලෙස පුරාවිද්‍යා දෙපාර්තමේන්තුවට 1968 දී එක් වී ඇති අතර බුලත්සිංහල පාහියන්ලෙන ආශ්‍රිව පුරාවිද්‍යා කැණීම් 1968දී මුල්වරට ආරම්භ වන්නේද ආචාර්ය ශිරාන් දැරණියගල මහතාගේ මූලිකත්වයෙනි. ඒ අනුව පුරාවිද්‍යාත්මක සාධක සහිත මිනිස් සුසානයන් පාහියන්ගලින් සොයාගන්නේද ආචාර්ය ශිරාන් දැරණියගල මහතා විසිනි. අනුරාධපුර ගෙඩිගේ ආශ්‍රීතව පුරාවිද්‍යා කැණීම් 1969දී මුලින්ම ආරම්භ කරන්නේද ආචාර්ය ශිරාන් දැරණියගල මහතාගේ උපදෙස් අනුවය. වසර එක් ලක්‍ෂ තිස් දහසකට පෙර ලංකාවේ නැගෙනහිර වෙරළ ආශ්‍රිතව ‘ඉරණමඩු පාංශු සංගතිය’ සම්බන්ධයෙන් ශිරාන් දැරණියගල මහතා කළ ගවේෂණය ඇතුළත් නිබන්ධනයට හාවඩ් විශ්වවිද්‍යාලය මගින් 1988දී ආචාර්ය උපාධියක් පිරිනැමීය. 1992 සිට 2001 දක්වා ලංකාවේ පුරා විද්‍යා අධ්‍යක්‍ෂ ජනරාල්වරයා ලෙස කටයුතු කළේද ආචාර්ය ශිරාන් දැරණියගල මහතාය. ශ්‍රී ලංකාවේ පුරාවිද්‍යා අධක්‍ෂ ජනනරාල් තනතුරේ පියපුතු දෙපලක් සේවය කිරීමේ ගෞරවය ලබාදුන්නේද ශිරාන් දැරණියගල මහතාටය. ශ්‍රීලංකාවේ පැරණිම මානවයා විසු බවට පුරා විද්‍යා සාධක සොයාගත් කුරුවිට ඓතිහාසික බටදොඹ ලෙනට කිලෝමීටර් දෙකක පමණ දුරකින් ආචාර්ය ශිරාන් දැරණියගල මහතා ජීවත්ව ඓතිහාසික එක්නැළිගොඩ වලව්ව පිහිටා ඇත. අභාවප්‍රාප්ත ශිරාන් දැරණියගල මහතාගේ දේහය සම්බන්‍ධයෙන් හදිසි මරණ පරීක්‍ෂණය මරණය සිදුවු එක්නැලිගොඩ වලව්වේ දි පවත්වන බව පොලිසිය පවසයි.", "URL": "https://lankatruth.com/si/?p=124142", "Category": "පුවත්", "Parent URL": null}