{"Source": "Lankatruth", "Timestamp": "February 25, 2021", "Headline": "හොරණදී වලානෙන් ඇල්ලූ හෙරොයින් ජාවාරමට හමුදාවත් ගෑවෙයි…", "News Content": "වලාන මධ්‍යම දූෂණ මර්ධන ප්‍රහාරක ඒකකයේ නිලධාරීන් විසින් අද (25) හොරණ දික්හේනපුර ඉන්ද්‍රමතී ක්‍රීඩාංගණය අසළදී සිය භාරයට ගනු ලැබූ රුපියල් කෝටි 45ක වටිනාකමකින් යුත් හෙරොයින් මත්ද්‍රව්‍ය තොගය ප්‍රවාහනය කර තිබී ඇත්තේ සේවයෙන් හැර ගිය සහ සේවයේ නියුතු යුද හමුදා සෙබළුන් දෙදෙනෙකු විසින් බවත් මත් ද්‍රව්‍ය ප්‍රවාහනය කළ වෑන් රථය බ්‍රිග්‍රේඩියර්වරයෙකුට අයත් එකක් බවත් වාර්තා වේ. අත්අඩංගුවට ගත් හෙරොයින් ඇසුරුම් 42 බහා තිබු බවත් එහි බහ කිලෝ 45යි ග්‍රෑම් 376ක් තිබූ බවත් වාර්තා වේ. අත්අඩංගුවට පත්වන අවස්ථාවේදී දැනටත් යුධ හමුදා සේවයේ නිරත හමුදා සෙබළා යුද හමුදා නිල ඇඳුමට සමාන ඇඳුමකින් සැරසී සිට ඇති බවත් ඔහු අත්තිඩිය හමුදා කඳවුරට අයත් පොළාන්නරුව ප්‍රදේශයේ පදිංචි අයෙකු බවත් වාර්තා වේ. රථයේ සිටි අනෙක් සැකකරු සිවිල් ඇඳුමින් සැරසුනු හමුදාවේ සේවයේ නියුතුව සිට, මීට මසක පමණ කාලයක් තිස්සේ සේවයට වාර්තා නොකළ මාතර මිදිගම පදිංචි අයෙකි. යුද හමුදාවට අයත් බවට හැඟවෙන අංක තහඩු සහිත සුඛෝපභෝගී වෑන් රථයකින් එම මත්ද්‍රව්‍ය ප්‍රවාහනය කරමින් තිබී ඇති අතර මෙම මත්ද්‍රව්‍ය තොගය ඉතාලියේ වෙසෙන බවට පැවසෙන මිදිගම චින්තක නොහොත් ‘හරක්කටා’ නැමැත්තාගේ, මත්ද්‍රව්‍ය ජාලයට අයත් අරුක්ගොඩ සලිඳු නැමැත්තාට ලබාදීමට රැගෙන එන්නට ඇති බවට විමර්ශන කණ්ඩායම් සැක කරයි. වෑන් රථය පදවන ලද සෙබළාට මෙම ප්‍රවාහන කටයුත්ත භාරකල බවට පැවසෙන සෙබළෙකු පිළිබඳවද මේ වනවිට අනාවරණය වී ඇතැයිද වාර්තා වේ.", "URL": "https://lankatruth.com/si/?p=111493", "Category": "පුවත්", "Parent URL": null}