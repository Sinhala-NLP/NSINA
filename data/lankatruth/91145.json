{"Source": "Lankatruth", "Timestamp": "March 17, 2020", "Headline": "කොරෝනා වසංගතය මැඩලීමට ජාතික වැඩපිළිවෙලක් අවශ්‍යයි – අලුත් පියාපත්", "News Content": "රට තුළ උද්ගත වී ඇති covid 19 හෙවත් කොරෝනා වසංගත තත්වය පිළිබඳ කරුණු පැහැදිලි කිරීම සඳහා වන මාධ්‍ය සාකච්ඡාවක් අද (17) දින අලුත් පියාපත් සංවිධානය විසින් පවත්වනු ලැබිණ. එහි මෙහෙයුම් කමිටු සාමාජික එරංග ගුණසේකර මහතා විසින් අදහස් ප්‍රකාශ කරමින් වැදගත් කරුණු කිහිපයක් අවධාරණය කර සිටින ලදී. “විශේෂයෙන්ම මේ මොහොතේ කොරෝනා වසංගත රෝගය රටපුරා වේගයෙන් ව්‍යාප්ත වීමට ඇති අවධානම ඉදිරියේ ආණ්ඩු⁣වේ ක්‍රියා කලාපය පිළිබඳ අදහස් පල කරමින් ඔහු මතු කර සිටියේ ජාතික වැඩපිළිවෙළට යාමට ආණ්ඩුව ක්‍රියා නොකිරීම තුළ සහ කුමන තත්වයක් යටතේ වුව මැතිවරණය පවත්වන බවට ආණ්ඩුවේ ප්‍රධානීන් කරනු ලබන ප්‍රකාශයන් හරහා ආණ්ඩුව රටේ ජනතාවගේ ආරක්ෂාව වෙනුවට තම දේශපාලන අරමුණු වෙනුවෙන් කටයුතු කරමින් සිටින්නේද යන්න පිළිබඳ සාධාරණ සහ බරපතල සැකයක් මතුවන බවය. මේ මොහොතේ ආරක්ෂක අංශ, සෞඛ්‍යය සේවයේ සියලුම නිලධාරින් සහ අත්‍යාවශ්‍ය සේවාවන්හි නියැලෙමින් තමන්ට ඇති අවධානම නොතකා කටයුතු කරන සියලුම දෙනාට අප සියලු දෙනාගේ ගෞරවය හිමිවන නමුත් එම පිරිසගේ සහභාගිත්වයෙන් පමණක් මෙ⁣ම වසංගත තත්ත්වයෙන් මිදීමට හැකියැයි ආණ්ඩුව විශ්වාස කරන්නේ නම් එය මිත්‍යාවක් බවද කියා සිටියේය. ඒ වෙනුවට සියලුම දේශපාලන පක්ෂ, ආගමික සංස්ථාවන්, සිවිල් සංවිධාන, සිවිල් පුරවැසියන් සම්බන්ධ කරගත් පුළුල් ජාතික වැඩපිළිවෙළට යාමේ ජාතික අවශ්‍යතාව අවධාරණය කරමින් ඔහු කියා සිටියේ විශේෂයෙන්ම ග්‍රාමසේවා වසම් පාදක කර ගනිමින් ග්‍රාම නිලධාරීන්, ආගමික ප්‍රධානීන් සහ සිවිල් ක්‍රියාකාරිකයින් සම්බන්ධ කරගනිමින් ජනතාව ආරක්ෂා කර ගැනීමේ වැඩපිළිවෙළක් ඉතා ඉක්මනින් සකස් කළ යුතු බවය. එමෙන්ම නිරෝධායනය ඇතුලුව කොරෝනා සම්බන්ධව පතුරවමින් තිබෙන මිත්‍යා මතයන්ට එරෙහිව නිවැරදි විද්‍යාත්මක මත ජනතාව අතරට ගෙන යාමේ අවශ්‍යතාවයද පටු දේශපාලන අරමුණු වෙනුවෙන් මෙම තත්ත්වය භාවිතා නොකළ යුතු බවටද ඔහු විසින් වඩාත් අවධාරණය කර සිටින ලදී. අනතුරුව අදහස් දැක්වූ අලුත් පියාපත් මෙහෙයුම් කමිටු සාමාජික මාධ්‍යවේදී චතුර දිසානායක මහතා විසින් පවතින තත්වය හමුවේ පුරවැසියන්ගේ සහ මාධ්‍ය ආයතනවල වගකීම පිළිබඳ අවධාරණය කර සිටින ලදී. Covid 19 හෙවත් කොරෝනා පිළිබඳව අනවශ්‍ය භීතිකාවක් ජනතාව තුළ ඇති කිරීමෙන් සහ මේ පිළිබඳ මිත්‍යා මත ප්‍රචාරය කිරීමෙන් වැළකී වසංගත තත්වය පැතිරීයාම වළක්වා ගැනීමට ජනතාව දැනුවත් කිරීම මේ මොහොතේ මාධ්‍ය ආයතනවල ප්‍රමුඛ වගකීම බව ප්‍රකාශ කර සිටි ඔහු තවදුරටත් කියා සිටියේ පුරවැසියන් ලෙස අපටද මෙම වසංගත තත්වය මැඩලීම සඳහා වගකීමෙන් සහ අවබෝධයෙන් කටයුතු කිරීම අත්‍යාවශ්‍ය කරුණක් වන බවය. මෙම මාධ්‍ය සාකච්ඡාව සඳහා එහි මෙහෙයුම් කමිටු සාමාජිකයන් වන ඉර්ෂාඩ් නියාස් මහතා, නිර්මාණ වීරසිංහ මහතා සහ නීතිඥ ශානිකා සිල්වා මෙනවියද සහභාගි වී සිටියහ.", "URL": "https://lankatruth.com/si/?p=91145", "Category": "පුවත්", "Parent URL": null}