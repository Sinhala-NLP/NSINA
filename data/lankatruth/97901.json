{"Source": "Lankatruth", "Timestamp": "October 16, 2020", "Headline": "නිව් ඩයමන්ඩ් කැප්ටන්ට කෝටියක දඩයක්!", "News Content": "ඉන්දන ප්‍රවාහනය කරමින් තිබියදී නැගෙනහිර මුහුදේදී ගිනිගත් නිව් ඩයමන්ඩ් නෞකාවේ කපිතාන්වරයා වන ග්‍රීක ජාතික තිරෝස් හිල්යාස්ට පනවා තිබු විදෙස් ගමන් තහනම ඉවත් කරන ලෙස කොළඹ ප්‍රධාන මහෙස්ත්‍රාත්වරයා අද (16) නියම කර ඇත. අදාළ නෞකාවේ කපිතාන්වරයාට ඒරෙහිව අපරාධ පරීක්ෂණ දෙපාර්තමේන්තුව විසින් නඩු පවාර තිබූ අතර කපිතාන්වරයාගේ නීතිඥවරු ඉදිරිපත් කළ මෝසමක් මත මෙම නඩුව අද කොළඹ ප්‍රධාන මහෙස්ත්‍රාත් මොහොමඩ් මිහාර් මහතා ඉදිරියේ කැඳවනු ලැබීය. එහිදී අදාළ කපිතාන්වරයා වෙනුවෙන් පෙනීසිටි නීතිඥවරයා අධිකරණ හමුවේ කරුණු දක්වමින් තම සේවාදායකයා අදාළ චෝදනාවලට වරද පිළිගෙන, මේ වන විට රුපියල් මිලියන 12 ක දඩයක් කොළඹ මහාධිකරණය හමුවේ ගෙවා ඇති බැවින් ඔහුට පනවා තිබෙන විදේශ ගමන් තහනම ඉවත් කිරීමේ නියෝගයක් නිකුත් කරන ලෙස එම නීතිඥවරයා මහෙස්ත්‍රාත්වරයාගෙන් ඉල්ලා සිටියේය. එම ඉල්ලීමට අපරාධ පරීක්ෂණ දෙපාර්තමේන්තුවේ නිලධාරීන්ගේ විරෝධයක් නොතිබූ බැවින් නිව් ඩයමන්ඩ් නෞකාවේ කපිතන්වරයා වෙත අධිකරණය මඟින් පනවා තිබූ විදේස් ගමන් තහනම ඉවත් කිරීමට මහෙස්ත්‍රාත්වරයා නියම කළේය.", "URL": "https://lankatruth.com/si/?p=97901", "Category": "පුවත්", "Parent URL": null}