{"Source": "Lankatruth", "Timestamp": "May 31, 2019", "Headline": "ඥානසාර හිමිගේ සිරදඬුවම අත්හිටුවීමට එරෙහි පෙත්සම් විභාගය 22ට කල්යයි", "News Content": "පූජ්‍ය ගලගොඩඅත්තේ ඥානසාර හිමියන්ට අත්හිටවූ සිරඳඩුවම් නියම කිරීම නීති විරෝධී කටයුත්තක් බවත් එය අනිවාර්ය සිරදඬුවමක් බවට පත්කර නියෝගයක් නිකුත් කරන ලෙසත් ඉල්ලා සන්ධ්‍යා එක්නැලිගොඩ මහත්මිය ගොනුකර ඇති අභියාචනාධිකරණ පෙත්සම ලබන මස 22 වැනිදා සළකා බැලීමට ශ්‍රේෂ්ඨාධිකරණය නියම කර තිබේ. මාධ්‍යවේදී ප්‍රගීත් එක්නැලිගොඩ මහතාගේ අතුරුදන්වීම සම්බන්ධ නඩුව හෝමාගම මහේස්ත්‍රාත් අධිකරණය හමුවේ විභාගයට ගත් අවස්ථාවේ ඥානසාර හිමියන් විසින් අධිකරණ පරිශ්‍රය තුළ දී සන්ධ්‍යා එක්නැලිගොඩ මහත්මියට බැනවැදී තර්ජනය කිරීමේ සිද්ධියට අදාල චෝදනා සම්බන්ධයෙන් ඥානසාර හිමියන්ට මාස 6ක සිරදඬුවම් නියම වූ අතර එම දඬුවම අත්හිටුවන ලෙස ඉල්ලා ඥානසාර හිමියන් ඉදිරිපත් කළ අභියාචනය පිළිගත් හෝමාගම මහාධිකරණය උන්වහන්සේට නියම කළ මාස 6ක සිර දඬුවම අත්හිටුවන ලදී. හෝමාගම මහාධිකරණය මඟින් ඥාණසාර හිමියන්ට අත්හිටවූ සිර දඬුවමක් ලබා දීමට ගත් තීරණය මුළුමනින්ම නීතියට පටහැනි බවත් එම තීරණය අහෝසි කොට ඥානසාර හිමියන්ට නියම කළ මාස හයක සිර දඬුවම ක්‍රියාත්මක කරන ලෙස නියෝගයක් නිකුත් කරන ලෙසත් ඉල්ලා සන්ධ්‍යා එක්නැලිගොඩ මහත්මිය විසින් ශ්‍රේෂ්ඨාධිකරණයෙන් ඉල්ලා ඇත. එම පෙත්සම අද(21) සිසිර ද අබෲ, මුරුදු ප්‍රනාන්දු, ගාමිණී අමරසේකර යන ත්‍රිපුද්ගල විනිසුරු මඬුල්ල ඉදිරියේ කැඳවූ අතර විනිසුරු මඬුල්ල නියම කර සිටියේ අදාල පෙත්සම අදාල අභියාචන පෙත්සම ලබන 22 දා කැඳවන බවය.", "URL": "https://lankatruth.com/si/?p=74893", "Category": "පුවත්", "Parent URL": null}