{"Source": "Lankatruth", "Timestamp": "December 6, 2019", "Headline": "කඳු නායයාමෙන් බණ්ඩාරවෙල වැලිමඩ මාර්ගයේ ගමනාගමනයට බාධා", "News Content": "බණ්ඩාරවෙල වැලිමඩ මාර්ගයේ ගස්වත්ත ප්‍රදේශයේ දී අද (06) උදෑසන එම මාර්ගයට ගස්කොළන් සමඟ පස් කන්දක් කඩා වැටීම හේතුවෙන් ගමනාගමනයට බාධා ඇති වී ඇතැයි වාර්තා වේ. මාර්ග සංවර්ධන අධිකාරිය හා පොලිසිය මැදිහත්ව මාර්ගය කඩිනමින් පිළිසකර කිරීමට කටයුතු යොදා ඇත. මේ දිනවල පවතින අයපත් කාලගුණික තත්වය හේතුවෙන් විශේෂයෙන් මධ්‍ය කඳුකරයේ කඳු නායයාම් තත්වයන් පෙර දාට සාපේක්ෂව වර්ධනය වී ඇති අතර මෙම තත්වයන් සඳහා බොහෝ සෙයින් මානව ක්‍රියාකාරකම් හේතු වී තිබේ. රජයේ සංවර්ධන ක්‍රියාවලියේ සිට ජනතාව එදිනෙදා ජීවිතයේ අවශ්‍යතා ඉටුකරගැනීම දක්වා ක්‍රියාවලිය තුළ පරිසර හිතකාමී ලෙස කටයුතු නොකර හුදු වානිජමය පරමාර්ථ ඉටුකරගැනීම මෙලෙස කඳු නායයාමට ප්‍රධාන හේතුවක් වී ඇත. එමෙන්ම රජයේ සංවර්ධන ක්‍රියාවලියේදී පරිසර නීති සහ තාක්ෂණික ක්‍රමවේද නිසි අයුරින් භාවිතා නොකිරීමද මෙයට දැඩි ලෙස බල පා ඇත.", "URL": "https://lankatruth.com/si/?p=86792", "Category": "පුවත්", "Parent URL": null}