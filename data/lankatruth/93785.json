{"Source": "Lankatruth", "Timestamp": "June 3, 2020", "Headline": "මහ මැතිවරණය සඳහා අපි සූදානම් – විජිත හේරත්", "News Content": "(දෙවන සංස්කරණය) පවතින කොරෝනා වසංගත තත්වය පාලිත තත්වයක් තුළ ජනතාවගේ ජීවිත සුරක්ෂිත කරමින් සෞඛ්‍යාරක්ෂිත ක්‍රම අනුගමණය කරමින් පවත්වන ඡන්යකට ජනතා විමුක්ති පෙරමුණ සූදානම් බව එම පක්ෂයේ ප්‍රචාරක ලේකම් විජිත හේරත් මහතා පවසයි. මේ වනවිටත් විටින් විට ඇඳිරි නීතිය පනවන තත්වයක් ඇති බවත්, සෑම දිනකම රාත්‍රී 10ට අළුයම 05 දක්වා ඇඳිරිනීතිය පනවන බවත්, මැතිවරණය පැවැත්වීමට අදාළ සෞඛ්‍ය නිර්දේශ පවා මෙතෙක් මැතිවරණ කොමිසමට ලබාදී නැති බවත් එහිදී විජිත හේරත් මහතා අවධාරණය කළේ ය. ජනතා විමුක්ති පෙරමුණේ ප්‍රධාන කාර්යාලයේ අද (03) පෙරවරු 10.30ට පැවති එම මාධ්‍ය හමුව, “ජනාධිපතිවරයා විසින් මාර්තු 02වැනි දින පාර්ලිමේන්තුව විසුරුවා හරිනු ලැබුවා. වසර හතරහමාරක් ඉකුත්වුණාට පස්සේ ජනාධිපතිවරයාට තිබෙන බලතල අනුව මෙම විසුරුවා හැරීම සිදුවුණා. ඒ අනුව අප්‍රේල් 25වැනිදා ඡන්දය පැවැත්වීමට නියමිතව තිබුණා. නමුත් අපේ රටේ පළමු කෝවිඞ්-19 රෝගියා ලෙස චීන ජාතික කාන්තාවක් වාර්තා වෙලා, ජනවාරි මාසයේ අගභාගයේ ජනාධිපති කාර්යසාධක බලකායක් පිහිටුවා තිබුණා. පසුගිය වසරේ අවසන් මාසය වෙනකොට චීනයෙන් රෝගීන් හඳුනා ගැනෙනවා. ඒ වන විට මේ රෝගය ක්‍රමයෙන් ලෝකය පුරා ව්‍යාප්ත වෙමින් තිබුණා. මාර්තු මාසයේ 02වැනිදා පාර්ලිමේන්තුව විසුරුවා හරින විටත් කෝවිඞ් අනතුර අපේ රටට එල්ලවී තිබුණා. මාර්තු 11 වන විට පළමු ශ්‍රී ලාංකික කෝවිඞ් රෝගියාත් හඳුනා ගත්තා. මේ පිළිබඳව පෙබරවාරි මස පාර්ලිමේන්තුවේත් ප්‍රශ්න කෙරුණා. රජය පැත්තෙන් කිවුවේ වසංගතය තමන්ට පාලනය කළ හැකි බවයි. රෝගීන් හඳුනාගැනීම සඳහා ගුවන්තොටුපළේ මැෂින් සවි කර ඇති බව කිවුවා. කිසිදු රෝගියෙකුට රට තුළ ඇතුල් විය නොහැකි බව ප්‍රකාශ කෙරුණා. නමුත් අවසානවාන්ත විදිහට අපේ රටත් වසංගතයට ගොදුරු වුණා. එසේ වුණත් ආණ්ඩුව දිගින් දිගටම කිවුවෙ මැතිවරණය යොදාගත් පරිදි අප්‍රේල් 25වැනිදා පවත්වන බවයි. ආණ්ඩුව මුල් අවස්ථාවේදී ගත යුතු ක්‍රියාමාර්ග නිවැරදිව ගත්තේ නැහැ. කෝවිඞ් උවදුර ක්‍රමයෙන් ඉහළ නගිද්දිත් ආණ්ඩුවේ ප්‍රධානතම බල වුවමනාව වුණේ මැතිවරණය හැකි ඉක්මණින් පැවත්වීමයි. මාර්තු 19 නාමයෝජනා බාරදීම අවසන් වීමෙන් පසුව වසංගත තත්වය සැලකිල්ලට ගෙන මැතිවරණ කොමිසම අප්‍රේල් 25 ඡන්දය නොපැවැත්වීමට තීරණය කළා. කොමිසමේ මෙම තීරණය නිසා තමයි, දරුණුම වසංගත තත්වයක් තියෙද්දි මැතිවරණයක් පැවැත්වෙන එක වළක්වා ගන්න පුළුවන්කම ලැබුණේ. මේ දිනය වෙනස් කිරීමේදී මාස 03ක් තුළ පාර්ලිමේන්තුව කැඳවීමට නොහැකිවීම මත ව්‍යවස්ථාව සමග ගැටීමක් සිදුවිය හැකි බැවින් ජනාධිපතිවරයාට ඒ පිළිබඳව ශ්‍රේෂ්ඨාධිකරණයේ මතය විමසන ලෙස ඔවුන් කිවුවා. නමුත් අපි දැක්කා ජනාධිපතිවරයා ශ්‍රේෂ්ඨාධිකරනයේ මතය විමසීමක් කළේ නැහැ. ඒ මොහොතේ ජනාධිපතිවරයා එම පියවර ගත්තානම් මේ ප්‍රශ්නය මෙපමණ දිග්ගැස්සීමට හෝ සංකීර්ණ වීමට ඉඩක් නැහැ. මාස 03 තුළම මැතිවරණය පැවැත්විය යුතුද? එසේ නොවුණහොත් ගැටලුවක් මතුවන්නේද? යන කරුණ සරලව විසඳා ගත හැකිව තිබුණා. එසේ නොවූ නිසා වෙනත් පාර්ශ්ව තමන්ගේ මූලික අයිතිවාසිකම් කඩවූ බවට අධිකරණය වෙත ගියා. මැතිවරණ කොමිසම මැතිවරණය සඳහා තවත් දිනයක් ලෙස ජුනි 20 දින තීරණය කළා. ඒ වන විට රටේ වසංගත තත්වය පාලනය වීමක් සිදුවේවියැයි ඔවුන් අපේක්ෂා කළා. මේ අතරතුර සති දෙකක කාලයක් පෙත්සම් විභාගයට ගත යුතුද නැද්ද යන්න දීර්ඝ වශයෙන් සලකා බැලුණා. ඊයේ දිනයේ ඒ සම්බන්ධ තීරණය ලැබුණා. එහි සඳහන් වෙනවා, ජනාධිපතිවරයා විසින් පාර්ලිමේන්තුව විසුරුවා හරින ලද ගැසට් නිවේදනය අවලංගු කිරීමේ බලයක් නොමැති බව. එම පෙත්සම් සලකා බලන අතරතුර ජුනි 20 මැතිවරණය පැවැත්වීමට හැකියාවක් නොමැති බව මැතිවරණ කොමිසම විසින් අධිකරණයට දැනුම් දුන්නා. රට ‘පාලිත වසංගත තත්වයට’ පත්වීමෙන් පසුව සති 09ත් 11ත් අතර කාලයකින් මැතිවරණය පැවැත්විය හැකි බව ඔවුන් කිවුවා. මැතිවරණ කොමිසම අද(03) රැස්වීමට නියමිතව තිබෙනවා. සෞඛ්‍ය බලධාරීන්ගෙන් ඉදිරිපත් වන නිර්දේශ සැලකිල්ලට ගනිමින් මැතිවරණය පැවැත්වීමට කටයුතු කරන බව ඔවුන් කිවුවා. ඒ සති 09ත් 11ත් අතර කාලයකින් පසුවයි. ඒ සඳහා රට සාමාන්‍ය තත්වයට පත් විය යුතුයි. හෙට සහ අනිද්දා දවස් 02ත් ඇඳිරි නීතිය රට පුරා පනවා තිබෙනවා. හෙට දිනය රජයේ නිවාඩු දිනයක් බවට පත් කර තිබෙනවා. තවමත් රාත්‍රී 10 සිට අලුයම 04 තෙක් දිනපතා ඇඳිරි නීතිය ක්‍රියාත්මකයි. මෙවැනි තත්වයකදී රට සාමාන්‍ය තත්වයට පත්වුණායැයි කාටවත් කියන්න බැහැ. තවමත් රටේ සාමාන්‍ය තත්වය නිර්මාණය වී නැහැ. අපි පක්ෂයක් ලෙස ආරම්භයේ සිට අවධාරණය කළ කරුණ තමයි, මැතිවරණය පැවැත්වීම රටේ ප්‍රජාතන්ත්‍රවාදයේ මූලික ලක්ෂණයක් කියන එක. විධායකය, ව්‍යවස්ථාදායකය හා අධිකරණය ප්‍රජාතන්ත්‍රවාදය ඔසවා තබන මූලික කුළුණු තුනයි. එම නිසා පාර්ලිමේන්තු මැතිවරණය අනිවාර්යයෙන් පැවැත් විය යුතුයි. එහෙත් පවතින තත්වය යටතේ එය පැවැත්විය යුතු වන්නේ මූලික කරුණු තුනක් වෙත අවධානය යොමු කරමිනුයි. පළමුවැන්න රටේ සාමාන්‍ය ජනතාවගේ ආරක්ෂාවයි. කෝවිඞ් වසංගතය වර්ධනය වෙමින් මිනිසුන්ගේ ජීවිත අවදානමට ලක්විය යුතු නැහැ. ඒවගේම මැතිවරණ රාජකාරිවලට සම්බන්ධ වන රජයේ නිලධාරීන්ගේ ආරක්ෂාව තහවුරු විය යුතුයි. ඔවුන් මැතිවරණ දිනයේ පමණක් නොව මැතිවරණයට පෙරත් මැතිවරණ දිනයේත් මැතිවරණ දිනයෙන් පසු දින කිහිපයකුත් රාජකාරි කරනවා. ඔවුන්ගේ ආරක්ෂාව සහතික විය යුතුයි. එසේ නොවුණොත් තවත් වටයකින් මෙම වසංගතය වර්ධනය වීමට ඉඩක් තිබෙනවා. ඒ වගේම දේශපාලන පක්ෂවලට නිදහසේ තමන්ගේ ප්‍රතිපත්ති ජනතාව අතර ගෙන යා හැකි විය යුතුයි. රැස්වීම් පැවැත්වීමට, පත්‍රිකා බෙදීමට, ජනතාව මුණගැසීමට, මාධ්‍ය මගින් ප්‍රතිපත්ති අදහස් ඉදිරිපත් කිරීමට සාධාරණ ඉඩක් හා සමාන අවස්ථා ලැබිය යුතුයි. දැනට සෞඛ්‍ය බලධාරීන්ගෙන් ඉදිරිපත් වී තිබෙන්නේ පුරවැසියන් ලෙස අපි පිළිපැදිය යුතු කරුණුයි. ‘පාලිත වසංගත තත්වයක්’ යටතේ කළ යුතු දේවල් අඩංගු නිර්දේශ ඉදිරිපත් කරනු ලැබ තිබෙනවා. මුඛ ආවරණ පැළඳීමේ සිට ගමනාගමන කටයුතු කළ යුතු ආකාරය ඇතුළු ජනජීවිතයට අවශ්‍ය අරක්ෂණ ක්‍රමවේදයන් එහි සඳහන් වෙනවා. නමුත් එහි මැතිවරණයක් පැවැත්වීමට අදාළ නිර්දේශ කිසිවක් සඳහන් වී නැහැ. මැතිවරණ කොමිසම තමන් වෙත එම නිර්දේශ ලබා දෙන ලෙස ඉල්ලා තිබෙනවා. අධිකරණයේදීත් මෙම කරුණ සාකච්ඡාවට ලක්වුණා. තවමත් එම නිර්දේශ කොමිසම වෙත ලැබී නැහැ. සෞඛ්‍ය අධ්‍යක්ෂ ජනරාල්වරයා එය අද දිනයේ ලබා දෙන බව කියා තිබුණා. එම නිර්දේශ පිළිපැදීමට අදාළ නීතිරීති තවම සකස්වී නැහැ. මැතිවරණයට පෙර තත්වයත් මැතිවරණය පවත්වන දිනයේ තත්වය හා ගණන් කිරීමේ කටයුතු පිළිබඳව සැලකිල්ලට ලක් කළ යුතුයි. පූර්ව ප්‍රචාරක කටයුතු සිදුකරන්නේ කෙසේද ඡන්ද පොළ තුළ ක්‍රියාකාරිත්වය කෙබඳුද යන්නත් මැතිවරණය එක් දිනක පවත්වනවාද යන්නත් පක්ෂ නියෝජිතයින් රැසක් සිටින නිසා ගණන් කිරීම දවස් කිහිපයකට යනවාද යන්නත් මෙහිදී අවධානයට ලක් කළ යුතුයි. දේශපාලන පක්ෂවලට තමන්ගේ අදහස් ප්‍රතිපත්ති ජනතාව වෙත ගෙනයාමට සාධාරණ ඉඩක් ලැබිය යුතුයි. දැන් ඉතාම පැහැදිලියි, කොමිසම අධිකරණයට දැනුම්දී තිබුණේ සාමාන්‍ය තත්වය ඇතිවූ දවසේ සිට සති 09-11 අතර ඡන්ද පැවැත්විය හැකි බවයි. ඒ අනුව සාමාන්‍ය ජනතාවගේ, රජයේ නිලධාරීන්ගේ ආරක්ෂාව තහවුරු වන පරිදි හා දේශපාලන පක්ෂවලට සාධාරණ හා නිදහස් වාතාවරණයක් ඇති වන පරිදි පාලිත වසංගත තත්වය තුළ මැතිවරණය පැවැත්වෙයි කියලා අපි හිතනවා. ඒ අනුව මැතිවරණ කොමිසම අද දිනයේ හෝ ඉදිරි දිනයකදී මැතිවරණය සඳහා සුදුසු දිනයක් ප්‍රකාශයට පත් කරනු ඇතැයි අපි බලාපොරොත්තු වෙනවා. රටේ ජනතාවගේ හා මැතිවරණ රාජකාරිවල නිරත නිලධාරීන්ගේ ජීවිත අනතුරේ නොවැටෙන පරිදි එම කටයුතු සිදුවිය යුතුයි. දකුණු කොරියාව වැනි රටකදී මැතිවරණයෙන් පසුව කොරෝනා වසංගතය ඉහළයාමක් අපි දැක්කා. එවැනි තත්වයක් ඇති නොකර ගෙන එම අත්දැකීම් ලබා ගෙන. සාධාරණ හා නිදහස් මැතිවරණයකට අවශ්‍ය වන සියලු සාධක සම්පූර්ණ කරගනිමින් ලංකාවේ මැතිවරණය පැවැත්විය යුතුයි. මැතිවරණ කොමිසම මෙම තත්වයට අනුකූලව මැතිවරණය පැවැත්වීමට කටයුතු කරනු ඇතැයි අපි අපේක්ෂා කරනවා. අපි දන්නවා මේවැනි තත්වයකදී බලය හොබවන කණ්ඩායම් රාජ්‍ය බලය පාවිච්චි කරමින් අසමාන ලෙස මැතිවරණ ව්‍යාපාරයේ යෙදෙන්න පුළුවන්. එවැනි තත්ව පාලනය කර සියලු දේශපාලන පක්ෂවලට සමාන සහ සාධාරණ අවස්ථා ලබාදෙමින් මැතිවරණය පැවැත්වීමට කටයුතු කරනු ඇතැයි අපි අපේක්ෂා කරනවා. එසේ පැවැත්වෙන මැතිවරණයට ජාතික ජන බලවේගය විදිහට ඉදිරිපත් වෙමින් ජනතා විමුක්ති පෙරමුණ මැතිවරණ වැඩපිළිවෙළ සූදානම් කරනවා. මැතිවරණ දිනය ප්‍රකාශයට පත් කළ විගස අපේ මැතිවරණ වැඩපිළිවෙළ ක්‍රියාත්මක කිරීමට අපි සූදානම්ව සිටිනවා. පාර්ලිමේන්තු මැතිවරණයට මැදිහත්වීම මගින් රටේ ප්‍රජාතන්ත්‍රවාදය ශක්තිමත් කිරීමේ ක්‍රියාවලියට දායක වෙන්න අපි සූදානමින් ඉන්නවා.” මාධ්‍යවේදීන් අසන ලද ප්‍රශ්නවලට පිළිතුරු බඩුමිල ඉහළ යෑම සම්බන්ධව… “ජනතාව කොරෝනා තත්වය හමුවේ කබලෙන් ලිපට වැටිලා. ඒ අතර ආණ්ඩුව පැහැදිලිව කිව්වා ඉන්ධන මිල සහනය අවුරුද්දක් යනතුරු ජනතාවට දෙන්නේ නැහැ කියලා. ලෝක වෙළඳ පොලේ තෙල් මිල අඩුවෙලා නමුත් ඒ සහනය ජනතාවට නැහැ. ඉන්ධන මිල අඩු කළානම් ප්‍රවාහන වියදම්, ජනතාවගේ ගමනාගමන වියදම් අඩුවෙනවා. එයින් ජනතාවට සහනයක් එනවා. අනෙක් පැත්තෙන් හිටපු ගමන් ආණ්ඩුව අත්‍යාවශ්‍ය භාණ්ඩ ගණනාවකට බදු ගැහුව්වා. බදු ගැහුව්වේ දේශීය නිෂ්පාදන වැඩි කරන්න කියලා. නමුත් සීනි 80%කට වඩා ආනයනය කරනවා. මාසෙන් සීනි නිෂ්පාදනය වැඩි කරන්න පුළුවන්ද? අලුත් කර්මාන්ත ශාලා දාන්න පුළුවනද? එහෙම නිෂ්පාදනය වැඩි කරන්න බැහැ. ඊළඟට කියනවා පරිප්පු වැඩි කළාට මුං, කවුපි ආදේශක තියෙනවා කියලා. ඒවත් ආනයනය කරනවා. පට්ටපල් බොරුවක් කරන්නේ. ජනතාව අමාරුවක වැටිල ඉන්න වෙලාවක බදු ගහලා කබලෙන් ලිපට දාලා තියෙන්නේ. මේක ආණ්ඩුව තමන්ගේ ආදායම වැඩි කරගන්න කරපු උප්පරවැට්ටියක් පමණයි.” හාල් මාෆියාවට ආණ්ඩුව පැරදුනා. මෙහෙම තත්වයක් යටතේ පාරිභෝගික අධිකාරියක් මොකටද? “ආණ්ඩුව කයිවාරු ගැහුව්වේ හාල් මාෆියාව මෙල්ල කරනවා කියලා. කාටවත් සෙල්ලම් කරන්න බැහැ කිව්වා. මාධ්‍ය සංදර්ශන පෙන්නුවා. අන්තිමේදී මහා පරිමාණ හාල් ව්‍යාපාරිකයින් ඉදිරියේ ආණ්ඩුව දණ ගැසුවා. හාල් මිල වැඩි වුනා. පාලන මිල අවස්ථා තුනකදී වෙනස් කළා. මේ පෙන්වන්නේ ආණ්ඩුවේ නොහැකියාව. එක රටක් එක නීතියක් කිව්වා. නමුත් හැමෝටම නීතිය එක සමාන නැහැ. පහුගිය කාලේ කොරෝනා තත්වය නිසා නිරෝධායන නීති ක්‍රියාත්මක වුනේ කොහොමද කියලා ජනතාව දැක්කා. බලපුළුවන්කාරයින්ට නීතිය ක්‍රියාත්මක වුනේ වෙනස් විදියකට. රටේ සාමාන්‍ය ජනතාවට තමන්ගේ අම්මා තාත්තගේ මළගෙදරට යන්න බැරි තත්වයක් යටතේ රාජ්‍ය අනුග්‍රහය යටතේ කොරෝනා නීති රීති උල්ලංඝනය කරමින් ආණ්ඩුව අවමගුල් උත්සව ගත්තේ කොහොමද කියලා රටම දැක්කා. එක රටක් එක නීතියක් කිව්වට ඒක ක්‍රියාත්මක වුනේ වෙන විදියකට. හාල් මිල සම්බන්ධයෙනුත් එහෙමයි. තවමත් ආණ්ඩුව අසමත් ජනතාවට සහන මිලට හාල් ටික දෙන්න. ගොවියන්ට පොහොර ටික නැහැ. අස්වැන්න වගා භූමි තුළම පොළවට පස්වෙලා යනවා. ඒ නිසා කෙටි කාලයක් තුළ ආණ්ඩුව තමන්ගේ බැරිකම පෙන්වලා තියෙන්නේ.” එජාප කණ්ඩායම් දෙකෙන් සජිත් පිළ රනිල් පිළට චෝදනා කරනවා හොරු ඉන්නේ ඒ පැත්තේ කියලා… “මහබැංකු මංකොල්ලයේ චෝදනා ලැබූ ප්‍රධාන චූදිතයින් එක පැත්තක ඉන්නවා. ඒ චෝදනාවේ හවුල් කරුවෝ අනෙක් පැත්තෙත් ඉන්නවා. මහබැංකු කොල්ලය ගැන පොත් ලියපු අය අනෙක් පැත්තේ ඉන්නවා. කෝප් විමර්ශන වළක්වන්න ෆුට්නෝට් දාපු අය දෙපැත්තේම ඉන්නවා. අද හොරු දෙකට බෙදිලා ඉන්නේ. ඉතිහාසයේ ඉඳලම එජාපය හා ශ්‍රීලනිපය ප්‍රමුඛ සන්ධාන ඩීල් දේශපාලනයේ යෙදුනා. හවුල් දේශපාලනයේ යෙදුනා. පසුගිය යහපාලන ආණ්ඩුවත් එක්සත් ජාතික පක්ෂ එක්සත් ජනතා නිදහස් සන්ධාන ආණ්ඩුවක්. ඇමති ධුර එජනිස දැරුවා. මීට කලින් කරු ජයසූරිය ඇතුළු එජාප 17 දෙනෙක් රාජපක්ෂ පාලනය සමඟ එකතු වුනා. ජීඑල් පීරිස්, එස්බී, බන්දුල ගුණවර්ධන, ගාමිණී ලොකුගේ, මහින්ද සමරසිංහලා එක්සත් ජාතික පක්ෂයේ හිටපු අය. ඒ පැත්තෙත් ඉන්නවා. මේ පැත්තෙත් ඉන්නවා. ඒ හවුල් එදා ඉඳලම තිබුණා. තමන්ට තියෙන් චෝදනා යටගහ ගන්න ආණ්ඩුවට පනිනවා. මේ ජවනිකාව තමයි හැමදාමත් රඟදක්වන්නේ.” මෛත්‍රීපාල සිරිසේන මහත්තයා කියනවා අත්සන් 21,000ක් ගැන… “මෛත්‍රීපාල මහත්තයට අත්සන් 21000ක් ගහලා අර්ජුන මහේන්ද්‍රන්ව ගේන්න බැරිවුනා. ඒ වගේම ආණ්ඩුව සමහර කටමැති දොඩවන අය කියනවා කේපී කනෙන් ඇදගෙන ආවා වගේ අර්ජුන මහේන්ද්‍රන් ගේනවා කියලා. සුසිල් ප්‍රේමජයන්ත කියනවා උදර්පන නීතියට අනුව රාජතාන්ත්‍රික තත්වයන් යටතේ තමයි ගේන්න වෙන්නේ කියලා. එදා මැතිවරණ වේදිකාවේ එහෙම නෙවෙයි කිව්වේ. බලයට පත්වුන ගමන් මහබැංකු හොරු අල්ලලා නීතිය ක්‍රියාත්මක කරනවා කියලා. අපි දන්නවා මේ හොරු අල්ලන්නේ නෑ. දැන් කේපී ගැන කියනවා. කේපී ගෙනත් මොකද කළේ. නීතිය ක්‍රියාත්මක කළාද නැහැ. කේපී ගෙනත් අන්තිමට රාජ්‍ය ආරක්ෂාව යටතේ සැප පහසුවෙන් ඉන්නවා. අර්ජුන මහේන්ද්‍රන්ටත් ඒ වගේ සැප පහසුව සලසලා දෙයි කියලා නම් සැකයක් තිබෙනවා. කයිවාරු විතරයි හොරුන්ට දඩුවම් දෙන්නේ නැහැ. එදත් එහෙමයි. අදත් එහෙමයි. රාජතාන්ත්‍රිකව, උදර්පන නීතියට අනුව කළත් මේ වෙනකොට කාලය ප්‍රමාණවත්. නමුත් කෙරෙන්නේ නැහැ. උදයංග වීරතුංගලාට මොකද වුනේ. පහුගිය කාලේ හැංගිලා හිටියේ. ඉන්ටර්පෝල් එකටත් හොයාගන්න බැරි වුනා. කිව්වා. නමුත් කොරෝනා අස්සේ ඔහු ගෙනල්ලා උසාවියෙන් ඇප දුන්නා. තමන්ගේ පැත්තේ හොරුත් ආරක්ෂා කරනවා අනෙක් පැත්තේ හොරු ඩීල් දාලා ආරක්ෂා කරනවා.”", "URL": "https://lankatruth.com/si/?p=93785", "Category": "පුවත්", "Parent URL": null}