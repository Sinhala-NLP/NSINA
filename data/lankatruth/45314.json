{"Source": "Lankatruth", "Timestamp": "December 17, 2017", "Headline": "පුංචි ඡන්දයේ නාමයෝජනා ප්‍රතික්ෂේප වෙන්නේ මෙහෙමයි", "News Content": "මැතිවරණයක් සඳහා ඉදිරිපත් කෙරෙන නාමයෝජනා පිළිගන්නේ හෝ ප‍්‍රතික්ෂේප කරන්නේ අදාළ පනතේ සඳහන් විධි විධාන අනුව බව මැතිවරණ කොමිෂන් සභාව පවසයි. ඔවුන් ඒ බව පවසන්නේ මෙවර පළාත් පාලන මැතිවරණය සඳහා ඉදිරිපත් කර ඇති නාමයෝජනා පිළිගෙන හෝ ප‍්‍රතික්ෂේප කර ඇත්තේ දේශපාලන අරමුණකින්දැයි සැක සිතෙන බවට ඇතැම් අය කරන ප‍්‍රකාශ සම්බන්ධයෙන් මාධ්‍ය කළ විමසීමකදීය. මැතිවරණ කොමිසම පෙන්වා දෙන්නේ නාමයෝජනා ප‍්‍රතික්ෂේප වන ආකාර 02ක් අදාළ පනතේ දක්වා ඇති බවයි. ඒ අනුව 28 සහ 31 යන වගන්තිවලින් ඒවා විස්තර කර ඇතැයි ද ප්‍රකාශ කරයි. ඊට අනුව කිසියම් අපේක්ෂකයෙකු නාමයෝජනා පත‍්‍රයේ අත්සන් කර නොමැති නම් හෝ ආණ්ඩුක‍්‍රම ව්‍යවස්ථාවේ සඳහන් දිවුරුම ප‍්‍රකාශ කර නොමැති නම් එවැනි අවස්ථාවලදී එම අපේක්ෂකයාගේ පමණක් අපේක්ෂකත්වය ප‍්‍රතික්ෂේප කෙරෙනු ඇත. කෙසේ වෙතත් නාමයෝජනා පත‍්‍රයේ පක්ෂ ලේකම්වරයා අත්සන් කර නොකිරීම, ලේකම්වරයාගේ අත්සන බලයලත් නිලධාරියෙකු විසින් සහතික කර නොතිබීම සහ අවම කාන්තා නියෝජනය සම්පූර්ණ කර නොතිබීම යන කරුණු මත කිසියම් නාමයෝජනාවක් සම්පූර්ණයෙන් ප‍්‍රතික්ෂේප කළ හැකියි. අපේක්ෂකයින්ගේ ස්ත‍්‍රී පුරුෂභාවය දැක්වීමට නාමයෝජනා පත‍්‍රයෙහි වෙනම තීරුවක් වෙන් කර ඇතැයිද මෙහිදී ප‍්‍රකාශ කර ඇති අතර ස්ත‍්‍රී පුරුෂභාවය එහි දක්වා නොමැති අවස්ථාවක අපේක්ෂකයාගේ නම අනුව ස්ත‍්‍රී පුරුෂභාවය තීරණය කළ නොහැකි බවද මැතිවරණ කොමිෂම කියා සිටියි. ස්ත‍්‍රීන්ට සහ පුරුෂයින්ට පොදුවේ යෙදෙන නම්ද ව්‍යවහාරයේ තිබෙන බව මෙහිදී මැතිවරණ කොමිසම සිහිපත් කර සිටියි.", "URL": "https://lankatruth.com/si/?p=45314", "Category": "පුවත්", "Parent URL": null}