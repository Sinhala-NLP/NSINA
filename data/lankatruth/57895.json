{"Source": "Lankatruth", "Timestamp": "August 18, 2018", "Headline": "“මං කෙලින් මිනිහෙක්” අත්හිටුවයි", "News Content": "අසංක සායක්කාර අධ්‍යක්ෂණය කළ “මං කෙලින් මිනිහෙක්” වේදිකා නාට්‍ය ප්‍රදර්ශනය තාවකාලිකව අත්හිටුවා ඇතැයි වාර්තා වේ. නාට්‍ය සම්බන්ධව කෙරුණු පැමිණිල්ලක් හේතුවෙන් මෙම තීරණය ගෙන ඇතැයි රැඟුම් පාලක මණ්ඩලය සඳහන් කරයි. ඒ අනුවඅද (18) බොරැල්ල පුංචි තියටර්හිදී හා හෙට(19) දෙහිවල එස්. ද එස්. ජයසිංහ ශාලාවේ ප්‍රදර්ශනය කිරීමට නියමිතව පැවැති දර්ශන වාර අවලංගු කිරීමට සිදුව ඇතැයි නාට්‍ය අධ්‍යක්ෂ අසංක සායක්කාර මහතා ප්‍රේක්ෂක ජනතාවට දැනුම් දී සිටියි. මේ සම්බන්ධයෙන් අද (18) දින කරුණු පැහැදිලි කළ රැඟුම්පාලක මණ්ඩලය ප්‍රකාශ කරණුයේ අනුමැතිය සඳහා ඉදිරිපත් කළ මුල් පිටපතට අනුව නාට්‍යය නිර්මාණය නොකිරීම හේතුකොටගෙන මෙම තාවකාලික අත්හිටුවීම සිදු කළ බවයි. රැඟුම්පාලක මණ්ඩලය වෙත අනුමැතිය සඳහා වැඩිහිටියන්ට පමණයි නාට්‍යයක් ලෙස ඉදිරිපත් කරන පිටපතට අනුව නාට්‍යය නිර්මාණය කළ යුතු වුවද මෙහිදී එය කඩ කරමින් නාට්‍යය අධ්‍යක්ෂකවරයා කටයුතු කර ඇති බව රඟුම්පාලක මණ්ඩය පවසයි. මේ සම්බන්ධයෙන් කරුණු පැහැදිලි කරන අසංක සායක්කාර මහතා සඳහන් කරන්නේ අවශ්‍ය වෙනස්කම් සිදු කරමින් නාට්‍යය ඉදිරියේදී ප්‍රේක්ෂකයන් වෙත ඉදිරිපත් කිරීමට කටයුතු කරන බවයි.", "URL": "https://lankatruth.com/si/?p=57895", "Category": "පුවත්", "Parent URL": null}