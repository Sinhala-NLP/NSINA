{"Source": "Lankatruth", "Timestamp": "May 26, 2022", "Headline": "රට වැටීමට හේතුව ණය ගැනීම නොව, ගත් ණය වියදම් කර ඇති ආකාරයයි – මහබැංකු අධිපතිත් කියයි", "News Content": "රට දැන් තිබෙන තත්වයට වැටීමට මූලික හේතුව ලෙස තමා දකින්නේ ණය ගැනීම නොව, එසේ ලබාගත් ණය වියදම් කර ඇති ආකාරය බව මහ බැංකු අධිපති නන්දලාල් වීරසිංහ පවසයි. ඕනෑම රටක් ණය ගැනීම වැරැද්දක් නොවන බවත්, ණය නොගෙන රටක් දියුණු කළ නොහැකි බවත් ඔහු පෙන්වා දෙයි. රජයට ණය අවශ්‍ය වූ විට ඒ සඳහා රජයේ නියෝජිතයා ලෙස මහ බැංකුව පහසුකම් සලසන නමුත්, එසේ ලබාගන්නා ණය භාවිතා කරන්නේ කුමන දෑ සඳහා දැයි තීරණය කරන්නේ ආණ්ඩුව සහ පාර්ලිමේන්තුව බව ඔහු පෙන්වා දෙයි. ආයෝජකයින් යම් රටකට ණය ලබා දෙන්නේ, එම ණය රටේ ආණ්ඩුව විසින් පොදු ආයෝජන සඳහා යොදවයි යන අපේක්ෂාව ඇතුව බවත්, එසේ යෙදවූ විට රටේ ආර්ථිකය දියුණු වී, රටේ ණය නැවත ගෙවීමේ හැකියාව වැඩි වේය යන පදනම මත බවත් ඔහු පැහැදිලි කර දෙනවා. කෙසේ නමුත් මෙරට තුළ විශාල අයවැය හිඟයක් තිබෙන හෙයින්, ණයක් ලැබූ විගස එය එදිනෙදා වියදම් සඳහා යෙදවී ඇති බවත් ආයෝජන සඳහා යම් කොටසක් යෙදවී තිබුණත් එම ආයෝජන හරහා කෙතරම් ප්‍රතිලාභයක් රටට ලැබී තිබේද නැතිද යන වග, රට දැන් වැටී තිබෙන තත්වයට මූලික හේතුව ලෙස තමා දකින බව මහබැංකු අධිපතිවරයා වැඩිදුරටත් පෙන්වා දෙනවා.", "URL": "https://lankatruth.com/si/?p=134833", "Category": "ආර්ථික පුවත්", "Parent URL": null}