{"Source": "Lankatruth", "Timestamp": "November 8, 2021", "Headline": "සතියක් තුළ සංචාරකයින් 9,545ක් ලංකාවට ඇවිත්", "News Content": "ගතවූ සතියක කාලය තුළ මෙරටට සංචාරකයන් 9,545 දෙනෙකු මෙරටට පැමිණ ඇතැයි සංචාරක ඇමති ප්‍රසන්න රණතුංග පවසයි. ඒ අනුව 01 වෙනිදා සිට 07 වෙනිදා දක්වා කාලය තුළ මෙරටට වැඩිම සංචාරකයන් පිරිසක් පැමිණ ඇත්තේ ඉන්දියාවෙනි. එම සංඛ්‍යාව 3,107කි. රුසියානු සමූහාණ්ඩුවෙන් පැමිණ ඇති සංචාරකයන් ගණන 774ක්ද, එක්සත් රාජධානියෙන් සංචාරකයන් 764 දෙනෙකු පැමිණ ඇති අතර ජර්මනිය, පාකිස්ථානය, මාලදිවයින, ප්‍රංශය, කැනඩාව, ඇමරිකාව හා ස්විස්ටර්ලන්තය එම කාලය තුළ වැඩිම සංචාරක පිරිසක් මෙරටට පැමිණි රටවල් වන බව ඇමති ප්‍රසන්න රණතුංග කියා සිටිසි. පසුගිය ජනවාරි මාසයේ සිට නොවැම්බර් 07 වන දින දක්වා ශ්‍රී ලංකාවට සංචාරකයන් 70,633 දෙනෙකු පැමිණ ඇතැයිද පසුගිය සැප්තැම්බර් මාසයේදී මෙරටට පැමිණ ඇති සංචාරකයන් ගණන 13,547ක්ද ඔක්තෝබර් මාසයේදී එම සංඛ්‍යාව 22,771 දක්වා ඉහළ ගිය බවද ඇමති ප්‍රසන්න රණතුංග සඳහන් කරයි. සංචාරකයින්ට රට විවෘත කිරීමත් සමග ක්‍රමානුකූලව මෙරටට පැමිණෙන සංචාරකයන්ගේ සංඛ්‍යාව වැඩීවෙමින් පවතින බවත් මෙර‍ට සංචාරක ව්‍යාපාරය යථාතත්වයට පත්වෙමින් පවතින බව එමගින් තහවුරු වන බවත් පවසන ඇමති ප්‍රසන්න රණතුංග, යලි සංචරණ සීමා පැනවීමකින් තොරව රට පවත්වාගෙන යාමට හැකි වුවහොත් ලබන වසර අවසන් වනවිට මෙරට ආර්ථිකය යථා තත්වයට පත් කිරීමට සංචාරක ව්‍යාපාරයට සුවිශේෂ දායකත්වයක් දැක්විය හැකි වනු ඇතැයි විශ්වාසය පල කරයි. කෙසේ වෙතත් පසුගිය සමයේදී මෙරට කොවිඩ් – 19 වෛරසය වැඩි වශයෙන් පැතිර ගියේ මෙරටට යුක්රේණය ආදී රටවල සංචාරකයන් ගෙන්වීමෙන් පසුවය.", "URL": "https://lankatruth.com/si/?p=125601", "Category": "පුවත්", "Parent URL": null}