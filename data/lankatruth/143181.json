{"Source": "Lankatruth", "Timestamp": "December 24, 2022", "Headline": "දෙසැම්බර් යැයි කියූ නාමයෝජනා කැ﻿ඳවීමේ නිවේදනය ජනවාරියට යයි", "News Content": "පළාත් පාලන මැතිවරණය කල් දැමීමට විවිධ උපක්‍රම යොදමින් සෘජුව සහ වක්‍රව බලපෑම් කරමින් සිටින ආණ්ඩුව තවත් පියවරක් ඉදිරියට තබමින් අදාල නාමයෝජනා බාරගැනීම පිළිබඳ ප්‍රසිද්ධ කිරීම ජනවාරි 05 වෙනි දින දක්වා කල් දමා තිබේ. මෙයට පෙර මැතිවරණ කොමිසමේ සභාපතිවරයා ප්‍රකාශ කර තිබුණේ දෙසැම්බර් අවසන් සතියේදී මෙම දිනය නිවේදනය කරන බවය. මැතිවරණය කල් දැමීම වලක්වන ලෙස ඉල්ලමින් මේ වනවිට ශ්‍රේෂ්ඨාධිකරණය ඉදිරයේ පෙත්සම් විභාගයක්ද පැවැත්වෙන අතර මෙලෙස තාක්ෂණික කරුණු යොදාගනිමින් අදාල දිනකල් දැමීමේ ක්‍රියාවලියක ආණ්ඩුව නිරත වී සිටී. මේ අතර ආණ්ඩුවට ගැති නීතීඥයන් සහ විවිධ වෘත්තිකයන් යොදා ගනිමින් මේ අවස්ථාවේ මැතිවරණයක් පැවැත්වීම නුසුදුසු ක්‍රියාවක් බව සමාජය තුළ තහවුරු කිරීමට ප්‍රචාරක ව්‍යාපාරයක්ද ආණ්ඩුව ආරම්භ කර තිබේ. හෙට (25) දිනයට නිකුත් කර තිබෙන සිළුමිණ පුවත්පතට මේ ක්‍රියාමාර්ගය තවදුරටත් ඉදිරියට ගෙනයමින් රාජපක්ෂවාදියෙකු වන ආචාර්ය ප්‍රතිභා මහානාමහේවා කළ ප්‍රකාශයක් බව සඳහන් ප්‍රවෘත්තියක් පල කර ඇත. “මේ මොහොතේ මැතිවරණ පැවැත්වීම ආර්ථිකයට දරාගන්න බෑ” යන සිරස්තලයෙන් අදාළ ප්‍රවෘත්තිය පල කර ඇත.", "URL": "https://lankatruth.com/si/?p=143181", "Category": "පුවත්", "Parent URL": null}