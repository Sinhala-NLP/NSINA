{"Source": "Lankatruth", "Timestamp": "October 7, 2012", "Headline": "රාජ්‍ය ණය ට්‍රිලියනයකින් ඉහළට", "News Content": "පසුගිය මාස හතක කාලය තුළ රාජ්‍ය ණය බර රුපියල් ට්‍රිලියනයකින් (රුපියල් බිලියන 1,000කින්) වැඩි වී ඇති බව මහ බැංකු වාර්තා අනාවරණය කරයි. පසුගිය ජූලි මාසය වන විට මෙරට රාජ්‍ය ණය බර රුපියල් බිලියන 6,161ක් බව එහි සඳහන්ව ඇත. එය මේ වසරේ ජනවාරි මාසය වන විට පැවැති රුපියල් බිලියන 5,133ක රාජ්‍ය ණය බරට වඩා, රුපියල් බිලියන 1,028ක ඉහළ යෑමකි. පසුගිය කාලය පුරා රුපියල අවප්‍රමාණය වීමේ ශීඝ්‍රතාවය වැඩිවීමත්, විදේශීය ණය ගැනීම් ප්‍රතිශතය ඉහළ යෑමත් මෙලෙස රාජ්‍ය ණය බර විශාල ප්‍රමාණයකින් වර්ධනය වීමට හේතු වූ බව ආර්ථික විශේෂඥයෝ පෙන්වා දෙති. මෙම මාස හතක කාලය තුළ ඩොලරයේ අගය රුපියල් 110 සිට 135 දක්වා ඉහළ ගොස් ඇත.", "URL": "https://lankatruth.com/si/?p=4498", "Category": "ආර්ථික පුවත්", "Parent URL": null}