{"Source": "Lankatruth", "Timestamp": "September 5, 2019", "Headline": "ජීවිතක්ෂයට පත්වූ බොරැල්ල OIC අනතුරට ලක් කළ රියදුරාට ඇප", "News Content": "රිය අනතුරකට ලක්ව ජීවිතක්ෂයට පත් වූ බොරැල්ල පොලිසියේ රථවාහන අංශයේ ස්ථානාධිපතිවරයාව අනතුරකට ලක් කර පළා ගිය ඩිෆෙන්ඩර් රථයේ රියදුරා වශයෙන් කටයුතු කළ පුද්ගලයාට එරෙහි නීතිපතිවරයා විසින් අධිචෝදනා පත‍්‍ර බාරදුන් කොළඹ මහාධිකරණ විනිසුරු ප‍්‍රදීප් හෙට්ටිආරච්චි මහතා ඔහු රුපියල් ලක්‍ෂ 2ක් වටිනා ශරීර ඇපයක් ඇප මත මුදාහැරීමට අද (5) නියෝග කර තිබේ. බොරැල්ල පොලිසියේ රථවාහන අංශයේ ස්ථානාධිපති සාගර සරත්චන්ද්‍ර මහතාගේ මරණය සිදුවී මාස 05ක කාලයක් ඇතුළත නීතිපතිවරයා විසින් විත්තිකරුට එරෙහිව පවරනු ලැබු නඩුව කැඳවනු ලැබු අවස්ථාවේදී අධිකරණයෙන් නිකුත්කර තිබු සිතාසියකට අනුව විත්තිකාර ආර්.එම්. නවිඳු උමේෂ් රත්නායක නමැත්තා අධිකරණයේ පෙනී සිටියේය. 2019 පෙබරවාරී මස 24 වැනිදා හෝ ඊට ආසන්න දිනයක රාත්‍රියේ බම්බලපිටියේදී ඩබ්ලිව්.පී.එන්.ඉසෙඩ්. 9143 අංකය දරණ ඩිෆෙන්ඩර් ජීප් රථයේ රියදුරු ලෙස කටයුතු කරමින් එම රථය නොසැළකිලිමත් අන්දමින්, අධික වේගයෙන් පදවා අනතුරක් සිදුකර සාගර සරත්චන්ද්‍ර මහතාගේ මරණය සිදු කිරීමෙන් සාවද්‍ය මනුෂ්‍ය ඝාතනයක් සිදුකළ බවට විත්තිකරුට එරෙහිව චෝදනා නඟා ඇත. මෙම අනතුර සිදුවන අවස්ථාවේ එම ඩිෆෙන්ඩර් රථවල සිටි පිරිස අතර මහින්ද පිලේ මන්ත්‍රී මහින්දානන්ද අලුත්ගමගේ මහතාගේ පුත්‍රයා සහ එක්සත් ජාතික පක්ෂ මන්ත්‍රීවරයෙකුද සිට ඇති බව පසුව අනාවරණය විය. මෙම නඩුව ලබන දෙසැම්බර් මස 19 වැනිදා යළි කැඳවීමට නියමිත ය.", "URL": "https://lankatruth.com/si/?p=80372", "Category": "පුවත්", "Parent URL": null}