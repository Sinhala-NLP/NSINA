{"Source": "Lankatruth", "Timestamp": "September 23, 2022", "Headline": "රනිල් රටවල් 23ක් හංඟලා", "News Content": "ශ්‍රී ලංකාව වැටී සිටින විදේශ ණය ගෙවීමේ අර්බුදය හමුවේ විදේශ රටවල් 23ක් ආධාර කිරීමට සූදානම් බව අටවන ජනාධිපති රනිල් වික්‍රමසිංහ සමග ඊයේ (22) පැවැත්වූ සාකච්ඡාවකදී ප්‍රකාශ කළ බව රජයේ ප්‍රවෘත්ති දෙපාර්තමේන්තුව නිකුත් කළ නිල නිවේදනයක සඳහන් කර තිබුණද එම රටවල් මොනවාදැයි හෙළි කර නැත. අද (23) දිනමිණ පුවත්පතේ ප්‍රධාන සිරස්තලය ලෙස “ආර්ථික අර්බුදයෙන් ගොඩ එන්න ශ්‍රී ලංකාවට පූර්ණ විදෙස් සහාය – රටවල් 23ක තානාපතිවරු ජනපතිට සහතික වෙති” යනුවෙන් එම ප්‍රවෘත්තිය පළ කර තිබේ. එහෙත් රජයේ නිල නිවේදනයේ හෝ දිනමිණ පුවත්පතෙන් එම රටවල් මොනවාද යන්න පිළිබඳ කිසිදු සඳහනක් කර නොමැත. එසේම ශ්‍රී ලංකාවට ආධාර කරන පැරිස් සමුළුවට අයත් නොවන රටවල් 23ක තානාපතිවරු මෙම ප්‍රතිඥාව ලබා දුන් බව අදාළ නිවේදනයේ සහ ප්‍රවෘත්තියේ සඳහන් කර ඇත. මෙම සාකච්ඡාවට රනිල් වික්‍රමසිංහ සමග මුදල් අමාත්‍යාංශයේ ලේකම්, මහ බැංකු අධිපති යන නිලධාරීන් මෙන්ම රංජිත් සියඹලාපිටිය, තාරක බාලසූරිය, ශෙහාන් සේමසිංහ යන රාජ්‍ය ඇමතිවරු සහභාගී වූ බව දැක්වේ. ජාතික ආරක්ෂාව පිළිබඳ ජනාධිපතිපති ජ්‍යෙෂ්ඨ උපදේශක සාගල රත්නායක සහ විදේශ අමාත්‍යාංශයේ ලේකම් හරිණි විජේවර්ධනද මෙම සාකච්ඡාවට එක් වූ බව තවදුරටත් පළ කර තිබේ.", "URL": "https://lankatruth.com/si/?p=139543", "Category": "පුවත්", "Parent URL": null}