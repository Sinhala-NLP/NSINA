{"Source": "Lankatruth", "Timestamp": "July 17, 2018", "Headline": "වලල්ලාවිට සභාපතිවරයාගේ වරෙන්තු යලි කැඳවයි", "News Content": "වලල්ලාවිට ප්‍රාදේශීය සභාවේ හිටපු සභාපති උදේනි අතුකෝරල මහතා අත්අඩංගුවට ගන්නා ලෙස නිකුත්කර තිබූ වරෙන්තුව ආපසු කැඳවීමට කොළඹ මහාධිකරණ විනිසුරු විකුම් කළුආරච්චි මහතා අද(17) නියෝග කළේය. වලල්ලාවිට හිටපු සභාපතිවරයා අධිකරණය හමුවේ පෙනී සිටිමින් තමා අත්අඩංගුවට ගන්නා ලෙස නිකුත් කර ඇති වරෙන්තුව ආපසු කැඳවන ලෙස සිදුකළ ඉල්ලීමට ප්‍රතිචාර දක්වමින් විනිසුරුවරයා මෙම නියෝගය සිදුකළ අතර ඊළඟ නඩු දිනයේදී අධිකරණය හමුවේ පෙනී සිටින ලෙස ද නියෝග කළේය. වලල්ලාවිට ප්‍රාදේශීය සභා බල ප්‍රදේශය හරහා පස් ප්‍රවාහනය කිරීමට අවශ්‍ය බලපත්‍රයක් නිකුත් කිරීම සඳහා උදෙනි අතුකෝරාල මහතා සභාපතිවරයාව සිටියදී බෙන්තොට ප්‍රාදේශීය සභාවේ සභාපතිවරයාගෙන් රුපියල් ලක්ෂ 10ක අල්ලසක් ලබා ගැනීම සම්බන්ධව ඔහුට විරුද්ධව නඩු පවරා තිබූ අතර අධිකරණය හමුවේ පෙනී නොසිටීම හේතුවෙන් වරෙන්තු නිකුත්කර තිබුණි. මෙම නඩුව ලබන අගොස්තු 08 වැනිදා යළි කැඳවීමටද විනිසුරුවරයා වැඩිදුරටත් නියම කළේය.", "URL": "https://lankatruth.com/si/?p=56286", "Category": "පුවත්", "Parent URL": null}