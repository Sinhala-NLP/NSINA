{"Source": "Lankatruth", "Timestamp": "January 16, 2020", "Headline": "තවමත් මගේ මතය උතුරට 13ට එහාගිය (13+) විසඳුමක් දිය යුතු බවයි…", "News Content": "ශ්‍රී ලංකාවේ ජනවාර්ගික ගැටළුව සඳහා 13වන ආණ්ඩුක්‍රම ව්‍යවස්ථා සංශෝධනයෙන් ඔබ්බට යන විසඳුමක් ලබාදිය යුතු බවට වන තමන්ගේ මතයේ කිසිදු වෙනසක් සිදුව නොමැති බව අග්‍රාමාත්‍ය මහින්ද රාජපක්ෂ මහතා දෙමළ මාධ්‍ය ආයතන ප්‍රධානීන් සමඟ පැවති හමුවකදී අවධාරණය කර තිබේ. පෙරේදා (14) පෙරවරුවේ දෙමළ මාධ්‍ය ආයතන ප්‍රධානීන් සමඟ මෙම මාධ්‍ය හමුව පවත්වා ඇති අතර අග්‍රාමාත්‍ය මහින්ද රාජපක්ෂ මහතා මේ බව සඳහන් කර ඇත්තේ එහිදී නැගුණු ප්‍රශ්නයකට පිළිතුරු ලබා දෙමිනි. ප්‍රශ්නය – “අගමැතිතුමනි, තර්ටීන් ප්ලස් (13+) කියන ඔබතුමාගේ මතය දැන් කොහොමද තියෙන්නෙ ?” පිළිතුර – “ඒක එහෙමමයි. වෙනස් වෙලා නැහැ මතය” 13 වන සංශෝධනයත් අහෝසි කළ යුතු බවට ආණ්ඩුවේ ඇතැම් පාර්ශ්ව යෝජනා කරන මොහොතක අග්‍රාමාත්‍ය මහින්ද රාජපක්ෂ මහතා මෙසේ 13ට එහා ගිය විසඳුමක් සඳහා වන සිය පැරණී මතය වෙනුවෙන් සෘජුවම පෙනී සිටීම විශෙෂත්වයකි. නව ව්‍යවස්ථාවක් ඉදිරිපත් කර පවතින 13වන සංශෝධනයද අහෝසි කර දමා පළාත් සභා ක්‍රමයද අහෝසි කිරිම, ගෝඨාභය රාජපක්ෂ මහතා පැවති ජනාධිපතිවරණයේදී ජනතාවට පොරොන්දු වූ අතර සිය ප්‍රතිපත්ති ප්‍රකාශයේද ඒ බව සඳහන් කර තිබිණි.", "URL": "https://lankatruth.com/si/?p=88777", "Category": "පුවත්", "Parent URL": null}