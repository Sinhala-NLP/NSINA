{"Source": "Lankatruth", "Timestamp": "June 18, 2021", "Headline": "කබ්රාල්ගේ තවත් හතරැස් පචයක් හෙළි වෙයි", "News Content": "කොවිඩ් වසංගතය වෙනුවෙන් මෙරට බැංකු ක්‍ෂෙත‍්‍රය හරහා සහ රජයේ මැදිහත් වීමෙන් රුපියල් බිලියන 4,000ක සහන ලබා දී ඇති බව මුදල් රාජ්‍ය ඇමැති අජිත් නිවාඩ් කබ්රාල් කර තිබෙන ප‍්‍රකාශය මුළුමනින් ම ජනතාව නොමඟ යවන සාවද්‍ය කරුණු දැක්වීමක් බව හෙළි වේ. ඔහු සඳහන් කර තිබෙන්නේ, රජය මැදිහත් වීමෙන් මහ බැංකුවේ නියාමනය යටතේ මෙරට බැංකු ක්‍ෂෙත‍්‍රයෙන් සහ රජයෙන් ලබා දී ඇති මුළු සහන ප‍්‍රමාණය රුපියල් බිලියන 4,000ක් වන බව ය. එය රුපියල් කෝටි හාර ලක්‍ෂය (රු. කෝටි 4,00,000)කි. මෙම වසරේ රජයේ මුළු වියදම බිලියන 4,000කට අඩුවෙන් ඇස්තමේන්තු කර ඇත. ඒ අනුව කබ්රාල් රාජ්‍ය ඇමැතිවරයාගේ ප‍්‍රකාශය එක් පැත්තකින් අසත්‍යය වී තිබේ. තව පැත්තකින් මෙරට මුළු බැංකු පද්ධතිය විසින් ම 2020දී ලබා දී තිබෙන ණය සහ අත්තිකාරම්වල මුළු එකතුව රුපියල් බිලියන 9,091.7කි. එය 2019දී බිලියන 8,122.4කි. මේ අනුව කොවිඩ් වසංගතයෙන් විපතට පත් ජනතාව වෙනුවෙන් බැංකු ගනුදෙනුකරුවන්ට සහ අනෙකුත් පොදු ජනතාවට රජය මැදිහත් වීමෙන් රුපියල් කෝටි 400,000ක සහනාධාර ලබා දී ඇති බව ප‍්‍රකාශ කිරීම ද බොරුවක් වී තිබේ. මුදල් රාජ්‍ය ඇමැතිවරයාගේ ජනතාව නොමඟ යවන මෙම ප‍්‍රකාශයට රජයේ ‘දිනමිණ’ පුවත්පත විසින් අද විශාල ප‍්‍රසිද්ධියක් ලබා දී තිබේ. මේ වන විට ආණ්ඩුවේ ඇමැතිවරු ජනතාව නොමඟ යවන මෙවැනි විවිධ ප‍්‍රකාශ නාට්‍යානුරූපිව විශාල වශයෙන් සිදු කරමින් සිටිති.", "URL": "https://lankatruth.com/si/?p=118145", "Category": "ආර්ථික පුවත්", "Parent URL": null}