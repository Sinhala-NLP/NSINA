{"Source": "Lankatruth", "Timestamp": "April 10, 2022", "Headline": "ගෝටාභය ඇතුළු රාජපක්ෂ නඩය නම්බු පිටින් බැහැල යන්න… අයිතීන් උදෙසා කාන්තාවෝ", "News Content": "ගෝටාබය ඇතුළු රාජපක්ෂ නඩයට රට ඉදිරියට රැගෙන යාමට නොහැකි බව ඔප්පු වී අවසන් බවත් දැන් කරුණාකර නම්බු පිටින් බැහැල යන ලෙසත් අයිතීන් උදෙසා කාන්තාවේ සංවිධානය, ජනාධිපති ගෝටාබය රාජපක්ෂටත් වත්මන් ආණ්ඩුවටත් අවධාරණය කරයි. ඒ බව පැවසූවේ එම සංවිධානය අද (10) පෙරවරුවේ කොළඹදී පැවති මාධ්‍ය හමුවකදීය. එම මාධ්‍ය හමුව සඳහා අයිතීන් උදෙසා කාන්තාවෝ සංවිධානයේ සභාපති සරෝජා සාවිත්‍රී පෝල්රාජ් සහ අයිතීන් උදෙසා කාන්තාවෝ සංවිධානයේ විධායක සභික ප්‍රභාෂිණී වික්‍රමසිංහද එක්වී සිටි අතර ඔවුන් දැක්වූ අදහස් පහතින් පල වේ. ගෝටාබය ඇතුළු රාජපක්ෂ නඩයට රට කිරීමට නොහැකි බව ඔප්පු වී අවසන්අයිතීන් උදෙසා කාන්තාවෝ සංවිධානයේ සභාපති සරෝජා සාවිත්‍රී පෝල්රාජ් “පහුගිය අවුරුදු දෙක පුරාවටම වසංගත තත්වය නිසා ගෙදරට හිරවෙලා හිටපු ජනතාව මේ ළඟ එන සිංහල හිංදු අලුත් අවුරුද්දත් මුස්ලිම් ජනතාව රාමසාන් උපවාස කාලයත් සතුටින් ගත කරන්න බලාපොරොත්තුවෙන් හිටියා. නමුත් ශ්‍රී ලාංකීය සැමට මේ කාලය ඉතාම දුර්බාග්‍ය කාලයක් බවට පත්වෙලා. ගෑස් පෝලිමේ, ඉන්ධන පෝලිමේ, කිරිපිටි පෝලිමේ ඉන්න වෙලා. අත්‍යාවශ්‍ය බඩු ටික ගන්න පෝලිමේ ඉන්න වෙලා. රටේ ජනතාව දිනෙන් දින අපේක්ෂාභංගත්වයට පත්වෙලා. ඒ නිසා මේ රටේ දූෂිත ඒකාධිපති පිස්සු පාලනය පරද්දන්න ඉතිහාසයේ ප්‍රථමවරට රටේ සියලුම ජනතාව පාරට බැහැලා. ආණ්ඩුවේ සතොසෙන් මේ වෙනකොට සීනි ග්‍රෑම් 500යි, පරිප්පු ග්‍රෑම් 500යි, තිරිඟු පිටි කිලෝ එකයි, සම්බා හාල් කිලෝ තුනයි නිකුත් කරන්නේ. අවුරුදු සමයේ, රාමසාන් උත්සව කාලේ මේ බඩු ප්‍රමාණයෙන් මිනිස්සුන්ට බඩ පිරෙන්න කාලා ඉන්න පුළුවන්ද? දරුවන්ට බඩ පිරෙන්න කෑම වේලක් දෙන්නේ කොහොමද? කුකුල් මස් කිලෝවක් 1200ක් පමණ වෙනවා. බිත්තරයක මිල 35ක් 40ක් මට්ටම ඇවිල්ලා. දරුවෙකුට පෝෂණීය ආහාර වේලවක් දෙන්නේ කොහොමද? සියලු ආහාර ද්‍රව්‍යවල මිල ඉහළ ගිහින්. බරපතලම තත්වය තමයි අත්‍යාවශ්‍ය ඖෂධ හිගය නිසා රෝහල් වැසී යන තත්වයට පත්වෙලා. පේරාදෙණිය රෝහල, කරාපිටිය රෝහල වැනි ශික්ෂණ රෝහල්වල සැත්කම් නවත්වලා කියලා වාර්තා වෙනවා. ඇතැම් ප්‍රාදේශීය රෝහල් අර්බුදයට ගිහිල්ලා. හදිසි සැත්කම් හැර දින නියම කරලා කරන සැත්කම් නවතා දමලා. හෘදයාබාධ තත්වයන්ට, ජලභීතාකාවට, දියවැඩියාවට, සර්ප විෂට භාවිතා කරන ඖෂධ රෝහල්වල නැහැ. මිනිසුන්ගේ ජීවිත මොනතරම් අනාරක්ෂිතද කියලා තේරුම් ගන්න පුළුවන්. ඒ වගේම ඖෂධවල මිල ඉතා විශාල ලෙස ඉහළ ගොසින් තිබෙනවා. එක් උදාහරණයක් තිබෙනවා රුපියල් 15000ක් වෙච්ච ඖෂධ වට්ටෝරුවක මිල රුපියල් 40000ක් දක්වා වැඩි වෙලා. ඒ වගේම ශ්‍රී ලංකා වාණිජ මණ්ඩලයේ උප සභාපතිවරයා කියනවා මේ තත්වය ජූනි මාසය වනවිට උග්‍ර අතට හැරෙනවා කියලා. ඒ වගේම දැඩි ආහාර හිගයක් ඇතිවෙමින් යනවා. ඒ නිසා අපි ආණ්ඩුවට කියනවා මේ නොසලකා හරින්න එපා කියලා. මේ පක්ෂයක් නෙවෙයි පාරට බැහැලා තිබෙන්නේ. තමන්ගේ දරුවන් අතින් ගත් අම්මලා ආබාධිත පුද්ගලයින් ඇතුළු සියලු දෙනා අද පාරට බැහැලා. නෑසුකන්ව ඉඳලා කල් මරන්න හදන්න එපා. රටට ව්‍යසනකාරී තත්වයක් ඇති නොකර ගෙදර යන්න කියලා ජනාධිපති ඇතුලු ආණ්ඩුවට කියනවා. මේ සුක්කානම තවදුරටත් මේ ජනාධිපතිවරයා කරකවනවට ජනතාව කැමති නෑ. මේ හොර නඩයට මේ සුක්කානම කරකවන්න ඉඩ දෙන්න ජනතාව තවදුරටත් කැමති නැහැ. මුලින්ම පටන් ගත්තේ පොහොර හිගය නිසා ගොවි ජනතාව. ඉන්පසුව ගෑස්, ඉන්ධන, ආහාර හිගය නිසා පාරට ආපු ජනතාව දැන් තේරුම් අරන් ඉන්නවා මේ ආණ්ඩුවට කිසිවකට උත්තර දෙන්න බැහැ කියලා. ඒ නිසා ගෝටාභය රාජපක්ෂ ඇතුළු මේ ආණ්ඩුව ගෙදර යන්න ඕනෑ කියලා එක හෙලා ජනතාව කියනවා. පැලැස්තර විසඳුම් නැහැ. ඒ නිසා ගෝටාභය රාජපක්ෂ කඩිනමින් තීරණය කළ යුතුයි එළියට බැහැපු මිනිස්සු ගෙවල්වලට යවන්න නම් බංකරයක් ඇතුලේ ඉන්න ගෝටාභය රාජපක්ෂ එළියට බහින්න ඕනෑ. ඔහු ඇතුළු ආණ්ඩුව එළියට බැස්සොත් තමයි ජනතාව ගෙවල් ඇතුලට යන්නේ. මේ නිසා ඇතිවෙන අර්බුදය යම් හෝ ඩොලර් ප්‍රමාණයක් උපයන තේ කර්මාන්තය, ඇඟලුම් ක්ෂේත්‍රය කඩා වැටෙමින් තිබෙනවා. කොයි විදියට ණය ගත්තත් ඒ ණය පීඩනය තව තවත් ජනතාව මත පැටවෙනවා. ණය අරගෙනම මේ අවුරුදු කිහිපය ගෙවාගන්න පුළුවන් කියලා ගෝටාභය හිතනවානම් ඒක කරන්න පුළුවන් වැඩක් නෙවෙයි. ඒ නිසා මේ අර්බුදයට විසඳුම් ඕනෑ. විසඳුම් හොයන්න නම් අලුත් දේශපාලන ප්‍රවාහයක් ඕනෑ. ඒ තාවකාලික විසඳුම කියන්නෙත් මේ ගෝටාභය රාජපක්ෂ ඇතුළු චෞර වළල්ල ඉන්න එකක් නෙවෙයි. එනිසා ඔවුන් සමඟ කෙරෙන සාකච්ඡාවකට ජනතාව තවදුරටත් කැමති නැහැ. ඒ නිසා අපි සියලු දෙනා ඉල්ලා හිටින්නේ ගෝටාභය ගෙදර යා යුතුයි. ඉන් අනතුරුව තමයි වෙනත් වූ යාන්ත්‍රණයක් ගැන සාකච්ඡා කරන්න වෙන්නේ. ජනතාවට කඩිනම් සහනයක් ඕනෑ. රාජපක්ෂලා විසඳුම් දෙන්නෙත් නැහැ විසඳුම් හදන යාන්ත්‍රණයකට ඔවුන් ඉඩ දෙන්නෙත් නෑ. දෙකම අහුරමින් මර්දනය දියත් කරමින් වියරුවෙන් පාලනය ගෙන යනවා. ඒ නිසා 52%ක් වූ කාන්තාවන් වෙනුවෙන් අපි කියනවා මේ ආණ්ඩුව ගෙදර යා යුතුයි කියලා. මේ කළහකාරි වාතාවරණය නිසා ළමයින්ගේ අධ්‍යාපන කටයුතු විභාග ඇතුළු සියලු දේ කඩාවැටිලා. මහජනතාවගේ ජීවිත අවධානමක තිබෙන්නේ. මුලින් කිව්වා කරන්න බැරි නම් යන්න කියලා. දැන් සක්සුදක් සේ පැහැදිලි කරන්න බැහැ කියලා. ඒ නිසා බැහැල යන්න කියලා තමයි කියන්නේ. ජනමතයට පයින් ගහලා ඉන්න බැහැ. මාකොස්ලට ගඩාෆිලට අත් වූ ඉරණම රාජපක්ෂ පවුලට අත්වෙනවට අපි කැමති නෑ. ඒ නිසා නම්බු පිටින් බැහැල යන්න කියලා අපි කියනවා.” ගමේ දරුවෝ කිරි ඉල්ලලා ඇඬුවට රාජපක්ෂ පවුලේ සහ පවුලේ හිතවතුන්ගේ දුවා දරුවන් රජ සැප විඳිනවා…ප්‍රභාෂිණී වික්‍රමසිංහ – අයිතීන් උදෙසා කාන්තාවෝ සංවිධානයේ විධායක සභික “අද මැදමූලන වලව්වේ කිරි බතක් ඉඳුනට ගමේ ගෙදර අම්මලාට තමන්ගේ දරුවන්ට බතක් උයලා දෙන්න විදියක් නැහැ. සුදුහාල් කිලෝ එක රුපියල් 210 ඉක්මලා තිබෙනවා. ඉතිං කොහොමද කිරිබතක් උයලා අවුරුද්ද සමරන්නේ. දරුවෝ කිරි වීදුරුවක් ඉල්ලලා අඬනකොට අම්මලාට දෙන්න දෙයක් නැහැ. නමුත් රාජපක්ෂ මන්දිරයේ දරුවෝ බඩගින්නට අඬන්නේ නැහැ. මොකද එයාලා ජනතාවගේ මුදල් හොරාකාලා සියලු සැපසම්පත් වඳිමින් ජීවත්වෙනවා. රටේ මිනිස්සු හාමතේ පෝලිම්වලට ගාල්වෙනකොට රාජපක්ෂ පවුලේ සාමාජිකයෝ පිටරටවල සවාරි ගහනවා. පිටරටවල්වල ගිහින් ජල ක්‍රීඩා කරනවා. සැණකෙළි පවත්වනවා. මේ පාලකයෝ විතරක් නෙවෙයි. මොවුන්ගේ අනුගාමිකයොත් ඒ වගේම තමයි. ප්‍රාදේශීය සභා නගර සභා අනුගාමිකයින් ජනතාවගේ මුදල් හොරාකමින් පරම්පරා ගානක හම්බකරමින් සුරසැප විඳිනවා. ජනතාවගේ ප්‍රශ්නවලට සංවේදීභාවයක් නැහැ. දැන් මේ අර්බුදය නිසා ජනතාවගේ දුක ගැන කිඹුල් කඳුළු හෙලන සමහර නායකයෝ ඇත්තටම ජනතාවගේ දුක දන්නේ නැහැ. ඒ නිසා තමයි ඒ සමහර නායකයින්ගේ බිරින්දෑවරුන් පැන්ඩෝරා රුජිණියන් එක්ක සාද පැවැත්වූවේ. ඒ නිසා හොඳටම පැහැදිලියි මේ පාලකයෝ ජනතාවගේ ප්‍රශ්නවලට ඇහුම්කන් දෙන්නේ නැහැ කියලා. ඒ නිසා අපි අපේ රටේ කාන්තාවන්ට කියනවා රටේම ජනතාව පාරට බැහැල ඉන්න මේ වෙලාවේ මේ හොරු කණ්ඩායම පන්නලා තවත් හොරු කණ්ඩායමක් බලයට ගේන්න සූදානම් වෙන්න එපා කියලා. අවුරුදු 74ක් පුරාවට මේ පාලකයෝ අපේ ජීවිත හොරා කෑවා. දරුවන්ගේ අනාගතය හොරා කෑවා. ඒ නිසා ජනතාව පාරට බැහැල ඉන්න මේ වෙලාවේ අපේ අවුරුදු පවා නැති කරපු පාලකයින්ට එරෙහිව කේන්තිය පිට කළ යුත්තේ මේ හොරු කණ්ඩායම පරද්දලා මේ රට හදන්න පුළුවන් හැකියාවක් තිබෙන විශ්වාසයක් තිබෙන නිවැරදි දැක්මක් සහිත නායකත්වයකට මේ රට බාරදෙන්න කටයුතු කරන්න ඕනෑ.”", "URL": "https://lankatruth.com/si/?p=131842", "Category": "පුවත්", "Parent URL": null}