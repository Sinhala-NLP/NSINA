{"Source": "Lankatruth", "Timestamp": "May 15, 2018", "Headline": "තෙල් මිල වැඩි වෙද්දී – සංස්ථාවේ සිදුවූ වංචාවේ පාඩුව ලක්ෂ 800යි", "News Content": "ඉන්ධන මිල ඉහළ යෑමත් සමඟ කොළොන්නාව තෙල් නිමා පර්යන්තයේ ඉහළ නිලධාරීන් පිරිසක් විසින් රුපියල් කෝටි 08කට ආසන්න ඉන්ධන වංචාවක් සිදු කර ඇති බවත් ඒ සම්බන්ධයෙන් විශේෂ විමර්ශනයක් ආරම්භ කර ඇති බවත් වාර්තාවේ. මේ සම්බන්ධයෙන් අභ්‍යන්තර විගණන පරීක්ෂණයක් ආරම්භ වී ඇතැයිද වාර්තා වේ. පසුගිය මැයි 09 වෙනිදා පැවති අමාත්‍ය මණ්ඩල රැස්වීමේදී මැයි 10 වෙනිදා මධ්‍යම රාත්‍රියේ සිට ඉන්ධන මිල ගණන් වැඩි කිරීමට රජය තීරණය කර ඇති අතර එම තීරණය එදින රාත්‍රී 8.00න් පසුව නිවේදනය කිරීමට සූදානම් කර තිබුණි. නමුත් මැයි 10 වෙනිදා දහවල් පැවති කැබිනට් තීරණ දැනුම් දීමේ මාධ්‍ය හමුවේදී කැබිනට් ප්‍රකාශකවරයාගෙන් මාධ්‍යවේදියෙකු විමසූ අවස්ථාවේ එය ප්‍රකාශයට පත් වූ නිසා, ඉන්ධන ඇණවුම් ලබා නොගන්නා ලෙස විෂය භාර අමාත්‍ය අර්ජුන රණතුංග මහතා කොළොන්නාව තෙල් නිමාවේ බෙදාහැරීමේ අංශයට දැනුම් දී තිබේ. කෙසේ නමුත් එම නියෝගය නොතකා කොළොන්නාව තෙල් ගබඩා පර්යන්තයේ බෙදාහැරීමේ අංශය විසින් එදින මධ්‍යම රාත්‍රියෙන් පසුව ලැබුණු තොග බවුසර් 180කින් තෙල් ලීටර් 6,600ක් වංචනික ලෙස පිට කර තිබීම හේතුවෙන් කොළොන්නාව තෙල් ගබඩා පර්යන්තයට එක් බවුසරයකින් රුපියල් ලක්ෂ 3ක පමණ අලාභයක් සිදු වී තිබේ. මේ ආකාරයට බොහෝ ඉන්ධන බෙදාහැරීමේ ස්ථානවලින් නිලධාරින්ගේ සෘජු මැදිහත්විම මත මෙලෙස ඉන්ධන නීතිවිරෝධී ලෙස බෙදාහැර ඇති අතර එහි සම්පූර්ණ අලාභය ලක්ෂ 800කට ආසන්න බව පැවසේ. තෙල් මිල වැඩි වෙන බව දැන දැනම පුද්ගලයින් කිහිප දෙනෙකු විසින් එදිනම මුදල් ඇණවුම් ගෙන තෙල් නිකුත් කර ඇති බවත් එසේ කිරීම නීති විරෝධී බවත් වැඩිදුරටත් වාර්තා වේ.", "URL": "https://lankatruth.com/si/?p=52141", "Category": "පුවත්", "Parent URL": null}