{"Source": "Lankatruth", "Timestamp": "March 3, 2020", "Headline": "ගෝඨාගේ ජනාධිපති මුක්තිය අවසන් වූ පසුව ලසන් ඝාතන නඩුව විභාගයට", "News Content": "තම පියා ඝාතනයට ඇමරිකානු පුරවැසියෙකු වන ගොඨාභය රාජපක්ෂ මහතා වගකිවයුතු බව සඳහන් කරමින් සන්ඩේ ලීඩර් පුවත්පතේ ආරම්භක කර්තෘ ලසන්ත වික්‍රමතුංග මහතාගේ දියණිය වන ඇමරිකන් පුරවැසි අහිම්සා වික්‍රමතුංග මෙනවිය විසින් ඇමරිකානු ඉහළ අධිකරණයක් හමුවේ ගොනු කර ඇති පෙත්සමේ විභාගය ගෝඨාභය රාජපක්ෂ මහතාගේ ශ්‍රී ලංකාවේ ජනාධිපති මුක්තිය අවසන් වූ පසු සිදු කිරීමට එම අධිකරණය තීරණය කර ඇති බව වාර්තා වේ. පැවති මහින්ද රාජපක්ෂ සමයේ මෙම ඝාතනය සිදු වූ අතර ගෝඨභය රාජපක්ෂ මහතා ඒ වනවිට රාජ්‍ය ආරක්ෂ ලේකම්වරයා ලෙස කටයුතු කරමින් සිටියේ ය. රනිල් – මෛත්‍රී ආණ්ඩුව බලයට පැමිණෙන විට ලසන්ත වික්‍රමතුංග ඝාතනයද මැතිවරණ වේදිකාවේ විශේෂ මාතෘකාවක් වූ අතර පසුව අධිකරණය ක්‍රියාමාර්ගද ඇරඹිණි. කෙසේ නමුත් එම ක්‍රියාමාර්ග ඉතාමත් මන්දගාමීව සිදුවන අතර ගොඨාභය රාජපක්ෂ පාර්ශවයෙන්ද විවිධ උප්පරවැට්ටි යොදමින් අධිකරණමය ක්‍රියාමාර්ග දිග්ගස්සමින් තිබිණි. එමෙන්ම එහි විමර්ශන කටයුතුද මේ වනවිට ඉතාමත් මන්දගාමී තත්වයකට පත්ව ඇත. ලසන්ත වික්‍රමතුංග මහතාගේ ඝාතකයින් කවුරුන්දැයි තමා දන්නා බවත් ලසන්ත වික්‍රමතුංග මහතාගේ දියණිය ශ්‍රී ලංකාවට පැමිණ තමා හමුවීමට පැමිණියහොත් තමන් එම ඝාතකයා කවුරුන්ද යන්න ඇයට හෙළි කිරීමට සූදානම් බවත් ගෝඨාභය රාජපක්ෂ මහතා 2019 ජනවාරි මාසයේදී පුවත්පතකට ප්‍රකාශ කර තිබිණි. එයට ප්‍රතිචාර දක්වමින් ලසන්ත වික්‍රමතුංග මහතාගේ දියණිය Sunday Observer පුවත්පතේ ලිපියක් පල කරමින් සඳහන් කර තිබුනේ “ඔහු කියන්නේ ඇත්ත බව මට විශ්වාසයි. මගේ පියා ඝාතනය කළේ කවුරුන්ද යන්න ඔහු පැහැදිලිවම දන්නවා ඇති. මම පොලිසිය නෙවෙයි. ඔහු එය ප්‍රකාශ කළ යුත්තේ CIDයටයි. ඝාතනයේ සැකකරුවන්ට රාජතාන්ත්‍රික තනතුරු ලබා නොදී එම ඝාතකයන් පිළිබඳව ඝාතනය සිදුවූ මොහොතේම හෙළි කළ යුතුව තිබුනා”. යනුවෙනි. කෙසේ වෙතත් මෙම පෙත්සම මීට පෙර ඇමරිකා එක්සත් ජනපදයේ අධිකරණයට ගොනු කර තිබූ අතර එය ඉන් ප්‍රතික්ෂේප විය. ඉන් පසු මෙම පෙත්සම ඉහළ අධිකරණයක ගොනු කර ඇති අතර එහිදි මෙම තීරණය ලබාදී ඇත. ගෝඨාභය රාජපක්ෂ මහතා තවමත් ඇමරිකානු පුරවැසියෙකු බව මෙම පෙත්සම විභාගය සඳහා තීන්දු කිරීම තුළින්ම තහවුරු වේ.", "URL": "https://lankatruth.com/si/?p=90508", "Category": "පුවත්", "Parent URL": null}