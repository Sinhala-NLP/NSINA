{"Source": "Lankatruth", "Timestamp": "October 9, 2018", "Headline": "2019 අයවැය විසර්ජන පනත් කෙටුම්පත අද පාර්ලිමේන්තුවට", "News Content": "ලබන වසර සඳහා වන අයවැය විසර්ජන පනත් කෙටුම්පත මුදල් හා ජනමාධ්‍ය අමාත්‍ය මංගල සමරවීර මහතා විසින් අද(09) පාර්ලිමේන්තුවට ඉදිරිපත් කිරීමට නියමිතව තිබේ. විසර්ජන පනත් කෙටුම්පතට අනුව 2019 වසරේ දී සමස්ත රාජ්‍ය වියදම රුපියල් බිලියන 4376ක් වන අතර අයවැය පරතරය රුපියල් බිලියන 644ක් වෙයි. 2014 වසරේදී දළ දේශීය නිෂ්පාදිතයෙන් 11යි දශම 5ක්ව පැවති රාජ්‍ය ආදායම ක්‍රමිකව වැඩි කරගනිමින් 2019 වසර වන විට සියයට 15යි දශම එක දක්වා වැඩි වනු ඇතැයි අපේක්ෂා කර තිබේ. ශ්‍රී ලංකා ඉතිහාසයේ රජයක් විසින් ණය ගෙවීම සඳහා දැරීමට සිදුවන විශාල මුදල 2019 වර්ෂයේ දී දැරීමට සිදුවන අතර ණය සේවාකරණය වෙනුවෙන් රුපියල් බිලියන 2057ක් වෙන් කර ඇති බව වාර්තා වෙයි. එමෙන්ම අයවැය හිඟය පියවීම සඳහා 2019 වසරේ දී රුපියල් බිලියන 1944ක් දේශීය හා විදේශීය වශයෙන් ණය ලබාගැනීමට ද රජය අපේක්ෂා කරන බව අයවැය විසර්ජන පනතේ ඇතුළත් වෙයි. අද(09) දිනයේ පාර්ලිමේන්තුව වෙත ඉදිරිපත් කරන විසර්ජන පනත් කෙටුම්පත දෙවනවර කියවීම හෙවත් අයවැය කතාව ලබන නොවැම්බර් මස 05 වන දින සිදුකිරීමට නියමිතයි.", "URL": "https://lankatruth.com/si/?p=60706", "Category": "ආර්ථික පුවත්", "Parent URL": null}