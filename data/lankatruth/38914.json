{"Source": "Lankatruth", "Timestamp": "August 4, 2017", "Headline": "SAITM ‍වෙනුවෙන් කිරිඇල්ල නීතිවිරෝධීව කටයුතු කරලා – ශ්‍රේෂ්ඨාධිකරණයේදී කියයි", "News Content": "මුදලට වෛද්‍යඋපාධිය විකුණන මාලඹේ සයිටම් ආයතනය වෙනුවෙන් උසස් අධ්‍යාලන හා මහාමාර්ග අමාත්‍ය ලක්ෂ්මන් කිරිඇල්ල මහතා නීතිවිරෝධීව කටයුතු කර ඇති බව ශ්‍රී ලංකා වෛද්‍ය සභාව වෙනුවෙන් පෙනී සිටින ජනාධිපති නීතීඥ මනෝහාර ද සිල්වා මහතා ඊයේ (03) ශ්‍රේෂ්ඨාධිකරණය හමුවේ කරුණු දක්වමින් කියා තිබේ. සයිටම් ආයතනය උපාධි ප‍්‍රදාන ආයතනයක් ලෙස පිළිගැනීමට තරම් අවශ්‍ය සුදුසුකම් සපුරා නොමැති බවද එහදී නීතීඥවරයා අධිකරණයට දන්වා ඇත. සයිටම් ආයතනයෙන් උපාධිය ලබා පිටවන සිසුන්ට වෛද්‍ය වෘත්තිකයින් ලෙසට ලියාපදිංචි වීමට නීතිමය අයිතියක් ඇති බවට තීන්දු කරමින් දෙන ලද අභියාචනාධිකරණ තීන්දුව අභියෝගයට ලක් කරමින් ශ්‍රී ලංකා වෛද්‍ය සභාව ගොනු කළ අභියාචන පෙත්සම ඊයේ අධිකරණය හමුවේ කැඳවූ අවස්ථාවේදී ජනාධිපති නීතීඥ මනෝහාර ද සිල්වා මහතා මේ බව ප්‍රකාශ කර ඇත. එසේම විශ්වවිද්‍යාල ප‍්‍රතිපාදන පනතෙහි 25 වැනි වගන්තිය අනුව උපාධි ප‍්‍රදාන ආයතන සම්බන්ධයෙන් බලයලත් නිලධාරියෙකු විසින් නිර්දේශ ලබා ගත යුතු බවත් එම පනතෙහි 70 වැනි වගන්තිය අනුව එම බලයලත් නිලධාරීන් නම් කර ඇති බවත් ජනාධිපති නීතීඥ මනෝහාර ද සිල්වා මහතා කරුණු දක්වමින් පෙන්වා දී ඇත. අදාළ වගන්තිය මඟින් විශ්වවිද්‍යාල ප‍්‍රතිපාදන කොමිසමේ සභාපතිවරයා හෝ උසස් අධ්‍යාපන අමාත්‍යාංශයේ ලේකම්වරයා වෙත එම බලතල පවරා ඇති බවද ජනාධිපති නීතීඥවරයා පෙන්වා දී තිබේ. නමුත් සයිටම් ආයතනය සම්බන්ධයෙන් එවැනි නිර්දේශයක් හෝ අනුමැතියක් ලබා දී නැති බව පසුගිය වාර්තා පිරික්සීමේදී තහවුරු වන බවත් සයිටම් ආයතනය උපාධි ප‍්‍රදාන ආයතනයක් ලෙස ප‍්‍රකාශ කිරීම නීතීවිරෝධී බවත් සයිටම් ආයතනය උපාධි ප‍්‍රදාන ආයතනයක් ලෙස උසස් අධ්‍යාපන ඇමතිවරයා ප‍්‍රකාශ කිරීම හරහා නීතිවිරෝධී ක‍්‍රියාවක් සිදු කර ඇති බවත් ඒ මහතා අධිකරණය හමුවේ පෙන්වා දී ඇත. ශ්‍රී ලංකා වෛද්‍ය සභාව විසින් ගොනු කළ අභියාචන පෙත්සම පිළිබඳ වැඩිදුර කරුණු සලකා බැලීම අද (04) දින යළි සිදු කිරීමට නියමිත ය.", "URL": "https://lankatruth.com/si/?p=38914", "Category": "පුවත්", "Parent URL": null}