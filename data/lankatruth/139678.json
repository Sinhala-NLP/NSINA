{"Source": "Lankatruth", "Timestamp": "September 24, 2022", "Headline": "රනිල්, මෛත්‍රී, සජිත් සමයේ මධ්‍යම සංස්කෘතික අරමුදලේ කෝටි 106ක් විනාශකරලා", "News Content": "රනිල්+මෛත්‍රී පාලන සමයේ මධ්‍යම සංස්කෘතික අරමුදල නීතියට පිටින් ගොස් පුරාවිද්‍යා දෙපාර්තමේන්තුවට සේවකයන් 3000කට ආසන්න පිරිසක් බඳවා ගෙන ඔවුන්ගේ වැටුප් වෙනුවෙන් රුපියල් කෝටි 106ක් පමණ නිකරුණේ වැය කර ඇතැයි හෙළි වේ. මේ බව හෙළි වන්නේ ජාතික විගණන කාර්යාලය නිකුත් කළ වාර්තාවකිණි. එකළ මධ්‍යම සංස්කෘතික අරමුදල පැවතියේ වත්මන් විපක්ෂ නායක සජිත් ප්‍රේමදාස යටතේය. එම වාර්තාව අනුව 2018 සහ 2019 වර්ෂවලදී පුරාවිද්‍යා දෙපාර්තමේන්තුව මෙලෙස කටයුතු කර ඇත්තේ රජයේ ආයතනයකට වෙනත් ආයතනයක් වෙනුවෙන් සේවකයන් බඳවා ගැනීමට ප්‍රතිපාදන සලසා නොතිබියදී බවද අනාවරණය වේ. පුරාවිද්‍යා දෙපාර්තමේන්තුව සඳහා පුරාවිද්‍යා සහායකයන් (කම්කරුවන්) 2,271 දෙනෙකු සහ මුරකරුවන් 1,130 දෙනෙකු බඳවා ගැනීමට මධ්‍යම සංස්කෘතික අරමුදලේ පාලක මණ්ඩලය 2017 වර්ෂයේ ඔක්තෝබර් 17 වැනි දින අනුමැතිය ලබාදී තිබු බව එම වාර්තාව සඳහන් කරයි. ඒ අනුව 2018 දෙසැම්බර් 31 දින වනවිට බඳවාගත් මුළු සේවක සංඛ්‍යාව 1,089කි. ඒ පුරාවිද්‍යා සහායකයන් 713ක් සහ මුරකරුවන් 376ක් වශයෙනි. ඉන් පසු 2019 සැප්තැම්බර් 30 වනවිට සේවකයන් 1,487 දෙනකු, පුරාවිද්‍යා සහයකයන් 934ක් සහ මුරකරුවන් 553ක් වශයෙන් බඳවා ගෙන තිබුණු බව විගණන අංශ පෙන්වා දෙයි. ඉන් 1,415 දෙනකු 2021 පෙබරවාරි මාසය වනවිටද පුරාවිද්‍යා දෙපාර්තමේන්තුවේ සේවයේ යොදවා තිබුණු බව සඳහන් වේ. මේ අතර මධ්‍යම සංස්කෘතික අරමුදලේ පාලන අංශය ඉදිරිපත් කළ තොරතුරු අනුව එහි තත්‍ය සේවක සංඛ්‍යාව 2,780ක් වුවත් ආයතනයේ ප්‍රධාන පරිපාලන නිලධාරී විසින් 2019 වර්ෂයේදී ඉදිරිපත් කරන ලද තොරතුරු අනුව තත්‍ය සේවක සංඛ්‍යාව 3,500ක්වූ බව පවසන විගණන කාර්යාලය එම වෙනසට හේතුව පැහැදිලිව ඉදිරිපත් නොකෙරුණු බවද සඳහන් කරයි.", "URL": "https://lankatruth.com/si/?p=139678", "Category": "පුවත්", "Parent URL": null}