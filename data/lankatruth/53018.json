{"Source": "Lankatruth", "Timestamp": "May 27, 2018", "Headline": "රජුන් පරාජය කරපු ජනතාවකට දොරටුපාලයො අභියෝගයක් නෙවෙයි", "News Content": "ජනතා විමුක්ති පෙරමුණේ දේශපාලන මණ්ඩල සභික කේ.ඩී ලාල්කාන්තමහතා සමඟ සති අන්ත පුවත් පතක් පැවැත්වූ සාකච්ඡාවක දී, වර්ථමාන දේශපාලන කරලියේ පවතින බොහෝ ගැටළු සඳහා ජනතා විමුක්ති පෙරමුණේ අදහස ප්‍රකාශ කෙරුණි. ජනතා විමුක්ති පෙරමුණ විසින් ගෙන එන ලද 20වන ආණ්ඩුක්‍රම ව්‍යවස්ථා සංශෝධනය ප්‍රජාතන්ත්‍රවාදය ශක්තිමත් කිරීමට ගන්නාලද අත්‍යාවශ පියවරක් බවත් බොහෝ ප්‍රගතිශීලී බලවේග මේවන විට මෙම සංවාදය තුළ සිටින බවත් ලාල්කාන්තමහතා පවසයි. එසේම ජවිපෙ මැදිහත්වීමෙන් සියළු ප්‍රගතිශීලී ජනතාවට මගහැර යා නොහැකි ජනතා පෙරමුණක් ගොඩනගන බවත් ඒ සඳහා සූදානම් වන ලෙසත් ලාල්කාන්තමහතාවැඩිදුරටත් පවසයි. එම මාධ්‍ය සාකච්ඡාව සම්පූර්ණයෙන්ම පහත දැක්වේ. රාජිත සේනාරත්න එල්. ටී. ටී.ඊ. එකයි ජේ.වී.පී. එකයි එකම ගොඩට දාල කතා කළා ? 1987 ජේ.ආර්. ජයවර්ධනත් – රජිව් ගාන්ධිත් අත්සන් කරපු ඉන්දු ලංකා ගිවිසුම අපේ රටට ඉතාම තීරණාත්මක එකක්. ඒකට කලින් ඉන්දියානු ගුවන් හමුදාව ශ්‍රි ලංකාව ආක්‍රමණය කළා.ඒකෙ බලපෑමට තමයි තමන්ගෙ සිහසුන රැක ගැනීම වෙනුවෙන් රජිව් ගාන්ධිට යටත් වෙලා ඉන්දියාවට ඕනෑ ආකාරයේ ගිවිසුමකට ජේ.ආර්. ජයවර්ධන එකතුවුනේ. ගිවිසුම අත්සන් කරල පැය 24ක් යන්නත් කලින් ඉන්දියානු හමුදාව තොග පිටින් උතුරු නැගෙනහිර ප්‍රදේශයට කඩා වැදුණා. ඒ තත්වය තුල යටත් වෙච්ච පාලනයට විරුද්ධව සහ ආක්‍රමණික හමුදාවට විරුද්ධව රට වෙනුවෙන් කරපු අරගලයක් සහ අපේ රටෙන් කෑල්ලක් කඩාගෙන වෙන් කරගෙන වෙනම රාජ්‍යයක් බිහි කිරීම වෙනුවෙන් සටන් කරපු සංවිධානයක් සමඟ සමාන කරන්න තරම් රාජිත සේනාරත්න වගේ දේශපාලනය දන්න පුද්ගලයෙක් පත්වීම ගැන ඇත්තටම කණගාටුයි. රාජිත කියන්නෙ දේශපාලනය නොදන්න කෙනෙක් නෙවෙයි. එයා හොඳට දේශපාලනය දන්නවා.හැබැයි රාජිත යම් යම් ප්‍රශ්නවලට හිරවෙනකොට එයාගේ වාචාලකම විතරක් ඉදිරියට එනවා. එතනදි ඔහුගෙ දේශපාලන දැනුම යට යනව. මාධ්‍ය හමුවේදි රාජිත අමාරුවෙ වැටුණම එයා ඔක්කොම පටලවා ගන්නවා. ඇත්තට නා ගන්නවා. අපි අරගල කළේ මේ රට ආරක්ෂා කර ගන්න. අධිරාජ්‍යවාදීන් හමුවේ දණ නමපු පාලකයෙකුට එරෙහිව කරපු සැබෑ දේශප්‍රේමී අරගලයක් ඒක. ඒ අරගලයට සම්බන්ධ වෙන්න ලැබීමත් අපිට සතුටක්. හැබැයි එල්.ටී.ටී.ඊ. එකේ කතාව ඊට හාත්පසින්ම වෙනස් කතාවක්. රාජිත සේනාරත්න කියන විදිහට ජේ.වී.පී. එක කරපු අරගලයේදීත් ඔබලගෙ අරමුණට පිටින් සිදුවෙච්ච ඝාතන තිබුනද? ඒකෙ වඟකීම කාගෙද? අපි කාටත් පිළිගන්න සිද්ධවෙනව ඕනෑම සටනකදී එම සටන ඇතුළෙ වෙනත් කල්ලිවල වෙනත් පුද්ගලයන්ගෙ උවමනාවන් වෙනුවෙන් ඝාතන සිද්ධවෙනව කියන කාරණය. ඒක හැකිතාක් වලක්වාගන්න සටන්කරන ව්‍යාපාර හැම එකක්ම උත්සාහ කරනවා. මේ වගේ සටනක් අතරෙ පුද්ගලික ප්‍රශ්න බේරගන්න යන පුද්ගලයෝ ඉන්න පුලුවන්. එල්.ටී.ටී.ඊ. සංවිධානයට බැරකරල වෙච්ච ඝාතන තියෙන්නත් පුලුවන්. ඒව හරි හැටි හොයල නෑ. බුද්ධි අංශ ඒව දන්නවා. අපි කරපු අරගලය අවස්ථාවේත් විවිධ සිදුවීම් වෙන්න ඇති. රාජිත සේනාරත්න කියන විධිහට එක එක සන්විධානවලට ඕනෑ විදහට සැමරුම් කරන්න ඉඩ දෙනවද? නැද්ද? ඒ තත්වය මොන විදිහද කියන එක එහෙම පටු විදිහට ගන්න බෑ. සංවිධානාත්මකව එල්.ටී.ටී.ඊ. එක මූලික කරගෙන අරගලයට සම්බන්ධ වෙච්ච අය සමරන්න රජයකට ඉඩ දෙන්න බෑ. ඒ අය පුද්ගලික මට්ටමින් තැන් තැන්වල ඒව කරගන්න එක වෙනම දෙයක්. රජයක් අනිවාර්යයෙන් ඒක වැලැක්විය යුතුයි.එහෙම නැත්තන් ඒක අර සංවිධානාත්මකව සැමරුමට දිරි දීමක් වෙනවා.ඒක නැවත එවැනි සංවිධානයක් හිස එසවීමට අවස්ථාවක් වෙන්නත් ඉඩ තියෙනවා. ඒ අයගේ මේ සැමරුමයි ඔබලගේ විරු සැමරුමයි දෙකම එකයි වගේ කාතාවක්නෙ ඔහු කියන්නෙ. ඒ සමාන කිරීම සම්පූර්ණයෙන්ම වැරදියි. ඒ දෙක සමාන කරන්න බෑ. මේ අරගල දෙකට තිබුනේ අරමුණු දෙකක්. රට දෙකට කඩලා වෙනම රාජ්‍යක් ගොඩ නගන්න කටයුතු කරපු සංවිධානයකට ඒ සංවිධානය ඇතුළෙ මියගිය අය සමරන්න රජයකට නිල වශයෙන් අනුමැතියක් දෙන්න බෑ. රාජිත සේනාරත්න කැබිනට් මාධ්‍ය හමුවෙ ප්‍රකාශ කර යුත්තේ කැබිනට් එකේ ගත්තු තීන්දු තීරණ පමණයි. ඒත් කවුරුත් දන්නවා රාජිත ඔය මාධ්‍ය හමුවේදී එයාට හිතෙන හිතෙන දේ ප්‍රකාශ කරනවා කියලා. ඒක නිසාම ඔය කැබිනට් මාධ්‍ය හමුව දැන් විහිළුවක් වෙලා තියෙන්නෙ. දැන් ආන්ඩුව කරන්න ඕනි පළමුවෙනි වැඩේ තමයි කැබිනට් ප්‍රකාශක කමෙන් රාජිත සේනාරත්න වහාම අයින්කරන එක. මොන විහිළුවක්ද ආණ්ඩුව මේ දිගින් දිගටම කරන්නෙ. ජේ.වී.පී. එක මතුකරන 20 වෙනි ව්‍යවස්ථා සංශෝධනය පිළිබඳ පක්ෂ විපක්ෂ අදහස් හුවමාරු වෙනවා. අලුත්ම තත්වය මොකක්ද? මේ වෙද්දි ජාතික වශයෙන් රටේ ප්‍රධාන ප්‍රශ්න තුනක් තියෙනවා. එක ජාතිවාදය ඒක ඔඩු දුවල තියෙන්නේ. එක ගල් කැටේකට පුළුවන් රට ගිනි තියන්න. ඊළඟ ප්‍රශ්නය තමයි රට මුහුණ දීල තියෙන දැවැන්ත ආර්ථික අර්බුධය. තුන්වෙනි එක ප්‍රජාතන්ත්‍රවාදය. විසිවෙනි සංශෝධනය දිහා අපි බලන්නේ ප්‍රජාතන්ත්‍රවාදය කියන මාතෘකාවත් එක්ක. අපිට ඕනෑ කරල තියෙන්නේ ව්‍යවස්ථාදායකය , අධිකරණය, විධායකය කියන මේ තුන බල තුලනයක් සහිතව පවත්වාගන්න. මීට උඩින් ඉන්න ජනාධිපතිවරයෙකුට බලය කේන්ද්‍රගත වෙලා තියෙන එක ප්‍රජාතන්ත්‍රවාදී මූලධර්මවලට පටහැනියි. ඒක රටටත් ඉතාම නරකයි. ඒ නිසා තමයි දීර්ඝ කාලයක් තිස්සේ මේ විධායක ජනාධිපති ක්‍රමය වෙනස් කරන්න ඕනෑ කියන සාකච්ඡාව රට තුළ ගොඩනැගුණේ. හැම ජනාධිපතිවරණයකදීම මේක ප්‍රධාන සටන් පාඨය වෙන්නෙත් ඒ නිසාම තමයි. අපි 20වැනි සංශෝධනය ගේන්නෙ මේ අරමුණ ඇතුව.බලයට ආපු බොහෝ පාළකයෝ පිළිගත්තා මේක වෙනස් කරන්න ඕනෑ කියලා. ඒත් බලය භුක්ති විඳින්න ගත්තට පස්සේ මේක වෙනස් කරන්න උනන්දුවක් නෑ. ඒක තමයි ස්වභාවය. මේ වෙලාවෙ රටේ ඇතිවෙලා තියෙන දේශපාලන වටපිටාව පාවිච්චි කරලා අපි උත්සාහ කරන්නේ මෙච්චර කල් පස්සටගිය මේ මාතෘකාව නිවරදි තැනට තල්ලු කරන්න. අපි ඒක මේ මාසෙ ගේනවා. ඒකට සහාය දීම රට ගැන ප්‍රජාතන්ත්‍රවාදය ගැන හිතන හැම දෙනාගෙම වගකීම. අපි උත්සාහ කරනව මේක ජයග්‍රහණය කරන්න. මේකට පාර්ලිමේන්තුවෙ තුනෙන් දෙකක් ඕනෑ. ජනමතයකුත් අවශ්‍යයි. දැන් මේ පිළිබඳ ද රටේ පක්ෂ විපක්ෂ මතවාද ඇතුළත් සංවාදයක් ඇතිවෙලා තියෙනවා. ඒක ඉතාම හොඳ දෙයක්. රටේ මීලඟට නායකත්වය පිළිබඳ කතා බහක් ඇතිවෙලා තියෙනවා.ගෝඨාභය රාජපක්ෂගේ නම මේ අතර කියවෙනවා. ඔබ කියල තිබුනා රාජපක්ෂ පවුලේ දුර්වලම දේශපාලන චරිතය තමයි ගෝඨාභය රාජපක්ෂ කියන්නේ කියලා. ඇයි ඔබ එහෙම කියන්නේ ? ගෝඨාභය රාජපක්ෂ ජනාධිපතිකරවීමේ අරමුණෙන් ඔහුවටා පෙළගැවිච්ච පිරිසක් සංවිධානාත්මක වැඩ පිලිවෙළක් ක්‍රියාත්මකවෙමින් තියෙනවා. නමුත් අපි ඊළඟ ජනාධිපතිවරණයක් සම්බන්ධයෙන් කිසිම සාකච්ඡාවකට ගිහින් නැහැ. හේතුව අපි ඉන්නෙ නැවත මේ රටේ ජනාධිපතිවරණයක් ඒම වැලැක්වීමේ අරමුණින්. රාජපක්ෂ පවුල දිහා බැලුවොත් රාජපක්ෂල කණ්ඩායමක්ම දේශපාලනයේ ඉන්නවා. මහින්ද, බැසිල් , චමල් , ගෝඨාභය, නාමල්, ශෂේන්ද්‍ර වගේ පිරිසක්. මේ අය අතරින් දේශපාලනිකව කල්පනා කළොත් දුර්වලම පුද්ගලයා තමයි ගෝඨාභය. මේකෙ දියුණුම කෙනා තමයි මහින්ද. මහින්ද මේ කතාවේ රජුනම් ගෝඨාභය කියන්නෙ දොරටුපාලකයෙක් වගේ චරිතයක්. ඉතින් රජුන් පරාජය කරපු ජනතාවකට දොරටුපාලකයො අභියෝගයක් වෙයි කියල කවුරුහරි හිතනවනම් ඒ සිතුවිල්ලම වැරදියි. ශක්තිමත්ම රාජපක්ෂ පරාජය කරවපු ජනතාවකට දුර්වලම රාජපක්ෂ පරාජය කරනඑක මහලොකු වැඩක් නෙවෙයි. ඒක නිසා ගෝඨාභය රාජපක්ෂට දේශපාලනයේ යන්න පුළුවන් දුර ඉතාම සීමිතයි. අපි හිතනව මහින්ද රාජපක්ෂටත්, ගෝඨාභය රාජපක්ෂ බලයට ගෙනඒමේ කිසිඳු උවමනාවක් නෑ. ඔහුගේ එකම අරමුණ නාමල්. නාමල් ඊට සුදුසුකම් සපුරනකල් මහින්ද අතේම බලය තියාගන්න වැඩ පිලිවෙලක් ගැන තමයි ඔහුගේ කල්පනාව. ඒක නිසාම අපි ගේන 20වැනි සංශෝධනයට වඩාත් කැමති පුද්ගලයා මහින්ද රාජපක්ෂ වෙන්න පුළුවන්. ඊළඟ ආණ්ඩු බලය මාරුවෙන මැතිවරණය ජනතා විමුක්ති පෙරමුණට ඉතාම තීරනාත්මකයි. මීට පෙර ප්‍රධාන පක්ෂ දිහා බලලා මේ වගේ මැතිවරණ වලදි තමන්ගෙ දේශපාලන ක්‍රියාකාරීත්වය තීන්දුකරපු ඔබලට එයින් වෙනස් වෙන්න කාලය ඇවිත් නේද? ජනතාවගේ පුරුද්දක් තියෙනව ජනතා සතුරන්ට බලය දීල ඒ අය රටේ ඇතිකරන ප්‍රශ්න විසඳගන්න ජනතා විමුක්ති පෙරමුණට පවරන්න. අපි දැන් ජනතාවට කියන්නෙ දැන් ඒක තවදුරටත් හරියන්නෙ නෑ. අපිට බලය දෙන්න. අපි ප්‍රශ්න ටික විසඳන්නම්. බලය නැතුව ප්‍රශ්න විසඳන්න බෑ. ශ්‍රී ලංකා නිදහස් පක්ෂයෙත් එක්සත් ජාතික පක්ෂයෙත් අර්බුධ ගොඩක් තියෙනවා. ඒ පක්ෂ දෙක ගැන කලකිරිල ඉන්න ප්‍රගතිශීලී පිරිස්වලටත් එකතුවෙන්න පුළුවන් තැනක් අපි ගොඩනගනවා.අලුත් දේශපාලන බලවේගයකට දැන් ඉඩ විවරවෙමින් තියෙනවා. අපි ඒ රික්තය පුරවන්න සූදානම්. ජනතාවත් ඒකට සූදානම් විය යුතුයි. ජනතා විමුක්ති පෙරමුණ ප්‍රධාන ප්‍රගතිශීලී ජනතා බලවේගයක් සිඝ්‍රයෙන් ගොඩනැගෙමින් තියෙනවා. රටේ ප්‍රගතිශීලී ජනතාවට ඒ බලවේගය මගහැර යා නොහැකිවේවි ඉදිරි තීරණාත්මක මැතිවරණයකදී. ඉරිදා ලංකාදීප", "URL": "https://lankatruth.com/si/?p=53018", "Category": "පුවත්", "Parent URL": null}