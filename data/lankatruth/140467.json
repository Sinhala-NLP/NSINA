{"Source": "Lankatruth", "Timestamp": "October 12, 2022", "Headline": "බැඳුම්කර චෝදනාවලින් මහේන්ද්‍රන් නිදහස් කිරිම සම්බන්ධයෙන් බරපතල සැකයක්", "News Content": "භාණ්ඩාගාර බැඳුම්කර වංක ලෙස සාපරාධී සාවද්‍ය පරිහරණය කර රජයට රුපියල් මිලියන 688කට අධික පාඩුවක් සිදු කිරීම සම්බන්ධයෙන් හිටපු මහ බැංකු අධිපති අර්ජුන මහේන්ද්‍රන් ඇතුළු විත්තිකරුවන් 10 දෙනෙකුට එරෙහිව ගොනුකර ඇති පළමු නඩුවේ පොදු දේපළ පනත යටතේ ගොනුකර තිබෙන චෝදනා, තාක්ෂණික කරුණු මත පවත්වා ගෙන යා නොහැකි බවට කොළඹ ස්ථිර ත්‍රිපුද්ගල මහාධිකරණ විනිසුරු මඩුල්ල ඊයේ (11) තීන්දු කර තිබේ. නීතිපති දෙපාර්තමේන්තුව විසින් පොදු දේපළ පනතින් ආවරණය නොවන සමාගමක් ඒ යටතට දැමීම පිළිබඳව මේ වනවිට නීති ක්ෂේත්‍රයේ බලවත් කතාබහක් ඇති වී තිබේ. එම දෙපාර්තමේන්තුවේ නීතිය පිළිබඳව ඉහළම අවබෝදයක් ඇති නිලධාරීන් සිටියදී විමර්ශන නිලධාරීන්ගේ ලිපිගොනු නඩු පැවරිමට පෙර නැවත අධීක්ෂණය කිරීමේ ක්‍රියාවලියක් තිබියදී මෙවැනි තත්වයක් ඇති වූයේ කෙසේදැයි බරපතල සැකයක් ඇතිවී තිබේ. විත්තිය විසින් මතු කරන ලද මූලික විරෝධතාවක් පිළිගැනීමෙන් අනතුරුව විනිසුරු මඩුල්ලේ තුනෙන් දෙකක බහුතරයේ එකඟතාව මත මෙලෙස විත්තිකරුවන්ට ගොනුකර තිබූ චෝදනාවලින් පොදු දේපළ පනත යටතේ ගොනු කර ඇති චෝදනා පිළිගත නොහැකි බවට විනිසුරු මඩුල්ල තීරණය කර ඇත. මෙම තීන්දුව ප්‍රකාශයට පත් කර තිබෙන්නේ, සංජීව මොරායස්, දමිත් තොටවත්ත සහ නාමල් බලල්ලේ යන ත්‍රිපුද්ගල මහාධිකරණ විනිසුරු මඩුල්ල විසිනි. එම නඩුවේ විත්තිකරුවකු ලෙස පර්පෙචුවෙල් ට්‍රේෂරීස් සමාගමද නම් කර ඇති බවත් භෞතික පුද්ගලයෙකු නොවන සමාගමකට පොදු දේපොළ පනත යටතේ චෝදනා ගොනු කිරීමේ නීතිමය හැකියාවක් නොමැති බවත් විත්තිය වෙනුවෙන් පෙනී සිටි ජනාධිපති නීතීඥ ගාමිණි මාරපන අධිකරණයට මූලික විරෝධතාවයක් ගොනුකර ඇත. එම මූලික විරෝධතාවය අධිකරණය විසින් පිළිගැනීමෙන් අනතුරුව සෙසු විත්තිකරුවන් බහුතරයක් ද, එකී සමාගමේ අධ්‍යක්ෂකවරුන් වන බැවින් ඔවුනට එරෙහිව ද එකී චෝදනා පවත්වාගෙන යාමට නොහැකි බවට විත්තියෙන් විරෝධතා ඉදිරිපත් කර තිබේ. ඒ අනුව පොදු දේපොළ පනත යටතේ ගැනෙන චෝදනා නොමැතිව, සෙසු චෝදනා සම්බන්ධයෙන් පූර්ව නඩු විභාග සම්මන්ත්‍රණය ලබන දෙසැම්බර් 16 වැනිදා පැවැත්වීමට ද විනිසුරු මඩුල්ල දින නියම කර ඇත. 2015 වසරේ පෙබරවාරි මස 27 වන දා බැදුම් කර වෙන්දේසියේ දී භාණ්ඩාගාර බැඳුම්කර වංක ලෙස සාපරාධී සාවද්‍ය පරිහරණය කර රජයට රුපියල් මිලියන 688කට අධික පාඩුවක් සිදු කළේ යැයි චෝදනා එල්ල වී සිටින හිටපු මහ බැංකු අධිපති අර්ජුන මහේන්ද්‍රන් ඇතුළු විත්තිකරුවන් 10 දෙනෙකුට එරෙහිව නීතිපතිවරයා විසින් එම නඩුව ගොනු කරනු ලැබ තිබිණි. හිටපු මහ බැංකු අධිපති අර්ජුන මහේන්ද්‍රන්, ශ්‍රී ලංකා මහ බැංකුවේ හිටපු නියෝජ්‍ය අධිපතිවරයෙකු වන පත්තිනිගේ සමරසිරි, පර්පචුවෙල් ට්‍රෙෂරීස් සමාගම, එම සමාගමේ හිමිකරුවන් වන ජෙෆ්රි ඇලෝසියස් සහ අර්ජුන් ඇලෝසියස්, එම සමාගමේ ප්‍රධාන විධායක කසුන් පලිසේන එම සමාගමේ අධ්‍යක්ෂවරුන් ලෙස කටයුතු කළ පුෂ්‍ය මිත්‍ර ගුණවර්ධන, චිත්ත රන්ජන් හුළුගල්ල, මුතුරාජා සුරේන්ද්‍රන් සහ අජහාන් ගාර්දිය පුංචිහේවා යන අය මෙම නඩුවේ විත්තිකරුවන් ලෙස නීතිපතිවරයා විසින් නම් කරනු ලැබ තිබිණි. මෙම නඩුව සඳහා අධිකරණයේ පෙනී නොසිටීම සම්බන්ධයෙන් ශ්‍රී ලංකා මහා බැංකුවේ හිටපු අධිපති අර්ජුන් මහෙන්ද්‍රන් සහ අජාන් ගාර්දිය පුංචිහේවා මහතා නොමැතිව නඩුව විභාග කිරීමට මෙන්ම ඔවුන් දෙදෙනා වහාම අත්අඩංගුවට ගෙන අධිකරණයට ඉදිරිපත් කරන ලෙස නියම කරමින් ස්ථිර විශේෂ ත්‍රිපුද්ගල මහාධිකරණය මීට පෙර අවස්ථාවකදී වරෙන්තු නිකුත් කළ අතර එම වරෙන්තුව ඉංග්‍රීසි භාෂාවෙන් නිකුත් කිරීමටද විනිසුරු මඩුල්ල නියම කොට තිබිණි. මෙම නඩුව කැඳවනු ලැබු අවස්ථාවේදී මෙම නඩුවේ විත්තිකරුවන් දෙදෙනෙකු හැර අනෙකුත් විත්තිකරුවෝ අධිකරණයේ පෙනී සිටියහ.", "URL": "https://lankatruth.com/si/?p=140467", "Category": "පුවත්", "Parent URL": null}