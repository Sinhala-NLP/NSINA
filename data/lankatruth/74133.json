{"Source": "Lankatruth", "Timestamp": "May 18, 2019", "Headline": "පොලිසිය දයාසිරිගෙන් ප්‍රකාශයක් ගනියි", "News Content": "ශ්‍රී ලංකා නිදහස් පක්‍ෂයේ මහලේකම්, පාර්ලිමේන්තු මන්ත්‍රී දයාසිරි ජයසේකර මහතා අද (18) පෙරවරුවේදී කොළඹ නියෝජ්‍ය පොලිස්පති කාර්යාලයට කඳවා තිබේ. ඒ පසුගිය 13 වැනිදා කුලියාපිටිය, බිංගිරිය, හෙට්ටිපොල ආදී ප්‍රදේශවලදී සිදුවූ ජාතිවාදී ප්‍රහාර සම්බන්ධයෙන් ප්‍රකාශයක් ලබාගැනීම සඳහාය. මෙම ප්‍රකාශයදීම සඳහා ජයසේකර මහතා පැය 02කට ආසන්න කාලයක් නියෝජ්‍ය පොලිස්පති කාර්යාලයේ රැඳීසිට ඇති අතර මේ වනවිට ඔහු එම ප්‍රකාශය ලබාදී ඉන් පිටව ගොස් තිබේ. පසුගිය 13 වැනිදා බිංගිරිය ප්‍රදේශයේදී සිදුවූ කලබල සම්බන්ධයෙන් අත්අඩංගුවට ගත් පිරිසකට ඇප ලබාගැනීම සඳහා දයාසිරි ජයසේකර මහතා මැදිහත් වූ ආකාරය සම්බන්ධ වීඩියෝවක් සමාජ ජාලය ඔස්සේ ප්‍රචාරය වූ අතර “එතකොට ඇපේ හරි නේද?” යනුවෙන් ඔහු දුරකථනය ඔස්සේ විමසන අයුරුද එම වීඩියෝවේ මනාව සටහන් වී ඇත. අත්අඩංගුවට ගත් පිරිසක් මුදවා ගැනීම සඳහා හෙට්ටිපොල පොලිස්ථානයට යන ජයසේකර මහතා ඔවුන්ව තම ජීප්රියේ නංවාගෙන බිංගිරිය පොලිස් ස්ථානය වෙත ගෙන ගිය අතර ඉන් පසු බිංගිරිය පොලිස්ථානය මගින් ඔවුන්ට ඇප ලබාදී තිබිණි. ඒත් සමගම හෙට්ටිපොලදී දයාසිරි ජයසේකර මහතාට විරුද්ධව විරෝධතාවයක් පැවති අතර එය පාලනය කිරීම සඳහා පොලිසිය කැරලි මර්ධන පොලිසිය යොදවා කඳුළු ගෑස් ප්‍රහාරයක්ද දියත් කර තිබිණි. කෙසේ නමුත් ඒ අතරතුර ව්‍යාපාරික ස්ථාන කිහිපයකටද අලාභ හානි සිදු කර තිබිණි.", "URL": "https://lankatruth.com/si/?p=74133", "Category": "පුවත්", "Parent URL": null}