{"Source": "Lankatruth", "Timestamp": "September 2, 2022", "Headline": "මාස 03ට වෙඩි තැබීම් 26යි… මරණ 30යි… පොලිස් මාධ්‍ය ප‍්‍රකාශක කියයි", "News Content": "මැයි මස 31 වැනි දින සිට මේ දක්වා දිවයින පුරා සිදුවූ වෙඩි තැබීම් 26කින් පුද්ගලයෙක් 30ක් මියගොස් 16 දෙනෙකුට වැඩි පිරිසක් තුවාල ලබා ඇති බව පොලිස් මාධ්‍ය ප‍්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව ඊයේ (01) පස්වරුවේ පොලිස් මූලස්ථානයේ පැවති විශේෂ මාධ්‍ය හමුවකදී පැවසීය. මෙම තත්වය පාලනය කිරීම සඳහා පොලීසිය විශේෂ ක්‍රියාමාර්ග ගෙන ඇති බවත්, එම විමර්ශනවලදී මෙම වෙඩි තැබීම සඳහා පැමිණි වෙඩික්කරුවන්, වෙඩි තැබීමට පැමිණි යතුරුපැදි, වාහන, ගිනි අවි කිහිපයක්, අත්අඩංගුවට ගෙන ඇති බවත් තවත් සැකකරුවන් හා වාහන, ගිනි අවි අත්අඩගුවට ගැනීමට නියමිත බවත් පොලිස් මාධ්‍ය ප‍්‍රකාශකවරයා කියා සිටියි. විදේශ රටවල සිට යම් යම් මත්ද්‍රව්‍ය ජාවාරම්වලට සම්බන්ධ පිරිස් මෙම ඝාතන මෙහෙයවන බවට විමර්ශනවලින් හෙළිව ඇති බවත් පැරණි අමනාපකම්, මත්ද්‍රව්‍ය ජාවාරම් සම්බන්ධයෙන් ආරවුල්, එම මුදල් වංචා කිරීමේ ආරවුල්, එකම කණ්ඩායම් බෙදී යාම නිසා ඇති වූ ආරවුල්, අභ්‍යන්තර තොරතුරු බාහිර පාර්ශ්වයන්ට අනාවරණය වීම නිසා ආදී හේතූන් මෙම ඝාතන සඳහා හේතු වී ඇති බවද හෙතෙම කියා සිටී.", "URL": "https://lankatruth.com/si/?p=138815", "Category": "පුවත්", "Parent URL": null}