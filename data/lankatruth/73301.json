{"Source": "Lankatruth", "Timestamp": "May 3, 2019", "Headline": "සිවුරු සහ පාත්තර තොගයක් සමඟ තිදෙනෙක් බම්බලපිටියේදී අත්අඩංගුවට", "News Content": "අම්බලන්ගොඩ පොලීසිය, පොලිස් විශේෂ කාර්ය බලකාය සහ යුධ හමුදාව එක්ව බම්බලපිටිය මුස්ලිම් දේවස්තානය අවට ප්‍රදේශයේ සිදුකළ විමර්ශන මෙහෙයුමක දී සිවුරු අඩංගු ගෝනි 05 ක් පාත්තර 107 ක් සහ මන්නා පිහියක් සමග සැකකරුවන් තිදෙනෙක් (03) අත්අඩංගුවට ගෙන තිබේ. මෙහිදී අත් අඩංගුවට ගෙන ඇත්තේ බළපිටිය, රේවත පාර, ලිපිනයේ පදිංචි මොහොමඩ් නිලාම් මොහොමඩ් රියාස් (25), එම ලිපිනයේද පදිංචි මොහොමඩ් මන්සූර් මොහොමඩ් රිස්ලාන් (24) සහ පල්ලිය අසල, බළපිටිය ලිපිනයේ පදිංචි සමිට්ඩීන් මොහොමඩ් (41) යන තිදෙනාය. මෙහිදී සැකකරුවන්ගෙන් සිදුකළ ප්‍රශ්න කිරීම්වලදී ඔවුන් පවසා ඇත්තේ තමන් ව්‍යාපාරිකයන් වන බවත් භික්ෂූන් වහන්සේලා විසින් දාන මාන ආදී පිංකම් වලදී පූජා භාණ්ඩ ලෙස තමන්ට ලැබෙන සිව්රු හා පාත්තර විකිණීම සදහා ලබාදෙන බවත් එසේ විකිණීමට නොහැකිව අබලන් වූ සිව්රු කොටස් හා පරණ පාත්තර මෙසේ නිවසේ ගොඩ ගසා තිබූ බවත් ය. මෙසේ භික්ෂූන් වහන්සේලාගෙන් ලබාගන්නා සිවුරු හා පාත්තර නැවත විකුණා ඉන් මුදලක් අදාල භික්ෂූන් වහන්සේලාට ද දෙන බව සැකකරුවන් පවසා ඇත. කෙසේ වෙතත් මෙම ද්‍රව්‍ය කිසියම් කඩාකප්පල් කාරී ක්‍රියාවක් සඳහා තබාගත්තේ ද යන්න සම්බන්ධව වැඩිදුර පරීක්ෂණ සිදුකරයි.", "URL": "https://lankatruth.com/si/?p=73301", "Category": "පුවත්", "Parent URL": null}