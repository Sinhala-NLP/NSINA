{"Source": "Lankatruth", "Timestamp": "June 13, 2019", "Headline": "දියණියගේ ඉල්ලීමට කිරිඇල්ල මාර්ග සංවර්ධන අධිකාරියට හොර පාරෙන් සේවකයො අරන්", "News Content": "ලක්ෂ්මන් කිරිඇල්ල මහතා මහාමාර්ග අමාත්‍යවරයාව සිටි කාලයේ මාර්ග සංවර්ධන අධිකාරියට නීත්‍යානුකූල නොවන බඳවාගැනීම් සිදුකර ඇති බවට, රාජ්‍ය ආයතනවල සිදුව ඇතැයි පැවසෙන දූෂණ සහ වංචා පිළිබඳ සොයා බැලීමට පත්කළ ජනාධිපති විමර්ශන කොමිෂන් සභාව වෙත ලැබී ඇති පැමිණිල්ලක විමර්ශන කටයුතු ආරම්භ කර ඇත.2015 – 2018 කාලය තුළ ලක්ෂ්මන් කිරිඇල්ල අමාත්‍යවරයා විසින් මාර්ග සංවර්ධන අධිකාරිය වෙත සේවකයන් සිය දෙනෙකු පමණ නීත්‍යානුකූල නොවන ආකාරයට බඳවා ගෙන ඇති බවත් ඔවුන් උපදේශකවරුන් සහ සම්බන්ධීකරණ ලේකම්වරුන් ලෙස සේවයේ ස්ථාපිත කර ඇති බවත් කොමිසම හමුවේ කරුණු අනාවරණය විය.ඊයේ(12) දින අදාල පැමිණිල්ල සම්බන්ධව සිදුකළ විමර්ශන කටයුතුවලදී මාර්ග සංවර්ධන අධිකාරියේ වැටුප් අංශයේ ජ්‍යේෂ්ඨ සාමාන්‍යාධිකාරීවරයා සාක්ෂි ලබාදෙමින් මේ බව හෙලිකර ඇත.අදාල පත්කිරීම් ලක්ෂ්මන් කිරිඇල්ල අමාත්‍යවරයාගේ පෞද්ගලික ලේකම්වරිය ලෙස කටයුතු කළ ඔහුගේ දියණියගේ ඉල්ලීම මත සිදු කර ඇති බවට අනාවරණය වී ඇත.එම පත්වීම් ලබාදී ඇති පුද්ගලයින්ගෙන් බහුතරයක් මහනුවර දිස්ත්‍රික්කයේ පදිංචිකරුවන් වන අතර නිශ්චිත ක්‍රියා පටිපාටයෙන් තොරව අදාල පත්විම් ලබාදී ඇති බවට මාර්ග සංවර්ධන අධිකාරියේ වැටුප් අංශයේ ජ්‍යෙෂ්ඨ සාමාන්‍යාධිකාරිවරයා ජනාධිපති කොමිසම හමුවේ ප්‍රකාශ කර ඇත.පැමිණිල්ලට අදාල වැඩිදුර විමර්ශන ලබන 27 වන දින සිදු කිරිමට නියමිතයි.", "URL": "https://lankatruth.com/si/?p=75667", "Category": "පුවත්", "Parent URL": null}