{"Source": "Lankatruth", "Timestamp": "August 1, 2023", "Headline": "සෙනෙගාලයේ ඔස්මන් සොන්කෝ අත්අඩංගුවට! පක්‍ෂයත් තහනම් කරයි!", "News Content": "පසුගිය දා ස්ත්‍රී දුෂණ හා තරුණයන් නොමග යැවීම යන චෝදනා මත උසාවි තීන්දු මගින් වරදකරු කිරීමට අපෝසත් වූ සෙනෙගාලයේ තරුණ රැඩිකල් නායක ඔස්මන් සොන්කෝ මාස දෙකක කාලයක් නිවාස අඩස්සියේ තැබීමෙන් පසු ඊයේ (31) දිනයේ අත්අඩංගුවට ගෙන ඇති බව විදේශ මාධ්‍ය වාර්තා කර සිටි. 2024 ජනාධිපතිවරණයට වසරකට පෙර තම විපක්ෂ අපේක්ෂකයින් සියළු දෙනා මර්දනය කිරීමේ තවත් උපක්‍රමයක් ලෙස ඔස්මන් සොන්කෝ නායකත්වය දෙන PASTEK පක්‍ෂයද ජනාධිපති MACKY SALL විසින් තහනම් කර ඇත. මෙම ඒකාධිපති ක්‍රියා කලාපයට එරෙහිව ඊයේ සහ අද දිනයේ සිදුවෙමින් පවතින උද්ඝෝෂණ වලට වෙඩි තැබීමෙන් තරුණයන් දෙදනෙකු ජීවිතක්‍ෂයට පත් වී ඇති බව ප්‍රංශ පුවත් සේවය වාර්තා කරයි. මේ වනවිට සෙනගාලයේ තරුණ නායක ඔස්මන් සොන්කෝ ඉලක්ක කරමින් විශාල නඩු තීන්දු ප්‍රකාශයට පත්වෙමින් පවතී. 49 හැවිරිදි ඔස්මන් සොන්කෝ යනු ඔහුගේ දේශපාලන පක්ෂය වන PASTEF විසින් 2024 දී පැවැත්වෙන ජනාධිපතිවරණයට නම් කරන ලද තරුණ ජනාධිපතිවරණ අපේක්ෂකයා වේ. ඔහුට එරෙහිව ඊයේ MACKY SALL රජය දියත් කළ තුන්වන අධිකරණ ක්‍රියා මාර්ගය සංයුක්ත වනුයේ සමාජ ජාලා ඔස්සේ ජනතාවට පවතින රජයට එරෙහිව කැරලි ගැසීමට බල කිරීම, රටේ නීතිය හා ව්‍යවස්ථාව උල්ලංඝණය කිරීම, රාජ්‍ය ආරක්ෂාවට තර්ජනයක් වීම, ඒ සඳහා ත්‍රස්තවාදී ව්‍යාපාරයක් නිර්මාණය කිරීම හා රජයට එරෙහිව කුමන්ත්‍රණය කිරීම යන චෝදනාවන්ය. මෙම චෝදනා යටතේ මේ වනවිට ඔහු අත් අඩංගුවට ගෙන ඇති අතර ඔහුගේ PASTEF දේශපාලන පක්‍ෂයද ඊයේ රාත්‍රියේ නිකුත් කළ විශේෂ හදිසි රෙගුලාසි යටතේ තහනම් කර ඇත. මේ අනුව 2024 පෙබරවාරි ජනාධිපතිවරණයට ඔස්මන් සොන්කෝ හා ඔහුගේ පක්ෂය PASTEF, ඒ සඳහා සහභාගීත්වය තවදුරටත් අවදානමට ලක් වී ඇත. මීට පෙර ජුනි 01 වන දින තරුණයන් නොමග යැවීම චෝදනා යටතේ වසර දෙකක සිර දඬුවමක් ඔස්මන් සොන්කෝ හට නියම විය. ඔහු ජනාධිපතිවරණ අපේක්‍ෂකයෙකු සඳහා නුසුදුස්සෙකු බවට ප්‍රකාශ වන තවත් අධිකරණයේ විභාග වූ නඩුවකදී රජයේ ඇමතිවරයෙකුට “අපහාස” කිරීමේ වරදකටද අභියාචනා විභාගයකින් පසු ඔහුට අත්හිටුවන මාස හයක සිර දඬුවමක් මැයි 08දා නියම කරන ලදී. කෙසේ වෙතත් ඔහු මෙම නඩු තීන්දුවලට එරෙහිව ශ්‍රේෂ්ඨාධිකරණයට ඉදිරිපත් කළ අභියාචනා තවමත් අවසන් වී නැත. මේ අතර ඔහුගේ නීතිඥයයින් පවසනුයේ තම සේවාදායකයාට එරෙහිව එල්ල කර ඇති මෙම නව චෝදනා 08ම ඍජුවම දේශපාලන කාරණා මත පදනම්ව එල්ල කර ඇති බවයි. PASTEF දේශපාලන මණ්ඩලය නිවේදනයක් නිකුත් කරමින් ප්‍රකාශ කරනුයේ තම පක්‍ෂය තහනම් කිරීමට එරෙහිව සියළුම නිත්‍යානුකුල ක්‍රියා මාර්ග ගනු ලබන බවයි. PASTEF පක්ෂය මේ වනවිට සෙනගාලයේ දෙවන ප්‍රධාන පක්‍ෂය වන අතර එරට පාර්ලිමේන්තුව තුළ මන්ත්‍රීන් 56ක් නියෝජනය කරනු ලබයි. ඔස්මන් සොන්කෝ අත්අඩංගුවට ගැනීමට හා PASTEF පක්‍ෂය තහනම් කිරීමට එරෙහිව රටේ තරුණයන් උද්ඝෝෂණ කරමින් පාරට බැස ඇති අතර පොලිසිය සමග ගැටුම්වලදී දෙදෙනෙකු මිය ගොස් ඇත. රජයේ විශේෂ හදිසි නීති රෙගුලාසි යටතේ සියළු සමාජ ජාලා, FB, ඉන්ටෙර්නෙට් පහසුකම් අවහිර කර ඇත. මේ අතර ප්‍රංශ වාමාංශික ක්‍රියාදරයෙකු හා නීතිඥයයකු වන JUAN BRANCO ජනාධිපති MACKY SALLට එරෙහිව එරට රටවැසියන් 16 දෙනෙකු වෙඩි තබා මරා දැමීමේ චෝදනා යටතේ ජාත්‍යන්තර යුධ අපරාධ අධිකරණයේ නඩුවක් ගොනු කර ඇත. මේ වනවිට ඔහු සිටින්නේද ඔස්මන් සොන්කෝගේ සහයට සෙනෙගාලයේ රහසිගතවය. ඔහුව සොයා සෙනෙගාල පොලීසිය හා හමුදාව මේ වනවිට මෙහෙයුම් දියත් කර ඇත. සමස්ත අප්‍රිකා මහාද්වීපයම මේ වනවිට ගිනි ගනිමින් පවතී. මධ්‍යම අප්‍රිකාවේ සිට මාලි දේශය, බුර්කිනා පාසෝ, නයිජර් රාජ්‍යය, සෙනගාලය යන සියළුම රටවල මේ වනවිට අධිරාජ්‍ය විරෝධී, විශේෂයෙන්ම ප්‍රංශ හා ඇමරිකානු විරෝධී රැල්ලක් ඇතිවෙමින් පවතී. පසුගිය දා රුසියා-අප්‍රිකා සමුළුවේදීත් සෙනගාල ජනාධිපති MACKY SALL හා කපිතාන් IBRAHIM TRAOREගේ අධිරාජ්‍ය විරෝධී වචන හුවමාරුව ලැව් ගින්නක් සේ සමස්ත අප්‍රිකානු තරුණ ප්‍රජාවේ ආශ්වාදයට ලක් වෙමින් පවතී. අද දිනයේ බුර්කිනා හි රාජ්‍ය නායක කපිතාන් IBRAHIM TRAORE හා මාලි දේශයේ හමුදා නායක කර්නල් ASSIMI Goïta ඒකාබද්ධ නිවේදනයක් නිකුත් කරමින් පැවසුවේ නයිජර් රාජ්‍යයට එරෙහිව අධිරාජ්‍යවාදී හෝ කලාපීය හමුදා මැදිහත් වීමක් සිදු වුවහොත් එය තම රටවල් දෙකටද එරෙහිව යුද්ධය ප්‍රකාශ කිරීමක් ලෙස සලකා රටවල් තුනේම හමුදාවන් සහෝදරත්වයෙන් එක් වී ප්‍රති ප්‍රහාර එල්ල කරන බවයි. ප්‍රංශයේ බල ශක්ති උත්පාදනය සඳහා වසර 50ක් පුරා යුරානියම් සපයනුයේ නයිජර් රාජ්‍යයයි. මෙම යුරානියම් සම්පත අහිමි වීමෙන් ප්‍රංශයේ දැවැන්ත බලශක්ති අර්බුධයක් නිර්මාණය වීමටද ඉඩ තිබේ. ඊයේ මාධ්‍ය ඇමතූ නයිජර් Mohamed Bazoumගේ රජය පෙරලා දැමූ හමුදා ජුන්ටාවේ නායක ජෙනරල් Abdourahamane Tchiani පවසා සිටියේ තම නව පාලනයට එරෙහිව ප්‍රංශය හමුදා ආක්‍රමණයකට සැරසෙන බවයි. එහෙත් ප්‍රංශය එය ප්‍රතික්‍ෂේප කරනු ලැබුවේය. ඊයේ නව පාලනයට සහය පල කරමින් නයිජර් ජනතාව දහස් ගණනින් රුසියානු ධජ අතැතිව මාර්ගවලට අවතීර්ණ වී සිටි අතර එරට ප්‍රංශ තානාපති කාර්යාලයට අලාභ හානිසිදුකරතිබිණි.", "URL": "https://lankatruth.com/si/?p=149908", "Category": "පුවත්", "Parent URL": null}