{"Source": "Lankatruth", "Timestamp": "February 26, 2019", "Headline": "කුඩු ජාවාරමුන් වෙනුවෙන් මන්ත්‍රී සුසිල් ප්‍රේමජයන්ත පෙනී සිටියි", "News Content": "වත්තල මාගම්මන සිංහ පාරේ කුලී නිවසකදී හෙරොයින්, අයිස් ඇතුළු මත්ද්‍රව්‍ය සමග පසුගිය 12වනදා මහබාගේ පොලිසිය විසින් තවත් පොලීසිවල සහායද ඇතිව අත්අඩංගුවට ගත් “බිමල්” නැමති අනුවර්ත නාමයෙන් හඳුන්වන බිම්සර අමල් ප්‍රසාද් ගුණසේකර ඇතුළු පාතාල සාමාජිකයින් සිව්දෙනා වෙනුවෙන් වූ නඩුවේ ප්‍රධාන නීතීඥයා ලෙස එක්සත් ජනතා නිදහස් සන්ධාන පාර්ලිමේන්තු මන්ත්‍රී සුසිල් ප්‍රේමජයන්ත මහතා ඉදිරිපත්ව සිටින බව වාර්තා වේ. පසුගිය 12වනදා ඔවුන් අත්අඩංගුවට ගෙන වත්තල මහාධිකරණයට ඉදිරිපත් කිරීමෙන් පසු G271/19, G272/19, D263/19, B274/19 යන නඩු අංක යටතේ ඔවුන්ට එරෙහිව නඩු පවරා තිබේ. ඉන් පසු ඔවුන්ව පසුගිය 24 වනදා තෙක් රක්ෂිත බන්ධනාගාර කර තිබෙන අතර ඔවුන්ට අදාළ නඩුව ඊයේ (25) යළි කැඳවූ අවස්ථාවේ ඔවුන් වෙනුවෙන් ප්‍රධාන නීතීඥයා ලෙස සුසිල් ප්‍රේමජයන්ත මහතා ඉදිරිපත් වී සිටින අයුරු දැකගන්නට තිබිණි. මෙසේ අත්අඩංගුවට ගත් පිරිස “කෙසෙල්වත්ත දිණුක” ලෙස ප්‍රසිද්ධියට පත් මේ වනවිට ඩුබායි සැඟව සිටින බවට පැවසෙන පාතාල කල්ලි නායකයාගේ ප්‍රධානතම ගෝලයන් පිරිසක් බවද මේ වනවිට අනාවරණය වී ඇති බව වාර්තා වේ. මෙම පාතාල සාමාජිකයන් සමග ඔවුන් සන්තකයේ තිබූ රථවාහන දෙකක්ද පොලිස් භාරයට ගෙන ඇත. මොවුන් අත්අඩංගුවට ගත් අවස්ථාවේ සිට මේ වනතෙක්ම මහබාගේ පොලිස් ස්ථානාධිපතිවරයා ඇතුලු විමර්ශන කණ්ඩායම්වලට දැඩි බලපෑම් එල්ලවෙමින් තිබෙන බවද වාර්තාවේ. මෙම පාතාල කල්ලි සාමාජිකයන්ට සම්බන්ධ තවත් පිරිසක් විසින් ඊයේ වත්තල මහාධිකරණය ඉදිරියේදීද මෙහි විමර්ශන සිදුකරන පොලිස් නිළධාරීන්ට මරණ තර්ජන එල්ල කර ඇති බවද වැඩිදුරටත් වාර්තා වේ. මෙම පාතාල කල්ලි සාමාජිකයන් වෙනුවෙන් පෙනී සිටින සුසිල් ප්‍රේමජයන්ත මහතා පසුගිය සමයේ රනිල් – මෛත්‍රී යහපාලන ආණ්ඩුව නියෝජනය කළ අතර මේ වනවිට ඔහු ආණ්ඩුවෙන් ඉවත්ව විපක්ෂයේ මන්ත්‍රීවරයෙකු ලෙස රාජපක්ෂ පිල සමග සමීපව කටයුතු කරමින් සිටියි.", "URL": "https://lankatruth.com/si/?p=69058", "Category": "පුවත්", "Parent URL": null}