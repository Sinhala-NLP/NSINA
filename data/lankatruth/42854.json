{"Source": "Lankatruth", "Timestamp": "October 20, 2017", "Headline": "SAITM සටන ලෝක තරුණ හා ශිෂ්‍ය උළෙලටත්", "News Content": "දකුණු ආසියානු කලාපයේ උසස් අධ්‍යාපන පුද්ගලීකරණය සම්බන්ධයෙන් පැවති සම්මන්ත්‍රණයක් මෙවර 19 වන ⁣ලෝක තරුණ හා ශිෂ්‍ය උළෙල තුළ සංවිධානය කර තිබුණි. ඒ සඳහා සමාජවාදී ශිෂ්‍ය සංගමයේ ජාතික සංවිධායක රංගන දේවප්‍රිය මහතා ද සහභාගී විය. එහිදී සම්බන්ධ වූ තරුණ නියෝජිතයින් තම රටවල් තුළ උසස් අධ්‍යාපන කේෂ්ත්‍රයේ පවතින ගැටළුසහ ඊ⁣ට එරෙහි අරගලය සම්බන්ධයෙන් අදහස් හා තොරතුරු ඉදිරිපත් කර ඇත. ලංකාව තුළ උසස් අධ්‍යාපන ක්ෂේත්‍රයේ පවතින අර්බුද සහ ඊට එරෙහිව සිදුකරනු ලබන අරගල සම්බන්ධයෙන් සහ විශේෂයෙන් මේ මොහොතේ විශේෂ කරුණක්ව පවතින මුදලට වෛද්‍ය උපාධිය විකුණන මාලඹේ සයිටම් ආයතනය සම්බන්ධ අර්බුදය ගැනත් ඊට එරෙහිව පවතින අරගලය ගැනත් මෙහිදී අවධාණය යොමු කර තිබේ. සමාජවාදී ශිෂ්‍ය සංගමයේ ජාත්‍යන්තර කටයුතු පිළිබඳ ලේකම් කල්පනා මධුභාෂිණී මෙනවිය විසින් මෙම සම්මන්ත්‍රණය මෙහෙයවනු ලැබ ඇත. මේ අතර නිදහස් හා ගුණාත්මක අධ්‍යාපනයක් උදෙසා ශිෂ්‍ය ව්‍යාපාරය සිදුකරන අරගලය හා සෞඛ්‍ය, අධ්‍යාපනය, විද්‍යාව, සංස්කෘතිය සහ තොරතුරු සදහා නිදහස් හා විශ්වීය ප්‍රවේශයක් ලබා ගැනීම උදෙසා වූ තරුණයින්ගේ අරගලය යන මැයෙන් අධ්‍යාපනය සම්බන්ධයෙන් තවත් සාකච්ඡාවක් 19 වන ලෝක තරුණ හා ශිෂ්‍ය උළෙලේදී සංවිධානය කර ඇති අතර ඒ සඳහා ජනතා විමුක්ති පෙරමුණේ ජාතික සංවිධායක බිමල් රත්නායක මහතා සහභාගී වී තිබේ. එහිදී සෝවියට් දේශය හා වත්මන් රුසියාව පිළිබද සංසන්දනාත්මක විග්‍රහයක් සමගින් ලංකාවේ අධ්‍යාපනය හා ඒහි පවතින ගැටළුද ඒවාට විරුද්ධව ලංකාවේ ශිෂ්‍ය ව්‍යාපාරය ගෙනියන අරගලය පිළිබදවද පැහැදිලි කර ඇත. ඊට අමතරව ලංකාවේ දැඩි මතබේදයකට ලක්ව ඇති මාලඹේ සයිටම් ආයතනයට ඒරෙහි අරගලයට සහයෝගය පලකිරීම වෙනුවෙන් බැනරයක් අත්සන් කිරීමටද ඒහිදී කටයුතු කරන ලදී.", "URL": "https://lankatruth.com/si/?p=42854", "Category": "පුවත්", "Parent URL": null}