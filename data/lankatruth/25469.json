{"Source": "Lankatruth", "Timestamp": "December 17, 2016", "Headline": "බදු ෆයිල් අරින්න එපා යැයි එජාප මන්ත්‍රීගෙන් තර්ජන", "News Content": "දේශීය ආදායම් දෙපාර්තමේන්තුවේ රත්නපුර ප‍්‍රාදේශීය කාර්යාලයේ නිලධාරියෙකුට තම හිතවතුන්ගේ බදු ලිපිගොනු විවෘත නොකරන්න යැයි එක්සත් ජාතික පක්ෂයේ පාර්ලිමේන්තු මන්ත්‍රී ඒ.ඒ. විජේතුංග මහතා කළ තර්ජනයක් පිළිබඳව දේශීය ආදායම් දෙපාර්තමේන්තුවට පැමිණිල්ලක් ලැබී ඇතැයි වාර්තා වේ. මේ දිනවල බදු අය කිරීම සඳහා නව ලිපිගොනු සකස් කිරීමේ කටයුතු දිවයින පුරා දේශීය ආදායම් දෙපාර්තමේන්තු ප‍්‍රාදේශීය කාර්යාලවල නිලධාරීන් විසින් සිදුකරන අතර දේශීය ආදායම් දෙපාර්තමේන්තුවේ රත්නපුර ප‍්‍රාදේශීය නිලධාරීන්ගේ රාජකාරියට බාධා කරමින් රත්නපුර දිස්ත්‍රික්කයේ පාර්ලිමේන්තු මන්ත්‍රී ඒ. ඒ. විජේතුංග මහතා දුරකථනය ඔස්සේ තර්ජනය කර ඇත්තේ අදාළ ව්‍යාපාරිකයන් තමන්ගේ හිතවතුන් බවත් ඔවුන්ට එරෙහිව බදු ලිපිගොනු සකස් නොකරන ලෙසත් දන්වමිණි. මේ පිළිබඳව පාර්ලිමේන්තු මන්ත්‍රී ඒ.ඒ. විජේතුංග මහතාගෙන් විමසීමේදී කියා සිටියේ තමන් දුරකථන ඇමතුමක් ගත් බවත් අසරණ ව්‍යාපාරිකයන්ගෙන් අයුතු ලෙස බදු අයකර නොගන්නා ලෙස එම කාර්යාලයේ නිලධාරියෙකුට අවවාද කළ බවත්ය. රාවය", "URL": "https://lankatruth.com/si/?p=25469", "Category": "පුවත්", "Parent URL": null}