{"Source": "Lankatruth", "Timestamp": "November 2, 2011", "Headline": "දූෂණයෙන් තොර අවංක පාලනයක්‌ කොළඹින් අරඹනවා – නගරාධිපති මුසම්මිල්", "News Content": "දූෂණයෙන් තොර විනිවිදභාවයකින් යුත් අවංක පාලනයක්‌ කොළඹ මහ නගර සභාව තුළින් ආරම්භ කරන බව නගරාධිපති ධුරයේ වැඩ බාරගත් ඒ. ඡේ. එම්. මුසම්මිල් මහතා පැවසීය. පසුගිය පළාත් පාලන මැතිවරණයෙන් එක්‌සත් ජාතික පක්‍ෂය යටතේ තරගකොට කොළඹ මහ නගර සභාවේ 25 වැනි නගරාධිපති වශයෙන් තේරීපත්වූ මුසම්මිල් මහතා ඊයේ (01 වැනිදා) සිය ධුරයේ වැඩ භාර ගත්තේය. ඒ සඳහා පැවැති උත්සවයේදී නාගරික කොමසාරිස්‌ භද්‍රානි ජයවර්ධන මහත්මිය විසින් නව නගරාධිපති මුසම්මිල් මහතාව පිළිගෙන උත්සව සභාව වෙත කැඳවාගෙන යනු ලැබිණි. එහිදී මහා සංඝරත්නය ප්‍රමුඛ සර්ව ආගමික නායකයන්ගේ ආශිර්වාද ගැනීමෙන් පසු පැවැති උත්සව සභාව අමතා වැඩිදුරටත් අදහස්‌ දැක්‌වූ ඒ. ඡේ. එම්. මුසම්මිල් මහතා – කොළඹ මහ නගර සභාව වසර ගණනක්‌ මහජන නියෝජිතයන් නොමැතිවයි තිබුණේ. මහ නගර සභාව කියන්නේ මහජනතාව සමඟ වැඩකරන්න පුළුවන් තැනක්‌. නගරාධිපති වෙන්නවත් මන්ත්‍රීවරුන් වෙන්නවත් නොවේ අපගේ මේ ජයග්‍රහණය ජනතාව අපිව තෝරා ගත්තේ සේවය කරන්නයි. අප ලැබූ ජයග්‍රහණය එජාප පාක්‍ෂිකයන්, සංවිධායකවරුන්. පක්‍ෂයේ ජ්‍යෙෂ්ඨයන්, නායකත්වය ඇතුළු සියලු දෙනාගේ කැපවීමෙන් ලැබූවක්‌. මෙම ජයග්‍රහණය අපට ලබා ගන්න ලේසි වුණේ නැහැ. තර්ජන, බලපෑම් එල්ල වුණා. ප්‍රජාතන්ත්‍රවාදයට එරෙහිව තිබූ සියලු බාධක සියල්ලටම මුහුණ දුන්නා. මෙය සුළුවෙන් තැකිය හැකි ජයග්‍රහණයක්‌ නොවේ. පීඩිත පන්තියේ සිට සියලු දෙනාගේම හඬ නිසා තමයි අප අද මෙතැන ඉන්නේ. ඔවුන්ට ආරක්‍ෂාවක්‌, රැකවරණයක්‌ අවශ්‍යව තිබුණා. පොඩි මිනිහාගේ රැකියාවට ආරක්‍ෂාවක්‌, අවශ්‍යව තිබුණා. ඒ ආරක්‍ෂාවේ සහතිකය තමයි අපිට මේ ජය ලබා දුන්නේ. මැතිවරණ සමයේ රාජ්‍ය බලය උපරිම ලෙස තිබුණා. නමුත් මේ ජයග්‍රහණය කිසිවකුට හෑල්ලු කරන්න, බාල්දු කරන්න අප ඉඩ තියන්නේ නැහැ. අප කෙරෙහි කොළඹ ජනතාව තැබූ විශ්වාසය මා ඇතුළු අපේ කණ්‌ඩායම කඩකරන්නේ නැහැ. මේ මොහොතේ අප ප්‍රතිඥ දෙමින් කියනවා ඇපකැපවී වැඩකරන බවට. සන්ධානයේ මන්ත්‍රීවරු දිවුරුම් දෙන උත්සවයේදී ජනාධිපතිවරයා ප්‍රකාශයක්‌ කළා. රජය කරන වැඩවල හොඳක්‌ කියන්නේ නැතිව විපක්‍ෂය විවේචනය පමණක්‌ කරනවා කියා. කොළඹ මහ නගර සභාවෙන් මේ සංකල්පය වෙනස්‌ කරන බවත් කිව්වා. නමුත් අද මේ උත්සවයට මිලින්ද මොරගොඩ ප්‍රමුඛ මන්ත්‍රීවරු ඇවිත් නැහැ. ඒ උදවිය ජනපතිට කළ අපහාසයක්‌ ලෙසයි මා එය දකින්නේ.", "URL": "https://lankatruth.com/si/?p=159", "Category": "පුවත්", "Parent URL": null}