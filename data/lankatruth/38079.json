{"Source": "Lankatruth", "Timestamp": "July 23, 2017", "Headline": "S.M. චන්ද්‍රසේනගේ බිරිඳට අයත් තානායමේ සුපවේදියා අභිරහස් ලෙස මියගිහින්", "News Content": "විශ්‍රාමික ජනාධිපති මහින්ද රාජපක්ෂ පාලන සමයේ හිටපු අමාත්‍ය, පාර්ලිමේන්තු මන්ත්‍රී එස්.එම්. චන්ද්‍රසේනගේ බිරිදට අයත් නිවාඩු නිකේතනයක සූපවේදියෙකු වශයෙන් සේවයේ නියුතුවූ පුද්ගලයෙකුගේ හිසට බරපතල තුවාල ලබා අභිරහස් අන්දමින් මියයාම සම්බන්ධයෙන් අනුරාධපුර මූලස්ථාන පොලිසියේ අපරාධ විමර්ශන අංශය පරික්ෂණ ආරම්භ කර ඇති බව වාර්තා වේ. එළෙස අභිරහස් අන්දමින් මිගොස් ඇත්තේ මීට සති දෙකකට පමණ ඉහතදී සූපවේදියෙකු වශයෙන් නිවාඩු නිකේතනයේ සේවයට පැමිණි කිරිවැල්දොල දෙනියාය ගාල්ල ප්‍රදේශයේ පදිංචිව සිටි 52 හැවිරදි පාහීනන්ද ජයබාහු යන අයයි. ඔහු විවාහකයෙකු උවත් බිරිද හා දරුවන් සුනාමියෙන් අතුරුදන්වී ඇති බව පොලිසියට අනාවරණය කරගෙන ඇත. ඔහු අනුරාධපුර මාතලේ ප්‍රධාන මාර්ගයේ කුරුන්දන්කුළමේ පිහිටි හිටපු අමාත්‍ය එස්.එම්. චන්ද්‍ර සේන මහතාගේ බිරිදට අයත් නිවාඩු නිකේතනයේ සූපවේදියෙකු වශයෙන් සේවය කර ඇති බවත් පෙරේදා (21) රාත්‍රීයේ නිවාඩු නිකේතනයේ සාදයක් පවත්වා ඇති බවත් පොලිසිය පවසයි. එම සාදය පසුදින අළුයම 01.30ට පමණ අවසන් වීමෙන් අනතුරුව මොහු එම නිකේතයේ ඉහළ මාලයට ගොස් එහි කාමරයක් ආසන්නයේ බිම නිදා ඇතිබව පරික්ෂණ සිදුකල පොලිසිය කියයි. ඔහු නිදාසිටි ස්ථානයේ ආරක්ෂිත වැටක් නොතිබූ බවත් නිදා සිටියදි අඩි 12ක් පමණ උස ඉහළ මාලයේ සිට පහළ මාලයට වැටි හිස පොලවේ ඇනිමෙන් බරපතල තුවාල ලබා ඔහු මිය යන්නට ඇති බවට පොලිසිය සැකකලත් කිසියම් අයෙකු ඔහුව එම ස්ථානයෙන් බිමට ඇද දැමුවේද යන්න සම්බන්ධයෙන්ද සැකයක් මතුවී ඇති බවත් පොලිසිය පවසයි. පහළ මාලයට වැටිසිටි සූපවේදියාගේ හිසට දරුණු තුවාල සිදුව තිබූ බවත් ඔහු බිම වැටී සිටියදී ආයතනයේ සේවකයන් පිරිසක් දැක ඊයේ (22) අළුයම මරණකරුව ප්‍රතිතාර සදහා අනුරාධපුර ශික්ෂණ රෝහලට ඇතුලත්කර තිබෙන බව පොලිසිය සඳහන් කරයි. ඔහු මියගිය ස්ථානයට අමතරව නිවාඩු නිකේතනයේ සාදය පැවති ස්ථානයේ සිට මාර්ගයට යන තෙක්ම ලේ බිංදු වැටී තිබීම නිසා කිසියම් අයෙකු ඔහුව ඝාතනය කර පලාගියේද යන්න පිළිබදව සැකමතුවී තිබෙන බව පොලිසිය පැවසු අතර නැති නම් සාදය අතරතුර කිසියම් තුවාලයක් සිදුවූ අයෙකුගේ ලේ පැල්ලම් වියහැකි බවට සැකකරන බව පොලිසිය පවසයි. මරණකරුගේ සන්තකයේ තිබී ටැබ් එකක් හා මාතර පොල්හේන යන ප්‍රදේශවල නිවාඩු නිකේතන දෙකක් මගින් ලබාදුන් හැදුණුම්පත් දෙකක් තිබී හමුවූ බව පොලිසිය පවසිය. සූපවේදියාගේ මරණය සම්බන්ධයෙන් අමාත්‍ය එස්.එම්. චන්ද්‍ර සේන මහතාගේ බිරිද ඇතුළු පුද්ගලයන් 05 දෙනෙකුගේ පොලීසිය සාක්ෂි සටහන් කරගෙන ඇත. අභිරස් මරණය සිදුවූ ස්ථානයට පැමිණි අනුරාධපුර ප්‍රධාන මහෙස්ත්‍රාත් අතිරේක දිසා විනිසුරු කේ.පී. ශානක හර්ෂන් මහතා මහෙස්ත්‍රාත් පරික්ෂණය සිදුකර සිරුර සම්බන්ධයෙන් පශ්චාත් මරණ පරික්ෂණය පවත්වා පුද්ගල මරණයට හේතුව ඝාතනයක්ද නැත්නම් ස්වාභාවික සිදුවීමක්ද යන්න වහාම අධිකරණයට දන්වන ලෙස අනුරාධපුර ශික්ෂණ රෝහලේ අධිකරණ වෛද්‍යවරයාට නියෝග කර තිබේ. දිනමිණ", "URL": "https://lankatruth.com/si/?p=38079", "Category": "පුවත්", "Parent URL": null}