{"Source": "Lankatruth", "Timestamp": "May 8, 2023", "Headline": "ඉන්දික අනුරුද්දගේ මැරයන්ගේ පහරකෑමට ලක් වූ ඕමාන් ආයෝජකයා රටෙනුත් යයි", "News Content": "විදුලිබල හා බලශක්ති රාජ්‍ය ඇමති ඉන්දික අනුරුද්ධගේ ගෝලයන්ගේ පහරකෑමට ලක්වු ඕමාන ජාතික ආයෝජකයා එම කර්මාන්ත ශාලාවද වසාදමා සිය ආයෝජනයද රැගෙන මෙරටින් පිටව ගොස් තිබේ. එම දේශපාලන මැරයන් මීගමුව බඩල්ගම මඩම්පැල්ල ප්‍රදේශයේ පිහිටි ඇඟලුම් කම්හලකට කඩා වැදී එම ඇඟලුම් කම්හල අයිති ඕමාන් ජාතික ආයෝජකයාට සහ එම ඇඟලුම් කම්හලේ ආරක්ෂක නිලධාරියාට පහර දී තිබුණේ ඉකුත් දිනකය. එලෙස පහරදී තිබුණේ අනුරුද්ධ ඉන්දිකගේ පස් ව්‍යාපාරවලට සම්බන්ව කටයුතු කරන ආඬිමුල්ල ප්‍රදේශයේ පදිංචි පුද්ගලයෙකු මිලදීගෙන ඇති වාහනයක් උක්ත ඇඟලුම් කම්හලේ ප්‍රවාහන අංශයේ කුලියට යෙදවීම සඳහා බාරගන්නා ලෙස කළ ඉල්ලීමක් ප්‍රතික්ෂේප කිරීම හේතුවෙනි. එම පහරදීම වැලැක්වීම සඳහා මැදිහත්වූ එහි ආරක්ෂක නිලධාරියාටද පහරදී තිබිණි. විදුලිබල හා බලශක්ති රාජ්‍ය ඇමති ඉන්දික අනුරුද්ධගේ සහෝදරයෙකු වන පස් තුසිත හෙවත් තුසිත හේරත් නැමැත්තාගේ ගෝලයන් පිරිසක්ද මෙම කණ්ඩායම සමග සිට ඇත. පහරකෑමට ලක්වූ ඕමාන් ජාතික ව්‍යාපාරිකයා ශ්‍රී ජයවර්ධනපුර රෝහලටද ආරක්ෂක නිලධාරියා මීගමුව රෝහලටද ඇතුළත් කර ප්‍රතිකාර ලබා දී තිබු අතර මෙම පහරදීමට දිල්රුක් (කෝපි වත්තේ නීල්ගේ පුතා), නිරෝෂන්, ප්‍රාදේශීය සභාවේ සේවකයෙකු වන ඉසුරු, පොහොර කුමාර සහ උක්කුවා නොහොත් ප්‍රදීප් යන පිරිස පැමිණ තිබූ බව පොලිසිය හඳුනාගෙන තිබිණි. මෙම පහරදීම සම්බන්ධයෙන් නීතිය සාධාරණව ඉටුනොවීම සම්බන්ධයෙන් ඕමානයේ මෙරට තානාපතිවරයා සහ එම ආයෝජකයා මෙරට විදේශ ඇමති අලි සබ්රිවද මුනගැසී සාකච්ඡා කර ඇති අතර නීතිය සාධාරණව ඉටු නොවුනහොත් තමන් කර්මාන්ත ශාලාව වසාදමා ආයෝජනයද රැගෙන ආපසු යන බවද විදේශ ඇමති අලි සබ්රිට දන්වා ඇත. රටට විදේශ විනිමය සහ ආයෝජන අත්‍යාවශ්‍ය මොහොතක එය පසෙකලා තවදුරටත් විදේශ ණය මත කෙටි සහන ලබාදීම ආණ්ඩුවේ උපායමාර්ගය වී තිබේ. රට බංකොලොත් බව ප්‍රකාශ කර තිබියදීත් පැමිණ තිබූ විදේශ ආයෝජන පවා දේශපාලන මැරයන්ගේ ක්‍රියාකාරිත්වය නිසා අහිමිවී යමින් පවතී. ආශ්‍රිත පුවත් – ඉන්දික අනුරුද්දගේ ගෝල බාලයෝ ඕමාන් ආයෝජකයාට පහර දීලා", "URL": "https://lankatruth.com/si/?p=146859", "Category": "පුවත්", "Parent URL": null}