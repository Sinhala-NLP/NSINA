{"Source": "Lankatruth", "Timestamp": "January 11, 2018", "Headline": "අපිට බලය දුන්නොත් අවුරුදු දෙකෙන් රට හදනවා", "News Content": "“අපි මේ රට හදනවා. අපිට අවුරුදු 2යි මේ රට හදන්න යන්නේ. නිෂ්පාදන ආර්ථිකයක් මේ රටේ ඇතිවිය යුතුයි” සමස්ත ලංකා වරාය පොදු සේවක සමතියේ ලේකම් චන්ද්‍රසිරි මහගමගේ මහතා පවසයි. දිනපතා පුවත්පතක් විසින් චන්ද්‍රසිරි මහගමගේ මහතා විසින් පැවැත්වූ සම්මුඛ සාකච්චාවකදී ඒ මහතා මේ බව පැවසූ අතර එම සාකච්ඡාව සම්පූර්ණයෙන් පහතින් පල වේ. වරාය පොදු සේවක සංගමයේ ඉතිහාසය සහ ලබාගත්තු ජයග්‍රහණ ගැන හැඳින්වීමක් කළොත්? 1994න් පස්සේ වරායේ පිරිසක් ජනතා විමුක්ති පෙරමුණ ශක්තිමත් කරන්න එක් වුණා. ඒ අනුව 1996 පෙබරවාරි මාසෙ සමාජවාදී කම්කරු සංගමයේ සමුළුව තිබුණා. 1996 අප්‍රේල් 25 වරායේ වෘත්තීය සමිති පිහිටෙව්වා. 26දා දුම්රිය දෙපාර්තමේන්තුවේ වෘත්තීය සමිතිය පිහිටෙව්වා. අන්තර් සේවක සංගමයක් පිහිටෙව්වේ ඒ අනුවයි. වසර 21ක් පැරැණි සේවක සංගමයක් අපි. සමස්ත ලංකා සේවකයන්ගෙන් 90%ක් අපගේ වැඩපිළිවෙළ පිළිබඳව පැහැදීමකින් සිටිනවා. 88-89දී ඔබ පක්ෂයේ සාමාජිකයන් 60,000ක් මැරුණයි පවසනවා. ඒ සංඛ්‍යා ලේඛන හරිද? 60,000කට ආසන්න පිරිසක් මැරුණා. ඒ සංඛ්‍යා ලේඛන තිබෙනවා. එදා ජේ.වී.පී. එකට හිතවත් පවුල් පවා මැරුවා. එදා සූරියකන්දේ ප්‍රශ්නේ කියන්නේ පෞද්ගලික ප්‍රශ්නයක්. ඒ ප්‍රශ්නේ එදා චන්ද්‍රිකා දඩමීමෙක් කරගත්තා. එයාලා මිනීමරුවෝ ගෝල්ෆේස් එකට ගේනවා කිව්වා. ඒ පැලැන්තිය එකයි. වරාය සේවකයෝ 03 දෙනෙක් එදා මැරුණා. එදා මැරුණු මිනිස්සු කවුරුත් අපිව පාවලා දුන්නේ නැහැ. ඒ නිසයි අපි මේ සටන්වල තාමත් ඉන්නේ. අපි ඒ මිනිසුන්ගේ දැකපු සිහිනය සඵල කරන තුරු මේ සටන නවත්වන්නේ නැහැ. අපිට පුද්ගල සාධකවලින් වැඩක් නැහැ අරමුණ ජයග්‍රහණය කිරීමයි වැදගත්. අනාගතයේ ඔබ පක්ෂයට බලයක් ලැබේවි කියලා හිතනවද? අනිවාර්යයෙන්ම පක්ෂය ජයග්‍රහණය කළ යුතුයි. 2019න් පස්සේ මේ රටේ ජනතා විමුක්ති පෙරමුණේ ආණ්ඩුවක් ගොඩනැඟුණේ නැත්නම් එය මේ රටේ ජනතාවගේ අවාසනාව. අපිට දැක්මක් තිබෙනවා. අපි මේ රට හදනවා. අපිට අවුරුදු 2යි මේ රට හදන්න යන්නේ. නිෂ්පාදන ආර්ථිකයක් මේ රටේ ඇතිවිය යුතුයි. උතුරට මහවැලිය හරවන් නැතිව ඒ පොළොව පෙරළන්න බැහැ. එය කළ හැකියි. වරායෙන් ඒ වගේ සංවර්ධනයකට කොච්චර සහයෝගයක් ලබා ගන්න පුළුවන්ද? වරායෙන් ලැබෙන ලාභයෙන් මේ රටේ ගුරු වැටුප් දෙන්න පුළුවන්. ත්‍රිකුණාමලය වරායෙන් රටට මීට වැඩිය යමක් ලබාගත හැකියි නේද? නමුත් ඒ දේ සිද්ධ වෙන්නේ නැහැ නේද? මෙතෙක් කල් හිටපු පාලකයෝ ඒ වරායට හොඳම ස්වාභාවික වරාය කිය කියා උදම් ඇනුවා විතරයි. ඒ වරායෙන් නිෂ්පාදන බලවේගයක් හදන හැටි අපි වැඩ කරන මිනිස්සු විදියට දන්නවා. 2006දීත් අපි මේ ගැන ආණ්ඩුවට කිව්වා. නමුත් ඒවා ක්‍රියාත්මක කළේ නැහැ. උතුර – නැඟෙනහිර තරුණයන්ට රැකියා විශාල ප්‍රමාණයක් මේ වරායේ තිබෙනවා. ත්‍රිකුණාමලය වරායේ නාවික කටයුතු මේ වෙනකොට සිදුවන්නේ කොහොමද? මාස 3කට එක නැවයි වරායට එන්නේ. ඒ ගල් අඟුරු නැවක්. සේවකයෝ 400 ගාණක් ඉන්නවා. කැනඩාව වගේ රටවල් තමයි අලුත් කන්ටේනර් නිෂ්පාදනය කරන්නේ. අපි යකඩ උණු කරන කර්මාන්ත ශාලාවක් ඇති කළොත් ලෝකෙට අඩු මිලට කන්ටේනර් නිෂ්පාදනය කරන්න පුළුවන් අපිට. ත්‍රිකුණාමලය වරාය අපිට සම්පතක්. නිෂ්පාදන ක්‍රියාවලියට ප්‍රබල ලෙස ඒ වරාය අපිට යොදාගත හැකියි. හම්බන්තොට වරාය මෙහෙයුම් කටයුතු වෙනුවෙන් වැදගත් තැනක්. මේ වරායන් 2ම රටේ පාලකයන්ට වුවමනාවක් තිබෙනවා නම් රටේ සංවර්ධනයට දායක කර ගන්න පුළුවන්. නමුත් අපට ඒ සඳහා දැක්මක් තිබෙනවා. හම්බන්තොට වරාය සම්බන්ධයෙන් ගත්තොත් අවුරුදු 99ක බදු පදනම මත චීන සමාගමකට ලබාදීලා තිබෙනවා. රජය කියන්නේ ලාභ ලබාගන්න මෙසේ ලබා දුන්නා කියලායි. ඔබ ඇතුළු පිරිස දැඩි මතයක හිටියා වරාය බදු නොදිය යුතුයි කියලා. නමුත් ක්‍රියාවලිය සිදුවී තිබෙනවා. ඔබතුමන්ලත් දැන් සටන නවත්වලාද? හම්බන්තොට වරාය යෝජනා වෙන්නේ 1906දීයි. ලෙනාඩ් වුල්ෆ් ඒ ප්‍රදේශයේ පරිපාලන නිලධාරියා වෙලා ඉන්නකොට මේ වරාය යෝජනා වුණා. ඩී.එස්. මහත්තයාගේ කාලෙත් මේ පිළිබඳව සාකච්ඡා වුණා. චන්ද්‍රිකා කුමාරතුංග කාලෙත් මේ සාකච්ඡාව ආවා. හම්බන්තොට වරායේ ප්‍රශ්නය තමයි එය රට ඇතුළතට වන්නට පිහිටා තිබීම. එදා ඒ විදියට වරාය හැදුවේ කොමිස් ලබා ගන්නට ලෙහෙසි නිසයි. ඔය තැන නෙවෙයි වරාය සෑදිය යුතුව තිබුණේ. මුහුදු තීරයෙන් එළියට වන්නටයි ඔය වරාය සාදන්න තිබුණේ. මේ වරාය හදන්න වැය වුණේ රටේ ජනතාවගේ මුදල්. ඒ මුදල් කොල්ල කාලා අද ලාභ ගන්න කියලා වරාය චීනයට විකුණලා තිබෙනවා. නමුත් හම්බන්තොට වරාය ඒ ප්‍රදේශයේ තිබිය යුතුයි නේද? ඒ මුහුදු සීමාවෙන් විශාල නැව් ප්‍රමාණයක් එහා මෙහා යනවා. එය අපට වාසියක්. අපි මේක අවතක්සේරු කරන්නෙ නැහැ. එය ගොඩනැඟීම හරි වැඩක්. නමුත් මේ ක්‍රමය නෙවෙයි හරි ක්‍රමය. අපි එදා කිව්වා ශ්‍රී ලංකා වරාය අධිකාරියෙන් හම්බන්තොට වරාය ක්‍රියාත්මක විය යුතුයි කියලා. 2010දී ඒක කළේ නැහැ. එදා මහින්ද රාජපක්ෂත් හැදුවේ මේ වරාය විකුණන්න. අද එහි සේවකයන් 500ක් විතර ඉන්නවා. දැන් හම්බන්තොට වරාය හදලා ඉවරයි. විකුණන්නේ නැතිව වරාය අධිකාරියට ලාභ ලබා ගන්න පුළුවන් ක්‍රමවේදයක් තිබෙනවාද? අපිට දැනුත් පුළුවන් ලාභ ගන්න. නැව් 256ක් විතර ඔය ළඟින් යනවා. ඒවාට තෙල් පහසුකම් අපිට ලබා දෙන්න පුළුවන්. බහලු ප්‍රති අපනයන කටයුතු සම්පූර්ණයෙන් ඒ වරායේ සිදු කරන්න පුළුවන්. චීන රජය දන්නවා මෙතැන තිබෙන ලාභය. නමුත් පාලකයන්ට ඒ පිළිබඳව තැකීමක් නැහැ. අපිට පුළුවන් හම්බන්තොට වරාය ගොඩනඟන්න. හම්බන්තොට වරායේ සේවකයන්ට විශාල අවදානමක් තිබෙනවා නේද රැකියා පිළිබඳව. මේ වන විටත් පිරිසක් එළියට දාලා තිබෙනවා. අනාගතයේදී සියලුම සේවකයන් අයින් කරන තත්ත්වයක් ඇති වෙයිද? ඔව්, අවදානමක් තිබෙනවා. ඇතැමෙක් වන්දි මුදල් දීලා අද වරායෙන් එළියට දමලා තිබෙනවා. ශ්‍රී ලංකා වරාය අධිකාරිය මඟින් මේ වරාය පාලනය කළා නම් එහෙම සේවකයන් එළියට දාන්න බැහැ. මේක අර්ධ රජයේ ආයතනයක්. අද ඒකයි මෙහෙම තත්ත්වයක් ඇතිවෙලා තියෙන්නේ. අනාගතයේදී සියලු සේවකයන් සේවයෙන් එළියට දැම්මොත් ඒක පුදුම විය යුතු දෙයක් නෙවේ. වරාය නගරයෙන් රටට හොඳක්ද වන්නේ නරකක්ද? එතැන ප්‍රශ්නයක් තිබෙනවා. ඉඩම සින්නක්කරව බදු දීලයි තියෙන්නේ චීනයට. කොළඹ වරායටත් ඉන් බලපෑමක් තිබෙනවා. මොකද අපේ මුහුදයි ගොඩ කරලා තිබෙන්නේ. කොළඹ වරාය හරහායි වරාය නගරයේ අධිවේගී මාර්ගය වැටෙන්නේ. ඒ පිරිවැය ගෙවන්න වෙන්නෙත් වරාය අධිකාරියට. සියලු ලාභ යන්නේ චීනයට. අපේ බිම් ප්‍රදේශයේ විශාල ගොඩනැඟිලි ප්‍රමාණයක් විනාශ වෙලා තිබෙනවා. මේ සැලසුම් ක්‍රියාත්මක කළාට පාර වැටෙන්නේ කොහෙන්ද කියලත් අවබෝධයක් නැහැ බලධාරීන්ට. ත්‍රිකුණාමලය වරායේ ඇති තෙල් ටැංකි ඉන්දියාවට ලබාදීම මඟින් මේ රටේ තෙල් ඒකාධිකාරියක් ඇති වෙනවා කියලා ඔබ පැවැසුවා. කොහොමද එහෙම වෙන්නේ ? ඉන්දියාවට මේ තෙල් ටැංකි දුන්නොත් ත්‍රිකුණාමලය වරායට හානියක් සිදුවෙනවා. ඛනිජ තෙල් නීතිගත සංස්ථාව රාජ්‍ය ආයතනයක් නිසා දුම්රිය දෙපාර්තමේන්තුට, විදුලි බල මණ්ඩලයට තෙල් ණයට දෙනවා. නමුත් මේ තත්ත්වය යටතේ එහෙම කරන්න බැහැ. ඛනිජ තෙල් නීතිගත සංස්ථාවෙන් කිව්වේ ත්‍රිකුණාමලය තෙල් ටැංකි තුළ තෙල් සංචිතයක් ඇති කළ යුතුයි කියලා. ඒ අනුව අපිට ලාභයක් එනවා. නැව කෙළින්ම ත්‍රිකුණාමලයටයි යන්නේ. සංචිතය තිබෙන්නේ ත්‍රිකුණාමලයේයි. ඔලුවිල් වරායේ තත්ත්වය ගැන කතා කළොත් ? ඔලුවිල් වරාය කියන්නේ තනිකරම සුදු අලියෙක්. චන්ද්‍රිකා අෂ්රොෆ්ට දුන්නු කප්පම තමයි ඔලුවිල් වරාය. ඩොලර් මිලියන 86ක් වියදම් කරලායි ඔය වරාය හැදුවේ. තමන්ගේ බලය ආරක්ෂා කරගන්න දුන්නු කප්පමක් මෙය. නමුත් ඒ කප්පම අද ගෙවන්න වෙලා තියෙන්නේ වරාය අධිකාරියටයි. ලයිට් හවුස් එකක් විතරයි ඔලුවිල්වල ක්‍රියාත්මක වන්නේ. නැවක් ගන්න බැහැ එතැනට. කිසිම වැඩක් කරන්න බැහැ එතැන. කිසිම සුදුසුකමක් නැහැ ඔය ස්ථානය වරායකට. ත්‍රිකුණාමල වරායට මාස තුනකටම එක නැවක් එනවා නම් ඒ වැඩ කරන සේවකයන්ට වැටුප් ගෙවන්නේ කොහොමද? වරායෙන් ලාභයක් ලැබෙන්නේ නැහැනේ. රටට විශාල පාඩුවක් නේද මේ වරායෙන් ඇති වෙන්නේ? මේ වරායේ සේවකයෝ 450ක් විතර ඉන්නවා. කොළඹ වරායෙනුත් මේ සේවකයන්ට පඩි යවනවා. මේ වරාය පාඩු ලබන ආයතනයක් විදියට නොසලකායි පවත්වාගෙන යන්නේ. ඒක සංවර්ධනය කරන්න කිසිදු රජයක් පියවර ගත්තේ නැහැ. මේ වරාය ගොඩනඟන්න පුළුවන්. මේ වරාය ස්වාභාවික වරායක් නිසා ලෝකයේම ප්‍රබලතම වරායක් විදියට සංවර්ධනය කරන්න පුළුවන්. මෝඩ මිනිස්සු ටිකක් රට පාලනය කරනකොට ඇති වෙන තත්ත්වයන් තමයි මේවා. ගොවි පුතෙක් රට පාලනය කරන කොට මේ වගේ තත්ත්වයක් ඇතිවීම කනගාටුවට කරුණක්. මව්බිම", "URL": "https://lankatruth.com/si/?p=46132", "Category": "පුවත්", "Parent URL": null}