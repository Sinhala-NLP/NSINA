{"Source": "Lankatruth", "Timestamp": "April 5, 2018", "Headline": "“ජවිපෙ අපි හැමදාමත් රටටත් ජනතාවටත් වගකියන පක්ෂයක්”", "News Content": "“ජනතා විමුක්ති පෙරමුණේ අපි හැමදාමත් රටටත් ජනතාවටත් වගකියන පක්ෂයක්. අපි කරන ප‍්‍රකාශ සම්බන්ධයෙන් අපි වගකියනවා. රටට අවශ්‍ය රටටත් තමන්ගේ ඡන්දදායකයින්ටත් වගකියන දේශපාලන ව්‍යාපාරයක් නෙමෙයිද? තවදුරටත් මේ සුකිරි බටිල්ලන්ගේ දේශපාලනයට, ආර්ථික අගාධයට වැටී තිබෙන අපේ රට ගොඩගන්න පුළුවන්කමක් නැහැ. අපේ රට ගොඩගතහැකි වන්නේ තමන් කරන ප‍්‍රකාශ ගැන වගකියන, ඡන්දදායකයාට වගකියන දේශපාලන ව්‍යාපාරයකට පමණයි. ඒ නිසා අපි ජනතාවට කියනවා, තවදුරටත් මේ සුකිරි බටිල්ලන්ගේ දේශපාලනය වෙනුවට රටටත් ජනතාවටත් වගකියන දේශපාලනයක් වෙනුවෙන් පෙළගැසෙන්න කියලා.” යැයි ජනතා විමුක්ති පෙරමුණේ නායක, විපක්ෂයේ ප්‍රධාන සංවිධා අනුර දිසානායක මහතා ප්‍රකාශ කරයි. පැලවත්ත බත්තරමුල්ල හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (05) පෙරවරුවේ පැවති මාධ්‍ය හමුවකට එක්වෙමින් අනුර දිසානායක මහතා මේ බව ප්‍රකාශ කළේ ය. එම අවස්ථාවට ජවිපෙ මධ්‍යම කාරක සභික පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතාද එක්වී සිටි අතර එහිදී වැඩිදුරටත් අදහස් දැක්වූ අනුර දිසානායක මහතා… “පසුගිය මාසයකට ආසන්න කාලයක් සංවාදයට ලක්වී තිබුණේ විශ්වාසභංගයයි. එය ඊයේ පැවති ඡන්ද විමසීමෙන් පසුව නිමා වුණා. ඡන්ද විමසීමේ දිනය සහ විශ්වාසභංගය විවාදයට ගන්නා තෙක් සිදුවූ සංවාදවලින් පෙන්නුම් කළා, අපේ රටේ දේශපාලනය කොයිතරම් කැත මජර පොර පිටියක්ද කියන එක. එක් පැත්තකින් විශ්වාසභංගයට අත්සන් කළ අය ඡන්දය දෙන්න හිටියේ නැහැ. විශ්වාසභංගයට පක්ෂව ඡන්දය දෙනවා යැයි ප‍්‍රකාශ නිකුත් කරපු අය පවා විශ්වාසභංගයට එරෙහිව ඡන්දය පාවිච්චි කළා. මේ සියලු සිදුවීම් පෙළ ගත්තාම ජනතාවට මෙවැනි කැත මජර දේශපාලකයින්ට අපේ රටේ වගකීම් පවරා දිය යුතුද කියන එක මැනෙවින් ඒත්තු ගන්වා තිබෙනවා. ඒ වගේම මෙවැනි දේශපාලකයින් අපේ රට පාලනය කරනවානම් එයින් රටට සිදුවන ව්‍යසනය හොඳින් පෙන්වා දී තිබෙනවා. මෛත‍්‍රීපාල ජනාධිපතිවරයා මෙම විශ්වාසභංගය ගෙනඒමට ප‍්‍රධානම වැඩකොටසක් සිදුකළා. අවසානයේදී රටේ නායකයා වූ, ශ‍්‍රීලනිපයේ නායකයා වූ, එජනිසයේ නායකයා වූ මෛත‍්‍රීපාල සිරිසේන රට එක තැනකට ගන්නවා තබා තම පක්ෂයත් තම මන්ත‍්‍රී කණ්ඩායමත් එක තැනකට ගන්න අසමත් වී තිබෙනවා. ඉතින් පක්ෂය එක තරනකට ගන්න බැරි එවැනි නායකයෙකුට රට මෙහෙයවිය හැකිද? මෙම විශ්වාසභංගයෙන් පසුව මෛත‍්‍රීපාල සිරිසේන සහ ඔහුගේ කුඩා කල්ලිය වැනෙනසුළු, යටි ගේම්වලින් දේශපාලනය කරන පටු බල වුවමනාවන් වෙනුවෙන් රට අස්ථාවර කිරීමට කටයුතු කරන්නන් බවට තහවුරු වුණා. විශ්වාසභංගය ඉදිරිපත් කිරීම මහින්ද රාජපක්ෂ කණ්ඩායම විසින් සිදුකළත් එම කණ්ඩායමේ පැහැදිලි බෙදීමක් පෙන්නුම් කළා. මෙම විශ්වාසභංගය ගේන්න උනන්දු වුණේ රාජපක්ෂ කඳවුරේ ගෝඨාභය අර්ශස් කල්ලියයි. බැසිල්ගේ කණ්ඩායම පක්ෂව සිටියත් නිද්‍රාශීලී ලෙස හැසිරුණා. මහින්ද රාපක්ෂගේ ක‍්‍රියාකාරිත්වය බැලුවාම, කථානායකවරයාට විශ්වාසභංගය භාරදෙන මොහොතේ ඔහුගේ මුහුණින් පෙන්නුම් කළේ බල්ලා නාවන්න ඇදගෙන යන ස්වභාවයක්. මහින්ද රාජපක්ෂත් ඔහුගේ පුත් නාමල් රාජපක්ෂත් විශ්වාසභංගය පිළිබඳව විවාදයේදී කිසිදු ප‍්‍රකාශයක් කළේ නැහැ. විශ්වාසභංගය ජයග‍්‍රහණය කරන කිසිදු ක‍්‍රියාවලියකට ඔහු සහය වුණේ නැහැ. ඔහු කියා සිටියේ, මෛත‍්‍රීපාල ජනාධිපතිවරයා තමයි විශ්වාසභංගය දිනවීමට ක‍්‍රියා කළ යුත්තේ කියලා. එනිසා මහින්ද රාජපක්ෂ කල්ලියේ පැහැදිලි බෙදීමක් පෙන්නුම් කළා. ගෝඨාභය අර්ශස් කල්ලිය ඇයි මේ තරම් විශ්වාසභංගයට උනන්දු වුණේ? රාජපක්ෂ කල්ලියේ දූෂිතයින් වැඩි පිරිසක් ඉන්නේ ගෝඨාභය අර්ශස් කල්ලිය තුළයි. ඝාතන, මිග් යානා ගනුදෙනු, මහා පරිමාණ මංකොල්ලකෑම්වල චූදිතයින් සිටින්නේ එතැනයි. රනිල්ගේ ආණ්ඩුව බිඳ වට්ටවා එම චෝදනාවලින් ගැලවෙන්න ඔවුන්ට වුවමනාවක් තිබෙනවා. දේශපාලනය කියන්නේ ප‍්‍රලාප, වාචාලකමයැයි විශ්වාස කළ එම කණ්ඩායමේ පිරිස් අද ගලේ පහරපු බළලුන් ගණයට වැටී තිබෙනවා. බැසිල් රාජපක්ෂ කල්ලිය නිරන්තරයෙන් උත්සාහ කරමින් සිටින්නේ රනිල් වික‍්‍රමසිංහ සමග ඩීල් දැමීම තුළින් ඔවුන්ට එල්ලවී තිබෙන චෝදනාවලින් බේරීමටයි. මෙම විශ්වාසභංගයෙන් රට ගැන හෝ ජාතිවාදය ඉස්මතුවීම හෝ බැඳුම්කර ගනුදෙනුව පිළිබඳව හෝ සංවාදය ප‍්‍රමුඛ වුණේ නැහැ. රාජපක්ෂ කල්ලියට අවශ්‍ය වුණේ තමන්ගේ ඝාතන, දූෂණ චෝදනාවලින් ආරක්ෂා වීමටයි. ඒ නිසා මේ විශ්වාසභංගයෙන් අපේ රටේ දේශපාලනයේ පිරිහීමේ ස්වභාවය මනාව පෙන්නුම් කර තිබෙනවා. ඒ වගේම එක්සත් ජාතික පක්ෂය ඇතුළේ දරුණුතම ගැටුම්, විවේචන, බෙදීම් සමාජගත කරන කාල වකවානුවක් බවට පත්වුණා. රනිල් වික‍්‍රමසිංහ ආණ්ඩුව මෙහෙය වන්නේත් පක්ෂය මෙහෙය වන්නේත් තමන් වටා සිටින සමීපතම කල්ලියේ වුවමනාවට බවත් ඔහු එජාප පාක්ෂිකයින් ගැන හිතනවා වෙනුවට වටේ ඉන්න ගජමිතුරු කල්ලිය ගැන හිතන බවටත් විශාල විවේචනයක් එල්ල වුණා. එවැනි ප‍්‍රකාශ සිදුකළ රංගෙ බණ්ඩාර, වසන්ත සේනානායක වැන්නවුන්ගේ සියලු ප‍්‍රකාශ ඡන්දය දින රාත‍්‍රී 9.30 වනවිට බැහැර වුණා. ඒ නිසා දේශපාලනයේ යටි ගනුදෙනු මජර කැත තත්වය ඒවායින් හෙළි වුණා. රනිල් කල්ලියත් මෛත‍්‍රී කල්ලියත් මහින්ද කල්ලියත් ජනතාවට ලබාදුන් කිසිදු පොරොන්දුවක් විශ්වාස කළ නොහැකි තත්වයකට පත්වුණා. විජේදාස රාජපක්ෂ වැන්නවුන්, මෛත‍්‍රී කල්ලියේ මන්ත‍්‍රීවරුන් එයට හොඳම උදාහරණයි. ඒ වගේම විශ්වාසභංගය වැනි ඉතාම වැදගත් අවස්ථාවකදී පවා පාර්ලිමේන්තුව මඟහරින පතෝල මන්ත‍්‍රීවරුන් 26දෙනෙකුත් හිටියා. විශ්වාසභංග යෝජනාව ආපු දවසේ සිට ජවිපෙ ස්ථාවරය ඉතාම සෘජු, පැහැදිලි එකක් වුණා. අපි පැහැදිලිව කිවුවා, විශ්වාසභංගයට පක්ෂව ඡන්දය දෙනවා කියලා. ඒ වගේම විශ්වාසභංගයේ කරුණුවලට අමතරව තවත් කරුණු විශාල ප‍්‍රමාණයක් එයට ඇතුළත් විය යුතු බව අපි පැහැදිලි කළා. ඒ වගේම පාර්ලිමේන්තු විවාදයේදී ජනවාරි 08 සිට මෛත‍්‍රී – රනිල් ජනවරමට එරෙහිව කළ සියලු කටයුතු අපි හෙළිදරව් කළා. රනිල්ටත් මෛත‍්‍රීටත් සත්‍ය වශයෙන්ම විශ්වාසභාංගයක් ගේන්න ඕනෑ. ඒ, ජනවාරි 08 ජනවරමට හවුල් වූ ජනතාව විසිනුයි. මෛත‍්‍රීපාල ජනාධිපතිවරයාත් දැනටමත් ජනවරමට පිටුපා හමාරයි. මෙම විශ්වාසභංග යෝජනාව ඉතාම අපරිණත එකක්. එයින් එජාපය අභ්‍යන්තරයේ තිබුණු අර්බුද සමනය කර දෙන්න සමත් වුණා. ඇමති ධුරවලින් ඉවත් කළ පුද්ගලයින්, මාස දෙකක් පාර්ලිමේන්තුවට නොපැමිණි මන්ත‍්‍රීවරුන් රනිල් වික‍්‍රමසිංහ ආරක්ෂා කරන තත්වයකට පත්වුණා. එජාපය තුළ නාමික හෝ එකඟතාවයකට පත්වී තිබෙනවා. පළාත් පාලන මැතිවරණයෙන් පරාජයට පත්වුණු එජාපයට විශ්වාසභංගය ගෙනා විගඩම්කාරීන් විසින් පාර්ලිමේන්තුවේදී ජයක් අත්කර දී තිබෙනවා. මෙම විශ්වාසභංගයෙන් පසුව රට තුළ මජර දේශපාලනයක් දිගහැරෙමින් තිබෙනවා. අගමැතිවරයාට එරෙහිව ඡන්දය පාවිච්චි කළ ඇමතිවරුන් අගමැතිවරයා යටතේ තවදුරටත් කැබිනට් මණ්ඩලයේ සිටින බව කියනවා. එනිසා ජනතාව තවදුරටත් නරඹන්නන් නොවී වගකිවයුතු දේශපාලනයකට පෙළගැසිය යුතුව තිබෙනවා. ජනතා විමුක්ති පෙරමුණේ අපි හැමදාමත් රටටත් ජනතාවටත් වගකියන පක්ෂයක්. අපි කරන ප‍්‍රකාශ සම්බන්ධයෙන් අපි වගකියනවා. රටට අවශ්‍ය රටටත් තමන්ගේ ඡන්දදායකයින්ටත් වගකියන දේශපාලන ව්‍යාපාරයක් නෙමෙයිද? තවදුරටත් මේ සුකිරි බටිල්ලන්ගේ දේශපාලනයට, ආර්ථික අගාධයට වැටී තිබෙන අපේ රට ගොඩගන්න පුළුවන්කමක් නැහැ. අපේ රට ගොඩගතහැකි වන්නේ තමන් කරන ප‍්‍රකාශ ගැන වගකියන, ඡන්දදායකයාට වගකියන දේශපාලන ව්‍යාපාරයකට පමණයි. ඒ නිසා අපි ජනතාවට කියනවා, තවදුරටත් මේ සුකිරි බටිල්ලන්ගේ දේශපාලනය වෙනුවට රටටත් ජනතාවටත් වගකියන දේශපාලනයක් වෙනුවෙන් පෙළගැසෙන්න කියලා. ඒ වගේම ඊයේ පස්වරුවේ සිරස මාධ්‍ය ආයතනය ඉදිරිපිට පිරිසක් විසින් ඇතිකළ සිදුවීම හෙළාදකිනවා. විශ්වාසභංගය ජයග‍්‍රහණයෙන් පසුව සිරස මාධ්‍ය ආයතනය ඉදිරිපිටට රැස්වූ පිරිසක් විසින් ගල් ප‍්‍රහාර එල්ල කරමින් රතිඥ්ඥා පත්තු කරමින් එම ආයතනයේ සේවකයින් යම් කාලයක් අත්අඩංගුවට පත්කර ගැනීම අපි හෙළා දකිනවා. අපේ රටේ මාධ්‍ය භාවිතය ගැන අපිට විවේචනයක් තිබෙනවා. මාධ්‍ය ආයතනවල දේශපාලනය ගැන අපිට අවබෝධයක් තිබෙනවා. නමුත් මාධ්‍ය ආයතන අපේ අනෙකා බවට පත් කර ගත යුතු නැහැ. මාධ්‍ය ආයතනවලට දේශපාලකයින් පිළිබඳව විවේචනය කිරීමට ඇති අයිතිය අපි පිළිගන්නවා. ඒ වගේම එම දේශපාලකයින්ට ඊට පිළිතුරු ලබාදීමටත් එය ප‍්‍රචාරය කිරීමටත් මාධ්‍ය ආයතන ඉඩ ලබාදිය යුතුයි. එසේ වුවහොත් පමණයි මාධ්‍ය සහ දේශපාලනය අතර යම් තුලනයක් ඇති වන්නේ. නමුත් එවැනි දේශපාලන විවේචනවලට පිළිතුරුදීමට කොන්දක් නැති අය තමයි මැරයින් ලවා පහර දෙන්නේ. එනිසා එම ප‍්‍රහාරය අපි හෙළාදකින අතර මෙවැනි තත්වයන් වර්ධනය වීම වැළැක්විය යුතුයි. මහින්ද රාපක්ෂ පාලනයත් මාධ්‍යයට තර්ජනය පටන් ගත්තේ දුරකථන ඇමතුම්වලින්. අනතුරුව එය මාධ්‍යවේදීන්ගේ අතපය කැඞීම්, මාධ්‍යවේදීන් ඝාතනය කිරීම්, මාධ්‍ය ආයතන ගිනිතැබීම්වලට වර්ධනය වුණා. අදත් එවැනිම ආකාරයෙන් රාජපක්ෂ පන්නයේ ක‍්‍රියාකාරිත්වයකට රනිල් වික‍්‍රමසිංහ අත තබා තිබෙනවා. මෙම සිදුවීම පිළිබඳව මාධ්‍ය ඇමතිවරයාගේ ස්ථාවරය කුමක්ද? ඒ වගේම අපි මෙවැනි සිදුවීම්වලට එරෙහිව ගතහැකි ක‍්‍රියාමාර්ග පිළිබඳවද අවධානය යොමු කර තිබෙනවා.” මාධ්‍යවේදීන් නැගූ ප‍්‍රශ්නවලට පිළිතුරු ලබාදෙමින්… “මෙම විශ්වාසභංගයෙන් රනිල් පරාජය වෙනවානම් ඒ මල් වට්ටියටද ජයග‍්‍රහණය කරනවානම් ඒ මල් වට්ටියටද අතගහන්න බොහෝ අය බලන් හිටියා. ඒ තමන්ට තාන්නමාන්න, වරප‍්‍රසාද ලබාගැනීම වෙනුවෙන් විනා වංචා දූෂණවලට එරෙහිවීමේ අරමුණින් නෙමෙයි. ඔවුන් කල්පනා කරන්නේ තමන්ගේ පිඟානට වැටෙන මස් කෑල්ලේ ප‍්‍රමාණයට අනුවයි. පාර්ලිමේන්තුව කියන්නේ නඩු අහන තැනක් නෙමෙයි. බැඳුම්කර ගනුදෙනුව සම්බන්ධයෙන් රනිල් වික‍්‍රමසිංහ වගකිව යුතුයි. අර්ජුන මහේන්ද්‍රන් සිංගප්පූරු ගිය පසු ඔහු ගියේ මඟුල් ගෙදරකට බවත් ඔහු නැවත පැමිණෙන බවත් ආදී වශයෙන් ප‍්‍රකාශ නිකුත් කළේ රනිල් වික‍්‍රමසිංහයි. නමුත් අද අර්ජුන මහේන්ද්‍රන් මේ රටට ගෙන්වා ගන්න බැරි තත්වයක් ඇති වී තිබෙනවා. මෙම ගනුදෙනුවට එරෙහිව ජනාධිපතිවරයාට විශාල කාර්යභාරයක් තිබෙනවා. වසර තුනක් ගතවෙලත් ඒ සම්බන්ධව කිසිවක් නොකළ ජනාධිපතිවරයා, නීතිය පසෙක තබා පාර්ලිමේන්තුවට විශ්වාසභංගයක් ගෙනාවේ දේශපාලන බල සූදුවකට බව පැහැදිලියි. දැන් සිදු වී තිබෙන්නේ, දේශපාලන බල සූදුව පරාජයට පත්වීමයි. නමුත් විශ්වාසභංගයේ කරුණු පරාජය වී නැහැ. එම කරුණු රනිල් වික‍්‍රමසිංහට එරෙහිව තිබෙනවා. වරාය විකුණන කොට මලික් සමරවික‍්‍රම බ්‍රෝකර් වැඩේ කළා. මහින්ද සමරසිංහ ගිවිසුම අත්සන් කළා. රටේ සම්පත් විකුණනකොට මේ අය ඉන්නේ එකට. බදු පනත සම්මත කරගන්නේ මේ අය එකතු වෙලා. අයවැය සම්මත කරගන්නකොට මේ සියලු දෙනා එකට හිටගන්නවා. මේ නිසා ඔවුන්ගේ දේශපාලනයේ තිබෙන්නේ ප‍්‍රතිපත්තිමය ප‍්‍රශ්නයක් නෙමෙයි. ඔවුන් තීන්දු තීරණ ගන්නේ තමන්ට ලැබෙන මස් කෑල්ලේ තරමටයි. විශ්වාසභංගයට සහයදීමත් සමග ජනතා විමුක්ති පෙරමුණ රාජපක්ෂ කණ්ඩායම සමග පෙළගැසුණායැයි යම් සංවාදයක් තිබෙනවා. එසේ සිදුවී තිබෙන්නේ අපේ රටේ දේශපාලන බෙදීම් රේඛාව පිළිබඳ අනවබෝධය නිසයි. අපේ රටේ දේශපාලන බෙදුම් රේඛාව රාජපක්ෂ කල්ලිය හා රනිල් කල්ලිය යැයි බොහෝ දෙනා සිතනවා. ඒ බෙදීම වැරදියි. ඒ නිසා විටෙක ජවිපෙ ක‍්‍රියාමාර්ග රනිල්ට හේත්තු කරනවා. තවත් විටෙක රාජපක්ෂ පැත්තට හේත්තු කරනවා. එම පැති දෙකට ඔබ්බබෙන් බලන්න ජනතාව සූදානම් නැහැ. ඇත්ත දේශපාලන බෙදීම වන්නේ රනිල්, මෛත‍්‍රී, මහින්ද කණ්ඩායම එක් පැත්තකටත් ජනතා විමුක්ති පෙරමුණ ඊට එරෙහිව මෙහා පැත්තේත් ලෙසයි. අපි දේශපාලන තීන්දු තීරණ ගන්නේ රනිල්ට, මහින්දට පක්ෂපාතීද යන්න අනුව නොව ජනතාවගේ පැත්තේ සිටයි. අද සමහරු කියනවා, රාජපක්ෂ සමඟ සන්ධානයක් ගහන්න යනවා කියලා. රාජපක්ෂලා සමග ගිවිසුම් ගහනවානම් ගහන්න වෙන්නේ හොරකම් කරන අයට තමන්ගේ පංගුව බෙදාගන්න විතරයි. අපි ඉදිරියටත් විපක්ෂය ලෙස ස්වාධීනව කටයුතු කරනවා. ඒ වගේම අපේ අභියෝගය වන්නේ ඇත්ත දේශපාලන බෙදීම සමාජගතකිරීමයි.”", "URL": "https://lankatruth.com/si/?p=50188", "Category": "පුවත්", "Parent URL": null}