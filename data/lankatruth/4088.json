{"Source": "Lankatruth", "Timestamp": "September 11, 2012", "Headline": "FUTA හමුවට විවෘත විශ්වවිද්‍යාලයේ VC බාධා කරයි", "News Content": "(දෙවන සංස්කරණය) විශ්වවිද්‍යාල ආචාර්ය සමිති සම්මේලනයේ ආචාර්යවරුන්ගේ හදිසි සාකච්ඡාවක් සඳහා විවෘතත විශ්වවිද්‍යාලයේ ආචාර්ය මහීම් මෙන්ඩිස් මහතාගේ පීඨයේ ගොඩනැගිල්ලක් වෙන්කරගෙන තිබූ නමුත් මේ වනවිට විශ්වවිද්‍යාල ආචාර්යවරුන්ට එයට ඇතුල්වීම තහනම් කර තිබේ. විවෘත විශ්වවිද්‍යාලයේ උපකුලපතිවරයා විසින් මෙම තහනම නිකුත් කර ඇත. විශ්වවිද්‍යාල ආචාර්යවරුන් ගෙන යන අරගලයේ මේ වනවිට පවතින තත්වයන් සම්බන්ධයෙන් සාකච්ඡා කිරීම සඳහා මෙම ස්ථානය වෙන් කරගෙන ඇති බවත් වාර්තාවේ. විශ්වවිද්‍යාල ආචාර්යවරුන් බළහත්කාරයෙන් සේවයේ යෙදවීම අරමුණු කර ගනිමින් බේරුම්කරණ කමිටුවක් පත් කිරීමටත් එම කමිටුවට ආචාර්යවරුන්ගේ නියෝජිතයකු පත් කරන ලෙසත් කම්කරු කොමසාරිස්වරිය දන්වා ඇති බව විශ්වවිද්‍යාල ආචාර්ය සමිති සම්මේලනය පවසයි. ඊයේ (10) පෙරවරුවේදී කම්කරු කොමසාරිස් කාර්යාලයේ පැවති සාකච්ඡාවකදී කම්කරු කොමසාරිස්වරිය මේ බව සඳහන් කර තිබේ. එම නියෝජිතයා පත් නොකරන්නේ නම් තම අභිමතය පරිදි ඔහු පත් කර කමිටුව නම් කරන බව කම්කරු කොමසාරිස්වරිය අදාළ සාකච්ඡාවේදී ආචාර්යවරුන්ට දන්වා ඇත. මීට ප්‍රතිචාර දැක්වීමට තීරණයක් ගැනීම සඳහා අද (11) පස්වරුවේ තම විධායක කමිටුවේ හදිසි රැස්වීමක් කැඳවා තිබූ බවත් ඒ සඳහා විවෘත විශ්වවිද්‍යාලයේ අදාළ ස්ථානය වෙන් කරගෙන තිබූවත් ආචාර්ය සමිති සම්මේලනය වැඩිදුරටත් පවසයි.", "URL": "https://lankatruth.com/si/?p=4088", "Category": "පුවත්", "Parent URL": null}