{"Source": "Lankatruth", "Timestamp": "January 30, 2019", "Headline": "වෙනිසියුලා විපක්ෂ නායකගේ විදෙස් ගමන් තහනම්", "News Content": "තමන් අන්තර්වාර ජනාධිපතිවරයා වශයෙන් ප්‍රකාශ කිරීම හේතුවෙන් වෙනිසියුලා නීතිපති තරෙක් විලියම් විසින් එරට විපක්ෂ නායක ජුවාන් ගුවයිඩෝ හට රටෙන් පිටවීම තහනම් කර තිබේ. එසේම ජුවාන් ගුවයිඩෝගේ බැංකු ගිණුම් අත්හිටුවීමට ද කටයුතු කරන ලෙස වෙනිසියුලා නීතිපතිවරයා එරට ශ්‍රේෂ්ඨාධිකරණයට දන්වා තිබේ. පසුගිය දා වෙනිසියුලා විපක්ෂ නායකවරයා තමා අන්තර්වාර ජනාධිපතිවරයා ලෙස ප්‍රකාශයට පත්කළ අතර එයට ඇමරිකාව ප්‍රමුඛ රටවල් කිහිපයක් සිය ප්‍රසාදය පළකර සිටියහ. එසේම මෙම ප්‍රකාශයත් සමඟ වෙනිසියුලාවේ දේශපාලනික උනුසුම්කාරී තත්වයක් පැනනැගුණි. විපක්ෂය නියෝජනය කරන ජනතාව විරෝධතා ව්‍යාපාරවලට ද සම්බන්ධ වූ අතර පසුගිය ජනාධිපතිවරණයෙන් ජය ලබා සිටින නිකලස් මධුරෝගේ රජය විරෝධතාකරුවන් විසිරුවා හැරියහ. වෙනිසියුලාවේ මෙම දේශපාලන අර්බුධකාරී තත්වය නිර්මාණය කිරීමට ඇමරිකාව ප්‍රමුඛ රටවල් කිහිපයක ක්‍රියාකාරීත්වය හේතු වූ බව බොහෝ දෙනෙකු පවසයි. ඇමරිකානු ජනාධිපති ඩොනල්ඩ් ට්‍රම්ප් ප්‍රසිද්ධියේ කියා සිටියේ වෙනිසියුලානු විපක්ෂ නායකයා අන්තර්වාර ජනාධිපති ලෙස තම රජය පිළිගන්නා බවයි. කෙසේ වෙතත් අවසන්වරට පැවති මැතිවරණයෙන් නිකලස් මධුරෝ ජයගත් අතර මේවනවිට එරට නීත්‍යානුකූල ජනාධිපතිවරයා ලෙස නිකලස් මධුරෝ කටයුතු කරයි.", "URL": "https://lankatruth.com/si/?p=67203", "Category": "විදෙස් පුවත්", "Parent URL": null}