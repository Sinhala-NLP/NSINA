{"Source": "Lankatruth", "Timestamp": "October 22, 2018", "Headline": "ආනන්දි සසිදරන් දෙමළ ජාතික සන්ධානයෙන් ඉවත් වෙයි", "News Content": "උතුරු පළාත් සභාවේ කාන්තා හා ළමා කටයුතු ඇමැතිනි ආනන්දි සසිදරන් මහත්මිය නිල වශයෙන් ඊයේ (21) දෙමළ ජාතික සන්ධානයෙන් සහ අමාත්‍ය ධුරයෙන් ඉවත්වී තිබේ. එසේ ඉවත් වී ඇති ආනන්දි සසිදරන් මහත්මිය දෙමළ ඊළාම් ස්වාධීන සංවිධානය යන නමින් නව දේශපාලන පක්ෂයක් ආරම්භය කර ඇත. එසේම ඇය අමාත්‍ය ධුරයෙන් ඉවත්වීම සම්බන්ධයෙන් වූ ලිපිය පළාත් සභාව වෙතද යොමු කර ඇති බව වාර්තා වේ. ආනන්දි සසිදරන් මහත්මිය ඉලංගෙයි තමිල් අරසු පක්ෂයට විරුද්ධව කටයුතු කරන බවට චෝදනා එල්ල වූ අතර, ඒ පිළිබඳව පක්ෂය පැවැත්වූ විනය පරීක්ෂණයකින් පසුව ඇයව පක්ෂ සාමාජිකත්වයෙන් ඉවත් කිරීමටද තීරණය කර තිබිණි.", "URL": "https://lankatruth.com/si/?p=61592", "Category": "පුවත්", "Parent URL": null}