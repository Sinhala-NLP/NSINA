{"Source": "Lankatruth", "Timestamp": "January 20, 2018", "Headline": "චාමර සම්පත්ට එරෙහිව නීතිය ක්‍රියාත්මක කළ යුතුයි VIDEO", "News Content": "දේශපාලන හිතවතෙකුගේ දැරියක් නීතිවිරෝධී ලෙස පාසලට ඇතුළත් කරගැනීමට උත්සාහ කිරීමේදී එයට ඉඩ නොදුන් බදුල්ල දෙමළ බාලිකා විද්‍යාලයේ විදුහල්පතිනියට බලපෑම් කර තමන්ට වන්දවා ගත් ඌව පළාත් මහ ඇමති චාමර සම්පත් දසනායක මහතාට එරෙහිව නීතිය ක්‍රියාත්මක කළ යුතු බවත් ඔහු සම්බන්ධයෙන් ශ්‍රී ලංකා නිදහස් පක්ෂයේ නායක ජනාධිපති මෛත්‍රීපාල සිරිසේන මහතාද තීරණයකට එළඹිය යුතු බවත් ඌව පළාතේ ජවිපෙ මන්ත්‍රී සමන්ත විද්‍යාරත්න මහතා සඳහන් කරයි. එසේ නොවුනහොත් අවනීතිය, අවිචාරය රජවීමට ඉඩ නොතබන බවත් ඌවේ මහ ඇමතිවරයා රාජ්‍ය සේවකයන්ට එරෙහිව ගෙන යන මේ නිහීන වැඩපිළිවෙලට එරෙහිව දැඩිව ක්‍රියාමාර්ග ගන්වා බවත් සමන්ත විද්‍යාරත්න මහතා අවධාරණය කරයි. ඒ මහතා ඊයේ (19) මාධ්‍ය වෙත ප්‍රකාශයක් නිකුත් කරමින් සඳහන් කර සිටියේ මෙම විදුහල්පතිනිය වැන්දඹු කාන්තාවක් බවත් මහ ඇමතිවරයාටද වඩා වැඩිමහල් බවත්ය. එවැනි කාන්තාවක් ලවා වන්දවා ගත් මහ ඇමතිවරයා සම්බන්ධයෙන් ජනාධිපතිවරයා අනිවාර්යයෙන්ම තීරණයක් ගත යුතු බවත්ය.", "URL": "https://lankatruth.com/si/?p=46502", "Category": "පුවත්", "Parent URL": null}