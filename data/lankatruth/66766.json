{"Source": "Lankatruth", "Timestamp": "January 21, 2019", "Headline": "උමාඔය සහන කඩිනම් කරන්නැයි ඉල්ලූ නඩුව අප්‍රේල් 03ට කල්යයි", "News Content": "උමාඔය බහුකාර්ය සංවර්ධන ව්‍යාපෘතිය හේතුවෙන් සිදුව ඇති නිවාස, දේපල හා වගා හානි තුළින් අගතියට පත් ජනතාවට කඩිනමින් සහන ලබාදෙන ලෙස ඉල්ලා උමාඔය බහු විනාශකාරී ව්‍යාපෘතියට එරෙහි ජනතා ව්‍යාපාරය ගොනුකර ඇති නඩුව අද(21) යලි විභාගයට ගත් අතර ඌව පළාත්බද මහාධිකරණ විනිසුරු තුසිත දේශප්‍රිය මහතා එම නඩුව ලබන අප්‍රේල් මස 03 වැනිදා දක්වා කල් තැබීමට නියෝග කළේය. උමාඔය බහුකාර්ය සංවර්ධන ව්‍යාපෘතිය හේතුවෙන් සිදුවූ නිවාස, දේපළ හා වගා හානි තුළින් අගතියට පත් ජනතාවට ප්‍ර‍මාණවත් ලෙස හා කාර්යක්ෂම ලෙස අවශ්‍ය සහන ලබානොදීම පිළිබඳව විරෝධය පළකරමින් එම ජනතාවට කඩිනමින් හා සාධාරණ ලෙස සහන ලබාදෙන ලෙස ඉල්ලා උමාඔය සහන ලේකම් කාර්යාලයේ අධ්‍යක්ෂ, උමාඔය ව්‍යාපෘති අධ්‍යක්ෂ, බදුල්ල දිස්ත්‍රික් ලේකම්, මහවැලි අමාත්‍යාංශයේ ලේකම්, ඌව පළාත් කෘෂිකර්ම අධ්‍යක්ෂ යන පාර්ශ්වයන් වග උත්තරකරුවන් කරමින් උමාඔය විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු ඌව පළාත් සභා මන්ත්‍රී සමන්ත විද්‍යාරත්න, එම පෙරමුණේ ලේකම් වසන්ත සංජීව සෝමසිරි, එහි සම සභාපති එච්.ඒ.බෝධිපාල යන මහත්වරුන් අදාළ නඩුව පවරා ඇත. පැමිණිලිකාර පාර්ශ්වය වෙනුවෙන් පෙනීසිටි ජනාධිපති නීතීඥ විජය නිරංජන් පෙරේරා මහතා, උමාඔය බහුකාර්ය සංවර්ධන ව්‍යාපෘතිය මගින් සිදුව ඇති නිවාස, දේපල, වගා හානි මෙන්ම ජල මූලාශ්‍රයන්ට සිදුව ඇති හානිය පිළිබඳ සවිස්තරව කරුණු දක්වා සිටියේය. එම කරුණු සළකාබැලූ මහාධිකරණ විනිසුරු තුසිත දේශප්‍රිය මහතා වගඋත්තරකාර පාර්ශ්වයට කරුණු දැක්වීම සඳහා ලබන අප්‍රේල් මස 03 වැනිදා දක්වා කල් ලබාදීමට නියෝග කළේය.", "URL": "https://lankatruth.com/si/?p=66766", "Category": "පුවත්", "Parent URL": null}