{"Source": "Lankatruth", "Timestamp": "January 28, 2020", "Headline": "චීනයේ “වූහාන්” හි සිසුන් 30 දෙනා ගෙන්වා ගන්න බැහැ – සුසිල් ප්‍රේමජයන්ත", "News Content": "කොරෝනා වෛරසය පැතිර යෑම ආරම්භ වූ චීනයේ වූහාන් නගරයට ඇතුලුවීමට හෝ ඉන් පිටවීමට කිසිවෙකුට අවසර නොදෙන බැවින් එහි සිටින ශ්‍රී ලාංකික සිසුන් 30 දෙනා මෙරටට ගෙන්වා ගැනීමට නොහැකි බව ජාත්‍යන්තර සහයෝගීතා රාජ්‍ය අමාත්‍ය සුසිල් ප්‍රේමජයන්ත මහතා අද (28) ප්‍රකාශ කර තිබේ. ඔවුන්ගේ සෞඛ්‍ය තත්ත්වය සම්බන්ධව හා ආහාර සහ අනෙකුත් අවශ්‍යතා සම්බන්ධයෙන් බීජිං නුවර පිහිටි මෙරට තානාපති කාර්යාලය හා එරට බලධාරීන් නිරන්තරයෙන් සොයා බලන බවද ඔහු ප්‍රකාශ කර ඇත. එහෙත් වූහාන් නගරයේ සිටි ශ්‍රී ලාංකිකයන් 557 දෙනාගෙන් 204 දෙනෙකු මේ වනවිට මෙරටට පැමිණ සිටින බවත් ඉතිරි පිරිසද කඩිනමින් මෙරටට ගෙන්වා ගැනීමට අවශ්‍ය පියවර ගනිමින් සිටින බවත් රාජ්‍ය අමාත්‍යවරයා සඳහන් කර තිබේ.", "URL": "https://lankatruth.com/si/?p=89088", "Category": "පුවත්", "Parent URL": null}