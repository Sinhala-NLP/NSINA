{"Source": "Lankatruth", "Timestamp": "August 21, 2019", "Headline": "දුමින්ද දිසානායක නැවත ජනාධිපති පරීක්ෂණ කොමිසමට කැඳවයි", "News Content": "තක්සේරු වටිනාකමට වඩා වැඩි මුදලක් ගෙවමින් කෘෂිකර්ම අමාත්‍යාංශය සඳහා රාජගිරිය ප්‍රදේශයේ පෞද්ගලික ගොඩනැගිල්ලක් ලබාගැනීමෙන් රාජ්‍ය මුදල් නාස්තිකර ඇති බවට ඉදිරිපත්ව ඇති චෝදනාව වැඩිදුර විභාග කිරීම සඳහා ලබන 29 වැනිදා නැවත කොමිසම හමුවේ පෙනී සිටින ලෙස හිටපු කෘෂිකර්ම ඇමති දුමින්ද දිසානායක මහතාට ඊයේ(20) නියෝග කර තිබේ. දුමින්ද දිසානායක මහතා කෘෂිකර්ම අමාත්‍ය ධුරය දරමින් සිටියදී මිලියන 21ක මාසික කුලී පදනම මත මෙම ගොඩනැගිල්ල ලබාගැනීමෙන් මහජන මුදල් නාස්තිකර ඇතැයි, 2015 – 2018 කාල සීමාව තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සම්බන්ධව විමර්ශනය කිරීමට පත්කළ ජනාධිපති පරීක්ෂණ කොමිෂන් සභාව වෙත පැමිණිලි ලැබී ඇත. ඊට අදාල විමර්ශන සඳහා හිටපු ඇමතිවරයා ඊයේ දින කොමිසම හමුවේ පෙනී සිට ඇති අතර එහිදී ඔහු ප්‍රකාශ කර ඇත්තේ කැබිනට් අනුමැතියට යටත්ව නීතිපතිවරයාගේ අනුමැතිය මත මෙම ගොඩනැගිල්ල ලබාගත් බව එවක අමාත්‍යාංශ ලේකම්වරයා තමාට වාචිකව පවසා ඇති බවය. එහිදී කොමිසමේ සාමාජිකයන් හිටපු ඇමතිවරයාට දන්වා ඇත්තේ නීතිපතිවරයා විසින් අවසර ලබාදෙමින් නිකුත් කළ ලිපිය ඉදිරිපත් කරන ලෙසය. මීට පෙර අවස්ථාවක සාක්ෂි ලබාදුන් හිටපු අමාත්‍යාංශ ලේකම්වරයා ප්‍රකාශ කර තිබුනේ නීතිපතිවරයාගේ උපදෙස් නොමැතිව අමාත්‍ය දුමින්ද දිසානායකගේ නියෝගය මත මෙම ගොඩනැගිල්ල ලබාගත් බවය. මෙම පරස්පරතාව හේතුවෙන් පැමිණිල්ල සම්බන්ධව නැවත විභාග කිරීමට ලබන 29 වැනිදා කොමිසම හමුවේ නැවත පෙනී සිටින්නැයි දුමින්ද දිසානායක මන්ත්‍රීවරයාට කොමිසම නියෝග කර තිබේ.", "URL": "https://lankatruth.com/si/?p=79444", "Category": "පුවත්", "Parent URL": null}