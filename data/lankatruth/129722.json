{"Source": "Lankatruth", "Timestamp": "March 7, 2022", "Headline": "මහින්දගේ කාලයේ විදේශ වාණිජ ණය 96%කට මොකද වුණේ?", "News Content": "මහින්ද රාජපක්ෂ ජනාධිපති සහ මුදල් ඇමති ලෙස 2010 – 2014 කාලය තුළදී ඩොලර් මිලියන 8,024ක  විදේශ වාණිජ ණය ලබාගෙන ඇති අතර වර්තමාන ඩොලර් අර්බුදයේ (විදේශ විනිමය අර්බුදයේ) මූලික කේන්ද්‍රස්ථානය මෙය බව අනාවරණය වේ.  එම කාලය තුළ මුලු විදේශ ණය ඩොලර් මිලියන 8364ක් ලබාගෙන ඇති අතර එයින් ඩොලර් මිලියන 8024ක් විදේශ වාණිජ ණය වීම විශේෂත්වයකි. මුලු විදේශ ණයවලින් 95.93%ක් මෙම වාණිජ ණය ප්‍රමාණයට ඇතුලත්වී තිබේ. 2010 ඔක්තෝබර් මාසයේ ඩොලර් මිලියන 1,000ක ස්වෛරීත්ව බැඳුම්කර නිකුත් කරමින් ජාත්‍යන්තර වාණිජ ණය විශාල වශයෙන් ලබා ගැනීමට ප්‍රවේශ වී ඇත. ඉන් පසුව වසර 10කින් කල් පිරෙන වාණිජ ණය දිගින් දිගටම ලබාගෙන තිබේ.  මෙසේ ලබා ගත් ණයවලින් කොටසක් දේශීය ණය පියවීමට යොදා ගෙන ඇති අතර තව කොටසක් ආර්ථික ප්‍රතිලාභ ඉතාම අවම ඉදිකිරීම් සඳහා යොදවා ඇත. අධිවේගී මාර්ග ඉදි කිරීම සහ ගොඩනැගිලි ඉදිකිරීම මේ අතර ප්‍රමුඛ වී තිබේ.  ඒ බව ශ්‍රී ලංකා මහ බැංකුවේ 2010 වාර්ෂික වාර්තාව සඳහන් කර තිබෙන්නේ පහත දැක්වෙන ආකාරයට ය. “ඒ අනුව කොළඹ කටුනායක අධිවේගී මාර්ගය, කොළඹ පිටත වටරවුම් මාර්ගය, දක්ෂින අධිවේගී මාර්ගය, ත්‍රිකුණාමලය ඒකාබද්ධ යටිතල පහසුකම් ව්‍යාපෘතිය, ජාතික මහාමාර්ග අංශ ව්‍යාපෘතිය, මාර්ග හා පාලම් නඩත්තු කිරීමේ ව්‍යාපෘතිය සහ මගනැගුම ග්‍රාමීය සංවර්ධන වැඩසටහන යනාදී ප්‍රවාහනය සම්බන්ධ ප්‍රධාන රාජ්‍ය ආයෝජන වැඩසටහන්, මහා මාර්ග පද්ධතිය සංවර්ධනය සඳහා 2010 වසරේදී කරන ලද ව්‍යාපෘතිවලින් සමහරක් විය”.", "URL": "https://lankatruth.com/si/?p=129722", "Category": "ආර්ථික පුවත්", "Parent URL": null}