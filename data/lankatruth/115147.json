{"Source": "Lankatruth", "Timestamp": "April 20, 2021", "Headline": "කබ්රාල්ගේ රු.මිලියන 1332ක් වංචාවට එරෙහිව තීනියාවල හිමියෝ නඩු මගට", "News Content": "ජනතා මුදල් රුපියල් මිලියන 1332ක් නීතිවිරෝධී ලෙස පරිහරණය කරමින් බරපතල වංචාවක් සිදු කර ඇතැයි පවසමින් මුදල් හා ප්‍රාග්ධන වෙළෙඳපළ සහ රාජ්‍ය ව්‍යවසාය ප්‍රතිසංස්කරණ රාජ්‍ය ඇමති අජිත් නිවාඩ් කබ්රාල්ට එරෙහිව තීනියාවල පාලිත හිමියෝ ශ්‍රේෂ්ඨාධිකරණය හමුවේ මූලික අයිතිවාසිකම් නඩුවක් ගොනු කර තිබේ. අජිත් නිවාඩ් කබ්රාල් මීට පෙර සිදු කළ තවත් වංචාවන් රැසක් සම්බන්ධයෙන්ද මෙම අවස්ථාවේදී මාධ්‍ය වෙත අදහස් දක්වමින් ඒ හිමියෝ අනාවරණය කළ අතර ඒ අනුව රුපියල් බිලියන 10.2කට වැඩි පාඩුවක් හෙජින් ගනුදෙනුවේදී ලංකාවට කළ බව කෝප් වාර්තාව අනුව සඳහන් වන බවත් 2005 සිට 2015 දක්වා රුපියල් බිලියන 10ක් මහ බැංකුවේ බැඳුම්කර නිකුතුවෙනුත් ග්‍රීක් බැඳුම්කර ගනුදෙනුවෙන් රුපියල් බිලියන 2.1කුත් මහජන මුදල් විනාශ කර තිබෙන බවද පෙන්වා දුන්හ. වංචාව, දූෂණය පොදු දේපළ අවභාවිතා සම්බන්ධයෙන් අජිත් නිවාඩ් කබ්රාල් සහ පී.බී ජයසුන්ද රජයේ කිසිම තනතුරකට නුසුදුසු බවට ප්‍රකාශ කරන ලෙසත් ඔවුන්ට එරෙහිව නීත්‍යානුකූලව දඬුවම් පමුණුවන ලෙසත් අවභාවිතා කළ මුදල් අය කර ගැනීමට මුදල් අමාත්‍යාංශයේ ලේකම්ට සහ මහ බැංකුවේ අධිපතිට නියෝගයක් නිකුත් කරන ලෙසත් තීනියාවල පාලිත හිමියෝ ශ්‍රේෂ්ඨාධිකරණයෙන් ඉල්ලා සිටිති.", "URL": "https://lankatruth.com/si/?p=115147", "Category": "පුවත්", "Parent URL": null}