{"Source": "Lankatruth", "Timestamp": "September 10, 2017", "Headline": "වෛද්‍ය උපාධිය විකිණීම නීතිගත කිරීමට හොර පාරක් කපයි", "News Content": "පෞද්ගලික වෛද්‍ය අධ්‍යාපනයේ නියාමනයට අදාළ ශ්‍රී ලංකා වෛද්‍ය සභාවේ කාර්යයන් කොමිසමක් වෙත පැවරීමට මේ වනවිට ආණ්ඩුව කටයුතු කරමින් සිටින බව වාර්තා වේ. අදාළ කොමිසම පෞද්ගලික විශ්වවිද්‍යාල තත්ත්ව පාලන හා නියාමන කොමිසමක් ලෙස ක්‍රියාත්මක කිරීමට මේ වනවිටත් ආණ්ඩුව කෙටුම්පත් සකස් කර ඇති බව වාර්තා වේ. සයිටම් අර්බුදය පිළිබඳ සෙවීමට පත් කර ඇති කමිටුව සහ ශ්‍රී ලංකා වෛද්‍ය සභාව අතර පසුගියදා පැවති සාකච්ඡාවකදී මෙම කොමිසම පිළිබඳව කරුණු අනාවරණය වී තිබේ. මේ අතර ශ්‍රී ලංකා වෛද්‍ය සභාවේ අනුමැතිය හිමිවූ වෛද්‍ය අධ්‍යාපනයේ අවම ප්‍රමිතිය පිළිබඳව විශ්වවිද්‍යාල ප්‍රතිපාදන කොමිෂන් සභාවේ නිරීක්ෂණ අදාළ කමිටුව වෙත මේ වනෙවිට ලැබී ඇති බවද වාර්තා වේ. එම නිරීක්ෂණයන්ට අනුව වෛද්‍ය සිසුන්ගේ ඇතැම් අත්‍යවශ්‍ය පුහුණු කාලසීමාවන් සහ ශික්ෂණ රෝහලකට අවශ්‍ය ඇදන් සංඛ්‍යාව, රෝගීන් සංඛ්‍යාව වැනි කරුණු පෞද්ගලික වෛද්‍ය විද්‍යාල සඳහා වාසි සහගත වන පරිදි සංශෝධනය කර ඇති බව වාර්තා වේ. අදාළ සංශෝධනයන්ට අනුව 700ක්ව පැවති ඇඳන් සංඛ්‍යාව 470 දක්වාත් රෝගීන් සඳහා ඇඳන් භාවිතය 80% සිට 70% දක්වාත් අඩු කර තිබේ. මේ සම්බන්ධයෙන් වෛද්‍ය සභාවේ ඇතැම් සාමාජිකයන් දැඩි විරෝධයක් එල්ල කර ඇති අතර පවතින ගැටළුකාරී තත්ත්වය හේතුවෙන් වෛද්‍ය සභාවේ අවම ප්‍රමිතිය පිළිබඳ කමිටුව හෙට (11) හදිසියේ රැස්වීමට ද නියමිත බව වාර්තා වේ. එමෙන්ම වෛද්‍ය සභාවද ලබන12 වනදා හදිසි රැස්වීමක් කැඳවා ඇති බව වාර්තා වේ. මේ අතර පෞද්ගලික වෛද්‍ය අධ්‍යාපනයේ නියාමනයට අදාළ ශ්‍රී ලංකා වෛද්‍ය සභාවේ කාර්යයන් කොමිසමක් වෙත පැවරීමට මේ වනවිට ආණ්ඩුව කටයුතු කරමින් සිටින්නේ වෛද්‍ය උපාධිය මුදලට විකිණීම නීති ගත කිරිමට වෛද්‍ය සභාවේ ඇති විරෝධය මගහරවා හොර පාරෙන් එය සිදු කිරීමට විය හැකි බවත් මේ සම්බන්ධයෙන් තමන් දැඩි විමසිල්ලෙන් පසුවන බවත් සයිටම් විරෝධී පාර්ශව සඳහන් කරයි. එමෙන්මවෛද්‍ය අධ්‍යාපනයේ අවම ප්‍රමිතිය පිළිබඳව විශ්වවිද්‍යාල ප්‍රතිපාදන කොමිෂන් සභාවේ නිරීක්ෂණ සම්බන්ධයෙන් සිය විරෝධය පළ කරන බව සමස්ත ලංකා වෛද්‍ය නිලධාරීන්ගේ සංගමය සඳහන් කරයි.", "URL": "https://lankatruth.com/si/?p=40664", "Category": "පුවත්", "Parent URL": null}