{"Source": "Lankatruth", "Timestamp": "October 15, 2017", "Headline": "මිගහකිවුලත් ගිලාබසියි", "News Content": "බදුල්ල දිස්ත්‍රික්කයේ මීගහකිවුල කෝමාරීක ගොවි ජනපදයට ජලය සපයන ප්‍රධාන ඇළ මාර්ගයේ වැල්ලේවෙල ඩී 02 ප්‍රධාන අතුරු ඇළ ගිලා බැස ඇති බවත් එතුළින් ජලය අතුරුදන් වන බවත් එහි නේවාසික ව්‍යාපෘති කලමණාකාර මාධව ඉන්දික රත්නායක මහතා පවසයි. අඩි 15ක පමණ විෂ්කම්භයෙන් යුතු විශාල ගිලා බැසීමක් සිදුව ඇති අතර ඇළ මාර්ගය ඔස්සේ ගලා යන ජලය ඒ තුළට ගලා ගොස් අතුරුදහන් වෙයි. මෙලෙස ගිලාබැසීමත් සමගම ඇළ මාර්ගයේ ජල සැපයුම මුලුමණීන්ම අත්හිටුවීමට පියවර ගත් බවත් ගොවීන්ගේ ඉල්ලීම මත අද (15) යළිත් ජල සැපයුම යථා තත්ත්වයට පත්කළ නමුත් ගිලා බැසීම යළිත් ක්‍රමයෙන් වර්ධනය වීම නිසා නැවත වතාවක් ජල සැපයුම අත් හිටවූ බවද ව්‍යාපෘති කලමණාකාරවරයා පැවැසීය. අද පස්වරුව වනවිටත් එහි අවට ප්‍රදේශය කැඩී යමින් පස් කඩා වැටෙමින් පවතින අයුරු දැකගත හැකිය. මේ වනවිට ඇළ මාර්ගයේ ජල සැපයුම අත්හිටුවා ඇතත් දිගින් දිගටම ගිලා බසින අතර මේ වනවිට එම ස්ථානයේ අඩි 35ක් පමණ ගැඹුරට පස් කඩා වැටී තිබේ. ගිලාබැසීමට හේතුව කුමක්දැයි මෙතෙක් නිෂ්චිත වශයෙන්ම අනාවරණය කරගෙන නැත. [embedyt] https://www.youtube.com/watch?v=MfBo2kSaE0k[/embedyt]", "URL": "https://lankatruth.com/si/?p=42569", "Category": "පරිසර", "Parent URL": null}