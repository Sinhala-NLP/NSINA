{"Source": "Lankatruth", "Timestamp": "August 27, 2018", "Headline": "ජාලිය වික්‍රමසූරියට යලිත් විවෘත වරෙන්තු", "News Content": "ඇමරිකාවේ හිටපු ශ්‍රී ලංකා තානාපති ජාලිය වික්‍රමසූරිය සහ ඔහුගේ ඇපකරුවන් අත්අඩංගුවට ගැනීමට විවෘත වරෙන්තු නිකුත්කර තිබේ. පසුගිය රාජපක්ෂ පාලන සමය තුළ ඇමරිකාවේ ශ්‍රී ලංකා තානාපතිවරයා වශයෙන් කටයුතු කරමින් සිටියදී 2008 වසරේ ශ්‍රී ලංකා තානාපති කාර්යාලය සඳහා ගොඩනැගිල්ලක් මිලදී ගැනීමේදී ඇමරිකානු ඩොලර් තුන්ලක්ෂ තිස්දහසක මුදලක් සාවද්‍ය පරිහරණය සිදුකර ඇතැයි පොලිස් මූල්‍ය අපරාධ විමර්ශන කොට්ඨාසය ජාලිය වික්‍රමසූරියට එරෙහිව නඩුවක් ගොනුකර තිබුණි. නඩු කටයුතු සිදුකෙරෙමින් පවතින අතරවාරයේ ඔහුගේ ඇසක පවතින රෝගී තත්වයකට ප්‍රතිකාර ලබාගැනීම සඳහා ඇමරිකාවට පිටත්වීමට අවසර දෙනමෙන් කරන ලද ඉල්ලීම සළකා කොළඹ කොටුව මහේස්ත්‍රාත් අධිකරණය 2017 වසරේ අවසර ලබාදුන්න ද යළි අධිකරණයේ පෙනීසිටින ලෙස කරන ලද නියෝග නොසළකාහරිමින් අධිකරණය මගහැරීමට ජාලිය වික්‍රමසූරිය කටයුතු කර ඇත. ඒ අනුව ඔහුට කිහිපවරක්ම වරෙන්තු නිකුත් කර තිබේ.", "URL": "https://lankatruth.com/si/?p=58413", "Category": "පුවත්", "Parent URL": null}