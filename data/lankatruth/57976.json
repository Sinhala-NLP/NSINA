{"Source": "Lankatruth", "Timestamp": "August 19, 2018", "Headline": "වසර 06ක සමෘද්ධි සල්ලි කිරිඇල්ල තනිවම කයි!", "News Content": "දක්ෂිණ අධිවේගි මාර්ගය මාතර සිට හම්බන්තොට දක්වා දීර්ඝ කිරිමේ ව්‍යාපෘතියේ මුල් ඇස්තමේන්තුව රුපියල් කෝටි 9,709යේ සිට රුපියල් කෝටි 26,386ක් දක්වා ඉහළ දැමීමෙන් අති විශාල මූල්‍ය අපරාධයක්සිදුව තිබේ. මෙය වසර 06ක් පුරා මෙරට සමෘද්ධිලාභී ජනතාවට සමෘද්ධිය සඳහා වෙන්කරන මුදලට සමාන වූවකි. එම මාර්ග කොටසෙන් රුපියල් කෝටි 88,000කට අධික පුරෝකථනය කළ අලාභයක්ද මේ වනවිටත් රට හමුවේ පැටවී ඇති බවට තොරතුරු අනාවරණය වේ. මෙම ව්‍යාපෘතියේ සැලැසුම් රාජපක්ෂ පාලන සමයේදී ආරම්භ කර තිබුණද, එය ක්‍රියාත්මක කර ඇත්තේ 2016 වසරේ ජනවාරි මාසයේ සිට වර්තමාන හවුල් ආණ්ඩුවේ මහාමාර්ග සහ උසස් අධ්‍යාපන අමතිව සිටි ලක්ෂ්මන් කිරිඇල්ල මහතා යටතේ ය. මේ අනුව රුපියල් කෝටි 17,000කින් පමණ මුළු ඇස්තමේන්තුව ඉහළ දැමීම ලක්ෂ්මන් කිරිඇල්ල ඇමතිවරයාගේ අවබෝධයෙන් තොරව සිදු කළ නොහැකි බව තහවුරු වී ඇත. මෙම මූල්‍ය අපරාධය මේ රටේ සමෘද්ධිලාභී පවුල් ලක්ෂ 14ක් වෙනුවෙන් වසර හයක් පුරා ප්‍රතිලාභ ලබාදීමට සහ එම අමාත්‍යාංශය වෙනුවෙන් අය-වැයෙන් වෙන් කරන මුළු මුදලට සමාන වූවකි. එම අමාත්‍යාංශය යටතේ තිබෙන මාර්ග සංවර්ධන අධිකාරිය සම්බන්ධයෙන් කරන ලද විගණනයකදී මෙම තොරතුරු අනාවරණය වී තිබේ. “ප්‍රසම්පාදන කමිටුවට අනුව ඉදිකිරීම් කොන්ත්‍රාත් වටිනාකම රුපියල් 97,093,340,004කි. කාලය මාස 04කි” යනුවෙන් අදාළ විගණන වාර්තාවේ සඳහන් ය. එසේ වුවත්, මේ සම්බන්ධ ශක්‍යතා අධ්‍යයන වාර්තාවට අනුව ඇස්තමේන්තුගත මුළු වියදම රුපියල් කෝටි 19,914ක් දක්වා රුපියල් කෝටි 10,200කින් ඉහළ දමා ඇත. තවත් විශේෂත්වයක් වන්නේ එම ශක්‍යතා වාර්තාවේ ඇස්තමේන්තුවද නොතකා මාර්ග සංවර්ධන අධිකාරියේ ඇස්තමේන්තුව රුපියල් කෝටි 23,388ක් දක්වා තවත් රුපියල් කෝටි 7,000කින් පමණ ඉහළ දසා තිබීම ය. මේ අනුව මුළු ඇස්තමේන්තුගත වියදම මුල් අවස්ථාවේදී රුපියල් කෝටි 19,941ක් දක්වා සහ දෙවැනි අවස්ථාවේදී රුපියල් කෝටි 26,388ක් දක්වා ඉහළ දැමීමෙන් රුපියල් කෝටි 17,00කට අධික මහා මූල්‍ය අපරාධයක් සිදු කර තිබේ. මේ අතර දක්ෂිණ අධිවේගී මාර්ගයේ මෙම කොටස් ඉදිකිරීම සම්බන්ධයෙන් 2018 ජුනි මස 30 වැනි දින වනවිට එහි ශුද්ධ වටිනාකම ඇමෙරිකානු ඩොලර් මිලියන 1,271ක් හෙවත් (ඩෙලරයක් රුපියල් 160ක් බැගින් විනිමය අනුපාතය) රුපියල් කෝටි 20,330ක් පමණ වන බවද ශක්‍යතා අධ්‍යයන වාර්තාව අනුව හෙළි වී තිබේ. තවත් බරපතළ ප්‍රශ්නකාරී ඇස්තමේන්තුවක් වන්නේ මෙම මාර්ග කොටසෙන් ආදායම් ඉපැයීම සම්බන්ධයෙන් සම්පූර්ණයෙන්ම බොරු සංඛ්‍යාලේඛන හිතාමතාම දක්වා තිබීම ය. 2016 ජනවාරි මාසයේ ඇරැඹූ ව්‍යාපෘතිය නිම වීමට 2020 පමණ වන බව ශක්‍යතා අධ්‍යයන වාර්තාවේ දක්වා තිබියදී 2017 සිට ටිකට් පත් විකිණීමෙන් ආදායම් උපයන බවට ගණනය කර තිබේ. ඒ අනුව 2017, 2018 සහ 2019 වර්ෂ තුන සඳහා ටිකට් පත් විකීමෙන් රුපියල් කෝටි 67,896ක් ලැබෙන බවට සම්පූර්ණයෙන්ම බොරු සංඛ්‍යා දක්වා තිබේ. ආදායම් ඉපැයීම පිළිබඳ මෙම සංඛ්‍යාව හිතාමතාම කළ ප්‍රෝඩාවක් බව තවත් පැත්තකින් තහවුරු වන්නේ 2010 ප්‍රථම වරට අධිවේගී මාර්ග විවෘත කළ තැන් සිට පුරා වසර 07ක් තුළ සියලුම අධිවේගී මාර්ගවල ටිකට් පත් අලෙවියෙන් එක් රැස් කරගෙන තිබෙන ආදායම රුපියල් කෝටි 2,723ක් බව හෙළි වීමෙන් ය. මාතර සිට හමිබන්තොට දක්වා කොටස විවෘත කිරීමෙන් රුපිය්ල කෝටි 67,896ක් ඉපැයීම කොතරම් දිගුකාලීන ඉලක්කයක්දැයි මෙයින් පැහැදිලි වේ. ලංකා ඉරිදා සංග්‍රහය", "URL": "https://lankatruth.com/si/?p=57976", "Category": "පුවත්", "Parent URL": null}