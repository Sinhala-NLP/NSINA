{"Source": "Lankatruth", "Timestamp": "March 22, 2022", "Headline": "අපි රසායනික පොහොර තහනමක් පනවලා නැහැ – මහින්දානන්ද", "News Content": "මේ කන්නයේදී ගොවීන්ට කිසිදු පොහොර හිඟයක් ඇති නොවීමට කටයුතු කරන බවත් රසායනික පොහොර තහනමක් පනවා නැති බවත් කෘෂිකර්ම ඇමැති මහින්දානන්ද අලුත්ගමගේ පවසයි. ඔහු මේ බව පැවසූවේ කෘෂිකර්ම අමාත්‍යාංශයේදී ඊයේ (21) පැවැති මාධ්‍ය හමුවේදී ඇමැතිවරයා වැඩිදුරටත් මෙසේ කීය. රාජ්‍ය ඇමැතිවරයා දිස්ත්‍රික් මට්ටමින් පොහොර බෙදාදීමට පොහොර වැඩසටහන් මේ වනවිට සැලසුම් කර ඇති බවත්, එම නිසා පොහොර ගැටලුව පිළිබඳව අනියත බියක් නොගත යුතු බවත් කෘෂිකර්ම ඇමැතිවරයා එහිදී පවා ඇත. එහිදී ඇමති මහින්දානන්ද අලුත්ගමගේ දැක්වූ අදහස් පහතින් පල වේ. “පසුගිය මහ කන්නයේදී ආණ්ඩුව හරිත කෘෂිකර්මාන්තයට නියැළීමත් එක්ක අපි මේ පරිවර්තනයේදී යම් යම් අඩුපාඩුකම් අපෙන් සිදුවුණා. සමහර ප්‍රදේශවලට අපිට පොහොර ලබාදෙන්න බැරි වුණා. එම නිසා අපේ රාජ්‍ය ඇමැතිවරයා මේ මාස හයේම පූර්ණ කාලීනව මේ පිළිබඳව දැඩි අධ්‍යයනයක් කළා. මේ කටයුත්ත කරන්න ජනාධිපතිවරයා අපේ සහායට යුද හමුදාව ලබා දුන්නා. මහ කන්නය අස්වැද්දුවා වගේම යල කන්නයේත් හෙක්ටයාර් ලක්‍ෂ 05la අපි වගා කිරීමට නියමිතයි. සියලුම ගොවීන්ගෙන් ඉල්ලීමක් කරනවා බය නැතිව තමන්ගේ වගාවේ නියැළෙන්න කියලා. අනෙකුත් බෝග සඳහා සංවේදී ආණ්ඩුවක් විධියට අපි රසායනික පොහොර ආනයනය කිරීමට අවසර දීලා තියෙනවා. වෙළෙඳපොළේ එම පොහොර ගැනීමට ගොවීන්ට හැකියාව තියෙනවා. එහි මිල යම් ඉහළ යෑමක් තියෙනවා. නමුත් අපි මේ වන විට තේ සඳහා අවශ්‍ය පොහොර ආනයනය කරන්න අනුමැතිය දීලා තියෙනවා. එම නිසා අපි රසායනික පොහොර තහනමක් පනවලා නැහැ. අපි ගොවීන් වෙනුවෙන් හරිත කෘෂිකර්මාන්තය වෙනුවෙන් සහනාධාරය දෙන්නේ කාබනික පොහොරවලට පමණයි. මාධ්‍ය හමුවේදී මාධ්‍යවේදීන් නැඟූ ප්‍රශ්නවලට අමාත්‍යවරයා පිළිතුරු ලෙස මෙසේ කීය. අපේ බලාපොරොත්තුව දියර කිරි ප්‍රචලිත කිරීමයි. අපේ ජාතික අවශ්‍යතාව ලීටර් මිලියන හත්සිය පනහයි. අපි නිෂ්පාදනය කරන්නේ ලීටර් මිලියන හාරසිය විසි දෙකයි. ඒ කියන්නේ 40%යි. 60% අපි කිරිපිටි ආනයනය කරනවා. දවසකට ඩොලර් මිලියන එකක කිරිපිටි අපි ආනයනය කරනවා. ජනාධිපතිවරයාගේ දැක්ම වුණේ මේ රටේ සියලුම දේ මේ රටේම නිෂ්පාදනය කිරීමයි. මේ රටේ වගා කිරීමේ ඉදිරි අවුරුදු තුනේ වැඩසටහන හදලා ඉවරයි. මේ අවුරුද්ද අග වන විට අප රටට අවශ්‍ය සියලුම බීජ ටික හදලා ඉවරයි. අපි 65%ට අවශ්‍ය ලූනුු බීජ හදලා ඉවරයි. 65%ට අවශ්‍ය අල බීජ හදලා ඉවරයි. දැන් අපි වගා කිරීම සඳහා හෙක්ටයාර පනස් දහසක් අපි අඳුරගෙන තියෙනවා. ඒ වගේම තමයි කිරිපිටි ඒ සඳහා අපි ව්‍යාපෘති තුනක් හඳුනාගෙන තියෙනවා. පශු සම්පත් අමාත්‍යාංශය සමඟ. පළමු ව්‍යාපෘතිය තමයි මහා පරිමාණ ගොවිපොළවල් ඇති කිරීම. මේ වන විට කිරි හරක් පන්දහසක් ගේන වැඩසටහන ආරම්භ කරලා තියෙනවා. මෙහි පළමු ව්‍යාපෘතිය නාවලපිටියේදී ආරම්භ කරනවා. එක දවසකට කිරි ලීටර් ලක්‍ෂයක් සහ එම ව්‍යාපෘතිය සඳහා බිලියන තුනක ආයෝජනයක් ජනතා වතු සංවර්ධන මණ්ඩලයේ අක්කර නවසිය පනහක ඉඩමක් දීලා ඒ සියලු කටයුතු ආරම්භ කරලා තියෙනවා. අප්‍රේල් මාස 27දා ඒක ආරම්භ කරනවා. ඒ අනුව මහා පරිමාණ කිරි ගොවිපොළවල් 5ක් ඉදිවෙනවා. අලුතින් කිරි ගවයන් ලක්‍ෂ පහක් ඇතුළත් කරගන්නවා. අපිට දැනට ඉන්න සත්තු ලක්‍ෂ පහළොවෙන් කිරි ගන්නේ ලක්‍ෂ තුනකගේ විතරයි. ඒකට හේතුව අපට තිබෙන සේවක අඩුව නිසා ගැබ් ගන්න වේලාවට අපිට කෘත්‍රිම සංචනය කිරීමට නිලධාරීන් නෑ. විශේෂ අවසරයක් දුන්නා හයසිය ගාණක් බඳවා ගන්න. අපි ඒ අය බඳවා ගෙන එළදෙනුන් ගැබ් ගැනීමට අවශ්‍ය වැඩපිළිවෙළ හදනවා. එසේ කිරි ගන්න ප්‍රමාණය ලක්‍ෂ පහ දක්වා වැඩිකර ගන්න පුළුවන්. ඊළඟ එක කිරි ගන්න සත්තුන්ගේ දෛනික නිෂ්පාදන ප්‍රතිශතය ගත් විට ලීටර් තුනයි තියෙන්නේ. මේක පහ දක්වා කරන්න ඕන. එකම දේ තමයි සත්තුන්ට අවශ්‍ය ආහාරයි, වතුර ටිකයි අපි ඒක නොදෙන නිසා අපිට විශාල ගැටලුවක් මතුවෙලා තියෙනවා. බිලියන දෙකහමාරක් වෙන් කරලා තියෙනවා සත්තුන්ගේ පෝෂණය සඳහා අය-වැයෙන්. එම නිසා මේ ඉලක්ක තුන සම්පූර්ණ කරනවා කියන්නේ අපි බලාපොරොත්තු වෙනවා ලබන අවුරුද්දේ අග වන විට මේ 40% 60% දක්වා මේ මහා පරිමාණ ව්‍යාපෘති ඉහළ යවන්න. ලංකාවේ මේ අවුරුද්දේ ව්‍යාපෘති හයක් විවෘත වෙනවා. පළමු ව්‍යාපෘතිය නාවලපිටියෙන් පටන් ගන්නවා. කිරි ලීටර් 14ක්. දියර කිරි පමණයි එක දිනකට. ඒ අනුව දවසකට දියර කිරි ලීටර් 70,000ක් එළියට නිකුත් කරන ව්‍යාපෘති 7ක් මේ අවුරුද්ද තුළ ක්‍රියාත්මක කරනවා. පශු සම්පත් අමාත්‍යාංශය විසින් සතුන් 5000ක් ආනයනය කිරීමට ව්‍යාපෘති වාර්තාවක් ඉදිරිපත් කරලා තියෙනවා. එසේ අක්කර 900ක ගවගාල් හදන්නේ අක්කර 25ක. මේ අක්කර 25 ගව ගාල හදන්න පරිසර අමාත්‍යාංශයට අයත් පරිසර අධිකාරිය ලක්‍ෂ 300ක් ඉල්ලලා අපේ අමාත්‍යාංශයට දුන්නා අක්කර හාරදහසක් බඩඉරිඟු වගා කරන්න. අවුරුදු 2යි අද වෙනකල් පරිසර වාර්තා ටික නෑ. අපි කොහොමද ආයෝජනය කරන්නේ. පරිසර අධිකාරිය කරන්නේ පරිසර වාර්තා හදන්න තවත් සමාගමකට බාර දෙනවා. මෙහෙම ගියාම රටකට ආයෝජකයෝ එයිද? මම කැබිනට් එකේදී පරිසර ඇමැතිවරයා ඉදිරියේ මේවා කිව්වා. ඔහු ඒක පිළිගත්තා. ඔහු කියන්නේ මේක කරන්නේ පරිසර අමාත්‍යාංශය නොවෙයි මධ්‍යම පරිසර අධිකාරිය කියලයි. කෘෂිකර්ම අමාත්‍යාංශය කරත් එකයි. දෙපාර්තමේන්තුව කරත් එකයි. වගකීම අමාත්‍යාංශය භාර ගන්න ඕන. ආයෝජකයෝ රටට එයිද? ලක්‍ෂ 300ක් ඉල්ලද්දී අක්කර 25ක හරක් මඩුව හදන්නයි, තණකොළ ටික වවන්නයි මෙච්චර සල්ලි ඉල්ලුවාම ආයෝජකයෝ එයිද? එම නිසා මේ සියලු නීති වෙනස් කරලාද කැබිනට් එකට මම මේක ඉදිරිපත් කරනවා. පරිසර පනතේ තියෙන විධියට එහෙම ඕනේ නෑ. එහෙම සල්ලි ගන්න ඕන මහ පරිමාණ ව්‍යාපෘති සඳහා පමණයි. අක්කර 25 ගව ගාලක් හදන්න එච්චර සල්ලි ඉල්ලනවා කියන්නේ ඒක අවාසනාවන්ත තත්ත්වයක්. අපි මෙ.ටො. 70,000ක් වී මිලදී ගත්තා. පළමු වතාවට එහෙම වී මිලදී ගන්නේ. අවුරුදු 7කින් තමයි වී අලෙවි මණ්ඩලය මෙච්චර වී ගත්තේ. හැබැයි වී ගන්න ගියාමත් මිල වැඩි කෙරුවා. දිස්ත්‍රික්ක 25ක ගොවිජන සේවා මධ්‍යස්ථාන 562ක් සඳහා විවිධ විවිධ ආකාරයට තමයි මේ කාබනික පොහොර ලබා දෙන්නේ. මේක විශේෂම දෙයක්. දිස්ත්‍රික්ක 25ට පොහොර නිෂ්පාදකයෝ 49ක් මෙවර අපි ටෙන්ඩර් පටිපාටිය හරහා තෝරාගෙන තියෙනවා. පළමු එක තමයි ජෛව දියර පොහොර. ක්‍ෂුද්‍ර ජීවී තාක්‍ෂණය භාවිත කරමින් නිෂ්පාදනය කරන දියර පොහොරයක්. ඒ හරහා තමයි හැම ගහකටම අවශ්‍ය නයිට්‍රජන් ප්‍රමාණය ලබාදීමේ කටයුත්ත සිද්ධ වෙන්නේ. ඒ වගේම කාබනික දියර පොහොර යොදවන්නක් අපිට කෘෂිකර්ම අධ්‍යක්‍ෂ ජනරාල්වරයාගේ උපදෙස් ලැබිලා තියෙනවා. ඒ වගේම කාබනික ඝන පොහොර අපි යොදවනවා. ඒ වගේම කේ.සී.එල්. යෙදවීම කරනවා. අපි බලාපොරොත්තු වෙනවා විශේෂ පොහොර ජාතියක් යොදවන්න. ඒ පොහොර ගැන තමයි ඇහුවේ. චීනයෙන් ගෙන්වනවාද කියලා. නැත්නම් ඉන්දියාවෙන් ගෙන්වනවාද කියලා. මේ කාබනික වගාව සඳහා අවශ්‍ය ජෛව දියර පොහොර, කාබනික දියර පොහොර සහ ඝන පොහොර යෙදවීමේදී ක්‍රමවේද 25කට තමයි දිස්ත්‍රික්ක 25ට මේ පොහොර ලබා දෙන්නේ. ඒ කාබනික පොහොර, ජෛව දියර පොහොර, ඝන පොහොර සියල්ලම පර්යේෂණාගාරවල නියමිත ප්‍රමිතියට නිෂ්පාදනය කළොත් විතරයි කාණ්ඩයෙන් කාණ්ඩය වෙන වෙනම පරීක්‍ෂා කරලා තමයි පොහොර ගොවියාට ලබා දෙන්නේ. අපිට පසුගිය කන්නයේදී ගැටලුවක් තිබුණ නිසා චීනයෙන් පොහොර ගෙන්වන්න කටයුතු කළා. නමුත් ප්‍රමිතියේ ගැටලුවක් තිබුණා. ඒ නිසා අපි ගෙවීම් කටයුතු කළත් අපි ඒ පොහොර මිලදී ගත්තේ නෑ. මෙවර අපි ඒ ආයතනයෙන්ම ඉල්ලීමක් කරා අපිට අවශ්‍ය කාබනික ඝන පොහොර හෝ දියර පොහොර හෝ ජෛව දියර පොහොර ජාතියක් යෝජන කරන්න කියලා. රටවල් ගණනාවකට පොහොර ලබාදීමේ ප්‍රධාන පෙළේ ආයතනයක් නිසා ඒ යෝජනාව කළා. නමුත් කෘෂිකර්ම අධ්‍යක්‍ෂ ජනරාල්ගේ යෝජනාව මේක පත්‍රවලට යොදනවාට වඩා කෙළින්ම පොළොවට යොදන්න පුළුවන් දියර පොහොර වර්ගයක් ලබාදෙන එක තමයි අපේ රටට සුදුසු කියලා. අපි පරීක්‍ෂා කිරීමෙන් පසුව මෙවර ඒ විශේෂ වූ පොහොර ජාතිය ලබා ගැනීමටත්, බැරිවෙලාවත් යම්කිසි ස්ථානයක එසේ ගැටලුවක් හෝ වෙනයම් ගැටලුවක් මතුවෙලා වී වගාව කරගන්න බැරි තැනකට ආවොත් අපි මේ විශේෂිත වූ පොහොර යොදාගන්න බලාපොරොත්තු වෙනවා. ගියවර අක්‍රමිකතා සහ අඩුපාඩු ගොඩක් තිබුණා. ඒක අපි පිළිගන්නවා. මෙවර අපි හෙක්ටයාර් 6කට පොහොර නිෂ්පාදනය කරනවා. නමුත් දැන් තියෙන වාර්තාවන් අනුව දළ වශයෙන් හෙක්ටයාර පන්ලක්‍ෂ විසිපන්දහස හෝ තිස් දහසක් වගේ ප්‍රමාණයක් තමයි ගොවීන් විසින් වගා කිරීමට බලාපොරොත්තු වෙන්නේ. මේ නිෂ්පාදන ආයතන සමඟ සාකච්ඡා කිරීමේදී ඒ අය අතින් සිදුවූ වරදක්. අපි මෙවර ඒ නිසා තමයි මුළු නිෂ්පාදනයම එක සැරේට පරීක්‍ෂා කරලා නිර්දේශ ලබා දෙන්නේ නෑ. ගොවි ජනතාව ඉල්ලීමක් කරනවා ගොවි ජන සේවා මධ්‍යස්ථානවල ඉන්න කෘෂි උපදේශකවරුන්ගෙන් අහලා දැනගෙන පමණක් මේ කාබනික ඝන පොහොර, කාබනික දියර පොහොර හෝ විශේෂයෙන්ම ජෛව දියර පොහොර මිලදී ගන්න. එහෙම නැතිව මිලදී ගැනීමක් කරනවා නම් කරුණාකරලා ඒ ප්‍රමිතිගත ඒවා විතරක් ගන්න. අපි සෑම දිස්ත්‍රික්කයකටම වෙනමම මෙහෙයුම් මැදිරියක් පත් කරලා තියෙනවා. සෑම දිස්ත්‍රික්කයකම දිස්ත්‍රික් ලේකම්තුමාගේ ප්‍රධානත්වයෙන් මෙම පොහොර මෙහෙයුම් කමිටුව පත් කරලා තියෙනවා. අනිවාර්යයෙන්ම අපි චීන පොහොර නැව ගෙන්වනවා. අපි ගෙවලා තියෙන්නේ. අපි කලින් වතාවේ පැහැදිලි ටෙන්ඩර් පටිපාටිය අනුව කැඳවීමක් කරා අපේ රටට අවශ්‍ය මොන ජාතියේ පොහොරයන්ද කියන එක ගැන. මෙහාට ගැලපීමේදී ශ්‍රී ලංකා ප්‍රමිති ආයතනයත් එක්ක ඔවුන් යෝජනා කරපු ප්‍රමිතිවලට ගැටලු මතුවුණා. ඒකත් අපි සමථයකට පත්කරා. ප්‍රමිති ආයතනය පිළිගත්තා යම් යම් කාරණාවලදී විශේෂයෙන්ම ක්‍ෂුද්‍ර ජීවීන් නැති පොහොරයක් කාබනික පොහොරයක් මේ ලෝකේ කොහෙවත් නෑ. හානිදායක ක්‍ෂුද්‍ර ජීවීන් ඉන්නවාද නැද්ද කියන එක විතරයි අපිට බලන්න පුළුවන්.", "URL": "https://lankatruth.com/si/?p=130399", "Category": "පුවත්", "Parent URL": null}