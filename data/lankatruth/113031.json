{"Source": "Lankatruth", "Timestamp": "March 17, 2021", "Headline": "රටේ ආරාක්ෂාව අයාලේ – සාක්ෂි මෙන්න…", "News Content": "ජාතික ආරක්ෂාව සම්බන්ධයෙන් බව ස‍ඳහන් කර ආණ්ඩුව ගන්නා තීරණ අභ්‍යන්තර ගැටීම් නිසා අයාලයේ යන තත්වයක් උදාවී ඇති බවට කරුණු හෙලිවී තිබේ. මහජන ආරක්ෂක ඇමති සරත් වීරසේකර විසින් බුර්කාව තහනම් කිරීමේ කැබිනට් පත්‍රිකාවට අත්සන් තැබූ බව ප්‍රකාශකර තිබිණි. එහෙත් මෙයට පටහැනි මතයක් කැබිනට් ප්‍රකාශක කෙහෙලිය රඹුක්වැල්ලේ ඇමතිවරයා සහ විදේශ කටයුතු අමාත්‍යාංශයේ ලේකම් නිල වශයෙන් ප්‍රකාශයට පත්කර තිබේ. බුර්කාව තහනම් කිරීමේ යෝජනාවක් ඇති බවත් ඒ සම්බන්ධයෙන් කලබල නොවී ඉතා හොඳින් සිතා බලා කිසිදු පාර්ශ්වයකට අගතියක් නොවන ආකාරයෙන් කටයුතු කරන බව කෙහෙලිය රඹුක්වැල්ල ඇමතිවරයා ප්‍රකාශ කර ඇත. එසේම විදේශ අමාත්‍යාංශයේ ලේකම් අද්මිරාල් ජයනාත් කොළඹගේ නිල නිවේදනයක් නිකුත් කරමින් ප්‍රකාශ කර තිබෙන්නේ මෙරට තුළ බුර්කාබය හෝ නිකාබය තහනම් කිරීම සඳහා රජය තීරණයක් ගෙන නොමැති බවයි. එසේම එය හුදෙක් යෝජනාවක් පමණක් බවද ප්‍රකාශ කර තිබේ. නමුත් සරත් වීරසේක ඇමතිවරයාගේ ප්‍රකාශයක් අනුව දිනමිණ 15 වැනිදා ප්‍රධාන පුවත වශයෙන් ‘බුර්කාව තහනම්, කැබිනට් පත්‍රිකාවට ඇමති අත්සත් තබයි“ යනුවෙන් පළකර තිබිණි. එහි වැඩිදුරටත් ‘බුර්කාව තහනම් කිරීම සඳහා වන කැබිනට් පත්‍රිකාවට තමා අත්සන් තැබූ බව මහජන ආරක්ෂක අමාත්‍ය විශ්‍රාමික රියර් අද්මිරාල් ආචාර්ය සරත් වීරසේකර මහතා පවසයි. එය මෙරට ජාතික ආරක්ෂාවට ඍජුව බලපාන බව කියා සිටි ඇමති වීරසේකර මහතා එමනිසා මෙම තීරණය ගැනීමට සිදුවූ බවද කියා සිටියේය. “ යනුවෙන් පළකර තිබේ. රනිල් + මෛත්‍රි හවුල් ආණ්ඩුවේ අභ්‍යන්තර ගැටීම් නිසා මෙරට ජාතික ආරක්ෂාවට බරපතළ තර්ජන එල්ල වූ බව වර්තමාන ආණ්ඩුවට බලයට පත්වීමට පෙර එහි ප්‍රධානීන් මහජනතාව තුළ ප්‍රබල මතයක් ගොඩනැගීය. එහෙත් මේ වනවිට වර්තමාන ආණ්ඩුවේ ඇමතිවරුන් අත්සන් තබන කැබිනට් පත්‍රිකා සම්බන්ධයෙන් පවා පරස්පර විරෝධී මත ගැටුම් ඇතිවී තිබෙන බව පැහැදිලි වේ. මෙය ජාත්‍යන්තරය හමුවේ රට අපකීර්තියට පත්වීම සහ රටේ ආරක්ෂාව සම්බන්ධයෙන් බරපතළ තර්ජනයක් ඇතිකිරීමට හේතුවී ඇත.", "URL": "https://lankatruth.com/si/?p=113031", "Category": "පුවත්", "Parent URL": null}