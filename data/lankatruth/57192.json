{"Source": "Lankatruth", "Timestamp": "August 6, 2018", "Headline": "“මල්වානේ ඉඩමට ආරක්ෂකයින් යොදවන්න කිව්වේ බැසිල්”", "News Content": "මල්වාන ඉඩමට ඔප්පු ලිවූ පසු අදාළ ඉඩමට පෞද්ගලික ආරක්ෂක නිලධාරීන් යෙදවීමට බැසිල් රාජපක්ෂ මහතාගෙන් තමන්ට උපදෙස් ලැබුණේ යැයි වරලත් ගෘහනිර්මාණ ශිල්පී ජේ.ඒ. උපාලි ජයකොඩි මහතා ඉකුත් සිකුරාදා (03) ගම්පහ මහාධිකරණ විනිසුරු නිමල් රණවීර මහතා හමුවේ සාක්ෂි දෙමින් ප්‍රකාශ කර තිබේ. පැමිණිල්ල වෙනුවෙන් නියෝජ්‍ය සොලිසිටර් ජනරාල් තුසිත් මුදලිගේ මහතාගේ මෙහෙයවීම මත සාක්ෂිකරු මෙසේද ප්‍රකාශ කර ඇත. නියෝජ්‍ය සොලිසිටර් ජනරාල් තුසිත් මුදලිගේ මහතා :- කොයි කාලෙද පෞද්ගලික ආරක්ෂක නිලධාරීන් යෙදවූයේ? සාක්ෂිකරු :- 2011 වර්ෂයේ පටන්. නියෝජ්‍ය සොලිසිටර් ජනරාල් :- පෞද්ගලික ආරක්ෂක සමාගමට මුදල් ගෙව්වේ කවුද? සාක්ෂිකරු – බැසිල් රාජපක්ෂ මහතා දුන් මුදල්වලින් හා ඉඩමේ තිබූ පොල් ආදායමෙන් ගෙව්වා. 2015 වන තුරුම මෙම ආරක්ෂක සේවය තිබුණා. නියෝජ්‍ය සොලිසිටර් ජනරාල් :- පෞද්ගලික ආරක්ෂක සමාගම සමඟ ගිවිසුමක් තිබුණාද? සාක්ෂිකරු :- ගිවිසුමක් නැතත් ‘ශිෆ්ට්’ එක් මුරයකට ගෙවිය යුතු මුදලක් කියා තිබුණා. නියෝජ්‍ය සොලිසිටර් ජනරාල් :- 2010 නොවැම්බර් ඔප්පු ලීවාට පසු ඔබ කොයි ආකාරයෙන්ද මෙම ඉඩමට ආවේ ගියේ? ගෙයක් හදන්න පටන් ගත්තේ කොයි කාලෙද? සාක්ෂිකරු :- ගෙයක් හදන්න පටන් ගන්නයි ඉඩමට ආවේ. ගේ හැදීම පටන් ගත්තේ 2013 පෙබරවාරියේ. නියෝජ්‍ය සොලිසිටර් ජනරාල් :- මෙම නඩුවේ පළමු විත්තිකරු බැසිල් රාජපක්ෂ ලබාදුන් මුදල් ආරක්ෂක ගෙවීම්වලට භාවිත කළාද? කොයි ආකාරයෙන්ද මුදල් දුන්නේ? සාක්ෂිකරු :- බැසිල් රාජපක්ෂ මහතා එවපු මුදල්වලින් තමයි ගෙව්වේ. මගේ කාර්යාලයට මුදල් එව්වා. අවශ්‍යතා අනුව ගෙවීම් කළා. නියෝජ්‍ය සොලිසිටර් ජනරාල් :- ඔබ විසින් සිද්ධියට අදාළ මල්වාන ඉඩමේ ඔප්පු ලිවීම ගැන සාක්ෂි දුන්නා. ඒ ඔප්පුව ලිවීමට කලින් මෙම නඩුවේ පළමු විත්තිකාර බැසිල් රාජපක්ෂ ඔබට උපදෙස් දුන්නාද? සාක්ෂිකරු :- ඔව්. මෙම ඉඩම තිරුකුමාර් නඩේසන් මහතා නමට ගත් බවත් කීවා. නියෝජ්‍ය සොලිසිටර් ජනරාල් :- මේ නඩුවේ දෙවැනි විත්තිකරු නමින් ඉඩම මිලදී ගත්තේ කවුරු කියාද කීවේ? සාක්ෂිකරු :- එහෙම විශේෂයක් කීවේ නැහැ. නියෝජ්‍ය සොලිසිටර් ජනරාල් :- ගෘහනිර්මාණ ශිල්පියෙක් හැටියට ඔබේ හැකියාවන්වලින් මෙම නිවෙස හදන්න කීවාද? සාක්ෂිකරු :- ඔව්. බැසිල් රාජපක්ෂ මහතා නිවෙසට අදාළ කාමර ආදී වශයෙන් තොරතුරු කීවා. සාලයක්, කාමර දෙකක්, සේවක කාමරය, කාය සංවර්ධන කාමරයක්, පිහිනුම් තටාකයක් ආදී වශයෙන් සැලැස්ම ඇඳ බැසිල් රාජපක්ෂ මහතාට දුන්නා. නියෝජ්‍ය සොලිසිටර් ජනරාල් :- ඔබගේ ගෘහනිර්මාණ ශිල්පය අනුව පළමු විත්තිකරු බැසිල් රාජපක්ෂ මහතාගෙන් ගාස්තුවක් අය කළාද? සාක්ෂිකරු :- නැත. ගාස්තුවක් අය නොකළේ මගේ හිතවත් අයගෙන් හා පන්සල් වැනි පොදු කටයුතුවලදීද මම මුදල් ගන්නේ නැහැ. නියෝජ්‍ය සොලිස්ටර් ජනරාල් :- ඔය මල්වාන ඉඩම හැර පළමු විත්තිකරුගේ තවත් ඉඩම්වල කටයුතු කර තිබෙනවාද? සාක්ෂිකරු :- ඔව්. ඩී.ඒ. රාජපක්ෂ අනුස්මරණ ගොඩනැඟිල්ල සහ මිරිහාන ප්‍රදේශයේ බැසිල් රාජපක්ෂ මහතාගේ නිවෙසක් ඉදිකිරීමට. නියෝජ්‍ය සොලිසිටර් ජනරාල් :- ගිය වතාවේ ඔබ සාක්ෂි දෙමින් CIC සමාගමේ ගොවිපළක් ඔය කියන ඉඩමේ පවත්වාගෙන ගියා කියා. එය ආරම්භ කළේ කවදාද? සාක්ෂිකරු :- 2011දී මුල් කාලයේදී නිවෙස හැදීමට මුල්ගල තැබීමට පෙරයි. නියෝජ්‍ය සොලිසිටර් ජනරාල් :- ඉඩමේ මොන වගාවන්ද CIC සමාගම කළේ? සාක්ෂිකරු :- සත්ත්ව ගොවිපොළක්. හරක්, එළුවන්, තණකොළ, ඕකිඩ් මල්, එළවළු, ගස්ලබු ආදියයි. ඉඩම අක්කර 16ක්. නියෝජ්‍ය සොලිසිටර් ජනරාල් :- මල්වාන ඉඩමේ නව නිවෙස හැදීමට මෙම නඩුවේ පළමුවැනි විත්තිකරුගෙන් ඔබට උපදෙස් ලැබුණාද? අදාළ කොන්ත්‍රාත්කරු තෝරා ගත්තේ ඔබද? සාක්ෂිකරු :- ඔව්. උපුල් රාමවික්‍රම යන අය මම තෝරා ගත්තා. මගේ ගෘහ නිර්මාණ දෙකක්ම ඔහු සාර්ථකව නිම කළා. ඔහුගේ කාර්යාලයද බියගම තිබුණා. නියෝජ්‍ය සොලිසිටර් ජනරාල් :- රාමවික්‍රම කොන්ත්‍රාත්කරු සමඟ මෙම නිවෙස ඉදිකිරීම ගැන ගිවිසුමක් තිබුණාද? මේ නිවෙස හැදීමට යන මුදල ගැන නඩුවේ පළමු විත්තිකරු සමඟ සාකච්ඡා කළාද? සාක්ෂිකරු :- කොන්ත්‍රාත්කරු විසින් ලබාදී තිබුණා. ‘රේට්’ ගණන් සඳහන් සවිස්තර පත්‍රිකා. එසේම කරන ලද වැඩවල බිල්පත් ඉදිරිපත් කළා. නිවෙස සෑදීමට යන මුදල ගැන මුලදී සාකච්ඡා කළා. වරින් වර යන මුදල ගැනද සාකච්ඡා කළා. නියෝජ්‍ය සොලිසිටර් ජනරාල් :- නිවෙසක් හැදීමට යන වියදම ගැන ඔබේ වෘත්තියට අදාළද? නිවාස හැදීම ගැන පළපුරුද්ද පළමු විත්තිකරුට දැන්වූවාද? සාක්ෂිකරු :- ඔව්. සම්පූර්ණයෙන් දන්වා තිබුණේ නැහැ. උප කොන්ත්‍රාත්කරුවන්ට ගෙවන මුදලද දැනුවත් කළා. නියෝජ්‍ය සොලිසිටර් ජනරාල් :- නව නිවෙස හැදීම ආරම්භ කළේ කවදාද? නිවෙස හැදීම ආරම්භ කිරීමේ දිනය තීරණය කළේ කවුද? සාක්ෂිකරු :- මට Fax පණිවුඩයක් එවා තිබුණා. නියෝජ්‍ය සොලිසිටර් ජනරාල් :- ඔබ පළමුවැනි විත්තිකරු සමඟ සාකච්ඡා කළාද? සාක්ෂිකරු :- ඔව්. විශේෂ මතකයක් නැහැ. බැසිල් රාජපක්ෂ මහතා දුරකථන ඇමැතුමක් දුන්නා මතකයි. නියෝජ්‍ය සොලිසිටර් ජනරාල් :- නව නිවෙසට මුල්ගල තබන්න කවුද සහභාගි වූයේ. සාක්ෂිකරු :- බැසිල් රාජපක්ෂ මහතාගේ බිරිය පුෂ්පා රාජපක්ෂ මහත්මියයි. නියෝජ්‍ය සොලිසිටර් ජනරාල් :- මුල්ගල තබන තැන තව කවුද හිටියේ. සාක්ෂිකරු :- තාක්ෂණ නිලධාරීන්, කොන්ත්‍රාත්කරු, CIC ආයතනයේ අය. වත්තේ වැඩ කළ අය. ආරක්ෂක නිලධාරීන්. නියෝජ්‍ය සොලිසිටර් ජනරාල් :- පළමු විත්තිකරුගේ බිරිය මුල්ගල තැබීමට එන බව ඔබට දැන්වූවේ කවුද? සාක්ෂිකරු :- මට මතක නැහැ. නියෝජ්‍ය සොලිසිටර් ජනරාල් :- ඔබ සාක්ෂි දෙමින් කීවා පළමු විත්තිකරු බැසිල් රාජපක්ෂ යන අය වසර 25ක සිට දන්නවා කියා ඔහුගේ බිරියත් දන්නවාද? සාක්ෂිකරු :- ඇය ගැනත් කලක සිට දන්නවා. බැසිල් රාජපක්ෂ මහතාගේ කාර්යාලයේදී දැක තිබෙනවා. නියෝජ්‍ය සොලිසිටර් ජනරාල් :- මල්වාන ඉඩමේ ගේ හදන විට පළමු විත්තිකරුගේ බිරිය කළේ මොනවාද? සාක්ෂිකරු :- ඇය මුල්ගල තැබුවා. නැකැත් වේලාවට එය කළා. මෙම අවස්ථාවේ නියෝජ්‍ය සොලිසිටර් ජනරාල් තුසිත් මුදලිගේ මහතා සාක්ෂිකරු විසින් ලබාගත් දුරකථන ඇමැතුම් හා ඔහුට ලැබුණු දුරකථන ඇමැතුම් පිළිබඳ ලේඛනයක් අධිකරණයට ඉදිරිපත් කරයි. ජනාධිපති නීතිඥ ගාමිණී මාරපන, සාලිය පීරිස්, නලින් මාරපන යන නීතිඥවරු එයට විරෝධය දක්වති. මහාධිකරණ විනිසුරු නිමල් රණවීර මහතා දෙපාර්ශ්වයේම කරුණු අවධානයට ලක් කොට විත්ති පාර්ශ්වයේ විරෝධය ප්‍රතික්ෂේප කළේය. වැඩිදුර විභාගය ඔක්තෝබර් 12 දින කල් තැබිණි. විත්තිකරුවන් වන බැසිල් රාජපක්ෂ, තිරු කුමාර් නඩේෂන්, යන අය වෙනුවන් ජනාධිපති නීතිඥ ගාමිණී මාරපන, සාලිය පීරිස්, නලින් මාරපන, පී.ඒ. වීරරත්න ඇතුළු නීතිඥ මණ්ඩලයක් පෙනී සිටියහ.", "URL": "https://lankatruth.com/si/?p=57192", "Category": "පුවත්", "Parent URL": null}