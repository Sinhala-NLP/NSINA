{"Source": "Lankatruth", "Timestamp": "June 26, 2018", "Headline": "EPF බැඳුම්කර ආයෝජන ගැන විශ්වවිද්‍යාල ආචාර්යවරු පරීක්ෂණයක් ඉල්ලති", "News Content": "අර්ථසාධක අරමුදල අවභාවිත කරමින් විශ්වවිද්‍යාල ප්‍රතිපාදන කොමිෂන් සභාව බැදුම්කරවල මුදල් ආයෝජනය කිරීම සම්බන්ධයෙන් ස්වාධීන පරීක්ෂණයක් සිදුකළ යුතු යැයි විශ්වවිද්‍යාල ආචාර්ය සමිති සම්මේලනය මාධ්‍ය හමුවක් පවත්වමින් සඳහන් කරයි. ඉහළ බැලපෑමක් මත විශ්වවිද්‍යාල ප්‍රතිපාදන කොමිෂන් සභාව බැදුම්කරවල මුදල් ආයෝජනය කිරීම නිසා මේ වනවිට රුපියල් මිලියන 146ක පමණ පාඩුවක් සිදුවී ඇති බවට වාර්තාවන බවද විශ්වවිද්‍යාල ආචාර්ය සමිති සම්මේලනයේ සභාපති මහාචාර්ය කේ.කේ.අයි.යු. අරුණ කුමාර මහතා සඳහන් කරයි. පර්පචුවල් ට්‍රෙෂරීස් සමාගම හරහා බැදුම්කරවල ආයෝජනය කිරීමට විශ්ව විද්‍යාල ප්‍රතිපාදන කොමිෂන් සභාව කටයුතු කිරීම පිළිබඳව බරපතල සැකසංකා මතුවන බවද කොළඹ විශ්වවිද්‍යාලයේ පීඨ සංගම් ශාලාවේදී ඊයේ (25) පැවති එම ප්‍රවෘත්ති සකච්ඡාවකදී සභාපතිවරයා සඳහන් කර තිබේ. එම ප්‍රවෘත්ති සාකච්ඡාවේදී අදහස් දැක්වු විශ්වවිද්‍යාල ආචාර්ය සමිති සම්මේලනයේ ලේකම් මහාචාර්ය අර්ජුන පරාක්‍රම මහතා සඳහන් කර ඇත්තේ “විශ්වවිද්‍යාල ප්‍රතිපාදන කොමිෂන් සභාව රුපියල් මිලියන 880ක් යොදවා ජාතික ඉතිරි කිරීමේ බැංකුව හරහා පර්පචුවල් සමාගමෙන් බැදුම්කරවල ආයෝජනය කර තිබෙනවා. මේ ගනුදෙනුව බරපතල සැක සංකා පළ කරන්නක්. පර්පචුවල් සමාගම හැර වෙනත් සමාගමක මේ මුදල් ආයෝජනය කළේ නම් අඩු මිලකට බඳුම්කර මිලදී ගත හැකිව තිබුණා. ඒ නිසාම විශාල මුදලක් විශ්වවිද්‍යාල ප්‍රතිපාදන කොමිෂන් සභාව පාඩු ලබා තිබෙනවා.” යනුවෙනි.", "URL": "https://lankatruth.com/si/?p=55237", "Category": "පුවත්", "Parent URL": null}