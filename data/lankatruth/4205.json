{"Source": "Lankatruth", "Timestamp": "September 18, 2012", "Headline": "නැගෙනහිර මහ ඇමති දිවුරුම් දෙයි", "News Content": "නැගෙනහිර පළාත් සභාවේ බලය පිහිටුවීම සම්බන්ධයෙන් සහ මහඇමතිවරයා පත්කිරීම් සම්බන්ධයෙන් දැඩි ආන්දොලනයක් තිබූ නමුත් මේ වනවිට එම පළාත් සභාවට අදාලව මහ ඇමතිවරයෙකු අද (18) දිවුරුම් දී ඇතැයි වාර්තාවේ. මෙසේ දිවුරුම්දී ඇත්තේ සැප්තැම්බර් 8 වැනි දාපැවති පළාත් සභා මැතිවරණයට ශ්‍රී ලංකා නිදහස් පක්ෂය නියෝජනය කරමින් එක්සත් ජනතා නිදහස් සන්ධානයෙන් ත්‍රීකුණාමලය දිස්ත්‍රික්කයට තරඟවැද තෙවෙනි තැනට මනාප ලබා ගත් අබ්දුල් මජීඩ් මෙහොමඩ් නජීබ් මහතාය. ඔහු නැගෙනහිර මහා ඇමැතිවරයා වශයෙන් අරලියගහ මැදුරේදී ජනපති මහින්ද රාජපක්ෂ මහතා ඉදිරියේ දිවුරුම් දුන් බව ජනාධිපති මාධ්‍ය සම්බන්ධීකරණ ලේකම් විජයානන්ද හේරත් මහතා ප්‍රකාශ කරයි. නජීබ් මහතා ශ්‍රී ලංකා නිදහස් පක්ෂයේ මූතූර් සංවිධායකවරයා වන අතර 2004 දී පාර්ලිමේන්තු මන්ත්‍රීවරයෙක් විය. 2006 දී පළාත් පාලන හා සමූපකාර නියෝජ්‍ය ඇමැති විය. 2010 දී පාර්ලිමේන්තු මැතිවරණයෙන් පරාජයට පත්විය. ඔහුගේ පියා වූ නජීබ් මජීඩ් මහතා 1970 සිරිමා බණ්ඩාරනායක රජයේ ප්‍රවෘත්ති හා ගුවන් විදුලි ඇමැති විය.", "URL": "https://lankatruth.com/si/?p=4205", "Category": "පුවත්", "Parent URL": null}