{"Source": "Lankatruth", "Timestamp": "September 18, 2018", "Headline": "පුත්තලම ප්‍රාදේශීය සභාවේ සභාපති නඩුව අවසන් වනතුරු රක්ෂිත බන්ධනාගාරයට", "News Content": "මදුරන්කුලිය ප්‍රදේශයේදී වෙඩි තබා 16 හැවිරිදි තරුණයෙකු ඝාතනය කිරීම සම්බන්ධයෙන් අධිචෝදනා එල්ල වී සිටින එක්සත් ජාතික පක්ෂයට බලය හිමි පුත්තලම ප්‍රාදේශීය සභාවේ වත්මන් සභාපති අංජන සඳරුවන් අදාළ නඩුව විභාග කර අවසන් වනතුරු රක්ෂිත බන්ධනාගාර ගත කරන ලෙස පුත්තලම මහාධිකරණ විනිසුරු ආදිත්‍ය කාන්ත මද්දුමපටබැඳිගේ මහතා ඊයේ (17) නියෝග කර තිබේ. 2010 ජනවාරි මස 10 වැනිදා පුත්තලම මදුරන්කුලියේදී වෙඩි තබා පුද්ගලයකු ඝාතනය කිරීම සම්බන්ධයෙන් අංජන සඳරුවන් ඇතුළු සිවුදෙනකුට එරෙහිව නීතිපතිවරයා විසින් පුත්තලම මහාධිකරණය හමුවේ අධිචෝදනා ගොනුකර ඇත. මෙම වෙඩි තැබීමෙන් ආණමඩුව – තෝනිගල පදංචිකරුවකු වූ ජයසිංහ ආරච්චිගේ අනුර සමන් කුමාර යන අය ජීවිතක්ෂයට පත්විය. එම නඩුව විභාග කරන ලද පුත්තලම මහාධිකරණ විනිසුරුවරයා තීන්දුව ප්‍රකාශ කිරීම මෙම මස 17 වැනිදාට නියම කර තිබිණි. විත්තිකරුවන්ට රටින් පිටවීමේ තහනම් නියෝගයක්ද මහාධිකරණය විසින් නිකුත් කර තිබිණි. එසේ තිබියදී අධිකරණ නියෝග නොතකමින් ඉන්දුනීසියාව බලා යෑමට පැමිණි අවස්ථාවේදී ආගමන විගමන නිලධාරීන් විසින් පුත්තලම ප්‍රාදේශීය සභාවේ සභාපති අංජන සඳරුවන් යන අයව පසුගිය 10 වැනිදා බණ්ඩාරනායක ගුවන් තොටුපොළේදී අත්අඩංගුවට ගැනීමට අපරාධ පරීක්ෂණ දෙපාර්තමේන්තුව කටයුතු කරන ලදී. ඊයේ පුත්තලම මහාධිකරණය හමුවේ මෙම නඩුව කැඳවූ අවස්ථාවේදී ප්‍රධාන විත්තිකරු ඇතුළු සෙසු විත්තිකරුවන් තිදෙනා අධිකරණය හමුවේ පෙනී සිටියහ. මේ අවස්ථාවේදී අධිකරණය ඇමතූ පැමිණිල්ල වෙනුවෙන් පෙනී සිටි රජයේ නීතිඥ අග්බෝ පණ්ඩිතරත්න මහතා කියා සිටියේ ප්‍රධාන විත්තිකරු අධිකරණ නියෝග නොතකමින් රටින් පිටවීමට උත්සාහ කර ඇති බවයි. රජයේ අධිනීතිඥවරයා විසින් කරන ලද කරුණු දැක්වීම සැලකිල්ලට ගත් මහාධිකරණ විනිසුරුවරයා ප්‍රධාන විත්තිකරු වන වත්මන් පුත්තලම ප්‍රාදේශීය සභාවේ සභාපති අංජන සඳරුවන් යන අයව නඩුව විභාග කර අවසන් වනතුරු රක්‍ෂිත බන්ධනාගාර ගත කිරීමට නියෝග කරන ලදී. ලබන 25 වැනිදා මෙම නඩුව නැවත කැඳවීමට නියමිතය.", "URL": "https://lankatruth.com/si/?p=59541", "Category": "පුවත්", "Parent URL": null}