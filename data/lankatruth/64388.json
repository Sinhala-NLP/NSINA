{"Source": "Lankatruth", "Timestamp": "November 29, 2018", "Headline": "තරුණ කලාකරුවෝ ගම්මන්පිලගෙන්, දුමින්දගෙන් සම්මාන ගැනීම ප්‍රතික්ෂේප කරති", "News Content": "පසුගිය 28 වැනි දා නෙළුම් පොකුණ රඟහලේදී පැවැත්වූ 40 වැනි යෞවන සම්මාන උළෙලේ දී සම්මානයට පාත‍්‍ර වූ යොවුන් නිර්මාණකරුවන් දෙදෙනෙකු එම සම්මාන උළෙලේ ප්‍රධාන ආරාධිත අමුත්තන් ලෙස සහභාගී වී සිටි උදය ගම්මන්පිල සහ දුමින්ද දිසානායක යන දේශපාලනඥයන් අතින් සම්මාන ලබා ගැනීම ප‍්‍රතික්ෂේප කර තිබේ. එම රාජ්‍ය නාට්‍ය උළෙලේ හොඳම කෙටිනාට්‍ය වෙනුවෙන් සම්මානයට පාත‍්‍ර වූයේ කසුන් චතුරංග නාට්‍යකරුවාය. එහි සම්මාන ප‍්‍රදානය වෙනුවෙන් දුමින්ද දිසානායක සහ උදය ගම්මන්පිල යන දේශපාලනඥයන් සහභාගි වී සිටි අතර සුරීන් චාමිකර සහ කසුන් චතුරංග නම් මේ කලාකරුවන් දෙදෙනා දේශපාලඥයින් දෙදෙනා අතින් සිය සම්මානය ලබා ගැනීම ප‍්‍රතික්ෂේප කරමින් එක් අයෙක් ශ්‍රියන්ත මෙන්ඩිස් මහතා අතිනුත් අනෙක් කලාකරුවා, සම්මානය වේදිකාවට රැගෙන ආ අය අතිනුත් එය ලබාගෙන තිබේ. මේ සම්බන්ධයෙන් යොවුන් කලාකරු කසුන් චතුරංග සමාජජාල වෙත පවසා ඇත්තේ සිය නාට්‍යවලින් ජාතිවාදය වැනි මිනිස්කමට නිගරුවන දේට විරුද්ධව නිර්මාණ කර තමන් ජාතිවාදය අවුස්සාලන දේශපාලකයන්ගෙන් සම්මාන ලබාගැනීම ලැජ්ජාසහගත බැවින් මෙලෙස කටයුතු කළ බවයි. රට මේ මොහොතේ පත්ව ඇති අවලස්සන තත්වයට දේශපාලකයන්ගේ දායකත්වය ඔහු වැඩිදුරටත් විවේචනය කර තිබේ.", "URL": "https://lankatruth.com/si/?p=64388", "Category": "කලා පුවත්", "Parent URL": null}