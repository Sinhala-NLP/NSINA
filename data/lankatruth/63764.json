{"Source": "Lankatruth", "Timestamp": "November 21, 2018", "Headline": "කුමන්ත්‍රණ ආණ්ඩුවේ මන්ත්‍රීවරු පාර්ලිමේන්තුවට සිදු කළ අලාභ ගණන් බලයි", "News Content": "පසුගිය දිනවල විශේෂයෙන් මහින්ද – මෛත්‍රී කුමන්ත්‍රණ ආණ්ඩුවේ මන්ත්‍රීවරු පාර්ලිමේන්තුවේ සභා ගැබේ දේපලවලට අලාභහානි කළ අතර එම දේපළ විනාශය සම්බන්ධයෙන් තක්සේරු කටයුතු අද (21) දිනයේ සිදු කිරිමට නියමිත බව වාර්තා වේ. පාර්ලිමේන්තුවේ පසුගියදා ඇති වූ එම නොසන්සුන්කාරි තත්ත්වය හේතුවෙන් දේපල හානි සිදුව ඇති අතර විශේෂයෙන් පාර්ලිමේන්තුවේ මයික්‍රෆෝන පද්ධතියට දැඩි අලාභහානි සිදුව තිබිණි. ඒ අනුව හානි වූ දේපල කඩිනමින් යථා තත්ත්වයට පත් කිරිමට පියවර ගැනීම සඳහා මෙම අලාභහානි තක්සේරුව සිදු කිරීමට නියමිතය. මෛත්‍රීපාල සිරිසේන ජනාධිපතිවරයා විසින් ප්‍රජාතන්ත්‍රවිරෝධී ලෙසත් සදාචාරසම්පන්න නොවන ලෙසත් මහින්ද රාජපක්ෂ මහතාව අගමැති ධුරයට පත් කරමින් දියත් කළ කුමන්ත්‍රණයේ ප්‍රතිඵලයක් ලෙස මෙලෙස පසුගිය දින කිහිපයේම පාර්ලිමේන්තුවේ මන්ත්‍රීවරු අතර නොසන්සුන්තා ඇති වූ අතර එහිදී ජොන්ස්ටන් ප්‍රනාන්දු, ප්‍රසන්න රණවීර, වෛද්‍ය සුධර්ෂණී ප්‍රනාන්දු පුල්ලේ, විමල් වීරවංස, ගාමිණි ලොකුගේ, අරුන්දික ප්‍රනාන්දු, මහින්දානන්ද අලුත්ගමගේ ඇතුළු මන්ත්‍රීවරු රැසක් කතානායක අසුන අසළට පැමිණ එහි තිබූ දේපළවලට හානි සිදු කරන අයුරු මාධ්‍ය ඔස්සේ මුළු රටටත් ජාත්‍යන්තරයටත් දැක ගන්නට හැකිවිය.", "URL": "https://lankatruth.com/si/?p=63764", "Category": "පුවත්", "Parent URL": null}