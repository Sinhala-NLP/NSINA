{"Source": "Lankatruth", "Timestamp": "May 6, 2019", "Headline": "ජනතාව කුපිත කරවන බොරු කතා පැතිරවූ පොහොට්ටු මන්ත්‍රී පියල් නිශාන්ත CIDයට කැඳවයි", "News Content": "පාස්කු ඉරිදා ප්‍රහාරයෙන් පසු ජනතාව කුපිත කරවන අන්දමේ බොරු තොරතුරු ප්‍රසිද්ධ මාධ්‍ය ආයතනයක සජීවී වැඩසටහනකදී ප්‍රකාශ කළ පොහොට්ටු පක්ෂයේ මන්ත්‍රී පියල් නිශාන්ත මහතාව අද (06) අපරාධ පරීක්ෂණ දෙපාර්තමේන්තුව වෙත කැඳවා ඇතැයි වාර්තා වේ. ඒ අනුව අද පෙරවරු 10.30ට පමණ එම මන්ත්‍රීවරයා අපරාධ පරීක්ෂණ දෙපාර්තමේන්තුව වෙත පැමිණ තිබේ. කල්මුණේ – සයින්දමරුදු ප්‍රදේශයේ පසුගිය 26වනදා රාත්‍රියේ සිදුවූ ගැටුම්වලදී ආරක්ෂක හමුදා සාමාජිකයින් 11ස් දෙනෙකු මරණයට පත්ව ඇතැයි පොහොට්ටු පක්ෂය නියෝජනය කරන එජනිස පාර්ලිමේන්තු මන්ත්‍රී පියල් නිශාන්ත මහතා, ස්වර්ණවාහිනී නාලිකාව සමග සජීවී වැඩසටහනකට එක්වෙමින් එදිනම රාත්‍රියේ ප්‍රකාශ කර තිබිණි. ඒ අනුව මේ වනවිට මන්ත්‍රීවරයා විසින් අසත්‍ය ප්‍රකාශයක් සිදුකිරීම සම්බන්ධයෙන් සිදුකරන විමර්ශනයට අදාළව අපරාධ පරීක්ෂණ දෙපාර්තමේන්තුව ඔහුගෙන් ප්‍රකාශ සටහන් කර ගනිමින් පවතින බව වාර්තා වේ.", "URL": "https://lankatruth.com/si/?p=73430", "Category": "පුවත්", "Parent URL": null}