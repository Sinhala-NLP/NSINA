{"Source": "Lankatruth", "Timestamp": "July 18, 2018", "Headline": "මහින්දානන්දගේ නඩුව නව විනිසුරු යටතේ ඔක්තොම්බරයේ කැඳවයි", "News Content": "මුදල් විශුද්ධිකරණය වැලැක්වීමේ පණත යටතේ හිටපු ක්‍රීඩා ඇමති සහ ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව නීතිපතිවරයා විසින් ගොනුකර තිබෙන නඩුව ඔක්තොම්බර් මස 10 වැනිදා විභාගයට ගන්නා ලෙස කොළඹ මහාධිකරණ විනිසුරු සම්පත් අබේකෝන් මහතා ඊයේ(17) නියෝග කර තිබේ. පසුගිය මහින්ද රාජපක්ෂ රජයේ ඇමතිවරයෙකු වශයෙන් කටයුතු කරමින් සිටියදී අයථා ආකාරයෙන් උපයාගත් රුපියල් මිලියන 27ක මුදලක් වැයකොට කොළඹ කින්සි පාරේ සුකෝපභෝගී නිවසක් මිලදී ගැනීම මගින් මුදල් විශුද්ධීකරණය වැළැක්වීමේ පනත යටතේ වරදක් කරනු ලැබ ඇතැයි චෝදනා කරමින් නීතිපතිවරයා මෙම නඩුව පවරා තිබේ. කොළඹ මහාධිකරණ විනිසුරු ගිහාන් කුලතුංග මහතා නොමැති විනිසුරු මඬුල්ලක් හමුවේ මෙම නඩුව විභාගයට ගන්නා මෙන් ඉකුත් නඩු විභාගයේදී අභියාචනාධිකරණයෙන් නියම කෙරුණු අතර අනතුරුව එම නඩුව විනිසුරු සම්පත් අබේකෝන් මහතා ඉදිරියේ ඔක්තොම්බර් මස 10 වැනිදා විභාගයට ගැනීම නියම කර තිබේ. එදිනට සාක්ෂි දීම සඳහා අධිකරණය හමුවේ පෙනී සිටින ලෙස ද සාක්ෂිකරුවන්ට නියෝග කර තිබේ.", "URL": "https://lankatruth.com/si/?p=56341", "Category": "පුවත්", "Parent URL": null}