{"Source": "Lankatruth", "Timestamp": "June 17, 2018", "Headline": "ගුවන් හමුදා ඉතිහාසයේ පළමු නියමුවරියෝ පුහුණුවීම් අරඹති", "News Content": "ශ්‍රී ලංකා ගුවන් හමුදා ඉතිහාසයේ ගුවන් නියමුවරියන් ලෙස එක්වූ පළමු ආධුනික කණ්ඩායම සිය පුහුණුවීම් ආරම්භ කර ඇතැයි තොරතුරු වාර්තා වේ. වයස අවුරුදු 20 හා 21 පසුවන ආධුනික නියමුවරියන් සිව් දෙනෙකු මෙම කණ්ඩායමට අයත්වන අතර මේ වන විට ඔවුන් ත්‍රිකුණාමල චීන වරාය ගුවන් හමුදා කඳවුරේ අංක 1 පියාසර පුහුණු පක්ෂාංග ඒකකයේ පුහුණුවීම් සිදුකරයි. 2017 වසරේ ජූලි මාසයේ ආධුනික නියමුවරියන් ලෙස ගුවන් හමුදාවට එක්වූ මහනුවර පුෂ්පදාන බාලිකා විද්‍යාලයේ ඉගෙනුම ලැබූ පවිත්‍රා ගුණරත්න, ගම්පහ රත්නාවලි බාලිකා විද්‍යාලයේ ඉගෙනුම ලැබූ රංගනා වීරවර්ධන, පියුමි ජයරත්න සහ මාතර සුජාතා විද්‍යාලයෙන් අධ්‍යාපන හැදෑරු ජයනි තත්සරණි හේවාවිතාරණ මෙම කණ්ඩායම වන අතර ඔවුන් මේ වන විට මූලික පුහුණු පාඨමාලාව අවසන් කර තිබේ. පුහුණු පාඨමාලා සියල්ල අවසන් කළ පසු ගුවන ජයගත් පළමු ශ්‍රී ලාංකික නියමුවරියන් ලෙස ඔවුන් ඉතිහාසගත වේ.", "URL": "https://lankatruth.com/si/?p=54527", "Category": "පුවත්", "Parent URL": null}