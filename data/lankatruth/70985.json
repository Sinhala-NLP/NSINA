{"Source": "Lankatruth", "Timestamp": "March 24, 2019", "Headline": "ලක්ෂ 26 කගේ EPF මුදලින් රනිල් සූදුවක", "News Content": "ලක්ෂ 26ක් වූ සේවා නියුක්තිකයන්ගේ සේවක අර්ථසාධක අරමුදලේ රුපියල් කෝටි දෙලක්ෂ හය දහස(රු. කෝටි 2,06,000) ක පමණ මුදල් කොළඹ කොටස් වෙළඳපලට මුදාහැරීම සඳහා රනිල් වික්‍රමසිංහ අගමැතිවරයා ප්‍රමුඛ ආණ්ඩුව කටයුතු කරමින් තිබේ. මෙම උත්සාහය මුළුමනින්ම පරාජය කර අරමුදලේ සුරක්ෂිතභාවය තහවුරු කරන බව වෘත්තීය සමිති අවධාරණය කරයි. මෙම මුදල් කොටස් වෙළඳපොළට යොදවන බව පසුගිය 20 වැනි බදාදා අගමැතිවරයා ප්‍රසිද්ධ රැස්වීමකදී ප්‍රකාශ කර තිබිණි. මෙයින් කැළඹීමට පත් වෘත්තීය සමිති නියෝජිතයෝ පසුදාම(21) මහබැංකු අධිපතිවරයා ඇතුළු වගකිවයුතු බලධාරීන් හමුවේ මීට විරෝධය ප්‍රකාශ කළහ. මෙම අවස්ථාවට එක්වූ අන්තර් සමාගම් සේවක සංගමයේ සභාපති, වසන්ත සමරසිංහ මහතා ප්‍රකාශ කළේ 2017 වර්ශය අවසන් වනවිට යොදවා තිබූ රුපියල් කෝටි 9,088ක කොටස්වල සැබෑ අගය 2018 අවසානයේදී රුපියල් කෝටි 7,485ක් දක්වා බිදවැටී ඇති බවය. එමෙන්ම මහබැංකු වාර්තාවල සඳහන් වී ඇත්තේ, 2016 දී රුපියල් කෝටි 471ක් වී තිබූ ආයෝජන ආදායම 2017 දී රුපියල් කෝටි 299ක් දක්වා පහත වැටී ඇතිබවය. අර්ථසාධක අරමුදල අහෝසිකර එම ගිනුම් හිමියන්ට දායක විශ්‍රාම වැටුපක් ලබාදීමට පසුගිය රාජපක්ෂ පාලන සමයේ දරන ලද උත්සාහයට දැවැන්ත සේවක විරෝධයක් ඇතිවූ අතර, ආරක්ෂක හමුදා යොදවා එය මර්ධනය කිරීමේදී කටුනායක නිදහස් වෙළෙද කලාපයේ රොෂේන් චානක ජීවිතක්ෂයට පත්විය. පසුව මේ දක්වා විවිධ අවස්ථාවලදී මෙම මුදල් ඉතා සුළු වශයෙන් කොටස් වෙළඳපොළට යෙදවීමට මීට පෙර සූදානම් වුවද, සාකච්ඡා මට්ටමේදී වෘත්තීය සමිතිවල විරෝධය එල්ලවීමෙන් හකුලා ගනු ලැබිණි. අගමැතිවරයාගේ ප්‍රකාශයෙන් පසු දිනම වෘත්තීය සමිති නියෝජිතයෝ විශාල පිරිසක් මහබැංකු අධිපතිවරයා ඇතුලු බලධාරීන්ට විරෝධය දැක්වූහ. ජාතික වෘත්තිය සමිති මධ්‍යස්ථානය නියෝජනය කරමින් වසන්ත සමරසිංහ, හාම්පුතුන්ගේ සංගමයේ නියෝජිතයෙක්, කම්කරු උපදේශක සභාවට අයත් සියලුම වෘත්තීය සමිති එම සාකච්ඡාවට සහභාගීවී ඇත.අර්ථසාධක අරමුදල සුරක්ෂිත කිරීමේ සම්පූර්ණ වගකීම ශ්‍රී ලංකා මහබැංකුවට පැවරී ඇතිබව මෙහිදී වෘත්තීය සමිති නියෝජිතයන් අවධාරණය කර ඇත. ලංකා ඉරිදා සංග්‍රය", "URL": "https://lankatruth.com/si/?p=70985", "Category": "පුවත්", "Parent URL": null}