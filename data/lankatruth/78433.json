{"Source": "Lankatruth", "Timestamp": "July 31, 2019", "Headline": "බැසිල්ට එරෙහි ලිත් නඩුව විභාගයට ගන්නා විනිසුරු තීන්දු කිරීම සැප්තැම්බර් 27ට කල්යයි", "News Content": "පසුගිය ජනාධිපතිවරණ සමයේ ජනාධිපතිවරණ අපේක්ෂක මහින්ද රාජපක්ෂ මහතාගේ රුව ඇතුළත් ලිත් ලක්ෂ පනහක්, දිවිනැගුම අරමුදලට අයත් රුපියල් දෙකෝටි අනූ හතර ලක්ෂයක් වියදම් කොට මුද්‍රණය කර බෙදාහැර ඇතැයි ආර්ථික සංවර්ධන අමාත්‍යවරයා ලෙස කටයුතු කළ බැසිල් රාජපක්ෂ මහතාට එරෙහිව පවතින නඩුව, විනිසුරු ගිහාන් කුලතුංග හමුවේ විභාගයට නොගන්නැයි ඉල්ලා ගොනුකර ඇති පෙත්සමේ තීන්දුව සැප්තැම්බර් මස 27 වැනිදා ප්‍රකාශයට පත් කරන බව අභියාචනාධිකරණය තීන්දු කර ඇත. බැසිල් රාජපක්ෂ මහතා විසින් ගොනුකර ඇති මෙම පෙත්සම අද(31) ශිරාන් ගුණරත්න සහ මහින්ද සමයවර්ධන යන විනිසුරු මඬුල්ල හමුවේ කැඳවා තිබණි. සිල් රෙදි නඩුවේ තීන්දුව ලබාදීමේදී විනිසුරු ගිහාන් කුලතුංග මහතා පසුගිය රජයේ ක්‍රියාකලාපය විවේචනය කර ඇති බැවින් මෙම නඩුවේ තීන්දුව ලබාදීමේ දී තමාට අගතියක් සිදුවනු ඇතැයි පෙත්සම්කාර බැසිල් රාජපක්ෂ මහතා අභියාචනාධිකරණය හමුවේ ප්‍රකාශ කර ඇත. මේ හේතුවෙන් ගිහාන් කුලතුංග විනිසුරුවරයා වෙනුවට වෙනත් විනිසුරුවරයෙකු යටතේ අදාල නඩුව විභාගයට ගන්නැයි පෙත්සම්කරු අභියාචනාධිකරණයෙන් ඉල්ලා ඇත. වගඋත්තරකාර පාර්ශ්වයේ කරුණු විමසාබැලීමෙන් පසු අදාල නඩුව ගිහාන් කුලතුංග විනිසුරුවරයා යටතේ විභාගයට ගැනීම ලබන සැප්තැම්බර් 27 දක්වා අත්හිටුවීමට විනිසුරු මඬුල්ල තීන්දු කර ඇත. එසේම එදිනට මෙම පෙත්සමට අදාල තීන්දුව ප්‍රකාශ කරන බව ද විනිසුරු මඬුල්ල ප්‍රකාශ කර තිබේ.", "URL": "https://lankatruth.com/si/?p=78433", "Category": "පුවත්", "Parent URL": null}