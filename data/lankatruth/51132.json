{"Source": "Lankatruth", "Timestamp": "April 26, 2018", "Headline": "නාමල් ඇතුළු සැකකරුවන් තිදෙනාට රට යන්න අවසර", "News Content": "ගවර්ස් කෝපරේෂන් සර්විස් පුද්ගලික සමාගම සමග කළ ගනුදෙනුවකදී රුපියල් මිලියන 30ක මුදලක් විශුද්ධීකරනයට ලක් කිරීමේ සිද්ධිය සම්බන්ධයෙන් හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ ඇතුළු 05දෙනෙකුට එරෙහිව ගොනුකර ඇති පැමිණිල්ල අද(26) කොළඹ මහේස්ත්‍රාත් අධිකරණය හමුවේ අද කැඳවූ අතර එහිදී සැකකරුවකු ලෙස නම් කර සිටින ඉන්දික ප්‍රභාත් කරුණාජීව නමැත්තා මෙරටට ගෙන්වා ගැනීම සඳහා පියවර ගනිමින් සිටින බව පොලිස් මූල්‍ය අපරාධ විමර්ශන කොට්ඨාශය කොළඹ මහේස්ත්‍රාත් අධිකරණයට දන්වා ඇත. මෙම සිද්ධියේ සැකකරුවෙකු වන ඉන්දික කරුණාජීව නැමැත්තා මුල සිට මහේස්ත්‍රාත් අධිකරනය මග හරිමින් විදේශගතව සැඟව සිටින අතර ඔහු අත්අඩංගුවට ගැනීම සඳහා අන්තර් ජාතික පොලිසිය හරහා විවෘත වරෙන්තු නිකුත් කිරීම මීට පෙර කොළඹ ප්‍රධාන මහෙස්ත්‍රාත් අධිකරණය නියෝග කර තිබිණි. අද දිනයේ මෙම පැමිණිල්ල කැදවනු ලැබූ අවස්ථාවේ පොලිස් මූල්‍ය අපරාධ විමර්ෂණ කොට්ඨාසයේ නිලධාරීන් පවසා සිටියේ සැකකරු ඕස්ට්‍රේලියාවේ සිටින බවට තොරතුරු ලැබී ඇති බවත් උදර්පණ නීතිය යටතේ මෙරටට ගෙන්වා ගැනීම සඳහා අවශ්‍ය කටයුතු කරමින් සිටින බවත් ය. මෙම සිද්ධියටම අදාල තවත් සැකකාරියක වන නිත්‍යා සේනානි සමරනායක මහත්මියද මෙලෙසම අධිකරණය මගහරිමින් මාස ගණනාවක් විදේශගතව සැගවී සිටි අතර පසුව ඇය අත්අඩංගුවට ගෙන මෙරටට රැගෙන ආවද එදිනම ඇයට ඇප ලැබුණි. මෙම සිද්ධියේ සැකකරුවන් වන පාර්ලිමේන්තු මන්ත්‍රී නාමල් රාජපක්ෂ, සුදර්ශන ගනේගොඩ හා නිත්‍යා සේනානි සමරනායක යන අයගේ විදේශ ගමන් තහනම් කර තිබූ අතර අද දිනයේ ඔවුන්ගේ විදෙස් ගමන් තහනම ලිහිල් කරන ලෙස නීතීඥයින් කල ඉල්ලීමට ප්‍රතිචාර දක්වමින් මහේස්ත්‍රාත්වරයා එම තහනම තාවකාලිකව ලිහිල් කිරීමට නියෝග කළේ ය. මෙම නඩුව නැවත ඔක්තොම්බර් 25 කැඳවීමට යොදාගත් අතර එදිනට පොලීසියේ ප්‍රගතිය පිලිඹඳ වාර්ථාවක් සපයන ලෙසට මහේස්ත්‍රාත්වරයා නියෝග කළේ ය.", "URL": "https://lankatruth.com/si/?p=51132", "Category": "පුවත්", "Parent URL": null}