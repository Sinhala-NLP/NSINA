{"Source": "Lankatruth", "Timestamp": "February 7, 2020", "Headline": "යළිත් කෝප් සභාපති ධුරය සුනිල් හඳුන්නෙත්තිට", "News Content": "ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා යළිත් වරක් පොදු ව්‍යාපාර පිළිබඳ කාරක සභාව හෙවත් කෝප් කමිටුවේ සභාපති ධුරයට තෝරා පත්කරගෙන ඇති බව වාර්තා වේ. ඒ මහතා පැවති කෝප් කමිටුවේද සභාපතිවරයා ලෙස කටයුතු කළ අතර වත්මන් ජනාධිපති ගෝඨාභය රාජපක්ෂ මහතා බලයට පැමිණීමත් සමග පාර්ලිමේන්තුව වාර අවසාන කිරීම හේතුවෙන් කෝප් කමිටුවද අහෝසි වී ගියේය. පසුව ජනවාරි 03 වනදා පාර්ලිමේන්තුව යළි රැස්වූ අතර ඉන් මාසයක් පමණ ගතවීමෙන් පසු අද (07) දින යලිත් කෝප් කමිටුව රැස් කර තිබේ. ඒ සඳහා නව සාමාජිකයන්ද පත් කර ඇත. ඒ අනුව එහි පළමු රැස්වීම අද පස්වරු 02.00ට කාරක සභා කාමර අංක 05දී රැස් වී තිබෙන අතර එහිදී නව සභාපතිවරයා ලෙස හිටපු සභාපති සුනිල් හඳුන්නෙත්ති මහතාවම තෝරා පත්කරගෙන තිබේ. කෝප් කමිටුව මාධ්‍යයට විවර කිරීම සඳහා අවශ්‍ය තීන්දු තීරණ ගනු ලැබුවේ සුනිල් හඳුන්නෙත්ති සභාපතිවරයාගේ යෝජනාවක් අනුව වන අතර විශේෂයෙන් පැවති එජාප+ශ්‍රීලනිප ආණ්ඩුව සමයේ සිදු කළ බැඳුම්කර කොල්ලය සම්බන්ධයෙන් කෝප් විමර්ශණය සිදු කළ විශිෂ්ඨ ආකාරය සම්බන්ධයෙන් සුනිල් හඳුන්නෙත්ති මහතා රටේ ජනතාවගේ ගෞරවයටත් ආදරයටත් පවත්විය. පසුගිය කෝප් කමිටුව අවසන් වන කාලය වනවිට කෝප් කමිටුවට අධිකරණයමය බලතල ලබා ගැනීමේ මූලික පියවරක් ලෙස අධිකරණමය බලය හෙබි නීතිපති දෙපාර්තමේන්තුවේ නිලධාරීන් පිරිසක් කෝප් කමිටුවේ නිරීක්ෂණ කටයුතු සඳහා මැදිහත් කරවීමටත් ඉන් හෙළිදරව්වන වංචා දූෂණවලට අදාළව සෘජුවම නීතිය ක්‍රියාත්මක් කිරීමටත් අවශ්‍ය පසුබිම සකස් කරමින් සිටියේ ය.", "URL": "https://lankatruth.com/si/?p=89560", "Category": "පුවත්", "Parent URL": null}