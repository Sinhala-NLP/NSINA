{"Source": "Lankatruth", "Timestamp": "March 27, 2012", "Headline": "ශිෂ්‍ය සංගම් සභාපතිට සරසවිය තහනම්", "News Content": "පේරාදෙණිය විශ්වවිද්‍යාලයේ ශාස්ත්‍ර පීඨ ශිෂ්‍ය සංගමයේ සභාපති එම්.ජී. නුවන් සමීර වසර පහක පන්ති තහනමකට ලක්කර තිබේ. ආචාර්යවරුන් දෙදෙනකුට කායික හා මානසික පීඩා ගෙනදෙන අයුරින් හැසිරුණේයැයි නැගූ චෝදනා මත තාවකාලිකව පන්ති තහනමකට ලක්ව සිටි අතර ඊයේ රැස් වූ එම විශ්වවිද්‍යාලයේ පාලක සභා නියෝජිතයින්ගේ රැස්වීමකින් අනතුරුව වසර 5ක පන්ති තහනම සම්බන්ධයෙන් තීරණයගෙන ඇත. පසුගිය ජනවාරි 27 වැනිදා ශාස්ත්‍ර පීඨ ශිෂ්‍ය සංගමය සංවිධානය කළ උද්ඝෝෂණයක් හා පෙළපාළියක් පැවැති අවස්ථාවේදී අදාළ ශිෂ්‍යයා විසින් ආචාර්යවරුන් දෙදෙනකුට හිංසා කරනු ලැබුවේ යැයි පේරාදෙණිය විශ්වවිද්‍යාලයේ පාලක සභාවට ගොනුවී ඇති චෝදනාවේ සදහන් බව පැවසේ. මේ සම්බන්ධයෙන් ශිෂ්‍ය ශිෂ්‍යාවන් පවසන්නේ එදින පැවති උද්ඝෝෂණයේ ඡායාරූප ගනිමින් සිටි ආචාර්ය වරුන් දෙදෙනෙකුට සියළුම ශිෂ්‍ය ශිෂ්‍යාවන්ගේ විරෝධය එල්ලවූවා පමණක් සහ එම ඡායාරූප තම ජන්ගම දුරකථනයෙන් ඉවත් කර ගැනීමට බලකර සිටියා පමණක් සිදුවූ බවයි. එහිදී එම ආචාර්ය වරුන් දෙදෙනා එම ඡායාරූප ජන්ගම දුරකථනවලින් මකා දාමූ බවත් ඔවුන් වැඩිදුරටත් පැවසීය.", "URL": "https://lankatruth.com/si/?p=1902", "Category": "පුවත්", "Parent URL": null}