{"Source": "Lankatruth", "Timestamp": "August 30, 2019", "Headline": "අපේ කරුණු 31ට එකඟවන ඕනෑම අපේක්ෂකයෙකුට සහය දෙනවා – ලංකා කම්කරු කොන්ග්‍රසය", "News Content": "ලංකා කම්කරු කොන්ග්‍රසය සකස් කර ඇති කරුණු 31ට එකඟතාවය පල කරන ඕනෑම ජනාධිපති අපේක්ෂකයෙකුට තම පක්ෂයේ සහයෝගය ලබා දෙන බව ලංකා කම්කරු කොන්ග්‍රසය අද (30) කොටගල පිහිටි එම පක්ෂ මූලස්ථානයේ පැවති මාධ්‍ය හමුවකදී සඳහන් කර තිබේ. ලංකා කම්කරු කොංග්‍රසයේ උප සභාපති සහ ඌව පළාත් සභා අමාත්‍ය සෙන්දිල් තොණ්ඩමන්, ලංකා කම්කරු කොන්ග්‍රසයේ ජ්‍යෙෂ්ඨ උප සභාපතිවරුන් වන එස් සත්‍තිවේල් සහ එම් රාමේෂ්වරන් යන මහත්වරුන්ගේ ප්‍රධානත්වයෙන් මෙම මාධ්‍ය හමුව පවත්වා ඇත. දැනටත් ජනාධිපති අපේක්ෂකයන් දෙදෙනෙකු ඉදිරිපත් කර ඇති බවත් තවත් අපේක්ෂකයන් කිහිප දෙනෙකු ඉදිරිපත් වීමෙන් පසු තම පක්ෂයේ ස්ථාවරය සම්බන්ධයෙන් එම අපේක්ෂකයන් සමඟ සාකච්ඡා කර තම පක්ෂයේ ඉල්ලීම්වලට සහයෝගය දැක්වීමට එකඟතාවය පල කරන ජනාධිපති අපේක්ෂකයාට සහයෝගය දැක්වීම පිළිබඳව ලංකා කම්කරු කොංග්‍රසයේ දේශිය සභාව සමඟ සාකච්ඡා කර අවසන් තීරණයකට එලඹෙන බවත් එම පක්ෂයේ ජ්‍යෙෂ්ඨ උප සභාපති එස් සත්තිවේල් මහතා ප්‍රකාශ කර තිබේ. ජනාධිපතිවරණය සඳහා ඉදිරිපත් වී ඇති අපේක්ෂකයන් සමඟ නිල නොවන මට්ටමන් දැනටමත් සකච්ඡා කර ඇති බවද එස් සත්තිවේල් මහතා පැවසීය. වතුකරයට විශ්වවිද්‍යාලයක්, වතුකරයේ ජනතාවට සාධාරණ වැටුපක්, රාජ්‍ය සේවයට වතුකරයේ තරුණ තරුණියන් බඳවා ගැනීම්, වතු රෝහල් රජයට පවරා ගැනීම, වතු කම්කරු නිවාස ප්‍රශ්නය විසදීම, වතු කම්කරුවන්ට හිමිකම් ඔප්පුවක් සමඟ ඉඩම් ලබා දීම ඇතුළු කරුණු 31 ඇතුළත් බවද ලංකා කම්කරු කොන්ග්‍රසය පවසයි. වතු කම්කරු ජනතාව මූලික කරගෙන ආරම්භ කර ඇති දේශපාලන පක්ෂ පසුගිය මැතිවරණවලදී දිගින් දිගටම සිදුකරනු ලැබුවේ ශ්‍රී ලංකා නිදහස් පක්ෂය ප්‍රමුක කණ්ඩායමට හෝ එක්සත් ජාතික පක්ෂය ප්‍රමුක කණ්ඩායමට විවිධ කොන්දේසි ඉදිරිපත් කරමින් සහාය ලබාදීමය. එහෙත් මැතිවරණ අවසානයේ ඔවුන්ගේ කොන්දේසි සියල්ල ඇමති ධුරයකට හෝ දෙකකට යටකර දමනු ලැබිණි.", "URL": "https://lankatruth.com/si/?p=80104", "Category": "පුවත්", "Parent URL": null}