{"Source": "Lankatruth", "Timestamp": "June 20, 2022", "Headline": "අත්අඩංගුවට ගත් පිරිස 21 දක්වා ඉහළට", "News Content": "ජනාධිපති ලේකම් කාර්යාලය සහ මුදල් අමාත්‍යංශයේ ලෝටස් මාවත පිවිසුම් දොරටු අවහිර කිරීම සම්බන්ධයෙන් අරගලයේ නිරත 19 දෙනෙකු අත්අඩංගුවට ගත් බවට මීට පෙර මාධ්‍ය වාර්තා පල වුවද මේ වනවිට වාර්තා වන්නේ පුද්ගලයින් 21 දෙනෙකු පොලිසිය අත්අඩංගුවට ගෙන ඇති බවය. අත්අඩංගුවට ගත් පිරිස අතර භික්ෂූන් වහන්සේ නමක්, පිරිමි පුද්ගලයින් 16 දෙනෙක් සහ කාන්තාවන් සිව් දෙනෙකුද වන බව පොලිස් මාධ්‍ය ප්‍රකාශක කාර්යාලය පවසයි. ගාලු මුවදොර විරෝධතාකරුවන් ඊයේ (19) දින රාත්‍රී ජනාධිපති ලේකම් කාර්යාලය සඳහා ලෝටස් මාවත දෙසින් භාවිත කරමින් තිබූ පිවිසුම් දොරටු දෙකද අවහිර කිරීමට කටයුතු කර තිබිණ. පොලිසිය පැවුසවේ, අද උදෑසන වනවිට ඔවුන් එම ස්ථානයේ රැඳෙමින් මුදල් අමාත්‍යාංශය මෙන්ම මහ භාණ්ඩාගාරය සඳහා භාවිත කරමින් තිබූ දොරටු දෙකද අවහිර කිරීමට කටයුතු කර ඇති බවය. පිවිසුම් දොරටු ඉදිරිපිට කූඩාරම්ද ඉදිකර විරෝධතා දැක්වීම නිසා එම කාර්යාලවල අත්‍යාවශ්‍ය සේවා සඳහා වාර්තා කරන නිලධාරීන්ට මෙන්ම අවශ්‍යතා සඳහා පැමිණි මහජනතාවට කාර්යාල තුළට යාමටත් කාර්යාල තුළ සිටින පිරිසට පිටතට පැමිණිමටත් නොහැකි තත්වයක් උදාවූ බව පොලිසිය වැඩිදුරටත් පවසයි. දොරටුව අවහිර වීම නිසා ජාත්‍යන්තර මූල්‍ය අරමුදලේ දූත මණ්ඩල පිරිස සමග මුදල් අමාත්‍යාංශ ලේකම්වරයා සහභාගී විමට තිබූ සාකාච්ඡාවලට පවා බාධා ඇති වූ බවද පොලීසිය සඳහන් කරයි. ඒ අනුව පොලිසිය හා විශේෂ කාර්ය බලකාය එක්ව මෙම විරෝධතාකරුවන් අත්අඩංගුවට ගැනීමට කටයුතු කළ බවද අත්අඩංගුවට ගත් සැකකරුවන් අද අධිකරණය වෙත ඉදිරිපත් කිරීමට නියමිත බවද කොටුව පොලිසිය මගින් වැඩිදුර විමර්ශන සිදු කරන බවද පොලිසිය පවසයි. ජනාධිපති කාර්යාලයේ ප්‍රධාන දොරටුව අවහිර කරමින් ගෝඨාගෝගම අරගල භූමිය පිහිටූ අතර අද වනවිට එම විරෝධතාවයට දින 73ක් පිරී තිබේ.", "URL": "https://lankatruth.com/si/?p=135752", "Category": "පුවත්", "Parent URL": null}