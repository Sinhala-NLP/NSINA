{"Source": "Lankatruth", "Timestamp": "August 9, 2017", "Headline": "කෘෂි ඇමති ගොවීන්ව පැය 06ක් අවුවේ තියයි – තවත් පවුල් 65,000කගේ පළමු වාරිකය අද ගිණුම්වලට", "News Content": "40,000 වන්දි ප්‍රශ්නය තවම විසඳුනේ නැහැ – විසඳුම් දෙනතුරු අපි අරගල කරනවා… පළමු වාරිකය නොගෙවූ ගොවි පවුල් 65,000කගේ ගිණුම්වලට අද (09) රුපියල් 10,000සේ මුදල බැර කරන බවත් ඉතිරි පවුල් සඳහාද ඉදිරියේදී වහාම එම වන්දි මුදල බැරකන බවත් අද කෘෂිකර්ම ඇමති දුමින්ද දිසානායක මහතා ගොවීන් වෙත පොරොන්දු වී තිබේ. නියඟය හේතුවෙන් වගා පාලු වූ සහ වගා කටයුතු සිදු කිරීමට නොහැකිවූ ගොවීන්ට මාස 04ක කාලයක් තුළ ගෙවීමට නියමිතව තිබූ රුපියල් 40,000 වන්දියෙන් තවත් රුපියල් 30,000ක් ලබාගැනීමට ඇති බවත් එය ගෙවන තුරු දිගින් දිගටම අරගල කරන බවත් සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ මහතා මේ බව පැවසූවේ කෘෂිකර්ම අමාත්‍යවරයා සමග අද පැවති සාකච්ඡාවෙන් පසුව මාධ්‍ය අමතමිනි. යාපනය, ත්‍රීකුණාමල, හම්බන්තොට, අම්පාර ආදී දිස්ත්‍රික්කවලින් පවා ගොවි ජනතාව අද දින පැමිණි බවත් ගොවි ගැටළු පිළිබඳව සාකච්ඡා කිරීම සඳහා දිනයක් ඉල්ලා සිටියත් ලබා නොදුන් බැවින් මෙලෙස අමාත්‍යාංශය වටකර අමාත්‍යවරයා හමුවීමට සිදු වූ බවත් මෙහිදී නාමල් කරුණාරත්න මහතා පැවසීය. තවද මෙම සාකච්ඡාවේදි ගොවීන් සඳහා රුපියල් පන්දහස බැගින් මුදල් වව්චර් ලාබාදීමටත් අමාත්‍යවරයා යෝජනා කර ඇති අතර ඒ සඳහා ගොවි නායකයින්ගේ කැමැත්ත මත එකඟවූ බවත් එහෙත් රුපියල් 40,000 වන්දි මුදලේ ඉතිරි රුපියල් 30,000ස පිළිබඳ නිසි පිළිතුරක් නොලැබුණු බවත් නාමල් කරුණාරත්න මහතා අවධාරණය කළේ ය. රටට බත සපයන ගොවියා පැය 06ක් මහ අවුවේ තැබීම පිළිබඳව කෘෂි අමාත්‍යවරයාට සිය කණගාටුව පළ කළ නාමල් කරුණාරත්න මහතා වැඩිදුරටත් සඳහන් කළේ ගොවියන්ට සළකන්නේ මෙලෙසනම් ඉදිරියේදී මෙම ආණ්ඩුව කිසිඳු ඇමතිවරයෙකුට මන්ත්‍රීවරයෙකුට ගම්බිම්වල ඡන්දයට පැමිණීමට ඉඩ නොතබන බවත්ය. ඔවුන්ට එරෙහිව කොසු ඉදල් ගැනීමට ගොවි ජනතාව සංවිධානය කරන බවත් මෙහිදී නාමල් කරුණාරත්න මහාතා අවධාරණය කළේ ය. [embedyt] https://www.youtube.com/watch?v=LUrKV9i-iiY[/embedyt]", "URL": "https://lankatruth.com/si/?p=39171", "Category": "පුවත්", "Parent URL": null}