{"Source": "Lankatruth", "Timestamp": "June 11, 2023", "Headline": "ලොහාන් රත්වත්තේ ගෙන යන්නේත් ඩයනා, දේශබන්දු ගෙන ගිය පාරේමයි", "News Content": "ගෝඨාභය රාජපක්ෂ විසින් බන්ධනාගාර ප්‍රතිසංස්කරණ රාජ්‍ය අමාත්‍යවරයා ලෙස පත් කර සිටි ලොහාන් රත්වත්තේ, එම අමාත්‍ය ධුරයේ බලතල යොදා ගනිමින් රැඳවියන්ට එරෙහිව මිනී මැරීමට තැත් කිරීමේ වරද යටතේ අත්තඩංගුවට ගෙන අධිකරණයට ඉදිරිපත් කළ යුතු වුවද, රනිල් වික්‍රමසිංහ ආණ්ඩුව ඒ සම්බන්ධයෙන් ක්‍රියා කරමින් සිටින්නේ ඩයනා ගමගේ සහ දේශබන්දු තෙන්නකෝන් සම්බන්ධයෙන් අනුගමනය කරන ක්‍රියාවලිය ම බව තහවුරු වී තිබේ.  ලොහාන් රත්වත්තේ වැලිකඩ සහ අනුරාධපුර බන්ධනාගාරවලට ආයුධ සන්නද්ධව ඇතුල් වී සාපරාධි බිය වැද්දීම් සහ මිනී මැරීමට තැත් කිරීම සිදු කර ඇති බව පරීක්ෂණවලින් තහවුරු වී තිබේ. ලොහාන් රත්වත්තේ ආයුධ සන්නද්ධව බන්ධනාගාරවයලට කඩා වැදීම සම්බන්ධයෙන් පරීක්ෂා කර වාර්තාවක් ඉදිරිපත් කිරීම සඳහා ගෝඨාභය රාජපක්ෂ විසින් මහාධිකරණ විනිසුරු සරෝජනී කුසලා වීරවර්ධනගේ ඒක පුද්ගල කොමිසමක් පිහිටුවනු ලැබීය. එම කොමිසමේ වාර්තාව 2021 නොවැම්බර් 24 වෙනි දින එවකට ජනාධිපතිව සිටි ගෝඨාභය රාජපක්ෂට සහ අධිකරණ ඇමතිව සිටි මොහොමඩ් අලි සබ්‍රිට ලබා දී තිබිණි.  එම වාර්තාව තොරතුරු දැන ගැනීමේ අයිතිය යටතේ සමාජය සහ සාමුහික කේන්ද්‍රය විසින් මෑතදී ලබා ගන්නා ලද අතර එය මහජන පරීශීලනය සඳහා අන්තර්ජාලයට මුදා හැර ඇත. සරෝජනී කුසලා කොමිසම් වාර්තාවේ ලොහාන් රත්වත්තේ අත්තඩංගුවට ගෙන නඩු පැවරිය යුතු බවට පැහැදිලිව නිර්දේශ කර තිබියදී රනිල් වික්‍රමසිංහ මේ වනවිට වැවිලි කර්මාන්ත අමාත්‍ය ධුරය ඔහුට ලබා දී තිබේ.  ව්‍යාජ හැඳුනුම්පත් ලබා ගැනීම යටතේ ඩයනා ගමගේ අත්තඩංගුවට ගත යුතුව තිබියදී එසේ නොකිරීම මෙන්ම ගෝල්ෆේස් සාමකාමී අරගලකරුවන්ට රාජපක්ෂ මැරයන්ගේ ප්‍රහාරය වළක්වා නොගැනීම සම්බන්ධයෙන් දේශබන්දු තෙන්නතෝන් ජේෂ්ඨ පොලිස්පති සම්බන්ධයෙන් නීතිය ක්‍රියාත්මක නොකරන්නා සේ ම ලොහාන් රත්වත්තේ සම්බන්ධයෙන් ද, එම ක්‍රියාමාර්ගයම අනුගමනය කරන බවට තහවුරු වී තිබේ.", "URL": "https://lankatruth.com/si/?p=147768", "Category": "පුවත්", "Parent URL": null}