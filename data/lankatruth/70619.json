{"Source": "Lankatruth", "Timestamp": "March 19, 2019", "Headline": "විශ්වවිද්‍යාල සිසුන් අද කොළඹ තැන් තුනකදී විරෝධතා", "News Content": "විශ්වවිද්‍යාල සිසුන් මහුණ දෙමින් සිටින විවිධ ගැටළු විසඳීමට බලධාරීන් කටයුතු නොකිරීම හේතුවෙන් අද (19) කොළඹ ස්ථාන තුනකදී විරෝධතා සංවිධානය කර තිබේ. ඒ අනුව සයිටම් සිසුන් කොතලාවල වෛද්‍ය පීඨය වෙත අන්තර්ග්‍රහණය කිරීමට යාන්ත්‍රණයක් තිබියදී එය මගහැර හොර පාරකින් ගොස් නීති විරෝධී ලෙස සයිටම් සිසුන් ලියාපදිංචි කර පෞද්ගලික වෛද්‍ය විද්‍යාල නැවත ගෙනඒමට තැත දරණ ආණ්ඩුවේ ක්‍රමනත්‍රණය වහා හකුලා ගන්නා ලෙස වෛද්‍ය පීඨ ශිෂ්‍ය ක්‍රියාකාරී කමිටුව විසින් එක විරෝධතාවයක් සංවිධානය කර තිබේ. එමෙන්ම සබරගමු විශ්වවිද්‍යාලයීය සමාජීය විද්‍යා හා භාෂා පීඨයේ අතිරේක ප්‍රවේශය යටතේ සිදුකරන බඳවාගැනීම් කප්පාදුව නතර කර නිසි පරිදි සිසුන් බඳවා ගැනීමට බල කරමින් එම විශ්වවිද්‍යාලයේ මහා ශිෂ්‍ය සංගමය විසින් සංවිධානය කරනු ලබන විරෝධතාවයක්ද අද කොළඹදී පැවැත්වීමට නියමිතය. මේ අතර අන්තර් විශ්වවිද්‍යාල විද්‍යාතන ශිෂ්‍ය ක්‍රියාකාරී කමිටුව විසින් විශ්වවිද්‍යාල විද්‍යායතන තුළ උසස් අධ්‍යාපන සම අයිතිය තහවුරු කරන ලෙස පාලකයින්ට බලකරමින් සහ අසාධාරණ ලෙස සිසුන් සිරගත කිරීමටත්, මෙවර අයවැයෙන් විශ්වවිද්‍යාල විද්‍යායතන පිලිබඳව කිසිඳු සැලකිල්ලක් නොදැක්වීමටත් එරෙහිව එම සිසුන් විසින්ද කොළඹදී විරෝධතාවයක් සංවිධානය කර ඇත.", "URL": "https://lankatruth.com/si/?p=70619", "Category": "පුවත්", "Parent URL": null}