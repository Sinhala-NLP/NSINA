{"Source": "Lankatruth", "Timestamp": "March 22, 2019", "Headline": "ස.තො.ස. සේවකයන් දේශපාලනයේ යෙදවූ බවට ජොන්ස්ටන්ට එරෙහිව පවතින නඩුව යලි කැඳවයි", "News Content": "2010 – 2014 කාලසීමාව තුළ ස.තො.ස. ආයතනයේ සේවකයන් 153 දෙනෙකු, රාජපක්ෂ දේශපාලන කඳවුරේ දේශපාලන කටයුතුවල යෙදවීම සම්බන්ධව හිටපු අමාත්‍ය ජොන්ස්ටන් ප්‍රනාන්දු මහතාට එරෙහිව ගොනුකර තිබෙන නඩුව අප්‍රේල් 5 වැනිදා යලි කැඳවීමට කොළඹ ප්‍රධාන මහේස්ත්‍රාත් අධිකරණය නියම කර තිබේ. සිද්ධියට අදාල නඩුව අද(22) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවූ අතර එහිදී විත්තියේ නීතිඥවරු විසින් මෙම නඩුවට අදාළ මූලික විරෝධතා ඉදිරිපත් කිරීමට අපේක්ෂා කරන බව දැනුම්දීමෙන් පසුව නඩුව නැවත ලබන 05 වනදා කැඳවන ලෙස මහේස්ත්‍රාත්වරිය නියම කළේය. එදිනට මූලික විරෝධතා දැක්වීම සිදුකරන ලෙස ද මහේස්ත්‍රාත්වරිය නියෝග කළේය. 2010 – 2014 කාලසීමාව තුළ හිටපු අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකු විසින් ස.තො.ස. ආයතනයේ සේවකයන් 153 දෙනෙකු ඔවුන්ගේ නීත්‍යානුකූල රාජකාරිවලින් ඉවත්කර දේශපාලන ක්‍රියාකාරකම්වල යෙදවීම මගින් රජයට රුපියල් කෝටි 4ක පාඩුවක් සිදුකර ඇතැයි අල්ලස් කොමිසම විසින් ‍මෙම නඩුව ගොනුකර ඇත.", "URL": "https://lankatruth.com/si/?p=70859", "Category": "පුවත්", "Parent URL": null}