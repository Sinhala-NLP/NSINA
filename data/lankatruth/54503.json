{"Source": "Lankatruth", "Timestamp": "June 16, 2018", "Headline": "ළමාරක්ෂක අධිකාර්යේ පත්වීම් 116ක් ගැන විමර්ශන අරඹයි", "News Content": "ජාතික ළමාරක්ෂක අධිකාරියේ ප්‍රාදේශීය ළමාරක්ෂක නිලධාරි පත්වීම් 116 සම්බන්ධයෙන් කාන්තා හා ළමා කටයුතු අමාත්‍යාංශය මගින් විශේෂ විමර්ශනයක් ආරම්භ කර ඇතැයි වාර්තා වේ. මෙම බඳවාගැනීම්වලට අදාළ සම්මුඛ පරීක්ෂණ නිසියාකාරව සිදුව තිබේදැයි මෙමගින් සොයා බැලෙන්නේ යැයි පැවසේ. කෙසේ වෙතත් එම විමර්ශන කඩිනමින් අවසන් වනු ඇතැයිද ඒ අනුව සුදුස්සන්ට පත්වීම් ප්‍රදානය ඉක්මනින්ම සිදුවනු ඇතැයිද වාර්තා වේ. සම්මුඛ පරීක්ෂණ මණ්ඩල මගින් ඉහළම ලකුණු ලබාගෙන තනතුරට සුදුසුකම් ලැබුවද මාස හයක් තිස්සේ සිය පත්වීම් ප්‍රමාද කරන්නේ යැයිද ඊට හේතු වී ඇත්තේ දේශපාලන ලැයිස්තුවක් යැයිද කියමින් මෙම සුදුසුකම්ලාභීන් 116 දෙනා ජනාධිපතිවරයාට ද පසුගියදා ලිපියක් යොමු කර තිබිණි. එමෙන්ම ජාතික ළමා ආරක්ෂක අධිකාරියේ ප්‍රාදේශිය ළමාරක්ෂක නිලධාරී තනතුරට අදාළ සම්මුඛ පරීක්ෂණයෙන් තේරී පත්ව ඇති අයදුම්කරුවන් 116 වෙනුවට ඇමතිනි චන්ද්‍රාණි බණ්ඩාරට හිතවත් 66 දෙනෙකු පත් කිරීමේ සූදානමක් පවතින බව අනාවරණය කරමින් ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා විසින් මාධ්‍යවලටද පිටපත් සහිතව අග්‍රාමාත්‍යවරයාටද ලිපියක් යොමු කර තිබිණි. ආශ්‍රිත පුවත්", "URL": "https://lankatruth.com/si/?p=54503", "Category": "පුවත්", "Parent URL": null}