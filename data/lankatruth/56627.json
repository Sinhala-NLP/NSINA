{"Source": "Lankatruth", "Timestamp": "July 24, 2018", "Headline": "කෝටි දෙකක් අල්ලස් ගත් නිලධාරීන් දෙදෙනාගේ ඇප ඉල්ලීම ප්‍රතික්ෂේප කරයි", "News Content": "කන්තලේ සීනි සමාගමේ යන්ත්‍රෝපකරණ විකිණීමේ ක්‍රියාදාමය කඩිනමින් කර දීම සඳහා රුපියල් කෝටි 02ක අල්ලසක් ඉල්ලා එය ලබාගෙන අදාළ මුදල් ගණන් කරමින් සිටියදී අත්අඩංගුවට ගත් ජනාධිපති කාර්ය මණ්ඩල ප්‍රධානී ලෙස කටයුතු කළ කුසුමදාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අය විසින් ඉදිරිපත් කළ ඇප ඉල්ලීම් කොළඹ ප්‍රධාන මහේස්ත්‍රාත් තරංග දිසානායක මහතා විසින් අද (24) දින නැවතත් ප්‍රතික්ෂේප කර තිබේ. ඇප ඉල්ලීම ඉදිරිපත් කරමින් මීට පෙර එම විත්තිකරුවන් වෙනුවෙන් පෙනී සිටි නීතිඥවරු අධිකරණයට දන්වා සිටියේ අල්ලස් පනතේ 78.2 වගන්තිය ප්‍රකාර අල්ලස් නඩුවක් ඉක්මනින් විභාග කොට අවසන් කළ යුතු බවට ප්‍රතිපාදන පනවා ඇති බව කියා සිටියත් මෙම නඩුවේ විභාගය ප්‍රමාද වන බැවින් එය සුවිශේෂී කරුණක් සේ සලකා සැකකරුවන්ට ඇප ලබා දෙන මෙනි. තීන්දුව ලබාදෙමින් ප්‍රධාන මහේස්ත්‍රාත්වරයා සඳහන් කර සිටියේ, මෙය සුවිශේෂී කරුණක් සේ සැලකිය නොහැකි බවයි. ඒ අනුව එය ප්‍රකාශ කළ මහේස්ත්‍රාත්වරයා සැකකරුවන් දෙදෙනා ලබන මස 07 වනදා දක්වා තවදුරටත් රක්ෂිත බන්ධනාගාර භාරයේ තැබීමට නියෝග කර තිබේ.", "URL": "https://lankatruth.com/si/?p=56627", "Category": "පුවත්", "Parent URL": null}