{"Source": "Lankatruth", "Timestamp": "June 14, 2018", "Headline": "සිංහරාජයේ අලි දෙදෙනා හොරොව්පතානට රැගෙනයාමට පරිසර සංවිධානවල විරෝධය", "News Content": "සිංහරාජ අඩවියේ සැරිසරන අලි දෙදෙනා ඉන් ඉවත් කළහොත් සිංහරාජය ලෝක උරුම ලැයිස්තුවෙන් ඉවත් කිරීමේ අවධානමට ලක්වෙන බවට යුනෙස්කෝ සංවිධානය විසින් වනජීවී සංරක්ෂණ දෙපාර්තමේන්තුවේ අධ්‍යක්ෂකවරයාට දැනුම් දී ඇතැයි ඊයේ(13) මාධ්‍ය හමුවක් පවත්වමින් සුරකිමු ලංකා ජාතික ව්‍යාපාරයේ සභාපති පූජ්‍ය පාහියංගල ආනන්ද සාගර හිමියන් පැවසීය. ලෝක ප්‍රජාවගේ අවධානය යොමුව ඇති ඉතා සුවිශේෂී ජෛවීය වැදගත්කමකින් යුතු සිංහරාජය රැක ගැනීමට වත්මන් බලධාරීන්ට කිසිඳු උවමනාවක් නොමැති බව ආනන්ද සාගර හිමියෝ චෝදනා කරයි. මේ වන විට සිංහරාජයේ ජීවත්වන අලි දෙදෙනා හොරොව්පතාන අලි රැඳවුම් මධ්‍යස්ථානය වෙත රැගෙන යාමට වනජීවී අමාත්‍යවරයා තීරණය කර ඇති බවත් එසේ සිදුවුවහොත් එහි අහිතකර ප්‍රතිවිපාක රටක් වශයෙන් සියළු දෙනාට විදීමට සිදුවන බවත් ආනන්ද සාගර හිමියෝ වැඩිදුරටත් සඳහන් කරයි. මෙවැනි තීරණයක් ගැනීමට පෙර මේ සම්බන්ධ විශේෂඥ දැනුමක් සහිත පුද්ගලයන් සම්බන්ධ කරගත යුතු බවත් එම සතුන් ඔවුන්ට අයත් භූමිය තුළම සංරක්ෂණය කිරීමට පියවර ගැනීම වැදගත් බවත් එම සංවිධානය පෙන්වා දෙයි. එසේම අමාත්‍යවරයා ගෙන ඇති මෙම තීරණය සම්බන්ධයෙන් කණගාටුව පලකරන බවත් ආනන්ද සාගර හිමියේ ප්‍රකාශ කරයි. කෙසේ වෙතත් මෙම මාධ්‍ය හමුව සඳහා පරිසර සංරක්ෂණවේදීන් රැසක් එක්ව සිටි අතර ඔවුන් කියා සිටියේ, හොරොව්පතානට ගෙන ගොස් දමා අලි දෙදෙනා මිනිසුන් ඝාතනය කිරීමට පෙළඹුනහොත් හිතාමතා එවැනි තත්ත්වයක් ඇති කළ බැවින් ඒ සම්බන්ධයෙන් නඩු මඟට හෝ බැසීමට පසුබට නොවන බවයි.", "URL": "https://lankatruth.com/si/?p=54314", "Category": "පරිසර", "Parent URL": null}