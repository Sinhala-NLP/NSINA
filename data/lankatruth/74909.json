{"Source": "Lankatruth", "Timestamp": "May 31, 2019", "Headline": "කල්මුනේ සියාම් හෙලිකළ තොරතුරු මත ලක්ෂ 50ක් සහ පරිගණකයක් සොයාගනියි", "News Content": "ජාතික තව්හිද් ජමාත් සංවිධානයේ අම්පාර දිස්ත්‍රික් සංවිධායකයා ලෙස සැළකෙන කල්මුනේ සියාම් විසින් සඟවා තිබූ රුපියල් ලක්ෂ 50ක මුදලක් අම්පාර පොලීසිය විසින් සොයාගෙන තිබේ. අත්අඩංගුවේ පසුවන හමීස් මොහොමඩ් නොහොත් කල්මුනේ සියාම් ලෙස හදුන්වන සැකකරු විසින් ප්‍රශ්න කිරීම්වලදී ලබාදුන් තොරතුරු අනුව මෙම මුදල් සොයාගෙන තිබේ. ලක්ෂ 15 ක මුදලක් මීට දින දෙකකට ඉහතදී පොලීසිය විසින් සොයාගත් අතර අද(31) ලක්ෂ 35ක මුදලක් සොයාගෙන තිබේ. මෙම මුදල් කල්මුනේ සියාම්ගේ මාමා කෙනෙකුගේ නිවස තුළ සගවා තිබිය දී සොයාගෙන ඇත. මුදල්වලට අමතරව රත්රන් මාල දෙකක්, කරාබු ජෝඩුවක්, මුද්දක් පොලිස් අත්අඩංගුවට ගෙන තිබේ. මීට අමතරව අට්ටාලචේන කලපුවක සඟවා තිබියදී ලැප් ටොප් පරිගණක යන්ත්‍රයක් ද පොලීසිය විසින් සොයාගෙන ඇත. මෙම මුදල් සහ පරිගණක යන්ත්‍රය සහරාන්ගේ සහෝදරයා වන සෙයිනි විසින් ලබාදුන් ඒවා බව ප්‍රශ්න කිරීම්වලදී හෙලිව ඇති බවත් පරිගණක යන්ත්‍රය සහරාන්ට අයත්වූවක් බවත් ආරක්ෂක අංශ පවසයි.", "URL": "https://lankatruth.com/si/?p=74909", "Category": "පුවත්", "Parent URL": null}