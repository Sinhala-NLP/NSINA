{"Source": "Lankatruth", "Timestamp": "October 4, 2019", "Headline": "ගෝඨාභයයි – ඔබයි – මමයි !", "News Content": "ව්‍යවස්ථා කුමන්ත්‍රණයේ නීතිපති භූමිකාව 2018 ඔක්තෝබර් 26 දා ජනාධිපති මෛත්‍රිපාල සිරිසේන විසින් ව්‍යවස්ථා විරෝධී ලෙස අලුතින් අගමැතිවරයකු පත්කරනු ලැබිණි. ඒ මහින්ද රාජපක්ෂ ය. මේ අත්තනෝමතික තීරණයට එරෙහිව පාර්ශ්ව ගණනාවක් ශ්‍රේෂ්ඨාධිකරණය ඉදිරියට ගියේය. එහිදී ජනාධිපතිවරයාගේ තීරණය නිවැරදි බවට එවකට නීතිපති ධුරය දැරූ, වර්තමාන අග විනිසුරු ජයන්ත ජයසූරිය තර්ක කළේය. ඔහු අවධාරණය කළේ ජනාධිපතිවරයාට පවරා ඇති සෘජු විධායක බලයට සියල්ල යටත් බවයි. එම නිසා තමන්ට අවශ්‍ය ඕනෑම අවස්ථාවක පාර්ලිමේන්තුව විසුරුවා හැරීමේ බලය ජනාධිපතිවරයාට ඇති බවත්, එය ප්‍රශ්න කිරීමට ශ්‍රේෂ්ඨාධිකරණයට හැකියාවක් නැති බවත් එවකට නීතිපතිවරයා තර්ක කළේය. එහෙත් ශ්‍රේෂ්ඨාධිකරණයේ සත් පුද්ගල විනිසුරු මඩුල්ල තීරණය කළේ විධායක බලතල ආණ්ඩුක්‍රම ව්‍යවස්ථාවට යටත් බවයි. ජනාධිපතිවරයාට තමන්ගේ අත්තනෝමතික තීරණය අකුළා ගන්නට සිදු වූ අතර, නීතිවිරෝධී අගමැති මහින්ද රාජපක්ෂට යළිත් පාර්ලිමේන්තු මන්ත්‍රීකම පමණක් ඉතිරි විය. ජනපති අපේක්ෂක ගෝඨාගේ පුරවැසිකම ලිපිය ලියන මොහොත වන විට (03 උදෑසන) යළිත් නීතිපතිවරයාගේ පාර්ශ්වයෙන් මෙවැනි ම තර්කයක් මතු කර තිබේ. ඒ ශ්‍රී ලංකා පොදුජන පෙරමුණේ ජනාධිපති ධුර අපේක්ෂක ගෝඨාභය රාජපක්ෂගේ මෙරට පුරවැසිභාවයේ නීත්‍යනුකූලභාවය පිළිබඳව ප්‍රශ්න කරමින් ඉදිරිපත් වී ඇති පෙත්සම් විභාගයේදී ය. ලිපිය ඉදිරියට යෑමට පෙර, මුලින්ම කිව යුත්තක් තිබේ. ඒ අධිකරණයේ තීරණය කුමක් වුවද, ජනාධිපති ධුරයකට ඉදිරිපත් වන්නට, රටේ මුල් පුරවැසියා ලෙස තමන් තෝරා පත්කර ගන්නා ලෙස ජනතාවගෙන් ඉල්ලා සිටීමට අවශ්‍ය අවම විනය තමන්ට නැති බව ගෝඨාභය රාජපක්ෂ විසින් තහවුරු කර ඇති බව ය. එය දේශපාලන වශයෙන් ද්වේෂ සහගතව කියනු ලබන්නක් නොවන අතර, තමන්ගේ පෙර හැසිරීම් මගින් ඔහු විසින් තහවුරු කරන ලද්දක් සිහිපත් කිරීමකි. ගෝඨාභය රාජපක්ෂ පෙත්සමෙන් ජයග්‍රහණය කළහොත්, ඔහුට සුභ පැතුම් ! පෙත්සමේ තියෙන්නේ මොනවාද? ශ්‍රී ලංකා සෞන්දර්ය විශ්වවිද්‍යාලයේ මහාචාර්ය චන්ද්‍රගුප්ත තේනුවර සහ ප්‍රවීණ ලේඛකයකු මෙන්ම පුරවැසි බලය සංවිධානයේ සම කැඳවුම්කරු වන ගාමිණී වියන්ගොඩ විසින් මේ පෙත්සම අභියාචනාධිකරණයට ඉදිරිපත් කර තිබේ. මේ පෙත්සමේ සඳහන් වන්නේ කුමක්ද යන්න සරල ව, එකින්-එක මෙසේ තේරුම් ගත හැකිය. – ශ්‍රී ලංකා ආණ්ඩුක්‍රම ව්‍යවස්ථාවේ 89 (අ) අනු ව්‍යවස්ථාව සමග කියවිය යුතු 92 වන ව්‍යවස්ථාව ප්‍රකාරව ශ්‍රී ලංකාවේ පුරවැසියෙකු නොවන තැනැත්තෙකුට රටේ ජනාධිපතිවරයා ලෙස තේරී පත්වීමේ නීතිමය හැකියාවක් නැත. – ගෝඨාභය රාජපක්ෂ 2003 ජනවාරි 31 වැනිදා ඇමෙරිකානු පුරවැසිභාවය ලබා ඇත. ඒ අනුව එතෙක් ඔහු දරන ලද ශ්‍රී ලාංකික පුරවැසිභාවය ස්වයංක්‍රීයව අහෝසි වේ. – මහින්ද රාජපක්ෂ 2005 නොවැම්බර් 18 වැනිදා ශ්‍රී ලංකා ජනරජයේ ජනාධිපතිවරයා වශයෙන් තේරී පත් විය. – ඒ ඔහු අගමැතිවරයා වශයෙන් කටයුතු කරමින් සිටියදී බැවින් ජනාධිපති ධුරයට පත්වීමත් සමග අගමැති ධුරය දැරීම අවසන් වේ. – අගමැති ධුරය දැරීම අවසන් වීමත් සමග කැබිනට් මණ්ඩලයද විසිරී යයි. – ඒ අනුව කැබිනට් මණ්ඩලය විසිරීමත් සමඟ අදාළ අමාත්‍යාංශ ලේකම්වරුන්ගේද ධුරය දැරීම අවසන් වේ. – ඉන්පසු නැවත ගැසට් නිවේදනයක් මගින් අමාත්‍ය තනතුරු වලට සහ අමාත්‍යංශ ලේකම් තනතුරු වලට පුද්ගලයන් පත්කරන තුරු එම තනතුරු හිස්ව පවතී. – එසේ තනතුරු හිස්ව පවත්නා අවස්ථාවකදී වැඩබැලීම සඳහා ගැසට් නිවේදනයක් මගින් පත්කර නොමැත්තේ නම් හෝ වෙනත් නෛතිකව පිළිගත හැකි හෝ සනාථ කළ හැකි ක්‍රමයකින් බලය ලැබී නොමැත්තේ නම් හෝ එම තනතුරු වෙනුවට ලේඛන අත්සන් කිරීමේ බලය කිසිවෙකුට නොමැත. – නව කැබිනට් මණ්ඩලය සඳහා අමාත්‍යවරුන් පත්කර ඇත්තේ 2005 නොවැම්බර් 23 වැනිදා ය. – අමාත්‍යංශ සඳහා ලේකම්වරුන් පත්කර ඇත්තේ 2005 දෙසැම්බර් 13 වැනිදා ය. – ගෝඨාභය රාජපක්ෂට ද්විත්ව පුරවැසි සහතිකය නිකුත් කරන්නේ, එනම් ගෝඨාභය රාජපක්ෂ නැවත ශ්‍රී ලාංකික පුරවැසියෙකු බවට නිල වශයෙන් පත්වන්නේ 2005 නොවැම්බර් 21 වැනිදා ය. එනම්‍ මහින්ද රාජපක්ෂ ජනාධිපති ධුරයට පත්වන සිකුරාදා දිනයට දින තුනකට පසුව එළඹෙන සඳුදා දිනයේ ය. – ඒ අවස්ථාව වන විට ද්විත්ව පුරවැසිභාවය විෂයය අදාළ වන අමාත්‍යවරයෙකු හෝ අමාත්‍යංශ ලේකම්වරයෙකු පත්කොට සිටියේ නැත. – එබැවින් ගෝඨාභය රාජපක්ෂට හෝ වෙනත් ඕනෑම විදේශ පුරවැසිභාවය දරන පුද්ගලයෙකුට ශ්‍රී ලංකාවේ පුරවැසිභාවය ප්‍රදානය කිරීමට බලය ඇති කිසිවෙකු ඔහුට ද්විත්ව පුරවැසිභාවය පිළිබඳව සහතිකය නිකුත් කරන 2005 නොවැම්බර් 21 වනදා වන විට ශ්‍රී ලංකාවේ සිටියේ නැත. – එමෙන්ම ද්විත්ව පුරවැසිභාවය යනු වාහනයක ආදායම් බලපත්‍රයක් ලබාගන්නා ආකාරයට එක දවසින් ලබාගත හැකි සහතිකයක් නොවේ. ඒ සඳහා නිසි අයදුම්පත් ඉදිරිපත් කිරීමේ කාර්ය පටිපාටියක් සහ ගොනු කළ යුතු ලේඛන රාශියක් තිබේ. – එපමණක් නොව ද්විත්ව පුරවැසිභාවය ලබාගැනීමට සුදුස්සෙකු වීමට තිබෙන අවශ්‍යතා සම්පූර්ණ කළ යුතු වේ. ඒ සඳහා දීර්ඝ සහ සැලකිය යුතු කාලයක් ගතවන ක්‍රියාපටිපාටියක් ඇති අතර, එය කිසිසේත්ම දිනක් ඇතුළත සම්පූර්ණ කළ හැකි කටයුත්තක් නොවේ. – ඒ අනුව ගෝඨාභය රාජපක්ෂ ශ්‍රී ලාංකික පුරවැසියෙකු බවට පත්වන 2005 නොවැම්බර් 21 දිනැති සහතිකයේ වලංගුභාවය දැඩි ලෙස අභියෝගයට ලක්වී ඇත. – එම තත්ත්වය යටතේ ගෝඨාභය රාජපක්ෂ තමන්ගේ ඇමෙරිකානු පුරවැසිභාවය ඉවත් කරගෙන ඇතත්- නැතත් ඔහු ශ්‍රී ලාංකික පුරවැසියෙකුද-නැද්ද යන්න දැඩි ලෙස ප්‍රශ්නගත ය. – එපමණක් නොව ඔහු එම ලේඛනය භාවිත කොට පසුව ලියාපදිංචි වූ (ඡන්ද හිමි නාමලේඛනය වැනි) ලේඛන සියල්ලේද වලංගුභාවය ඒ අනුව ප්‍රශ්නගත ය. – සහතිකයක් තිබූ පමණින් යමක් සනාථ නොවන අතර, එම සහතිකය නිකුත් කිරීමට පසුබිම් වූ කාරණා සහ සහතිකය අත්සන් තබා ඇති අයට එසේ අත්සන් තැබීමට බලය තිබුණේද යන්න මෙහිදී අභියෝගයට ලක්කර ඇති කරුණු වේ. – යම් හෙයකින් ඉහත කී 2005 නොවැම්බර් 21 දිනැති ද්විත්ව පුරවැසිභාවය පිළිබඳ සහතිකය නිසි බලයක් යටතේ නිකුත් කරන ලද නීත්‍යානුකූල සහතිකයක්ද, නැතහොත් නෛතික වටිනාකමක් නැති හුදු කඩදාසියක්ද යන්න මෙහි ඇති තීරණාත්මක කරුණ බවට පත් වේ. – ඊට අමතරව ඇමෙරිකානු පුරවැසිභාවය අහෝසි කරගැනීමෙන් පසු ලබාගෙන ඇති ශ්‍රී ලාංකික විදේශ ගමන් බලපත්‍රය සදහා ඒ වන විට වලංගු තත්ත්වයේ නොමැති ජාතික හැඳුනුම්පතක් ඉදිරිපත් කිරීම, අනුක්‍රමික අංක වල නොගැලපීම් ආදී කාරණා ගණනාවක් පිළිබඳව අදාළ පෙත්සමේ සැකෙවින් දක්වා ඇත. (නීතිඥ අථිල අතාවුද විසිනි) ලේඛන වල අංක පරස්පරය තවදුරටත් මෙය පැහැදිලි කරගත යුතුය. අනුක්‍රමික අංක වල නොගැලපීමක් ඇතැයි මෙහි සඳහන් වන්නේ 2005 ද්විත්ව පුරවැසිභාවය සම්බන්ධයෙන් වන ලේඛන වල ඇති පරස්පරතාවකි. මෙම ලේඛනයට අදාළ පරිගණක දත්ත වල 15305 අංකය යටතේ ගෝඨාභය රාජපක්ෂගේ නම සඳහන් වේ. එහෙත් අදාළ වර්ෂයේ ද්විත්ව පුරවැසි නිල මුද්‍රිත ලේඛන වල එම අංකය යටතේ සඳහන් වන්නේ වෙනත් නමකි. එය සිදු වූයේ කෙසේද? ව්‍යාජ ලෙස පරිගණක තොරතුරු වෙනස් කළාද? ඇමරිකානු පොලිස් සහතිකය තවත් කාරණයක් වන්නේ එක් දිනකින් – දෙකකින් මේ පුරවැසිභාවය වෙනස් කර ගැනීම් කළ නොහැකි බවට ඉදිරිපත් වන තර්කයයි. එය එක් උදාහරණයක් ආශ්‍රයෙන් මෙසේ පැහැදිලි කරගත හැකිය. ‘‘ඇමරිකාවේ පුරවැසිභාවය ලබන ශ්‍රී ලංකාවේ ඕනෑම කෙනෙකුගේ (Retention Citizenship – ද්විත්ව පුරවැසිභාවය ලබාගෙන නොමැති) පෙර පුරවැසිභාවය ස්වයංක්‍රීයව අහෝසි වේ. ඉන්පසු ඔහු හෝ ඇයට ශ්‍රී ලංකාවේ ද්විත්ව පුරවැසිභාවය (Resumtion Citizenship) ලබා ගැනීමට අවශ්‍ය නම්, ඒ සඳහා ශ්‍රී ලංකා ආගමන-විගමන දෙපාර්තමේන්තුවට අයදුම්පතක් ඉදිරිපත් කළ යුතු වේ. එහිදී කාණ්ඩ කිහිපයක් යටතේ ඉල්ලීම් කිරීමට අවස්ථාව ලබා දී තිබේ. – වයස අවුරුදු 55 ඉක්මවීම මත. – ලංකාවේ තමන්ට ඇති නිශ්චල, චංචල දේපොළ මත. – අධ්‍යාපන සුදුසුකම් මත. (පිළිගත් විශ්වවිද්‍යාලයක උපාධියක් හෝ ඩිප්ලෝමාවක්) මෙකී සුදුසුකම්වලින් එක් සුදුසුකමක් පමණක් ප්‍රමාණවත් වේ. ඉන්පසු අයදුම්පත් සමග ඉදිරිපත් කළ යුතු වැදගත්ම සහතිකය වන්නේ තමන්ට පුරවැසිභාවය තිබෙන රටේ පදිංචි ස්ථානයට අදාළ පොලිස් මූලස්ථානයෙන් ලබාගන්නා පොලිස් නිශ්කාෂණ සහතිකය යි. (Police Clearance Certificate) ගෝඨාභය රාජපක්ෂ පදිංචිව සිටියේ ඇමරිකාවේ, කැලිෆෝනියා ප්‍රාන්තයේ බැවින් එම පළාතට අදාළ පොලිස් මූලස්ථානයෙන් එය ලබාගත යුතුය. ඔහු අදාළ පොලිස් මූලස්ථානයට ගොස් ඒ සඳහා වූ අයදුම්පත්‍රයක්, නිශ්චිත ගාස්තු ගෙවීමෙන් පසු ඉදිරිපත් කළ යුතුය. එහිදී ඔහුගේ ඇඟිලි සලකුණු ලබා ගැනීම සිදු කෙරේ. මෙකී සහතිකය එහි හඳුන්වනු ලබන්නේ (Certificate of Conduct and non Criminal fingerprint) යනුවෙනි. ඉහත අයදුම්පත ඉදිරිපත් කොට ඇඟිලි සලකුණු ලබා ගැනීමෙන් පසු අදාළ සහතිකය නිකුත් කරනු ලබන්නේ උපරිම දින 14 කට පසුව ය. (සති දෙකක්) ඊට හේතුව වන්නේ අයදුම්පත ඉදිරිපත් කළ තැනැත්තා අපරාධමය වරදකට හසුවී තිබේද යන්න පරීක්ෂා කිරීමට අවශ්‍ය කාලය ලබා ගැනීමයි. මෙම සහතිකයේ වලංගු කාලය, නිකුත් කළ දිනයේ සිට දින 60 ක් බව සහතිකයේ ම පැහැදිලිව සඳහන් කර තිබේ. එම නිසා ගෝඨාභය රාජපක්ෂ සංචාරක වීසා බලපත්‍රයක් මගින් ලංකාවට පැමිණ, මහින්ද රාජපක්ෂගේ ජයග්‍රහණයෙන් දින තුනකට පසු ශ්‍රී ලංකාවේ ද්විත්ව පුරවැසිභාවය ලබාගත්තේ නම්, එකී ද්විත්ව පුරවැසිභාවය ලබා ගැනීමට අනිවාර්යයෙන්ම ඉදිරිපත් කළ යුතු පුරවැසිභාවය හිමි රටේ පොලිස් නිශ්කාෂණ සහතිකය ඉදිරිපත් කළේ කෙසේද යන්න බරපතළ ගැටළුවකි. (ද්විත්ව පුරවැසිභාවය ප්‍රදානය කිරීමට පෙර ඔහු පුරවැසියෙකු වශයෙන් සිටි රටේ අපරාධමය වැරැදි සිදුකර ඇද්ද – නැද්ද යන්න තහවුරු කර ගැනීම මෙහි අරමුණයි.) එකී පොලිස් නිෂ්කාශන සහතිකය ලබා ගැනීමට අනිවාර්යයෙන්ම අදාළ පුද්ගලයා එම පොලිස් මූලස්ථානයට යා යුතුමය. මන්ද යත් එම සහතිකය ලබාදීමට ඉල්ලුම්කරුගේ ඇඟිලි සලකුණු අත්‍යවශ්‍ය වීම ඊට හේතුවයි. ගෝඨාභය රාජපක්ෂ උපරිම දින 03 ක් තුළ, එනම් සෙනසුරාදා, ඉරිදා ද ඇතුළත්ව ද්විත්ව පුරවැසිභාවය ලබා ගත්තා යැයි ප්‍රකාශ කරන්නේ නම්, ඒ සඳහා අනිවාර්යයෙන්ම අවශ්‍ය පොලිස් නිෂ්කාශන සහතිකය ඉදිරිපත් කිරීමට කවර තත්ත්වයක් යටතේවත් ඔහුට හැකියාවක් නැත. ද්විත්ව පුරවැසිභාවය ලබා ගැනීමට ඉහත සියලු කොන්දේසි සම්පූර්ණ කළ පසු අදාළ අයදුම්පත ලියාපදිංචිය සිදුකරනු ලබන අතර, ඉන්පසු එය ආගමන-විගමන පාලකවරයා ද ඇතුළත් කමිටුවකට යොමු කරනු ලැබේ. එම කමිටුව රැස්වී, ලැබී ඇති අයදුම්පත්වල සුදුසුකම් පරීක්ෂා කොට අනුමත කිරීම සිදුකරනු ලබන අතර, ඉන්පසු අයදුම්පතට කමිටු අනුමැතිය ලැබී ඇත්නම්, අදාළ ගාස්තු ගෙවන ලෙස අයදුම්කරුට දැනුම් දෙයි. එකී ගාස්තු ගෙවූ පසු ඇමැතිවරයාගේ අවසාන අනුමැතිය සඳහා යොමු කෙරේ.‘‘ (දැනට ඇමරිකාවේ වෙසෙන මාධ්‍යවේදී පෝද්දල ජයන්ත විසිනි.) රාජපක්ෂලාගේ බලය අවභාවිතාවේ මුල ඊළඟ කාරණය වන්නේ නීතිපතිවරයාගේ තර්කයයි. ජනාධිපති ධුරයට පත්වූ විගස, මහින්ද රාජපක්ෂට ආරක්ෂාවට අදාළ බලතල ලැබුණේ කෙසේද? අඩු තරමේ පුරවැසිභාවය ලබාදීමට අදාළ සියලු ලිපිගොනු පරීක්ෂා කිරීමට කාලය තිබුණේද? මතක තබාගත යුතුය. මහින්ද රාජපක්ෂ විසින් නව ආණ්ඩුවේ ඇමැතිවරුන් පත්කර ඇත්තේ 2005 නොවැම්බර් 23 දා ය. එසේම ඇමැතිවරුන්ට අදාළ බලය පවරන ගැසට් නිවේදනය නිකුත් කර ඇත්තේ එම වසරේ දෙසැම්බර් 08 දා ය. ජනාධිපතිවරයාට අයත් ආරක්ෂක අමාත්‍යංශය ඇතුළු අමාත්‍යංශ වල ලිපිගොනු වලට අත්සන් තැබීමේ බලය ඔහුට හිමිවන්නේද එදින සිට ය. එහෙත් නොවැම්බර් 21 දා ගෝඨාභය රාජපක්ෂට පුරවැසිභාවය ලබාදීමට අදාළ ලියකියවිලි වලට මහින්ද රාජපක්ෂ විසින් අත්සන් කර තිබේ. මහින්දට පුළුවන් ද? ඒ සම්බන්ධයෙන් පැහැදිලි අදහසක් ගැනීමට අභියාචනාධිකරණය ඉදිරියේ පසුගිය 02 දා ඉදිරිපත් වූ නීති තර්ක කියවිය යුතුය. පෙත්සම්කාර පාර්ශ්වය, එනම් චන්ද්‍රගුප්ත තේනුවර සහ ගාමිණී වියන්ගොඩ වෙනුවෙන් පෙනී සිටින නීතිඥ සුරේන් ප‍්‍රනාන්දු : පෙත්සමේ පස් වැනි වගඋත්තරකරු වන ගෝඨාභය රාජපක්ෂ මහතා සිය ද්විත්ව පුරවැසිභාවය පිළිබඳව සහතිකය ලබාගෙන ඇත්තේ එවකට ජනාධිපති මහින්ද රාජපක්ෂ මහතාගෙන්. මෙම සහතිකය ලබාගන්නා විට මහින්ද රාජපක්ෂ මහතා ජනාධිපති වශයෙන් දිවුරුම් දී නැහැ. මෙම ද්විත්ව පුරවැසි සහතිකය ලබා දෙන විට අදාළ අමාත්‍යාංශයට ලේකම්වරයකු පත් කර නැහැ. මෙම ද්විත්ව පුරවැසියන්ගේ නම් අඩංගු නාම ලේඛනය පිළිබඳව අධිකරණයේ අවධානය යොමු කරනවා. එවකට පැවති ක‍්‍රියාවලිය අනුව සෑම නමක්ම ඇතුළත් කර ඇත්තේ මුල් අකුර සමගයි. එහෙත් ගෝඨාභය රාජපක්ෂ මහතාගේ නම සම්පූර්ණයෙන් ඇතුළත් කර තිබෙනවා. එහි යම් නොගැළපීමක් තිබෙනවා. අනෙක් අතට පරිගණකගත කර තිබෙන නමත්, මුල් පිටපතේ නමත් අතර වෙනස්කම් තිබෙනවා. වගඋත්තරකාර ගෝඨාභය රාජපක්ෂ වෙනුවෙන් පෙනී සිටින ජනාධිපති නීතිඥ රොමේෂ් ද සිල්වා : එය පරිගණකගත කිරීමේ පහසුව තකා සකස් කර ගත් ක‍්‍රමවේදයක්. නීතිඥ සුරේන් ප‍්‍රනාන්දු : එවකට ජනාධිපතිවරයා මෙම ලියැවිල්ලට අත්සන් තබන්නේ 2005 නොවැම්බර් 23 වැනිදායි. එවකට ජනාධිපති සිය බලතල ඇමතිවරුන්ට පවරා නැහැ. සාමාන්‍යයෙන් අමාත්‍යංශයක ලේකම්වරයා කියන්නේ ප‍්‍රධාන විධායක නිලධාරියායි. ප‍්‍රතිපත්ති තීරණ සහ බලතල තියෙන්නෙ විෂය භාර අමාත්‍යවරයා යටතේයි. එවකට ජනාධිපති මහින්ද රාජපක්ෂ මහතා අමාත්‍යවරුන්ගේ බලතල පවරන්නේ 2005 දෙසැම්බර් 08 වැනිදායි. ඒ අනුව ජනාධිපති ආරක්ෂක ඇමතිවරයා ලෙස පත්වන්නේ 2005 දෙසැම්බර් 08 වැනිදායි. ඒ අනුව මෙම ද්විත්ව පුරවැසි සහතිකය නිකම්ම නිකම් හිස් ලියැවිල්ලක්. අනෙක් අතට අන්තිමට ආරක්ෂක ලේකම්වරයා බවට පත් කරන්නේත් මේ ගෝඨාභය රාජපක්ෂයි. අභියාචනාධිකරණයේ සභාපති විනිසුරු යසන්ත කෝදාගොඩ ප්‍රශ්නයක් මතු කරයි : ඔබ කියන්නේ මෙම ලිපියට අත්සන් කළ කාලයේ හිටපු ජනාධිපතිවරයාට ආරක්ෂක බලතල තිබුණෙ නැහැ කියලද? නීතිඥ සුරේන් ප‍්‍රනාන්දු : ඔව්. ඒ කාලයේ ආරක්ෂක අමාත්‍ය බලයක් නැහැ. එක්සත් රාජධානියේ නඩු තීන්දුවකට අනුව මෙවැනි ලියවිලි හඳුන්වන්නේ හිස් ලිපියක් (Blank Paper) හැටියටයි. ඉහත කී දින සම්බන්ධ කරුණු අධිකරණය ඉදිරියේ තර්ක-විතර්ක වලට භාජනය වන්නේ එසේ ය. ඒ සම්බන්ධ අවසාන තීරණය අධිකරණය පැත්තෙන් ගත යුතුය. දේශපාලන වෛරයක් ! ගෝඨාභය රාජපක්ෂගේ පාර්ශ්වයෙන් මේ පිළිබඳව මාධ්‍ය ඉදිරියේ ජනතාවට කියන විශේෂ පොදු ප්‍රකාශයක් තිබේ. එනම් මේ පෙත්සම ඉදිරිපත් කර තිබෙන්නේ දේශපාලන වශයෙන් ද්වේෂ සහගතව ගෝඨාභය රාජපක්ෂට ජනාධිපතිවරණයේදී මුහුණ දීමට නොහැකිව බවයි. අනෙක් අතට 2005 වසරේ සිට 2019 ජනාධිපතිවරණය ප්‍රකාශයට පත්කරන තුරු මෙවැන්නක් අධිකරණය ඉදිරියේ ප්‍රශ්න නොකළේ ඇයි ද යන්න ද ඔවුන් මතු කරන වැදගත් තර්කයකි. එය ද 02 දා අභියාචනාධිකරණය ඉදිරියේ සංවාදයට භාජනය විය. එසේම නොවැම්බර් 16 දා පැවැත්වීමට නියමිත ජනාධිපතිවරණය සඳහා ගෝඨාභය රාජපක්ෂගේ ඇප මුදල් භාරගැනීමේදී මැතිවරණ කොමිසම මේ පිළිබඳව අවධානය යොමු නොකළේද, නාම යෝජනා භාරදීමේදී ගැටළුවක් මතු වේද? ගෝඨාභය රාජපක්ෂගේ නීතිඥ රොමේෂ් ද සිල්වා : මෙම පෙත්සම ගොනුකර තිබෙන්නේ ද්වේශ සහගතවයි. මෙම පෙත්සමෙන් ඉල්ලන සහන දුන්නොත් රටේ ජනතාවගේ ඡන්ද අයිතිය උල්ලංඝනය වෙනවා. මෙම පෙත්සම ගොනු කර ඇත්තේ වසර පහළොවකට පසුවයි. ඉන් පැහැදිලි වන්නේ මෙය දේශපාලන අරමුණින් කළ දෙයක් බවයි. අභියාචනාධිකරණයේ සභාපති විනිසුරු පෙත්සම්කාර පාර්ශ්වයෙන් මේ ගැන ප්‍රශ්න කරයි : මෙම පෙත්සම දේශපාලන අරමුණින් ඉදිරිපත් කළා යැයි කියන චෝදනාවට පිළිතුරු දෙන්න. පෙත්සම්කාර පාර්ශවයේ නීතිඥ සුරේන් ප‍්‍රනාන්දු : මෙම පෙත්සම ඉදිරිපත් කර ඇත්තේ දේශපාලන අරමුණකින් නෙමෙයි. යම් හෙයකින් විදේශ පුරවැසියකු මොහොතකින් මේ රටේ ජනාධිපති, ත‍්‍රිවිධ හමුදාවේ ප‍්‍රධානියා වුවහොත් රටේ ආරක්ෂාවට ඉමහත් බලපෑමක් සිදුවෙනවා. ඒ තත්ත්වය වැළැක්වීම මෙම පෙත්සමේ අරමුණයි. අභියාචනාධිකරණයේ සභාපති විනිසුරු යළිත් මැදිහත් වෙයි : නාමයෝජනා භාරදීමේදී මෙම ලියකියවිලි පරීක්ෂා කරනවද? පෙත්සම්කාර පාර්ශ්වයේ නීතිඥ සුරේන් ප‍්‍රනාන්දු : එය හුදෙක් මතුපිටින් පරීක්ෂා කිරීමක් පමණයි. මැතිවරණ කොමසාරිස්වරයාට ලියකියවිලිවල නිත්‍යනුකූලභාවය පරීක්ෂා කිරීමට බලයක් නැහැ. එය වෙනම ක‍්‍රියාවලියක්. නාමයෝජනා අවස්ථාවේදී ඕනෑම අයකුට විරෝධතාවක් ඉදිරිපත් කළ හැකියි. පරස්පර අදහස් හා ඇත්ත නීතිපතිවරයාගේ පාර්ශ්වයෙන් පවසන්නේ ගෝඨාභය රාජපක්ෂගේ ද්විත්ව පුරවැසිභාවයට අදාළ ලේඛන සියල්ල නීත්‍යනුකූල බවයි. ඒ අනුව ඔහු එම ලියවිලි ඉදිරිපත් කර ලබාගත් විදේශ ගමන් බලපත්‍රය සහ ජාතික හැඳුනුම්පත ද නීත්‍යනුකූල බව එම පාර්ශ්වයේ තර්කයයි. ආමන විගමන පාලකවරයාගේ පාර්ශ්වයෙන් පවසන්නේ ගෝඨාභය රාජපක්ෂගේ ද්විත්ව පුරවැසිභාවයට අදාළ කිසිදු ලියවිල්ලක් තම දෙපාර්තමේන්තුවේ නොමැති බවයි. ඊට ප්‍රතිතර්කයක් ඉදිරිපත් කරමින් ගෝඨාභය රාජපක්ෂගේ නීතිඥවරයා පවසන්නේ 2007 වසරේදී ආගමන විගමන දෙපාර්තමේන්තුව සියලු ලේඛන පරිගණකගත කර ඇති බවත්, එහිදී පැරණි ලේඛන විනාශ කර ඇති බවත් ය. ආගමන විගමන පාලකවරයා එය ප්‍රතික්ෂේප කරයි. මෙම ද්විත්ව පුරවැසිභාවය පිළිබඳ සහතිකයේ ගැටළුව නිසා ගෝඨාභය රාජපක්ෂ ලබාගෙන ඇති අංක 8305500 දරන ගමන් බලපත‍්‍රය සහ අංක 194917210010 දරන ජාතික හැඳුනුම්පතේ නීත්‍යනුකූලභාවය පිළිබඳ ප්‍රශ්නය ද මගහැර යා නොහැක්කකි. පසුගිය 03 දා සහ 04 දා ද මේ පෙත්සම් විභාගයට අදාළ වැදගත් කරුණු අනාවරණය වීමට නියමිත ව තිබිණි. කෙසේ වෙතත් ආණ්ඩුක‍්‍රම ව්‍යවස්ථාවේ 92 වගන්තිය සමග කියැවෙන 89 (ඒ) වගන්තිය අනුව ශ්‍රී ලාංකික පුරවැසියකු නොවන අයකුට ජනාධිපති ධුරයට පත්විය නොහැකිය. සියල්ලන්ට සමාන නීතිය ! අධිකරණය ඉදිරියේ මේ සම්බන්ධයෙන් නීති තර්ක මතු කෙරෙන විට, එළියේ සිටින ජනතාව පිල් බෙදී තම-තමන්ගේ අපේක්ෂකයා වෙනුවෙන් වාද කරනු දැකිය හැකිය. කෙසේ වෙතත් දේශපාලන වාසි තකා හෝ මේ අසමාන සැලකීම් අනාවරණය විය යුතුය. ඔබට / මට, අපට මෙසේ කළ හැකි ද? ශාලික විමලසේන – ලංකා ඉරිදා සංග්‍රහය", "URL": "https://lankatruth.com/si/?p=82278", "Category": "පුවත්", "Parent URL": null}