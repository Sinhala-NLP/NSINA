{"Source": "Lankatruth", "Timestamp": "January 5, 2020", "Headline": "රන්ජන් ඇප මත නිදහස් කරයි", "News Content": "තම නිල ගිනිඅවියේ බලපත්‍ර අලුත්කර නොමැතිවීම මත අත්අඩංගුවට ගත් රන්ජන් රාමනායක මහතා ඇප මත නිදහස් කිරීමට නුගේගොඩ මහේස්ත්‍රාත්වරයා මීට සුළු මොහොතකට පෙර නියෝග කර තිබේ. ඒ අද පස්වරු 04.00ට පමණ රන්ජන් රාමනායක මහතාව බස්නාහිර පළාත් දකුණ පොලිස් කොට්ඨාසය විසින් අධිකරණයට ඉදිරිපත් කිරීමෙන් පසුවය. රුපියල් ලක්ෂ 05 බැගින් වූ ශරීර ඇප දෙකක් මත නිදහස් කළ රන්ජන් රාමනායක මහතාට විදෙස් ගමන්ද තහනම් කර ඇත. රන්ජන් රාමනායක මහතාගේ නිවසේ, රජය අපහසුතාවට පත්වන අන්දමේ ප්‍රකාශ, දුරකතන සංවාද හා ඡායරූප ඇතුළත් දෘඩ පට ඇතැයි නුගේගොඩ මහේස්ත්‍රාත් අධිකරණය මගින් ලබාගත් සෝදිසි වරෙන්තුවක් මත ඒ මහතාගේ නිවස ඊයේ (04) පස්වරු 3.15ට පමණ කොළඹ දකුණ අපරාධ කොට්ඨාශයේ පොලිස් නිලධාරීන් විසින් පරීක්ෂාවකට ලක් කරන ලදී. එහිදී මන්ත්‍රීවරයාගේ නිල අවිය හමුවී ඇති අතර නියමිත පරිදි එහි බලපත්‍රය අලුත් නොකිරීම මත මෙසේ ඔහු අත්අඩංගුවට ගන්නා ලදී.", "URL": "https://lankatruth.com/si/?p=88349", "Category": "පුවත්", "Parent URL": null}