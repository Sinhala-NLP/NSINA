{"Source": "Lankatruth", "Timestamp": "February 28, 2019", "Headline": "ගෝඨාගේ අභියාචනාධිකරණ පෙත්සම ජූනි 14ට කල්යයි", "News Content": "හිටපු ආරක්ෂක ලේකම් ගෝඨාභය රාජපක්ෂ ඇතුළු අට දෙනෙකුට එරෙහිව අල්ලස් කොමිසම විසින් පනවා ඇති නඩුව කොළඹ මහේස්ත්‍රාත් අධිකරණය හමුවේ විභාග කිරීම වලක්වාලමින් නිකුත් කර ඇති තහනම් නියෝගය ජූනි මස 14 වැනිදා දක්වා දීර්ඝ කිරීමට අභියාචනාධිකරණය අද(28) නියෝග කළේය. 2012 වසරේ සිට 2014 වසර දක්වා කාලසීමාව තුළ ගාලු වරායේ පාවෙන අවි ගබඩාවක් පවත්වාගෙන යාමට ඇවන්ගාඩ් මැරිටයිම් සර්විසස් සමාගමට අවසර ලබාදීම තුළින් රජයට රුපියල් බිලියන 11.4ක පාඩුවක් සිදු කළේ යැයි චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් අට දෙනෙකුට එරෙහිව අල්ලස් කොමිසම විසින් මෙම නඩුව පවරා තිබේ. සිද්ධියට අදාල නඩුව ගොනුකර ඇත්තේ නීති විරෝධී ආකාරය බව පවසමින් විත්තියේ නීතීඥවරු මතුකළ විරෝධතාව කොළඹ ප්‍රධාන මහේස්ත්‍රාත් අධිකරණය ප්‍රතික්ෂේප කළ අතර ඊට එරෙහිව තමන් ඉදිරිපත් කළ ප්‍රතිශෝධන පෙත්සම කොළඹ මහාධිකරණය විසින් ප්‍රතික්ෂේප කළ බව ගෝඨාභය රාජපක්ෂ මහතා අභියාචනාධිකරණය හමුවේ ගොනුකළ පෙත්සමේ සඳහන්ව ඇත. ඒ අනුව කොළඹ මහේස්ත්‍රාත් අධිකරණය හා කොළඹ මහාධිකරණය විසින් ලබාදුන් තීන්දු නීති විරෝධී බව පවසන ලෙසත් සියළු චෝදනාවලින් තමා නිදොස් කොට නිදහස් කරන ලෙසත් ගෝඨාභය රාජපක්ෂ මහතා අභියාචනාධිකරණයෙන් ඉල්ලා ඇත. පෙත්සමට අදාළ විභාගය අද දින අවසන් කෙරුණු අතර එහි තීන්දුව ප්‍රකාශ කිරීම ලබන ජුනි මස 14 වනදා දක්වා කල් තබන බව අභියාචනාධිකරණය නිවේදනය කළේය. එතෙක් කොළඹ මහේස්ත්‍රාත් අධිකරණය හමුවේ පැවැත්වෙන අදාළ නඩු විභාගය වළක්වමින් පනවා තිබෙන තහනම් නියෝගය ඉදිරි දින දක්වා දීර්ඝ කිරීමට ද අභියාචනාධිකරණය නියෝග කළේය.", "URL": "https://lankatruth.com/si/?p=69351", "Category": "පුවත්", "Parent URL": null}