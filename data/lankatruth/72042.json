{"Source": "Lankatruth", "Timestamp": "April 10, 2019", "Headline": "ජනාධිපතිවරණයට කලින් මහ මැතිවරණය එනවා…", "News Content": "ජනාධිපතිවරණයට පෙර මහ මැතිවරණයක් පැවැත්වීමේ වැඩි සම්භාවිතාවයක් පවතින බව ශ්‍රී ලංකා නිදහස් පක්ෂයේ මහා ලේකම් දයාසිරි ජයසේකර මහතා පවසයි. අද (09) කොළඹදී කැඳවා තිබූ මාධ්‍ය හමුවක් අමතමින් ඒ මහතා මේ බව සඳහන් කර තිබිණි. මෙලෙස ජනාධිපතිවරණයකට පෙර මහ මැතිවරණයක් පැවැත්වීමේ වැඩි සම්භාවිතාවයක් පවතින්නේ ජනාධිපතිවරයාගේ නිල කාලය පිළිබඳව ඇති මතබේදාත්මක තත්වය හේතුවෙන් බවත් ජනාධිපතිවරයාගේ ධුර කාලය වසර කීයද යන්න සම්බන්ධ ගැටළුව මේ වනවිට ශ්‍රේෂ්ඨාධිකරණය වසින් විසඳා අවසන් නමුත් ජනාධිපතිවරයාගේ එම කාලය පටන් ගන්නා දිනය සහ අවසන් වන දිනය සම්බන්ධයෙන් තවමත් නිශ්චිත දින නියමයක් නොමැති බවත් දයාසිරි ජයසේකර මහතා පවසයි. ඒ මහතා දිනපතා පුවත්පතකට සඳහන් කර තිබුණේ 19වන ව්‍යවස්ථා සංශෝධනයට අනුව ජනාධිපතිවරයාගේ ධුර කාලය පටන් ගන්නා දිනය සහ අවසන් වනි දිනය සම්බන්ධයෙන් නිස්චිතව තහවුරු කර ගැනීම සඳහා ශ්‍රේෂ්ඨාධිකරණයේ මතය විමසීමට ජනාධිපතිවරයා කටයුතු කරන බවය.", "URL": "https://lankatruth.com/si/?p=72042", "Category": "පුවත්", "Parent URL": null}