{"Source": "Lankatruth", "Timestamp": "December 25, 2016", "Headline": "රනිල් – බැසිල් රහස් කතා පරීක්ෂණ බිඳ දමයි", "News Content": "බැසිල් රාජපක්ෂ ඇමරිකාව බලා පිටත්ව යාමෙන් පසුව එක්සත් ජාතික පක්ෂයේ නායක රනිල් වික‍්‍රමසිංහ සහ බැසිල් රාජපක්ෂ අතර මහින්ද පවා නොදන්නා දේශපාලන එකඟතා රැසක් ඇති කරගෙන තිබෙන බවට තොරතුරු හෙළිවෙමින් තිබේ. මෙසේ හෙළි වී තිබෙන බරපතලම කරුණ වන්නේ පසුගිය පාලන සමයේ සිදු කරන ලද මූල්‍ය අපරාධ ගැන පරීක්ෂා කෙරෙමින් තිබෙන ආයතන සියල්ලම රනිල් වික‍්‍රමසිංහ විසින් දැඩි බලපෑම් කරමින් පරීක්ෂණ කටයුතු අඩාළ කර තැබීමය. අපරාධ පරීක්ෂණ දෙපාර්තමේන්තුව, පොලිස් මූල්‍ය අපරාධ විමර්ශන කොට්ඨාශය, අල්ලස් හෝ දූෂණ විමර්ශන කොමිෂන් සභාව සහ නීතිපති දෙපාර්තමේන්තුව යන ආයතනවල කටයුතු ඉතා බරපතල ලෙස අඩාලවීමට එම බලපෑම් හේතුවී ඇත. රනිල් වික්‍රමසිංහ මහතා මෙහිදී අවධානය යොමුකර ඇත්තේ ශ්‍රීලනිපය බෙදීමේ වැඩපිළිවෙලට බැසිල් අත්‍යවශ්‍ය සාධකයක් වීම යන්න බවද වාර්තා වේ. විදේශ ගත වී ප‍්‍රතිකාර ගැනීම සඳහා බැසිල් රාජපක්ෂ මහතා අධිකරණයෙන් කර තිබූ ඉල්ලීම පිළිගත නොහැකි බවට පොලිස් මූල්‍ය අපරාධ කොට්ඨාශය කරුණු සහිතව අධිකරණයට තොරතුරු ඉදිරිපත් කර තිබියදී නීතිපති දෙපාර්තමේන්තුව සහ අධිකරණය ක‍්‍රියාකළ ආකාරයෙන් පසු අදාළ පරීක්ෂණ ආයතන බරපතල කඩා වැටීමකට ලක්වී තිබේ. බැසිල් රාජපක්ෂට විදේශගත වීමේ හැකියාව ලබාදීම පිළිබඳව සොයා බැලූ ආයතන විසින් රනිල් – බැසිල් අතර පවතින දේශපාලන එකඟතාම දිවෙන ක‍්‍රියාවලියක් හෙළිකර තිබේ. මේ අතර මහින්ද පිළේ සිටින රෝහිත අබේගුණවර්ධන, පවිත‍්‍රා වන්නිආරච්චි, ජනක බණ්ඩාර තෙන්නකෝන් සහ ප‍්‍රසන්න රණතුංග යන අය පමණක් බැසිල් රාජපක්ෂගේ ක‍්‍රියාකාරීත්වයන් අනුමත කරමින් සිටින අතර අනිකුත් සියලු දෙනා ඔහුට දැඩිසේ විරුද්ධ දේශපාලන ස්ථාවරයක සිටිති. මෙම තත්ත්වය හමුවේ මූල්‍ය අපරාධ පිළිබඳ චෝදනාවලට ලක්ව සිටින පුද්ගලයන් බැසිල් රාජපක්ෂ වෙත දිනා ගැනීම සඳහා රනිල් සමඟ එක්වී උපක‍්‍රමයක් අනුගමනය කරමින් සිටින බව අනාවරණය වේ. එම උපක‍්‍රම වන්නේ අදාළ පරීක්ෂණ කටයුතු ඉදිරියට ගෙනයාමට සැකකරුවන් අත්අඩංගුවට ගැනීමේ ආසන්න තත්වයක් නිර්මාණය කරමින් අදාළ පරීක්ෂණ ආයතනවලට සැකකරුවන් කැඳවා පසුව බැසිල් මැදිහත් වී රනිල් හරහා චූදිතයන්ව බේරා ගැනීමයි. බේරා ගැනීමේ ක‍්‍රියාවලියේ ප‍්‍රධාන දේශපාලකයා බවට මහින්ද නොව මේ වනවිට බැසිල් පත්ව සිටියි. මේ තුළින් තම විරුද්ධවාදීන් තමන් වෙත දිනා ගැනීම බැසිල්ගේ උපක‍්‍රමය වී තිබේ. මේ තත්ත්වය පිළිබඳව මෛත‍්‍රී පාර්ශ්වයටද කරුණු හෙළි වී තිබෙන අතර ඔවුන් මේ පිළිබඳව දැඩි විමසිල්ලෙන් සිටින බවද ආරංචි මාර්ග ප‍්‍රකාශ කරයි.", "URL": "https://lankatruth.com/si/?p=25543", "Category": "පුවත්", "Parent URL": null}