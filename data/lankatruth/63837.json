{"Source": "Lankatruth", "Timestamp": "November 22, 2018", "Headline": "ජනාධිපති මෛත්‍රි ලේ වැගිරීමකට අත වැනුවත් එය වැළැක්වීමට අපි සටන් කරනවා", "News Content": "ජනාධිපති මෛත්‍රි අත වනන්නේ රටේ මහා ලේ වැගිරීමකට බවත් එවැනි බියකරු තත්ත්වයකට යෑමට නොදීමේ ප්‍රබල සටන ජ.වි.පෙ. කරට ගෙන කටයුතු කරන බවත් එහි නායක පාර්ලිමේන්තු මන්ත්‍රි අනුර කුමාර දිසානායක ජනතාවට සහතික කළේය. ඇති වූ දේශපාලන කුමන්ත්‍රණය සමඟ එවැනි අතිශය භයානක තත්ත්වයකට යෑම වැළැක්වීම පිළිබඳ ජනතාව ස්තුතිවන්ත වන නමුත් ඉදිරියේදීත් මෙම බල සූදුවේ පොරයම පැවතුණහොත් රට ලේ වැගිරීමකට නොයන බව සහතික කළ හැක්කේ කාටදැයි ජ.වි.පෙ. නායකයා ප්‍රශ්න කළේය. ඔහු පැවැසුවේ පවතින කුමන්ත්‍රණය පරාජය කළ සැණින් පාර්ලිමේන්තුව විසුරුවා නව පාර්ලිමේන්තුවක් ගොඩනැඟීමේ නව යෝජනාවක් තම පක්‍ෂය විසින් ඉදිරිපත් කරන බවය.මේ කුමන්ත්‍රණයේ කොටසක් අධිකරණය විසින් විසඳා ඇති නිසා බූවල්ලාගේ අඬු භාගයක් කපා අවසන් බැවින් ස්ථීරවම බූවල්ලා විනාශ කළ හැකි බවට සහතිකයක් දිය හැකි බවද හෙතෙම වැඩිදුරටත් අවධාරණය කළේ ඊයේ (21) මහරගම පැවැති ඒකාධිපති වියරුව පරදවමු ප්‍රජාතන්ත්‍රවාදය දිනවමු මැයෙන් පැවැති ජ.වි.පෙ. ජන රැලියට එක් වෙමිනි. මෙම රැලියට විශාල ජන සහභාගිත්වයක් දක්නට ලැබනි. මෙහිදී වැඩිදුරටත් අදහස් දැක්වී ජවිපෙ නායක අනුර දිසානායක මහතා. “මේ කුමන්ත්‍රණයෙන් අමන්දානන්දයට පත් කණ්ඩායමක් සහ හිත රිදුණු කණ්ඩායමක් ඉන්නවා. වංචා දූෂණ කරපු නඩු පිට නඩු ගොඩ ගැහුණු මහින්ද කණ්ඩායම අමන්දානන්දයට පත්වෙලා. සමහරු කියනවා ලස්සනට මල් වට්ටියක් තියාගෙන හිටපු මහින්ද මහත්තයාට ගොම හට්ටියක් දුන්නා කියලා. රිදුණු කණ්ඩායම රනිල් වික්‍රමසිංහ කණ්ඩායම. ඒ අගමැතිකම හා ආණ්ඩු බලය නැති වීමේ රිදීම. මතක තබා ගන්න මේ කණ්ඩායම් දෙකටම අපි නැහැ කියන එක. අපි කියනවා තම තමන් පැලැඳ සිටින පාට කණ්ණාඩිය ගලවා විවෘත මනසින් මේ දෙස බලන්න කියලා. පසුගිය 26දා සිදුවුණේ දේශපාලන කුමන්ත්‍රණයක්. හඳපානේ හදාපු නීති විරෝධී ආණ්ඩු ඔබලා මේ පිළිගන්නවාද? කවර හමුදාවක්ද කවර පොලිසියක්ද මේ අවනීතික දේ අනුමත කරන්නේ ? වෙන රටක නම් මහා ලේ වැගිරීමක්. එවැනි තත්ත්වයකට නොයෑම ගැන අපි ජනතාවට ස්තූතිවන්ත වෙනවා. ලේ වැගිරීම් නොවුණත් ලේ වැගිරෙන්නේ නැහැ කියන සහතිකය කුමක්ද? ඊළඟ පුටුවේ වාඩි වෙන්නේ රනිල් ද සජිත් ද කවුද? එහෙම නැතිනම් ඡන්දෙකටද යන්නේ කියන කරුණු දෙවැනුව බලමු. මුලින් මේ කුමන්ත්‍රණය පරාජය කළ යුතුමයි. මෙය නොකොළොත් එය රටේ ආදර්ශය බවට පත්වීම වළක්වන්න බැහැ. මේ අනීතික අයුක්ති සහගත වැඩේ පිළිගන්නවාද ඒ නිසයි අපි හරි බරින් ගත්තේ. හැබැයි රනිල් මේ බර ගත්තේ අගමැතිකම අහිමි වීමේ වේදනාව පමණයි. අපි ගත්තේ ප්‍රජාතන්ත්‍රවාදය ආරක්‍ෂා කිරීමේ සටනයි. ජ.වි.පෙ. අන්න ඒ නිසායි කලබල වී තිබෙන්නේ. සමහරු කියනවා අපි මේ වෙලාවේ වේගවත් කියලා. ඔව්. තව තවත් මේ කුමන්ත්‍රණය පරාජය කිරීමට වේගවත් විය යුතුයි කියා අප සිතනවා. 19 වැනි ව්‍යවස්ථාව අනුව ජනාධිපති පාර්ලිමේන්තුවට වගකිව යුතුයි. එය තමයි 19 මුඛ්‍ය අරමුණ. එසේ තිබියදී තමයි ව්‍යවස්ථා විරෝධීව පාර්ලිමේන්තුව විසුරුවා හැරියේ. සත්‍ය, යුක්තිය, ගැන තිබෙන්නේ එක සටනයි. රනිල් වික්‍රමසිංහ ප්‍රජාතන්ත්‍රවාදයේ හොර මුරකරුවෝ. ඒ අය අධිකරණයට ගියා. අපිත් අධිකරණයට ගියා. ලංකාවේ පළමු වතාවට විධායක ජනපති කෙනෙක් නිකුත් කළ ගැසට් නිවේදනයත් ශ්‍රේෂ්ඨාධිකරණය අත්හිටුවනු ලැබුවා. එමඟින් පාර්ලිමේන්තුව කැඳවන්න අවස්ථාව ලැබුණා. ව්‍යවස්ථා කඩපු නීති කඩපු, මෛත්‍රි ව්‍යවස්ථාවේ හිල් හොයනවා. ලැජ්ජා විය යුතුයි. මෛත්‍රිපාලගේ හිතලු අනුව පාර්ලිමේන්තුව මෙහෙයවන්නේ නැහැ. ඒවා ක්‍රියාත්මක වෙන්නේ ස්ථාවර නියෝග මත. යෝජනාව විවාදයට ගත්ත මේ අය ඉඩ දෙන්නේ නැහැ. පාර්ලිමේන්තුවේ මහින්ද මගේ පුටුව ඉස්සරහ හිටියේ. ඒ මූණ බලාගෙන කතාවක් කරන්න තිබුණ අපට. මහින්ද, මෛත්‍රි, රනිල් තුන්දෙනාම හිටියා. ඒ තුන්දෙනාටම කියන්න කතාවක් අපට තිබුණා. රාජපක්‍ෂ නැඟිටලා, යද්දී හූ කිව්වා. අපි පව් කිව්වා. ඇත්තටම එය කළ යුතු දෙයක් නොවෙයි. අද පාර්ලිමේන්තුවේ ආණ්ඩුවක් නැහැ. අතුරු සම්මත අයවැයක් ගැන කියනවා. හැබැයි කැබිනට් මණ්ඩලයක් නැහැ. අපි කවුරුත් ව්‍යවස්ථාවට යටත්. හැබැයි ව්‍යවස්ථාව අනුව ආණ්ඩුවක් රටේ නැහැ. ඒත් මම අගමැති කියලා මහින්ද රාජපක්‍ෂ කියනවා. ලැජ්ජයි. කථානායකගේ නියෝග ගැන ප්‍රශ්න කරන්නත් බැහැ. හැබැයි අදත් කැබිනට් මණ්ඩලය රැස් කරනවා. කැබිනට් ප්‍රකාශකයෝ ඉන්නවා. මේ රටේ නීතිගරුක බුද්ධිමත් පුරවැසියන් මේ ආණ්ඩුව පිළිගන්නවාද? මේ අර්බුදය තව තවත් දිග්ගැස්සෙනවා. අගමැතිට ආණ්ඩුවක් ඕනෑ නම් ආයේ මහින්ද දිවුරන්න. එස්.බී.ට ඇමැතිකමක් ඕනෑ නම් ආයේ දිවුරන්න. හැබැයි නව අගමැතිවරයෙක් හා කැබිනට් මණ්ඩලයක් පත් කිරීම මෛත්‍රිපාලගේ වගකීම. බැඳුම්කර හොරකම කළේ රනිල්. දැන් වෙද්දි දින 25ක් ගෙවිලා. මහින්ද කෝල් එකක් දීලා රනිල්ට ඔයා තව මාස 3-4ක් අරලිය ගහ මන්දිරයේ ඉන්න. මං එන්නේ නැහැ. මේ යාළුවෝ. ගෝඨාභය යනවා රනිල් හම්බ වෙන්න. ආරක්‍ෂාව දෙන්නම් කියනවා. මේ යාළුවෝ. මහින්දගේ හිනාව දැකලා හරි රනිල්ගේ අත්පුඩිය දැකලා හරි මෛත්‍රිපාල අත වනනවා දැකලා හරි අපි තීරණ ගත යුතුද? නීති හදන්නේ පාර්ලිමේන්තුවේ. මුදල් බලය තියෙන්නේ පාර්ලිමේන්තුවේ. මේ 225 ඉන්නේ රටේ සල්ලි බලාගන්න. වීරවංශ, සුජීව සේනසිංහ, රෝහිත අබේගුණවර්ධන, මහින්දානන්දලා ඉන්නේ සල්ලි බලාගන්න. හරියට නරියට කුකුල්ලු භාර දීලා වාගේ මේ සඳහා නිශ්චිත වශයෙන් පාර්ලිමේන්තුවේ ඡන්දයක් තිබ්බොත් නිශ්චිත වශයෙන් මහින්දගේ 7ක් 8ක් එදාට පාර්ලිමේන්තුවට එන්නේ නැහැ. එක්සත් ජාතික පාක්ෂිකයන්ව මරල හිරේ ගිය ප්‍රේමලාල් ජයසේකරත් දැන් එක්ස්ත ජාතික පක්ෂෙන් ගන්නයි යන්නේ. ජනවාරි (01) සිට මුදල් වෙන් කරන්න බැහැ රාජ්‍ය සේවකයා සඳහා. ලේන්නු කාපු අඹයක කොටයක් වගේ මහින්ද මහත්තයා ඇයි අගමැතිකම බදාගත්තේ? විශාල අපරාධ, ඝාතනවලට හවුල් මහින්ද, තාජුඩීන් ඝාතනය, එක්නැලිගොඩ පැහැරගෙන යෑම, පෝද්දල ජයන්තට, කීත් නොයාර්ට පහරදීමට අදාළ නඩු තියෙනවා. ඒ වායේ අවසන් අදියර ළඟා වෙමින් තිබුණා. නිශාන්ත සිල්වා පොලිස් පරීක්‍ෂක මාරු කළා මෛත්‍රිගේ නීති විරෝධී ආණ්ඩුව. අන්න අඹ කොටයක් වගේ අගමැතිකම, මහින්දට ඕනෑ ඒක. නමුත් 19වන සංශෝධනයෙන් ඇති කළ පොලිස් කොමිසම නිශාන්ත සිල්වාගේ මාරු වීම අහෝසි කරලා තියෙනවා. ඇවන්ගාඩ් ගනුදෙනුවෙන් වූ පාඩුව බැඳුම්කර පාඩුවය සමානයි. කෝටි 1100යි. මේ නඩු හෙට අනිද්දා තියෙන නඩු. පාර්ලිමේන්තුවේ පුටු නොකඩා ඉඳියිද වීරවංසටයි නෝනටයි දෙන්නටම නඩු. මඟුල් කන්න වෙන්නේ කූඩුවේ. පසුගියදා වීරවංසට තිබුණ නඩුව මාස 6කට කල් ගියා. ඔන්න ආණ්ඩුවේ ප්‍රතිඵල. මේ ආණ්ඩුව රට ගැන හිතලද එතකොට? නැහැ. මේ නඩු අපරාධ වේගවත්ව විභාග වන නිසා. අපරාධකරුවෝ කොල්ලකරුවෝ කලබල වෙලා. දැන් සිංගප්පූරු ගිවිසුම ගැන බන්දුල ගුණවර්ධන මොකෑ කියන්නේ. බැඳුම්කර නඩුව නිසාලු ආණ්ඩුව ගත්තේ. එහෙනම් රනිල්ට ආරක්‍ෂාව දෙන්නේ මොකටද? මේවා බොරු. මෛත්‍රිපාලට එක පාර මොකද වුණේ. ඊළඟ ජනපති අපේක්‍ෂකයා ඔබ නෙවේ කියලා එ.ජා.ප.ය කියන්න ගත්තා. ඔහුට ලොකු සිහිනයක් තිබුණා යළි ජනාධිපති පුටුවේ වාඩිවෙන්න. ඔහුගේ හීනය බොඳ වෙන්න ගත්තා. මේ පුටුවේ එක පාරක් වාඩි වූ කෙනෙක් දෙපාරක් වාඩි වෙන්න උත්සාහ ගන්නවා. කථානායක වටේ හිටියේ කවුද? වීරවංශ, ජොන්ස්ටන්, මහින්දානන්ද, විසිදැලක් කථානායක ප්‍රටුව වටේට එළුවා නම් හොරු ටිකම ඇතුළේ. මෛත්‍රි මහින්ද එකට පෑහෙන එකම තැන මොකක්ද? ඒ තමයි රාජපක්‍ෂ හොරකමින් බේරෙනවා. මෛත්‍රිට ජනපතිකම ලැබෙනවා. ඉන් පේන්නේ බල වුවමනා. ඒවාට ජනතාව යටත් විය යුතු නැහැ. ජ.වි.පෙ. මේ වෙලාවේ හඬ නැඟුවේ නැත්නම් අපි අහනවා රෝහණ විජේවීර සහෝදරයා මේ පක්‍ෂය හැදුවේ මොකටද කියලා. මෛත්‍රි මහත්තයා අපිට සාකච්ඡාවට ආරාධනා කළා. අනෙක් හැමෝම ගියා. හැබැයි අපි ගියේ නැහැ. අපි ලිඛිතව දැනුම් දුන්නා මෛත්‍රිපාල සාකච්ඡා කළ යුත්තේ ජ.වි.පෙ. සමඟ නොවෙයි ඔහුගේ හෘද සාක්‍ෂිය සමඟ කියලා. කුමන්ත්‍රණය ආපස්සට හැරවිය හැක්කේ ඔහුටම පමණයි. අපි ඔහු සමඟ කිසිදු සාකච්ඡාවකට සූදානම් නැහැ. අපිට එ.ජා.ප.ය එක්ක මොකටද කොන්ත්‍රාත්තු. එ.ජා.ප. දේශපාලන පිරිහීම මහින්දගේ දේශපාලන පිරිහීමට සමානයි. එ.ජා.ප. ආර්ථික ප්‍රතිපත්තියට විරුද්ධ ජ.වි.පෙ.ට ජාතික ආර්ථික ප්‍රතිපත්තියක් තිබෙනවා. අපිට රනිල්ගේ අගමැතිකම රකින්න කිසිම වුවමනාවක් නැහැ. වසන්ත සේනානායක ආයේ පැනලා. ඇඳේ එක පැත්තක රනිල් මහත්තයාගේ ෆොටෝ එක. අනෙක් පැත්තේ මහින්දගේ ෆොටෝ එක. ඇඳෙන් බහින්නේ මොන පැත්තෙන්ද. එදාට එහෙට පනිනවා. ටොරිංටන්වල ගේ ගන්න ශිරන්තිට සල්ලි කොහෙන්ද? මේ කම්බ හොරු. රනිල් මේ හොරකම්වලට අනුබල දුන්නා. හොරු රැක්කේ රනිල්.” ජවිපෙ දේශපාලන මණ්ඩල සභික ලාල්කාන්ත මහතා “මෙවැනි ආණ්ඩු, පෙරළියක් අපි දැකලා හෝ අහලා තිබුණේ නැහැ. තමන්ගේ 62 ලක්ෂයේ පැත්ත මාරු කරලා මෛත්‍රිපාල පැත්ත මාරු කළා. මීට පෙර අපි දැක්කේ පැත්ත මාරු කරන මන්ත්‍රිවරු විතරයි. පළමු වතාවට රාජ්‍ය නායකයෙක් තමන් බලයට ගෙනා ජනතාව අත්හැර සතුරු පිලට මාරු වීම. මෙය වාර්තාවක්. ඒ වගේම බරපතළ කුමන්ත්‍රණයක්. දැන් පාර්ලිමේන්තුවේ ඉලක්කම් තිබුණත් එකයි නැතත් එකයි. ජනතා විමුක්ති පෙරමුණ මේ ක්‍රමන්ත්‍රණයට විරුද්ධව නයාට හරියටම පොල්ලෙන් ගහලා ඉවරයි. ලංකා ඉතිහාසයේ පීචංම අගමැති වුණු මහින්ද තවමත් පුටුව දාලා යන්නේ නැහැ. මං අගමැති මං අගමැති කිය කියා ඉන්නවා. මහින්දලාට පාර්ලිමේන්තුවේ බහුතරය නැහැ කියලා හරියටම ඔප්පු වී හමාරයි. අද ගලේ පහරපු බළලා වගේ දැන් හත් පොළේ නෙවෙයි ඇඟපුරාම ගාගෙන මහින්දලා මුළු ලෝකෙන්ම පීචං වූ අගමැති කෙනෙක් වෙලා. පසුගිය ජනාධිපතිවරණයේදී මහින්ද රාජපක්ෂව අපි වැට්ටුවා. අපි කළ කාර්ය භාරය නිසා අපි විපක්ෂය වුණා. අපි සැබෑ විපක්ෂ කාර්ය භාරයක් අකුරටම ඉටු කළා. පළාත් පාලනයේදී මහින්දට ඔය කියන තරම් ජයග්‍රහණයන් අත්වුණේ නැහැ.” විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය අතුලසිරි සමරකෝන් මහතා “අපිට ගෞරවය තියාගෙන එකතු විය හැකි එකම බලවේගය ජවිපෙ පමණයි. අපේ ජීවිතවලින් භාගයක් ගෙවිලා ඉවරයි. නමුත් අපේ දරුවන්ගේ පරම්පරාවට වැදගත් දේශපාලනයක් සහිත රටක් ගොඩනැඟිය යුතුයි. දේශපාලනය පිළිබඳ විශ්වාස කළ හැකි එකම පක්ෂයත් ජවිපෙ පමණයි. විශාල බුද්ධිමතුන් පිරිසක් මේ මොහොතේ ජවිපෙ කෙරේ විශ්වාසය තබා තිබෙනවා. ප්‍රධාන දේශපාලන පක්ෂ දෙක ගැන කතා කරන්න දෙයක් ඉතිරි වෙලා නැහැ. ජවිපෙ ඉදිරිපත් කරපු 20 වැනි සංශෝධනයේ සිට සෑම සටනක්ම ප්‍රජාතන්ත්‍රවාදී සටනක්. ඒ නිසයි අපිට මේ පක්ෂය ගැන ගෞරවයක් තියෙන්නේ. ජවිපෙ 50ක්වත් මේ මොහොතේ පාර්ලිමේන්තුවේ සිටිය යුතුයි කියලා රට තුළ මතයක් ඇතිවෙමින් තිබෙනවා. ඒ සඳහා පෙළගැසිය යුතුයි. එය ක්‍රියාත්මක කිරීම ඔබ සතුයි.” ජයවර්ධනපුර විශ්වවිද්‍යාලයේ ජේ‍යෂ්ඨ කථිකාචාර්ය ආචාර්ය අනිල් ජයන්ත මහතා “වසර 70ක් රට පාලනය කරපු පාලකයෝ කිසිම අවස්ථාවක ව්‍යවස්ථාවට ගරු කරලා නැහැ. විවිධ අය විවිධ මත ඉදිරිපත් කරනවා. ජනාධිපතිම අර්බුදය නිර්මාණය කරලා. එයාම කියනවා බොහොම නිවිච්ච පෙනුමෙන් මහජනතාව කලබල වෙන්න එපා. විසඳුමකට එමු කියලා. අපිත් නිකම් උස්සලා පොළොවේ ගැහුවා වගේ මේ කතා ඇහුවම. සමහරු කියනවා ජවිපෙ මේ ප්‍රශ්නයේදී ස්වාධීන නොවී පක්ෂග්‍රාහී වුණා කියලා. නමුත් ජවිපෙ කාර්ය භාරය විගණකාධිපතිගේ කාර්ය භාරය නෙවේ මේ කරන්නේ ජවිපෙ ප්‍රජාතන්ත්‍රවාදය වෙනුවෙන් ගත් තීන්දුව ඉතා වටිනවා. අපි ඊට ගරු කරනවා. දේශපාලනඥයෝ ඉන්න ඕනෑ මේ දේට තමයි. එහෙම නැති දෙන්නකුට තුන්දෙනකුට ජොබ් හදලා දෙන්න නෙවේ.” නීතිඥ හර්ෂණ නානායක්කාර මහතා “ඒකාධිපති වියරුව යම්තාක් දුරට 07 දක්වා නවත්තා ගන්න කටයුතු කළාට ශ්‍රේෂ්ඨාධිකරණ තීන්දුවට අපි ගරු කරනවා. 07 වැනිදා හොඳ විසඳුමක් අපි බලාපොරොත්තු වෙනවා. 26දා රෑ අපි තේ කෝප්පය හදද්දී අගමැති රනිල්. තේ කෝප්පය බොද්දී අගමැති මහින්ද. මේ පිටුපස ‍දොරෙන් පැමිණීමක්. ඇයි මහින්ද මහත්තයා ඉස්සරහින් එන්න බයද? මේවා සදාචාර විරෝධීයි. මම කියනවා මෛත්‍රි මහත්තයට වෙලාවට බෙහෙත් ටික දුන්නා නම් හරි. එදා විශේෂම ජන වරම දුන්නා, හොරු දූෂිතයො වෙනුවෙන් නීතිය ක්‍රියාත්මක කරන්න. නඩු ගැන අපි කියන්න ඕනෑ නැහැ. මාධ්‍යවල පළවුණා දිනෙන් දින. තමන්ගෙ අම්මා තාත්තාගේ සොහොන හදන්න රටේ සල්ලි වියදම් කරනවා. සදාචාරය ගැන හිතන්න එපා. 14දා පාර්ලිමේන්තුවේ පෙන්නපු හැසිරීම අනුව අපි දැක්කා මහින්ද මහත්තයගේ කණ්ඩායම පොඩ්ඩක්වත් වෙනස් වී නැති බව. එදා ක්‍රමයම තමයි අදත්. සමහරු කියනවා ප්‍රජාතන්ත්‍රවාදය කන්නද කියලා. ඔක්සිජන් නැතිව හුස්ම හිරවෙනවා වගේ තමයි ප්‍රජාතන්ත්‍රවාදය නැතිව රටක් ගෙනයන්න බැහැ. තාජුඩීන් වේල් තුන හොඳට කෑවා. ප්‍රජාතන්ත්‍රවාදය තිබුණා නම් ඔහු ජීවත් වෙනවා. ලසන්ත වේල් තුනම හොඳට කෑවා. හැබැයි ප්‍රජාතන්ත්‍රවාදය තිබුණා නම් ඔහු ජීවත් වෙනවා. අඩුම තරමේ මේ පාරවත් කොල්ලකරුවෝ තෝරන්නෙ නැති ඡන්දයක් කර ගැනීම ඉතා වැදගත්. රනිල් වික්‍රමසිංහ කියන්නේ මලකඩ කාපු ඇණයක් වගේ. මං කිව්වට විශ්වාස කරන්න බැරි නම් යූ.එන්.පී. කාරයෙක්ගෙන් අහලා බලන්න.” ප්‍රවීණ සාහිත්‍යවේදී කීර්ති වැලිසරගේ මහතා “අනාගත දේශපාලනය පෙන්වන දිශානතියක් හැටියටයි මං මේ මොහොත දකින්නේ. තම බල ලෝභය, වරදාන, වරප්‍රසාද වෙනුවෙන් ගෙන ගිය නායකයන්ගේ අවසන් ගමන අපි පසුගිය දිනවල දුටුවා. ඔබට ඔබේ ඇස් දෙක හා කන්දෙක විශ්වාසයි. අර හැමදේටම වඩා හෘද සාක්ෂියක් ඇති මිනිස්සු තැබූ අභිලාෂය ජනපති මෛත්‍රි විසින් පාවා දුන්නා. මහ බැංකුව මහ දවල් කොල්ල කෑ රනිල් වික්‍රමසිංහ මහජනතාව අමාරුවේ දැම්මා. නිධානයක් වටකරගත් හොර මුළක් ඒ නිධානය රැකගන්න වලිකන හැටි ඔබ පාර්ලිමේන්තුවේ දුටුවා. මේ බලපොරයේ එකම අරමුණ තමන්ගෙ ගොඩ වැඩි කරගැනීම පමණයි. තවදුරටත් මේ අය කෙරේ විශ්වාසය තබනවාද නැද්ද කියලා අපි තීරණය කළ යුතුයි. කොන්දේසි විරහිතව ජවිපෙ සමඟ එක්ව අපේ පොදු අනාගතය ගොඩනැඟීමට පෙළ ගැසෙමු. කිසි දෙයකින් සැලිය යුතු නැහැ. පුළුල් පෙරමුණකදී අපි ඒකරාශී වෙමු.” මෙහිදී අයිතීන් උදෙසා කාන්තාවෝ සංවිධානයේ විධායක කමිටු සාමාජිකා චන්ද්‍රමාලී පෙරේරා මහත්මියද අදහස් දැක්වූ අතර මෙම අවස්ථාවට ලෝක සෞඛ්‍ය සංවිධානයේ දකුණු ආසියානු කලාපයේ එන්නත් පිළිබඳ උපදේශක විශේෂඥ වෛද්‍ය නිහාල් අබේසිංහ මහතා, කැලණිය විශ්වවිද්‍යාලයේ ජ්‍යෙෂ්ඨ කථිකාචාර්ය, ආචාර්ය විජිත් රෝහණ මහතා, ජවිපෙ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා, ජ්‍යෙෂ්ඨ රංගන ශිල්පිනී දීපානි සිල්වා මෙනවිය, සෞන්දර්යය විශ්වවිද්‍යාලයේ කථිකාචාර්ය සුපුන් දිසානායක මහතා, ප්‍රවීන ටෙලිනාට්‍ය හා චිත්‍රපට අධ්‍යක්ෂ අනුරුද්ධ ජයසිංහ මහතා, කෘෂි විද්‍යාඥ ප්‍රේමසිරි ජාසිංහ ආරච්චි මහතා, ජ්‍යෙෂ්ඨ රංගන ශිල්පී චන්ද්‍රසෝම බින්දු හේවා මහතා, ජවිපෙ මධ්‍යම කාරක සභික පළාත් සභා මන්ත්‍රී නීතීඥ සුනිල් වටගල මහතා. බන්ධනාගාර ප්‍රතිසංස්කරණ අමාත්‍යාංශයේ හිටපු ප්‍රධාන ගණකාධිකාරී වසන්ත පෙරේරා මහතා, ජ්‍යෙෂ්ඨ චිත්‍රශිල්පි අනුර ශ්‍රීනාත් මහතා, රංගන ශිල්පී ජනක රණසිංහ මහතා, ප්‍රවීන ටෙලිනාට්‍ය අධ්‍යක්ෂ සුරංග ලක්මාල් සෙනෙවිරත්න මහතා, මහරගම නාගරික මන්ත්‍රී දේවානන්ද සුරවිර මහතා, ප්‍රවීන සාහිත්‍යවේදී ඇන්තනි ජීවා මහතා, නාට්‍යවේදී ජගත් චන්ද්‍රසිරි මහතා, ශ්‍රී ජයවර්ධනපුර විශ්වවිදයාලයේ ජ්‍යෙෂ්ඨ කථිකාචාර්ය, ආචාර්ය දයානන්ද අම්බලන්ගොඩගේ මහතා ඇතුළු පිරිසක් සහභාගී වී සිටියහ.", "URL": "https://lankatruth.com/si/?p=63837", "Category": "පුවත්", "Parent URL": null}