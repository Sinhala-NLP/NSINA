{"Source": "Lankatruth", "Timestamp": "December 11, 2011", "Headline": "රැකියා විරහිත උපාධිධාරීන්ට මරණය උරුමකරන ආණ්ඩුවේ පිළිවෙත හෙලා දකිමු! – සමාජවාදී තරුණ සංගමය", "News Content": "ඉදිකරමින් පවතින ගොඩනැගිල්ලක උත්උදවු කරුවෙකු ලෙස කුලීවැඩ කරමින් සිටියදී හදිසි අනතුරකට පත්ව මිය ගිය උපාධිධාරී තරුණායාට තම ශෝකය ඵලකරමින් මාජවාදී තරුණ සංගමය විසින් මාධ්‍යනිවේදනයක් නිකුත්කර ඇත. සම්පූර්ණ මාධ්‍ය නිවේදනය මාතර රාහුල හන්දියේ ඉදිකෙරෙමින් තිබූ මහල් ගොඩනැගිල්ලක විදුලි සෝපානයක් කඩා වැටීමෙන්, එහි අත් උදව් කරුවෙකු වශයෙන් සේවය කරමින් සිටි රැකියා විරහිත උපාධිධාරියෙකු වූ 27 හැවිරිදි ඩබි. රුවන් ශාන්ත තරුණ සොයුරා මිය ගොස් ඇත. ඔහු මාතර දියගහ පදිංචිකරුවකු වන අතර 2010 වසරේ රුහුණු සරසවියෙන් උපාධිය ලැබූ තරුණයෙකි. මෙම කණගාටුදායක මරණය සම්බන්ධයෙන් ඔහුගේ පවුලේ ඥාතීන්ට හා සමීපතයින්ට සමාජවාදී තරුණ සංගමයේ ශෝකය පලකරමු. මෙම ඛේදවාචකයෙන් හෙළි කරන ප‍්‍රධාන කාරනය වන්නේ ශී‍්‍ර ලංකාවේ උපාධිධාරී තරුණ තරුණියන්ට රැකියා අවස්ථා නොමැති වීමේ ඛේදවාචකයයි. වත්මන් ආණ්ඩුව මැතිවරණ කාලය තුළදී දහසක් පොරොන්දු තොරම්බල් කරමින් තම පෞද්ගලික දේශපාලන වුවමනාවන් වෙනුවෙන් යොදාගන්නා උපාධිධාරීන් ඉන් පසු දැහැටි දඬු මෙන් ඉවත ලා අහක බලා සිටියි. රැකියා විරහිත උපාධිධාරීන් මේ වන විට 42000 කි. ඔවුන් පසුගිය 2009 වසරේ දින 30 ක් පුරා කොළඹ කොටුව දුම්රියපළ ඉදිරිපිට උපවාස කිරීමෙන් පසු ජනසභා ලේඛම් තනතුරු 14500 ක් ලබා දෙන බවට රාජපක්‍ෂ ආණ්ඩුව පොරොන්දු විය. නමුදු මේ දක්වා එක් පත්වීමක් හෝ ලබාදීමට කටයුතු නැත. මෙවර රාජපක්‍ෂ ආණ්ඩුව ඉදිරිපත් කළ අයවැය යෝජනාවෙන් ඔහුම පිළිගෙන ඇති පරිදි උසස් පෙළ සමත් වූවන්ගෙන් සෑම 6 දෙනෙකුගෙන් එක් අයෙකුට රැකියවක් නොමැත. ඒ අනුව ලක්‍ෂ 70 ක් වූ තරුණ පරම්පරාවෙන් ලක්‍ෂ 15 ට රැකියා අවස්ථා හිමි වී නැත. කෙසේ නමුදු සත්‍ය ගණන ලක්‍ෂ 25 කට වඩා වැඩිය. රාජපක්‍ෂ ආණ්ඩුවේ හත්වැනි අයවැයේ රැකි රක්‍ෂා ප‍්‍රශ්නය වෙනුවෙන් කිසිදු යෝජනාවක් ඉදිරිපත් කර හෝ සඳහනක්වත් කර නැත. කර්මාන්ත ශාලා වැසීයාම නිසා රැකියා අහිමි වූ ගණන ලක්‍ෂ 3 ක් පමණ වන බව ආණ්ඩුවේම සංඛ්‍යා ලේඛන හෙලිකරයි. ඒ වෙනුවෙන් මේ ආණ්ඩුව කළේ කුමක්ද? වසා දමන ලද කර්මාන්ත ශාලා හිමියන්ට රුපියල් කෝටි 1600 ක් වෙන් කරන ලද අතර, රැකියා අහිමි වූ ලක්‍ෂ 3 වෙනුවෙන් එක් රුපියලක්වත් වෙන් කළේ නැත. රටේ රැකියා විරහිත තරුණ තරුණියන්ගේ සංඛ්‍යාව ආණ්ඩුව පිළිගන්නා අයුරින්ම ලක්‍ෂ 15ක් යැයි ගණන් බලා තිබියදී, රැකියා ඉල්ලා අයවැයට එරෙහිව සමාජවාදී තරුණ සංගමය පසුගිය නොවැම්බර් 30 දින දැවැන්ත තරුණ පාගමනක් හා උද්ඝෝෂණයක් කොළඹ දී පවත්වන්නට යෙදුනි. එයට මේ ආණ්ඩුව පිළිතුරු ලබා දුන්නේ අධි පීඩන ජල ප‍්‍රහාර, කඳුළු ගෑස් හා බැට්න් පොළු ප‍්‍රහාර දියත් කොට, තරුණයන් 15 දෙනෙකු රෝහල්ගත කිරීමෙනි. රැකියාව යනු සියළු තරුණ තරුණියන්ගේ ශුද්ධ වූ අයිතියකි. එය ලබා දීම රටේ පාලකයන්ගේ යුතුකමකි. එය එසේ වී නම් රුවන් ශාන්ත සොයුරා තවමත් අප අතර ජීවත් වනු ඇත. රටේ තත්වය මෙසේ පවතිද්දී ආණ්ඩුවේ කුමාරවරු ප‍්‍රමුඛ සහචරයන් කොළඹ පාරවල් වසා සුපිරි කාර් රේස් පවත්වති. තාරුණ්‍යට හෙටක් යනුවෙන් ආණ්ඩුව විසින් සංවිධාන ගොඩනැගුවද එයින් හෙටක් හැදෙන්නේ රජ කුමාරවරුන්ට මිස රටේ තරුණ පරම්පරාවට නොවේ. ආසියාවේ ආශ්චර්යය ගැන කතාරති. සොරකම හැර අන් කිසිදු සැලසුමක් නැති රාජපක්‍ෂ ආණ්ඩුව මෙම මරණයට ඍජුවම වගකිව යුතුය. ස්තුතිය, බිමල් රත්නායක, ජාතික සංවිධායක, සමාජවාදී තරුණ සංගමය 2011.12.11", "URL": "https://lankatruth.com/si/?p=478", "Category": "පුවත්", "Parent URL": null}