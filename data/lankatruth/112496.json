{"Source": "Lankatruth", "Timestamp": "March 12, 2021", "Headline": "කොරෝනා එන්නත අද නෑ…. හෙට සිට 60ට වැඩි අයට පමණයි…", "News Content": "කොවිඩ් – 19 එන්නත් කරන කටයුතු අද (12) ක්‍රියාත්මක නොකරන බවත් හෙට (13) සිට වයස අවුරුදු 60ට වැඩි පුද්ගලයින් සඳහා පමණක් ලබා දෙන බවත් සෞඛ්‍ය අමාත්‍යාංශය ප්‍රකාශ කරයි. ඒ අනුව කොළඹ සහ ගම්පහ දිස්ත්‍රක්ක ඇතුළු අවදානම් කලාපවල වයස අවුරුද් 60ට වැඩි පුද්ගලයන්ට කොවැක්ස් පහසුකම යටතේ ලද එන්නත ලබාදීමට නියමිතය. මේ අතර සෞඛ්‍ය අංශ වෙත දෙවැනි එන්නත් මාත්‍රාව ලබාදීම සඳහා 250,000ක එන්නත් ප්‍රමාණයක් ඉතිරි කරගෙන ඇති බවද එම අමාත්‍යාංශය පවසයි. ඉල්ලුම් කර ඇති කාලය තුළ ඉන්දියාවේ සීරමි ආයතනයෙන් අඛණ්ඩව එන්නත් ලැබීමට නියමිතව තිබුණද යම් ලෙසකින් එම එන්නත් ලැබීම ප්‍රමාද වුවහොත් භාවිතයට ගැනීම සඳහා මෙලෙස මාත්‍රා ඉතිරි කරගෙන ඇතැයි සෞඛ්‍ය අමාත්‍යාංශය වැඩිදුරටත් සඳහන් කරයි. කෙසේ වෙතත් ඉන්දියාවේ සීරමි ආයතනයේ ඇතිවූ ගින්නක් හේතුවෙන් එහි නිෂ්පාදන කටයුතු අඩාල වීම හේතුවෙන් ඔවුන්ගේ එන්නත් මෙරටට ලැබීම අවනිශ්චිත යැයි පසුගිය දිනවල එම ආයතනය නිකුත් කර තිබූ නිවේදන අනුව මාධය වාර්තා කර තිබිණි.", "URL": "https://lankatruth.com/si/?p=112496", "Category": "කොවිඩ් -19 (කොරෝනා ) පුවත්", "Parent URL": null}