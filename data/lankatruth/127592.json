{"Source": "Lankatruth", "Timestamp": "January 6, 2022", "Headline": "කලබලයක් නැහැ අපි වේගයෙන් ජනතාව පෙළගස්වමින් සිටිනවා… ජාතික ජන බලවේගයේ නායක අනුර දිසානායක", "News Content": "ජාතික ජන බලවේගය වටා ජනතා වේගයෙන් ඒකරාශීවීම හමුවේ සතුරා කලබලයට පත්ව සිදුකරනු ලබන ප්‍රකාශයන් සම්බන්ධයෙන් කිසි ලෙසකින්වත් කලබලයට පත් නොවන බව ජාතික ජන බලවේගයේ නායක අනුර දිසානායක පවසයි. ජාතික ජනබලවේගයේ මහනුවර දිස්ත්‍රික් සමුළුව ඊයේ (05) මහනුවර හින්දු සංස්කෘතික ශාලාවේදීපැවති අතර එම සමුළුව අමතමින් අනුර දිසානායක මේ අදහස් පළකරනු ලැබීය. එම සමුළුවේදී ජාතික ජන බලවේගයේ මහනුවර දිස්ත්‍රීක් නායකයා ලෙස ජනතා විමුක්ති පෙරමුණේ දේශපාලන මණ්ඩල සභික,ජාතික වෘත්තීය සමිති මධ්‍යස්ථානයේ සභාපති කේ.ඩී. ලාල්කාන්ත පත්කරනු ලැබීය. එසේම මහනුවර දිස්ත්‍රික් විධායක සභාව සඳහා ලාල් විජේනායක ප්‍රමුඛ නීතිඥයින්, මහාචාර්ය ලියනගේ අමරකීර්ති ප්‍රමුඛ විශ්වවිද්‍යාල ආචාර්යවරුන්, වෛද්‍යවරුන්, සමාජ ක්‍රියාකාරීන්, වෘත්තීය සමිති නායකයින්,ව්‍යාපාරිකයින්, තරුණු නායකයින්,විශාමික රාජ්‍ය සේවයේ නිලධාරීන් ඇතුළු බොහෝ පිරිසක් පත්කරනු ලැබීය. ජාතික ජන බලවේගයේ පාර්ලිමේන්තු මන්ත්‍රීනි, ආචාර්ය හරිනි අමරසූරිය, ජාතික ජන බලවේගයේ ජාතින විධායක සභික නීතිඥ ලාල් විජේනායක, මහාචාර්ය විජේ කුමාර්, ජ්‍යෙෂ්ඨකථිකාචාර්ය චතුරංග සේනාරත්න,මහාචාර්ය ලියනගේ අමරකීර්ති, ජාතික ජන බලවේගයේ මහනුවර දිස්ත්‍රික් නායක කේ.ඩී. ලාල්කාන්ත,ජාතික ජන බලවේගයේ නායක අනුර දිසානායක යන අය අදහස් දැක්වීය. ජාතික ජන බලවේගයේ නායක අනුර දිසානායක සමුළුවේදීදැක්වූසම්පූර්ණ අදහස් මෙසේය…. “මේ මාවතේ අපි ගමන් කරමින් යනකොට බොහෝ අය කලබල වී තිබෙනවා. සමහර අය ඉංග්‍රීසි පුවත්පත්වල විවිධ දේ ලියන්න පටන් අරගෙන තිබෙනවා. විශාල දේශපාලන විචාරකයින් නිර්මාණය වී තිබෙනවා. ඒ අය බලයට අවොත් මෙහෙම වෙයි කියමින් භීතිකාවන් මවනවා. ඔක්කොම කලබල වෙලා. සමහර අය උපදේශාත්මක ස්වභාවයෙන් ලියනවා. ඒත් කලබල වෙලා. එහෙම තීරු ලිපි, එහෙම ප්‍රකාශයන්ගෙන් පත්තර පිටු පිරෙන්න පටන් අරන් තිබෙනවා. හැබැයි අපි කිසිසේත් කලබල වෙලා නැහැ. අපට ඉතා හොඳ සංයමයක් තියෙනවා. වැඩසැලැස්මක් තියෙනවා. හොඳ ස්ථාවරයක් තියෙනවා. වේගවත් වැඩ රටාවක් තියෙනවා. ඒවා අපි කිසිසේත් හකුළන්නේ නැහැ. අපි ඉතාමත් සංයමයෙන්, ඉතාමත් ස්ථාවරයෙන්, ඉතාමත් වේගයෙන් ජනතාව ආමන්ත්‍රණය කරමින්, පෙළගස්වමින් සිටිනවා. ප්‍රධාන ක්ෂේත්‍ර දෙකක් තුළ අපි වැඩකරමින් සිටිනවා. එක ක්ෂේත්‍රයක් නම් ජාතික ජන බලවේගය අතට ඊළඟ බල හුවමාරුවේදී බලය මාරුවීම අත්පත් කරගැනීම සඳහා වූ වැඩසටහනයි. දෙවැන්න බල ගැනීමෙන් පසුව මේ රට ගොඩනැගීම සඳහා වූ වැඩසටහනයි. එකිනෙකට නොදෙවෙනි පරිදි අපි මේ ක්ෂේත්‍ර දෙකට සමාන බර තබමින්, පරෙස්සමෙන්, සංයමයෙන්, ක්‍රමානුකූළව ස්ථාවර ලෙස වැඩකරමින් සිටිනවා. මෙසේ වෙද්දී සමහර අය කළබල වෙනවා. ජාතික ජන බලවේගය මේ රටේ ප්‍රමුඛතම ජනතා බලය බවට පරිවර්තනය කිරීම සඳහා සැලැස්මක් සකස් කර තිබෙනවා. අපි මදක් ප්‍රමාද වූයේ කොවිඩ් වසංගත තත්වය අප එකිනෙකාට එක් රැස් වෙන්න යම් කාලයක් බාධා කර තිබූ නිසයි. පසුගිය දෙසැම්බර් 20වැනිදා ජාතික නියෝජිත සමුළුව පවත්වා, ජාතික විධායක සභාව හඳුන්වා දෙනු ලැබුවා. මේ රට ගොඩනැගීම සඳහා කඩිනම් වැඩපිළිවෙළක් එළිදක්වනු ලැබුවා. සෑම දිස්ත්‍රික්කයකම දිස්ත්‍රික් විධායක සභාව නම් කර එම දිස්ත්‍රික්කයට නායකත්වය දෙන, එහි වගකීම භාර ගන්නා පිරිසක් පත් කිරීමට අපි තීරණය කර තිබෙනවා. අපි මෙහි පවත්වන්නේ එහි වැඩපිළිවෙළේ පළමු දිස්ත්‍රික් සභාවයි. මෙම ජනවාරි මාසයේ සිට මාර්තු මාසය දක්වා දින නියම කරමින් සැලසුමක් සකස් කර තිබෙනවා. අපට ලැබෙන දුරකථන ඇමතුම්වලින්, කතාබහ කරන අයගෙන් ලැබෙන හුඟක් අදහස්වල තිබෙන්නේ ‘සහෝදරයා ඔයාලා උඩින් ඉන්න බව පේනවා. ජනමාධ්‍යවල දකිනවා. ඒත් ගමේ කවුරුත් නෑනෙ’ වගේ අදහස්. ‘පොස්ටරයක් වදිනවා. ඒත් කවුද කියලා පේන්න නැහැ’ කියලා කියනවා. හැබැයි දේශපාලනය කියන්නේ පුරවැසියා සමග ගොඩනගා ගන්නා සහසම්බන්ධයයි. ගමේ කෙනාට තමාට මුණගැසෙන පක්ෂ නියෝජිතයෙක් පෙනිය යුතුයි. පක්ෂයට තිබෙන චෝදනාව, යෝජනාව තමන්ගේ නියෝජිතයාට ඉදිරිපත් කරන්න අවස්ථාව තිබිය යුතුයි. එසේ නොමැතිව දේශපාලන ව්‍යාපාරයක් ඉදිරියට යන්නේ නැහැ. අපේ ග්‍රාමීය මට්ටමින් ඇති සහසම්බන්ධය දුබලයි. අපි එය පිළිගත යුතුයි. සම්බන්ධ වෙන්න අවශ්‍යතාව තිබෙනවා. නමුත් සම්බන්ධ වෙන ස්ථානයක් නැහැ. අපිත් කැමතියි කියනවා. හැබැයි ගමේ කෙනෙක් නැහැ කියනවා. මේ නිසා අපි සැලසුමක් සකස් කර තිබෙනවා. ලංකාවේ සෑම ග්‍රාම නිලධාරි කොට්ඨාසයකම ජාතික ජන බලවේගයේ ජාතික ජන බලවේගයේ කොට්ඨාස සභා හදන්න අපි බලපොරොත්තු වෙනවා. දැන් කවුරුවත් නෑ කියන අය මේ කටයුත්ත පටන් ගත යුතුයි. මෙය කොළඹින් ඇවිත් කරන්නක් නොවිය යුතුයි. ගමේ අපි ජාතික ජන බලවේගයේ කොට්ඨාස සභා හදනවා. එහි සභාපතිවරයෙක්, ලේකම්වරයෙක්, නිලධාරි මඩුල්ලක් ඉන්නවා. හොඳ කාරක සභාවක් තියෙනවා. ගම ශක්තිමත් කරන, ගම සංවිධානය කරන, ගම්වැසියන්ගේ යෝජනා ලබා ගන්න, අදහස් හුවමාරු කරගන්න, පුරවැසියන් සමග සහසම්බන්ධය හදාගන්න ජාතික ජන බලවේගයේ කොට්ඨාස සභාව කටයුතු කරාවි. ජාතික විධායක සභාව, දිස්ත්‍රික් විධායක සභාව, ගමට කොට්ඨාස සභාව ලෙස අපි ක්‍රමයෙන් ජනතාව සංවිධානය කරගැනීම සඳහා වැඩපිළිවෙළ සකස් කර තිබෙනවා. කෙසේ වුවත් එය කළ හැකි වන්නේ ජනතාව ලෙස ඔබේ ක්‍රියාකාරිත්වය සහ දායකත්වය තුළයි. එය අතිශය වැදගත්. මෙය අප කිහිපදෙනෙකුගේ වැඩක් නොව අපි සියලුදෙනාගේ වැඩක්. එක් කාලයක වෙනත් පක්ෂයක ක්‍රියාකාරිකයෙක් විය හැකියි. තවත් කාලයක තවත් පක්ෂයකට ඡන්දය ප්‍රකාශ කරන්න ඇති. ඒත් අපි පුරවැසියන්ගේ වෙනස්වීම පිළිගන්නා දේශපාලන ව්‍යාපාරයක්. පුරවැසියන් වෙනස් නොවුණානම් ඉතිහාසය මේ දක්වා සංවර්ධනය වන්නේ නැහැ. එසේ කරන ලද්දේ වෙනසට බිය නොවූ මිනිසුන් විසිනුයි. සමහරුන් වෙනසට බිය වෙනවා. අපි වෙනස පිළිගන්න සූදානම්. අපි වෙනස අපේක්ෂා කරනවා. එම නිසා අතීතයේ කුමන දේශපාලන පක්ෂයක සිටියාද යන්න අපට ගමේදී අදාළ වන්නේ නැහැ. ගමේ අපි සියලු දෙනා එකතු කර ගෙන ජාතික විධායක සභාවේ නායකත්වය යටතේ කොට්ඨාස සභා හදනවා. මේ රට ගොඩනැගීම සඳහා වන වැඩපිළිවෙළක් සකස් කර ගත යුතුයි. එයත් ක්‍රමානුකූළව සමාජ ගත කළ යුතුව තිබෙනවා. ඔයාලට රට භාර දුන්නොත් මුදල් ඇමති කවුද කියලා සමහරු අහනවා. මෙතෙක් මේ රටේ සිටි සියලු මුදල් ඇමතිවරුන්ට වඩා දක්ෂම හා අදූෂිතම මුදල් අමාත්‍යවරයෙක් අපට හදන්න පුළුවන්. අපි ඒ සියල්ල මණ්ඩලයක් ලෙස පෙන්වන්නම්. අපේ අධ්‍යාපනය භාර කණ්ඩායම, විදෙස් ප්‍රතිපත්ති භාර කණ්ඩායම, සෞඛ්‍යය භාර කණ්ඩායම ලෙස අපට පෙන්වා දිය හැකියි. මෙය තනි පුද්ලයෙකුගේ වැඩක් නෙමෙයි; සාමූහික වැඩක්. මෙය ගොඩනගන්නේ කෙසේද යන සාකච්ඡාවක් රටට අවශ්‍ය වී තිබෙනවා. දැන් හැමතැනම කියන්නේ මෙයලා ගැන සාකච්ඡා කිරීමෙන් පලක් නෑ කියලා. ඔයාලා මොකද කරන්නේ කියලා අහනවා. අපි මේ රට හදන බවට සපථ කරනවා.”", "URL": "https://lankatruth.com/si/?p=127592", "Category": "පුවත්", "Parent URL": null}