{"Source": "Lankatruth", "Timestamp": "April 8, 2021", "Headline": "කොළඹ ඇලවෙන කුළුණෙන් කෝටි 1200ක් වංචා කරලා", "News Content": "පසුගියා විවෘත කරනු ලැබූකොළඹ ‘ඇලවෙන කුලුන’ නමින් හඳුන්වන ඇල්ටෙයාර් බහුමහල් මිශ්‍ර සංවර්ධන ව්‍යාපෘතියේ රුපියල් කෝටි 1200කට ආසන්න මුදලක් වංචා කිරීම සම්බන්ධයෙන් එම ගොඩනැගිල්ල අයත් ඉන්දීය සමාගම පැමිණිලි කර ඇතැයි වාර්තා වේ. පැමිණිල්ල සම්බන්ධයෙන් මේ වනවිට පුළුල් පරීක්ෂණයක් පවත්වන බව අපරාධ පරීක්ෂණ දෙපාර්තමේන්තුව, කොළඹ ප්‍රධාන මහෙස්ත්‍රාත් අධිකරණය වෙත ඊයේ (07 වැනිදා) දැනුම් දී ඇතැයිද වාර්තා වේ. ඉන්දියාවේ, කල්කටාහි පිහිටි පෞද්ගලික සමාගමක් මෙලෙස පැමිණිල්ලක් ඉදිරිපත් කර තිබෙන අතර අපරාධ පරීක්ෂණ දෙපාර්තමේන්තුවේ මූල්‍ය අපරාධ විමර්ශන අංශය විසින් ඒ පිළිබඳව විමර්ශනය ආරම්භ කර ඇති බව වාර්තා වේ. මෙම මුදල් වංචාව සිදු කර ඇත්තේ ඇල්ටෙයාර් ව්‍යාපෘතියේ කොටසක් රුපියල් 272කට අලෙවි කිරීමට මිල කර තිබියදී, පැමිණිලිකාර සමාගමට කිසිදු දැනුම්දීමක් හෝ අවසරයකින් තොරව වංචනික ලෙස එක් කොටසක් රුපියල් 02 බැගින් විකිණීම තුළින් රුපියල් එක්දහස් එකසිය හැත්තෑහතරකෝටි පනස් ලක්ෂයක (රුපියල් 11,745,000,000) වංචාවක් සිදුකර තිබෙන බවත්, සිය පැමිණිල්ල මගින් ඉන්දියානු සමාගම දැනුම් දී තිබේ. ඇල්ටෙයාර් සංකීර්ණය අයිති පැමිණිලිකාර ඉන්දියානු සමාගමේ පාලිත සමාගමක් මෙරට පිහිටා තිබෙන බවත්, එම සමාගමේ හිමිකාරීත්වය සහ පාලනය දරන පෞද්ගලික සමාගමක අධ්‍යක්ෂවරුන් දෙදෙනකු මැදිහත්වී මෙම වංචාව සිදුකර තිබෙන බවත් පැමිණිලිකාර ඉන්දියානු සමාගමේ උප සභාපති මනමෝහන් බස්ලි අපරාධ පරීක්ෂණ දෙපාර්තමේන්තුව වෙත දන්වා තිබේ.", "URL": "https://lankatruth.com/si/?p=114540", "Category": "ආර්ථික පුවත්", "Parent URL": null}