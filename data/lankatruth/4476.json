{"Source": "Lankatruth", "Timestamp": "October 5, 2012", "Headline": "දඹුල්ල උප නගරාධිපති අල්ලස් දැලේ", "News Content": "අල්ලස් චෝදනාවක් සම්බන්ධයෙන් ලැබුණු පැමිණිල්ලක් මත එක්සත් ජනතා නිදහස් සන්ධානයට බලය හිමි දඹුල්ල නගර සභාවේ උප නගරාධිපති කුසුම්සිරි ආරියරත්න මහතා අත්අඩංගුවට ගෙන ගලේවෙල පොලීසියට රැගෙන ගිය බව අල්ලස් හෝ දූෂණ චෝදනා විමර්ශන කොමිෂන් සභාව පවසයි. ගල්හිටියාව ප්‍රදේශයේ මාර්ගයක කැටගල් ඇල්ලීමේ ව්‍යාපෘතියකට අදාළ ගෙවීම් වෙනුවෙන් උප නගරාධිපතිවරයාගෙන් ලබාගත යුතු නිර්දේශය සඳහා මෙම අල්ලස් මුදල ලබාගෙන ඇතැයි ගලේවෙල පොලීසිය සඳහන් කරයි. ඔහුව අත්අඩංගුවට ගෙන ඇත්තේද දඹුල්ල මහජන බැංකුව ඉදිරිපිටදී අද (05) පෙරවරු 10.00ට පමණ අදාළ කොන්ත්‍රාත්කරුගෙන් අල්ලස් මුදල් ලබාගැනීමේදීය. තමන්ව වරදකට පොළඹවාගෙන නීතිය ඉදිරියේ වැරදිකරුවෙකු කිරීමට සංවිධානාත්මකව කරන ලද සූක්ෂම ක්‍රියාවකැයි උප නගාරාධිපතිවරයා ගලේවෙල පොලීසියේදී ප්‍රකාශකර ඇතැයිද පොලිස් ආරංචිමාර්ග අනාවරණය කරයි. පසුගිය සමයේ නගරාධිපතිවරයා විසින් මිලියන ගණනින් සිදුකරනු ලැබ ඇති වංචා දූෂණ රැසක් අනාවරණය ‍කළේද මෙම මන්ත්‍රීවරයා විසිනි. එහි ප්‍රතිඵලයක් ලෙස එම වංචා දූෂණ සම්බන්ධයෙන් ජනාධිපති විමර්ශනයක්ද ආරම්භ කර තිබේ. මෙම හේතුව නිසා නරාධිපතිවරයා සම්බන්ධයෙන් ජනතා අප්‍රසාදයක් ගොඩනැගී තිබෙන බවත් එම නිසා උපනගරාධිපතිවරයා සමග ගැටුමකින් සිටි බවත් වාර්තාවේ.", "URL": "https://lankatruth.com/si/?p=4476", "Category": "පුවත්", "Parent URL": null}