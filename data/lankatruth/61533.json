{"Source": "Lankatruth", "Timestamp": "October 21, 2018", "Headline": "ලංකා ගුරු සේවා සංගමයේ අල්ලස් පැමිණිල්ලෙන් පසු පාසල් නිල ඇඳුම් කැබිනට් පත්‍රිකාව ඉවතට", "News Content": "අධ්‍යාපන ඇමති අකිල විරාජ් කාරියවසම්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා ඇතුළු පිරිසක් විසින් පසුගිය (16) වනදා ගොනු කරන ලද පැමිණිල්ලට පාදක වූ කැබිනට් පත්‍රිකාව ඉවත් කිරීමට පසුගිය කැබිනට් මණ්ඩලයේදී තීරණය කර ඇති බව වාර්තා වේ. වසර තුනක් තිස්සේ ගබඩාවල පවතින භාවිතයට ගත නොහැකි දිරාගිය පාසල් නිල ඇඳුම් රෙදි සඳහා ගෙවීමට පසුගිය සැප්තැම්බර් 19 දින අධ්‍යාපන අමාත්‍යවරයා විසින් රුපියල් මිලියන 2,372ක් ඉල්ලා මෙම කැබිනට් පත්‍රිකාව යොමුකර තිබී ඇත. මෙය අධ්‍යාපන සහ කර්මාන්ත හා වාණිජ කටයුතු යන අමාත්‍යාංශ ඒකාබද්ධව සකස් කර තිබී ඇත. කර්මාන්ත හා වාණිජ කටයුතු අමාත්‍යාංශය යටතේ ක‍්‍රියාත්මක වූ ලංකා සළුසල ආයතනය 2015 වසරේ දී නිල ඇඳුම් රෙදි ටෙන්ඩරය සඳහා මිල ගණන් ඉදිරිපත් කර තිබූ ඇති අතර සාම්පල පරීක්‍ෂාවේ දී එම ආයතනයේ සාම්පලය ප‍්‍රතික්ෂේප වී තිබිණි. එහෙත් පසුව දේශීය නියෝජිතයකු මාර්ගයෙන් ඉන්දියානු සමාගමක් සමග නිල ඇඳුම් රෙදි මෙරටට ගෙන ඒම සඳහා ගිවිසුම්ගත වී තිබේ. ටෙන්ඩරයේ සාම්පල් ප‍්‍රතික්ෂේප වීම සහ අධ්‍යාපන අමාත්‍යාංශය වව්චර් පත් සඳහා යොමු වීමෙන් නිල ඇඳුම් රෙදි අධ්‍යාපන අමාත්‍යංශය හරහා පාසල්වලට සැපයීමට සළුසල ආයතනයට නොහැකි වී ඇත. 2016 වර්ෂයේ දී ගෙන්වන ලද මෙම රෙදි තොගය රවි කරුණානායක මහතාගේ බිරිඳට සහ ඔහුගේ දියණියට අයත් ගුදම්වල තවමත් ගබඩා කර ඇති බවත් මේ වනවිට මෙම රෙදි අවපැහැ ගැන්වී පාසල් දරුවන්ගේ නිල ඇඳුම් සඳහා නුසුදුසු තත්වයට පත්ව ඇති බවත් රටේ ජනතාවගේ බදු මුදලින් මෙම නුසුදුසු රෙදි සඳහා මුදල් ගෙවීමට කටයුතු කරමින් සිටින බවත් මහින්ද ජයසිංහ මහතා එම පැමිණිල්ලෙන් සඳහන් කර ඇති බවද වාර්තා වේ.", "URL": "https://lankatruth.com/si/?p=61533", "Category": "පුවත්", "Parent URL": null}