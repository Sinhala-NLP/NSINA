{"Source": "Lankatruth", "Timestamp": "November 24, 2019", "Headline": "මේ ඡන්දය ආයෝජනයක්", "News Content": "පසුගිය ජනාධිපතිවරණයේදී ජාතික ජන බලවේගයට හිමිවූ ඡන්ද ප්‍රමාණය, අපේක්ෂිත ප්‍රමාණයට වඩා අඩු වුව ද ඡන්ද ව්‍යාපාරය තුළදී ජාතික ජන බලවේගය වැපිරූ අස්වැන්න, අනාගතය සඳහා අතිවිශාල අයෝජනයක් බවආචාර්ය නිර්මාල් රන්ජිත් දේවසිරි, ආචාර්ය හරිණි අමරසූරිය සහ සාහිත්‍යවේදී ජයතිලක කම්මැල්ලවීර යන මහත්ම මහත්මීන් “ලංකා” සති අන්ත පුවත්පත සමඟ පැවත්වූ සාකච්ඡාවකදී සඳහන් කර ඇත. එම පුවත්පත් සාකච්ඡාව සම්පූර්ණයෙන්ම පහතින් පළවේ… නිර්මාල්, අවසන් වූ ජනාධිපතිවරණය හා එහි සමස්ත ප‍්‍රතිඵලය පිළිබඳව ඔබේ අදහස මොකක් ද? නිර්මාල් රන්ජිත් දේවසිරි : මේ ඡන්ද ප‍්‍රතිඵලය පුදුම වෙන්න දෙයක් නෙමෙයි. මේ වාර්ගික ප‍්‍රතිඵලය 2005 විතර ඉඳලා දිගටම ලැබෙමින් තිබුණා. මූලික වශයෙන් සිංහල බෞද්ධ ජනයා ඡන්දය දෙන එක ආකාරයක් තියෙනවා. දෙමළ සමාජයත්, මුස්ලිම් සමාජයත් ඡන්දය දෙන තව ආකාරයකුත් තියෙනවා. මේ පාර ඒක තීව‍්‍ර වෙලා. ශ‍්‍රී ලංකා නිදහස් පක්ෂය ප‍්‍රමුඛ කඳවුරට මේ කියන දෙමළ සහ මුස්ලිම් ජනයාගේ ඡන්ද ලබා ගැනීමේ හැකියාව අඩු වුණා. විශේෂයෙන් මෙවර ඔය කියන ශ‍්‍රී ලංකා පොදුජන පෙරමුණට ඒ හැකියාව බොහෝ අඩු වුණා. ඊට සමාන්තරව ඒ අය සිංහල බෞද්ධ පාර්ශ්ව තුළ තහවුරු වුණා. ඒ ධ‍්‍රැවීකරණය තියෙද්දී විශේෂයෙන් යුද්ධයෙන් පසුව ඒ අය බලනවා තමන්ට අනතුර වැඩියෙන් එන්නේ කාගෙන් ද කියලා. ඒ නිසා ඒ අය තමන්ට අඩුවෙන්ම තර්ජනය එනකෙනා තෝරා ගන්නවා. පශ්චාත් යුද උතුර සම්බන්ධයෙන් රාජපක්ෂ කඳවුර හිතන්නේ තවමත් බෙදුම්වාදී තර්ජනය තියෙනවා කියලයි. ඒ සම්බන්ධව අනුගමනය කළ ප‍්‍රතිපත්ති සහ ක‍්‍රියාමාර්ග පිළිබඳව උතුරේ ජනයාට ‘ජාතික ආරක්ෂාව’ කියන රාමුව යටතේ තියෙන්නේ භීතියක්. ඒ පොදු නැඹුරුව දෙමළ ජාතික සන්ධානයේ ඉල්ලීම්වලටත් එහා ගිය දෙයක්. සාමාන්‍ය දෙමළ ජනයාගේ උත්සාහය ඒ පොදු අනතුර අවම කර ගැනීම. හමුදාවේ පෙනී සිටීම සහ දකුණේ මැදිහත් වීම කියන කාරණය උතුර දකින්නේ තමන්ට තර්ජනයක් විදිහට. ඒ මැදිහත් වීම උතුරේ ජනයා දකින්නේ තමන්ගේ දෛනික ජනජීවිතයට පවා මැදිහත්වීමක් විදිහට. ඒක තරමක් ගැඹුරු ප‍්‍රශ්නයක් නේද නිර්මාල්..? නිර්මාල් රන්ජිත් දේවසිරි : ඔව්, මේ පෙන්නුම් කරන්නේ ඒ ගැඹුර තමයි. 2010, 2015 ජනාධිපතිවරණ ප‍්‍රතිඵලවලට වඩා රාජපක්ෂ කඳවුරට ලැබුණු දෙමළ ජනයාගේ අඩු ඡන්ද ප‍්‍රමාණය ඒ ගැඹුර පෙන්නුම් කරනවා. මේ ප‍්‍රමාණය මහින්ද රාජපක්ෂ ලබා ගත් ඡන්ද ප‍්‍රමාණයට වඩා අඩුයි. ඊට හේතුව තමයි, මහින්ද රාජපක්ෂ සාමාන්‍යයෙන් පිළිගන්නේ දේශපාලනඥයෙක් විදිහට. හැබැයි ගෝඨාභය කියන්නේ උතුර තුළ සිදුවුණු මිලිටරිකරණයේ ප‍්‍රධාන සංඥාව. අනෙක් අතට සිංහල සමාජය තුළ දෘෂ්ටියක් තහවුරු වෙලා තියෙනවා ජාතික ආරක්ෂාව, විනයගරුක රටක්, තද පාලනයක් වගේ දේවල්. දැන් මේ වන විට තියෙන්නේ පක්ෂ කේන්ද්‍රීය දේශපාලනයක් නෙමෙයි. දැන් තියෙන්නේ ආකල්ප කේන්ද්‍රීය, මැතිවරණ කේන්ද්‍රීය දේශපාලනයක්. අපි ඡන්දේ දෙන්නේ යම් යම් මානසික නැඹුරුතා ඇති නිසා. පක්ෂ කියන අදහසින් නෙමෙයි. දැන් පක්ෂ ඉවරයි. ශ‍්‍රී ලංකා නිදහස් පක්ෂයයි, එක්සත් ජාතික පක්ෂයයි අහෝසි වෙලා ඉවරයි. පොහොට්ටුව කියන්නේ පක්ෂයක් නෙමෙයි නේ. සජිත් ප‍්‍රමුඛ පිල ඡන්දය කළේ ඇතිව තිබූ යම් ප‍්‍රජාතාන්ත‍්‍රික අවකාශයක් වේ නම්, එය ආරක්ෂා කර ගැනීම කියන කාරණයෙන්. අපි දන්නවා 2015ත් සිංහල බෞද්ධ ප‍්‍රදේශවල ඡන්දය තිබුණේ මහින්ද රාජපක්ෂට. මහින්ද පැරදුණේ ඒ අයගේ දේශපාලන කඳවුර අභ්‍යන්තරයෙන් පුපුරලා නෙමෙයි, පතුරු ගැලවිලා කියලා. අභ්‍යන්තරයෙන් පිපිරීම සහ පතුරු ගැලවීම කියන්නේ දෙකක්. ඒක අපි දන්නවා. ඒ පතුරු ගැලවීම ඒ අය ඉක්මනින්ම යථා තත්ත්වයට පත් කර ගත්තා. ඒකට හොඳ අත්දැකීමක් වුණේ 2015 ආපු ආණ්ඩුව. මොකද? ඒ ආණ්ඩුව තමන්ගේ ජනප‍්‍රියතාව විනාශ කර ගත්තා. ඇමති මණ්ඩලය පිහිටුවීම, මහ බැංකු මංකොල්ලය ආදිය ඊට උදාහරණ. 2015 ආණ්ඩුව රාජපක්ෂවරු එළවලා අලූත් දෙයක් කාටවත් දුන්නේ නැහැ. ඒ නිසා කාගෙන් හරි ඇහැව්වොත් ඇයි ඒ ආණ්ඩුව තියා ගන්නේ කියලා ඒකට දෙන්න උත්තරයක් නැහැ. තිබුණ නම් තිබුණේ එකම උත්තරයයි. ඒ තමයි රාජපක්ෂවරු නැවත එන එක වැළැක්වීම කියන එක. ඇත්තටම ඒ අදහස තිබුණේ සිවිල් සමාජය කියන කොටස් අතර විතරයි. මේ සියල්ල අතර මේ කියන මැතිවරණ චිත‍්‍රය පුදුම වෙන්න දෙයක් නෙමෙයි. හරිණි, ජනාධිපතිවරණයේ දී ප‍්‍රධාන යැයි කියන අපේක්ෂකයන් දෙදෙනාට අමතරව ඊ ළඟ අපේක්ෂකයාට අවම තරමින් 5%ක සීමාවක ඡන්දයකටවත් තවමත් ළං වෙන්න බැහැ. මොකක් ද ඒකට හේතුව ? හරිණි අමරසූරිය : 1982 පළමු ජනාධිපතිවරණයේ පටන් ඔය කියන තත්ත්වය තිබුණා. මේක තමයි ජනාධිපතිවරණයේ ස්වභාවය. මේ ජනාධිපතිවරණය තිබුණු අනෙක් ජනාධිපතිවරණවලටත් වඩා වෙනස්. මේ ඡන්දෙ දි කාරණා දෙකයි නේ තිබුණේ. එකක් කොහොම හරි රාජපක්ෂවරු ගෙනෙන එක. අනෙක් පැත්තේ කොහොම හරි රාජපක්ෂවරු පැමිණීම වළක්වන එක. ඒ ඇරෙන්න වෙන දෙයකට තැනක් තිබුණේ නැහැ. ඒ දෙක අතර මොන තරම් හොඳ ප‍්‍රතිපත්ති, හොඳ නායකත්වයක්, හොඳ වැඩපිළිවෙළක් තිබුණත් වැඩක් නැහැ. අර කාරණා දෙක මතයි ඡන්දය තීරණය වෙන්නේ. එනිසා ඡන්ද ප‍්‍රතිඵලය ගැන පුදුම වෙන්න දෙයක් නැහැ. අපි බලන්න ඕනේ ඡන්ද ව්‍යාපාරය තුළ සිද්ධ වෙච්චි යහපත් දේ ගැනයි. හරිණි හිතනව ද මේ මැතිවරණ ව්‍යාපාරය තුළ යහපත් දේ සිද්ධ වුණා කියලා ? හරිණි අමරසූරිය : අනිවාර්යයෙන්ම ඔව්. සාමාන්‍යයෙන් දෙන්නෙක් අතර තියෙන තරගයක දී අඩුම තරමින් තුන්වැනියෙක් ගැන කතාබහක්වත් කෙරුණා. ඒ තුන්වැනි පාර්ශ්වය ගෙනා ඉතාමත් සාධනීය ප‍්‍රතිපත්තිමය කාරණා සහ වැඩපිළිවෙළක් ගැන සහේතුක කතාබහක් ඇති වුණා. මේ රටේ ජනාධිපතිවරණ ඉතිහාසයේ පළමුවරට ප‍්‍රතිපත්ති ගැන සංවාදයක් ඇති කරවන්න ඒ තුන්වැනි පාර්ශ්වයට පුළුවන් වුණා. ඒ විතරක් නෙමෙයි, ඒ පාර්ශ්ව ගෙනා ඉතාමත් ඉදිරිගාමී යෝජනා තව දුරටත් ලාංකීය සමාජයට මඟහැර යන්න බැරි වෙනවා. උදාහරණයක් ලෙස මම කියන්නම්, අපේ නියෝජිතයා ගෙන ආ කාන්තාව පිළිබඳව වන යෝජනා. මේ රටේ කිසිදු දේශපාලන ව්‍යාපාරයක් විසින් මෙතෙක් සාකච්ඡාවන්ට භාජනය නොකළ සාමකාමී සමාජ කණ්ඩායම් පිළිබඳව ගෙන ආ යෝජනා. දෙමළ දේශපාලන සිරකරුවන්, උතුරු සහ නැගෙනනහිර ජනතාවගේ ඉඩම් යළි වන්දි ගෙවීමක් සහිතව මුල් අයිතිකරුවන් වෙත ලබා දීම ආදිය දැන් කාටවත් මඟහැර යන්න බැරි කාරණා. අපි දන්නවා තරගයක වීරයා වෙන්නේ දිනන පිලෙහි ම කෙනෙක් විතරක් ම නෙමෙයි නේ. මේ ඡන්දෙදි අපේ ප‍්‍රතිපත්ති, අපේ වැඩපිළිවෙළ, අපේ සංවිධානය, අපේ නියෝජිතයා තමයි තරගයේ වීරයා වුණේ. ඒක සුවිශාල ජයග‍්‍රහණයක්. මේ ඡන්දෙදි අපි සමාජය මත මුදාහළ අදහස් කාටවත් ආපහු ගන්න බැහැ. ඒවා හොඳින් සමාජගත වෙලා. ඒක දිගුකාලීන ජයග‍්‍රහණයක්. අපි කවුරුත් දන්නවා, සජිත් පේ‍්‍රමදාසගේ මැතිවරණ ව්‍යාපාරය රාජපක්ෂ මැතිවරණ ව්‍යාපාරය එක්ක ඍජුව ගැටුණේ නැහැ. ඒක කළේ ජාතික ජන බලවේගය. මේ ව්‍යාපාරය ප‍්‍රධාන අපේක්ෂකයන් දෙන්නට ම අදහස්වලින් අභියෝගයක් වෙන විදිහට හැප්පුණා. ඒත් ඡන්ද ප‍්‍රතිඵලයෙන් ඒක දකින්න නැහැ නේ ද? හරිණි අමරසූරිය : ඔව්, ඒක ඇත්ත. ඒත් ඉලක්කම්වලින් විතරක් අපි සහ අපේ ව්‍යාපාරයත් කළ දේ මනින්න බැහැ. අපි වැපිරූ දේ දේශපාලන අස්වැන්න ලැබෙන්නේ අනාගතයේ දී. අපි කියූ දේ හොඳින් ශක්තිමත්ව සමාජගත වෙලා. ඒ නිසා අපේ උත්සාහය ඡන්දවලින් විතරක් මනින්න බැහැ. ජයතිලක කම්මලවීර කියන ඔබ මේ රටේ හඳුනාගෙන තිබුණේ එක්තරා ධාරාවක් නියෝජනය කරන සාහිත්‍යධරයෙක් විදිහට. හැබැයි මේ ජනාධිපතිවරණයේ දී ඔබ ඒ භූමිකාව වෙනුවට එක්තරා විදිහකට දේශපාලන භූමිකාවක් නිරූපණය කළා. ඔබ ජාතික ජන බලවේගය වෙත සහාය පළ කරමින් අඛණ්ඩව රැස්වීම් ගණනාවක කථිකයෙක් ලෙස දේශපාලන වේදිකාවට ගොඩ වුණා. ඔබ සැහීමකට පත් වෙනව ද මේ ප‍්‍රතිඵලය ගැන ? ජයතිලක කම්මලවීර : මමත් අපි කණ්ඩායමත් අත ගැහැව්වේ ඉතාමත් අමාරු වැඩකට. අපි මේ සමාජයේ බරපතළ අගතීන්ට විරුද්ධව තමයි කතා කළේ. ජාතිවාදයට, ආගම්වාදයට, අවිද්‍යාවට, පසුගාමිත්වයට, ස්ත‍්‍රීන් පිළිනොගැනීමට, දූෂණයට ආදී බොහෝ දේට විරුද්ධව අපි කතා කළා. අපි අධ්‍යාපනය සකස් වෙන්න ඕනේ කොහොම ද කියලා කතා කළා. අපි කතා කළේ ඒ ඒ විෂයයන් ගැන ගැඹුරට බැහැපු ප‍්‍රතිපත්ති ගැන. මේ අදහස් ජනයා වෙත ගෙනියන්න අපිට තිබුණ එකම ක‍්‍රමය පත‍්‍රිකාවක් විතරයි. ඒ අතර ඉතාමත් සීමිත ඉඩක් අපිට ලැබුණා ෆේස්බුක් වගේ සමාජ ජාලා තුළින්. ප‍්‍රධාන ධාරාවේ රූපවාහිනී, ගුවන්විදුලි, පත්තර කිසිවක් අපේ අදහස් ජනයා අතරට ගෙන ගියේ නැහැ. අපි මේ ව්‍යාපාරය පටන් ගන්න කොට විශේෂයෙන් පොදුජන පෙරමුණ අවුරුදු තුනකට අධික කාලයක් පුරා විශාල මාධ්‍ය බලයක් තමන් සන්තක කරගෙන තිබුණා. ඒ වගේම මැතිවරණ කොමිසම වියදම් කළ මුදල වගේ තුන් හතර ගුණයක් මේ අය තමන්ගේ ප‍්‍රචාරය සඳහා තරගයට වියදම් කළා. අපිට තිබුණේ එකයි. ඒ තමයි හොඳ අදහස්. ඒ අදහස්වලට සවන් දුන්න විශාල පිරිසක්. එක විශාල ජයග‍්‍රහණයක්. අපේ අදහස්වලට සවන් දුන්න විශාල පිරිසගෙන් කිසිවෙක් ඒ අදහස් ප‍්‍රතික්ෂේප කළේ නැහැ. හැබැයි, නිර්මාල් කිව්වා වගේ ඒ අය අපිට ඡන්දය දුන්නේ නැහැ. ඒ අය සමහර විට අඩු නපුර තෝරාගෙන ඡන්දය දෙන්න ඇති. මම මේ ඡන්දයේ තිබුණ එක කාරණයකින් විතරක් උදාහරණයක් ගන්නම්. අපි හැර අනෙක් අපේක්ෂකයෝ දෙන්නම රට වටේ ගියේ හෙලිකොප්ටර්වලින්. අපේ අපේක්ෂකයා ගියේ රෝද හතරේ සාමාන්‍ය වාහනයකින්. අපිට තිබුණ ඉතාමත් අඩු සම්පත් ප‍්‍රයෝජනයට අරගෙන අපි ඉතාමත් බරපතළ අදහස් තොගයක් සමාජගත කළා. ඒක අපි ලබපු ජයග‍්‍රහණයක්. ඔබ කියන්නේ මේ කළේ ආයෝජනයක් කියල ද? ජයතිලක කම්මලවීර : ඔව් සමහර විට එහෙම තමයි. අපි දැන් පටන් අරගෙන තියෙනවා. අපිට තියෙන්නේ හෙට ඉඳලා මේ අදහස් තව තවත් පුළුල්ව මේ සමාජය වෙත ගෙනියන එක. අපේ අරමුණ ජනාධිපති ඡන්දයක් දිනීම හෝ මන්ත‍්‍රීකම ගන්න එක නෙමෙයි. අපි ඒක මේ ජනාධිපතිවරණයට එද්දිත් කිව්වා. අපේ අරමුණ මේ සමාජයේ බරපතළ වෙනසක් කිරීම. එහෙම නැතුව මේ සමාජයත්, මේ රටත් මෙතැනින් එහාට යන්න බැහැ. නිර්මාල්, මේ වෙනකොටත් ඡන්දය අවසන් වෙලා ජනාධිපතිවරයෙක් තේරී පත් වී අවසන්. ඔබ හිතනවද ඡන්දදායකයා ජයග‍්‍රහණය කළා කියලා ? නිර්මාල් රන්ජිත් දේවසිරි : මම හිතනවා ඔව් කියලා. මට තේරෙනවා ඔබ අහන ප‍්‍රශ්නය. ඒත් ඇයි මම එහෙම කියන්නේ. මේ තමයි බහුතර ඡන්දදායකයාගේ කැමැත්ත. අපේ කැමැත්ත ඒ ගොල්ලො මත ආරෝපණය කරන එක වෙනම දෙයක් නේ. මම හිතන්නේ මෙහෙමයි, දැන් කම්මැල්ලවීර කියන වැදගත් ප‍්‍රශ්නයක් තියෙනවා. ඔහු සහ හරිණි කියනවා අපි ඉදිරිපත් කරපු අදහස්. සාමාන්‍යයෙන් අපි ගෙනියන්න උත්සහ කළ අදහස් උඩම නෙමෙයි සාමාන්‍ය ජනයා ඡන්දය දෙන්නේ. මම හිතන්නේ හැම කෙනෙක්ගෙම යහපත පිළිබඳ අදහස තියෙනවා. මම කියන්නේ අධිපති දේශපාලන කතිකාව තුළත් ඒක තියෙනවා. ඒ කතිකාව තුළ යහපත කියනදේ තේරුම් අරන් තිබුණේ අපට වෙනස් ආකාරයකින්. ඒ අය යහපත කියලා හිතුවේ ජාතික ආරක්ෂාව. ඒ වගේමයි විනයගරුක රටක් කියන එක. කවුරුවත් හරියට දන්නේ නැහැ මොකක් ද විනයගරුක රටක් කියන්නේ කියලා. ඒ වගේම අපේ කඳවුරෙන් කියපු සමහර දේවල් තේරුම් ගත්තේ නිෂේධනාත්මකව. හොඳ ම උදාහරණය සමකාමීන්ගේ අයිතිවාසිකම්. ඒක ඒ අය තේරුම් ගත්තේ බටහිර ගැති ආකල්පයක් විදිහට. දැන් ඡන්දයෙන් පස්සේ ගෝඨාභය රාජපක්ෂ ජනාධිපතිවරයාට පෙර නොවූ අභියෝගයක් තියෙනවා. ඔහුට ලැබිලා තියෙන්නේ දෙකොන ගිනි ගත් විලක්කුවක්. අතිශයෙන් ධ‍්‍රැවීකරණය වූ රටක්. මුස්ලිම් සහ දෙමළ ජනයා ඔහු පිළිබඳව තියෙන්නේ ඉතාමත් බියජනක සංජානනයක්. ඔහුට මේක අභියෝගයක්. ඔහු මේ තත්ත්වය වෙනස් කරන්න ඕනේ. මේක වෙනස් කිරීමත් ප‍්‍රශ්නයක්. ඒ වගේමයි විනයගරුක රට හදන්නේ කොහොම ද? ඒ කඳවුරේ අතිශය දුෂිත දේශපාලන ප‍්‍රභූ තන්ත‍්‍රය එක්ක. ඒ අය පැත්තකට දන්නා මෙයාලට බැහැ නේ. මේ සියල්ලන්ගෙන්ම මේ අයගේ දේශපාලන ව්‍යාපෘතිය පරික්ෂාවට ලක් වෙනවා. මේ අර්බුද අතුරින් වෙනත් බලවේගයකට, තුන්වෙනි බලවේගයකට ඉඩක් විවර කර ගන්නේ කොහොම ද? නිර්මාල් රන්ජිත් දේවසිරි : දැන් මේ ප‍්‍රශ්නය මගෙන් අහද්දී තියෙන ප‍්‍රශ්නය තමයි ඇයි ඔයා නොකියා කියන දෙවන බලවේගය වෙන එක්සත් ජාතික පක්ෂය පවතින්නේ කියන එක. ඕනෑ ම දේශපාලන බලවේගයකට තියෙන ප‍්‍රශ්නය තමයි ඇයි ඒ අය පවතින්නේ කියන එක. ඒකට උත්තරයක් ඒ අය දෙන්න ඕනේ. දැන් මොකක්ද වෙන්නේ එක්සත් ජාතික පක්ෂය තියෙන නිසා තියෙනවා. මේකට පිළිතුරක් තියෙන්නේ ජාතික ජන බලවේගයේ විතරයි. කොහොම ද එහෙම කියන්නේ ? 4%කට වඩා අඩුවෙන් ඡුන්ද ගත්ත ව්‍යපාරයකට එහෙම කියන්න පුළුවන් ද? අපි මෙහෙම ගමු. දැන් පළමුවැනි සහ දෙවැනි කණ්ඩායම් දෙකක් ඉන්නවා. ඒත් ඡුන්ද පැතිරීම සලකන්න. ජාතික ජන බලවේගය කියන්නේ දුරින් තියෙන තුන්වැනියා. ඒක නේ ඔබ කියන ප‍්‍රතිශතය. නමුත්, අපි බලමු ඊ ළඟ එක. ඒ අය සියල්ලමත් ඊටත් වඩා පහළින්. මොකක් ද ඒකෙන් කියවෙන්නේ ? මහජනයා ඒ අය දිහා බලලා නැහැ. දැන් තුන්වෑනි බලවේගය නෙමෙයි අවශ්‍ය දෙවෙනි බලවේගයක්. ඉස්සරහට මේ ආණ්ඩුව ප‍්‍රශ්න කරන බලවේගයක් අවශ්‍යයි. ඒක යුඑන්පියට කරන්න බැහැ. ඒ නිසා අපි තමයි, මහජන විකල්පය. මට නම් ඒක ඒත්තු යන දේශපාලන කාරණයක්. තව නිශ්චිත පැහැදිලි කරගන්න ම ඕනෑ කාරණයක් තියෙනවා. ජාතික ජනබලවේගයට අදාළ ශක්‍යතාව ඊට ලැබුණු ඡන්ද ප‍්‍රමාණයෙන් මනින්න එපා. එහෙම මනින්න බැහැ. ඒක වරදක්. මම උදාහරණයක් දෙන්නම්. මම ගිහින් තියෙනවා අනුර කුමාර සහෝදරයා එක්ක මුස්ලිම් ජනයාට ගැටුම් ඇතිවුණු තැන්වලට. ඒ තැන්වල දී මම දැක්කා ඒ ජනයාගේ ඔහුට ඇති කැමැත්ත. ඒවා ඡන්ද විදිහට මනින්න එපා. මනින්න බැහැ. අපි දන්නවා සමහර දේශපාලනඥයන්ට තියෙන ජනප‍්‍රියභාවය ඡන්දවලින් මනින්න බැරිබව. හරිණි අමරසූරිය : ඔව් නිර්මාල් කියන කාරණය ඉතාමත් පැහැදිලි ඇත්තක්. නැඟනහිර පළාතේ දී, බේරුවල දී, දර්ගා නගරයේ දී, මාවනැල්ලේ දී අපි දැක්කා අනුර දිසානායක සහෝදරයාට තියෙන කැමැත්ත. ඒත් ඒවා ඡන්ද විදිහට සලකුණු වෙන්නේ නැහැ. ඒකට හේතුව තමයි ඒ අයට තෝරා ගන්න සිද්ධ වුණේ ප‍්‍රතිපත්ති හෝ පුද්ගලයා වෙනුවට ගෝඨාභය පරද්දන්න පුළුවන් කාට ද කියන එක. ඒක තමයි සාමාන්‍ය මිනිසුන් හිතන්නේ. මේ කරණය නිවැරැදිව කියවා ගැනීම ඉතාමත් වැදගත්. හරිණිත්, නිර්මාලූත් මතු කළ කාරණා අනුව තියෙන එක අභියෝගයක් තමයි ඔබ ඇතුළු පිරිස ගොඩනැඟූ මේ සන්ධානය, පෙරමුණ වඩාත් පුළුල් කර ගැනීම. කොහොම ද ඒ අභියෝගය ජයග‍්‍රහණය කරන්නේ ? ජයතිලක කම්මැල්ලවීර : ඒක ගැඹුරු සාකච්ඡුාවකින් කළ යුතු දෙයක්. ඊට කලින් මම කැමතියි ඔබේ ප‍්‍රශ්නයේ වෙනත් දිශාවක් දකින්න. ප‍්‍රතිඵල අවසන් වෙන්නත් කලින් සජිත් පේ‍්‍රමදාස මොකද කළේ ? ඔහු වගකීම්වලින් ඉවත් වුණා. ඔහු ඔහුගේ පක්ෂයේ නියෝජ්‍ය නායකකමින් ඉල්ලා අස් වුණා. එතකොට ඔහුව විශ්වාස කරලා ගෝඨාභය රාජපක්ෂට විරුද්ධව ඡන්දය දුන්න දෙමළ මුස්ලිම් මිනිහාට මොකද වෙන්නේ ? ඔහු ජනාධිපති අපේක්ෂකයා කරන්න සටන් කරපු එක්සත් ජාතික පාක්ෂිකයාට මොක ද වෙන්නේ ? ඒ සියල්ල දැන් සපුරා අතරමං. දැන් ඒ අයට වෙන්නේ ජාතික ජන බලවේගය දෙසට හැරෙන්න තමයි. දෙමළ සහ මුස්ලිම් ජනයා විශාල භීතියක් ගෝඨාභය රාජපක්ෂට තියෙනවා. ඒ අය පැහැදිලිව අපිට ඇහුම්කන් දෙන්න කැමැති වුණාට ඒ ජීවිත අභියෝගය ඒ මිනිස්සුන්ට ගන්න බැහැ. ඒ එක්කම දකුණේ සිංහල සමාජයට දුන්නා භීතියක් දෙමළ සහ මුස්ලිම් ජනයා පිළිබඳව. ඒ තමයි අපේ අභියෝගය. එයයි අපි කඩිනමින් පරාජය කරන්න ඕනේ. හරිණි අමරසූරිය : ඇත්තට ම මේ ඡුන්දය ගියේ සිංහල, මුස්ලිම්, දෙමළ ජනයා මත එකිනෙකාට එරෙහිව බිය ඇති කරමින්. මේ ජන කොට්ඨාස තුනටම තිබුණේ පැවැත්ම පිළිබඳ බිය. ඒකට දක්වන ප‍්‍රතිචාරය තමයි මේ ප‍්‍රතිඵලය. ඒ වගේ තත්ත්වයක් නැති කරන්න එක ඡන්දයකින් විතරයි කියලා හිතනවා නම් ඒක මේ බලවේගයට කරන බරපතළ අසාධාරණයක්.", "URL": "https://lankatruth.com/si/?p=86080", "Category": "පුවත්", "Parent URL": null}