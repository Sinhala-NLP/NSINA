{"Source": "Lankatruth", "Timestamp": "February 6, 2012", "Headline": "කහවත්තේ මව සහ දියනියගේ ඝාතකයන් සොයා මෙහෙයුම් අරඹයි", "News Content": "කහවත්ත කොටකෙතන ප්‍රදේශයේදී එකම පවු‍ලේ මව හා දියණිය අබිරහස් අන්දමින් ඝාතනය කිරීමේ සිද්ධියේ සැකකරුවන් අත්අඩංගුවට ගැනීමට පරීක්ෂණ කණ්ඩායම් 06ක් මෙහෙයුම් අරඹා තිබේ. රත්නපුර හා කහවත්ත ‍පොලිස් ස්ථානවලින් කණ්ඩායම් දෙකක්ද, ‍පොලිස් බුද්ධි අංශ කණ්ඩායම් තුනක්ද, ‍පොලිස් විශේෂ කාර්ය බළකාය, අපරාධ පරීක්ෂණ දෙපාර්තමේන්තුවට සම්බන්ධ නිලධාරීන්ගෙන් සමන්විත කණ්ඩායම් කිහිපයක්ද ඒ අතර වේ. පී.ජී. නයනා නිල්මිණි (45) සහ එස්.එම්. කාවින්දි චතුරංගනි (18) යන දෙදෙනා ඉකුත් 31 දින රාත්‍රි අබිරහස් ලෙස කපා කොටා ඝාතනය කර තිබියදී ‍පොලීසිය මගින් සොයා ගැනිණි. ඝාතනයට ලක් වූ මව සහ දියණියගේ දේහයන් මහේස්ත්‍රාත් හා අධිකරණ වෛද්‍ය පරීක්ෂණවලින් පසුව පෙරේදා (04) රාත්‍රී ඔවුන්ගේ නිවස වෙත රැගෙන එනු ලැබිය. ඊයේ (05) සවස්වරුවේ මෙම මවගේ හා දියණියගේ අවසන් කටයුතු සිදුවන අවස්ථාව වන විට සිද්ධිය පිළිබඳව අංශ ගණනාවකින් තොරතුරු අනාවරණය වෙමින් තිබෙන බවත් ඉදිරි කාලය තුළ ඉක්මණින්ම ඝාතකයින් නීතියේ රැහැනට කොටුකර ගත හැකි බව ‍පොලිස් ආරංචිමාර්ග පවසයි. මෙම ද්විත්ව ඝාතනයෙන් කහවත්ත නගරය හා ඒ අවට ප්‍රදේශ පමණක් නොව මුළු රටමද මහත්සේ කම්පනයට පත්ව තිබේ. මවගේ හා දියණියගේ දේහයන් මුද්‍රා තබා තිබෙන අතර ඒවාට විශාල වශයෙන් මහජනතාව අවසන් ගෞරවය දක්වනු පෙණිනි. මේ අතර මියගිය කාවින්ද්‍යා චතුරංගනී ඉගෙනුම ලැබූ රත්නපුර පර්ගසන් උසස් බාලිකාවේ සිසුවියන් හා ගුරුමණ්ඩලයද විශාල වශයෙන් පැමින සිය මිතුරියට සහෝදරියට අවසන් ගෞරව දක්වන බව වාර්තා අනාවරණයකරයි. මෙම මවගේ හා දියණියගේ ඝාතනයන් සිදූ වී තිබු ආකාරය අනුව ඔවුන් ඝාතනය වීමට පෙර හෝ පසු කිසියම් කෙළසීමකට ලක්ව ඇති බවට මුලින් සැක පහළ වී තිබුණද, එවන් දූෂණයක් සිදු වී නොමැති බවට අධිකරණ වෛද්‍ය පරීක්ෂණ වලින් තහවුරු වී ඇතැයි අනාවරණය වෙයි. ආශ්‍රිත පුවත් මව සහ දියනිය සැහැසි ලෙස මරාදමයි", "URL": "https://lankatruth.com/si/?p=1266", "Category": "පුවත්", "Parent URL": null}