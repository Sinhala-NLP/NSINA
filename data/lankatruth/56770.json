{"Source": "Lankatruth", "Timestamp": "July 26, 2018", "Headline": "උඩුවේ හිමියන්ගේ විදෙස් සංචාරය කටුනායකින් නතරවෙයි", "News Content": "විදෙස් සංචාරයක් සඳහා කටුනායක ගුවන් තොටුපොළෙන් ගුවන් යානයක් වෙත ඇතුළු වූ උඩුවේ ධම්මාලෝක හිමියන්ට එම සංචාරය නතර කර ආපසු යානයෙන් බැස යාමට සිදුව තිබේ. මස්කට් නුවර හරහා ලන්ඩන් බලා පිටත්ව යෑම සඳහා අද (26) උදෑසන කටුනායක ගුවන් තොටුපොළ වෙත වැඩම කර, ඕමාන් ගුවන් සේවයේ ගුවන් යානයේ අසුන් ගෙන සිටියදී, එම යානයෙන් බස්සවා මෙලෙස ආපසු පිටත් කර යැවු බව කටුනායක ගුවන් තොටුපොළ ආගමන-විගමන දෙපාර්තමේන්තු නිලධාරීහු පවසති. උඩුවේ ධම්මාලෝක හිමියන් අද උදෑසන කටුනායක ගුවන් තොටුපොළ වෙත වැඩම කර, විදෙස්ගත වීම සඳහා සියලු පරීක්ෂණ නිමවා උදෑසන 9.40ට මස්කට් බලා පිටත්ව යන ඕමාන් ගුවන් සේවයේ ඩබ්ලිව්.වයි. 376 දරණ ගුවන් යානයට වැඩමවා අසුන් ගෙන සිට ඇත. නමුත් උඩුවේ ධම්මාලෝක හිමියන්ට එරෙහිව ගුවන් ගමන් තහනමක් පවතින බැවින් ආගමන – විගමන පාලක නිහාල් රණසිංහ මහතාගේ නියෝගයක් මත එලෙස ගුවන් යානායෙන් බැස්සවීමට සිදු වු බව ආගමන විගමන නිලධාරීහු සඳහන් කරති. උඩුවේ හිමියන්ට එරෙහිව පවතින ගුවන් ගමන් තහනම ලබන අගොස්තු මස 26 සිට ඔක්තෝබර් මස 12 දක්වා කාළය තුළ තාවකාලිකව ඉවත් කර තිබුණද එයට පෙර මෙසේ ගුවන් ගතවීමට පැමිණීම මෙම සිද්ධියට හේතු වී ඇතැයි එම නිලධාරීහූ වැඩිදුරටත් පවසති.", "URL": "https://lankatruth.com/si/?p=56770", "Category": "පුවත්", "Parent URL": null}