{"Source": "Lankatruth", "Timestamp": "October 15, 2019", "Headline": "ඉන්දීය සාගර කළාපයේ මෙහෙයුම් සිදු කරන ආසියාවේ ප්‍රමුඛයා ලෙස ශ්‍රී ලංකන් ගුවන් සේවය පත්වේ", "News Content": "පසුගිය 12 වැනිදා පැවති ලෝක සංචාරක සම්මාන උළෙලේ දී ඉන්දීය සාගර කළාපය වෙත මෙහෙයුම් සිදුකරන ආසියාවේ ප්‍රමුඛතම ගුවන් සේවය ලෙස ශ්‍රී ලංකන් ගුවන් සේවය තේරී පත්විය. මේ සදහා ආසියානු කළාපයේ රටවල් ගනනාවක් නියෝජනය කරමින් බැංකොක් ගුවන් සේවය, කැතේ ෆැසිපික් ගුවන් සේවය, චයිනා ඊස්ටන් ගුවන් සේවය, චයිනා සදර්න් ගුවන් සේවය, හයිනාත් ගුවන් සේවය, හොංකොං ගුවන් සේවය, කොරියානු ගුවන් සේවය, මැලේසියානු ගුවන් සේවය, සිල්ක් එයා ගුවන් සේවය සහ සිංගප්පූරු ගුවන් සේවය යන ගුවන් සේවා ඉදිරිපත් වී තිබුණි. ශ්‍රී ලංකන් ගුවන් සේවය සතියක් තුළදීඉන්දියාවේ ගමනාන්ත 11ක් වෙත ගුවන් ගමන් වාර 121ක් ද, මාලදිවයින වෙත ගුවන් ගමන් වාර 21ක් ද, යුරෝපය, මැදපෙරදිග සහ ඕස්ට්‍රේලියාව ඇතුළු රටවල් 48ක ගමනාන්ත 48ක් වෙත සිය ගුවන් ගමන් මෙහෙයුම් වාර 108 ද ලෙස මෙහෙයුම් සිදුකරයි. මාලදිවයිනේ ගැන් දූපත වෙත ගුවන් ගමන් සිදුකරන එකම ගුවන් සේවය වන්නේ ද ශ්‍රී ලංකන් ගුවන් සේවයයි. සම්මාන උළෙලේ දී ආසියාව සහ ඕෂනියාව ආවරණය වන පරිදි සිදුකෙරෙන ගුවන් ගමන් සමාලෝචනය කර තිබූ අතර එහිදී ශ්‍රී ලංකන් ගුවන් සේවය ප්‍රමුඛත්වය ගෙන ඇත. මෙම සම්මානය ශ්‍රී ලංකන් ගුවන් සේවයට හිමිව ඇත්තේ අඛණ්ඩව තෙවැනි වරටය.", "URL": "https://lankatruth.com/si/?p=83050", "Category": "පුවත්", "Parent URL": null}