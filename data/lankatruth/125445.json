{"Source": "Lankatruth", "Timestamp": "November 3, 2021", "Headline": "ඡන්ද හිමිකම දේපල අයිතියට හිමිකමක් නොවෙයි – මැතිවරණ කොමිෂන් සභාව", "News Content": "ඡන්ද හිමිකම දේපල අයිතියට හිමිකමක් නොවන ලෙස සලකා කටයුතු කිරීමට මැතිවරණ කොමිෂන් සභාව තීරණය කර තිබේ. ඒ අනුව කුලී හෝ බදු නිවැසියන් මෙන්ම අනවසර පදිංචිකරුවන්ටද අනෙකුත් සුදුසුකම් සම්පූර්ණ කරන්නේ නම් තමන් සාමාන්‍ය පදිංචි ලිපිනයේ ඡන්දහිමියකු ලෙස ලියාපදිංචි විය හැකි බවත් ඉන් දේපළ අයිතිය පිළිබඳව අවධානය යොමු නොකරන බවත් මැතිවරණ කොමිෂන් සභාව දැනුම්දෙයි. මැතිවරණ කොමිෂන් සභාව වැඩිදුරටත් පෙන්වා දෙන්නේ එලෙස ඡන්දය ලියාපදිංචිවීම සඳහා දේපළ අයිතිකරුගේ කැමැත්ත හෝ එකඟතාවද අවශ්‍ය නොවන බවය. ඡන්දහිමියෙකු ලෙස ලියාපදිංචිවීම සඳහා පුරවැසියන්ට බාධා කිරීම අධිකරණයක් මගින් දඩයකට හෝ බන්ධනාගාරගත කිරීමකට හෝ මේ දෙකටම හෝ යටත්විය යුතු වරදක් බවද එම කොමිසම සඳහන් කරයි. මෙම තත්වයන් මත මෙතෙක් ඡන්දහිමියන් ලෙස ලියාපදිංචිවීමට නොහැකි වූ පුද්ගලයින් සිටීනම් එළඹෙන 17 වනදාට පෙර දිස්ත්‍රික් මැතිවරණ කාර්යාල වෙත ඔබගේ හිමිකම් ඉල්ලීම ඉදිරිපත් කළ හැකිය. ඒ සම්බන්ධ ඉල්ලුම් පත්‍රය www.elections.gov.lk වෙබ් අඩවියෙන් භාගත කරගත හැකි අතර 0112860031, 0112860032 හෝ 0112860034 යන දුරකථන අංක අමතා වැඩිවිස්තර ලබා ගැනීමට හැකි බවද මැතිවරණ කොමිෂන් සභාව සඳහන් කරයි.", "URL": "https://lankatruth.com/si/?p=125445", "Category": "පුවත්", "Parent URL": null}