{"Source": "Lankatruth", "Timestamp": "October 21, 2019", "Headline": "කලා සංස්කෘතික ප්‍රතිපත්තිය යථාර්ථයක් වනු දැකීම අපේ ප්‍රාර්ථනාවක්", "News Content": "අද ජාතික ජන බලවේගය විසින් එළිදක්වන කලා සංස්කෘතික ප්‍රතිපත්තිය අපේ සමාජයේ මෙතෙක් පැවති අඩුවක් සපුරාලීමක්. ඒක යථාර්ථයක් වනු දැකීම අපේ ප්‍රාර්ථනාවක්.” යැයි ප්‍රවීන රංගන ශිල්පිනී කෞෂල්‍යා ප්‍රනාන්දු මහත්මිය අවධාරණය කරයි. ඇය මේ බව පැවසූවේ ඊයේ (20) බත්තරමුල්ල වෝටර්ස් ඒජ් හිදී කලාකරුවන් රැසක් ඉදිරියේ පැවති “බහුභාෂී සහෘද වැඩබිමක් නව සංස්කෘතික මිනිසෙක්” ලෙස නම් කර ඇති ජාතික ජන බලවේගයේ, ජාතික කලාව හා සංස්කෘතිය පිළිබඳ ප්‍රතිපත්තිය එළිදැක්වීමේ අවස්ථාවට එක්වෙමිණි. එහිදී වැඩිදුරටත් අදහස් දැක්වූ ප්‍රවීන රංගන ශිල්පිනී කෞෂල්‍යා ප්‍රනාන්දු මහත්මිය… “එක්දහස් නමසිය හැට දෙකේ මගේ මව මූදු පුත්තු නාට්‍යය අරගෙන රට වටේ යනකොට මුහුණ දුන්නු දුෂ්කරතා ඇය කියා තිබෙනවා. වැසිකිළි පහසුකම් නැහැ. වෙනත් කිසිම පහසුකමක් නැහැ. එක්දහස් නමසිය අසූ දෙකේ මම මුලින්ම විකෘති රඟපානකොටත් ඒ තත්වය එහෙමමයි. ඒ ශාලාවල කිසිදු වෙනසක් වෙලා නැහැ. ඒ දුෂ්කරතාවලට කිසිම විසඳුමක් ලැබිලා තිබුණෙ නැහැ. දැනුත් ඒ තත්වයම තමයි. වෙනසකට තියෙන්නෙ ඒ ශාලා දැන් ගරාවැටිල තියෙන එක විතරයි. දැනට අවුරුදු දහයකට විතර කලින් ප්‍රංශයේ ජනතාවගේ ආර්ථික තත්වය ගැන හොයා බලන්න ප්‍රශ්නාවලියක් ඉදිරිපත් කළා. ඒකෙ ප්‍රශ්න දහයක් තිබුණා. ඉන් එක ප්‍රශ්නයක් තමයි මාසෙකට නාට්‍ය කීයක් නරඹනවද කියන එක. මාසෙකට එක නාට්‍යයක්වත් නරඹන්නෙ නැත්නම් ඒක සමාජ ආර්ථික තත්වයේ බිඳ වැටීමක් විදිහට තමයි ඔවුන් සලකන්නෙ. ඒ වගේම මම එක අවස්ථාවක ජර්මනියට ගියා ළමා නාට්‍ය වැඩමුළුවකට. ඒක සංවිධානය කරල තියෙන්නෙ නගර සභාවෙන්. මධ්‍යම ආණ්ඩුවෙන් නගර සභාවට තමයි මුදල් නිකුත් කරන්නෙ, ලෝකයේම ඉන්න ළමා නාට්‍යකරුවන් ගෙන්නලා මේ වැඩමුළුව පවත්වන්න. තවත් එක අවස්ථාවක මම කාන් චිත්‍රපට උළෙල බලන්න ගියා. ඒ වෙලාවෙ මම දැක්ක පාසල් ළමුන් අරගෙන එනව මේ චිත්‍රපටි පෙන්නන්න. එහෙම එක්කගෙන එන්නෙ පොඩි කාලෙදිම ඔවුන්ව පුරුදු කරන්න. මම මේ ටික කිව්වෙ ලෝකයේ රටවල්වල මේ ගැන තියෙන උනන්දුවයි අපේ රටේ තත්වයයි ගැන කියන්න. අපේ රටෙත් තරුණ තරුණියන්ට මේ ගැන උනන්දුවක් නැතුව නෙමෙයි. ඒත් ඒ ගැන වැඩපිළිවෙළක් රටට නැහැ. එවැනි අවස්ථාවක මෙවැනි වැඩපිළිවෙලක් ජනගත කිරීම ඉතාම වැදගත් දෙයක්. මේ රටේ මෙතෙක් බලයේ හිටපු කිසිම ආණ්ඩුවක් පුරවැසියන්ගේ සංස්කෘතික ජීවිතය වැදගත් කොට සැලකුවේ නැහැ. ඒ ආණ්ඩු සංස්කෘතික අමාත්‍යාංශයක් පවත්වාගෙ ගියත් ඒවා පවත්වාගෙන ගියේ හිඟන අමාත්‍යාංශයක් හැටියට. අයවැයෙන් ඒ අමාත්‍යාංශයට වෙන් කළේ දශම ගණනක්. සමාජයක දියුණුව මනින එක මිම්මක් තමයි, ඒ සමාජයේ ජීවත් වන ජනතාවගේ සංස්කෘතික ජීවිතය කොතරම් පොහොසත්ද යන මිම්ම. දියුණු සංස්කෘතියක් ඇති මිනිසුන් කිසි විටෙක ජාතිවාදීන් හෝ කුලවාදීන් වෙන්නේ නැහැ. ඒ නිසා සමාජය තුළ විවිධ ජනකොටස් තුළ පවතින සංස්කෘතික ලක්ෂණ අගය කිරීමට හුරු කෙරෙන දැනුවත් වැඩපිළිවෙළක් සකස් කළ යුතුයි. ජන කොටස් අතර සහජීවනය ඇති කළ හැක්කේ එමගිනි. සමාජයක් තුළ උසස් කලා සංස්කෘතික රසාස්වාදයක් ලැබිය හැකි පරිදි යටිතල පහසුකම් ගොඩනැගීම රජයේ ප්‍රධාන වගකීමක්. ඒ වෙනුවෙන් කරන ආයෝජන, යහපත් සමාජයක් වෙනුවෙන් කරන ආයෝජනයක්. මෙය තේරුම් ගත් පාලකයෙක් මේ රටේ මෙතෙක් බිහි වී නැහැ. ඒ නිසා අද ජාතික ජන බලවේගය විසින් එළිදක්වන කලා සංස්කෘතික ප්‍රතිපත්තිය අපේ සමාජයේ මෙතෙක් පැවති අඩුවක් සපුරාලීමක්. ඒක යථාර්ථයක් වනු දැකීම අපේ ප්‍රාර්ථනාවක්.”", "URL": "https://lankatruth.com/si/?p=83613", "Category": "පුවත්", "Parent URL": null}