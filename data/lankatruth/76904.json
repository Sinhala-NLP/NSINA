{"Source": "Lankatruth", "Timestamp": "July 3, 2019", "Headline": "කොන්ත්‍රාත් මුදල් නොගෙවීමෙන් මාතර – බෙලිඅත්ත අධිවේගී මාර්ගයේ වැඩ නවතී", "News Content": "මාතර හම්බන්තොට අධිවේගී මාර්ගයේ ඉදිකිරීම් භාරව සිටින චීනයේ කැතික් සමාඟම එම ඉදිකිරීමේ කටයුතුවලින් ඊයේ(02) ඉවත්වී තිබේ. මාස 10ක කාලයක් ශ්‍රී ලංකා රජය විසින් ගෙවිය යුතු ඩොලර් මිලියන 80ක මුදලක් ගෙවීම පැහැර හැර තිබීම හේතුවෙන් චීන සමාඟම මෙම තීරණය ගෙන තිබේ. මේ හේතුවෙන් දක්ෂිණ අධිවේගී මාර්ගයේ මාතර සිට බෙලිඅත්ත දක්වා කොටසේ සියළු ඉදිකිරීම් කටයුතු නැවතී ඇති අතර රැකියාවේ නිරත 1500කට අධික සේවක පිරිසක් නැවත හැරීගොස් තිබේ. කිලෝමීටර් 30ක දුරකින් යුතු මාතර බෙලිඅත්ත කොටසේ වැඩ ඉකුත් 2015 වසරේ ආරම්භ වූ අතර ලබන නොවැම්බර් මස 29 වැනිදා සැළසුම්කර ඇති පරිදි වැඩ නිමවීමට නියමිතය. ප්‍රධාන කොන්ත්‍රාත් සමාඟම පවසා සිටින්නේ නියමිත කාලය තුළ වැඩ අවසන් කළයුතු බැවින් දිවා රාත්‍රී දෙකෙහිම අඛණ්ඩව වැඩ කිරීමෙන් මේ වනවිට සියයට 90ක වැඩ කොටසක් අවසන් කර ඇති බවය. එසේම එම සමාගමට අමතරව චීනයේ උප කොන්ත්‍රාත් සමාගම් පහක් හා මෙරට කොන්ත්‍රාත් සමාගමක් ද මෙම ව්‍යාපෘතියේ උප කොන්ත්‍රාත්කරුවන් ලෙස කටයුතු කරයි.ඔවුන් සියලු දෙනාම මෙම වෘත්තීය ක්‍රියා මාර්ගයට සහාය පල කර ඇත. මෙම ක්‍රියාමාර්ගය අනුගමනය කිරීමට පෙර කැතික් සමාඟමේ නියෝජිතයින් සහ මෙරට රජයේ බලධාරීන් අතර ගැටළුව සම්බන්ධව සාකච්ඡා වට කිහිපයක්ම පවත්වා ඇතත් අදාල ගෙවීම් සිදුකර නොමැත. පසුව එම සමාඟම එකඟ වී ඇත්තේ ලබන 9 වැනිදා පාර්ලිමේන්තුව රැස්වූ පසු මෙම ගැටළුව සම්බන්ධව සාකච්ඡා කොට විසඳුමක් ලබාදෙන තෙක් තාවකාලිකව ඉදි කිරීමේ කටයුතු සිදුකිරීමටය.", "URL": "https://lankatruth.com/si/?p=76904", "Category": "පුවත්", "Parent URL": null}