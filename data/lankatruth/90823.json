{"Source": "Lankatruth", "Timestamp": "March 11, 2020", "Headline": "ජනාධිපති කොමිසමේ ලේකම් අත්අඩංගුවට ගන්න දෙවන වරටත් වරෙන්තු – විධායකය සහ අධිකරණය අතර බරපතල ගැටුමක්", "News Content": "යහපාලන ආණ්ඩුව සමයේ සිදුවූ බව කියන දේශපාලන පලිගැනීම් පිලිබඳ විමර්ශනය කෙරෙන ජනාධිපති කොමිසමේ ලේකම් පී.කේ වීරසිංහ මහත්මිය අත්අඩංගුවට ගන්නා ලෙස ත්‍රී පුද්ගල විශේෂ මහාධිකරණය ඊයේ (10) දෙවන වරටත් වරෙන්තු නිකුත්කළේය. මේ සමගම රටේ නීතියේ ආධිපත්‍ය පිළිබඳව බරපතල ගැටුමක් මතු වී ඇති අතර මෙය ප්‍රජාතන්ත්‍රවාදයට බලවත් තර්ජනයක් බව දේශපාලන විචාරකයෝ පවසති. විකුම් කළුආරච්චි, ධම්මික ගනේපොල, ආදිත්‍ය පටබැඳිගේ යන විනිසුරුවරුන්ගෙන් සමන්විත විශේෂ මහා අධිකරණය ජනාධිපති කොමිසමේ ලේකම්වරිය අත්අඩංගුවට ගෙන මාර්තු 12ට පෙර අධිකරණයට ඉදිරිපත්කරන ලෙස පොලිසියට නියෝග කළේය. මෙලෙස ලේකම්වරිය මාර්තු 12 වැනිදාට පෙර අත්අඩංගුවට ගැනීමට නොහැකි වූවොත් ඒ පිළිබඳව පොලිස්පතිවරයා පෞද්ගලිකවම අධිකරණය හමුවේ පෙනී සිට කරුණු දැක්විය යුතු බවද මහාධිකරණ විනිසුරු මඩුල්ල නියෝග කරන ලදී. මෙම ජනාධිපති කොමිසම මෙරට ප්‍රජාතන්ත්‍රවායේ අනාගතයට විශාල අභියෝගයක් එල්ලකරන බව දේශපාලන විචාරකයෝ වැඩිදුරටත් පවසති. දේශපාලන පලිගැනීමට ලක්වූවන් ලෙස මෙහි දී අර්ථ ගන්වා ඇත්තේ 2005-2014 රාජපක්ෂ පාලන සමයේ බරපතල මිනීමැරුම් ඇතුළු අපරාධ සිදුකල සහ මූල්‍ය වංචාවලට සම්බන්ධ පුද්ගලයින් ය. මේ අනුව හිටපු නාවික හමුදාපති කරන්නාගොඩ ඇතුළු පිරිසකට එරෙහි පාසල් සිසුන් ඇතුළු තරුණයන් 11 දෙනෙකු පැහැරගෙන ගොස් අතුරුදහන් කරවීම පිලිබඳ අධිකරණයේ විභාගවන නඩුව ජනාධිපති කොමිසමේ විමර්ශන අවසන් වන තුරු වහාම නවතා දමන ලෙස කොමිසම නීතිපතිවරයාට නියෝග නිකුත්කර ඇති අතර නීතිපතිවරයා එම නියෝගය ප්‍රතික්ෂේප කර ඇත. කොමිසම දැන් මේ පිලිබඳ ප්‍රශ්න කිරීමට නීතිපතිවරයා කැඳවා තිබේ. රජයට ඩොලර් මිලියන 07ක් පාඩු සිදුකල වංචාකාරී මිග් යානා ගනුදෙනුව පිළිබඳව නඩුව අත්හිටුවන ලෙස කොමිසම කළ නියෝගය කොළඹ මහේස්ත්‍රාත් අධිකරණය විසින් ප්‍රතික්ෂේප කළේය. නීතිපතිවරයා සහ අධිකරණ වින්සුරුවරු ඉතා නිර්භීතව රටේ අධිකරණය විධායකයට යටකිරීමේ ප්‍රයත්නයට එරෙහිව කටයුතු කරන බවත් එහෙත් මෙරට දේශපාලන පක්ෂ සහ සිවිල් සංවිධාන මෙය බරපතල කාරණයක් ලෙස තවමත් තේරුම් නොගැනීම කනගාටුවට කරුණක් බවත් විචාරකයෝ පවසති. ඔව්හු පෙන්වා දෙන්නේ ශිරානි බණ්ඩාරනායක මහත්මියට එරහිව ක්‍රියාත්මක වූ අනීතික ක්‍රියාවලියටත් වඩා මෙම ජනාධිපති කොමිසමේ අධිකරණයට මැදිහත්වීම බරපතල අනතුරක් බවයි. මෙය සමස්ත අධිකරණ පද්ධතියම විධායකයට යටත් කිරීමක් වන බවත් මෙය පූර්වාදර්ශයක් වුවහොත් අධිකරණය හමුවට එන ඕනෑම නඩුවක් විභාග වීම වැළැක්වීමේ අනිසි බලයක් විධායක ජනාධිපතිට හිමිවන බවත් එබැවින් මෙම ජනාධිපති කොමිසමේ බලය ශ්‍රේෂ්ඨාධිකරණය ඉදිරියේ අභියෝගයට ලක්කර ශ්‍රේෂ්ඨාධිකරණයේ මතය විමසිය යුතු බවත් ඔව්හු වැඩිදුරටත් පවසති. මේ වනවිටත් එක් මූලික අයිතිවාසිකම් පෙත්සමක් මෙම කොමිසමට එරෙහිව ගොනුකර ඇත. කොමිසම විසින් අපරාධ පරීක්ෂණ දෙපාර්තමේන්තුව බාරයේ පැවතී ලිපිගොනු ගණනාවක් රැගෙන ගොස් ඇති අතර දැනට විභාගවන නඩුවලට අදාළ ලිපිගොනු ද ඒ අතර වේ. නිරාජ් රොෂාන් හෙවත් අලි රොෂාන් ඇතුළු සැකකරුවන් 08 දෙනෙකුට එරෙහිව පවතින නඩුවක් විශේෂ මහාධිකරණයේ විභාගයට ගත් අවස්ථාවේ අදාළ ලිපිගොනු කොමිසම විසින් රැගෙන ගිය බවත් අධිකරණයට ඉදිරිපත් කිරීමට නොහැකි බවත් අපරාධ පරීක්ෂණ දෙපාර්තමේන්තුව අධිකරණයට දන්වා ඇත. එම ලිපිගොනු රැගෙන ඊළඟ නඩු දිනයේ අධිකරණය හමුවේ පෙනී සිටින ලෙස අධිකරණය විසින් කොමිසමේ ලේකම්ට නියෝග කළ නමුත් ඊළඟ නඩු දිනයේ ඇය අධිකරණය මගහැරිය බැවින් අත්අඩංගුවට ගෙන අධිකරණයට ඉදිරිපත් කරන ලෙස උසාවිය නියෝග කළේය. එහෙත් ඊයේ පොලිසිය ඇය අධිකරණයට ඉදිරිපත් කිරීමට අපොහොසත් වීම නිසා මෙලෙස දෙවන වරටත් වරෙන්තු නිකුත් කිරීමට අධිකරණයට සිදු වී ඇත. ලේකම් වරිය අධිකරණයට ඉදිරිපත්වීම වලකනු ලබන්නේ කොමිසමේ සභාපති වරයා බව පැවසෙන අතර හිටපු ශ්‍රේෂ්ඨාධිකරණ විනිසුරුවරයෙකු වන ඔහු තම කොමිසමට එරෙහිව මහාධිකරණයට නියෝග නිකුත්කළ නොහැකි බවට තර්ක කරමින් මෙලෙස අධිකරණ ක්‍රියාවලියට බාධා කරන බව ආරංචිමාර්ග පවසයි. ජනතාවගේ පරමාධිපත්‍ය බලය දරන ප්‍රජාතන්ත්‍රවාදයේ මූලික කුළුණු වන විධායකය, ව්‍යවස්ථාදායකය සහ අධිකරණය එකිනෙකට ස්වාධීනව ක්‍රියාත්මක වීම ප්‍රජාතන්ත්‍රවාදී සමාජයක මූලික කොන්දේසියක් වන අතර ගොටාභය රාජපක්ෂ මෙම ස්වාධීන අධිකරණය සැමවිටම බාධාවක් ලෙස දකී. ඔහු නැවත නැවතත් අධිකරණය තම කටයුතුවලට බාධා කරන බවට චෝදනා කරන අතර මෙම කොමිසම මගින් ඔහු අධිකරණයේ ස්වාධීනත්වය මුළුමනින්ම පාගා දැමීමට කටයුතු කරමින් සිටී. නීතීඥවරුන්ගේ සංගම් ඇතුළු සිවිල් සංවිධාන මෙහි දී දක්වන මර නින්ද බරපතල ගැටලුවක් බවද දේශපාලන විචාරකයෝ පවසති.", "URL": "https://lankatruth.com/si/?p=90823", "Category": "පුවත්", "Parent URL": null}