{"Source": "Lankatruth", "Timestamp": "July 5, 2019", "Headline": "දැරණියගල හිටපු එජනිස සභාපති අතකොටා වසර 24ක් දඟගෙට", "News Content": "2007 වසරේ දැරණියගල ප්‍රාදේශීය සභාවේ එක්සත් ජනතා නිදහස් සන්ධාන සභාපතිවරයා ලෙස කටයුතු කරමින් සිය බලතල සහ වරප්‍රසාද අයුතුලෙස යොදවා කාන්තාවකගෙන් අල්ලස් ලබාගැනීමේ සිද්ධියකට වරදකරු වූ අතකොටා නොහොත් අනිල් චම්පික විජේසිංහ නැමැත්තාට වසර 24ක සිරදඬුවමක් සහ තවත් දඩ මුදල් නියම කර තිබේ. සිර දඬුවමට අමතරව රුපියල් විසි දහසක දඩයක්, රුපියල් ලක්ෂ හතරක දණ්ඩන මුදලක් සහ පැමිණිලිකාරියට රුපියල් දෙලක්ෂ පනස් දහසක වන්දියක් ද නියම කළේය. පැමැණිලිකාරියගේ වන්දි මුදල නොගෙවන්නේ නම් තවත් වසර දෙකක බරපතල සිර දඬුවම් ද නියම කළේය. සිද්ධියට අදාල නඩුව අද(05) කොළඹ මහාධිකරණ විනිසුරු ගිහාන් කුලතුංග මහතා ඉදිරියේ කැඳවා තිබූ අවස්ථාවේ විනිසුරුවරයා මෙම නියෝගය සිදුකර ඇත. 2007 වසරේ රාජපක්ෂ ආණ්ඩුව සමයේ එක්සත් ජනතා නිදහස් සන්ධාන දැරණියගල ප්‍රාදේශීය සභාවේ සභාපතිවරයා ලෙස කටයුතු කරමින් දැරණියගල පදිංචි කාන්තාවකගේ ඉඩමකට අදාල වීදි රේඛා සහතිකය නිකුත් කිරීම සඳහා රුපියල් ලක්ෂ පහක මුදලක් අල්ලස් වශයෙන් ඉල්ලාසිටීම සහ ඉන් රුපියල් ලක්ෂ හතරක් එම ප්‍රාදේශීය සභාවේ කාර්මික නිලධාරියෙකු වන සිරිල් අභයවික්‍රම නැමැත්තා මාර්ගයෙන් ලබාගැනීම තුළින් අල්ලස් පනතේ වරදක් සිදුකර ඇතැයි චෝදනා මත අල්ලස් කොමිසම විසින් මෙම නඩුව ගොනුකර තිබිණි. දීර්ඝ නඩු විභාගයකින් පසු විනිසුරු ගිහාන් කුලතුංග මහතා ප්‍රකාශ කර ඇත්තේ විත්තිකාර හිටපු සභාපතිවරයාට එරෙහිව පවතින සාක්ෂි සාධාරණ සැකයකින් තොරව ඔප්පු වන බැවින් අදාල දඬුවම්, දඩ මුදල් හා වන්දි මුදල් නියම කරන බවය.", "URL": "https://lankatruth.com/si/?p=77117", "Category": "පුවත්", "Parent URL": null}