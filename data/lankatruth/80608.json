{"Source": "Lankatruth", "Timestamp": "September 10, 2019", "Headline": "සජිත්, රවී, අකිල ඇතුළු කැබිනට් ඇමතිවරු 8කට එරෙහි පැමිණිල්ලක්", "News Content": "2018/2019 වසර සඳහා නියමිත වත්කම් බැරකම් ප්‍රකාශන මේ වනතෙක් ඉදිරිපත් කර නැතැයි, සජිත් ප්‍රේමදාස, නවීන් දිසානායක, හරීන් ප්‍රනාන්දු, අකිල විරාජ් කාරියවසම්, රවී කරුනානායක, ගයන්ත කරුණාතිලක, මනෝ ගනේෂන් සහ එම්.එච්.ඒ හලීම් යන කැබිනට් අමාත්‍යවරුන්ට එරෙහිව ට්‍රාන්ස්පේරන්සි ඉන්ටනැෂනල් ශ්‍රී ලංකා ආයතනය විසින් අල්ලස් හෝ දූෂණ විමර්ශන කොමිෂන් සභාව වෙත අද(10) පෙරවරුවේ පැමිණිල්ලක් ඉදිරිපත් කර තිබේ. වත්කම් බැරකම් ප්‍රකාශන නීතියෙහි 4 (a) (ii) කොටස යටතේ දක්වා ඇති පරිදි 2019 අගෝස්තු මස 20 වැනිදාට පෙර කැබිනට් අමාත්‍යවරුන් ඔවුන්ගේ වත්කම් බැරකම් ප්‍රකාශන ජනාධිපති කාර්යාලය වෙත ලබාදිය යුතුව තිබුණ ද ඉහත කැබිනට් අමාත්‍යවරුන් එම නීතිය කඩකොට ඇතැයි ට්‍රාන්ස්පේරන්සි ඉන්ටනැශනල් ශ්‍රී ලංකා ආයතනය චෝදනා කරයි. එම ආයතනය විසින් 2019 ගෝස්තු මස 28 වැනි දින ඉදිරිපත් කරන ලද තොරතුරු දැනගැනීමේ ඉල්ලුම්පතට ප්‍රතිචාර දක්වමින් ජනාධිපති ලේකම් කාර්යාලය දන්වා ඇත්තේ ඉහත නම් සඳහන් කැබිනට් අමාත්‍යවරු 8 දෙනා වත්කම් බැරකම් ප්‍රකාශන ඉදිරිපත් කර නොමැති බවය. ඒ අනුව අල්ලස් හෝ දූෂණ විමර්ශන කොමිසම හමුවේ මෙම පැමිණිල්ල සිදුකළ බව එම ආයතනය සඳහන් කරයි.", "URL": "https://lankatruth.com/si/?p=80608", "Category": "පුවත්", "Parent URL": null}