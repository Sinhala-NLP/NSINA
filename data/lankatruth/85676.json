{"Source": "Lankatruth", "Timestamp": "November 14, 2019", "Headline": "අලි රොෂාන් ඇතුළු 8කට එරෙහි නඩුවේ ඉදිරි ක්‍රියාමාර්ග ගැන දැනුම්දෙන්නැයි නීතිපතිට නියෝගයක්", "News Content": "බලපත්‍ර නොමැතිව අලි පැටවුන් පස් දෙනෙකු සන්තකයේ තබා ගැනීම සහ ජාවාරම් කිරීම සම්බන්ධව චෝදනා එල්ලවී සමරප්පුලිගේ නිරාජ් රොෂාන් හෙවත් අලි රොෂාන් ඇතුළු විත්තිකරුවන් සම්බන්ධව ගනු ලබන ඉදිරි ක්‍රියාමාර්ග සම්බන්ධව දෙසැම්බර් මස 2 වැනිදා අධිකරණය දැනුවත් කරන්නැයි කොළඹ ත්‍රිපුද්ගල මහාධිකරණය අද(14) නීතිපතිවරයාට දැනුම් දී ඇත. මෙම සිද්ධියට අදාලව නීතිපතිවරයා විසින් චෝදනා ගොනුකර ඇති ආකාරය නීති විරෝධීබව විත්තිකරුවන්ගේ නීතීඥවරුන් මූලික විරෝධතා ගොනුකර තිබූ අතර එම විරෝධතා පිළිගත් අධිකරණය නීතිපතිවරයාට දන්වා සිටියේ අදාල චෝදනා පත්‍රය සංශෝධනයකර නැවත අධිකරණයට ඉදිරිපත් කරන ලෙසය. විකුම් කළුආරච්චි, ධම්මික ගනේපොළ, ආදිත්‍ය පටබැඳිගේ යන ත්‍රිපුද්ගල මහාධිකරණ විනිසුරු මඬුල්ල හමුවේ මෙම නඩුව අද කැඳවා තිබූ අවස්ථාවේ අධිකරණය නීතිපතිවරයාට දන්වා සිටියේ නඩුව සම්බන්ධව ගනු ලබන ඉදිරි ක්‍රියාමාර්ග දෙසැම්බර් මස 2 වැනිදා අධිකරණයට දැනුම් දෙන ලෙසය. බලපත්‍ර නොමැතිව අලි ඇතුන් පස් දෙනෙකු සන්තකයේ තබා ගනිමින් ජාවාරම් කිරීම සම්බන්ධයෙන් නිරාජ් රොෂාන් හෙවත් අලි රොෂාන් ඇතුළු විත්තිකරුවන් 08 දෙනකුට එරෙහිව පොදු දේපළ පනත යටතේ නීතිපතිවරයා විසින් මෙම නඩුව ගොනුකර ඇති අතර වනජීවී දෙපාර්තමේන්තුවේ හිටපු සහකාර අධ්‍යක්ෂවරයකු වන උපාලි පද්මසිරි සහ අලි ඇතුන් ලියාපදිංචි කිරීමේ ලේඛනය භාරව කටයුතු කළ ලිපිකාරිනිය වන ප්‍රියංකා සංජීවනී යන අයද ඒ අතර වේ.", "URL": "https://lankatruth.com/si/?p=85676", "Category": "පුවත්", "Parent URL": null}