{"Source": "Lankatruth", "Timestamp": "November 15, 2021", "Headline": "පේරූ රාජ්‍යයේ සමාජවාදය ගොඩනැගීම දැවන්ත අර්බුදයක ?", "News Content": "කොරෝනා වසංගතයත් සමග ඇතිවූ ආර්ථික අර්බුදය හේතුවෙන් මේ දක්වා දුෂිත දක්ෂිණාංශික පක්ෂ වල සිට එවැනිම තවත් වමේ හෝ ජනප්‍රියවාදී ලෙස වෙස්වලා ගත් ලිබරල් පක්ෂවලට මාරුවූ පීරූ රාජ්‍යයයේ බලය ඉතිහාසයේ ප්‍රථම වතාවට කොමියුනිස්ට් පක්ෂයකට හිමිවුණේ පසුගිය ජුනි මස 6 වැනිදාය. එතැන් සිට මැතිවරණ සමයේ පොරොන්දු වූ රටේ ජාතික සම්පත් ජනසතුකරණය, නව ව්‍යවස්ථාවක් සම්මත කරගැනීම වැනි කාරණා සපුරාලීමට Pedro Castillo ගේ රජය මේ දක්වා අපෝසත් වී ඇත්තේ රටේ මුලික ආර්ථික සම්පත් නතුකරගෙන සිටින බහු ජාතික සමාගම් සමග ඇතිවී තිබෙන ගැටුම මේ වන විට උග්‍ර වෙමින් පවතින නිසාය. මේ වසරේ ජුනි 6 වැනිදා බලයට පත් වූ වාමාංශික ජනාධිපති Pedro Castillo තම බලය අත්පත් කරගනු ලැබුවේ ඉතාමත් අඩු ඡන්ද ප්‍රතිශතයකින් වන අතර පාර්ලිමේන්තුව තුල ඔහුගේ මන්ත්‍රී කණ්ඩායමට ඇත්තේද සුළුතර බලයක් වේ. ඔහු විසින් තෝරාගත් ඇමතිවරුන්ට එරෙහිව දිගින් දිගටම දුෂණ චෝදනා හා එරට මාවෝවාදී ගරිල්ලා කණ්ඩායම සමග සම්බන්ධකම් වැනි චෝදනා නිසා රජය පවත්වාගෙන යාම අසීරු වී ඇත. මාක්ස්වාදියෙකු වන Guido Bellido අගමැති ලෙස පත් වුවද ඔහුට දිදුළන මාවතේ මාවෝවාදී ලේබලය ඇලවීම හේතුවෙන් එම තනතුරෙන් ඉවත්වීමට සිදුවූයේ පත්වී මාස දෙකකට පසු ඔක්තෝම්බර් 6 වැනිදාය. එයට ප්‍රධාන වූ තවත් හේතුවක් වනුයේ රටේ ගෑස් සැපයීම පාලනය කරනු ලබන Camisea බහුජාතික සමාගම උපයන ලාභයෙන් 50%ක් රජයට ලබාදෙන ලෙස ඉල්ලා සිටීම බව විදෙස් පුවත්පත් වාර්තා කර සිටි. සිරගත කර සිටි දිදුලන මාවතේ මාවෝවාදී නායකයා Abimael Guzman සැප්තැම්බර් මසදී මිය යාමෙන් ඇතිවූ තත්වයද යොදා ගනිමින් හා වාමාංශික රජයට ඔවුන් සමග ඇති සම්බන්ධය උළුප්පමින් ධනේශ්වර මාධ්‍ය සිදුකරන ප්‍රචාරයන් හේතුවෙන් අර්බුදය තවදුරටත් උග්‍රවෙමින් පවතී. මේ තත්වයත් සමග රටේ කොටස් වෙළඳපල කඩා වැටීමත් එරට මුදල් ඒකකය ඩොලරයට සාපේක්ෂව කඩා වැටීමත් රජයට එරෙහිව සිදුවෙමින් පවතින රහසිගත ක්‍රියා මාර්ග හේතුවී ඇති බව වාර්තා වේ. ඒ අතර Pedro Castillo ගේ මැතිවරණ ප්‍රචාරය සඳහා කළු සල්ලි යොදාගත් බවට චෝදනා කරමින් ඔහුගේ පක්ෂ කාර්යාලයද පොලීසිය දමා පරික්ෂා කරනු ලැබුවේ අගෝස්තු 29 වැනිදාය. මේ සම්බන්ධයෙන් වෙන මම නඩු විභාගයක්ද පැවැත්වෙමින් පවතී. මෙම සියළු කෙනහිලිකම් සිදුවෙමින් පවතිනුයේ Pedro Castillo විසින් මේ දක්වා බහු ජාතික සමාගම් අත පවතින තෙල් හා ගෑස් ජනසතු කිරීමට හා 1993 සිට ලිබරල් ආර්ථික ප්‍රතිපත්ති සපුරාලීමට සම්මත කරගත් රටේ ව්‍යවස්ථාව සංශෝධනය කිරීමට උත්සහ කිරීම හේතුවෙනි. කොරෝනා වසංගතය හේතුවෙන් එරට පුරවැසියන් ලක්ෂ 2ක් මිය ගොස් සිටින අතර රටේ ආර්ථිකය තුල දළ ජාතික නිෂ්පාදනය 11%PIBක් අහිමි වී මිලියන 2.1 දෙනෙකුට රැකියාවල් අහිමි වී ඇත. ජනගහනයෙන් 50%ක් අන්ත දුගීභාවයට පත් වී ඇත. මෙම දැවැන්ත ආර්ථික හා සෞඛ්‍ය අර්බුද තත්වයන් හේතුවෙන් තම ජනාධිපතිධූරයට අයත් ජෙට් යානාවක්ද ඩොලර් මිලියන15කට වෙන්දේසියේ විකුණා දැමීමට පසුගිය දා තීරණය කරන ලදී. ඒ සමගම රටේ ප්‍රධාන ගෑස් සැපයීම පාලනය කරනු ලබන Camisea සමාගම ජනසතු කිරීමට Pedro Castillo එරට කොංග්‍රසයෙන් අවසර ඉල්ලා ඇත. එසේම ඛනිජ තෙල්, ගෑස්, මිනිරන්, රත්ත්‍රන් හා ලිතියම් නිධි ජනසතු කිරීමටද අපේක්‍ෂා කරන අතර මෙයට එරෙහිව දැඩි විරෝධයක් රටේ ලිබරල් ධනපති පංතියෙන් එල්ලවෙමින් පවතී. ඒ අතර හිටපු හමුදා නිලධාරීන් නාසි ධජ රැගත් පෙළපාලි පවා ලීමා අගනුවර පවත්වමින් Pedro Castilloට තර්ජනය කරමින් සිටි. කෙසේ වෙතත් Pedro Castilloට බලයට පත්වීම සඳහා තීරණාත්මක සහයක් ලබාදුන් එරට රතු ඉන්දියානු ගොවි ජනතාව මැතිවරණ පොරොන්දු ඉටුකර තම ජීවන තත්වය නඟා සිටුවන ලෙස රජයෙන් ඉල්ලා සිටි. නොවැම්බර් 1 වැනිදා එරට මිනිරන් නිෂ්පාදනය පාලනය කරනු ලබන Antamina බහුජාතික සමාගම විසින් පරිසර හානි නොතකා මිනිරන් ප්‍රවාහනය සඳහා ගොඩනැගු නල මාර්ගයකට විරෝධය පා දැවැන්ත උද්ඝෝෂණයක් පැවැත්වුයේ අදාළ සමාගමේ කාර්යාලද ගිනි තබමිනි. මෙම සියළු තත්වයන් සලකා බැලීමේදී පේරූ දේශයේ ජනතාව අපේක්ෂා කරනු ලබන සමාජ පරිවර්තනය සැබෑවක් කිරීමට නම් දැඩි කැපවීමක් කිරීමට Pedro Castilloට සිදුවනවාට කිසිදු සැකයක් නොමැති බව දේශපාලන නිරීක්ෂකයෝ පෙන්වා දෙති. රට පුරා විහිදෙන සංවිධාන ජාලයක් සහිත පක්‍ෂයක අවශ්‍යතාවය ඉතා දැඩිව අවධාරණය කරන ඔවුන් එය ජාත්‍යන්තර වමේ ව්‍යාපාර සමග බද්ධ විය යුතු බවට යෝජනා කර සිටින්නේ එරට දුෂිත ලිබරල් පක්‍ෂ බහුජාතික සමාගම් වලින් ලැබෙන මුදල් වලින් මෙන්ම හමුදා බලය අතින්ද ශක්තිමත් ස්ථාවරයක සිටින බවටද අනතුරු හඟවමිනි.", "URL": "https://lankatruth.com/si/?p=125828", "Category": "පුවත්", "Parent URL": null}