{"Source": "Lankatruth", "Timestamp": "October 27, 2022", "Headline": "අරගලය ජයග‍්‍රහණය කරන එකමුතුකමේ වේදිකාවට තවමත් සම්බන්ධ වුණේ නැති සංවිධානවලට අපි ආරාධනා කරනවා – රොෂාන් පෙරේරා", "News Content": "අරගලය ජයග‍්‍රහණය කරන එකමුතුකමේ වේදිකාවට තවමත් සම්බන්ධ වුණේ නැති සංවිධානවලට අපි ආරාධනා කරනවා යැයි වරාය වෘත්තීය සමිති සංධානයේ රොෂාන් පෙරේරා පවසයි. ඔහු මේ බව පැවසූවේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලියට එක්වෙමිණි. එහිදී වැඩිදුරටත් ඔහු දැක්වූ අදහස්, “ටී.යූ.සී.සී. වෘත්තීය සමිති මධ්‍යස්ථානය මේ රටේ සියලුම බහුජන සංවිධාන ඇතුළු සංවිධාන සියල්ල පක්ෂ භේදයකින් තොරව වෘත්තීය සමිති සියල්ලත් එකම වේදිකාවකට ගේන්න සමත් වී තිබෙනවා. ඒ නිසා වෘත්තීය සමිති සම්බන්ධීකරණ මධ්‍යස්ථානයේ කොටස්කරුවෙක් හැටියට අපිත් මේ දැවැන්ත රැලියට එකතු වෙනවා. අරගලකරුවන්ට මහින්ද රාජපක්ෂගේ මැරයන් පහර දුන් අවස්ථාවේ රාජකාරිය පසෙකලා පන්දහසකට වැඩි අපේ සහෝදර සේවකයන් ඒ මොහොතේ ගෝල්ෆේස් පිටියට ඇවිත් ක්‍රියාකළ ආකාරය හැමදෙනාටම මතකයි. මේ මධ්‍යස්ථානය අරගලය ජයග‍්‍රහණය කළ හැකි එකම මධ්‍යස්ථානය බවට පත්වී තිබෙනවා. මේ වන විට රෝහල්වල පුළුන් කෑල්ලක් පවා නැතිවුණත් ඉන්දියානු ණය යටතේ පොලීසියට වාහන ඇනවුම් කර තිබෙනවා. මීළඟ රැල්ල එන්නේ ගෝඨාභය ගෙදර යැව්වාට වඩා දැවැන්ත ලෙස බව උන් මතක් කරගෙන තිබෙනවා. ඒ නිසා වේලාසන ලෑස්ති වෙනවා. ජනතාව වෙනුවෙන් මේ සටන ඉදිරියට ගෙන යන්න වෘත්තීය සමිති මධ්‍යස්ථානය සමත්වී සිටිනවා. අරගලය ජයග‍්‍රහණය කරන එකමුතුකමේ වේදිකාවට තවමත් සම්බන්ධ වුණේ නැති සංවිධානවලට අපි ආරාධනා කරනවා. සියලු දෙනාට නියත ජයග‍්‍රහණය ඉදිරියේදී ලබාදෙනවා.”", "URL": "https://lankatruth.com/si/?p=141230", "Category": "පුවත්", "Parent URL": null}