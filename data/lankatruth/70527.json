{"Source": "Lankatruth", "Timestamp": "March 16, 2019", "Headline": "ශිෂ්ඨත්වයේ දේශපාලන කොඩිය පවතින්නේ ජවිපෙ සතුව පමණයි", "News Content": "අශිෂ්ඨ දේශපාලන ගොහොරුව වෙනුවට ශිෂ්ඨත්වයේ දේශපාලනය ගෙන යා හැක්කේ ජනතා විමුක්ති පෙරමුණට පමණක් බව එම පක්ෂයේ නායක පාර්ලිමේන්තු මන්ත්‍රී අනුර දිසානායක මහතා පවසයි. ජනතා විමුක්ති පෙරමුණේ අද(16) පැවති දොඩම්ගස්ලන්ද ආසන බලමණ්ඩල රැස්වීම අමතමින් ඒ මහතා මෙම අදහස් දැක්වීය. ජනාධිපති ධුරය, අගමැති ධුරය සහ මැති ඇමති ධුර හොරකම් කිරීමට ලබාගෙන ඇති ලයිසන් බවට පත්ව ඇතැයි අනුර දිසානායක මහතා අවධාරණය කළේය. හිටපු ජනාධිපතිවරුන් වන චන්ද්‍රිකා බණ්ඩාරනායක, මහින්ද රාජපක්ෂ සහ වර්ථමාන ජනාධිපති මෛත්‍රිපාල සිරිසේන හොරකම් කිරීම සඳහා සිය ධුරය භාවිත කර ඇතැයි ඒ මහතා චෝදනා කළ අතර ඔවුන්ගෙන් කිසිවෙකු හෝ එසේ නොකළ බව පවසන්නේ නම් ඒ පුද්ගලයා ගැන කීමට තමා සූදානම් බවද අනුර දිසානායක මහතා සඳහන් කළේය. එසේම හිටපු අගමැති දී.මූ.ජයරත්නත් වර්තමාන අගමැති රනිල් වික්‍රමසිංහත් සිය ධුරය හොරකම සඳහා ලයිසමක් ලෙස යොදාගත් බවද අනුර දිසානායක මහතා පෙන්වා දුන්නේය. එසේම පැවති රජයන් හා වර්තමාන රජයේ ද මැති ඇමතිවරු අශිෂ්ඨ ලෙස සිය තනතුරු හොරකම වෙනුවෙන් යොදාගෙන ඇතිබව අනුර දිසානායක මහතා පෙන්වා දුන්නේය. පවතින අශිෂ්ඨ දේශපාලන ගොහොරුව වෙනුවට ශිෂ්ඨත්වයේ දේශපාලන කොඩිය පවතින්නේ ජනතා විමුක්ති පෙරමුණ සතුව පමණක් බව ද අනුර දිසානායක මහතා මෙහිදී අවධාරණය කළේය.", "URL": "https://lankatruth.com/si/?p=70527", "Category": "පුවත්", "Parent URL": null}