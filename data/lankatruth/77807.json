{"Source": "Lankatruth", "Timestamp": "July 17, 2019", "Headline": "රවීගේ ඥාතියාට එරෙහි නඩුව අගෝස්තු 09යට කල්යයි", "News Content": "මහබැංකු බැඳුම්කර කොමිසම හමුවේ සාක්ෂි ලබාදුන් අනිකා විජේසූරිය මහත්මියගේ සොහොයුරාට තර්ජනය කිරීම සම්බන්ධයෙන් රවී කරුණානායක අමාත්‍යවරයාගේ ඥාතියෙකු වන ශනිල් නෙත්තිකුමාර මහතාට එරෙහිව නීතිපතිවරයා ගොනුකර තිබෙන නඩුව අගෝස්තු මස 09 වනදා නැවත කැඳවන මෙන් කොළඹ මහාධිකරණ විනිසුරු ශෂී මහේන්ද්‍රන් මහතා නියෝග කර ඇත. එහිදී විත්තිය වෙනුවෙන් පෙනී සිටි නීතිඥවරයා අධිකරණයට දන්වා ඇත්තේ මෙම නඩුවේ සාක්ෂි වශයෙන් නම් කර තිබෙන ඩීවීඩී තැටි දහයක පිටපත් තමන් වෙත ලබා දී තිබුණද ඒවා වැඩ කිරීමට නොහැකි තත්ත්වයක් උද්ගතව තිබෙන බවයි. එමෙන්ම සාක්ෂි වශයෙන් නම්කර තිබෙන දුරකථන ඇමතුම් විස්තර වාර්තාවල පිටපත් පැමිණිල්ල විසින් තමන් වෙත ලබාදී තිබුණත් ඒවාද අපැහැදිලි තත්ත්වයක පවතින බව විත්තියේ නීතිඥවරයා අධිකරණයට දන්වා ඇත. ඊට ප්‍රතිචාර දක්වමින් රජයේ අධිනීතිඥ ලක්මිණී ගිරිහාගම මෙනවිය අධිකරණයට දන්වා ඇත්තේ පැමිණිල්ල විසින් විත්තිය වෙත ලබාදුන් සාක්ෂිවල පිටපත් අපහැදිලි තත්ත්වයක පැවතීම පිළිබඳවද තමන් කණගාටුව පළ කරන බවයි. කෙසේ වෙතත් විත්තිය වෙත ලබාදුන්, සාක්ෂි වශයෙන් නම්කර තිබෙන ඩීවීඩී පටවල මුල් පිටපත් අධිකරණය භාරයේ පවතින බැවින් විත්තිය වෙත ඒවා නැවත ලබා දීමට කටයුතු කරන බවත් දුරකථන ඇමතුම් පිළිබඳ විස්තර වාර්තාවල පැහැදිලි පිටපත් විත්තිය වෙත ලබා දීමට හැකි බවත් රජයේ නීතිඥවරිය දැනුම් දී ඇත. ඒ අනුව අදාළ ඩීවීඩී පට සහ දුරකථන විස්තර වාර්තා පිටපත් කඩිනමින් විත්තිය වෙත ලබාදෙන මෙන් රජයේ නීතිඥවරියට දැනුම් දී ඇති මහාධිකරණ විනිසුරුවරයා එම කටයුතුවල ප්‍රගතිය සලකා බැලීම සඳහා නඩුව නැවත අගෝස්තු මස 09 වනදා කැඳවීමට නියෝග කර තිබේ. පර්පෙචුවල් ට්‍රෙෂරීස් ආයතනයේ අධ්‍යක්ෂවරයෙකු වන අර්ජුන් ඇලෝසියස් විසින් හිටපු මුදල් අමාත්‍ය රවී කරුණානායක මහතා පදිංචිව සිටි නිවසක මාසික කුලිය ගෙවූ බවට මහ බැංකු බැඳුම්කර කොමිසම හමුවේ සාක්ෂි දුන් අනිකා විජේසූරිය නමැති කාන්තාවගේ සොහොයුරකු වන සචිත් විජේසූරිය නමැත්තාට තර්ජනය කළේ යැයි චෝදනා කරමින් ශනිල් නෙත්තිකුමාර නමැත්තාට එරෙහිව නීතිපතිවරයා විසින් මෙම නඩුව පවරා ඇත.", "URL": "https://lankatruth.com/si/?p=77807", "Category": "පුවත්", "Parent URL": null}