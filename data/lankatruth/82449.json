{"Source": "Lankatruth", "Timestamp": "October 7, 2019", "Headline": "අනුර දිසානායක සහෝදරයා අවංක, විශිෂ්ට වමේ නායකයෙක්…", "News Content": "“රට ගොඩනැඟීමට මූලික අඩිතාලම දැමීමේ හැකියාව ඒ සහෝදරයාට තිබෙනවා. පාර්ලිමේන්තුවේ ඔහු ඉතා විනීත ය. ඉතාමත් ම ශිෂ්ඨසම්පන්න ය. ඉතාමත් ම බුද්ධිමත් මන්ත්‍රීවරයකු වශයෙන් ක්‍රියා කළ ආකාරය අපි දැකලා තියෙනවා. මගේ දේශපාලන ජීවිතය තුළ ලංකාවේ විශිෂ්ඨ වාමාංශික නායකයෝ ඇසුරු කරන්න ලැබිලා තියෙනවා. අනුර කුමාර දිසානායක සහෝදරයා ඒ එක්කෙනකුටවත් දෙවැනි නැහැ. බුද්ධිමත්භාවයෙන්, අවංකභාවයෙන්, ක්‍රියාශීලීත්වයෙන් සහ වෙන මොන පැත්තෙන් ගත්තත්, සුදුසු එක ම පුද්ගලයා අනුර කුමාර දිසානායක සහෝදරයා පමණයි. ඒ නිසා මේ අවස්ථාව මඟනොහැර, කල් නොදමා අද අද ම ඔහු ඉදිරිපත් කරන ප‍්‍රතිපත්ති මාලාව ජයග‍්‍රහණය කිරීමට මේ එක ම සුදුස්සා ජයග‍්‍රහණය කරවිය යුතුයි. අද වැටිලා තියෙන තැනින් රට ගොඩගන්න ඕනෑ. ඒ සඳහා ඔබ සියලු දෙනා අධිෂ්ඨානයෙන් ක්‍රියා කරන ලෙස මම ඕනෑකමින් ඉල්ලා සිටිනවා.” යැයි එක්සත් වාමාංශික පෙරමුණේ ලේකම් අධිනීතිඥ ලාල් විජේනායක මහතා සඳහන් කරයි. පසුගිය 02 වෙනිදා යාපනය ට්‍රිමර් ශාලාවේදී පැවති ජාති ජන බලවේගයේ ජනාධිපති ධුර අපේක්ෂක අනුර දිසානායක මහතාගේ ජයග්‍රහණය වෙනුවෙන් රට පුරා පවත්වනු ලබන “ගොඩනගමු රට” ජනතා සභා මාලාවේ යාපනය දිස්ත්‍රික් ජන සභාව අමතමින් ඒ මහතා මේ බව පැවසීය. එහිදී වැඩිදුරටත් අදහස් දැක්වූ එක්සත් වාමාංශික පෙරමුණේ ලේකම් අධිනීතිඥ ලාල් විජේනායක මහතා… “අද අපි මේ රැස්ව සිටින්නේ, මේ රටේ ඉතිහාසයේ ඉතා වැදගත් අවස්ථාවක. සති කීපයකින් අලුත් ජනාධිපතිවරයකු තෝරා ගැනීමේ ජනාධිපතිවරණය පැවැත්වෙනවා. මේ මැතිවරණය එන්නේ අපේ රටේ ඉතා භයානක සමාජ, ආර්ථික, දේශපාලනික අර්බුදයක ගිලී තිබෙන අවස්ථාවක. නිදහස ලැබිලා අවුරුදු හැත්තෑ එකක් තුළ ශ්‍රී ලාංකික අනණ්‍යතාවක් ඇති ජාතියක් ගොඩනඟා ගන්න අසමත් වෙලා. උතුර හා නැගෙනහිර ජනතාව යුද්ධයකට මුහුණ දුන්නේත්, දකුණේ කැරැලි දෙකකට මුහුණ දෙන්න වුණේත් ඒ නිසා. වරින්වර ජාතිවාදී කෝලාහල ඇති කළ අතර, විශේෂයෙන් අසූතුනේ මහා ජාතිවාදී කෝලාහලය ඇති කළ හැකි වුණෙත් ඒ නිසා. අපේ ඉතිහාසයේ තියෙන ලොකු ම කළු පැල්ලම අසූතුනේ කළු ජූලිය. අවුරුදු තිහක යුද්ධය තුළ මේ රටේ තරුණ, තරුණියන් අතිවිශාල සංඛ්‍යාවක් මිය ගියා. අපේ රටේ සියලු ජන කොටස්වලට පිළිගත හැකි ආණ්ඩුක‍්‍රම ව්‍යවස්ථාවක් හදා ගන්න තවමත් බැරි වෙලා. රටක්, ජාතියක් ගොඩනඟන්න අවශ්‍ය මූලික ම පදනම ඒක. අපේ රට පාලනය කළ කණ්ඩායම් දෙකට අවුරුදු හැත්තෑඑකක් තුළ මේ මූලික අවශ්‍ය පදනම පවා සකස් කර ගන්න බැරි වී තිබෙන්නේ, ඒ දෙගොල්ලන් ම එක ම ප‍්‍රභේදයකින් උපන් අය නිසා. ඩී.එස්. සේනානායකගේ සිට ජේ.ආර්. ජයවර්ධන දක්වාත්. අනෙක් පැත්තෙන් එස්. ඩබ්ලිව්.ආර්.ඩී බණ්ඩාරනායකගේ සිට මහින්ද රාජපක්‍ෂ දක්වාත් පිරිසක් දෙපැත්තේ ම ඉන්නවා. මේ දෙගොල්ලන්ගේ කිසි ම වෙනසක් නැහැ. පොදු දේවල් තියෙන්නේ. බලයට ඒම සඳහා ජාතිවාදය, ආගම්වාදය යොදා ගැනීම සහ අන්ත දූෂිතයන් වීමයි. අපේ රට එක්දහස් නවසියපනහ වනවිට මේ කලාපයේ රටවල්වලින් ජපානයට පමණයි දෙවැනි වුණේ. ඒ වුණාට අද බලන කොට මේ කලාපයේ රටවල් අතුරින් අන්ත කඩාවැටීමකට ලක් වූ ඇෆ්ගනිස්ථානයට පමණක් ඉහළින් ඉන්නේ. මේ තත්ත්වයට පත් වුණේ ඇයි කියලා ඔබ සැම කල්පනා කළ යුතුයි. එක්දහස් නවසිය හැත්තෑඑකේ නිර්මාණය වූ බංග්ලාදේශය පවා අපේ රටට වඩා ඉහළින් ඉන්නේ. සිංගප්පූරුව එදා කිව්වේ, ලංකාව වාගේ රටක් බවට පත් කළ යුතු බවයි. නමුත්, අද වන කොට වෙලා තිබෙන්නේ මොකක් ද? අනෙක් පැත්තෙන් අද පාර්ලිමේන්තුවක් පවත්වාගෙන යන්න බැරි තත්ත්වයක් ඇති වෙලා. කතානායකට මිරිස් කුඩු ගහන තත්ත්වයක් තියෙන්නේ. ඒ තරමට සමාජයීය වශයෙන් කඩාවැටිලා ඉන්නේ. කැබිනට් එක රැස් කර ගන්න බැරි තරමට කඩාවැටිලා. දේශපාලන අධිකාරීන් විතරක් නොවෙයි, සියලු ම ආයතන පද්ධති කඩාවැටිලා. මේ තත්ත්වය තුළ අද පාර්ලිමේන්තුවේ ඉන්න ජනතා විමුක්ති පෙරමුණේ අනුර කුමාර දිසානායක සහෝදරයා ඇතුළු මන්ත්‍රීවරුන් හය දෙනා හැර අනෙක් ඔක්කො ම හැසිරෙන හැටි බලන්න. විවාදයක් පවත්වනවා නොවෙයි, කුණුහරුප කීම්, ගහගැනීම් තියෙන්නේ. සමාජයේ අගයන් සියල්ල කඩාබිඳී වැටී ඇති තත්ත්වයක තියෙන්නේ. සිය දිවි නසා ගැනීම්වලින් ලෝකයේ ඉහළ ම තැන. ස්ත්‍රී දූෂණ, මත්ද්‍රව්‍ය භාවිතය වාගේ අපරාධ අතින් ඉහළ ම තැනක ඉන්නේ. මේ ආදී වශයෙන් හැම පැත්තකින් ම සමාජය කඩාවැටිලා. අපි මේ තත්ත්වයට පත් වුණේ ඇයි ? කොතැන ද වැරැදුණේ ? ගොඩ එන්නේ කොහොම ද කියලා සලකා බැලිය යුතුව තිබෙනවා. විද්වතුන්, වෘත්තිකයන්, සාහිත්‍යවේදීන් ඇතුළු කලාකරුවන් විශාල පිරිසක් එකතු වෙලා දීර්ඝ කාලයක් සාකච්ඡා කරලා යම් වැඩපිළිවෙළක් දැන් ඉදිරිපත් කර තිබෙනවා. ජාතික විද්වත් සංවිධානය කියන සංවිධානයට මේ රටේ ඉන්න ඉහළ ම බුද්ධිමතුන් එක්කහු වෙලා වැඩපිළිවෙළක් සකස් කර තියෙනවා. අපේ රටේ ඉතිහාසයේ පළමුවැනි වතාවට මේ තරම් බැරෑරුම් ප‍්‍රශ්නයක් ගැන බුද්ධිමතුන් එකතුවෙලා ඉදිරිපත් කළ වැඩපිළිවෙළක් ඒක. මේ රට ඉදිරියේ තියෙන එකම විද්‍යාත්මක වැඩපිළිවෙළ ඒක. ජාතික ජන බලවේගයේ පදනම ගොඩනැගෙන්නේ ඒ වැඩපිළිවෙළ මත. මේ රටේ ප‍්‍රගතිශීලී සංවිධාන හා වමේ පක්‍ෂ ගණනාවක් ජාතික ජන බලවේගය තුළ ක්‍රියා කරනවා. එයින් ඉදිරිපත් කර තිබෙන වැඩපිළිවෙළ ක්‍රියාත්මක කිරීමේ අධිෂ්ඨානයෙන් අනුර කුමාර දිසානායක සහෝදරයා මේ ජනාධිපතිවරණයට ඉදිරිපත් කළා. රට ගොඩනැඟීමට මූලික අඩිතාලම දැමීමේ හැකියාව ඒ සහෝදරයාට තිබෙනවා. පාර්ලිමේන්තුවේ ඔහු ඉතා විනීත ය. ඉතාමත් ම ශිෂ්ඨසම්පන්න ය. ඉතාමත් ම බුද්ධිමත් මන්ත්‍රීවරයකු වශයෙන් ක්‍රියා කළ ආකාරය අපි දැකලා තියෙනවා. මගේ දේශපාලන ජීවිතය තුළ ලංකාවේ විශිෂ්ඨ වාමාංශික නායකයෝ ඇසුරු කරන්න ලැබිලා තියෙනවා. අනුර කුමාර දිසානායක සහෝදරයා ඒ එක්කෙනකුටවත් දෙවැනි නැහැ. බුද්ධිමත්භාවයෙන්, අවංකභාවයෙන්, ක්‍රියාශීලීත්වයෙන් සහ වෙන මොන පැත්තෙන් ගත්තත්, සුදුසු එක ම පුද්ගලයා අනුර කුමාර දිසානායක සහෝදරයා පමණයි. ඒ නිසා මේ අවස්ථාව මඟනොහැර, කල් නොදමා අද අද ම ඔහු ඉදිරිපත් කරන ප‍්‍රතිපත්ති මාලාව ජයග‍්‍රහණය කිරීමට මේ එක ම සුදුස්සා ජයග‍්‍රහණය කරවිය යුතුයි. අද වැටිලා තියෙන තැනින් රට ගොඩගන්න ඕනෑ. ඒ සඳහා ඔබ සියලු දෙනා අධිෂ්ඨානයෙන් ක්‍රියා කරන ලෙස මම ඕනෑකමින් ඉල්ලා සිටිනවා.”", "URL": "https://lankatruth.com/si/?p=82449", "Category": "පුවත්", "Parent URL": null}