{"Source": "Lankatruth", "Timestamp": "August 9, 2019", "Headline": "කුරුණෑගල DIGගේ, SPගේ ස්ථාන මාරු අනුමත කරයි", "News Content": "කුරුණෑගල දිසාවභාර නියෝජ්‍ය පොලිස්පති කිත්සිරි ජයලත් මහතාට සහ කුරුණෑගල කොට්ඨාසභාර පොලිස් අධිකාරී මහින්ද දිසානායක මහතාට දී තිබූ ස්ථාන මාරුව තාවකාලිකව අත්හිටුවීමේ තීරණය ඉවත් කර ඔවුන්ට ස්ථාන මාරු ලබා දීමට ජාතික පොලිස් කොමිෂන් සභාව ඊයේ (08) තීරණය කර තිබේ. කුරුණෑගල ශික්ෂණ රෝහලේ ජ්‍යෙෂ්ඨ නේවාසික වෛද්‍ය ෂෙයිගු ෂියාබ්දීන් මොහොමඩ් ෂාෆි මහතාට එරෙහි විමර්ශනවලදී අත්තනෝමතික ලෙස කටයුතු කිරීම හේතුවෙන් සහ එම වෛද්‍යවරයා සම්බන්ධ විමර්ශනයට බාධා ඇතිවන බැවින් ඔවුන් ස්ථාන මාරු කරන ලෙස අපරාධ පරීක්ෂණ දෙපාර්තමේන්තුව වැඩ බලන පොලිස්පතිවරයාට දැනුම් දී තිබී ඇත. ඒ අනුව එම නිලධාරීන් දෙදෙනාට ස්ථාන මාරුවීම් ලබා දෙන ලෙස වැඩ බලන පොලිස්පතිවරයා පසුගිය මස 27 වැනි දා කළ ඉල්ලීමක් සැලකිල්ලට ගත් ජාතික පොලිස් කොමිෂන් සභාව පසුගිය පළවෙනිදා ඔවුන් දෙදෙනාට ස්ථාන මාරුවීම් ලබාදීමට තීරණය කළ අතර ඉන් පසු දින එනම් දෙවෙනිදා එම ස්ථාන මාරු තාවකාලිකව අත්හිටුවීමට තීරණය කර තිබිණි. ජාතික පොලිස් කොමිෂන් සභාව ඊයේ රැස්වී එම ස්ථාන මාරු වෙනස්කමකට භාජනය කර යළි ක්‍රියාත්මක කිරීමට තීරණය කර ඇත. ඒ අනුව කුරුණෑගල දිසාවභාර නියෝජ්‍ය පොලිස්පති වසන්ත කිත්සිරි ජයලත් මහතා පුත්තලම දිසාවභාර නියෝජ්‍ය පොලිස්පතිවරයා ලෙසත්, කුරුණෑගල කොට්ඨාසභාර පොලිස් අධිකාරී මහින්ද දිසානායක මහතා කන්තලේ දිසාවභාර නියෝජ්‍ය පොලිස්පතිවරයා ලෙසත් ස්ථාන මාරුකිරීමට ජාතික පොලිස් කොමිෂන් සභාව ඊයේ අනුමැතිය ලබා දී තිබේ. මෙම නිලධාරීන් දෙදෙනා සාෆි සම්බන්ධ විමර්ශනයේ දී විනයානුකූල නොවන අයුරින් කටයුතු කර ඇති බවට තමන් පොලිස්පතිවරයාට ලිඛිතව දැනුම් දුන් බවත්, ඔවුන් සම්බන්ධයෙන් අධිකරණයට ද කරුණු වාර්තා කරන බවත් අපරාධ පරීක්ෂණ දෙපාර්තමේන්තුව සඳහන් කරයි.", "URL": "https://lankatruth.com/si/?p=78857", "Category": "පුවත්", "Parent URL": null}