{"Source": "Lankatruth", "Timestamp": "September 20, 2018", "Headline": "ගම්මන්පිලගේ විදෙස් ගමන් තහනම යළිත් ඉවතට", "News Content": "මහින්ද පිලේ පාර්ලිමේන්තු මන්ත්‍රී උදය ගම්මන්පිල මහතා වෙත පණවා තිබෙන විදේශ ගමන් තහනම තාවකාලික ලෙස ඉවත් කිරීමට කොළඹ මහාධිකරණ විණිසුරු ඒ.ඒ.ආර්.හෙයියන්තුඩුව මහතා විසින් අද (20) නියෝග කර තිබේ. චූදිත උදය ගම්මන්පිල මහතාගේ නීතිඥවරු විසින් ඔහුට බ්‍රිතාන්‍යයට සංචාරයක නිරතවීමට අවශ්‍ය බව දන්වා ඉදිරිපත් කළ මෝසමක් අද (20) සලකා බැලූ කොළඹ මහාධිකරණ විනිසුරු මෙම නියෝගය සිදු කර තිබේ. මෙම ඉල්ලීමට රජයේ පාර්ශවයේ නීතිඥවරියද විරෝධය පළ කර නැත. ව්‍යාජ ඇටෝනි බලපත්‍රයක් සකස් කර ඔස්ට්‍රේලියානු ජාතික ව්‍යාපාරිකයකුට අයත් රුපියල් මිලියන විස්සකට වැඩි මුදලක් සාවද්‍ය ලෙස පරිහරණය කිරීම ගැන ගම්මන්පිල මහතාට චෝදනා එල්ල වී තිබේ. ලබන මස 05 වනදා සිට 10 වනදා දක්වා කාල සීමාව තුළත් ඉන් අනතුරුව එම මස 14 වනදා සිට 20 වනදා දක්වා දක්වා කාලසීමාව තුළත් මෙලෙස විදේශ සංචාරවල නිරතවීම සඳහා මෙම ඇප ලිහිල් කිරීම සිදු කර ඇත. ඒ අනුව අධිකරණය බාරයේ පවතින ඔහුගේ විදේශ ගමන් බලපත්‍රය රුපියල් ලක්ෂයක පුද්ගලික ඇපයක් මත මුදා හැර තිබේ.", "URL": "https://lankatruth.com/si/?p=59632", "Category": "පුවත්", "Parent URL": null}