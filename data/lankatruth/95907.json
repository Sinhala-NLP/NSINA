{"Source": "Lankatruth", "Timestamp": "August 23, 2020", "Headline": "රතන හිමියෝ අදත් පොලිසිය මගහරිති…", "News Content": "අපේ ජන බල පක්ෂයේ මහලේකම් පූජ්‍ය වේදිනිගම විමලතිස්ස හිමියන් පැහැරගැනීම සම්බන්ධයෙන් චෝදනා එල්ලවී සිටින අතුරලියේ රතන හිමයෝ එම පැමිණිල්ල විභාග කිරීම සඳහා අද (23) කොළඹ දිසාව භාර නියෝජ්‍ය පොලිස්පති කාර්යාලයට වැඩම කර නැතැයි වාර්තා වේ. අතුරලියේ රතන හිමියන් විසින් අපේ ජන බල පක්ෂයේ හිටපු මහලේකම් පූජ්‍ය වේදිනිගම විමලතිස්ස හිමියන් පැහැරගත් බවට කළ පැමිණිල්ල කොළඹ දිසාව භාර නියෝජ්‍ය පොලිස්පති කාර්යාලයේ දී ඊයේ (22) විභාගයට ගැණුනු නමුත් අතුරලියේ රතන හිමියෝ ඉට සහභාගී වී නොසිටිහය. අනතුරුව ඊයේ පස්වරුවේ අතුරලියේ රතන හිමියන් වැඩවෙසෙන රාජගිරිය සඳහම් සෙවණ විහාරස්ථානයට කොළඹ දිශාව භාර ජ්‍යෙෂ්ඨ පොලිස් අධිකාරිවරයා ඇතුලු පිරිසක් පැමිණි නමුත් එම අවස්ථාවේදී රතන හිමියන් විහාරස්ථානයේ වැඩ සිට නැත. පසුව ජ්‍යෙෂ්ඨ පොලිස් අධිකාරිවරයා රතන හිමියන් දුරකතනයෙන් සම්බන්ධ කරගත් අවස්ථාවේ දී, අද දිනයේදී මේ සම්බන්ධයෙන් සාකච්ඡා කිරීමට කොළඹ දිසාව භාර නියෝජ්‍ය පොලිස්පති කාර්යාලයට පැමිණීමට උන්වහන්සේ එකඟ වී තිබුණි. නමුත් අද පෙරවරු 09.00ට පමණ මේ සමබන්ධයෙන් සාකච්ඡා කිරීම සඳහා වේදිනිගම විමලතිස්ස හිමිගේ සම්බන්ධීකරණ ලේකම් පූජ්‍ය හුණුපිටියේ චන්ද්‍රසිරි හිමියන් කොළඹ දිසාව භාර නියෝජ්‍ය පොලිස්පති කාර්යාලයට වැඩම කර ඇති අතර රතන හිමියන් එම අවස්ථාවට පැමිණ නැත. කරුණු විමසීමෙන් අනතුරුව නියෝජ්‍ය පොලිස්පති කාර්යාලයෙන් පිටතට පැමිණි වේදිනිගම විමලතිස්ස හිමිගේ සම්බන්ධීකරණ ලේකම් පූජ්‍ය හුණුපිටියේ චන්ද්‍රසිරි හිමියන් සඳහන් කර සිටියේ රතන හිමි විසින් විමර්ශන නිලධාරීයාට දුරකථන ඇමතුමක් ලබා දී පස්වරුවේ ප්‍රකාශයක් ලබා දෙන බව පවසා ඇති බවය.", "URL": "https://lankatruth.com/si/?p=95907", "Category": "පුවත්", "Parent URL": null}