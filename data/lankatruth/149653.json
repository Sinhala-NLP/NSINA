{"Source": "Lankatruth", "Timestamp": "July 26, 2023", "Headline": "රනිල් වෙනුවෙන් ඇමති බන්දුල ගල් පලයි", "News Content": "රටේ විදේශ විනිමය විශාල වශයෙන් වැය කර මෙරට තුළ නිෂ්පාදනය කළ හැකි භාණ්ඩ ආනයනය කිරීම වෙනුවට දේශීය නිෂ්පාදන මත ආර්ථිකය ගොඩ නගන බව කැබිනට් ප්‍රකාශක බන්දුල ගුණවර්ධන ඇමතිවරයා කර තිබෙන ප්‍රකාශය සම්පූර්ණයෙන්ම සාවද්‍ය බව ලංකාදීප පුවත්පතේ පළ කර තිබූ ප්‍රවෘත්තියකින් අනාවරණය වේ. පසුගිය 16 වෙනිදා එම ප්‍රවෘතියෙන් හෙළිකර තිබුණේ මෙම වසරේ මුල් මාස 5 දී එළවලු පළතුරු රස කැවිලි සහ කිරි නිෂ්පාදන ආනයනය කිරීම සඳහා රුපියල් කෝටි 23,000ක් වැය කර තිබූ බව ය. එමෙන්ම ජූලි 23 වෙනි දින ඉරිදා ලංකාදීප පුවත්පතේ ප්‍රවෘත්තියකින් හෙළිකර තිබුණේ තක්කාලි, ලූණු, සුදු ලූණු, ලීක්ස් සහ කැරට් ඇතුළු භාණ්ඩ 328ක් අනායනය කිරීමට අවසරය දෙමින් රනිල් වික්‍රමසිංහ මුදල් ඇමතිවරයා විසින් ජූලි 20 වෙනිදා ගැසට් නිවේදනයක් නිකුත් කර ඇති බව ය.  කැබිනට් ප්‍රකාශක තනතුර යොදා ගනිමින් ඇමති බන්දුල ගුණවර්ධන “ගල් පැලෙන බොරු“ ප්‍රකාශ සිදු කළ ද, මුදල් ඇමති ලෙස රනිල් වික්‍රමසිංහ ගැසට් නිවේදන නිකුත් කරමින් මෙරට නිෂ්පාදන ආර්ථිකයට දරුණු පහර එල්ල කරන ක්‍රියාමාර්ග දියත් කර ඇති බව තහවුරු වී තිබේ.  2023 ජුලි 15 වන සෙනසුරාදා ලංකාදීප එළවළු, පලතුරු, රස කැවිලි, කිරි යනාදී ආහාර ද්‍රව්‍ය ඇතුළු පාරිභෝගික භාණ්ඩ ආනයනය සඳහා මේ වසරේ මුල් මාස පහේදී රුපියල් කෝටි හතළිස් එක් දහස් පන්සිය දොළහකට (41,512) වැඩි මුදලක් වැය කර ඇතැයි මහ බැංකු වාර්තාවල දැක්වෙන බව පේරාදෙණිය විශ්වවිද්‍යාලයේ ආර්ථීක විද්‍යා හා සංඛ්‍යාන අධ්‍යයන අංශයේ මහාචාර්ය වසන්ත අතුකෝරළ මහතා ඉරිදා ලංකාදීපයට පැවැසීය. මින් ආහාරපාන සඳහා වැය කර ඇති මුදල රුපියල් කෝටි විසි තුන් දහස් තුන්සියයක් බවද ඔහු සඳහන් කළේය. විදේශයන්ගෙන් එළවළු ආනයනය කිරීමට මේ වසරේ මුල් මාස පහේදී රුපියල් කෝටි හාර දහස් හය සිය තිස් හතක්ද, සීනි සහ රසකැවිලි ආනයනය සඳහා කෝටි හත්දහස් තුන්සිය හතළිස් හතරක්ද ධාන්‍ය සහ ඇඹරුම් කර්මාන්ත නිෂ්පාදන ආනයනය සඳහා කෝටි එක් දහස් හයසිය අනූවක්ද කිරි නිෂ්පාදන ආනයනය සඳහා කෝටි තුන් දහස් හත් සිය පහක්ද මුහුදු ආහාර ආනයනය සඳහා කෝටි හයසිය පනස් තුනක්ද කුළු බඩු ආනයනය සඳහා රුපියල් කෝටි එක් දහස් අට සිය විසි හයක්ද පලතුරු ආනයන සඳහා කෝටි පන් සිය අනූ දෙකක් සහ පාන වර්ග සඳහා කෝටි අටසිය හතළිස් අටක්ද මෙලෙස වැය කර ඇතැයි පවසන මහාචාර්යවරයා ඖෂධ සහ වෛද්‍ය උපකරණ ගෙන්වීම සඳහා කෝටි දස දහස් දෙසිය තිහක්ද ගෘහ භාණ්ඩ ආනයනය සඳහා රුපියල් කෝටි එක් දහස් දෙසිය අනූ අටක් සහ ඇඳුම් පැළඳුම් ආනයනය සඳහා කෝටි දෙදහස් හාර සිය දාහතරක්ද වැය කර ඇති බව ප්‍රකාශ කළේය. රටේ ආනයන ප්‍රතිපත්තිය ලිහිල් කිරීම හේතුවෙන් ආනයන වියදම ඉදිරියේදී විශාල වශයෙන් වැඩි විය හැකි බවත් දේශීය නිෂ්පාදනය වැඩි කිරීමෙන් ආනයන වියදම සැලකිය යුතු ලෙස අඩු කරගත හැකි බවත් වසන්ත අතුකෝරළ මහතා පෙන්වා දුන්නේය. මේ අතර ආයෝජන භාණ්ඩ ආනයනයට මෙම කාල පරිච්ඡේදයේදී රුපියල් කෝටි තිස් දෙදහස් හත් සිය දොළහක් වැය කර ඇතැයි මහ බංකු වාර්තාවල දැක්වෙන බව ඔහු වැඩිදුරටත් පැවසීය. සුජිත් හේවාජුලිගේ – ලංකාදීප  2023 ජුලි 23 වන සෙනසුරාදා ජූලි 20 වැනි දින සිට ක්‍රියාත්මක වෙන පරිදි, ආනයනය තහනම් කරන ලද භාණ්ඩ 328 ක ආනයන තහනම ඉවත් කිරීමට ආණ්ඩුව පියවර ගත්තේය. ඒ අනුව මුදල් ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා වශයෙන් ජනාධිපති රනිල් වික්‍රමසිංහ මහතාගේ අස්සනින් යුතුව පසුගිය ජූලි 20 දාතමින් නිකුත් කොට ඇති අදාළ ගැසට් නිවේදනයෙන් කාණ්ඩ කිහිපයකට අයත් භාණ්ඩවලට පනවා තිබූ ආනයන සීමා ඉවත් කර තිබේ. එළවළු වර්ග රැසක ආනයන සීමා ඉවත් කර ඇති අතර තක්කාලි, ලූනු, සුදු ලූනු, ලීක්ස්, කැරට්, සලාද, බීට් රෑට්, පිපිඤ්‍ඤා, බෝංචි, හතු, වට්ටක්කා ආදිය ඊට අයත්ය.අදාළ ගැසට් නිවේදනය අනුව කෙසෙල්, අන්නාසි, අලිගැටපේර, අඹ, ගස්ලබු, කොමඩු, ස්ට්‍රෝබෙරි, දූරියන් යනාදී පලතුරු වර්ග කිහිපයක් ද ආනයනය කිරීමට ඉඩ ලැබේ.ගොඩනැගිලි ද්‍රව්‍ය රැසකද ආනයන සීමා ඉවත් කර ඇති අතර මාබල්, වැලිගල්, ටයිල්, ග්‍රැනයිට්, කොඩි ගල්, ගඩොල්, දොරවල්, ජනේල සහ ඒවායේ ෆ්‍රේම් යනු ඒ අතරින් කිහිපයකි. මේ අතර රෑපලාවණ්‍ය ද්‍රව්‍ය කිහිපයක ආනයන සීමා ද ඉවත් කර ඇති අතර සුවඳ විලවුන්, තොල් සහ ඇස්වල ගාන රෑපලාවණ්‍ය ආලේපන, පවුඩර් ඒ අතර ප්‍රධාන වේ.සූට් කේස්, ට්‍රන්ක් පෙට්ටි, බ්‍රීෆ් කේස්, ඇස් කණ්ණාඩි ආවරණ, කැමරා ආවරණ, ට්‍රැවලින් බෑග්, අත් බෑග්, ෂොපින් බෑග්, මුදල් පසුම්බි, අත්වැසුම්, බෙල්ට්, ගැහැනු පිරිමි නාන ඇඳුම්, කුඩ, උද්‍යානවල සවි කරන කුඩ, ප්ලාස්ටික් හෝ වෙනත් අමුද්‍රව්‍යවලින් සකසන ලද කෘත්‍රීම මල්, පලතුරු සහ ශාක පත්‍ර යනාදියෙහි ද ආනයන සීමා ඉවත් කර තිබේ.නිවෙස්වල සහ ලොන්ඩරිවල භාවිතයට ගන්නා රෙදි සෝදන යන්ත්‍ර, පනා, කොණ්ඩ කටු, පොල් කෙඳි හෝ වෙනත් කෙඳි වර්ගවලින් සකසන ලද කොසු, දත් බුරැසු ආදියෙහි ද ආනයන සීමා ඉවත් කර ඇත. උපුල් වික්‍රමසිංහ – ලංකාදීප", "URL": "https://lankatruth.com/si/?p=149653", "Category": "ආර්ථික පුවත්", "Parent URL": null}