{"Source": "Lankatruth", "Timestamp": "October 13, 2018", "Headline": "මහාචාර්ය රාජ් සෝමදේවගේ කැනීම් වාර්තා පිරික්සීමට හැකි සමතෙක් පුරාවිද්‍යා දෙපාර්තමෙන්තුවේ නැතිලු…", "News Content": "පුරාවිද්‍යාව පිළිබඳ මහාචාර්ය රාජ් සෝමදේව මහතා විසින් සිදුකරන ලද පුරා විද්‍යා කැණීම්වල වාර්තා පරීක්ෂා කිරීමට ප‍්‍රමාණවත් දැනුමක් ඇති පුද්ගලයින් පුරාවිද්‍යා දෙපාර්තමේන්තුවේ නොමැති බව පුරාවිද්‍යා අධ්‍යක්ෂ ජනරාල් මහාචාර්ය පී.බී මණ්ඩාවල මහතා ආචාර්ය ශිරාන් දැරණියගල මහතා වෙත යවන ලද ලිපියකින් අනාවරණය වේ. එම වාර්තා පරීක්ෂා කිරීම සඳහා දැනුමක් සහිත නිලධාරින් තම දෙපාර්තමේන්තුවේ නොමැති බැවින් ඒ සඳහා සහය වන්නැයි ඉල්ලමින් ආචාර්ය ශිරාන් දැරණියගල සහ ආචාර්ය එච්. නිමල් පෙරේරා යන මහත්වරුන් වෙත පුරාවිද්‍යා අධ්‍යක්ෂ ජනරාල්වරයා විසින් ලිපිය යොමු කරමින් සඳහන් කර ඇත. දෙපාර්තමේන්තුවේ බලපත‍්‍ර යටතේ කැණීම් කරන ලද එහෙත් අවසන් වාර්තා ලබා නොදුන් පුද්ගලයින්ට නව කැණීම් බලපත‍්‍ර නිකුත් නොකිරීමට දෙපාර්තමේන්තුව ගත් තීරණයේ ප‍්‍රථම පියවර ලෙස මෙසේ රාජ් සෝමදේව මහතාගේ කැණීම් පිළිබඳ වාර්තා පරීක්ෂා කිරීමට තීරණය කළ බව එම ලිපියේ සඳහන් වේ. එසේ තීරණයක් ගත්තද එම වාර්තා පිරීක්සීම සඳහා ප‍්‍රමාණවත් දැනුමක් ඇති නිලධාරින් තම දෙපාර්තමේන්තුවේ නැති බවත් අධ්‍යක්ෂ ජනරාල්වරයාගේ ලිපියෙහි සඳහන්ව ඇත.", "URL": "https://lankatruth.com/si/?p=60965", "Category": "පුවත්", "Parent URL": null}