{"Source": "Lankatruth", "Timestamp": "January 28, 2019", "Headline": "මිලියන 3,965ක් සමඟ අරක්කු සීල් ඉන්දියාවට", "News Content": "මෙරට තුළ නිෂ්පාදනය කරන හා විදේශයන්ගෙන් ආනයනය කරන මත්පැන් නියමිත ප‍්‍රමිතිගත ඒවා බවට තහවුරු කිරීම සඳහා සහ අදාළ බදු මුදල් නිසි පරිදි රජයට අය කර ගැනීම සඳහා යෝජිත සීල් තැබීමේ ස්ටිකරයක් නිෂ්පාදනය කිරීම ඉන්දියානු සමාගමකට ලබා දීමේ සූදානමක් පිළිබඳව තොරතුරු හෙළි වේ. මේ සඳහා වූ කැබිනට් පත්‍රිකාවක් 2015 නොවැම්බර් මස 04 වැනිදා එවකට සිටි මුදල් ඇමති, රවි කරුණානායක අමාත්‍ය මණ්ඩලයට ඉදිරිපත් කර අනුමැතිය ලැබී තිබිණි. එහෙත්, අදාළ ක්‍රියාමාර්ගය මේ දක්වා ප‍්‍රමාද වී තිබී යළිත් එය ක්‍රියාත්මක කිරීම සඳහා ඉන්දියානු ‘මැඩ‍්‍රාස් සිකියුරිටීස් පි‍්‍රන්ටර්ස්’ නම් ආයතනය තෝරාගෙන ඇති බව අනාවරණය වේ. මෙරට මුදල් නෝට්ටු පවා මෙරට දී මුද්‍රණය කර ගන්නා පසුබිමක මත්පැන් බෝතල සීල් තැබීමේ ස්ටිකරයක් මුද්‍රණය කිරීම ඉන්දියානු සමාගමකට පැවරීම පිටුපස විශාල මුදල් කොල්ලයක් සිදු වන බවට සැක මතු වී තිබේ. මෙම ස්ටිකර් වර්ෂයකට මිලියන 384ක් මුද්‍රණය කිරීමට නියමිත අතර, ඒ සඳහා දළ වශයෙන් රුපියල් මිලියන 793ක් පමණ වැය වේ. අදාළ ගිවිසුම වසර පහකට ක්‍රියාත්මක කිරීමට යෝජිත අතර, මේ නිසා රුපියල් මිලියන 3,965ක් ඉන්දියාවට ඇදී යාමට සලස්වා තිබේ. තෝරාගෙන තිබෙන ‘මැඩ‍්‍රාස් සිකියුරිටි පි‍්‍රන්ටර්ස්’ ආයතනය ලෝකයේ අසාදු ලේඛනගත කරන ලද එකක් බව අනාවරණය වේ. ගයාන් රූපසිංහ – ලංකා ඉරිදා සංග්‍රහය", "URL": "https://lankatruth.com/si/?p=67109", "Category": "පුවත්", "Parent URL": null}