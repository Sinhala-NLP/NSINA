{"Source": "Lankatruth", "Timestamp": "January 15, 2018", "Headline": "මෛත්‍රීගේ කාලය 2020 වනතුරු පමණයි – ශ්‍රේෂ්ඨාධිකරණය ඒකමතිකව තීන්දුකරයි", "News Content": "වත්මන් ජනාධිපතිවරයාගේ ධුර කාලය වසර 5න් පසුව හමාරවිය යුතු බව තීන්දු කරමින් ඒබව ශ්‍රේෂ්ඨාධිකරණයේ පංච පුද්ගල විනිසුරු මඩුල්ල ජනාධිපති කාර්යාලයට දැනුම්දී ඇතැයි වාර්තා වේ. නිල නොවන ආරංචි සඳහන් කරන්නේ ශ්‍රේෂ්ඨාධිකරණයේ එම තීරණය ඊයේ (14) සවස ජනාධිපති කාර්යාලයට දැනුම් දී ඇති බවයි. එම ආරංචි මාර්ග සඳහන් කරන ආකාරයට මෙම තීරණය පංච පුද්ගල විනිසුරු මඩුල්ලේ ඒකමතික තීන්දුවක් වන අතර මීට අදාළ ශ්‍රේෂ්ඨාධිකරණ විමර්ශනය අගවිනිසුරු ප‍්‍රියසාද් ඩෙප් මහතාගේ සභාපතිත්වයෙන් ඊවා වනසුන්දර, බුවනෙක අළුවිහාරේ, සිසිර ද ආබෲ සහ කේ.ටී. චිත‍්‍රසිරි යන පංචපුද්ගල විනිසුරු මඩුල්ල විසින් සිදුකරන ලදී. තමාගේ ධුර කාලය වසර 05ක්ද වසර 06ක්ද යන්න නිශ්චිතව දන්වන ලෙස ඉල්ලමින් ජනාධිපති මෛත‍්‍රීපාල සිරිසේන මහතා විසින් ශ්‍රේෂ්ඨාධිකරණය වෙත විශේෂ විමසීමක් යොමුකර තිබිණි. පසුගිය බ‍්‍රහස්පතින්දා එය විවෘත අධිකරණයේ දී සලකා බැලූ පංච පුද්ගල විනිසුරු මඩුල්ල ස්වකීය නිගමනය රහසිගතව තබාගත් අතර ඊයේ සවස ජනාධිපති කාර්යාලයට බාරදී ඇත.", "URL": "https://lankatruth.com/si/?p=46222", "Category": "පුවත්", "Parent URL": null}