{"Source": "Lankatruth", "Timestamp": "January 15, 2012", "Headline": "රුපියල රැකගන්න විදේශ සංචිත බිලිදෙයි", "News Content": "පසුගිය අය වැය කථාව ඉදිරිපත් කරමින් ජනාධිපතිවරයා රුපියලේ විදේශ අගය 3% කින් අවප්‍රමාණය කිරීමෙන් පසු රුපියලේ අගය කඩාවැටීමේ බරපතල තත්වයක්මතුවී තිබේ. එය වළක්වා ගැනීමේ පියවරක් වශයෙන් රට සතු විදේශ සංචිත විකුණා දමමින් තිබෙන බව අනාවරණය වේ. අය වැය කථාවෙන් අනතුරුව ගෙවීගිය සතිපහක් තුළ ඇමරිකන් ඩොලර් මිලියන 600ක විදේශ සංචිත විකුණාදමා ඇතිබව ආර්ථික විශ්ලේෂකයෝ පෙන්වා දෙති. ඇමරිකන් ඩොලර් මිලියන 600 ක් යනු ආසන්න වශයෙන් රු.මි. 69000 කි. එමෙන්ම පසුගිය සැප්තැම්බර් මාසයේ පමණ සිට විදේශ සංචිත විකුණමින් රුපියලේඅගය කෘතිමව රැකගැනීමේ උත්සාහයක ආණ්ඩුව යෙදී සිට ඇති බවද එම කාලය තුළ ඩොලර් මිලියන 300 ක් පමණ සංචිත විකුණා ඇති බව ගණනය කර ඇත. රුපියල කඩාවැටීමට ප්‍රධාන හේතුව වී ඇත්තේ විදේශ වෙළදාමේදී සීඝ්‍රයෙන් වැඩිවන වෙළද හිගයයි. 2010 වසරේදී 50%ක් වූ වෙළද හිගය 2011 වසර අවසන් වනවිට 100% දක්වා වැඩිවී තිබින. එනම් අපනයන ඉපැයුම් ආදායම මෙන් දෙගුණයක වියදමක් ආනයන වෙනුවෙන් දරා තිබීමයි. රටතුළ අනුගමනය කරමින් තිබෙනආර්ථික උපායමාර්ග අනුව නිෂ්පාදන පරිමාව වැඩිකර අපනයන ප්‍රමාණයද වැඩිකර විදේශ වෙළද හිගය අඩුකර ගැනීමේ කිසිදු අවස්ථාවක් මේවන විට නැත. ආණ්ඩුවබලාපොරොත්තු තබා තිබෙන්නේ විදේශ සංචාරකයන් විශාල වශයෙන් ගෙන්වා ගැනීම සහ විදේශ රැකියා වැඩිකර ගැනීමෙන් විදේශ විනිමය වැඩිකර ගැනීමටය. ‍ මෙයින් විදේශ රැකියා වැඩිකර ගැනීම කෙසේවෙතත් මේවන විට තිබෙන විදේශ රැකියාද අහිමිවීමේ දැඩි තර්ජනයක් මතුවී ඇත. එමෙන්ම යුරෝපයේ සහ බටහිරරටවල සංචාරකයන්ගේ පැමිණීම අඩුවෙමින් තිබේ. යළි ලෝකය පුරා හඹායන ආර්ථික අර්බුදය මෙයට හේතුවයි. මෙම අතිශය අවාසිදායක තත්වය තුල ලංකාවේවිදේශ විනිමය අර්බුදය වඩාත් තියුණු වී ආනයන බිද වැටීම නොවැළැක්විය හැකි බව ආර්ථික විශ්ලේෂකයන් පෙන්වා දෙති.", "URL": "https://lankatruth.com/si/?p=930", "Category": "ආර්ථික පුවත්", "Parent URL": null}