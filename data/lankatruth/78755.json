{"Source": "Lankatruth", "Timestamp": "August 6, 2019", "Headline": "යෝජිත උසස් අධ්‍යාපන තත්ව සහතික කිරීමේ පනත ගැන අන්තරේ සහ ජවිපෙ සාකච්ඡා", "News Content": "උසස් අධ්‍යාපන තත්ව සහතික කිරීමේ හා ප්‍රතීතන පනත සම්බන්ධව අන්තර් විශ්වවිද්‍යාලයීය ශිෂ්‍ය බල මණ්ඩලය සහ ජනතා විමුක්ති පෙරමුණ අතර අද(06) පෙරවරුවේ සාකච්ඡාවක් බත්තරමුල්ල පැලවත්ත පිහිටි ජනතා විමුක්ති පෙරමුණේ ප්‍රධාන කාර්යාලයේ දී පවත්වා ඇත. අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු මහීල් බණ්ඩාර දෙහිදෙණිය මහතා, අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු රත්කරව්වේ ජිනරතන හිමි ඇතුලු ශිෂ්‍ය ක්‍රියාකාරිකයන් මෙම සාකච්ඡාව සඳහා එක්ව සිටිය හ. ජනතා විමුක්ති පෙරමුණ නියෝජනය කරමින් එම පක්ෂයේ පාර්ලිමේන්තු මන්ත්‍රී නලින්ද ජයතිස්ස මහතා සහ සමාජවාදී ශිෂ්‍ය සංගමයේ ජාතික සංවිධායක රංගන දේවප්‍රිය මහතා සහභාගී විය. යෝජිත පනත හරහා නිදහස් අධ්‍යාපනයට එල්ල වී ඇති අභියෝග පිළිබඳවත් ඒවා පරාජය කිරීම සඳහා ඉදිරියේදී ගතහැකි ක්‍රියාමාර්ග සම්බන්ධවත් මෙහිදී සාකච්ඡාවට බඳුන් වී ඇත.", "URL": "https://lankatruth.com/si/?p=78755", "Category": "පුවත්", "Parent URL": null}