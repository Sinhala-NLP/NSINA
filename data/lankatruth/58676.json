{"Source": "Lankatruth", "Timestamp": "September 3, 2018", "Headline": "රජරට කිරි ගොවියෝ හිග මුදල් ඉල්ලා ප්‍රාදේශිය මිල්කෝ කාර්යාලය වටලති", "News Content": "මිල්කෝ සමාගමට සපයන ලද කිරි සදහා ලැබිය යුතු හිග මුදල් ඉල්ලා අනුරාධපුර දිස්ත්‍රික්කයේ කිරි ගොවින් දහසකට අධික පිරිසක් අද (03) මිල්කෝ සමාගමේ අනුරාධපුර ප්‍රාදේශිය කාර්යාලය වටලා එහි නිලධාරින් කාර්යාල අඩස්සියේ තැබූහ. සමස්ත ලංකා ගොවිජන සම්මේලනයට අනුබද්ධ කිරි ගොවීන් සුරැකීමේ ජාතික මධ්‍යස්ථානයේ කැඳවුම්කරු සුසන්ත කුමාර නවරතන්න මහතා ඇතුළු පිරිසක්ද ඊට එක්වී සිටියහ. එමෙන්ම අනුරාධපුර දිස්ත්‍රික්කයේ මැදවච්චිය, කැබිතිගොල්ලැව, කහටගස්දිගිලිය, රඹාවැව, නොච්චියාගම යන ප්‍රදේශවලින් අනුරාධපුරයට පැමිණි කිරි ගොවිහු අද පෙරවරුවේ අනුරාධපුර පොදු වෙළද පොලේ සිට මෛත්‍රිපාල සේනානායක මාවත දිගේ ගොඩගේ මාවත දක්වා විවිධ සටන් පුවරුද ප්‍රදර්ශනය කරමින් කිරි සදහා හිග මුදල් ලබාදෙන ලෙසට බල කරමින් පැමිණ එම සමාගමේ ප්‍රාදේශිය කාර්යාලය වැටලීය. එහිදී අදහස් දක්වමින් එම ආයතනයේ ප්‍රාදේශිය කළමණාකරු නදුන් වේලාරත්න මහතා කියා සිටියේ මේ වනවිට ලබාදිය යුතු වාරික තුනකින් ජූලි මස 16 සිට 31 දක්වා වාරිකය මේ වනවිටත් කිරි ගොවියන්ගේ බැංකු ගිණුමවල තැන්පත් කර ඇති බවයි. එහෙත් ඊට එකඟ නොවු කිරි ගොවීන් ඉල්ලා සිටියේ අගෝස්තු මස 01 සිට 15 දක්වා වාරියක හෝ තම ගිණුම්වල තැන්පත් කරන ලෙසයි. එසේ නොමැති වුව හොත් තමන් මෙම ස්ථානයෙන් පිටව නොයන බවද ඔවුහු පැවසුහ. අනතුරුව දෙපාර්ශවය අතර පැවැති සාකච්ඡාවෙන් පසු කිරි ගොවීන්ගේ ඉල්ලීම් ලබා දෙන බවට ප්‍රාදේශිය කළමණාකරු ලිඛිතව ලබාදුන් පොරොන්දුවෙන් පසු ඔවූහු විසිර ගියහ. ලිඛිත පොරොන්දුව මත අගෝස්තු මස 01 සිට 15 දක්වා වාරිකය ලබන සිකුරාදා වනවිට ගිණුම් ගත කිරීමට නියමිතය.", "URL": "https://lankatruth.com/si/?p=58676", "Category": "පුවත්", "Parent URL": null}