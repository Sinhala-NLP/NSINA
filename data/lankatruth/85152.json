{"Source": "Lankatruth", "Timestamp": "November 9, 2019", "Headline": "නිල ඡන්ද පත්‍රිකා බෙදා හැරීම අදින් අවසන්", "News Content": "ජනාධිපතිවරණයේ නිල ඡන්ද පත්‍රිකා බෙදා හැරීම අදින් අවසන්වීමට නියමිතය. මේ වනවිට නිල ඡන්ද පත්‍රිකා පනස් හතර ලක්ෂයක් පමණ බෙදා හැර ඇතැයි රජයේ ප්‍රවෘත්ති දෙපාර්තමේන්තුව සඳහන් කරයි. අද(09) දිනය තුළ ද ඡන්ද පත්‍රිකා නොලැබෙන ඡන්ද දායකයින් ළඟම පිහිටි තැපැල් කාර්යාලය වෙත ගොස් අනන්‍යතාව තහවුරුකිරීමෙන් පසු එම ඡන්ද දැන්වීම් පත්‍රිකා ලබාගන්නා ලෙස මැතිවරණ කොමිසම සඳහන් කරයි. පසුගිය 25 වැනිදා ජනාධිපතිවරණයේ නිල ඡන්ද දැන්වීම් පත්‍රිකා බෙදීම ආරම්භ කර තිබූ අතර පසුගිය ඉරිදා ඡන්ද දැන්වීම් පත්‍රිකා බෙදා හැරීමේ විශේෂ දිනයක් ලෙස නම්කර තිබුණි. මේ අතර ජනාධිපතිවරණය වෙනුවෙන් තාවකාලික හැදුනුම්පත් නිකුත් කිරීම අදින් අවසන් වේ. පසුගිය 18 වැනිදා සිට දිස්ත්‍රික් මැතිවරණ කාර්යාල හරහා තාවකාලික හැදුනුම්පත් නිකුත් කිරීම ආරම්භ කළේය.", "URL": "https://lankatruth.com/si/?p=85152", "Category": "පුවත්", "Parent URL": null}