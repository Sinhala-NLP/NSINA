{"Source": "Lankatruth", "Timestamp": "November 4, 2022", "Headline": "චමල් සංජීවගේ වැඩ තහනම් කිරීම දේශපාලන වුවමනාවෙන් කළ දෙයක් – වෛද්‍ය ජයරුවන් බණ්ඩාර", "News Content": "සෞඛ්‍ය අමාත්‍යාංශයේ රෝහල් පරිපාලනය පිළිබඳ ජ්‍යෙෂ්ඨ ලේඛකාධිකාරී වෛද්‍ය චමල් සංජීවගේ වැඩ තහනම් කිරීම දේශපාලන වුවමනාවෙන් කළ දෙයක් බව වෛද්‍ය ජයරුවන් බණ්ඩාර අවධාරණය කරයි. ඔහු මේ බව අවධාරණය කර සිටියේ ඊයේ (03) කොළඹදී පැවති මාධ්‍ය හමුවක් අමතමිණි. එහිදී ඔහු වැඩිදුරටත් දැක්වූ අදහස්, “දැන් වෛද්‍ය හා සිවිල් අයිතිවාසිකම් පිළිබඳ වෘත්තීය සමිති සන්ධානයේ නිලධාරීන්ව දඩයම් කරන්න පටන් අරගෙන තියෙනවා. මෙම සංවිධානයේ සභාපතිවරයගේ වැඩ තහනමට ලක් කරලා තිබෙනවා. වැඩතහනමට ලක් කරන එක සාධාරනීකරණය කරන්න ඔවුන් සඳහන් කරන කාරණය තමයි සභාපතිවරයා ප්‍රකාශ කරපු කාරණා අදහස් දැක්වීම් රාජ්‍යයට බලපෑම් ඇති කරපු බව. මිනිස්සුන්ට වෙන අඩුපාඩු, අසාධාරණකම් පෙන්නලා දීලා, මේවා නිවැරදි කරන්න කියලා ඉල්ලන එක ආණ්ඩු පෙරලන්න කරන වැඩක්ද? මේක විහිළුවක්නෙ. මෙය අමාත්‍යාංශ නිලධාරීන්ගේ අවශ්‍යතාවයක් කියලා අපි විශ්වාස කරන්නේ නැහැ. මෙය නිලධාරීන්ව බියගැන්වීමකින් හෝ පෙළඹවීමකින් දේශපාලන අවශ්‍යතාවයට සිදුකරන එකක් යැයි වෘත්තීය සමිති සන්ධානයක් විදිහට අපි විශ්වාස කරනවා. මොනවද චමල් සංජීව මහත්තයා ආණ්ඩුවට බලපෑම් කරන්න මේ රටේ කරල තියෙන වැරදි? එතුමා මට මතකයි ඖෂධ සැපයුමේ තියෙන අක්‍රමිකතා ගැන කතා කළා. එතුමා කතා කළා මන්දපෝෂණය, දියවැඩියාව, පිළිකාවලින් දුකිවිඳින මිනිස්සු ගැන. මන්දපෝෂණය හින්ද දුක්විඳින දරුවො පිළිබඳව. එතුමා ඈත දුෂ්කර ප්‍රදේශවලත් ගියා. එතුමා මොණරාගල පැත්තට ගියා. එතුමා හම්බන්තොට සූරියවැව ප්‍රදේශයට ගියා. එහිදී එතුමා දැකපු පීඩිත ජනතාවගේ ගැටලු පිළිබඳවත් එතුමා මාධ්‍යයෙන් කතා කළා. වැඩ තහනමට ලක් වූ වෛද්‍ය පී.ජී චමල් සංජීව හම්බන්තොට දිස්ත්‍රික් හිටපු සෞඛ්‍ය සේවා අධ්‍යක්ෂවරයාද වන අතර වර්තමානයේ සෞඛ්‍ය අමාත්‍යාංශයේ රෝහල් පරිපාලනය පිළිබඳ ජ්‍යෙෂ්ඨ ලේඛකාධිකාරීවරයා ලෙසත් වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති ලෙසත්, වෛද්‍ය වෘත්තිකයන්ගේ පෙරමුණේ සහිතැදවුම්කරු ලෙසත් කටයුතු කරයි.", "URL": "https://lankatruth.com/si/?p=141617", "Category": "පුවත්", "Parent URL": null}