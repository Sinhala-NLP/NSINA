{"Source": "Lankatruth", "Timestamp": "July 29, 2023", "Headline": "ලංකාවේ මධ්‍යම පාන්තිකයන් දුප්පතුන් වෙන හැටි ලෝක බැංකුවේ ශ්‍රී ලංකා අධ්‍යක්ෂ හෙළිකරයි", "News Content": "ආර්ථික අර්බුදය හේතුවෙන් මේ 2023 වසර අවසන් වෙද්දී මෙරට මධ්‍යම පාන්තිකයන් 31,82,000 ක්(තිස්එක්ලක්ෂ අසූදෙදහසක්) දුප්පතුන් ගොඩට ඇද වැටෙන බව ලෝක බැංකුවේ ශ්‍රී ලංකා අධ්‍යක්ෂ ෆාරිස් හදාද් සර්වෝෂ් අනාවරණය කරයි. ලෝක බැංකුවේ ශ්‍රී ලංකා අධ්‍යක්ෂවරයා ඒ බව අනාවරණය කළේ ශ්‍රී ලංකා පුවත්පත් ආයතනය විසින් සංවිධානය කරනු ලැබ කොළඹ හිල්ටන් හෝටලයේ පිහිටි ‘ප්‍රෙස් ක්ලබ්’ හි පැවැති සම්මන්ත්‍රණයක දීය. 2021 දී ලංකාවේ ජනගහනයෙන් 13.1%ක් වූ දුප්පතුන් සංඛ්‍යාව 2022දී 25% දක්වා වර්ධනය වූ බව එම සම්මන්ත්‍රණයේදී අනාවරණය කළ ලෝක බැංකු අධ්‍යක්ෂවරයා මෙම 2023 වසර අවසන් වෙද්දී එය තවත් 2.4%කින් ඉහළ යන බවද අනාවරණය කළේය. ලෝක බැංකුවේ සංඛ්‍යා ලේඛනවලට අනුව 2021 දී මෙරට ජනගහනය මිලියන 22.156කි. ඉන් 13.1%ක් යනු මිලියන 2.902කි. ලක්ෂවලින් ගත් විට එය විසිනව ලක්ෂ දෙදහසකි (2,902,000). ඒ 2021 වසර අවසන් වනවිට මෙරට සිටි දුප්පතුන් සංඛ්‍යාවය. ලෝක බැංකු අධ්‍යක්ෂවරයා සඳහන් කරන්නේ එම සංඛ්‍යාව 2022 අවසන් වනවිට 25% දක්වා වර්ධනය වූ බවය. ලෝක බැංකුවට අනුව 2022 දී මෙරට ජනගහණය මිලියන 22.181කි. ඉන් 25%ක් යනු මිලියන 5.545කි. ලක්ෂවලින් ගත් විට එය පනස්පන් ලක්ෂ හතළිස් පන්දහසකි (5,545,000). ඒ අනුව 2022 වසරේදී දුප්පතුන් ගොඩට එකතු වී සිටින මධ්‍යම පාන්තිකයන් ගණන විසිහය ලක්ෂ හතළිස් තුන්දහසකි (2,643,000). ලෝක බැංකු අධ්‍යක්ෂවරයා අනාවරණය කරන්නේ මේ 2023 වසරේදී ඒ ගණන තවත් 2.4% කින් ඉහළ යන බවය. ඉහත සඳහන් කළ ලංකාවේ ජනගහනය පිළිබඳ ලෝක බැංකු සංඛ්‍යා ලේඛනවලට අනුව 2022 දී ලංකාවේ ජනගහනය වර්ධනය වී තිබෙන්නේ 0.113% කිනි. 2023දීද එවැනි ගණනකින් මෙරට ජනගහණය වර්ධනය වුවහොත් 2023දී මෙරට ජනගහනයට තවත් 25,064ක් එකතූ වනු ඇත. ඒ අනුව 2023 වසර අවසන් වනවිට මෙරට ජනගහනය මිලියන 22,206ක් වනු ඇත. ලෝක බැංකු අධ්‍යක්ෂවරයා සඳහන් කරන පරිදි 2023 අවසන් වනවිට මෙරට දුප්පතුන් සංඛ්‍යාව 27.4%ක් දක්වා ඉහළ යනු ඇත. මිලියන 22,206කින් 27.4%ක් යනු මිලියන 6.084 කි. එය ලක්ෂවලින් ගත් විට හැටලක්ෂ අසූහතර දහසකි (60,84,000). ලෝක බැංකු අධ්‍යක්ෂවරයා පවසන ආකාරයට 2021 අවසන් වනවිට මෙරට සිටි දුප්පතුන් සංඛ්‍යාව 29,02,000කි. ඒ අනුව මෙරට ජනගහණයෙන් මධ්‍යම පාන්තිකයන් තිස්එක්ලක්ෂ අසූ දෙදහසක් (3,182,000) 2021 වසරේ සිටි 2023 වසර අවසන් වනවිට දුප්පතුන් බවට පත්ව ඇත. ලෝක බැංකුව දුප්පතුන් ලෙස සලකන්නේ දවසකට ඇමෙරිකන් ඩොලර් 3.65කට අඩු වෙන් ආදායම් ලබන්නන්නය.", "URL": "https://lankatruth.com/si/?p=149762", "Category": "ආර්ථික පුවත්", "Parent URL": null}