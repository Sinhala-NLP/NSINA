{"Source": "Lankatruth", "Timestamp": "November 30, 2018", "Headline": "උතුරු හා දකුණු කොරියා මිත්‍රත්වයට නව මාවතක්", "News Content": "දශක ගණනාවකට පසු දකුණු කොරියාව හා උතුරු කොරියාව අතර දුම්රිය ගමන් ආරම්භ වී තිබේ. වසරකට පමණ පෙර සිට උතුරු හා දකුණු කොරියා විරසකය බිඳවැටෙමින් මිත්‍ර සබඳතා වර්ධනය වූ අතර එහි වඩාත් ඵෙතිහාසික අවස්ථාවක් අද(30) සනිටුහන් කරමින් දෙරට අතර දුම්රිය ගමන් ආරම්භ විය. ඒ දකුණු කොරියානු දුම්රියක් උතුරු කොරියාවට පැමිණීමත් සමඟය. ලෝකයේ වඩාත් ගැටුම්කාරී සහ රැකවල් යොදා තිබූ දේශසීමා දෙකක් අතර සිදුවන මෙම දුම්රිය ගමනාගමනය සංචාරක ක්ෂේත්‍රය තුළ කුතුහලයක් ඇතිකරතැයි දෙරට අපේක්ෂා කරයි. මෙසේ අද දකුණු කොරියාවේ සිට පැමිණි 28 දෙනෙකුගෙන් යුත් දුම්රිය විශේෂඥයන් කණ්ඩායම උතුරු කොරියාවේ දුම්රිය යටිතල පහසුකම් පරීක්ෂාකර දෙරට අතර දුම්රිය සබඳතාව කඩිනමින් ශක්තිමත් කරනු ඇතැයි විදෙස් මාධ්‍ය වාර්තා කරයි.", "URL": "https://lankatruth.com/si/?p=64513", "Category": "විදෙස් පුවත්", "Parent URL": null}