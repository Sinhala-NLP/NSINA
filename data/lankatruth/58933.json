{"Source": "Lankatruth", "Timestamp": "September 7, 2018", "Headline": "ජවිපෙ විරෝධය නොතකා තිස්සමහාරාම ප්‍රාදේශීය සභාවේ වරිපනම් බදු 500%කින් ඉහළට", "News Content": "මහින්ද පිලට බලය හිමි තිස්සමහාරාම ප්‍රාදේශීය සභාවේ වරිපනම් බදු වැඩිකිරීමට අදාළ යෝජනාවක් පසුගියදා එහි සභාපතිවරයා විසින් සභාවට ඉදිරිපත් කර ඇති අතර එම වරිපනම් බදු වැඩිකිරීමට අදාළව බොහෝ තැන්වල බදු වැඩිවීම 500%ක් තරම් ඉහළ අගයක් ගෙන තිබේ. මෙම බදු වැඩිකිරීමේ යෝජනාව ඉදිරිපත් කළ අවස්ථාවේ ජනතා විමුක්ති පෙරමුණේ මන්ත්‍රීවරු තිදෙනා පමණක් ඊට විරෝධය දක්වා ඇති අතර මහින්ද පිලේ, මෛත්‍රී පිලේ සහ එක්සත් ජාතික පක්ෂයේ මන්ත්‍රීවරු ඇතුළු අනෙකුත් මන්ත්‍රීවරු සියලුම දෙනා ඊට පක්ෂ වී ඇත. මෙහිදී අදහස් දක්වමින් ජවිපෙ මන්ත්‍රී රජිත ප්‍රියදර්ශන මහතා සඳහන් කර ඇත්තේ 2004 තක්සේරුවටත් 2014 තක්සේරුවටත් වඩා මෙරව අධික ලෙස බදු වැඩිකරඇති බැවිනුත් ව්‍යාපාරවල ආදායම් ලැබීමේ ගැටළු ඇති බැවිනුත් ජවිපෙ මන්ත්‍රීවරු මෙයට විරෝධය දක්වන බවයි. මෙහිදී අදහස් දක්වන එක්සත් ජාතික පක්ෂ මන්ත්‍රී සිසිර කුමාර මහතා සඳහන් කර තිබෙන්නේ මෙම වරිපනම් බදු වැඩි කිරීම ඉතාමත් සාධාරණ බවය. ඒ අනුව ජවිපෙ මන්ත්‍රීවරුන්ගේ විරෝධය මැද මහින්ද, රනිල්, මෛත්‍රී හවුල තිස්සමහාරාම ප්‍රාදේශීය සභාවේ වරිපනම් බදු 500%කින් ඉහළ දැමිමේ යෝජනාව සම්මත කරගෙන තිබේ.", "URL": "https://lankatruth.com/si/?p=58933", "Category": "පුවත්", "Parent URL": null}