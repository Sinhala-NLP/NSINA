{"Source": "Lankatruth", "Timestamp": "August 1, 2017", "Headline": "අශෝක රන්වල ඇතුළු වෘත්තීය සමිති නායකයින්ට ඇප", "News Content": "පසුගිය 26දා අත්අඩංගුවට ගෙන ඇප මත මුදාහල ඛනිජ තෙල් සංස්ථා වෘත්තීය සමිති නායකයන් හා සාමාජිකයන් 16 දෙනා අත්අඩංගුවට ගන්නැයි අධිකරණය ඊයේ (31) දිනයේදී වරෙන්තු නිකුත් කර තිබූ අතර ඔවුන් අද (01) දින නීතීඥයින් මාර්ගයෙන් මෝසමක් ගොනු කරමින් ඉල්ලා තිබූ ඇප අයදුම්පතට අනුමැතිය හිමව තිබේ. ඒ අනුව ලංකා ඛනිජ තෙල් පොදු සේවක සංගමයේ සභාපති අශෝක රන්වල මහතා සහ ඛනිජ තෙල් වෘත්තීය සමිති එකමුතුවේ මාධ්‍ය ප්‍රකාශක බන්දුල සමන් කුමාර මහතා ඇතුළු 16ට එක් අයෙකුට රුපියල් ලක්ෂයක ශරීර ඇපයක් බැගින් මුදාහැරිමට කොළඹ අතිරේක මහේස්ත්‍රාත් අධිකරණය නියෝග කර ඇත. පසුගියදා පැවති ඛනිජ තෙල් වර්ජනය අතරතුර නතර කර දමා තිබූ අත්‍යවශ්‍ය සේවා කටයුතු නැවත පවත්වාගෙන යාම සඳහා සේවකයින්ට උපදෙස්දීමට අදාළ ස්ථාන වෙත යමින් සිටියදී පොලීසිය විසින් ඉතා අමානුෂික ලෙස පහරදෙමින් මෙම පිරිස අත්අඩංගුවට ගෙන තිබිණි.", "URL": "https://lankatruth.com/si/?p=38760", "Category": "පුවත්", "Parent URL": null}