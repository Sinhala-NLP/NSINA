{"Source": "Lankatruth", "Timestamp": "April 22, 2020", "Headline": "කොරෝනා සහනාධාරයෙත් පොහොට්ටුව ගහලා… පැෆරල් මැකොසට පැමිණිලි කරයි", "News Content": "කොරෝනා වෛරසයේ අවදානම හේතුවෙන් රට පුරා ඇති වී තිබෙන තත්වය නිසා ජනතාව වෙත ලබාදෙන ආණ්ඩුවේ සහනාධාර සඳහා වන පෝරමයේ පොහොට්ටුවේ ලාංඡනය සහිත මුද්‍රාවක් තබා ලබාදීමේ සිද්ධියක් පිළිබදව පැමිණිලි කිහිපයක් ලැබී ඇති බවත් ඒ සම්බන්ධයෙන් මැතිවරණ කොමිසමේ සභාපතිවරයා වෙත පැමිනිලි කළ බවත් පැෆරල් සංවිධානය කියයි. මැතිවරණයට තරඟ කරන සමහර අපේක්ෂකයින් හා ප‍්‍රාදේශිය දේශපාලඥයින් ආණ්ඩුවේ සහනාධාර බෙදාදීමේ වැඩ පිළිවෙලින් අතිරේක වාසි ලබාගන්නා බවක් පෙනී යන්නේ යැයි පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. එම සහනාධාර වැඩ පිළිවෙල දේශපාලනයෙන් තොරව හොදින් ක‍්‍රියාත්මක වුවහොත් එහි වාසිය ආණ්ඩුවට යාම ගැන සැකයක් නොමැති බවත් ප‍්‍රාදේශීය දේශපාලඥයන් සහන බෙදාදීමේ කමිටුවලට යොදා තිබීමෙන් මෙවැනි අවුල් සහගත තත්වයන් ඇති වන බව පෙනී යන බවත් ඒ මහතා සඳහන් කරයි. සහනාධාරවලින් මෙසේ දේශපාලන වාසි ගැනීමට උත්සාහ කරන්නන් ගැන සොයා බලන ලෙස ආණ්ඩුවෙන් ඉල්ලා සිටින බව පැවසූ හෙට්ටිආරච්චි මහතා මේ පිළිබදව මැතිවරණ කොමිසමේ සභාපති මහින්ද දේශප්‍රිය මහතා වෙත දැන්වීමට බලාපොරොත්තු වන බවද කියා සිටියි.", "URL": "https://lankatruth.com/si/?p=92695", "Category": "පුවත්", "Parent URL": null}