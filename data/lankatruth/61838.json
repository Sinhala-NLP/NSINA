{"Source": "Lankatruth", "Timestamp": "October 25, 2018", "Headline": "අග්නිදිග සිසුන් 15ක් අත්අඩංගුවට", "News Content": "අම්පාර, ඔලුවිල් (අග්නිදිග) විශ්වවිද්‍යාලයේ පරිපාලන ගොඩනැඟිල්ලක අනවසරයෙන් සිටි සිසුන් 15 දෙනෙක් අද (25) උදෑසන පොලීසිය විසින් අත්අඩංගුවට ගෙන තිබේ. මෙම ගොඩනැඟිල්ල තුළ සිසුන් ඔවුන්ගේ දෙමව්පියන් සමඟ රැඳී සිට ඇති අතර අද උදෑසන අක්කරෙයිපත්තුව පොලීසිය විසින් මෙම සිසුන් රැඳී සිටි ගොඩනැඟිල්ලේ දී මොවුන් අත්අඩංගුවට ගෙන ඇත. අත්තනෝමතික ලෙස තාක්ෂණ පීඨයේ සිසුන් පස්දෙනෙකුගේ ශිෂ්‍ය භාවය අහෝසි කිරීමට එරෙහිව සහ පන්ති තහනම් කරන ලද සිසුන් ගේ පන්ති තහනම ඉවත් කරන ලෙස ඉල්ලා තාක්ෂණ පීඨයේ සිසුන් විරෝධතා පැවත්වු අතර එයට පිළිතුරක් නොලැබීම නිසා සිසුන් විසින් දෙමව්පියන්ද සමග පරිපාලන ගොඩනැඟිල්ල අත්පත් කරගෙන තිබිණි. මෙම සිසුන්ට ගොඩනැගිල්ලෙන් ඉවත්ව යන ලෙස ඔක්තෝබර් මස 15 වන දින අධිකරණ නියෝගයක් ලබා දී තිබූ අතර ඒ අනුව දෙමව්පියන් ගොඩනැඟිල්ලෙන් ඉවත් වුවත් ළමුන් එහි රැඳී සිට ඇත. මේ අතර ඊයේ (24) විශ්වවිද්‍යාලය දින නියමයක් නොමැතිව වසා දැමීමට විශ්වවිද්‍යාල පාලනාධිකාරිය කටයුතු කළේය.", "URL": "https://lankatruth.com/si/?p=61838", "Category": "පුවත්", "Parent URL": null}