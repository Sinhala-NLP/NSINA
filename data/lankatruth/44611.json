{"Source": "Lankatruth", "Timestamp": "November 30, 2017", "Headline": "වැලි රාජුගේ මරණය ඝාතනයක් බව සත් සාමාජික ජූරි සභාවක් තීරණය කරයි", "News Content": "ජනාධිපති මෛත්‍රීපාල සිරිසේන මහතාගේ සොයුරු පල්ලේවත්ත ගමරාළලාගේ ප්‍රියන්ත සිරිසේන නොහොත් “වැලි රාජු”ගේ මරණය ඝාතනයක් බව සත් සාමාජික ජූරි සභාවක් විසින් අද (30) පස්වරුවේ පොලොන්නරුව මහාධිකරණයේනදී තීරණය කර තිබේ. වැලි රාජු යන අන්වර්ත නාමයෙන් හඳුන්වනු ලැබූ ප්‍රියන්ත සිරිසේන මහතාගේ බිරිඳ ගීතා සිරිසේන විසින් අධිකරනය හුමවේ කරුණු දක්වමින් පවසා ඇත්තේ තමන්ට ආර්ථික අපහසුතා ඇති බැවින් ඊට වන්දි මුදලක් ලැබිය යුතු බවය. ඒ අනුව එම මරණයට අදාළව වැරදි කරු වූ හපුතන්ත්‍රිගේ දොන් ඉශාන් ලක්මාල් යන අයට වසර 18ක සිරදඬුවම් නියම කර ඇති අතර ප්‍රියන්ත සිරිසේන මහතාගේ බිරිඳට රුපියල් ලක්ෂ 10ක වන්දියක්ද ගෙවන ලෙසද මහාධිකරණ විනිසුරු නිමල් රණවීර මහතා නියෝග කර ඇත. එමෙන්ම රුපියල් 20,000ක දඩයක් ද නියම කර තිබේ. විත්තිකරු වන්දි මුදල් නොගෙවන්නේ නම් තවත් වසර දෙකක බරපතළ වැඩ සහිත සිර දඩුවමකට ද, දඩ මුදල නොගෙවන්නේ නම් මාස 06ක සිර දඬුවමකටද යටත් කරන ලෙසට නියෝග කර ඇත. 2015 වසරේ මාර්තු මස 26 වෙනි දා පොලොන්නරුව, නවනගරය 4 ඇල ප්‍රදේශයේදී පොලොන්නරුව, ඇතුමල්පිටිය පදිංචි පල්ලේවත්ත ගමරාලලාගේ ප්‍රියන්ත සිරිසේන යන අයට පොරවකින් පහරදී මිනී මැරුමක් සිදුකළ බවට නීතිපති වරයා මෙම නඩුව පවරා තිබිණි. මෙම ගැටුමට පෞද්ගලික සිදුවීමක් පාදක වී තිබිණි.", "URL": "https://lankatruth.com/si/?p=44611", "Category": "පුවත්", "Parent URL": null}