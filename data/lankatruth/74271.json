{"Source": "Lankatruth", "Timestamp": "May 20, 2019", "Headline": "රත්නපුර නගරයේ ඡායාරූප ගනිමින් සිටි තරුණයන් තිදෙනෙකු අත්අඩංගුවට", "News Content": "ඊයේ(19) දින රත්නපුර නගරයේ ඡායාරූප ගනිමින් සිටි තරුණයන් තිදෙනෙකු ත්‍රස්ත සංවිධානයකට සම්බන්ධ බවට සැකපිට අත්අඩංගුවට ගෙන අද (20) රත්නපුර වැඩබලන මහේස්ත්‍රාත් මල්කාන්ති වැකුණගොඩ මහත්මිය හමුවට ඉදිරිපත් කිරීමෙන් පසු පැය 72ක් රඳවා තබාගෙන ප්‍රශ්න කිරීමට අවසර නිකුත් කර තිබේ. මෙලෙස අත්අඩංගුවට පත්ව ඇත්තේ රත්නපුර නගරයේ පදිංචි මොහොමඩ් නශීර් මොහාමඩ් නෆ්රාත්, මොහොමඩ් පවුස් මොහොමඩ් අවුසාන් සහ කේ. අනුෂ්ක දිල්ශාන් කළුපහන නැමැති තරුණයින්ය. අධිකරණයට ඉදිරිපත් කිරීමෙන් පසු සැකකරුවන්ගේ ජංගම දුරකතන සම්බන්ධ වාර්තාවක් කොළඹ විශ්වවිද්‍යාලයේ හෝ මොරටුව විශ්වවිද්‍යාලයේ ජංගම දුරකථන දත්ත විශ්ලේෂණ අංශ මගින් ලබාගන්නා ලෙස ද මහේස්ත්‍රාත්වරිය නියෝග කර ඇත. තරුණයන් සතුව තිබී යතුරුපැදි 2ක්, ආමි කැප් එකක් සහ ජංගම දුරකථන අත්අඩංගුවට ගෙන තිබේ. තරුණයන් පවසා ඇත්තේ ඔවුන් එකිනෙකා හඳුනන මිතුරන් බවත් ඔවුන් රත්නපුර ප්‍රදේශයේ පන්සල් වැදපුදාගනිමින් ඒවායේ අසිරිය නරඹමින් ඡායාරූප ලබාත් බවයි. මුස්ලිම් තරුණයන් සිටි බැවින් අන්තවාදී කණ්ඩායමකට නායකත්වය ලබා දෙන හිමිනම් ඇතුළු පිරිසක් විසින් මේ බව පොලීසියට දන්වා ඇත. මේ සම්බන්ධව පොලිසියට පැමිණිලි කළ පැමිණිලි පාර්ශවයේ රත්නපුර ප්‍රදේශවාසීන් වෙනුවෙන් අධිකරණයට ඉදිරිපත්වෙමින් කරුණු දැක්වූ විෂාන් මෛත්‍රීපාල, ජනක සුමේධ යන නීතීඥවරුන් අධිකරණයෙන් ඉල්ලාඇත්තේ සැකකරුවන්ගේ ඡායාරූප ගැනීමේ ක්‍රියා කලාපය මහජන ආරක්‍ෂාවට තර්ජනයක් විය හැකි බැවින්ද සැකකරුවන් සතු ආමි කැප් එක අංක තහඩු ආදිය පිළිබඳව සැකසහිත බැවින්ද සැකකරුවන් රක්ෂිත බන්ධනාගාර භාරයට පත් කරන ලෙසයි. තුන්වන සැකකරුවන අනුෂ්ක දිල්ශාන් වෙනුවෙන් ඉදිරිපත්වූ නීතීඥවරයා කියා සිටියේ තම සේවාදායකයා වෙසක් දිනයේ නගරයේ ඡායාරූප ලබාගත්තේ නගරය ආලෝකමත්වූ දර්ශන ඡායාරූප වශයෙන් ලබාගැනීමේ අදහසින් බවයි.", "URL": "https://lankatruth.com/si/?p=74271", "Category": "පුවත්", "Parent URL": null}