{"Source": "Lankatruth", "Timestamp": "June 22, 2021", "Headline": "කැරපොත්තා හා ලංකා ඛණිජ තෙල් නීතිගත සංස්ථාව", "News Content": "ඛණිජ තෙල් හා ඛණිජ තෙල් සම්පත් සංවර්ධන අමාත්‍යාංශයේ ආරම්භක ලේකම්වරයා වූ ඒ.පී.ඒ. ගුණසේකර සිය ෆේස්බුක් ගිණුමේ පළ කර තිබූ සටහනකි. එහි අන්තර්ගත කරුණුවල ඇති කාලීන වැදගත්කම මත මෙසේ උපුටා පල කරන්නෙමු. රජය විසින් ඛණිජ තෙල් මිළ වැඩි කිරීම නිසා විවිධ අය විසින් ප්‍රකාශ කරන මත කියෙව්වම මේ පෝස්ටුව පළ කරන්ඩ මට හිතුන. ඛණිජ තෙල් මිල වැඩි කිරීමට හේතුව වශයෙන් රජය ප්‍රකාශ කරන්නෙ පවත්නා මිළ ගණන් මත සංස්ථාවට පාඩු වීමයි. මම ඉස්සරවෙලා කැරපොත්තා ගැන කියල ඉන්නම්. දවසක් දේශපාලනඥයෙක් පොඩි ප්‍රශ්ණයකට හිතේ අමාරුවක් හැදිල තමන්ගෙ යාලු තවත් දේශපාලනඥයෙක් හම්බ වෙන්ඩ ගියා. ඊට පස්සෙ දෙන්නම එකතු වෙලා නුවරඑළිය පැත්තෙ නිවාඩු බංගලාවකට ගියා ටිකක් විවේකීව කථා කරන්ඩ. හවස් වෙනකොට දෙන්න ඉස්තරම්ම පිටරට මත්පැන් බෝතලයකට වග කියන ගමන් සුහද සාකච්ඡාව පටන් ගත්ත. දන්නෙම නැතුව මාතෘකාවෙන් මාතෘකාව මාරු වෙනව. ඒ එක්කම බෝතලෙත් ටික ටික හිස් වෙනව. දෙන්නම හොඳ ගණනට මත් වෙනව. ඔය අතරෙ මේ දෙන්න නොයෙකුත් පර්යේෂණ ගැන කථා කරන්ඩ පටන් ගත්ත. ටික වෙලාවක් යන කොට එක්කෙනෙක් කිව්ව “අපිත් පර්යේෂණයක් කරමුකෝ” කියල. එතකොටම බෝතලේ තිබුන කනප්පුව උඩ කැරපොත්තෙක් යනව. අනෙක් එක්කෙනා කිව්ව “හොඳයි, අපි මේ කැරපොත්ත ගැන පර්යේෂණයක් කරමු එහෙනම්” කියල. දෙන්නම එකඟ වෙලා කැරපොත්ත අල්ලගත්ත. ඊට පස්සෙ එක්කෙනෙක් කැරපොත්තගෙ පසුපස කකුල් ජෝඩුව කඩල ඌ මේසෙ උඩ තියල” පලයං යකෝ” කියල ටිකක් හයියෙන් කිව්ව. කැරපොත්තත් ඉතිරි කකුල් ජෝඩු දෙකෙන් කනප්පුවෙ අනෙක් පැත්තට ගියා. එතකොට අනෙක් එක්කෙනා කැරපොත්තගෙ මැද කකුල් ජෝඩුව කඩල ඌ ආයෙත් කනප්පුව උඩින් තියල” අර සර් ලඟට පල” කියල තවත් හයියෙන් කෑගැහුව. කැරපොත්තත් දැන් උගේ ඉදිරි පාද දෙකෙන් උගේ කඳත් ඇදගෙන බොහෝම අමාරුවෙන් ඉස්සරහට ඇදෙනව. ඊට පස්සෙ අර පළමුවැන්නා නැවතත් කැරපොත්ත අල්ලගෙන උගේ ඉදිරි පාද ජෝඩුවත් කඩල ඌ කනප්පුව උඩින් තියල ඌට” අනෙක් පැත්තට පල” කියල තවත් හයියෙන් කෑගහල කිව්ව. කකුල් හයම අහිමි වෙච්ච කැරපොත්ත ඇවිදින්ඩ බැරිව එකම තැන ඉන්නව. දැන් යාලුවො දෙන්නම එකතු වෙලා භාෂා තුනෙන්ම බෙරිහන් දෙනව කැරපොත්තට ඇවිදින්ඩ කියල. නමුත් කැරපොත්ත එතැනමයි. දෙන්නගෙ පර්යේෂණය අවසන් වුනා. දැන් බෝතලෙත් අඩියටම බහින්ඩ කිට්ටුයි. අන්තිමේදි දෙන්නම එකතු වෙලා තම පර්යේෂණයෙන් සොයා ගත් දේ කිව්ව. එය මෙහෙමයි. “කැරපොත්තාගේ සියලුම කකුල් කැඩූ විට උගේ කන් ඇහෙන්නේ නැත.” දැන් මම ලංකා ඛණිජ තෙල් නීතිගත සංස්ථාව (CPC) ගැන කථා කරනව. ඛණිජ තෙල් හා ඛණිජ තෙල් සම්පත් සංවර්ධන අමාත්‍යාංශයේ ආරම්භක ලේකම්වරය වුනේ මම. ඒ 2005 දෙසැම්බර් මස සිට 2008 ජූලි මස දක්වා කාල පරිච්ඡේදයේදී. එම නිසා ලංකා ඛණිජතෙල් නීතිගත සංස්ථාව ගැන යම් අවබෝධයක් මට තියෙනව. ඒ දැනුම අංග සම්පූර්ණයි කියල මම කියන්නෙ නැහැ. මම දන්න තරමින් එය ගැන මෙහි කරුණු සටහන් කරනව. කිසියම් ඌනතාවක් සිදුව තිබුනොත් වඩාත් නිවැරදිව දන්නා කෙනෙක් ඉදිරිපත් වෙලා එය යථාවත් කරනු ඇතැයි මම බලාපොරොත්තු වෙනව. ඛණිජ තෙල් කර්මාන්තය ප්‍රධාන කොටස් දෙකකට බෙදෙනව. ඒ ඉදිරි භාග (UP STREAM) හා පසු භාග (DOWN STREAM) කියල. ඉදිරි භාග කියන්නෙ පොළව අභ්‍යන්තරයේ සිට එහි මතු පිටට ඛණිජ තෙල් ගැනීම. එහෙම නැත්නම් ඛණිජ තෙල් කැණීම. පසු භාග කියන්නෙ එතැන් සිට ඛණජ තෙල් පාවිච්චි කිරීම දක්වා වන සියලු කටයුතු ඉටු කිරීම. CPC වෙත පැවරෙන්නෙ පසු භාග ඛණිජ තෙල් කර්මාන්තය. මේ සඳහා පාර්ලිමේන්තුවෙන් සම්මත කරපු පනතක් තිබෙනව. CPC පිහිටුවීමට පෙර ලංකාවෙ මෙම කර්මාන්තය කළේ SHELL, CALTEX, MOBILGAS හා ESSO වැනි බහුජාතික සමාගම් විසින්. 1961 වර්ෂයේදී සිරිමා බන්ඩාරනායක රජය විසින් සිදු කරන ලද ජන සතුව මත මෙරට ඛණිජ තෙල් ව්‍යාපාරයේ ඒකාධිකාරය සම්පූර්ණයෙන්ම CPC සතු වුනා. එහි ලාංචනය වුනේ ගිණි පන්දමක් රැගෙන දුවන මිනිසා. එම රජය විසින් සැලසුම් කළ සපුගස්කන්ද ඛණිජ තෙල් පිරිපහදුව සඳහා මුල්ගල් තැබුවේ 1965 වර්ෂයේ ඩඩ්ලි සේනානායක රජය අවධියේ. එහි පිරිපහදු කටයුතු අරම්භ වුනේ 1967 වර්ෂයේදී. එය ඉදි කළ SNAM PROGETTI නමැති ඉතාලි සමාගම විසින් නෙදර්ලන්ත සමාගමකද සහාය ඇතිව පළමු අවුරුදු දෙකේ පිරිපහදුවේ මෙහෙයුම් කටයුතු ඉටු කරනු ලැබුවා. ලාංකික කාර්ය මණ්ඩලය පුහුණු කිරීමෙන් පසු එතැන් සිට පිරිපහදුව ඔවුන්ගේ මෙහෙයවීම යටතේ ක්‍රියාත්මක වුනා. ආරම්භයේදී මෙම පිරිපහදුවේ දෛනික නිෂ්පාදන ධාරිතාව බැරල් 35,000ක් වූ අතර 1978 වර්ෂයේදී එය බැරල් 50,000 දක්වා වර්ධනය කර තිබෙනවා. මුල් අවධියේ විශාල බොරතෙල් නැව් කොළඹ වරායට ඇතුල් කිරීමේ හැකියාවක් තිබී නැහැ. එම නිසා ඒවා පළමුවෙන් ත්‍රීකුණාමලය වරායට ගෙනැවිත්, එතැනින් COSTAL TANKS මගින් කොළඹ වරායට ගෙනැවිත්, එතැන් සිට නල මාර්ගයෙන් පිරිපහදුවට ගෙන යනු ලැබුවා. 1978 වර්ෂයේදී පමණ කොළඹ වරායේ විෂේශ බෝයාවක් හා ඔරුගොඩවත්ත ටැංකි සංකීර්ණය ඉදි කිරීමෙන් පසු කොළඹ වරායට ලොකු නැව් කෙලින්ම පැමිණ, එම බෝයාවේ සිට එම ටැංකි සංකීර්ණයට බොර තෙල් නල මගින් පොම්ප කර, එතැනින් පිරිපහදුවට නල මගින් පොම්ප කිරීම ආරම්භ වී තිබෙනවා. මේ හැර පිරිපහදු කළ තෙල් විදේශයන්ගෙන් කොළඹ වරායට කුඩා නැව් මගින් ගෙනැවිත්, ඒවාද නල මාර්ගයෙන් කොලොන්නාව සංකීර්ණයට පොම්ප කිරීම ආරම්භයේ සිට සිදු වුනා. පිරිපහදුව හා කොළොන්නාව සංකීර්ණයද ආරම්භයේ සිට නල මාර්ග මගින් සම්බන්ධ කර තිබෙනවා. කොළොන්නාවේ සිට දුම්රියෙන් ඈත උප ප්‍රධාන ටැංකි සංකීර්ණවලට ඛණිජ තෙල් ප්‍රවාහනය කර, එතැන් සිට CPC බව්සර් රථ මගින් ඒවා විවිධ බෙදුම් හල් වෙත ප්‍රවාහණය කරනු ලැබුවා. මේ ආකාරයට ඛණිජ තෙල් ආනයනය, නිෂ්පාදනය, ගබඩාකරණය, බෙදා හැරීම සම්බන්ධ සියලු කටයුතු CPC ඒකාධිකාරයක් වශයෙන් පැවති අතර එමගින් උපයන ලාභයද ඔවුන් සතු වුනා. පසුව මුතුරාජවෙල ගබඩා සංකීර්ණය ඉදිකර මුහුද මැද සිට ලොකු නැව් මගින් නල මාර්ගයෙන් ඒවාට තෙල් පොම්ප කිරීම සිදු කෙරෙනවා. එහි සිට තෙල් ප්‍රවාහනය සිදු කරනු ලබන්නේ බව්සර් රථ මගින් පමණයි. එය අනෙක් සංකීර්ණ හා නල පද්ධතියකින් සම්බන්ධ වී නැහැ. CPC වෙත මුල් අවධියේ තවත් විශාල ව්‍යාපාර රැසක් හිමිව තිබුනා. CPC වෙත එපරිදි වෙනත් ව්‍යාපාර හිමි වූයේ හා හිමි කරනු ලැබුවේ බොහෝ දුරට 1977 වර්ෂයට පෙර පැවති රජයන් විසින්. ඒ මොනවාදැයි අපි ටිකක් විමසා බලමු. ලංකාව තුළ ගෑස් නිෂ්පාදනය හා බෙදා හැරීම මුලදී සිදු වුනේ කොළඹ ගෑස් හා ජල සමාගම මගින්. එම අවධියේ කොළඹින් බැහැර ගෘහස්ථ ගෑස් භාවිතයක් නොතිබුනු තරම්. පසුව එම සමාගම අවසන් වෙනවා. ඒ අතර සපුගස්කන්ද පිරිපහදුවේ මුල් අවධියේ දෛනිකව ගෑස් ටොන් 50ක් පමණ නිෂ්පාදනය වී තිබෙනවා. ඉන් සෑහෙන ප්‍රමාණයක් එහි ෆර්නස් ඔයිල් නිෂ්පාදනය සඳහා භාවිතා කොට ඉතිරිය පුළුස්සා දමා තිබෙනවා. කලක් ගත වෙන විට ලංකාව පුරාම ගෑස් භාවිතය සීඝ්‍රයෙන් වර්ධනය වෙනවා. ඒ සමගම 1978 වර්ෂයේ පමණ සිට ගෘහස්ත ගෑස් ටැංකි සැපයීමත් ඇතුළුව LP GAS ව්‍යාපාරය CPC සතු ඒකාධිකාරයක් බවට පත් වෙනවා. එය CPC වෙත හොඳ ලාභයක් උපයා දී තිබෙනවා. වෙනමම ගෑස් සංකීර්ණයක් ඉදිකිරීම සඳහා CPC විසින් කොළොන්නාව සංකීර්ණයට ආසන්නව ගජබාපුර අක්කර 10ක ඉඩමක්ද මිළදී ගෙන තිබෙනවා. නැප්තා නිෂ්පාදනයද තෙල් පිරිපහදුව විසින් සිදු කරනු ලැබුවා. මුල් අවධියේ CPC විසින් නැප්තා සිංගප්පූරුවට හා ජපානයට අපනයනය කර තිබෙනවා. එයද CPC විසින් ලාභ ඉපැයූ තවත් ව්‍යාපාරයක්. ගුවන් යානාවලට තෙල් සැපයුමත් CPC සතු ලාභදායී තවත් ඒකාධිකාරී ව්‍යාපාරයක්. එපරිදිම නැව්වලට තෙල් සැපයීමත් CPC සතු වූ තවත් ලාභදායී ඒකාධිකාරී ව්‍යාපාරයක්. එසේම ලිහිස්සි තෙල් (LUBRICANT OIL) ආනයනය, නිෂ්පාදනය හා බෙදා හැරීම CPC සතු වූ ඉතාමත්ම ලාභදායී තවත් ඒකාධිකාරී ව්‍යාපාරයක්. මුල් අවධියේ කොලොන්නාව සංකීර්ණයේ ලිහිස්සි තෙල් නිෂ්පාදනය කරන කර්මාන්ත ශාලාවක්ද CPC සතුව තිබී තියෙනව. තාර නිෂ්පාදනය, ආනයනය හා බෙදාහැරීමද CPC සතු වූ තවත් ලාභදායී ඒකාධිකාරී ව්‍යාපාරයක්. මුල් අවධියේ කොළොන්නාව සංකීර්ණයේ දියර තාර නිෂ්පාදනය කරන කර්මාන්ත ශාලාවක්ද තිබී තියෙනවා. තෙල් පිරිපහදුව විසින් ඝන තාර හා දියර තාර නිෂ්පාදනය කරනු ලබනවා. අවශ්‍ය ඉතිරි ප්‍රමාණය CPC විසින් ආනයනය කරනු ලබනවා. මුල් අවධියේ කොළොන්නාව සංකීර්ණයේ වෙනත් කාර්මික නිෂ්පාදන (INDUSTRIAL PRODUCTS) 34ක් හෝ ඊට ආසන්න සංඛ්‍යාවක් දේශීය වෙළඳපොලට සපයා තිබෙනවා. ඉටි පන්දම් ඉන් එක් නිෂ්පාදනයක්. එමගින්ද CPC වෙත සෑහෙන ලාභයක් ලැබී තිබෙනවා. මෙයට අමතරව තෙල් පිරිපහදුවට යාබදව, ඉදි කරන ලද නයිලෝන් 06 කර්මාන්ත ශාලාව මගින් නැප්තාවලින් අතුරු නිෂ්පාදනයක් වශයෙන් නයිලෝන් නූල් නිෂ්පාදනය කරනු ලැබුවා. මුලදී ටයර් සඳහා අවශ්‍ය නූල් එහි නිෂ්පාදනය කළ අතර, පසුව රෙදි විවීම සඳහා අවශ්‍ය නූල්ද එහි නිපදවා තිබෙනවා. මෙයත් CPC ලාභය ගෙන දුන් ව්‍යාපාරයක්. සපුගස්කන්දේ පිරිපහදුවට යාව ශ්‍රී ලංකා පොහොර නිෂ්පාදන සංස්ථාව විසින් යුරියා නිෂ්පාදනය කිරීමේ කර්මාන්ත ශාලාවක් ආරම්භ කරනු ලැබුවා. එයට අමු ද්‍රව්‍ය සැපයුනේ පිරිපහදුවෙන්. එයත් CPC වෙත ලාභයක් උපයනු ලැබුවා. කිරිබත්ගොඩ මංසන්ධිය හා සපුගස්කන්ද මාර්ගය පුළුල් කරනු ලැබූයේ මෙම කර්මාන්ත ශාලාව සඳහා අවශ්‍ය දැවැන්ත යන්ත්‍රසූත්‍ර ප්‍රවාහනයට අදාලවයි. එම කර්මාන්ත ශාලාව වෙත අලුතෙන්ම දුම්රිය මාර්ගයක්ද ඉදි කරනු ලැබුවා. ලංකාව පුරා පිහිටා ඇති ඉන්ධන බෙදුම් හල් (DELIVERY OUTLETS) වර්ග දෙකක් තිබෙනවා. සංස්ථාවට අයත් (CODO) හා බෙදුම් නියෝජිතයන්ට අයත් (DODO) යනුවෙන්. මේ සෑම බෙදුම්හලක් වෙතම ඉන්ධන සැපයීමේ ඒකාධිකාරයත් සතු වූයේ CPC වෙතයි. එයයි එහි ප්‍රධානම ආදායම් මාර්ගය වුනේ. මේ හැර ත්‍රීකුණාමලයේ දැවැන්ත තෙල් ටැංකි සංකීර්ණය CPC වත්කමක් වශයෙන් පවතිනවා. මා මේ දක්වා මතකයෙන් සටහන් කළේ CPC ව්‍යාපාරික ක්ෂේත්‍ර ව්‍යාප්ත වූ සැටියි. ශ්‍රී ලංකාවේ තිබෙන ඉහළම පිරිවැටුමක් සහිත කර්මාන්තය වනුයේ ඛණිජ තෙල් කර්මාන්තයයි. එහි ඒකායන සාඩම්බර හිමිකරුවා වූයේ CPCයි. 1977න් මෙපිට සමහර රජයන් යටතේ CPC පැවැත්මට කණකොකා හඬනවා. එම රජයන් විසින් CPC සතු ව්‍යාපාරික ක්ෂේත්‍ර හා වටිනා වත්කම් කුණුකොල්ලයට දේශීය හා විදේශීය ව්‍යාපාරිකයන් / සමාගම් වෙත විකුණනවා. මෙසේ ක්‍රියා කරනුයේ අදූරදර්ශී පාලනයේ ප්‍රතිපල වශයෙන් රජයේ දේශීය හා විදේශීය ණය බර පියවා ගැනීම ඇතුළු විවිධ අරමුණු සපුරා ගැනීමේ අපේක්ෂාවෙන්. එම ගණු දෙනු ඉතාමත්ම දූෂිත බවද කියවෙනවා. එක් විෂය භාර අමාත්‍යවරයෙකුගේ ප්‍රජා අයිතිවාසිකම් අහෝසි කිරීම දක්වා එය ව්‍යාප්ත වෙනවා. මේ ආකාරයෙන් CPC වෙත පැවති ඒකාධිකාරය අහිමි කරන ලද ව්‍යාපාරික ක්ෂේත්‍ර මම පහතින් දක්වනවා. මෙයට අමතරව දේශපාලන පලිගැනීම් සම්බන්ධයෙන් යයි කියමින් තුන් හතර වතාවක්ම නුසුදුස්සන්ට උසස්වීම් දෙකතුන ලබා දීම මගින් CPC කළමනාකාරිත්වය සම්පූර්ණයෙන්ම විවිධ රජයන් විසින් අකාර්යක්ෂම කරන ලදි. එසේම දේශපාලන පක්ෂවල අවශ්‍යතා සපුරා ගැනීම සඳහා CPC මානව සම්පත් හා භෞතික සම්පත් නිර්ලජ්ජිත ලෙස උපයෝගී කර ගන්නා ලදි. හෙජින් සූදුව වැනි නීතිවිරෝධී ක්‍රියා මගින් ඉතාමත්ම බරපතල දැවැන්ත අලාභයන් වගකිව යුත්තන් විසින් CPC වෙත සිදු කරන ලදි. හම්බන්තොට වරායේ නැව්වලට තෙල් සැපයීමේ අයිතිය CPC වෙත ලබා ගැනීම සඳහා ඉදිරිපත් කළ කැබිනට් සංදේශය එවකට පැවති රජය විසින් ප්‍රතික්ෂේප කරන ලදි.වර්තමානයේ අලුත් පිරිපහදුවක් ඉදිකර පවත්වාගෙන යාම පෞද්ගලික අංශයට පවරන බවද ප්‍රකාශ වී ඇත. මේ ආකාරයෙන් ගතහොත් CPC අලාභදායී තත්ත්වයට පත් වීමට හේතු ඔබට අවබෝධ වනු ඇත. සියලුම ලාබ ලබන ව්‍යාපාරික ක්ෂේත්‍ර දූෂිත ලෙස දේශීය හා විදේශීය ව්‍යාපාරිකයන්ට පවරා දී, යහ කළමනාකරණය විනාශ කොට, ඉන්පසු CPC වෙතින් රජයට පාඩු වෙන්නේ යැයි පැවසීම, මා විසින් ආරම්භයේ සඳහන් කළ කථාවේ සඳහන්, කැරපොත්තාගේ සියලුම කකුල් කැඩූ විට උගේ කන් ඇසෙන්නේ නැත යන්නට වෙනස් වෙන්නේ කෙසේදැයි කියනු මැනැවි. (මා විසින් මෙම පෝස්ටුවේ ඉංග්‍රිසි පරිවර්තනයක් සිදු කරනු නොලැබේ. එවැන්නක් ඔබ අතට පත් වුවහොත් ඊට මාගේ සම්බන්ධයක් නොමැති බැව් කරුණාවෙන් සලකන්න.) ඒ.පී.ඒ. ගුණසේකර2021.06.13", "URL": "https://lankatruth.com/si/?p=118281", "Category": "පුවත්", "Parent URL": null}