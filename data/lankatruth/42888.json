{"Source": "Lankatruth", "Timestamp": "October 21, 2017", "Headline": "අනිකා විජේසුරියට සහ ඥාතීන්ට පොලිස් ආරක්ෂාව", "News Content": "පර්පචුවල් ට්‍රෙෂරීස් සමාගමේ අධ්‍යක්ෂ අර්ජුන් ඇලෝසියස් විසින් මිලදී ගෙන හිටපු මුදල් අමාත්‍ය රවී කරුණානායක මහතාට ලබාදී ඇති ‘මොනෑක්’ නිවාස සංකීර්ණයේ හිමිකාරිය වූ අනිකා විජේසුරිය මහත්මියට හා ඇගේ ඥාතීන්ට විශේෂ පොලිස් ආරක්ෂාවක් ලබා දී තිබේ. හිටපු මුදල් අමාත්‍ය රවී කරුණානායක මහතාගේ සමීප ඥාතියෙකුගෙන් ඇයට සහ ඇලේ ඥාතියෙකුට ඒල වී ඇති ජීවිත තර්ජන හේතුවෙන් මෙසේ පොලිස් ආරක්ෂාව ලබාදී ඇතැයි වාර්තා වේ. මෙලෙස උවුන්ට ජීවිත තර්ජන එල්ලවී ඇති බවත් ඒ හේතුවෙන් අනිකා විජේසුරිය මහත්මිය රටහැර ගොස් ඇති බවත් පසුගියදා සාක්ෂි විමසීම අවස්න් වූ බැඳුම්කර කොමිසමේදී අනාවරණය විය. ඒ අනුව බැඳුම්කර කොමිසම කළ නියෝග මත පොලිස්පතිවරයා විශේෂ පොලිස් ආරාක්ෂාවක් ලබාදී ඇත. අනිකා විජේසුරිය මහත්මියගේ වැඩිමහල් සහෝදරයා වන විජිත විජේසුරිය මහතාට අමාත්‍ය රවී කරුණානායක මහතාගේ බෑණා කෙනෙකු වන ශනිල් නෙත්තිකුමාර නමැත්තා දුරකතන ඇමතුමක් මඟින් මරණීය තර්ජන එල්ල කොට ඇති බවත් මෙම තර්ජන හේතුවෙන් අනිකා විජේසුරිය මහත්මිය රටහැර ගොස් ඇති බවත් නීතිපති දෙපාර්තමේන්තුවේ නියෝජ්‍ය සොලිසිටර් ජනරාල් යසන්ත කෝදාගොඩ මහතා බැඳුම්කර කොමිසමමේදී අනාවරණය කර තිබිණි. මෙම මරණීය තර්ජන සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කොට ඇති බවද වාර්තා වේ.", "URL": "https://lankatruth.com/si/?p=42888", "Category": "පුවත්", "Parent URL": null}