{"Source": "Lankatruth", "Timestamp": "December 16, 2021", "Headline": "ඡන්ද රිවස්කිරීමත් අරඹයි…", "News Content": "ලබන පෙබරවාරි මාසයේදී නිල කාලය අවසන් වන පළාත් පාලන ආයතන සඳහා මැතිවරණය නියමිත කාලයට නොපවත්වා වසරකින් කල් දැමීමට ආණ්ඩුව තීරණය කර ඇති බව රාජ්‍ය සේවා, පළාත් සභා හා පළාත් පාලන ඇමති ජනක බණ්ඩාර තෙන්නකෝන් විසින් කැබිනට් මණ්ඩලයට ඉදිරිපත් කර ඇති  කැබිනට් පත්‍රිකාව කින් අනාවරණය වේ. ඒ සම්බන්ධයෙන් අග්‍රාමාත්‍ය මහින්ද රාජපක්ෂ, මුදල් ඇමැති බැසිල් රාජපක්ෂ සහ රාජ්‍ය සේවා, පළාත් සභා හා පළාත් පාලන ඇමති ජනක බණ්ඩාර තෙන්නකෝන් යන පිරිස හමුවි සාකච්ඡා කිරීමෙන් අනතුරුව, එය කැබිනට් මණ්ඩලයේ දී සාකච්ඡාවට ගැනෙනු ඇතැයි දැනගන්නට තිබේ. එම පළාත් පාලන මැතිවරණයේදී පළාත් පාලන ආයතන අති බහුතරයක බලය හිමිවූයේ ශ්‍රී ලංකා පොදුජන පෙරමුණටය. මේ වනවිට සියලුම පළාත් සභාවල ධුර කාලය අවසන් වී ආණ්ඩුකාරවරයා යටතේ පවතී. මේ වනවිටත් එම මැතිවරණය වසර කිහිපයකින් ප්‍රමාද වී ඇති අතර පළාත් පාලන ආයතන සඳහා මැතිවරණයද මෙසේ කල් දැමීමට ආණ්ඩුව ක්‍රියාකරමින් සිටී. ඉකුත් දා පැවති උත්සවයක දී අදහස් දැක්වූ පළාත් සභා හා පළාත් පාලන රාජ්‍ය අමාත්‍ය රොෂාන් රණසිංහ සඳහන් කළේ පළාත් පාලන මැතිවරණය වසරකින් කල් දමන බවය. එමෙනම මුදල් ඇමති බැසිල් රාජපක්ෂද, කෘෂිකර්ම ඇමති මහින්දානන්ද අලුත්ගමගේද අවස්ථා කිහිපයකදීම අදහස් දැක්වීම්වලදී ප්‍රකාශ කර තිබුනේ පළාත් පාලන මැතිවරණය කල් යන බවය.", "URL": "https://lankatruth.com/si/?p=127042", "Category": "පුවත්", "Parent URL": null}