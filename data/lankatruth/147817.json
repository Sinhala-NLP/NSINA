{"Source": "Lankatruth", "Timestamp": "June 14, 2023", "Headline": "ඔබ අප එකතු වුණොත් මේ රට හදන්න පුළුවන් – ආචාර්ය හරිනි අමරසූරිය", "News Content": "“මේක වෙනස් කළ යුතුයි. මේක වෙනස් කරන්න හැකි වන්නේ ඔබ අප සියලු දෙනාම එකතු වෙලා, සාමූහිකව අභියෝගවලට මුහුණ දීලා මේ දූෂිත දේශපාලන ක්‍රමයත් වෙනස් කළ යුතුයි. අපට විශ්වාසය තිබෙන්නේ ඔබ මතයි. මේ පාලකයන් හිතා ඉන්නේ මේ රටේ පුරවැසියෝ කියන්නේ බොරුවෙන් රවටන්න හැකි පිරිසක් ලෙසටයි. අපි දකින විදිහට මේ රටේ පුරවැසියෝ කියන්නේ මේ රට හදනන් පුළුවන්, නායකත්වය දිය හැකි පිරිසක් බවයි. මේ ඉන්නේ ඒ නායකත්වය. ඔබ අප සියලු දෙනා එකතු වුණොත් මේ රට හදන්න පුළුවන්. ලංකාව කියන්නේ මෙහෙම විනාශ වෙන්න ඕන රටක් නොවෙයි. මේ රට හදන ගමනට ඔබ, අප සියලු දෙනාම එකතු විය යුතුයි.” ජාතික ජන බලවේගයේ ජාතික විධායක සභික, පාර්ලිමේන්තු මන්ත්‍රීනි ආචාර්ය හරිනි අමරසූරිය සඳහන් කරයි. ඇය මේ බව සඳහන් කර සිටියේ පසුගිය 11 වනදා නාවලපිටියේදී පැවති ජාතික ජන බලවේගයේ නාවලපිටිය ආසන සමුළුව අමතමිණි. එහිදී වැඩිදුරටත් ආචාර්ය හරිනි අමරසූරිය දැක්වූ අදහස්, “ඔබ, අපි මෙතනට රැස්වෙලා ඉන්නේ මේ රටේ දේශපාලන සංස්කෘතියේ වෙනසක් ඇති කරන්න. පසුගිය දශක ගණනාවක් තුළම මේ රටේ ඇති වෙලා තිබෙන දූෂිත, මැර දේශපාලන සංස්කෘතිය වෙනස් කරන්න ඕන කියල මේ රටේ ජනතාව තීරණය කර තිබෙනවා. ඒ තීරණය අරගෙන ඉවරයි. ඒ තීරණය ප්‍රකාශයට පත්කරන්න අවස්ථාවක් අපට අවශ්‍ය වෙලා තිබෙනවා. ඒ අවස්ථාව මේ පාලකයෝ අපට නොදී ඉන්න උත්සාහ ගනිමින් ඉන්නවා. ඔවුන්ට වැදගත් වෙලා තිබෙන්නේ මේ රටේ ජනතාවගේ ප්‍රශ්න විසඳන එක නොවෙයි. ඔවුන්ගේ බලය පාවිච්චි කරමින් ඉතාමත්ම පටු, තමන්ගේ න්‍යාය පත්‍රයක් වෙනුවෙන්, තමන්ගේ බල වුවමනාවන් වෙනුවෙන්, ජනතාවගේ ප්‍රජාතන්ත්‍රවාදී අයිතීන් උල්ලංඝනය කරමින්, ව්‍යවස්ථාව උල්ලංඝනය කරමින්, ජනතාව මත දිගින් දිගටම බර පටවමින්, තමන්ගේ බලය වෙනුවෙන් පාවිච්චි කිරීමටයි. බලලෝභී, කෑදර පාලකයෝ ටිකක් අද ඉන්නේ. ඔවුන්ගේ මේ දූෂිත, බලලෝභී, දේශපාලන සංස්කෘතිය වෙනස් කිරීමට තමයි ඔබ, අපි එකතුවෙලා ඉන්නේ. නාවලපිටිය, මේ සමුළුවෙන් මහනුවර දිස්ත්‍රික්කයට පමණක් නොවෙයි මුළු රටටම පෙන්නලා තිබෙනවා, මේ පවතින දේශපාලන සංස්කෘතිය වෙනස් කරන්න කැමැත්තෙන්, ජනතාව ජාතික ජන බලවේගය සමග එකතුවෙලා ඉන්න බව. මේ තත්වයට බයවෙලා පාලකයෝ මැතිවරණවලින් පලා යාමට පටන්ගෙන තිබෙනවා. මේ ළඟදි අපි දුටුවා, ජන බලයක් නොමැති, අටවගත් ජනාධිපති රනිල් වික්‍රමසිංහ නුවරඑළියේ සම්මන්ත්‍රණයකදී ප්‍රකාශයට පත් කරමින් කියනවා, “මේ රටේ ජනතාවට දැන් දේශපාලනය, මැතිවරණ එපාවෙලා තියෙනවා. කිසිම පක්ෂයකට 50%ක් වත් ගන්න බැරිවෙයි” කියලා. ඒ ඔහුගේ අත්දැකීම විය හැකියි. ඔහු මුහුණ දුන් සෑම මැතිවරණයකීම පරාජය වූ කෙනෙක්. ඒ එයාගේ අත්දැකීම. ඒවා අපිට අදාළ නැහැ. මේ පොළොවේ යථාර්ථය ඊට වඩා වෙනස්. මෙතනින් පෙන්නුම් කරන්නේ දිවයින පුරාම, අපි යන සෑම සම්මන්ත්‍රණයකදීම, සෑම ගෘහස්ථ සාකච්ඡාවකදීම ජනතාව කෑ ගහලා කියන්නේ, අපට මේ රට වෙනස් කරන්න මේ මැර, දූෂිත දේශපාලනය වෙනස් කරන්න අවස්ථාවක් උදාකර දෙන්න කියලා. ඔවුන්ට මැතිවරණයක් අවශ්‍යයි. හැබැයි ඒ මැතිවරණය අනිවාර්යයෙන්ම මේ දූෂිත පාලකයෝ පරාජයට පත්වෙන නිසා තමයි මේ විදිහට ව්‍යවස්ථාවත් උල්ලංඝනය කරමින්, අධිකරණයටත් අපහාස කරමින් ජනතාවගේ ප්‍රජාතන්ත්‍රවාදී අයිතීන් උල්ලංඝනය කරමින් මේ විදිහට හැසිරෙන්නේ. නමුත් අපි දන්නවා ඒ සියලුම චණ්ඩිකම්වලට, මැරකම්වලට වඩා, ඒ සියලුම දූෂිත ක්‍රමවේදවලට වඩා වැඩි බලයක් ජනතාව තුළ තිබෙනවා. ජනතාව කියන්නේ මේ රටේ පුරවැසියෝ. මේ පුරවැසියෝ මේ සියලුම බාධක, අභියෝගවලට මුහුණ දෙමින්, මේ දූෂිත පාලන ක්‍රමය වෙනස් කිරීමට සූදානමින් ඉන්න බව අපි දන්නවා. මේ මැතිවරණය අපි ලබාගන්නවා. මේ මැතිවරණවලට සිදුකරන බාධා සියල්ලම පරාජය කරමින් මැතිවරණ අයිතිය ලබා ගන්නවා වගේම ඒ මැතිවරණයෙන් අපි ජයග්‍රහණය කර, මේ රට අපි හදනවා. මේ පාලකයෝ අවුරුදු 75ක් තිස්සේ බලයේ ඉඳිමින් අපට ඉතිරි කර තිබෙන්නේ මොනවාද? ඊයේ ප්‍රකාශනය වුණු සමීක්ෂණයකින් හෙළිකර තිබෙනවා, මේ රටේ ජනතාවගෙන් 93%ක් තමන්ගේ මූලික අවශ්‍යතා වන ආහාර, සෞඛ්‍ය, අධ්‍යාපනය වෙනුවෙන් තමන්ගේ දේවල් උගස් තියන්න සිදුවෙලා; වෙනත් කෙනෙකුගෙන් ණයට ගන්න සිදුවෙලා; තමන්ගේ ඉතිරි කිරීම් වියදම් කරන්න සිදුවෙලා තිබෙනවා කියලා. 93%ක් එසේ මුහුණ දෙනවිට ඉතිරි වී ඇත්තේ මේ දුෂ්ට පාලකයෝ පමණයි. ඔවුන්ගේ ජීවිතවලට පමණයි වෙනසක් වෙලා නැත්තේ. අවුරුදු 75ක පාලනයෙන් රටේ අතිශය බහුතරයක් දුප්පත් කර තිබෙනවා. ඒ සමීක්ෂණයෙන් හෙළිකර තිබෙනවා 66%ක ප්‍රමාණයක් තමන්ගේ ආහාර, අධ්‍යාපනය, සෞඛ්‍ය වෙනුවෙන් කරන වියදම කප්පාදු කරන්න සිදුවෙලා තිබෙන බව. මේ පාලකයෝ මේ රට නිදහස් අධ්‍යාපනය, නිදහස් සෞඛ්‍යය තිබෙන රටක් බවට, පම්පෝරි ගහනවා. එහෙම නිදහස් අධ්‍යාපනයක්, සෞඛ්‍යයක් තිබෙනවා නම්, ඇයි ජනතාව ණය වෙන්නේ. ජනතාවගේ ඉතිරි කිරීම් වැය කරන්නේ ඇයි? උගස් තියන්නේ ඇයි? ජනතාවගේ මූලික අවශ්‍යතාවන් සපුරන්න බැරි පාලකයන් මොකටද? අපි තවදුරටත් ඉවසා සිටිය යුතුද? මේක වෙනස් කළ යුතුයි. මේක මේ දූෂිත පාලකයන්ගෙන් මේ වෙනස කළ නොහැකි බව පැහැදිලියි. අපිට අවශ්‍යයි අලුත් නායකත්වයක්. අලුත් නායකත්වයක් කියන්නේ පුද්ගලයන් වෙනස් කරන එක පමණක් නොවෙයි. අලුත් සංස්කෘතියක් ගෙන ආ හැකි නායකත්වයක්. ජනතාවගේ ප්‍රශ්න තේරුම්ගත හැකි, ජනතාව සමග ජීවත් විය හැකි, ජනතාව ළඟට භය නැතිව යා හැකි නායකත්වයක් පත්කර ගත යුතුයි. මේ එක පාලකයෙකුටවත් ජනතාව ඉදිරියට ආ නොහැකියි. එයාලා හැංගිලා ඉන්නේ. හැංගිලා ඉන්න පාලකයන්ට පුළුවන්ද මෙ රටට අවශ්‍ය නායකත්වයක් දෙන්න. ජනතාවගේ ප්‍රශ්නවලට විසඳුම් සොයන්න. ඒ නිසා අපට ජනතාව සමග ගනුදෙනු කළ හැකි, ජනතාව සමීපයට යා හැකි, ජනතාව සමග ජීවත් විය හැකි නායකත්වයක් මේ රටට අවශ්‍යයි. ඒ නායකත්වය තිබෙන්නේ මේ වේදිකාව තුළ තමයි. මේ වේදිකාව මත ඉන්නේ ඔබ සියලුදෙනා සමග ඉතා සමීපව වැඩ කළ හැකි අය. ජනතාවගේ ප්‍රශ්න තේරුම් ගත හැකි නායකත්වයක් මේ ඔබ සමග ඉන්නේ. රනිල් වික්‍රමසිංහ ජනතාවගේ ප්‍රශ්න ගැන කතා කරන්නේ ඉහළින් සිට. බඩගින්නේ සිටින ජනතාවක් ඉන්න කොට, බෙහෙත් ගන්න බැරි ජනතාවක් සිටින විට, පාසල් යන්න නොහැකි දරුවන් ඉන්න ජනතාවක් සිටින විට, රනිල් වික්‍රමසිංහ කියනවා 2048 වෙනකම් ඉන්න කියලා. කොහොමද එහෙම කියන්නේ. හිතක් පපුවක් තිබෙන කෙනෙකුට එහෙම කතා කළ හැකිද? මේක වෙනස් කළ යුතුයි. මේක වෙනස් කරන්න හැකි වන්නේ ඔබ අප සියලු දෙනාම එකතු වෙලා, සාමූහිකව අභියෝගවලට මුහුණ දීලා මේ දූෂිත දේශපාලන ක්‍රමයත් වෙනස් කළ යුතුයි. අපට විශ්වාසය තිබෙන්නේ ඔබ මතයි. මේ පාලකයන් හිතා ඉන්නේ මේ රටේ පුරවැසියෝ කියන්නේ බොරුවෙන් රවටන්න හැකි පිරිසක් ලෙසටයි. අපි දකින විදිහට මේ රටේ පුරවැසියෝ කියන්නේ මේ රට හදනන් පුළුවන්, නායකත්වය දිය හැකි පිරිසක් බවයි. මේ ඉන්නේ ඒ නායකත්වය. ඔබ අප සියලු දෙනා එකතු වුණොත් මේ රට හදන්න පුළුවන්. ලංකාව කියන්නේ මෙහෙම විනාශ වෙන්න ඕන රටක් නොවෙයි. මේ රට හදන ගමනට ඔබ, අප සියලු දෙනාම එකතු විය යුතුයි.”", "URL": "https://lankatruth.com/si/?p=147817", "Category": "පුවත්", "Parent URL": null}