{"Source": "Lankatruth", "Timestamp": "December 26, 2011", "Headline": "සුළි කුණාටු අවදානමක්", "News Content": "දිවයින ආශ‍්‍රිත බෙංගාල බොක්ක ප‍්‍රදේශයේ පැවති පීඩන අවපාතය මේ වන විට සුළි කුණාටුවක් දක්වා වර්ධනය වී ඇතැයි කාලගුණ විද්‍යා දෙපාර්තමේන්තුව පවසයි. මේ වන විට යාපනයේ සිට කිලෝමීටර 750 ක් පමණ නැගෙනහිරින් පවතින එම සුළි කුණාටු තත්ත්වය එහි කේන්ද්‍රයේ සිට වයඹ දිසාවට ගමන් කරනු ඇතැයි අපේක්ෂා කරන බව කාලගුණ විද්‍යා දෙපාර්තමේන්තුව වැඩිදුටත් පවසා සිටියි. මෙම තත්ත්වය හේතුවෙන් මන්නාරම, යාපනය , ත‍්‍රිකුණාමලය, මඩකලපුව ආදි මුහුදු ප‍්‍රදේශවලට වැසි, ඉතා තද සුළං සමග වැසි ඇති විය හැකි බවත්, උතුරු, නැගෙනහිර සහ උතුරු මැද පළාත්වලට තද සුළං සමග තැනින් තැන වැසි ඇතිවිය හැකි බවත් එම දෙපාර්තමේන්තුව පවසයි. මීට අමතරව, මන්නාරම, යාපනය , ත‍්‍රිකුණාමලය, මඩකලපුව ආදි ප‍්‍රදේශවල මුහුදු ඉතා රළු ස්වභාවයක් ගන්නා බැවින් ධීවර හා නාවික කටයුතු සඳහා ආරක්ෂාකාරි නොවන බව ද කාලගුණ විද්‍යා දෙපාර්තමේන්තුව මහජනතාවට දැනුම් දෙයි. සුළි කුණාටු තත්ත්වය සම්බන්ධව මාධ්‍ය හරහා නිකුත්කරන තොරතුරු සම්බන්ධව අවධානයෙන් පසුවන ලෙස ද කාලගුණ විද්‍යා දෙපාර්තමේන්තුව මහ ජනතාවගෙන් ඉල්ලා සිටියි.", "URL": "https://lankatruth.com/si/?p=621", "Category": "පුවත්", "Parent URL": null}