{"Source": "Lankatruth", "Timestamp": "October 29, 2017", "Headline": "සමාජවාදයේ අරුණලූ උදාකරගැනීමට සියලුදෙනා පෙළගැසිය යුතුයි", "News Content": "අද හැමතැනම ඇසෙන්නේ ධනවාදයේ මරලතෝනිය බවත් සියලුදෙනා පෙළගැසිය යුත්තේ සමාජවාදයේ අරුණලු උදාකරගැනීමට බවත් ජනතා විමුක්ති පෙරමුණේ නායක අනුර දිසානායක මහතා ඊයේ (29) විහාරමහාදේවී එළිමහන් රංඟපීඨයේදී පැවති ඔක්තෝබර් විප්ලවයේ සියවස් සැමරුමේ ප්‍රධාන සැමරුම් රැලියේදී පැවසී ය. එහි සමරු උත්සවය ජවිපෙ නායකයින්ගේ සහ විදෙස් නියෝජිතයින්ගේ ප්‍රධානත්වයෙන් පැවැත්විය. ඒහි ප්‍රධාන දේශනය පැවැත්වූ අනුර දිසානායක මහතා වැඩිදුරටත් දැක්වූ අදහස්… “කොමියුනිස්ට් ප‍්‍රකාශනයෙන් මාක්ස් කිව්වේ, මෙතෙක් පැවැති සියලුම සමාජවල ඉතිහාසය පන්ති අරගලයේ ඉතිහාසය කියලයි. එතෙක් පැවැති සියලු සමාජවල අරගල තිබුණා, විප්ලව තිබුණා, පන්ති ගැටුම් තිබුණා. ඒ හැම එකක්ම අවසන් වූනේ පීඩකයා වෙනුවට නව පන්නයේ පීඩකයෙක්, සූරාකෑම වෙනුවට නව පන්නයේ සූරාකෑමක් ආදේශවීමෙන්. 1871 පැරිස් කොමියුනයෙන් පසු එතෙක් පැවැති සෑම විප්ලවයන්ටම වඩා වෙනස් එකක් වූ සූරාකෑම අහෝසි කිරීම සඳහා කළ මානව ඉතිහාසයේ ශ්‍රේෂ්ඨතම විප්ලවය 1917දී සිදුවුණා. අද අපි සමරන්නේ එම ශ්‍රේෂ්ඨ විප්ලවයේ සියවස් සැමරුමයි. රුසියාවේ සමාජවාදී විප්ලවය අපි සදා අනුස්මරණය කළ යුතු වෙනවා. ලෝකය පුරා අධිරාජ්‍ය විරෝධී, ප‍්‍රගතිශීලී වාමාංශික ව්‍යාපාර සමඟ එක්ව ජනතා විමුක්ති පෙරමුණේ අපි ශ්‍රේෂ්ඨ ඔක්තෝබර් විප්ලවයේ සියවස අනුස්මරණය කරනවා. රනිල් වික‍්‍රමසිංහ, මෛත්‍රීපාල සිරිසේන විප්ලවය සමරන්න සූදානම් වෙලා. ඒ අය හිතාගෙන ඉන්නේ මේකත් බණ්ඩාරනායකගෙ, ඩඩ්ලිගෙ උපත වගේ හුදකලා සිදුවීමක් කියලා. සැබැවින්ම රනිල් වික‍්‍රමසිංහලා අනුස්මරණය කළ යුත්තේ සාර්ගේ පාලනයි. අපි රනිල්-මෛත්‍රී හවුලෙන් ඉල්ලා සිටින්නේ, ශ්‍රේෂ්ඨ රුසියානු සමාජවාදී විප්ලවයට නිගරු නොකරන ලෙසයි. පසු කාලයේ කොමියුනිස්ට් පක්‍ෂය බවට පත්වූ රුසියාවේ සමාජ ප‍්‍රජාතන්ත‍්‍රවාදී කම්කරු පක්‍ෂය බලය ලබා ගැනීමේ අරගලය, ප‍්‍රතිවිප්ලවයට එරෙහිව දියත් කරන ලද කාර්යභාරය, සමාජවාදය ගොඩනැඟීම සඳහා ගනු ලැබූ ක්‍රියාමාර්ග, ලෝකයේ අධිරාජ්‍ය විරෝධී අරගලවලට සමාජවාදී සෝවියට් දේශය ලබා දෙන ලද දායකත්වය, සෝවියට් ජනතාවගේ ජයග‍්‍රහණ, ෆැසිස්ට්වාදය තීරණාත්මකව පරාජය කිරීම සහ 1990 දශකය ආරම්භයත් සමඟ එහි බිඳවැටීම සහ බිඳවැටීමෙන් පසු ලෝකය යන කරුණු පළල් ලෙස සාකච්ඡා කළ යුතුව තිබෙනවා. ඔක්තෝබර් විප්ලවයේ සියවස සමරන මේ මොහොතේ ඒ සඳහා අපි මුලපුරා තිබෙනවා. ශ්‍රේෂ්ඨ ඔක්තෝබර් විප්ලවය 1917 සිදු වුණු හුදු අහඹු සිදුවීමක් හෝ ඕපපාතිකව සිදු වූවක් නොවේ. එය ලෙනින් සහෝදරයා විසින් නායකත්වය දෙනු ලැබූ රුසියානු සමාජ ප‍්‍රජාතන්ත‍්‍රවාදී කම්කරු පක්‍ෂය දීර්ඝ කාලයක් තිස්සේ කරන ලද අරගලයක ප‍්‍රතිඵලයක්. 1903 රුසියානු සමාජ ප‍්‍රජාතන්ත‍්‍රවාදී කම්කරු පක්‍ෂය ආරම්භයේ සිට ජයග‍්‍රහණය තෙක් එක පැත්තකින් පැනනඟින දක්‍ෂිණාංශික අවස්ථාවාදයත්, අනෙක් පැත්තෙන් පැනනඟින අන්ත වාමාංශික අවස්ථාවාදයත් විප්ලවීය ගමන් මඟ අඩපණ කරන ප‍්‍රයත්න දැරුණා. ලෙනින් සහෝදරයාට හැකියාව ලැබුණා, කුමන ආකාරයේ අවස්ථාවාදයන් හෝ පරාජය කර නිවැරැදි උපාය උපක‍්‍රම අනුව සමාජවාදී විප්ලවය දක්වා රුසියානු කොමියුනිස්ට් පක්‍ෂය මෙහෙය වන්න. ජවිපෙත් එවැනි නීරස අත්දැකීම්වලට මුහුණදී තිබෙනවා. අපේ ව්‍යාපාරය තුළත් විටින් විට දක්‍ෂිණාංශික අවස්ථාවාදය පැනනැඟී තිබෙනවා. එය අපි පරාජය කළා. අද එම කණ්ඩායම් රාජපක්‍ෂගේ තුරුළේ සිහින් කෙඳිරිලි නඟමින් සිටිනවා. 1914 පළමුවැනි ලෝක යුද්ධය ආරම්භයත් සමඟ රුසියාව යුද්ධයේ පැටලිල්ලකට මුහුණ දුන්නා. සාගත ඇති වුණා; සොල්දාදුවන්ගේ මළකඳන් ගොඩගැසුණා; ගොවීන් අති විශාල පීඩාවකට පත්වුණා. මෙවැනි ජනතාවක් තමන්ගේ විප්ලවීය උපායමාර්ගවලට සම්බන්ධ කර ගන්නේ කොහොමද කියලා ලෙනින් කල්පනා කළා. ගොවි ජනතාවට ඉඩම්, සොල්දාදුවන්ට සාමය, ජනතාවට පාන් කියන සටන්පාඨය ඉදිරිපත් කළා. රටේ ඉඩම්වලින් තුනෙන් දෙකක්ම සාර් පවුලටයි, පල්ලියටයි, රදල ඉඩම් හිමියන්ටයි අයිති වෙලා තිබුණා. හුදකලා වී කොටු වී සිටින වාමාංශික ව්‍යාපාරයක් වෙනුවට පොදු ජනතාවගේ අවශ්‍යතාවන් එක්්ක එකට ගැටගැසුණු පොදු ජන ව්‍යාපාරයක් ගොඩනැඟීමෙන් රුසියානු විප්ලවය සාර්ථක කරගනු ලැබුවා. අපේ ව්‍යාපාරය ඇතුළෙත් කුඩා කණ්ඩායමක් බහු ජනතාව දිනා ගන්නවා වෙනුවට කුඩා කෝවක දේශපාලනය කරන තත්ත්වයකට පක්‍ෂය ගෙන යාමේ උත්සාහයක් තිබුණා. ශ්‍රේෂ්ඨ ඔක්තෝබරයේ සියවස සමරන මේ මොහොතේදී සියලූම ආකාරයේ අවස්ථාවාදයන් පරාජයට පත්කරන්න හැකිවීම අපිට ආඩම්බරයක්. එදා ඔක්තෝබර් විප්ලවයට නිවැරැදි න්‍යායික මඟපෙන්වීමක්, විනයක් සහිත පක්‍ෂයක් තිබුණා. අද අපේ රටෙත් නිවැරැුදි මඟපෙන්වීමක්, විනයක් සහිත ව්‍යාපාරයක් අපි ගොඩනඟා තිබෙනවා. මෙතැනට එක්රැස් වී සිටින ඔබ අප වෙත පැවරී තිබෙන කාර්යභාරය තමයි, අපේ අවසන් අරමුණ ජයග‍්‍රහණය කර ගැනීමට කැපවීම. ලාංකීය විප්ලවය ජයග‍්‍රහණය කරගැනීම වෙනුවෙන් ඔබ අප සියලු දෙනාම ශ්‍රේෂ්ඨ ඔක්තෝබර් විප්ලවයෙන් අත්දැකීම් ලබන්නන් බවට පත්විය යුතුයි. කොමියුනිස්ට් පක්‍ෂයකට පැවරෙන අතිශය බරපතළ අභියෝගය තමයි, සංකල්පයක් ලෙස තිබුණු සමාජවාදය යථාර්ථයක් බවට පත්කරන්නේ කොහොමද කියන එක. අද අපට ලෝකයේ සමාජවාදී විප්ලවයන් පිළිබඳව ජාත්‍යන්තර අත්දැකීම් බොහොමයක් තිබෙනවා. නමුත් 1917 බොල්ෂෙවික් පක්‍ෂය මුහුණ දුන් ප‍්‍රධානතම අභියෝගය වූයේ සංකල්පීය ලෝකයේ තිබූ සමාජවාදය ප‍්‍රායෝගික එකක් බවට පත් කිරීම. 1921 පමණ වනවිට ප‍්‍රතිවිප්ලවය පරාජය කරමින් එතැන් සිට රුසියානු සමාජවාදී විප්ලවයේ ජයග‍්‍රහණ එහි ජනතාවටත්, ලෝකයේ පොදු ජනතාවටත් ගෙන යාම සඳහා වූ සැලැස්මක් ක්‍රියාත්මක කරනු ලැබුවා. අධ්‍යාපන ක්ෂේත‍්‍රයේ, කර්මාන්ත ක්ෂේත‍්‍රයේ, විද්‍යාවේ, කෘෂිකර්මාන්තයේ මහා පරිවර්තනයන් තුළින් ජයග‍්‍රහණ අත්පත් කරගත්තා. ඒ එකක්වත් හුදකලා සැලැසුම් නොවෙයි. අපේ රටේ කෘෂිකර්මාන්තයට අදාළ පර්යේෂණ ගොවිබිමත් එක්ක සම්බන්ධ නැහැ. පසු අස්වනු නාස්තිය පිළිබඳව, නරක් නොවී කල් තබා ගන්නා ආකාරය පිළිබඳව කෘෂිකාර්මික පර්යේෂණ ඕනෑ තරම් කර තිබෙනවා. නමුත් දඹුල්ලේ එළවළු බැකෝ යන්ත‍්‍ර දාලා වළ දමනවා. අධ්‍යාපනයත්, ආර්ථිකයත්, සමාජ ජීවිත ගොඩනැංවීමත්, විද්‍යාවත් වෙන් කළ නොහැකි අනුලංඝනීය ලෙස බැඳී තිබෙන සාධකයක්. නමුත් අපේ රටේ වාරිමාර්ග අමාත්‍යාංශය කරන දේ කෘෂිකර්ම අමාත්‍යාංශය දන්නේ නැහැ. කෘෂිකර්ම අමාත්‍යාංශය කරන දේ වෙළෙඳ අමාත්‍යාංශය දන්නේ නැහැ. රුසියානු සමාජවාදී විප්ලවයෙන් ජනතාවට ජයග‍්‍රහණ අත්පත් කරගත්තේ, සැලැසුම්සහගත සමාජ-ආර්ථික ප‍්‍රතිපත්ති නිසයි. ඒ වගේම රුසියානු ආර්ථිකයේ ජයග‍්‍රහණ සියල්ල මුළු ලෝකයටම බෙදුවා. විප්ලවයට පෙර රුසියාවේ සාක්‍ෂරතාවය 24%යි. කිර්ගීසියාවේ 2%යි. සාර්ගේ සූරාකෑමට සහ පීඩාවට පත්වුණු එවැනි රාජ්‍යයක් විප්ලවයෙන් අවුරුදු විස්සකට පසු සාක්‍ෂරතාවය 75%යි. 1970 වෙනකොට සාක්‍ෂරතාවය 99%යි. සමාජය අවබෝධ කරගැනීමේ හැකියාව ඇති අධ්‍යාපනයකින් තොරව රාජ්‍යයන් ගොඩනඟන්න බැහැ. අපේ පාලකයන්ට අධ්‍යාපනය කියන්නේ වෙළෙඳ භාණ්ඩයක් විතරයි. සයිටම් මුදලාලිට අධ්‍යාපනය විකුණලා ලාභ ලබන්න ඉඩදී තිබෙනවා. සමාජවාදය යටතේ සිදුකරන්නේ මානව සංහතියට ජයග‍්‍රහණ ලබාගන්න අවශ්‍ය නව ඥානය නව දැනුම අධ්‍යාපනය තුළින් ලබා දීමයි. විශේෂ පාසල්, ළදරු අධ්‍යාපනය, වැඩිහිටි අධ්‍යාපනය විශේෂ ප‍්‍රාගුණ්‍යයක් සහිතව වර්ධනය කළා. ගණිතය, විද්‍යාව, තාක්‍ෂණවේදය පුළුල් වශයෙන් ඉගැන්වීමට කොමියුනිස්ට් පක්‍ෂ සම්මේලනයකදී තීන්දුවක් ගත්තා. 1960-1980 කාලයේ ගණිතය පිළිබඳ නව සොයාගැනීම්වලින් 80%ක් සමාජවාදී සෝවියට් දේශය සතු වුණා. ‘මීර්’ චන්ද්‍රිකා මධ්‍යස්ථානය පිහිටුවලා, අභ්‍යවකාශයේ සුවිශේෂී ජයග‍්‍රහණ අත්පත් කරගත්තා. නූගත්කමින් හා දරිද්‍රතාවයෙන් පිරුණු සමාජයක් අභ්‍යාවකාශයේ ජයග‍්‍රහණ දක්වා ගෙනගියා. ශ්‍රේෂ්ඨ ඔක්තෝබර් විප්ලවයේ හතළිස් වැනි සංවත්සරයේදී පළමු චන්ද්‍රිකාව කක්‍ෂගත කරන්න සමත් වෙනවා. 1959දී පළමු ජීවියා ලෙස ලයිකා බැල්ල අභ්‍යාවකාශ ගතකරනවා. 1961දී යූරි ගගාරින් අභ්‍යවකාශයට ගිය පළමු මිනිසා වශයෙන්ද 1963දී වැලන්ටිනා තෙරෙස්කෝවා අභ්‍යවකාශගත වු පළමු කාන්තාව වශයෙන්ද ඉතිහාස ගතවෙනවා. 1970 වනවිට අභ්‍යවකාශ ගවේෂණයෙන් ඇමෙරිකාවට වඩා අවුරුදු පහළොවක් ඉදිරියෙන් සිටින්නට සෝවියම් දේශය සමත් වෙනවා. 1958 සිට 1990 වනවිට පැවැති ඔලිම්පික් උළෙල දහයකදී සෝවියට් දේශය සම්බන්ධ වුණු අවස්ථා නවයෙන් අවස්ථා හයකදීම වැඩිම ඔලිම්පික් පදක්කම් ප‍්‍රමාණය දිනාගත් රාජ්‍යය වූයේ සමාජවාදී සෝවියට් දේශයයි. 1917 සිට 1957 දක්වා අවුරුදු හතළිහකදී කර්මාන්ත වර්ධනය සලකා බැලුවාම ඇමෙරිකාව 3.5%ක්, එංගලන්තය 1.9%ක් ප‍්‍රංශය 3.2%ක් අත්කර ගනිද්දී සමාජවාදී සෝවියට් දේශය සෑම වර්ෂයකම අඛණ්ඩව 10% ඉක්මවන වර්ධනයක් අත්පත් කරගත්තා. කෘෂිකර්මාන්ත ක්ෂේත‍්‍රය, කාර්මික ක්ෂේත‍්‍රය, කලාව, සාහිත්‍යය මහා වර්ධනයන් සමඟ මානව ශිෂ්ටාචාරය ශ්‍රේෂ්ඨ ජයග‍්‍රහණ අත්පත් කර ගන්න සෝවියට් දේශය සමත් වුණා. එවැනි ජයග‍්‍රහණ අත්පත් කර ගත හැකි වන්නේ, සමාජවාදයට පමණක්මයි. සෝවියට් දේශය ඒ ජයග‍්‍රහණ ජනතාවට අත්කර දුන්නේ, ඉතාලියේ මුසෝලිනීලා, ජර්මනියේ හිට්ලර්ලා ආරම්භ කරන ලද ෆැසිස්ට්වාදය ලෝකය ගිල ගනිමින් තිබියදීයි. සංඛ්‍යා ලේඛනවලට අනුව දෙවැනි ලෝක යුද්ධයෙන් ලෝකය පුරාම කෝටි පහක් මිය ගිහින් තිබෙනවා. ඉන් කෝටි දෙකක්ම සමාජවාදී සෝවියට් දේශයේ සොල්දාදුවන් සහ ජනතාවයි. ෆැසිස්ට්වාදය පරාජයට පත්කිරීමේ සුවිශේෂීම කාර්යභාරය ඉටු කළේ සෝවියට් දේශයයි. මහා සමස්ත ජනතාවක් මේ අරගලයට සෘජුවම මුහුණ දුන්නා. අපි සාධාරණ උපකල්පනයක් කළොත්, සමාජවාදී සෝවියට් දේශය නොතිබෙන්න අද ලෝකයට කුමක් සිදු වේවිද? එය සමාජ විද්‍යාඥයන් විසින් අධ්‍යයනය කළ යුතු විෂයක් හැටියට අපි හිතනවා. 1929දී දැවැන්ත ආර්ථික අවපාතයක් ලෝකය පුරා පැතිරුණා. ඒ ආර්ථික අවපාතය හමුවේ ශක්තිමත් ආර්ථික වර්ධන වේගයක් පවත්වාගෙන යන්න සමාජවාදී සෝවියට් දෙශය සමත් වුණා. ඒ නිසා ශ්‍රේෂ්ඨ ඔක්තෝබර් විප්ලවයෙන් මානව ශිෂ්ටාචාරයට අත්කර දෙන ලද ජයග‍්‍රහණ කියා නිම කළ නොහැකියි. කියුබාව, ලා ඕසය, නිකරගුවාව, යුගෝස්ලාවියාව වැනි රටවල පැනනැගුණු අධිරාජ්‍ය විරෝධී සෑම අරගලයක් පිටුපසම සහෝදරාත්මක බැම්මක් සහිතව හිඳිමින් සමාජවාදී සෝවියට් දේශය කැපවීමෙන් ජයග‍්‍රහණය සඳහා කටයුතු කළා. සමාජවාදී විප්ලවයන්ගේ ජයග‍්‍රහණයෙන් පසු ඒ ඒ රාජ්‍යයන් මුහුණ දීපු අසීරුතාවයන්ගෙන් මුදා ගැනීම සඳහා ආධාර, දැනුම, තාක්‍ෂණය නව සමාජවාදී රාජ්‍යයන්ට නොමිලේ ලබා දුන්නා. සමාජවාදී රාජ්‍යයන්ට පමණක් නොව පරිධියේ පිහිටි අධිරාජ්‍යවාදී ගිලටීනයට හසුව තිබූ රාජ්‍යයන්ටද උදවු උපකාර කළා. සමාජවාදී සෝවියට් දේශය සහ ශ්‍රී ලංකාව අතර 1958 පෙබරවාරි මස 25 වැනිදා ආර්ථික සහයෝගිතා ගිවිසුමක් අත්සන් කළා. ඉන් පසුව සමීප සබඳතා ඇති වුණා. 1961 අප්‍රේල් 12දා යූරි ගගාරින් අභ්‍යවකාශ ගමනින් පසු 1961 දෙසැම්බර් 07දා ඔහු ලංකාවට ආවා. අභ්‍යවකාශය තරණය කළ පළමු කාන්තාව, වැලැන්ටිනා තෙරෙස්කෝවා 1963 නොවැම්බර් 23දා ලංකාවට ආවා. අධිරාජ්‍යවාදයෙන් බැට කන, පීඩාවට පත්වී තිබෙන රාජ්‍යයන් වෙත ඉතාමත් සහෝදරත්වයෙන් සමාජවාදී දෑත් දිගු කරනු ලැබුවා. 1960 පෙබරවාරි මාසයෙ ලුමුම්බා විශ්වවිද්‍යාලය ආරම්භ කරනු ලැබුවා. ආරම්භයේදීම රටවල් අසූහතරකට ශිෂ්‍යත්ව දෙදහසක්ද පසුව හාරදහසක්ද ලබාදුන්නා. මේ අතුරින් බොහෝ ශිෂ්‍යත්ව අප වගේ රාජ්‍යයන්ට දුන් ඒවා. 1962දී අපට ඔරුවල වානේ සංස්ථාව ලබා දුන්නා. කැලණියේ ටයර් කම්හල, මෝදර පිටි කම්හල ලබා දුන්නා. මේවාට අද මොකද වෙලා තිබෙන්නේ? නැඟෙනහිර ජර්මනියෙන් තුල්හිරිය පෙහෙකම්හල, මත්තේගොඩ පෙහෙකම්හල ලැබුණා. යුගෝස්ලාවියාවෙන් වේයන්ගොඩ පෙහෙකම්හල ලැබුණා. රෙදි නිෂ්පාදනයට අවශ්‍ය කපු වගා ව්‍යාපෘතියක් හම්බන්තොට පටන් ගත්තා. සමාජවාදී රාජ්‍ය පද්ධතියම පරිධියේ රටවලට උදවු කළා. මහින්ද රාජපක්‍ෂලා ඇමෙරිකාවේ ‘ඩෝල්’ සමාගමට කෙහෙල් වගා කරන්න සෝමාවතියෙන් අක්කර 5000ක් ලබා දුන්නා යුරෝපයේ ජනතාවට කෙසෙල් නිෂ්පාදනය කරන්න. නමුත් රුසියාව හම්බන්තොට කපු වගාකරන්න පටන් ගත්තේ තුල්හිරිය, මත්තේගොඩ, වේයන්ගොඩ පෙහෙකම්හල්වල රෙදි නිෂ්පාදනයටයි. එළවළු පලතුරු කල් තබා ගන්න ශීතාගාරයක් මහනුවරට ලබාදී තිබුණා. අද ඒක තිබ්බ තැනවත් හොයන්න බැහැ. ඒ විතරක් නොවෙයි, කොළඹ ග‍්‍රහලෝකාගාරයත් සමාජවාදී සෝවියට් දේශය ලබා දුන් තෑග්ගක්. මේ වාගේ විශාල සහයෝගයන් අපේ රාජ්‍යයන් වෙත ලබාදී තිබෙනවා. ලෝකය පුරා පීඩාවට පත් වූ, අවසංවර්ධිත, රජ්‍යයන් වෙත මෙවැනි විශාල දායකත්වයන් ලබාදී තිබෙනවා. සමාජවාදී සෝවියට් දේශයේ ජනතාව විසින් හෙළන ලද මහා ශ‍්‍රමයේ ප‍්‍රතිඵල තමයි, ලෝකයට මේ වාගේ බෙදා දුන්නේ. අධිරාජ්‍යවාදය කරන්නේ ලෝකය පුරා ජනතාවගේ ශ‍්‍රම සූරාගෙන කෑමයි. අපේ සම්පත් කොල්ලකෑමයි. මානවවාදය, සහෝදරත්වය, සමානාත්මතාවය පිළිබඳව මහඟු ආදර්ශයන්, දායකත්වයන් සමාජවාදී සෝවියට් දේශය ලබාදුන්නා. සමාජවාදය පිළිබඳව එහෙන් මෙහෙන් අහුලා ගත් කෙලතොල්ලන්ට අපි කියන්නේ සමාජවාදය ගැන නිවැරැදිව හදාරන්න කියලයි. සමාජවාදය අසාර්ථකයි කියන මහ පණ්ඩිතයෝ ටිකක් අපේ රටෙත් ඉන්නවා. ලෝකයට සුවිශේෂී ජයග‍්‍රහණ අත් කර දුන් සෝවියට් දේශය අභ්‍යන්තර ගැටුම් සහ බාහිර කුමන්ත‍්‍රණ නිසා 1990 දශකය ආරම්භයත් සමඟ කඩාගෙන වැටුණා. සමාජවාදය පිළිබඳව විශ්වාසය තබපු බොහෝ අයගේ මානසික තත්වය බිඳවැටුණා. ඇමෙරිකන් එක්සත් ජනපදය කේන්ද්‍ර කරගත් ගෝලීයකරණයක් ගැන කතා කරන්න පටන් ගත්තා. 1991න් පස්සේ ලෝකය නව ධනේශ්වර අවධියකට එළැඹුණු බව සමහර අය කියන්න පටන් ගත්තා. හැබැයි මොකක්ද අද සිදුවී තිබෙන්නේ? ධනවාදයේ රන් තොටිල්ල, ඇමෙරිකාවෙන් 2008දී ආර්ථික අර්බුදය පටන්ගත්තා. දශලක්‍ෂ ගණනකට රැකියා අහිමිවී සියදිවි නසා ගැනීමට පටන් ගත්තා. ඇමෙරිකාවේ දුක්ගැනවිල්ල ලෝකයට කියන්න සිදුවුණේ ජනාධිපති බුෂ්ටයි. එංගලන්තයේ දුක්ගැනවිල්ල කියන්න සිදුවුණේ රටේ මහබැංකු අධිපතිවරයාටයි. ග්‍රීසිය, ස්පාඤ්ඤය කඩාවැටීමෙන් කියැවෙන්නේ කුමක් ද? ස්පාඤ්ඤය බෙදා වෙන්කිරීම දක්වා ගමන් කර තිබෙන්නේ මහා ආර්ථික කඩාවැටීමයි. අපේ ඇස් පනාපිට අධිරාජ්‍යවාදී රාජ්‍යයන් කඩාවැටෙමින් තිබෙන බව ඕනෑවටත් වඩා ඔප්පු වී තිබෙනවා. ලෝක සෞඛ්‍ය සංවිධානය හෙළිකළ සංඛ්‍යා දත්තවලින් ව්‍යසනකාරී තත්වය පේනවා. ලෝකයේ සියලු වැඩ කරන ජනතාව නිෂ්පාදනය කරන මහා ධනයෙන් හරි අඩක් භුක්ති විඳින්නේ ලෝක ජනගහනයෙන් 1%ක ප‍්‍රමාණයක්. ලෝක ධනයෙන් 97%ක් හිමිවෙලා තියෙන්නේ, ලෝක ජනගහනයෙන් 30%කටයි. ජනගහනයෙන් 70%කට උරුමවෙලා තිබෙන්නේ ලෝක ධනයෙන් 3%යි. ආර්ථික වශයෙන් ධනවාදය මොන තරම් කුරිරුද කියලා මෙයින් පැහැදිළි වෙනවා. ලෝකයේ මුළු ජනගහනය කෝටි 760යි. හරි අඩකගේ දෛනික ආදායම ඩොලර් දෙකහමාරට අඩුයි. ලංකාවේ 43%ක දෛනික ආදායම ඩොලර් දෙකට අඩුයි. ලෝක ජනගහනයෙන් කෝටි 130ට දවසක ආදායම ඩොලර් 1.25යි. ආර්ථික විෂමතාවය හේතුකොටගෙන ලෝකයේ ළමුන්ගෙන් කෝටි සීයක් ජීවත් වෙන්නේ දුගීභාවයෙන්. දවසකට නිරාහාරව ළමයින් විසිදෙදහක් මියයනවා. අවුරුදු 05ට අඩු දරුවන්ගෙන් කෝටි 16.5ක් මන්දපෝෂණයෙන් පෙළෙනවා. අවුරුදු 05 අඩු ළමුන්ගෙන් ලක්‍ෂ අනූවක් වර්ෂයකට මියයනවා. විද්‍යාවේ හා තාක්‍ෂණයේ මහා වර්ධනයක් තිබුණත්, මැලේරියා රෝගයෙන් ලක්‍ෂ දහයක් මියයනවා. ලෝකයේ මරණවලට ප‍්‍රධාන හේතුව ආහාර හිඟකම. වැස්සියකගෙන් දවසකට කිරි ලීටර් පනහක් ලබාගන්න, අක්කරයකට වී බුසල් තුන්සීයක් ලබාගන්න තාක්ෂණය දියුණුවී තිබෙනවා. නව නිෂ්පාදනයන්ගෙන් අස්වන්න විශාල ලෙස ඉහළදමා තිබෙනවා. මහා ආහාර විප්ලවයක් සිදුවී තිබෙනවා. නමුත් ලෝකයේ වැඩියෙන්ම මිනිස්සු මැරෙන්නේ කන්න නැතිව. මේ සියල්ලක්ගෙන් පෙන්නුම් කරන්නේ අන් කවරක්වත් නොව ලෝක පරිමාණයෙන් ධනවාදය අසාර්ථක වී ඇති බවයි. ධනවාදයට මේ ලෝකයේ ඉදිරියට ගෙන යන්න පුළුවන් බව කවුරු හරි විශ්වාස කරනවා නම්, එය අසාර්ථක බව ගෙවී ගිය කාලය තුළ ඔප්පු කර තිබෙනවා. ධනවාදය පැමිණ ගෙවී ඇති කෙටි කාලය තුළ ලෝක ඉතිහාසයේ අසාර්ථකම කාලය එය බව ඔප්පුකර තිබෙනවා. මින් කියැවෙන්නේ අන් කවරක්වත් නොව ධනවාදයට එරෙහිව සමාජවාදය ගොඩනැඟීමට ලෝකයේ ජනතාව එක්විය යුතු බවයි. ජනතා විමුක්ති පෙරමුණේ අපි ලංකාවේ එම කාර්යභාරය ඉටු කරමින් ඉන්නවා. දැන් අපට අවශ්‍ය වී තිබෙන්නේ හුදු ආණ්ඩු මාරුකිරීමක් නෙවෙයි. ශ්‍රේෂ්ඨ ඔක්තෝබර් විප්ලවයේ සියවස සමරන මේ වෙලාවේ අපි හැමදෙනාටම පැවරී තිබෙන්නේ කඩාවැටුණු, දුබල ධනවාදයට එරෙහිව සමාජවාදයේ කොඩිය ඔසොවාගෙන ඉදිරියට ගමන් කිරීම සඳහා පෙරමුණ ගැනීමයි. මේ සඳහා නායකත්වය ගැනීමේ කාර්යභාරය අප වෙත පැවරී තිබෙනවා. ලංකාවේ සමාජවාදය ගොඩනැඟීම වෙනුවෙන් රුසියානු අත්දැකීම්ද සහිතව නවමු දේශපාලන පරිවර්තනයක් වෙනුවෙන් පෙරටුගාමී කාර්යභාරය ජවිපෙ අප විසින් පවරා ගත යුතුව තිබෙනවා. දේශපාලනයේ ඉතාමත් හොඳ අදියරයකට අප ප‍්‍රවේශවෙමින් සිටිනවා. සතුරු කඳවුරු සියල්ල අර්බුදයකට ගිහින්. අද සතුරා දුබලවී තිබෙන ප‍්‍රමාණයට අවලාද උත්සන්න කෙරෙමින් තිබෙනවා. ලෙනින් සහෝදරයා කී පරිදිම සාතිශය බහුතරයකගේ විශ්වාසය දිනා ගැනීමකින් තොරව විප්ලවවාදී ව්‍යාපාරයකට ඉදිරියක් ගැන හිතන්න බැහැ. සමාජවාදී විප්ලවයට අවශ්‍ය වන්නේ සාතිශය බහුතර ජනතාවගේ විශ්වාසය දිනාගැනීමයි. අප හැමදෙනාම එකතු වුණු පුළුල්තම මධ්‍යස්ථානය ගොඩනැඟිය යුතුව තිබෙනවා. අද ලෝකය පුරාම ඇහෙන්නේ, ධනවාදයේ මරලතෝනියයි. සමාජවාදය පිළිබඳ අරුණලු දියත්වෙමින් තිබෙනවා. එය සාර්ථක කර ගැනීම වෙනුවෙන් රුසියානු විප්ලවයේ සියවස සැමරීමේ අත්දැකීම් අපි එකතු කර ගනිමු. ලංකාවේ සමාජවාදී විප්ලවය ජයග‍්‍රහණය කරගැනීම වෙනුවෙන් අපි කාටත් කාර්යභාරයක් තිබෙනවා. ඒ වෙනුවන් එකතු වෙමු කියන ආරාධනය අපි ජනතාවට කරනවා.”", "URL": "https://lankatruth.com/si/?p=43174", "Category": "පුවත්", "Parent URL": null}