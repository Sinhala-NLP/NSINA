{"Source": "Lankatruth", "Timestamp": "November 11, 2019", "Headline": "එම්.සී.සී. ගිවිසුමට එරෙහි මූලික අයිතිවාසිකම් පෙත්සම් තුනක් ලබන බදාදා කැඳවයි", "News Content": "ඇමරිකා එක්සත් ජනපදයේ සහස්‍ර අභියෝග ආයතනය මගින් ඉදිරිපත් කර තිබෙන ගිවිසුම අත්සන් කිරීමෙන්, ආණ්ඩුක්‍රම ව්‍යවස්ථාවේ ප්‍රතිපාදන උල්ලංඝනය කිරීමක් සිදුවන බවද, එය වලක්වමින් නියෝගයක් නිකුත් කරන ලෙස ද ඉල්ලා ගොනුකර තිබූ මූලික අයිතිවාසිකම් පෙත්සම් තුනක් පංච පුද්ගල විනිසුරු මඬුල්ලක් හමුවේ සළකාබැලීමට අගවිනිසුරුවරයා තීන්දුකර තිබේ. ඒ අනුව මෙම පෙත්සම් ලබන බදාදා(13) දින බුවනෙක අළුවිහාරේ මහතාගේ ප‍්‍රධානත්වයෙන් එල්.ටී.බී දෙහිදෙණිය, මුර්දු ප‍්‍රනාන්දු , එස්.තුරෙයිරාජා සහ ගාමිණී අමරසේකර යන විනිසුරුවරුන්ගෙන් සමන්විත විනිසුරු මඬුල්ලක් ඉදිරියේ කැඳවීමට නියමිතය. මෙම පෙත්සම්වල වගඋත්තරකරුවන් ලෙස නීතිපති, ආරක්ෂක අමාත්‍යවරයා වශයෙන් ජනාධිපති මෛත‍්‍රීපාල සිරිසේන මහතා, අග‍්‍රාමාත්‍ය රනිල් වික‍්‍රමසිංහ, විදේශ අමාත්‍ය තිලක් මාරපන සහ මුදල් අමාත්‍ය මංගල සමරවීර යන මහත්වරුන් නම් කරනු ලැබ සිටිති. ශ්‍රී ලංකා රජයට ඇමෙරිකා එක්සත් ජනපද සහශ‍්‍ර අභියෝග ආයතනය විසින් ඇමෙරිකා එක්සත් ජනපද ඩොලර් මිලයන 480 ක මුදලක් ප‍්‍රදානය වෙනුවෙන් අමාත්‍ය මණ්ඩලය අනුමැතිය මෙම ගිවිසුමට හිමිව තිබිණි.", "URL": "https://lankatruth.com/si/?p=85402", "Category": "පුවත්", "Parent URL": null}