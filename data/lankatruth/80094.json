{"Source": "Lankatruth", "Timestamp": "August 30, 2019", "Headline": "වැලිකඩ 27ක් ඝාතන සිද්ධියේ නඩු විභාගයට දින තීන්දු කරයි", "News Content": "වැලිකඩ බන්ධනාගාරය තුළදී රැදවියන් 27 දෙනෙකු ඝාතනය කිරීමේ සිද්ධියට අදාලව පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂඛ නියෝමාල් රංගජීව සහ හිටපු බන්ධනාගාර කොමසාරිස් එමිල් රංජන් ළමාහේවා යන විත්තිකරුවන්ට එරෙහිව පවතින නඩුව විභාග කිරීම, ඔක්තෝබර් මස 14 වැනිදා සිට සඳුදා, බදාදා සහ සිකුරාදා දිනවල සිදුකිරීමට කොළඹ ත්‍රිපුද්ගල මහාධිකරණය අද(30) තීන්දු කළේය. වැලිකඩ බන්ධනාගාරයේ රැඳවූවන් සතුව තිබූ බව කියන මත්ද්‍රව්‍ය, ජංගම දුරකතන ඇතුළු තහනම් භාණ්ඩ අත්අඩංගුවට ගැනීම සඳහා පොලිස් විශේෂ කාර්ය බළකාය හා බන්ධනාගාර බුද්ධි ආරක්ෂණ අංශය එක්ව 2012 නොවැම්බර් මස 09 වැනි දින සිදු කළ හදිසි සෝදිසියක් අතරතුරදී ඇති වූ කලහකාරී තත්ත්වයකදී එහි රඳවා සිටි සැකකරුවන් 27 දෙනකු ඝාතනයට ලක්කිරීමේ සිද්ධිය සම්බන්ධයෙන් චෝදනා 33ක් යටතේ නීතිපතිවරයා විසින් විත්තිකරුවන්ට නඩු පවරා ඇත. ඝාතනයට ලක්වූවන් මත්ද්‍රව්‍ය චෝදනා සම්බන්ධව බන්ධනාගාරගතව සිටි පුද්ගලයන් බව ද නීතිපතිවරයා විසින් ගොනුකර ඇති අධිචෝදනාවල සඳහන්ව තිබේ. එසේම මෙම සිද්ධිය දේශීය මෙන්ම ජාත්‍යන්තරයේ ද කතාබහට ලක්වූවක් බැවින් නඩු කටයුතු ජූරි සභාවක් නොමැති ත්‍රිපුද්ගල විශේෂ මහාධිකරණ විනිසුරු මඬුල්ලක් හමුවේ විභාග කිරීම සුදුසු බව නීතිපතිවරයා මීට ඉහත අවස්ථාවක අගවිනිසුරුවරයා වෙත ඉල්ලීමක් කර තිබණි. ඒ අනුව ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන ත්‍රිපුද්ගල විනිසුරු මඬුල්ල හමුවේ මෙම නඩුව කැඳවා තිබිණි.", "URL": "https://lankatruth.com/si/?p=80094", "Category": "පුවත්", "Parent URL": null}