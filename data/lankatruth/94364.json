{"Source": "Lankatruth", "Timestamp": "June 28, 2020", "Headline": "මත්කුඩු ජාවාරමේ යෙදුණු පොලිස් නාකොටික් නිලධාරීන් සතුව තිබී කෝටි 3ක මුදලක් හමුවේ", "News Content": "හෙරොයින් මත්ද්‍රව්‍ය ජාවාරමේ නිරතව සිටීම සම්බන්ධයෙන් අත් අඩංගුවට පත්වූ පොලිස් මත්ද්‍රව්‍ය නාශක කාර්යාංශයේ නිලධාරීන් සිව්දෙනා සතුව තිබී රුපියල් ලක්ෂ 311කට ආසන්න මුදලක් මේ වනවිට සොයාගෙන ඇති බව පොලිස් මාධ්‍ය ප්‍රකාශක ජාලිය සේනාරත්න මහතා පවසයි. මත්ද්‍රව්‍ය ජාවාරමේ නියැළුණු පොලිස් මත්ද්‍රව්‍ය නාශක කාර්යාංශයේ උප පොලිස් පරීක්ෂකවරයකු ඇතුළු නිලධාරීන් සිව්දෙනෙකු සහ තවත් සිවිල් පුද්ගලයෙකු අත්අඩංගුවට ගෙන මේ වනවිට රැඳවුම් නියෝග යටතේ අපරාධ පරීක්ෂණ දෙපාර්තමේන්තුව විසින් රඳවාගෙන ප්‍රශ්න කරමින් සිටී. ප්‍රශ්න කිරීම්වලදී හෙළිවී ඇත්තේ මොවුන් මත්ද්‍රව්‍ය ප්‍රවාහනය කිරීමේ සහ බෙදාහැරීමේ කටයුතු සඳහා ජාවාරම්කරුවන්ට සහාය දී ඇති බවයි. ඒ හරහා ඔවුන් විශාල මුදලක් උපයාගෙන විශාල දේපළ ප්‍රමාණයක් ද මිලදීගෙන ඇති බවත් විමර්ශනවලදී අනාවරණය වී තිබේ. මෙලෙස අත්අඩංගුවට ගෙන ඇති සිවිල් පුද්ගලයා ප්‍රබල දේශපාලනඥයෙකුගේ සමීපමයෙකු බවද වාර්තා වේ. අදාල දේශපාලනඥයා සහ අත්අඩංගුවට ගෙන ඇති සමීපමයා පිළිබඳ තොරතුරු බලාපොරොත්තුවන්න.", "URL": "https://lankatruth.com/si/?p=94364", "Category": "පුවත්", "Parent URL": null}