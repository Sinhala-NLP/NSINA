{"Source": "Lankatruth", "Timestamp": "May 24, 2018", "Headline": "න්‍යෂ්ටික ගිවිසුමේ රැදීමට ඉරාන අධ්‍යාත්මික නායකයාගෙන් කොන්දේසි", "News Content": "ලෝක බලවතුන් සමඟ ඇතිකරගෙන තිබෙන න්‍යෂ්ටික ගිවිසුමේ රැදී සිටීම සඳහා ඉරානයේ අධ්‍යාත්මික නායක අලි කුමේයිනි විසින් කොන්දේසි කිහිපයක් ඉදිරිපත් කරනු ලැබ තිබේ. මේ අතරින් ප්‍රධාන කොන්දේසි ලෙස කුමේයිනි ඉදිරිපත් කර ඇත්තේ ඛනිජ තෙල් අලවිය පිළිබඳවය. ඛණිජතෙල් අලෙවිය වලකාලිය හැකි ඇමරිකානු සම්බාධක වලින් යුරෝපා බලවතුන් ඉරානය ආරක්ෂා කළ යුතු අතර තවදුරටත් ඉරාන බොරතෙල් මිලදී ගත යුතුය. ඉරානය සමඟ සිදුකෙරෙන වෙළඳ ගනුදෙනු යුරෝපා බැංකු විසින් ආරක්ෂා කළ යුතුය. වොෂිංටනයේ ඉල්ලීම් අතර ඇති ඉරාන බැලිස්ටික් මිසයිල වැඩසටහන සහ කලාපීය සබඳතා පිළිබඳ එකඟතාවන්ට පැමිණීමට බලාපොරොත්තු නොවන බවට, එක්සත් රාජධානිය, ප්‍රංශය සහ ජර්මනිය ප්‍රතිඥා දිය යුතුය. මෙම ඉල්ලීම් වලට එකඟ නොවන්නේ නම් යුරේනියම් බල ගැන්වීමේ වැඩසටහන් නැවත ක්‍රියාවට නංවන බව ඉරානයේ අධ්‍යාත්මික නායකයා පවසයි. ඉරානය සමඟ ඇතිකරගෙන තිබෙන න්‍යෂ්ටික ගිවිසුම අවලංගු කරන බව පසුගියදා ඇමරිකානු ජනාධිපති ඩොනල්ඩ් ට්‍රම්ප් පැවසීය.එය ඔහුගේ ජනාධිපතිවරණ පොරොන්දුවලින්ද එකක් විය. එසේම ගිවිසුම සමඟ ඉවත්කර තිබූ සම්බාධක නැවත පනවනබව ඇමරිකානු රාජ්‍ය ලේකම් මයිකල් පොම්පියෝ පසුගිය සඳුදා පවසා සිටියේය.මේ මස ආරම්භයේදී වොෂින්ටනය හා ටෙහෙරානය අතර ව්‍යාපාරික කටයුතු සිදුකරන සමාගම් සඳහා සම්බාධක පනවන බවටද ට්‍රම්ප් අනතුරු අඟවා තිබිණි. කෙසේ නමුත් ගිවිසුමට සම්බණ්ධ අනෙක් රටවල් වන එක්සත් රාජධානිය, ප්‍රංශය සහ ජර්මනිය ගිවිසුමේ රැදී සිටීමට උත්සාහයක නිරත විය. කෙසේ නමුත් ඉරානය පවසන්නේ සිය අත්සන ඉවත්කර ගනිමින් ජාත්‍යන්තර සම්මුතියක් පහසුවෙන් උල්ලංඝනය කරන ආණ්ඩුවක් සමඟ ඉස්ලාමීය ජනරජයට ගනුදෙනුවක් නොමැති බවයි. විශාල ඛණිජතෙල් වෙළදාමකට හිමිකම්කියන ඉරානයේ ආර්ථිකය, ඇමරිකානු සම්බාධක හමුවේ බරපතල අර්බුධයකට පත්වේ යැයි ආර්ථික විශේෂඥයෝ පවසයි.", "URL": "https://lankatruth.com/si/?p=52842", "Category": "විදෙස් පුවත්", "Parent URL": null}