{"Source": "Lankatruth", "Timestamp": "July 8, 2020", "Headline": "ප්‍රසන්නගේ ගෝලයා සම්බන්ධ හෙරොයින් සිද්ධියේ 18 වැනි නාකොටික් නිලධාරියාත් අත්අඩංගුවට", "News Content": "හෙරොයින් ජාවාරම සම්බන්ධයෙන් ප්‍රසන්න රණතුංග මහතාගේ සමීපතමයෙකු අත්අඩංගුවට ගැනීමෙන් පසු අත්අඩංගුවට ගත් මත්ද්‍රව්‍ය, කුඩු ජාවාරම්කරුවන් වෙත විකුණූ බව කියන සිද්ධියට අදාල පොලිස් මත්ද්‍රව්‍ය නාශක කාර්යාංශයේ තවත් නිලධාරියෙකු ඊයේ (07) රාත්‍රීයේ අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගෙන තිබේ. එම සිද්ධිය සම්බන්ධයෙන් මේ වනවිට පොලිස් මත්ද්‍රව්‍ය නාශක කාර්යාංශයේ නිලධාරීන් 18 දෙනෙකු ඇතුළු සැකකරුවන් 21 දෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන ඇත. මත්ද්‍රව්‍ය නාශක කාර්යාංශයේ සේවයේ නියතුව සිටි පොලිස් කොස්තාපල්වරයෙකු මෙම සිද්ධියට අදාලව රාගම ප්‍රදේශයේදී අත්අඩංගුවට ගෙන ඇති බව පොලිස් මූලස්ථානය සඳහන් කරයි. මෙහි ප්‍රධාන සැකකරුවෙකුව සිටි පොලිසියට භාර වූ පොලිස් පරීක්ෂක සමන් වසන්ත කුමාර යන අය ත්‍රස්ථවාදය වැළැක්වීමේ පනත ප්‍රකාරව පැය 7ක රැඳවුම් නියෝග මත අපරාධ පරීක්ෂණ දෙපාර්තමේන්තුවට රඳවා තබාගෙන ප්‍රශ්න කිරීමට ආරක්ෂක අමාත්‍යාංශයේ අනුමැතිය ලැබී ඇතිබවද පොලිසිය පැවසීය. මෙම සිද්ධියට අදාළව අත්අඩංගුවට ගෙන ඇති 21 දෙනාගෙන් එක් සිවිල් පුද්ගලයෙකු වන ජයන්ත මල්ලව ආරච්චි නැමැත්තා ප්‍රසන්න රණතුංග මහතාගේ මාධ්‍ය ලේකම් රුක්ෂාන් මල්ලව ආරච්චිගේ බාල සහෝදරයා ය. ඔහුගේ නම් ගම් ඇතුළු ප්‍රවෘත්තිය මාධ්‍යවලින් වසං කිරීම සඳහා ප්‍රසන්න රණතුංග මහතා විසින් සිය මුල්‍යමය බලය යොදවමින් සිටින බවද වාර්තා වේ.", "URL": "https://lankatruth.com/si/?p=94597", "Category": "පුවත්", "Parent URL": null}