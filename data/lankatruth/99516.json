{"Source": "Lankatruth", "Timestamp": "November 6, 2020", "Headline": "බයිඩ්න්ගේ ජය අතළඟ – ට්‍රම්ප් නඩුමගට", "News Content": "ප්‍රාන්ත 4ක ඡන්ද ගණන් කිරීම සම්බන්ධව ඩොනල්ඩ් ට්‍රම්ප් ප්‍රමුඛ රිපබ්ලිකන් පක්ෂය නඩු ගොනුකර තිබේ. මිචිගන්, පෙන්සිල්වේනියා, ජෝර්ජියා ප්‍රාන්තවල ඡන්ද ගණන් කිරීම නවතා දමන ලෙසත් විස්කොසින් ප්‍රාන්තයේ ඡන්ද ප්‍රතිඵල නැවත ගණන්කරන ලෙසත් රිපබ්ලිකන් පක්ෂය ශ්‍රේෂ්ඨාධිකරණයෙන් ඉල්ලා ඇතැයි විදෙස් මාධ්‍ය වාර්තා කර තිබේ. ට්‍රම්ප් ප්‍රමුඛ රිපබ්ලිකන් සාමාජිකයන් මෙලෙස නඩු මගට අවතීර්ණ වී ඇත්තේ ඩිමොක්‍රටික් පක්ෂ අපේක්ෂක ජෝ බයිඩ්න්ගේ ජයග්‍රහණය ඉතා ආසන්න අවස්ථාවක ය. මේ දක්වා ප්‍රකාශිත ඡන්ද ප්‍රතිඵල අනුව ජෝ බයිඩ්න් ඡන්ද විද්‍යාල 264ක ජය තහවුරු කරගෙන තිබෙන් අතර ඩොනල්ඩ් ට්‍රම්ප්ට හිමිව ඇත්තේ ඡන්ද විද්‍යාල 214ක බලය පමණි. ඇමරිකාවේ ජනාධිපතිවරයා ලෙස පත්වීමට අවම වශයෙන් ඡන්ද විද්‍යාල 270ක බලය තහවුරු කරගත යුතු අතර ඒ අනුව ජෝ බයිඩ්න්ට ජයගත යුතුව ඇත්තේ තවත් ඡන්ද විද්‍යාල 6ක බලය පමණි. මේ අතර ඇමරිකාවේ තරමක නොසන්සුන්කාරී වාතාවරණයක් ද උද්ගතව ඇතැයි විදෙස් මාධ්‍ය වාර්තා කර ඇත.", "URL": "https://lankatruth.com/si/?p=99516", "Category": "විදෙස් පුවත්", "Parent URL": null}