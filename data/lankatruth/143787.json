{"Source": "Lankatruth", "Timestamp": "January 17, 2023", "Headline": "සනත් නිශාන්තට එරෙහිව චෝදනා ගොනුකරයි", "News Content": "අධිකරණයට අපහාස කිරීමේ චෝදනාව සම්බන්ධයෙන් ජල සම්පාදන රාජ්‍ය ඇමති සනත් නිශාන්තට එරෙහිව චෝදනා පත්‍රයක් ගොනුකර ඇති බව නීතිපතිවරයා අද (17) අභියාචනාධිකරණයට දන්වා තිබේ. ඒ ශ්‍රී ලංකා අධිකරණ නිලධාරීන්ගේ සංගමය සහ නීතිඥවරුන් දෙදෙනෙකු වන ප්‍රියලාල් සිරිසේන සහ විජිත කුමාර ඉදිරිපත් කළ පැමිණිලි අභියාචනාධිකරණ විනිසුරු ආර්. ගුරුසිංහ ඉදිරියේ අද කැඳවූ අවස්ථාවේදීය. වගඋත්තරකාර රාජ්‍ය ඇමති සනත් නිශාන්තද එම අවස්ථාවේ අධිකරණයේ පෙනී සිට ඇත. එහිදී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් ලක්මිණි ගිරිහාගම අධිකරණයට දන්වා තිබෙන්නේ අදාළ චෝදනා පත්‍රය සකස් කොට මෝසමක් මඟින් අධිකරණයට ඉදිරිපත් කර ඇති බවය. ඊට අදාල සාක්ෂි ලැයිස්තුව හා වීඩියෝ දර්ශන ඉදිරිපත් කිරීම සඳහා කාලය ලබාදෙන ලෙසත් ඇය අධිකරණයෙන් ඉල්ලා තිබේ. ඒ අනුව කල් ලබාදී ඇති අධිකරණය පැමිණිල්ල නැවත පෙබරවාරි මස 23 වනදා කැඳවීමටද නියම කර ඇත. ඉකුත් අගෝස්තු මස ශ්‍රී ලංකා පොදුජන පෙරමුණ ප්‍රධාන කාර්යාලයේ පැවති මාධ්‍ය හමුවකදී සනත් නිශාන්ත දැක්වූ අදහස්වලින් අධිකරණයට අපහාසයක් සිදුවී ඇතැයි සඳහන් කරමින් මෙම පැමිණිලි ඉදිරිපත් කර තිබිණි.", "URL": "https://lankatruth.com/si/?p=143787", "Category": "පුවත්", "Parent URL": null}