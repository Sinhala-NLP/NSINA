{"Source": "Lankatruth", "Timestamp": "March 1, 2019", "Headline": "ඉන්දීය ගුවන් නියමුවා අද නිදහස් කරන බව පාකිස්ථානය කියයි (වීඩියෝ)", "News Content": "පාකිස්ථාන අත්අඩංගුවේ පසුවන ඉන්දීය ගුවන් නියමුවා නිදහස් කිරීමට තීරණය කර ඇති බව පාකිස්ථාන අග්‍රාමාත්‍ය ඉම්රාන් ඛාන් පවසයි. පාකිස්ථාන රූපවාහිනී නාලිකාවක් ඔස්සේ අදහස් දක්වමින් ඔහු ඊයේ(28) මේ බව පැවසීය. ඒ අනුව අද දින එම ගුවන් නියමුවා නිදහස් කිරීමට නියමිත බවත් දෙරට අතර සාමය පවත්වාගැනීමේ අරමුණින් මෙය සිදුකරන බවත් පාකිස්ථාන අග්‍රාමාත්‍යවරයා පවසයි. කාෂ්මීරයේ පුල්වාමා ප්‍රදේශයේ පසුගිය මස 14 වැනිදා ඉන්දීය ආරක්ෂක අංශ ඉලක්ක කර ගනිමින් ජයිෂ් ඊ මොහොමද් ත්‍රස්තවාදීන් සිදුකළ මරාගෙන මැරෙන බෝම්බ ප්‍රහාරයෙන් ඉන්දීය ආරක්ෂක අංශ සාමාජිකයින් 40කට අධික පිරිසකට ජීවිත අහිමිවිය. මෙම සිදුවීම කේන්ද්‍රකර ගනිමින් ඉන්දීය ගුවන් හමුදා අවස්ථා දෙකකදී පාකිස්ථාන ගුවන් කලාපයට අනවසරයෙන් ඇතුළුවී ත්‍රස්ථවාදී ඉලක්ක ලෙස ඔවුන් හඳුනාගත් ප්‍රදේශවලට දැවැන්ත ප්‍රහාරයක් එල්ල කලේය. එහිදී පාකිස්ථානය ප්‍රකාශ කර සිටියේ එම ප්‍රහාරවලින් සිවිල් වැසියන් විශාල ප්‍රමාණයක් ජීවිතක්ෂයට පත්වූ බවත් සිය ගුවන් සීමා උල්ලංඝනය කරමින් සිදුකර ප්‍රහාර වහා නවතන ලෙසත් ය. කෙසේ වෙතත් ඉන්දීය ජෙට් යානා දෙකක් පාකිස්ථාන ගුවන් කලාපය තුළට පිවිස තිබියදී පාකිස්ථානය විසින් වෙඩි තබා එම ගුවන් යානා බිම පතිතකර තිබූ අතර එක් ගුවන් නියමුවෙකු අත්අඩංගුවට ගත්තේය. අනෙක් යානය ඉන්දීය පාලන ප්‍රදේශය තුළට කඩාවැටුන බව ඔවුන් පවසති. අත්අඩංගුවට ගත් ගුවන් නියමුවා පවසා සිටියේ පාකිස්ථාන හමුදා නිලධාරීන් තමන්ට උසස් ලෙස සැළකූ බවත් ගම්වාසීන් සිදුකළ ප්‍රහාරයෙන් තමා මුදවාගෙන ආරක්ෂාකාරීව රඳවාගත් බවය. එසේම ඉන්දීය ආරක්ෂක අංශ ද එවැනි ආකාරයට කටයුතු කිරීම වැදගත් බවත් ඉන්දියාව තුළදී සිය ප්‍රකාශ වෙනස් නොකරන බවත් පැවසීය. ඉම්රාන් ඛාන් පවසා සිටින්නේ තවදුරටත් ඉන්දීය අගමැති නරේන්ද්‍ර මෝදි සමඟ සාකච්ඡාකර දෙරට අතර පවතින අනවබෝධය දුරුකර ගත යුතු බවයි. ඒ සඳහා තමන් නැවත ආරාධනා කර සිටින බවත් එහි පියවරක් ලෙස ඉන්දීය ගුවන් නියමුවා නිදහස් කරන බවත් ඉම්රාන් ඛාන් පැවසීය.", "URL": "https://lankatruth.com/si/?p=69390", "Category": "විදෙස් පුවත්", "Parent URL": null}