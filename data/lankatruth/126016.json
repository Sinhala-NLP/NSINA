{"Source": "Lankatruth", "Timestamp": "November 21, 2021", "Headline": "සෞඛ්‍ය අධ්‍යක්ෂ ජනරාල් ආණඩුවේ ප්‍රකාශකයෙක් බවට පත්වේ", "News Content": "මහජන උද්ඝෝෂණ පැවැත්වීම සහ වෙනත් මහජන ක්‍රියාකාරිත්වයන් නිසා යළි කොවිඩ් රැල්ලක් ඇති වී රට වසා දැමීමට සිදු වුවහොත් රජයේ සේවකයන් හට වැටුප් ගෙවීමට පවා නොහැකිවන බවට සෞඛ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කර තිබෙන ප්‍රකාශය සම්බන්ධයෙන් දැඩි විවේචන එල්ල වී තිබේ. ඔහු මේ වනවිට සෘජුවම ආණ්ඩුවේ ප්‍රකාශකයෙකු බවට පත්වී සිටින්නේ යැයි වෘත්තීය සමිති සහ සමාජ ක්‍රියාකාරිකයින් චෝදනා එල්ල කර තිබේ. ජනාධිපති ඇතුළු ආණ්ඩුවේ මැති ඇමතිවරු ඉතා විශාල පිරිසක් රැස්කරගෙන පවත්වන ප්‍රචාරක කටයුතු සඳහා කිසිදු විවේචනයක් එල්ල නොකරන අතර සියලුම පාසල් විවෘත කිරීමටද මේ වනවිට කටයුතු කර ඇත. එසේ තිබියදී මහජන උද්ඝෝෂණ සහ වෙනත් පොදු ජනතා ක්‍රියාකාරිත්වයන් නිසා රට වසා දැමීමේ අනතුර පෙන්වා දී “මේ සමහරු රට වැසුවත් අපට පඩි ලැබෙනවා යැයි සිතා කටයුතු කරන ආකාරයක් පෙනී යන අතර තවත් අය රට වසාදැමීම අරමුණු කර ගත් ක්‍රියාකාරිත්වයන් මගින් ජන රාශී ඇති කරන බවත් ඒවායේ අහිතකර බලපෑම් එල්ලවන්නේ සාමාන්‍ය ජනතාවට බවත්” ප්‍රකාශ කර තිබේ. දේශය පුවත්පතට ඔහු මෙම ප්‍රකාශය කර තිබෙන අතර ඔහු මේ හා සමාන ප්‍රකාශ පොදුවේ මාධ්‍යයට සිදු කර තිබේ. ආර්ථික පීඩනය ඇතුළු ජනතාව වෙත බලපා තිබෙන දැවෙන ප්‍රශ්න සම්බන්ධයෙන් විරෝධය පලකිරීම් හමුවේ ආණ්ඩුවේ මැති ඇමතිවරුන්ද සෞඛ්‍ය අධ්‍යක්ෂ ජෙනරාල් කරන ප්‍රකාශ හා සමාම ප්‍රකාශ කරමින් සිටී.", "URL": "https://lankatruth.com/si/?p=126016", "Category": "කොවිඩ් -19 (කොරෝනා ) පුවත්", "Parent URL": null}