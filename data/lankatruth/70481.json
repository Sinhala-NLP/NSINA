{"Source": "Lankatruth", "Timestamp": "March 16, 2019", "Headline": "නවසීලන්ත ත්‍රස්ත ප්‍රහාරය අන්තවාදයේ ප්‍රතිඵලයක්", "News Content": "නවසීලන්තයේ ක්‍රයිස්චර්ච් නුවර පුද්ගලයන් 49 දෙනෙකුට මරු කැඳවමින් මුස්ලිම් දේවස්ථාන දෙකකදී සිදුකළ වෙඩි ප්‍රහාරයට සම්බන්ධ සැකකරු නවසීලන්ත දිස්ත්‍රික් අධිකරණයක් හමුවේ අද(16) පෙනී සිට ඇත. 28 හැවිරිදි හැරිසන් ටැරන්ට් නැමති සැකකරු ඕස්ට්‍රේලියාවේ උපත ලද නවසීලන්තයේ ඩුනෙඩ්න් හි පදිංචිකරුවෙකු වේ. සැකකරු දැඩි සුදු අන්තවාදී අදහස් දරන්නෙකු වන අතර ඝාතන සිදුකිරීමට පෙර අන්තවාදී අදහස් ඇතුළත් පිටු 74ක ප්‍රකාශයක් ද ඔහු සකස්කර ඇති බව ද වාර්තා වේ. ඕස්ට්‍රේලියානු අග්‍රාමාත්‍ය ස්කොට් මොරිසන් විසින් ද තහවුරු කර සිටියේ අදාල පුද්ගලයා දැඩි අන්තවාදියෙකු බවය. සිට ප්‍රකාශය මගින් සැකකරු දක්වා ඇත්තේ සුදු ජාතික යුරෝපීයන් අභිබවා වෙනත් වර්ණ සහිත සංක්‍රමණිකයන් නැගී සිටින බවයි. ඒ සඳහා උදාහරණ ද ඔහු විසින් දක්වා ඇත. ඇමරිකානු ජනාධිපති ඩොනල්ඩ් ට්‍රම්ප්, ඔහු හඳුන්වා ඇත්තේ සුදු ජාතික අනන්‍යතාව පුනර්ජීවනයක් ලැබීමේ සංකේතයක් ලෙසය. කෙසේ නමුත් ප්‍රහාරය හෙලා දකිමින් ඇමරිකානු ජනාධිපති ට්‍රම්ප් මෙන්ම බ්‍රිතාන්‍යයේ දෙවන එළිසබෙත් මහරැජිණ විසින් ද ශෝක පණිවිඩ නිකුත් කර ඇත. මේ අතර ජනාධිපති මෛත්‍රිපාල සිරිසේන මහතා සිට ට්විටර් ගිණුමේ දක්වා ඇත්තේ, පුද්ගලයන් 49 දෙනෙකු ජීවිතක්ෂයට පත් කරමින් තවත් 40කට වැඩි පිරිසකට තුවාල සිදුකරමින් නවසීලන්තයේ ක්‍රයිස්චර්ච් නුවර මුස්ලිම් දේවස්ථානවලට එල්ල වූ බියගුළු ත්‍රස්ත ප්‍රහාරයෙන් තමන් දැඩි කම්පාවටත්, ශෝකයටත් පත්වූ බවය. නවසීලන්ත ත්‍රස්ත ප්‍රහාරය සම්බන්ධයෙන් ට්විඩර් පණිවුඩයක් නිකුත් කරමින් අග්‍රාමාත්‍ය රනිල් වික්‍රමසිංහ ප්‍රකාශ කළේ සාමය, බහුවර්ගවාදය සහ සාධාරණත්වය පිළිබඳ ඉතිහාසයක් සහිත නවසීලන්තයට මේ අවස්ථාවේ තම සහය මෙන්ම ශෝකය පළ කරන බවය. වසීලන්තයේ මුස්ලිම් දේවස්ථානවලට එල්ල වූ ත්‍රස්ත ප්‍රහාරයෙන් විපතට පත්වූවන්ගේ පවුල් වෙත තම සාතිශය සංවේගය පළ කරන බව විපක්ෂ නායක මහින්ද රාජපක්ෂ විසින් ද ට්විටර් පණිවුඩයක් නිකුත් කරමින් සඳහන් කර තිබේ.", "URL": "https://lankatruth.com/si/?p=70481", "Category": "පුවත්", "Parent URL": null}