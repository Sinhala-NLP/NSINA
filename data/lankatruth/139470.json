{"Source": "Lankatruth", "Timestamp": "September 21, 2022", "Headline": "මිනුවන්ගොඩ පාසලක ශිෂ්‍ය නායිකාවක් දිවා ආහාරයට කලටි පොල් ගෙනල්ලා", "News Content": "මිනුවන්ගොඩ අධ්‍යාපන කළාපයේ කනිෂ්ඨ ද්වීතියික පාසලක ශිෂ්‍ය නායිකාවක ලෙස කටයුතු කරන 09 ශ්‍රේණියේ ඉගෙනුම ලබන සිසුවියක් දිවා ආහාරය සදහා කළටි පොල් මද ගලවා රැගෙන ආ පුවතක් වාර්තා වේ. ඇය අධ්‍යාපනයට ඉතා දක්ෂ සිසුවියක බවත් ඇයගේ පියාට ස්තීර රැකියාවක් නැති බවත් වාර්තා වේ. සිසුවියගේ පියා ප්‍රදේශයේ කුළී රැකියාවල නිරතවන්නෙකු බවත් ඇයගේ මව ගෙදර දොර වැඩ කටයුතු බලා ගෙන සිටින්නියක බවත් වාර්තා වේ. ඇයට වැඩිමහල් සහ බාල සොයුරු සොයුරියන් කීප දෙනකු සිටිති. එම පාසලේ දිවා විවේක කාලයේ අනෙකුත් සිසුන් සමග මෙම ශිෂ්‍යනායිකාවද ආහාර ගැනීම සදහා සූදානම් වූ අවස්ථාවේ මෙම සිදු වීම අනාවණය වී තිබේ. මෙම සිදුවීම පිළිබඳව වැඩිදුරටත් එම පාසැලේ ගුරු භවතුන් සමග සාකච්ඡා කිරීමේදී මෙම සිද්ධියෙන් පසුව, පාසලේ ගුරු භවතුන් විසින් දිවා ආහාර පාර්සල් කීපයක් සකස් කර ගෙන පැමිණ, එවැනි සිසුන් වෙත ලබා දීමට පියවර ගෙන ඇති බවද වාර්තා වේ. මෙම සිද්ධියට සමගාමිව එම පාසලේ 03 ශ්‍රේණිය තුළ ඉගෙනුම ලබන සිසුන් පිරිසක්ද මුහුණ පා තිබුණි. මෙම විද්‍යාලයේ ගුරු භවතුන් දරුවන් පිළිබඳව සොයා බැලීමේදී මෙම සිසුන් පෙර දින රාත්‍රීයේත් ආහාර සදහා කිසිවක් ලබා ගෙන නොමැති බව අනාවරණය වී ඇත.", "URL": "https://lankatruth.com/si/?p=139470", "Category": "පුවත්", "Parent URL": null}