{"Source": "Lankatruth", "Timestamp": "May 19, 2017", "Headline": "මහේන්ද්‍රන්ගේ බෑණා බැඳුම්කර කොමිසම හමුවට", "News Content": "අර්ජුන් මහේන්ද්‍රන් මහතා මහ බැංකුවේ අධිපතිව සිටි සමයේ සිදු කළ බැඳුම්කර වංචාව සම්බන්ධයෙන් පරීක්ෂණ සිදු කරන ජනාධිපති කොමිසම හමුවට එම බැඳුම්කර වංචාවට සම්බන්ධ ප්‍රාථමික බැඳුම්කර අලේවි සමාගමක් පවත්වාගෙන යන මහෙන්ද්‍රන් මහතාගේ බැණනුවන් වන පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් මහතා බැඳුම්කර කොමිසම හමුවට කැඳවන බව එම කොමිසමේ සභාපති විනිසුරු කේ.ටී. චිත‍්‍රසිරි මහතා අද (19) දැනුම් දී තිබේ. කොමිසමේ සභාපතිවරයා මේ බව දැනුම්දී ඇත්තේ පර්පචුවල් ට්‍රෙෂරීස් සමාගමේ ගණුදෙණු සම්බන්ධයෙන් ශ්‍රී ලංකා මහා බැංකුවේ අතිරේක අධ්‍යක්‍ෂක වසන්ත අල්විස් මහතා තොරතුරු හෙළි කළ අවස්ථාවේදී ය. 2015 පෙබරවාරී 01 වැනිදාත් 2016 මාර්තු 31 වැනිදාත් අතර කාලයේ වත්මන් රජය යටතේ භාණ්ඩාගාර බැඳුම්කර නිකුත් කිරීම පිළිබඳව සොයා බැලීම සඳහා මෙම කොමිසම පත්කොට ඇත. ශ්‍රී ලංකා මහා බැංකුවේ අතිරේක අධ්‍යක්‍ෂක වසන්ත අල්විස් මහතා කොමිසම හමුවේ සාක්කි දෙමින් පර්පචුවල් ට්‍රෙෂරීස් සමාගමේ ගණුදෙණු සම්බන්ධයෙන් හෙළි කළ අවස්ථාවේදී කොමිසමේ කටයුතු සඳහා සහය වන නියෝජ්‍ය සොලිස්ටර් ජනරාල් මිලින්ද ගුණතිලක මහතා කොමිසම අමතමින් පර්පචුවල් ට්‍රෙෂරීස් සමාගමේ ගණුදෙණු සම්බන්ධයෙන් විමසීම සඳහා එහි අධ්‍යක්‍ෂක අර්ජුන් ඇලෝසියස් මහතා බැඳුම්කර කොමිසම හමුවට කැඳවන්නැයි ඉල්ලා තිබේ. එයට ප්‍රතිචාර දක්වමින් කොමිසමේ සභාපතිවරයා මේ බව සඳහන් කර ඇත.", "URL": "https://lankatruth.com/si/?p=34645", "Category": "පුවත්", "Parent URL": null}