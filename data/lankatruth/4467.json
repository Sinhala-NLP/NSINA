{"Source": "Lankatruth", "Timestamp": "October 4, 2012", "Headline": "කුඹුරු ගිනිතැබීමෙන් උනගලාවෙහෙර රත්වෙයි", "News Content": "ගිනි තැබීමක් නිසා හිඟුරක්ගොඩ උනගලාවෙහෙර ප‍්‍රදේශයේ කුඹුරු අක්කර එකසිය පනහකට (150) අධික ප‍්‍රමාණයක් විනාශවී තිබේ. පසුගිය 03දා දහවල් 11.00ට පමණ ප‍්‍රදේශවාසීන් ගින්න දැක ඇත. පසුව ඔවුන් තමන්කඩුව ප‍්‍රාදේශීය සභාවේ ගිනි නිවන ඒකකයේ උදව් ඇතිව මෙය මැඩ පැවැත්වීමට කටයුතු කිරීම නිසා සිදුවීමට තිබූ විශාල හානියක් වලක්වා ගැනීමට හැකිවු බව ප‍්‍රදේශවාසීහු පවසති. පවතින දැඩි වියළි කාලගුණ තත්වය හේතුවෙන් මෙම ගින්න මැඩ පැවැත්වීමට දැඩි පරිශ‍්‍රමයක් දැරීමට ප‍්‍රදේශවාසීන්ට හා ගිනි නිවන ඒකකයට සිදුවී ඇත. මෙම ගින්නෙන් පොල්, කෙසෙල් ඇතුළු වගාවන් රැසක් විනාශවී ඇතත් අවට පිහිටි නිවාස රාශියක් ගින්නෙන් බේරා ගැනීමට හැකියාව ලැබුනු බව ගිනි නිවන ඒකකයේ නිළධාරියෙකු ප‍්‍රකාශ කලේය. පසුගිය සමයේ පැවති ජල හිගය නිසාත් පවතින නියගය නිසාත් මේ වනවිට මෙම ප‍්‍රදේශයේ කුඹුරු සියල්ලම හොඳින් වියළී ඇති අතර කුඹුරුවල පිදුරු පමණක් ඉතිරිවී තිබේ. එබැවින් කුඹුරුවල ඇති පිදුරුවලට ගිනි තැබීම මහා විනාශයකට හේතු විය හැකි බව ප‍්‍රදේශවාසීහු පවසති. එමෙන්ම ජල හිගය නිසා කුඹුරේ ගොයම විනාශවීමෙන් විපතට පත් තමන්ගේ අනිකුත් ‍භවභෝගද ගින්නෙන් විනාශවීම තමන් කබලෙන් ලිපට වැටීමක් හා සමාන දෙයක් යැයි ගොවීහු වැඩිදුර‍ටත් පවසති.", "URL": "https://lankatruth.com/si/?p=4467", "Category": "පුවත්", "Parent URL": null}