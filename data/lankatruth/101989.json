{"Source": "Lankatruth", "Timestamp": "November 30, 2020", "Headline": "මුදල් අවභාවිතා නඩුවෙන් බැසිලුත් නිදොස්කොට නිදහස්", "News Content": "පැවති මරහින්ද රාජපක්ෂ ආණ්ඩුවේ ආර්ථික සංවර්ධන ඇමැතිවරයා ලෙස කටයුතු කළ බැසිල් රාජපක්ෂ මහතා ඇතුළු සිව්දෙනෙකුට එරෙහිව, 2015 පැවති ජනාධිපතිවරණයේදී මහින්ද රාජපක්ෂ මහතාට වාසි සහගත වන අයුරින් ප්‍රචාරක කටයුතු සඳහා දිවිනැගුම අරමුදලේ මුදල් අවභාවිතා කිරීම සම්බන්ධ නඩුවෙන් මීට සුළු මොහොතකට පෙර කොළඹ මහාධිකරණ විනිසුරු ආර්. ගුරුසිංහ මහතා විසින් නිදොස්කොට නිදහස් කර තිබේ. 2015 වසරේ පැවැත්වූ ජනාධිපතිවරණය සමයේ මැතිවරණ නීති උල්ලංඝණය කරමින් දිවිනැගුම සංවර්ධන දෙපාර්තමේන්තුවට අයත් අරමුදල්වලින් රුපියල් මිලියන 2,992කට අධික මුදලක් වැය කර දිවිනැගුම සහනාධාරලාභීන්ට සෙවිලි තහඩු ලබා දීම තුළින් රජයේ අරමුදල් සාවද්‍ය ලෙස පරිහරණය යටතේ නීතිපතිවරයා විසින් ඔවුන්ට චෝදනා ගොණුකර තිබුණි. මෙම නඩුවේ විත්තිකරුවන් ලෙස නම් කර සිටි ආර්ථික සංවර්ධන අමාත්‍යංශයේ හිටපු ලේකම් වෛද්‍ය නිහාල් ජයතිලක, දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක සහ එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයද මෙසේ නිදොස් කොට නිදහස් කිරීමට නියෝග කර ඇත.", "URL": "https://lankatruth.com/si/?p=101989", "Category": "පුවත්", "Parent URL": null}