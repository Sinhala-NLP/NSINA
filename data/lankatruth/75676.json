{"Source": "Lankatruth", "Timestamp": "June 13, 2019", "Headline": "තව්හිද් ජමාත් නායක සහරාන් සමඟ සබඳතා පැවැත්වූ අයෙක් ඉන්දියාවේදී අල්ලයි", "News Content": "මෙරට සිදුවූ අප්‍රේල් 21 ප්‍රහාරයේ මහ මොළකරු ලෙස සැළකෙන සහරාන් හෂීම් සමඟ ෆේස්බුක් සමාජ මාධ්‍ය හරහා සබඳතා පැවැත්වූ පුද්ගපයෙකු දකුණු ඉන්දියාවේදී ඊයේ(12) අත්අඩංගුවට ගෙන තිබේ. ඉන්දීය ජාතික විමර්ශන ඒකකය විසින් ඉන්දියාවේ තමිල්නාඩු සහ කේරල ප්‍රන්තවල සිදුකළ වැටලීමක දී සැකකරු අත්අඩංගුවට ගෙන ඇති අතර ඔහු අයි.එස්.අයි.එස්. ත්‍රස්ත සංවිධානයට සම්බන්ධ බවට තොරතුරු අනාවරණය වී ඇති බව ඉන්දීය මාධ්‍ය වාර්තා දක්වයි. අත්අඩංගුවට පත්ව ඇත්තේ 32 හැවිරිදි මොහොමඩ් අශාරුඩීන් නැමැත්තෙකු වන අතර පසුව ඔහු සමඟ සබඳතා පැවැත්වූ තවත් සැකකරුවන් 5 දෙනෙකු ද අත්අඩංගුවට ගෙන ඇත. තමිල්නාඩු සහ කේරල ප්‍රාන්තවල ස්ථාන 07ක සෝදිසි මෙහෙයුම් සිදු කර ඇති අතර කොයිම්බටෝර් හිදී අදාල සැකකරුවන් අත්අංඩගුවට පත්ව තිබේ. සිදු කළ සෝදිසි කිරිම් අතරතුර ජංගම දුරකතන 14ක්, සිම් කාඩ්පක් 29ක්, ලැප්ටොප් පරිඝණක 03ක්, සීඩි සහ ඩි.වී.ඩි තැටි 13ක්, ඩොන්ගලයක් ඇතුළු උපකරණ සහ ලියකියවිලි විශාල සංඛ්‍යාවක් සොයගෙන ඇත. අයි.එස්. සංවිධානයේ මතවාදය ෆේස්බුක් හරහා ප්‍රචාරය කිරීමට ද සැකකරුවන් උත්සාහ දරා ඇති බවත් තවත් තරුණ තරුණියන් සිය ව්‍යාපාරයට නතු කර ගැනීමට කටයුතු කරමින් සිට අති බවත් ඉන්දීය ආරක්ෂක අංශ පවසා ඇතැයි මාධ්‍ය වාර්තා පළකර ඇත. සැකකරුවන් සම්බන්ධව වැඩිදුර විමර්ශන සිදුවේ.", "URL": "https://lankatruth.com/si/?p=75676", "Category": "පුවත්", "Parent URL": null}