{"Source": "Lankatruth", "Timestamp": "February 26, 2019", "Headline": "ව්‍යවස්ථාදායක සභාව නැමති සුජාත දරුවා දූෂණය කරන්නේත් ජනාධිපතිමයි", "News Content": "ජනාධිපති මෛත්‍රිපාල සිරිසේන මහතා සහ එජනිස මන්ත්‍රීවරුන් වන මහින්ද රාජපක්ෂ, එස්.බී. දිසානායක සහ උදය ගම්මන්පිල යන මහත්වරු පාර්ලිමේන්තුවේ අවස්ථා කිහිපයක දී ව්‍යවස්ථාදායක සභාව විවේචනය කළේය. එසේම ජනාධිපතිවරයා පසුගිය බ්‍රහස්පතින්දා (21) පාර්ලිමේන්තුවේ දී ප්‍රකාශකර සිටියේ 19 වන ව්‍යවස්ථා සංශෝධනය නමැති “සුජාත දරුවා උපතින්ම අංග විකල දරුවෙකු” බවට පත් කර ඇති බවය. එසේම ජනාධිපතිවරයා චෝදනා කර සිටියේ ව්‍යවස්ථාදායකය, විධායකය සහ අධිකරණය යන ආයතන තුනම ව්‍යවස්ථාදායක සභාවෙන් පාලනය වන බවයි. ජනාධිපතිවරයා විසින් විනිශ්‍යකාරවරුන් ලෙස නම්කර යැවූ 14 දෙනෙකුගේ නම් ව්‍යවස්ථාදායක සබාව ප්‍රතික්ෂේපකර ඇති බවද ජනාධිපතිවරයා චෝදනා කර සිටියේය. ජනාධිපතිවරයා ඇතුළු ඇතැම් පාර්ශ්ව විසින් සිදුකරන මෙම චෝදනාව සම්බන්ධව ශ්‍රී ලංකා විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය හරිනි අමරසූරිය මහත්මිය පවසා සිටියේ පසුගිය ඔක්තෝබර් 26 වන දා ජනාධිපති මෛත්‍රීපාල සිරිසේන ආරම්භ කළ රජයට එරෙහි වැඩපිළිවෙළ මේ වන විට “ව්‍යවස්ථාදායක සභාව විවේචනය කිරීම හරහා සිදු වන” බවයි. “මේක ඔක්තෝබර් 26 වන දා පටන් ගත්ත ආරවුලේ ම දිගුවක්. රජය සහ ජනාධිපති අතර තිබුණු ආරවුල ඉවරයි වගේ පෙනුණට ඒක නැවතිලා නැහැ. ජනාධිපතිවරයාගේ මේ ක්‍රියාකලාපය එහි තවත් එක් ප්‍රකාශනයක් පමණයි,” ජ්‍යෙෂ්ඨ කථිකාචාර්ය හරිනි අමරසූරිය පැවසීය. එසේම හරිනි අමරසූරිය මහත්මිය පවසා සිටියේ ජනාධිපතිවරයාට අකමැති තීරණ ගන්නා විට ව්‍යවස්ථාදායක සභාව විවේචනය කිරීම සාධාරණ නොවන බවය. “තමන්ට කැමති තීරණ දෙනකොට හොඳයි කියන්නත්, අකමැති තීරණ දෙනකොට නරකයි කියන්නත් බැහැ. ව්‍යවස්ථාදායක සභාව කියන්නේ, ස්වාධීන ආයතනයක්. ඒක ගන්නා තීරණ පිළිගත යුතුයි. ඒක ව්‍යවස්ථානුකූලයි,” වැඩිදුරටත් අදහස් දක්වමින් හරිනි අමරසූරිය මහත්මිය පවසා සිටියේ ව්‍යවස්ථාදායක සභාව යනු ස්වාධීන ආයතනයක් බවත් එය විපක්ෂය මෙන්ම ස්වාධීන සිවිල් නියෝජිතයන් ද ඇතුළත් වන බවයි. එබැවින් ව්‍යවස්ථාදායක සභාව ගනු ලබන තීරණ ඒකපාර්ශවික බවට චෝදනා කිරීමට නොහැකි බව කථිකාචාර්යවරිය පෙන්වා දුන්නාය. එසේම ව්‍යවස්ථාදායක සභාව නියෝජනය කළ හිටපු සාමාජිකයෙකු ද වන පාර්ලිමේන්තු මන්ත්‍රී විජිත හේරත් මහතා පවසා සිටියේ ජනාධිපතිවරයා නගන චෝදනා සම්පූර්ණයෙන්ම වැරදි සහ පදනම් විරහිත චෝදනා බවය. “ජනාධිපතිතුමා නගන චෝදනා සම්පූර්ණ වැරදියි. සීනියෝරිටි එක අනුව පත්වීම් දෙන්න ඕන නම් ව්‍යවස්ථාදායක සභාවක්වත් ජනාධිපති කෙනෙක්වත් ඕන නෑ. අනික ජනාධිපතිතුමා ම අගවිනිසුරු ධූරයට එව්ව නලින් පෙරේරා ජ්‍යෙෂ්ඨත්වය අනුව 6 වෙනි තැන හිටියෙ. ඒත් එතුමා සුදුසු නිසා අපි පත් කළා. නීතිපති තනතුරට නම් තුනක් එව්වා. ඊට පස්සේ අපි කිව්වා එක නමක් එවන්න කියලා. එයා ජයන්ත ජයසූරියගේ නම එව්වා. එතුමා ගැන පරීක්ෂා කරලා අපි සුදුසුකම් මත ජයන්ත ජයසූරියට අනුමැතිය දුන්නා.” යනුවෙන් විජිත හේරත් මන්ත්‍රීවරයා පැවසීය. එසේම ජනාධිපතිවරයා පොලිස්පති ධුරය සඳහා ද නම් තුනක් එවූ බවත් ඒ අනුව විනිවිද භාවය ආරක්ෂා කරමින් ව්‍යවස්ථාදායක සභාව පළමුවරට රහස් ඡන්දයක් පැවැත්වූ බවත්ය. විනිසුරුවරුන්ගේ නම් ප්‍රතික්ෂේප කිරීම සම්බන්ධව ද විජිත හේරත් මන්ත්‍රීවරයා අදහස් දැක්වීය. “ඒ වගේ ම ජනාධිපතිතුමා කියන ආකාරයට අධිකරණ විනිසුරුවරුන් 14 දෙනෙකුගේ පත්වීම් ප්‍රතික්ෂේප කරලා නැහැ. හතරයි ප්‍රතික්ෂේප කරලා තියෙන්නේ. ඒවා ප්‍රතික්ෂේප වුණේ නුසුදුසු නිසා. ජනාධිපති යෝජනා කරල තිබුණ ඇතැම් විනිසුරුවරුන් මත්ද්‍රව්‍ය ජාවාරම්කාරයින්ට ඇප දීපු අය. ඒ වගේ බරපතළ හේතු නිසයි ඔවුන්ගේ නම් ප්‍රතික්ෂේප කළේ.” එසේම වැඩිදුරටත් අදහස් දැක්වූ විජිත හේරත් මහතා පැවසූවේ 19 වැනි ව්‍යවස්ථා සංශෝධනය ජනාධිපතිවරයා පවසන පරිදි අංග විකල දරුවෙකු නොවන බවත් ඒ සුජාත දරුවා දූෂණය කිරීමට උත්සාහ ගන්නේ ද ජනාධිපතිවරයා විසින්ම බවත්ය. “19 ව්‍යවස්ථා සංශෝධනය කියන සුජාත දරුවාට ව්‍යවස්ථාදායක සභාවෙන් කිසිදු කැළලක් සිදුවී නැහැ. ඒ සුජාත දරුවා දූෂණය කරන්න උත්සහ කරන්නේ, ජනාධිපතිවරයා මයි. ස්වාධීන කොමිෂන් සභාවලට පහර ගසමින් මේ ප්‍රජාතන්ත්‍රවාදී පද්ධතියට බලපෑම් කරන එක අපි කොහොමටවත් අනුමත කරන්නේ නැහැ. මේ ක්‍රමවේදය අනිවාර්යයෙන් ම පැවතිය යුතුයි.” ව්‍යවස්ථාදායක සභාව ස්වාධීන ආයතනයක් වන අතර එහි තීන්දු තීරණවලට බලපෑම් කිරීමේ හැකියාව ජනාධිපතිවරයාට නොහැක. මූලාශ්‍ර – BBC සිංහල", "URL": "https://lankatruth.com/si/?p=69128", "Category": "පුවත්", "Parent URL": null}