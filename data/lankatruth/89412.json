{"Source": "Lankatruth", "Timestamp": "February 4, 2020", "Headline": "ගුවන් විදුලියේ නව සභාපති වැඩ බාරගෙන දින දෙකෙන් ඉවතට", "News Content": "ශ්‍රී ලංකා ගුවන් විදුලි සංස්ථාවේ සභාපතිවරයා ලෙස පසුගිය 30 වැනිදා වැඩබාරගත් රෝහණ දේව පෙරේරා මහතා ඊයේ (03) එම තනතුරින් ඉවත් කර ඇතැයි වාර්තා වේ. ජනමාධ්‍ය අමාත්‍යංශ ලේකම්වරයා විසින් එයට අදාළ ලිපිය ශ්‍රී ලංකා ගුවන් විදුලි සංස්ථාවේ අධ්‍යක්‍ෂ ජනරාල් චන්ද්‍රපාල ලියනගේ මහතා වෙත ඊයේ යොමු කර ඇති බවද වාර්තා වේ. රෝහණ දේව පෙරේරා මහතා ශ්‍රී ලංකා ගුවන් විදුලි සංස්ථාවේ සභාපතිධූරයට පත් කිරීමට එරෙහිව එහි සේවකයින් හා තවත් පාර්ශ්ව ගණනාවක් විරෝධය පළ කර තිබිණි. ඒ සම්බන්ධයෙන් අවධානය යොමු කරමින් අමාත්‍යංශ ලේකම්වරයා විසින් රෝහණ දේව පෙරේරා මහතා ගුවන් විදුලි සංස්ථාවේ සභාපතිධුරයෙන් ඉවත් කිරීමට තීරණය කර ඇතැයි වාර්තා වේ. පසුගිය ජනාධිපතිවරණයේදී ගෝඨාභය රාජපක්ෂ මහතා වෙනුවෙන් වැඩි කාලයක් මාධ්‍ය හමුවල පෙනී සිටි ගායන ශිල්පිණී සංජීවනී වීරසිංහ මහත්මිය ශ්‍රී ලංකා ගුවන්විදුලි සංස්ථාවේ අධ්‍යක්ෂක ධුරයක් ලබාදීම සම්බන්ධයෙන්ද සමාජ මාධ්‍යතුළ දැඩි විවේචනයක් ඇතිවිය. රජයේ සංස්ථා හා ව්‍යවස්ථාපිත මණ්ඩල සඳහා සුදුස්සන් නිර්දේශ කිරීමට ජනාධිපති ගෝඨාභය රාජපක්‍ෂ මහතා පත් කළ විද්වත් කමිටු නිර්දේශය මත තොරතුරු හා සන්නිවේදන තාක්‍ෂණ අමාත්‍ය ආචාර්ය බන්දුල ගුණවර්ධන මහතා විසින් ගුවන් විදුලි සංස්ථාවේ සභාපතිධුරය සඳහා රෝහණ දේව පෙරේරා මහතා පත් කරන ලදී. ඔහු වැඩ බාරගනිමින් සිදු කළ කතාවක් ඉතාමත් උපහාසයට නංවමින් පසුගිය දිනවල සමාජමාධ්‍යවල සන්සරණය විය.", "URL": "https://lankatruth.com/si/?p=89412", "Category": "පුවත්", "Parent URL": null}