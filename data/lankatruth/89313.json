{"Source": "Lankatruth", "Timestamp": "February 2, 2020", "Headline": "ජිනීවා නිත්‍ය නියෝජිත බටලන්ද චූදිතයෙක්!", "News Content": "රාජ්‍ය තාන්ත්‍රික ක්ෂේත්‍රයේ වැදගත්ම ස්ථානයක් ලෙස සලකන ස්විටර්ලන්තයේ ජිනීවා නුවර ශ්‍රී ලංකා නිත්‍ය නියෝජිතයා ලෙස 88-89 කාලයේ කුප්‍රකට බටලන්ද අපරාධ සම්බන්ධයෙන් වරක් අත්අඩංගුවට ගත් චූදිතයකු පත් කිරීම බරපතල කරුණක් බව එම කේෂේත්‍රයේ ජ්‍යෙෂ්ඨයෝ අවධාරණය කරති. මෙම තනතුරට පත් කර ඇත්තේ, ජ්‍යෙෂ්ඨ මාධ්‍යවේදියකු මෙන්ම දේශපාලන විචාරකයෙකුද වන ස්.ඒ චන්ද්‍රප්‍රේම මහතාය. එක්සත් ජාතීන්ගේ මානව හිමිකම් කොමිසමේ ප්‍රධාන කාර්යාලය පිහිටි මෙහි එම කොමිසමේ සැසිවාරවලට අදාළ සියලු කටයුතු ලංකාව වෙනුවෙන් සම්බන්ධීකරණය කිරීමේ වගකීම පැවරෙන්නේ මේ නිත්‍ය නියෝජිතයාට ය. මේ නිසා එම තනතුරට පත් කෙරෙන පුද්ගලයාට එරෙහිව මානව හිමිකම් චෝදනාවක් එල්ලවී තිබීම රාජ්‍ය නියෝජනය කිරීමේදී දැඩි අවාසිසහගත තත්වයක් බව අදාළ ජ්‍යෙෂ්ඨයන්ගේ අදහසයි. සපුගස්කන්ද නිවාස යෝජනා ක්‍රමයේ පවත්වාගෙන ගිය බටලන්ද වධකාගාරයේ සිදුවූ ඝාතන කිහිපයක් සම්බන්ධයෙන් සී.ඒ චන්ද්‍රප්‍රේම මහතාට එරෙහිව චෝදනා එල්ල වී තිබූ අතර ඔහු එම චෝදනාවලින් නිදොස් කොට නිදහස් කර නැත. බටලන්ද ඝාතන චෝදනා එල්ල වී තිබූ හිටපු ජ්‍යෙෂ්ඨ පොලිස් අධිකාරී ඩග්ලස් පීරිස් මහතා 2000 අගෝස්තු 03දා කටුනායක ගුවන්තොටුපොළේදී අත්අඩංගුවට ගෙන ඇති අතර ඔහුගේ සාක්ෂි මත එම ඝාතන සම්බන්ධයෙන් සී.ඒ චන්ද්‍රප්‍රේම මහතා අත්අඩංගුවට ගෙන තිබේ. ඒ, එම වසරේගෝස්තු 15 වැනිදාය. කොළඹ, අලුත්කඩේ අධිකරණ සංකීර්ණයේ සේවය කළ නීතීඥ චරිත ලංකාපුර, නීතීඥ කාංචන අඹේපොල, ගම්පහ අධිකරණයේ නීතීඥ නිශ්ශංක සහ කැලණිය ටයර් සංස්ථාවේ සේවය කළ පෙරේරා යන පිරිසගේ ඝාතන සම්බන්ධයෙන් ඩග්ලස් පීරිස් මහතා විසින් ලබාදුන් දිවුරුම් පෙත්සමේ සඳහන් කරුණු විමර්ශනය කිරීමෙන් පසු අපරාධ පරීක්ෂණ දෙපාර්තමේන්තුව චන්ද්‍රප්‍රේම මහතා අත්අඩංගුවට ගෙන තිබිණි. පසුව නීතිපතිවරයා විසින් එම නඩුව ඉවත් කරගෙන තිබේ. මීට අමතරව පාකිස්ථානයේ ශ්‍රී ලංකා තානාපතිවරයා ලෙස පත් කර යවා ඇත්තේ, නැගෙනහිර පළාත් හිටපු ආණ්ඩුකාර, වයිස් අද්මිරාල් මොහාන් විජේවික්‍රම ය. ඉස්ලාම් ආගම නියෝජනය කරන බහුතරයක් සිටින පාකිස්ථානයට ඔහු යවා ඇත්තේ, ඔහු සිය සමාජ මාධ්‍ය ගිණුම් ඔස්සේ දිගින් දිගටම ආගමික අන්තවාදය වෙනුවෙන් පෙනී සිටි අයෙකි. විශේෂයෙන්ම වත්මන් ආගමැති මහින්ද රාජපක්ෂගේ සමීපතමයකු වන ඉන්දීයාවේ භාරතීය පක්ෂ දේශපාලනඥ සුබ්‍රමනියම් ස්වාමිට පක්ෂව පාකිස්ථානය, ඇෆ්ගනිස්ථානය සහ බංග්ලාදේශය විවේචනය කරමින් මොහාන් විජේවික්‍රම දිගින් දිගටම අදහස් දක්වා තිබේ. එසේම ජර්මනියේ ශ්‍රී ලංකා තානාපති ධුරයට පත්කර ඇති මනෝරි උනම්බුවේ විසින් ස්විට්සර්ලන්ත රාජය විවේචනය කරමින් අදහස් පළ කිරීම දැඩි කතාබහට ලක් විය. ශ්‍රී ලංකා රජයට එරෙහිව යමක් කොට පහසුවෙන්ම ස්විට්සර්ලන්තයට පළා යා හැකි බවත් ඊට අවශ්‍ය ඕනෑම පහසුකමක් සැපයීමට එම රටට අයත් තානාපති කාර්යාලය සූදානමින් සිටින බවත් මනෝරී උනම්බුවේ සඳහන් කර ඇත. ලබන මාර්තු මාසයේදී එක්සත් ජාතීන්ගේ මානව හිමිකම් කොමිසමේ මීළඟ සැසිවාරය පැවැත්වීමට නියමිත ය. ශාලික විමලසේන – ලංකා සතිඅන්ත ජාතික පුවත්පත", "URL": "https://lankatruth.com/si/?p=89313", "Category": "පුවත්", "Parent URL": null}