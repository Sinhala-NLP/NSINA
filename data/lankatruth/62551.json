{"Source": "Lankatruth", "Timestamp": "November 3, 2018", "Headline": "ඇමරිකාවෙන් චීනයට වෙළඳ ඇරයුමක්", "News Content": "චීනය සමඟ වෙළඳ ගිවිසුමකට එළැඹීමට තම පාර්ශවය කැමැත්ත පල කරන බව ඇමරිකානු ජනාධිපති ඩොනල්ඩ් ට්‍රම්ප් පවසා තිබේ. වොෂින්ටනයේ පැවති මාධ්‍ය හමුවකදී ඇමරිකානු ජනාධිපතිවරයා මේ බව ප්‍රකාශකර ඇති අතර වැඩිදුරටත් පවසා ඇත්තේ තමන් චීන – ඇමරිකා වෙළඳ ගිවිසුමක් පිළිබඳව දැඩි උවමනාවකින් පසුවන බවය. මේ වන විටත් ඇමරිකාව විසින් චීන භාණ්ඩ සඳහා තීරුබදු ක්‍රමයක් ක්‍රියාත්මක කරන අතර තව දුරටත් එම බදු ක්‍රමය පවත්වාගෙන යාමට නියමිතය. පසුගිය මාස කිහිපය තුළ ලෝක වෙළඳපළේ තමන්ට හිමි පංගුව වැඩිකර ගැනීමේ අරමුණින් චීන – ඇමරිකා වෙළඳ යුද්ධය උඝ්‍ර තත්වයක පැවති අතර ඇමරිකාව විසින් චීන භාණ්ඩ ඉලක්ක කර ගනිමින් විවිධ බදු ක්‍රම ක්‍රියාත්මක කරවීය. මෙම වාතාවරණය තුළ චීනය සමඟ වෙළඳ ගිවිසුමකට සම්බන්ධවීමට ඇමරිකානු පාර්ශවය කැමැත්ත පල කිරීම පිළිබඳව ලෝකයේ බොහෝ රටවල් අවධානයෙන් පසුවෙති.", "URL": "https://lankatruth.com/si/?p=62551", "Category": "විදෙස් පුවත්", "Parent URL": null}