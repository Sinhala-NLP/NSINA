{"Source": "Lankatruth", "Timestamp": "January 18, 2018", "Headline": "වත්කම් බැරකම් හෙළි නොකළ රෝහිතටත් රට යන්න අවසර දෙයි", "News Content": "සිය නීත්‍යානුකූල ආදායම් හා වත්කම්වලින් උපයාගත නොහැකි රුපියල් කෝටි හතරකට අධික මුදල් හා දේපළවල හිමිකරුව සිටින මහින්ද රාජපක්ෂ ආණ්ඩුවේ වරාය හා මහාමාර්ග ව්‍යාපෘති ඇමැතිව සිටි රෝහිත අබේගුණවර්ධන මහතාට විදේශගතවීමට පනවා තිබූ තහනම් ඉවත් කරමින් විදේශගතවීමට අවසර දුන් කොළඹ මහාධිකරණ විනිසුරු සම්පත් විජේරත්න මහතා අධිකරණය බාරයේ ඇති ඔහුගේ විදේශ ගමන් බලපත්‍රය මුදා හරීමටද නියෝග කර තිබේ. ඒ අනුව පෙබරවාරි මස 18 වැනිදාත් මාර්තු මස පස්වැනිදාත් අතර කාලය තුළ විදේශගතවීම සඳහා හිටපු අමාත්‍ය රෝහිත අබේගුණවර්ධන මහතාගේ විදේශ ගමන් බලපත්‍රය මුදා හැරීමටද නියෝග කර ඇත. 2004 මාර්තු මස 31 වැනිදාත් 2006 මැයි මස 31 වැනිදාත් අතර කාලය තුළ සිය නීත්‍යානුකූල අදායම් හා වත්කම්වලින් උපයාගත නොහැකි වත්වමක් උපයාගත් ආකාරය හෙළි කිරීමට නොහැකි වූ රුපියල් කෝටි හතරකට අධික මුදල් හා වත්කම්වල හිමිකරුව සිටින රෝහිත අබේගුණවර්ධන මහතාට එරෙහිව අල්ලස් කොමිසම විසින් නඩු පවරා තිබේ. අල්ලස් කොමිසම වෙනුවෙන් පෙනී සිටි ජ්‍යෙෂ්ඨ රජයේ නීතීඥ සුදර්ශන ද සිල්වා මහතාද එකඟතාවය පල කර ඇති බැවින් ඔහුට විදේශගතවිම සඳහා පනවා තිබූ තහනම ඉවත් කිරීමට මහාධිකරණ විනිසුරුවරයා නියෝග කර තිබේ. එම නඩුව යලි මාර්තු මස 15වනදා කැඳවීමට නියමිත ය.", "URL": "https://lankatruth.com/si/?p=46419", "Category": "පුවත්", "Parent URL": null}