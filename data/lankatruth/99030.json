{"Source": "Lankatruth", "Timestamp": "October 31, 2020", "Headline": "බෙල්ජියම නැවත වසා දැමෙයි", "News Content": "කොරෝනා දෙවැනි රැල්ලේ බලපෑම හමුවේ බෙල්ජියම යලි වසා දැමෙන බව නිවේදනය කර තිබේ. යුරෝපා කලාපය නැවත වරක් කොරෝනා වසංගතයේ දැඩි බලපෑමට ලක්ව ඇත. ඉකුත් සති දෙක තුළ බෙල්ජියමේ සෑම පුද්ගලයින් ලක්ෂයකගෙන් 1600 දෙනෙකු කොරෝනා ආසාදනයට ලක්ව ඇතැයි හෙළිවිය. ඒ යුරෝපා කලාපයේ වැඩිම කොරෝනා බලපෑමට ලක්ව ඇති රට බවට බෙල්ජියම පත්කරමිනි. බෙල්ජියමට අමතරව ප්‍රංශය සහ ජර්මනිය ද වසා දමා ඇති අතර පෝලන්තය දැඩි කොරෝනා මර්ධන නීති ක්‍රියාත්මක කරන බව විදෙස් මාධ්‍ය වාර්තා කර ඇත. මීට අමතරව කොණ්ඩා සැකසුම් මධ්‍යස්ථාන ඇතුළු අත්‍යාවශ්‍ය නොවන ව්‍යාපාර පවත්වාගෙන යෑම ලබන දෙසැම්බර් මස මැද භාගය දක්වා අත්හිටුවීමට නියෝග කර තිබෙන අතර පුද්ගලයින් සිව් දෙනෙකුට වඩා වැඩි ගණනකට ප්‍රසිද්ධියේ හමුවීම ද සීමාකර තිබේ. එසේම සුපිරි වෙළඳසැල්වල අත්‍යාවශ්‍ය භාණ්ඩ පමණක් අලෙවි කිරීමට නියෝග කර තිබෙන බවත් අමුත්තන් ලෙස නිවෙස්වෙත යා හැක්කේ එක් අයෙකුට පමණක් බවත් විදෙස් මාධ්‍ය වාර්තා කර ඇත. බෙල්ජියමේ පාසල් ඇතුළු අධ්‍යාපන මධ්‍යස්ථාන ද වසා දමා ඇති අතර පාසල් නිවාඩු කාලය ලබන 15 වැනිදා තෙක් දීර්ඝ කර තිබේ.", "URL": "https://lankatruth.com/si/?p=99030", "Category": "විදෙස් පුවත්", "Parent URL": null}