{"Source": "Lankatruth", "Timestamp": "March 8, 2021", "Headline": "ජාත්‍යන්තර කාන්තා දිනය සැමරීමට ලොව පුරා එක්දින වැඩ වර්ජනයක්!", "News Content": "කොරෝනා වසංගතයෙන් බරපතළ ආර්ථික අර්බුදයට පත්ව ඇති ලෝක ධනවාදය විසින් කම්හල් තුල, නිදහස් වෙළඳ කලාප තුල ඉදිරියේදී ගනු ලැබීමට නියමිත දැඩි සූරාකෑමේ කොන්දේසි හා නීති කෙටුම්පත් පිළිබඳව ජනතාව දැනුවත් කිරීම සඳහා ජාත්‍යන්තර වැඩ වර්ජනයක් කැඳවීමට ප්‍රංශයේ කාන්තා සංවිධාන, වෘත්තීය සමිති හා සිවිල් සංවිධාන ඇතුළු සමාජ ව්‍යාපාර 37ක් තීරණය කර ඇත. “අපගේ ශ්‍රමයෙන්, අපගේ ශරීරයෙන්, අපගේ පඩිපතින් කොරෝනා වසංගතය විසින් ඇතිකරන ලද අර්බුදයෙන් ධනවාදයට සිදුවූ ආර්ථික පාඩුව ගෙවීමට අප සුදානම් නෑ. අප ඉල්ලා සිටිනවා ලොව පුරා තම ශ්‍රමය වැයකරනා සියලුම කාන්තාවන්ගෙන් හා කම්කරුවන්ගෙන් මාර්තු 8 වැනිදා තම රටවල රජයන්ට එරෙහිව උද්ඝෝෂණ, පෙළපාලි හා වැඩ වර්ජන තමන් සේවය කරන කම්හල් තුල, වැඩ බිම් තුල සංවිධාන කරන ලෙස. ප්‍රංශයේ අප වැඩකරන කාන්තාවන් මාර්තු 8 වැනිදා සූරා කෑමට, පුරුෂ ආධිපත්‍යයට, ජාතිවාදයට එරෙහිව, එක් දින වැඩ වර්ජනයක් හා රට පුරා පෙළපාලි සංවිධානය කිරීමට තීරණය කර තිබෙනවා ” යනුවෙන් එහි ප්‍රකාශිකාවක් මාධ්‍ය වෙත පවසා තිබේ. කොරෝනා වසංගතය නිසා අපි කාන්තාවන් ලෙස දිනපතා පීඩාවට පත් වෙමින් සිටිනවා. නිවෙස්වලදී සැමියන්ගේ ප්‍රහාරයන්ට, දුෂණය වීම් වලට ලක්වී තිබෙනවා. රැකියා අහිමිවීම් නිසාත් විශාල කාන්තාවන් පිරිසක් පීඩාවට පත්වී තිබෙනවා. එසේම අදත් කාන්තාවන්ට වේතන ගෙවීමේදී 30% ක කප්පාදුවක් පිරිමින්ට සාපේක්ෂව සිදුවෙනවා, අදත් කාන්තාවන්ට සලකනුයේ දෙවන පංතියේ පුරවැසියන් ලෙස සලකමින්, දරුවන් හා කාන්තාවන් ලිංගික භාණ්ඩ බවටත් පත්වී තිබෙනවා. මෙම සියළු ආකාරයේ පීඩාවන්ට එරෙහිව යුක්තිය, සමානාත්මතාවය හා ස්ත්‍රීන්ට පමණක් විශේෂ වූ අයිතීන්ද දිනා ගැනීමට ලොව පුරා කාන්තාවන් හා පිරිමි කම්කරුවන් එක් පෙරමුණකට පැමිණිය යුතුව තිබෙනවා” යනුවෙන් ඇය වැඩිදුරටත් පැවසුවාය. ජාත්‍යන්තර කාන්තා දිනයේ ආරම්හය සිදුවනුයේ 20 වැනි සියවසේ මුල් වකවානුවේදීය. එම යුග‍යේ යුරෝපයේ කාන්තාවන් ඡන්ද අයිතිය, සමානාත්මතාවය, හා කම්කරු අයිතිවාසිකම් වෙනුවෙන් උද්ඝෝෂණ හා විරෝධතා සංවිධානය කරනු ලැබිණි. 1910 දී ඩෙන්මාර්කයේ කොපන්හාග් නුවරදී මුළු දුන් ජාත්‍යන්තර සමාජවාදී කාන්තා සංවිධානයේ දෙවන සම්මේලනයේදී එවකට කීර්තිමත් සමාජවාදී නායිකාවක් වූ ජර්මන් ජාතික Clara Zetkin විසින් කරන ලද යෝජනාවක් අනුව මාර්තු 8 වැනිදා ජාත්‍යන්තර කාන්තා දිනය ලෙස ඒකමතිකව පිළිගන්නා ලදී. ඒ අනුව 1911 මාර්තු 8 වැනිදා ප්‍රංශයේ පමණක් මිලියනක කාන්තාවන් ඇතුළු ප්‍රංශ කම්කරුවන් එක් වී 1871 පැරිස් කොමියුනය හා 1848 ප්‍රංශ කම්කරු නැගිටීම සමරන ලදී. 1917 මාර්තු 8 වැනිදා රුසියන් කම්කරු කාන්තාවන් විසින් පාන් හා සාමය ඉල්ලා පෙත්රෝග්‍රාධයේ වැඩ වර්ජනයක් හා උද්ඝෝෂණයක් පවත්වන ලදී. 1977 දී එ.ජා. සංවිධානය විසින්ද මාර්තු 8 වැනිදා ජාත්‍යන්තර කාන්තා දිනය ලෙස පිළිගන්නා ලදී. “සියළුම ගෘහනියන් රාජ්‍ය පාලනය කිරීම සඳහා දායක විය යුතුව ඇත” සමාජවාදීසොවියට් දේශයේ බෝල්ෂෙවික් පක්ෂ නායක ලෙනින්ද පවසා තිබේ.", "URL": "https://lankatruth.com/si/?p=112199", "Category": "විදෙස් පුවත්", "Parent URL": null}