{"Source": "Lankatruth", "Timestamp": "March 4, 2020", "Headline": "රූපවාහිනිය බංකොලොත් – සේවක පඩිනඩි ගෙවන්ගන්න බැරි තත්වයක්", "News Content": "රූපවාහිනී සංස්ථාවේ සේවකයන්ට මේ වසරේ වැටුප් ගෙවීම සඳහා මාසිකව රුපියල් හාරකෝටි අසූ ලක්ෂයක් 48,000,000ක් වැය වන බවත් එම මුදල පවා මේ වනවිට රූපවාහිනී ආයතනේ ආදායම් මගින් නොලැබෙන තත්වයක් උද්ගතවීම මත සේවක වැටුප් ගෙවාගැනීමට පවා නොහැකිව රූපවාහිනිය දැඩි මූල්‍ය අර්බුදයකට පත්ව ඇති බව වාර්තා වේ. මේ සඳහා අවශ්‍ය මුදල් ලබා දෙන ලෙස තොරතුරු හා ජනමාධ්‍ය අමාත්‍යාංශය මහා භාණ්ඩාගාරයෙන් ඉල්ලා තිබේ. ඒ සඳහා අනුමැතිය ඉල්ලා තොරතුරු හා ජනමාධ්‍ය ඇමැති සහ උසස් අධ්‍යාපන ඇමැති බන්දුල ගුණවර්ධන මහතා කැබිනට් මණ්ඩලයට සංදේශයක් ඉදිරිපත් කර ඇති බවද වාර්තා වේ. රූපවාහිනි සංස්ථාව මුල්‍යමය අර්බුදයකට මුහුණ දී ඇති බැවින් රජයේ වැඩසටහන් ප්‍රචාරය කිරිම වෙනුවෙන් නොමිලේ දෙන ගුවන් කාලයේ වටිනාකමද සැළකිල්ලට ගෙන මෙම මුදල ලබා දෙන්නැයි අමාත්‍යාංශය ඉල්ලා ඇතැයි වාර්තා වේ. රූපවාහිනි සංස්ථෘවේ සේවකයන් ගණන 930ක් පමණ වන අතර ඔවුනට වැටුප් ගෙවීමට මාසිකව රුපියල් කෝටි 05ක් පමණ වැයවනු ඇතැයි පැවසේ. මීට අමතරව අනෙකුත් දීමනා ආදිය සඳහා තවත් රුපියල් කෝටි 04ක් පමණ වැය වන බවද දැනගන්නට ලැබී ඇත. රූපවාහිනි සංස්ථාව 2017 වසරේදී රුපියල් කෝටි 40ක පමණ 2018 වසරේදී රුපියල් කෝටි 44ක පමණද වටිනා ගුවන් කාලයක් රජයේ වැඩසටහන විකාශය සඳහා කිසිදු අයකිරිමකින් හෝ අනුග්‍රාහකත්වයකින් තොරව ලබාදී ඇතැයිද අගමැතිවරයා කැබිනට් මණ්ඩලයට දැනුම් දී ඇත. එමෙන්ම ජාතික රූපවාහිනිය මගින් දිගින් දිගටම විවිධ දේශපාලන නායකයින්ගේ ප්‍රවර්ධන කටයුතු සිදු කිරීම නිරන්තරයෙන් සිදුවන අතර එහි ආදායම උපයා ගැනීම සඳහා ව්‍යාපෘතිද විවිධ අක්‍රමිකා හේතුවෙන් අඩපනවි තිබේ. එහි විකාශය වන ටෙලිනාට්‍ය කොටස් සඳහා ඇති ගෙවීම්ද සිදු කර නොමැති බවත් ටෙලිනාට්‍ය අධ්‍යක්ෂකවරු දැඩි අර්බුදයකට මුහුණදී ඇති බවත් වර්තා වේ.", "URL": "https://lankatruth.com/si/?p=90513", "Category": "පුවත්", "Parent URL": null}