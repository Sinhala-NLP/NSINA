{"Source": "Lankatruth", "Timestamp": "May 14, 2023", "Headline": "යුද උමතුව දත්ත සහිතව හෙළිවේ", "News Content": "පසුගිය 2022 වසරේදී ලෝකයේ බල කඳවුරු අතර සහ අනෙකුත් රටවල්වල යුද්ධ වියදම ඇමරිකානු ඩොලර් බිලියන 2,240ක් (ඩොලර් කෝටි 224,000ක්) වී තිබෙන බව ජාත්‍යන්තර පර්යේෂක කණ්ඩායමක් නිකුත් කළ වාර්තාවකින් හෙළිවේ.  ස්වීඩනයේ අගනුවර වන ස්ටොක්හෝම් කේන්ද්‍ර ගත කර ගත් “ස්ටොක්හෝම් අන්තර්ජාතික සාම පර්යේෂණ ආයතනය“ පසුගිය මාර්තු මාසයේ මෙම වාර්තාව නිකුත් කර තිබේ. එයින් හෙළිවී තිබෙන විශේෂම තොරතුරක් වන්නේ 2021 වසරේදී යුක්‍රේනයේ මුලු ආරක්ෂක වියදම ඩොලර් කෝටි 683ක් ව තිබී 2022 දී එය ඩොලර් කෝටි 4,400 දක්වා 644% ගුණයකින් ඉහල ගොස් තිබීම ය.  ඇමරිකාවේ සමස්ත ආරක්ෂක වියදම ඩොලර් කෝටි 87,700 දක්වා 2022දී 39%කින් ඉහල දමා තිබේ. ලෝකයේ විශාලම ආරක්ෂක වියදම දරන චීනයේ එම වියදම ඩොලර් කෝටි 29,200කි. එය 2021ට වඩා 4.2%ක ඉහල යාමත් බවත් තුන්වැනි විශාලම ආරක්ෂක වියදම දරන රුසියාවේ එය ඩොලර් කෝටි 8,640ක් බවත් එම පර්යේෂකයන් විසින් හෙළිකර ඇත.  ලෝකයේ සමස්ත ආහාර නිෂ්පාදනය කෝටි 1,100ක පමණ පිරිසකට ප්‍රමාණවත් වුවද ලෝක ජනගහනයෙන් කෝටි 80කට ආසන්න පිරිසක් උග්‍ර ආහාර අහේනියකින් පෙළෙන බව එක්සත් ජාතීන්ගේ සංවිධානය හෙළිකර ඇත. ලෝකයේ සම්පත් බෙදීයාම පිළිබඳව පවතින දැවැන්ත පරතරය මෙන්ම ආරක්ෂක වියදම් සඳහා ද එක්සත් ජනපද අධිරාජ්‍යවාදීන් මුලු ලෝකයේ ආරක්ෂක වියදමින් 39%ක් වැය කරමින් සිටී. චීනය ඇතුළු නැගී එන ලෝක බලවතුන් ද මේ ආරක්ෂක වියදම් තරඟයේ ඉදිරියට එමින් සිටී.", "URL": "https://lankatruth.com/si/?p=147046", "Category": "පුවත්", "Parent URL": null}