{"Source": "Lankatruth", "Timestamp": "January 24, 2020", "Headline": "ආරක්ෂක ඇමති කෙනෙක් නැහැ…", "News Content": "පසුගිය ජනාධිපතිවරණයේදී ජාතික ආරක්ෂාව පිළිබඳව වැඩි අවධානයක් යොමු කළ වත්මන් ජනාධිපති ගෝඨාභය රාජපක්ෂ ජනාධිපති ලෙස වැඩ භාරගෙන මාස දෙකක් ගත වුවද තවමත් ආරක්ෂක ඇමතිවරයකු පත්කර නොමැති බව අනාවරණය වෙයි. 2019 නොවැම්බර් 18 වන දින වැඩ භාර ගත් වත්මන් ජනාධිපතිවරයා ඉන් දෙදිනකට පසු එනම් නොවැම්බර් 20 වන දින ආරක්ෂක අමාත්‍යාංශ ලේකම් ලෙස මේජර් ජෙනරාල් කමල් ගුණරත්න පත් කළේ ය. කෙසේ වෙතත්, කැබිනට් මණ්ඩලය දිවුරුම් දනෙ අවස්ථාවේදී ආරක්ෂක අමාත්‍යාංශය අග්‍රාමාත්‍ය මහින්ද රාජපක්ෂ මහතා යටතේ වන බව ප්‍රකාශ කර තිබිණි. මේ පිළිබඳන පසුගිය 23 වන දින ජවිපෙ පාර්ලිමේන්තු මන්ත්‍රී විජිත හේරත් මහතා පාර්ලිමේන්තුවේදී ප්‍රකාශ කර සිටි අතර ඊට පිළිතුරු ලෙස පාර්ලිමේන්තු මන්ත්‍රීවරියක පමණක් වන සුමේධා ජී ජයසේන මහත්මිය පවසා සිටියේ අගමැති මහින්ද රාජපක්ෂ විවිධ අමාත්‍ය ධුර දරන අතර ආරක්ෂ ඇමති ධුරයද දරන බවය. එහෙත් කැබිනට් මණ්ඩලය පිළිබඳව සඳහන් වන රජයේ කිසිදු තොරතුරු මූලාශ්‍රයක එවැනි සඳහනක් නොමැතිවීම විශේෂයකි. ඒ අතර ආරක්ෂක රාජ්‍ය අමාත්‍යවරයා ලෙස චමල් රාජපක්ෂ පත්කර තිබේ. කැබිනට් මණ්ඩලයේ “ආරක්ෂක අමාත්‍යවරයා” ලෙස කිසිවකු දිවුරුම් දී නොමැති අවස්ථාවක ආරක්ෂක අමාත්‍යාංශය වෙනුවෙන් ලේකම්වරයෙකු පත්කර තිබීමද ප්‍රශ්නකාරී බව නීති අංශ පෙන්වා දෙයි. එමෙන්ම මෙලෙස ආරක්ෂක කැබිනට් අමාත්‍යවරයෙකු පත්කර නොසිටීම රාජපක්ෂ පවුලේ බල අරගලය මත සිදුවන්නක් වුවත්, අමාත්‍යාංශයට බලධාරියෙකු නොමැතිවීම එම විෂයය සම්බන්ධව බරපතල අර්බුදයක් මතු කරන්නකි. විශේෂයෙන් ආරක්ෂක අමාත්‍යාංශය සඳහා පාර්ලිමේන්තුවට වගකියන්නකු නොමැතිවීමත්, අමාත්‍යාංශයට අයත් මුදල් වෙන්කර ගැනීම ආදී කටයුතු සඳහා බරපතළ නීතිමය ගැටලු පැනනැගිය හැකි වනු ඇති බවත් මේ පිළිබඳව අප කළ විමසීමකදී ජවිපෙ පාර්ලිමේන්තු මන්ත්‍රී විජිත හේරත් මහතා පැවසුවේ ය. රටේ ආරක්ෂාව වෙනුවෙන් සෘජුව ක්‍රියාත්මක වන අමාත්‍යාංශය වෙනුවෙන් කැබිනට් අමාත්‍යවරයෙකු පත් නොකර සිටීමෙන් “රටේ ආරක්ෂාව” පිළිබඳව ආණ්ඩුව දක්වන අවධානය හොඳින්ම හෙළිදරවු වන බවයි ඔහු වැඩිදුරටත් පවසා සිටින්නේ. ලක්සිරි ප්‍රනාන්දු – ලංකා ඉරිදා සංග්‍රහය", "URL": "https://lankatruth.com/si/?p=88958", "Category": "පුවත්", "Parent URL": null}