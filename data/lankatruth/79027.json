{"Source": "Lankatruth", "Timestamp": "August 12, 2019", "Headline": "ගෝඨාභයගේ ආරක්ෂාවට පොලීසියේ 700ක් දින දෙකක් සේවයේ", "News Content": "පොහොට්ටු පක්ෂයේ ජනාධිපති අපේක්ෂකයා ලෙස නම්කර සිටින ගෝඨාභය රාජපක්ෂ මහතාගේ අනුරාධපුර සංචාරය නිමිත්තෙන් එම මහතාට ආරක්ෂාව සැපයීමට පොලිස් නිලධාරීන් 700ක බල ඇණියක් අනුරාධපුරයට කැඳවා ඇතැයි වාර්තා වේ. හලාවත, නිකවැරටිය, කුරුණෑගල පොලිස් බල ප්‍රදේශවලට අයත් පොලිස් නිලධාරීන් මෙලෙස අද (12) උදෑසන අනුරාධපුරයට කැඳවා ඇති අතර ඔවුන් හෙට දිනයේ පස්වරුව දක්වා සේවයේ යොදවා තිබේ. ගෝඨාභය රාජපක්ෂ මහතාගේ අද දිනට නියමිත සංචාරය අවසන් කිරීමෙන් පසු අනුරාධපුරයේ නවාතැන් ගැනීමට නියමිත බවත් හෙට දිනයේ ද ස්ථාන කිහිපයකට යෑමට නියමිතව ඇති බවත් වැඩිදුරටත් වාර්තා වේ. හෙට දිනයේ සංචාරය නිමා කරන තෙක් මෙම පොලිස් නිලධාරීන් අඛණ්ඩව සේවයේ යොදවා ඇත. අද දිනය අවසන් වනවිට සේවා මුරය අවසන් වන බව පොලිස් නිලධාරීන්ට දන්වා තිබුණ ද අද පස්වරුවේ සිට නැවත හෙට පස්වරුව දක්වා පොලිස් නිලධාරීන්ට සේවයේ යෙදෙන ලෙස දැනුම් දී ඇතැයිද විශ්වාස කටයුතු ආරංචිමාර්ග පවසයි. මේ හේතුවෙන් පොලිස් නිලධාරීන් දැඩි අපහසුතාවයට පත්ව ඇති බවත් අද රාත්‍රියේ ඔවුන්ට නිස්චිත නවාතැන් පවා සකසා නොමැති බවත් වාර්තා වේ.", "URL": "https://lankatruth.com/si/?p=79027", "Category": "පුවත්", "Parent URL": null}