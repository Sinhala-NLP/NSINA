{"Source": "Lankatruth", "Timestamp": "September 25, 2012", "Headline": "5 වසර ප්‍රශ්න පත්‍ර මුද්‍රණය කළ “මල්පියලි” අත්අඩංගුවට", "News Content": "2013 වසරේ ශිෂ්‍යත්ව විභාගයට පෙනී සිටින ළමුන් සඳහා ලබාදෙන ආදර්ශ ප්‍රශ්න පත්‍ර කට්ටලයට 2012 වසරේ ප්‍රශ්න පත්‍රය මුද්‍රණය කළේ යැයි පවසමින් මල්පියලි ප්‍රකාශකයින් වන ලයනල් සිල්වා සහ ලසිත ශාම්ලාල් සිල්වා යන දෙදෙනා කරුඳුවත්ත පොලීසිය විසින් ඊයේ (24) අත්අඩංගුවට ගෙන තිබේ. මේ ප්‍රශ්න පත්‍ර කට්ටලය සහිත පොත බණ්ඩාරනායක සම්මන්ත්‍රණ ශාලාවේදී පැවතී පොත් ප්‍රදර්ශනයේ එක කුටියක තිබී හමුවී ඇත. 2012 වසරේ පැවති ශිෂ්‍යත්ව විභාගයේ ප්‍රතිඵල තවම පිටවී නොමැති නිසා විභාග පනතට අනුව විභාග කොමසාරිස් ජෙනරාල්වරයාගේ අවසරයකින් තොරව මෙය මුද්‍රණය කිරීම නීතිවිරෝධී බැවින් නියෝජ්‍ය විභාග කොමසාරිස් සරත් වික්‍රමසූරිය මහතා විසින් කුරුඳුවත්ත පොලිසියට කළ පැමිණිල්ලකට අනුව මෙම අත්අඩංගුවට ගැනීම සිදුව ඇත. මෙම සැකකරුවන් දෙදෙනා අත්අඩංගුවට ගෙන අලුත්කඩේ මහේස්ත්‍රාත් අධිකරණයට ඉදිරිපත් කිරීමෙන් පසුව එක් අයෙකුට රුපියල් ලක්ෂය බැගින් ශරීර ඇප නිකුත් කර තිබේ. මේ පිලිබඳව ඉදිරියේදී නඩුවක් ගොනු කිරීමට නියමිත අතර සිද්ධිය පිලිබඳ වැඩිදුර විමර්ශන කුරුඳුවත්ත පොලිසිය විසින් සිදුකරනු ලබයි.", "URL": "https://lankatruth.com/si/?p=4331", "Category": "පුවත්", "Parent URL": null}