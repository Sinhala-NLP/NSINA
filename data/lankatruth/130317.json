{"Source": "Lankatruth", "Timestamp": "March 21, 2022", "Headline": "බොරැල්ල බෝම්බ සිද්ධියේ විශ්‍රාමික වෛද්‍යවරයාටත් ඇප", "News Content": "බොරැල්ල සියලු සාන්තුවරුන්ගේ දේවස්ථානයේ තිබී අත්බෝම්බයක් හමුවීමේ සිද්ධිය සම්බන්ධයෙන් සැකපිට රක්ෂිත බන්ධනාගාර ගතව සිටි විශ්‍රාමික වෛද්‍ය ෂර්ලි හේරත් ඇප මත මුදා හරින ලෙස කොළඹ මහාධිකරණය අද (21) නියෝග කර තිබේ. කොළඹ මහාධිකරණ විනිසුරු මංජුල තිලකරත්න විසින් එම නියෝගය සිදුකරනු ලැබ ඇත්තේ විශ්‍රාමික වෛද්‍යවරයා වෙනුවෙන් ඉදිරිපත් කළ ඇප ඉල්ලීමක් සලකා බැලීමේන් අනවුතරුවය. ඔහුට ඇප ලබාදීම සම්බන්ධයෙන් විරුද්ධත්වයක් නොදක්වන බව රජයේ නීතිඥවරයා දන්වා ඇත. ඒ අනුව නියෝගය ප්‍රකාශයට පත් කරමින් මහාධිකරණ විනිසුරුවරයා සඳහන් කර ඇත්තේ එම සැකකරු මුලින්ම ත්‍රස්තවාදය වැළැක්වීමේ පනත යටතේ මහෙස්ත්‍රාත් අධිකරණය හමුවට ඉදිරිපත් කර තිබුණත් මේ වනවිට එම චෝදනා පවත්වා ගෙන නොයාමට පැමිණිල්ල තීරණය කර ඇති හෙයින් මෙම ඉල්ලීම මහාධිකරණය වෙත ඉදිරිපත් කර ඇති බවය. එමෙන්ම සැකකරුට එරෙහිව පීඩාකාරී ආයුධ පනත යටතේ චෝදනා පවත්වාගෙන යන එයින් මෙම ඇප ඉල්ලීම මහාධිකරණයට සලකා බැලීමට හැකියාවක් පවතින බවත් පෙත්සම්කාර සැකකරුගේ පාර්ශවය විසින් කරුණු දක්වා ඇතැයිද විනිසුරුවරයා සඳහන් කර ඇත. ඒ අනුව අදාළ සැකකරු රුපියල් ලක්ෂයක මුදල් ඇප සහ රුපියල් ලක්ෂ 25 බැගින් වූ ශරීර ඇප දෙකක් මත මුදා හැරීමට නියෝග කළ මහාධිකරණ විනිසුරුවරයා ඇපකරුවන් කොළඹ දිස්ත්‍රික්කය තුළ පදිංචිකරුවන් විය යුතු බවටත් නියෝග කර තිබේ. එමෙන්ම සැකකරුගේ විදේශ ගමන් තහනම් කරන බවත් ඔහුගේ විදේශ ගමන් බලපත්‍රය අධිකරණයට භාර දිය යුතු බවත් නියෝග කර ඇති විනිසුරුවරයා එම නියෝගය ආගමන හා විගමන පාලකවරයා වෙත දැනුම් දීමට පියවර ගන්නා ලෙසත් කොළඹ මහෙස්ත්‍රාත් අධිකරණයට දැනුම් දී ඇත.", "URL": "https://lankatruth.com/si/?p=130317", "Category": "පුවත්", "Parent URL": null}