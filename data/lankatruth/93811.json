{"Source": "Lankatruth", "Timestamp": "June 3, 2020", "Headline": "සිංහරාජ වනාන්තරය ජල මූලාශ්‍ර සිඳීයාමේ තර්ජනයකට මුහුණදීලා…", "News Content": "ශ්‍රී ලංකාවේ ප්‍රධාන තෙත් කලාපීය වනාන්තරයක් වන සිංහරාජ වනාන්තරයේ ඇති ජල උල්පත් අද වනවිට මිනිස් ක්‍රියාරකම් හේතුවෙන් සිඳීයාමේ තර්ජනයකට ලක්ව ඇතැයි වාර්තා වෙයි. මඟුරු කන්ද, රූණ කන්ද හා කළුගල රක්ෂිතය ආශ්‍රිත ජල උල්පත්වලින් ආරම්භ වන මඟුරු ගඟේ ආරම්භක අවධිය වන බාදුරා ඇල මෙලෙස සිඳී යාමේ තර්ජනයට ලක්ව තිබේ. ජාවාරමක් ලෙස වෙනිවැල්ගැට කපා විකිණීම සහ අනවසර වගාවන් මෙම තර්ජනයට තුඩු දෙන ප්‍රධාන හේතු වී තිබේ. 1978 වසරේදී එක් පුද්ගලයකුට අක්කර 2 1/4ක වපසරියක් සහිත ඉඩම් බෙදාදීමට කටයුතු කර ඇති අතර අද වනවිට එය අක්කර 4ත් 5ත් අතර භූමියක ව්‍යාප්ත වී ඇත. බොහෝ පිරිසක් ස්වභාවික වනාන්තර සීමාව ඉක්මවා පරිභෝජනය කිරීමට කටයුතු කිරීම මෙම තත්වයට බලපා තිබේ. ශ්‍රි ලංකාවට වටිනා සම්පතක් වන මෙම සිංහරාජ වනාන්තරය ආශ්‍රිත ජල උල්පත් රැකගැනීම ජාතික වගකීමක් ලෙස සලකා බලධාරීන්ගේ අවධානය ඊට යොමුවිය යුතුව තිබේ.", "URL": "https://lankatruth.com/si/?p=93811", "Category": "පරිසර", "Parent URL": null}