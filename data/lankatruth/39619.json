{"Source": "Lankatruth", "Timestamp": "August 21, 2017", "Headline": "සිරියාවේ වෙළඳ ප්‍රදර්ශනයකට ත්‍රස්ත ප්‍රහාරයක්!", "News Content": "මැදපෙරදිග කලාපයේ විශාලතම වෙළඳ ප්‍රදර්ශනය ලෙස සිරියාවේ ඩැමස්කස් අගනුවර පැවැත්වෙන ජාත්‍යන්තර වෙළඳ ප්‍රදර්ශනයක් ඉලක්ක කර ගනිමින් එල‍්ල කරනු ලැබූෂෙල් වෙඩි ප්‍රහාරයකින් පුද්ගලයින් සිව් දෙනෙකු ජීවිතක්ෂයට පත්ව තවත් සියයකට වැඩි පිරිසක් තුවාල ලබා ඇති බව වාර්තා වේ. 1954 වසරේ සිට අඛණ්ඩව පැවැති මෙම ඩැමස්කස් අන්තර්ජාතික වෙළඳ ප්‍රදර්ශනය අසාද් පාලනයට එරෙහිව ආරම්භ කෙරුණු අයි.එස්. ත්‍රස්තවාදීන්ගේ ප්‍රහාරයන් හේතුවෙන් 2011 වසරේ සිට නතර කෙරුණු අතර වසර හයකට පසුව නැවතත් එම ප්‍රදර්ශනය ආරම්භ කෙරුණු අවස්ථාවේදී මෙම ප්‍රහාරය එල්ල වීතිබේ. අගෝස්තු මස 16 සිට 27 වන දින දක්වා පැවැත්වෙන ඩැමස්කස් අන්තර්ජාතික වෙළඳ ප්‍රදර්ශනයට ලොව පුරා රටවල් 42 කට අයත් ව්‍යාපාරික ආයතන 1300ක් පමණ එක්ව සිටින ප්‍රදර්ශනයේදී රුසියාව, චීනය, ඉරානය යන රටවල් කෙරෙහි වැඩි අවධානයක් යොමුව ඇති බව පැවසේ. අයි.එස්. ත්‍රස්තවාදීන්ගේ ග්‍රහණයේ පවතින නැගෙනහිර ගෝටා ප්‍රදේශයේ සිට මෙම ෂෙල් ප්‍රහාරය එල්ල කර තිබෙන අතර ප්‍රහාරයන් අනතුරුව අදහස් දක්වමින් සිරියානු ජනාධිපතිවරයා පවසා ඇත්තේ සිරියාවට එරෙහිව සටන්වැද සිටින ත්‍රස්තවාදී කණ්ඩායම් වෙත ලබා දෙන බටහිර රටවල සහාය නතර කරනු තුරු එම රටවල් සමග රාජ්‍යතාන්ත්‍රික සබඳතා යළි ආරම්භ කිරීමට සූදානමක් නොමැති බවයි.", "URL": "https://lankatruth.com/si/?p=39619", "Category": "විදෙස් පුවත්", "Parent URL": null}