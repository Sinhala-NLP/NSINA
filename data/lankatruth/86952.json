{"Source": "Lankatruth", "Timestamp": "December 8, 2019", "Headline": "ස්විස් තානාපති කාර්යාල නිලධාරිනිය අපරාධ පරීක්ෂණ දෙපාර්තමේන්තුවට", "News Content": "පැහැරගැනීමට සහ ප්‍රශ්නකිරීමට ලක්වූ බව කියන ස්විස්ටර්ලන්ත තානාපති කාර්යාල නිලධාරිනිය අද(08) පස්වරුවේ අපරාධ පරීක්ෂණ දෙපාර්තමේන්තුව හමුවේ පෙනී සිට ඇත. සිද්ධියට අදාලව හෙට(09) දිනට ප්‍රථම ප්‍රකාශයක් ලබාදෙන ලෙසත් එතෙක් ඇයගේ විදෙස් ගමන් තහනම් කරන ලෙසටත් අපරාධ පරීක්ෂණ දෙපාර්තමේන්තුව විසින් අධිකරණ නියෝගයක් ලබාගෙන තිබූ අතර ඒ අනුව අදාල නිලධාරිනිය අද අපරාධ පරීක්ෂණ දෙපාර්තමේන්තුව වෙත පැමිණ ඇත. සිද්ධියට අදාලව සිදුකෙරෙන පරීක්ෂණ කටයුතු සඳහා තානාපති කාර්යාල නිලධාරිනිය අපරාධ පරීක්ෂණ දෙපාර්තමේන්තුව විසින් අධිකරණ වෛද්‍ය නිලධාරීවරයා වෙත ඉදිරිපත්කර ඇතැයි ද වැඩිදුරටත් වාර්තා වේ. ඉකුත් 25 වැනිදා කුරුදුවත්ත පොලිස් වසමේ පිහිටි ශාන්ත බ්‍රිජට් කන්‍යාරාම පාසල අසලදී සුදු මොටර් රථයකින් පැමිණි කණ්ඩායමක්, ගානියා සිල්වෙස්ටර් ෆැන්සිස් නැමති මෙම නිලධාරිනිය පැහැරගෙන ගොස් ඇති බවට ස්විස් තානාපති කාර්යාලයේ දෙවන නිලධාරියා විසින් අපරාධ පරීක්ෂණ දෙපාර්තමේන්තුව හමුවේ පැමිණිලි ගෙනුකර ඇත. එහි දක්වා ඇත්තේ අදාල නිලධාරිනිය පැහැරගෙන ගොස් දැනට විදේශගතව සිටින අපරාධ පරීක්ෂණ දෙපාර්තමේන්තුවේ පොලිස් පරීක්ෂක නිශාන්ත සිල්වා සම්බන්ධව ප්‍රශ්නකර ඇයට හින්සාකර තිබෙන බවය.", "URL": "https://lankatruth.com/si/?p=86952", "Category": "පුවත්", "Parent URL": null}