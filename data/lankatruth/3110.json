{"Source": "Lankatruth", "Timestamp": "July 10, 2012", "Headline": "ඇමරිකාව නොසතුටින්", "News Content": "LLRC  ශ්‍රී ලංකා ආණ්ඩුව ක්‍රියාවට නගනවා යැයි පොරොන්දු වූ LLRC වාර්තාවේ නිර්දේශ ක්‍රියාත්මක නොකිරීම පිළිබඳව සහ උතුරු පළාතේ ඡන්දය නොපැවැත්වීම පිළිබඳව ඇමරිකානු රජය අසතුට පළකර ඇතැයි දේශපාලන ආරංචිමාර්ග සඳහන් කරයි. මේ අතර ඉන්දීය රජයද මේ පිළිබඳව දැඩි විමසිල්ලෙන් පසුවන බවත් එම ආරංචිමාර්ග සඳහන් කරයි. පසුගියදා ඉන්දීය රජය ප්‍රකාශකොට තිබුණේ ඊළඟ මානව හිමිකම් සැසිවාරයේදී ශ්‍රී ලංකාවට සහාය පළකිරීම පිළිබඳ බලාපොරොත්තුවක් තැබිය නොහැකි බවයි.  LLRC ආණ්ඩුව ජිනීවා මානව හිමිකම් සමුළුවෙන් අනතුරුව LLRC නිර්දේශ ක්‍රියාත්මක කිරීමටත් උතුරු පළාතේ ඡන්දය පැවැත්වීම පිළිබඳවත් යම් යම් පොරොන්දු ලබාදුන් බවට මීට ඉහතදී මාධ්‍ය වාර්තා පළවිය. එසේ තිබියදී උතුරු මැද, සබරගමුව සහ නැගෙනහිර පළාත් සභා විසුරුවා එම පළාත් සභා සඳහා ඡන්දය පැවැත්වීමත් උතුරු පළාත් සභා ඡන්දය නොපැවැත්වීමත් අමෙරිකානු රජයේ නොසතුටට හේතුවී ඇති බවද වාර්තා වේ.", "URL": "https://lankatruth.com/si/?p=3110", "Category": "පුවත්", "Parent URL": null}