{"Source": "Lankatruth", "Timestamp": "September 6, 2019", "Headline": "කංජිපානි ඉම්රාන් අධිකරණය හමුවට ඉදිරිපත් කරන්නැයි නියෝග", "News Content": "සිරදඬුවම් නියම වී සිටින පාතාල කල්ලි නායකයෙකු වන කංජිපානි ඉම්රාන් නමැත්තා ලබන 09 වන දා අධිකරණය හමුවට ඉදිරිපත් කරන ලෙස, කෙසෙල්වත්ත පොලීසිය විසින් කළ ඉල්ලීමක් සලකා බැලීමෙන් පසුව කොළඹ ප්‍රධාන මහේස්ත්‍රාත් ලංකා ජයරත්න මෙනවිය බන්ධනාගාර කොමසාරිස් වරයාට අද (06) නියෝග කර තිබේ. කෙසෙල්වත්ත පොලිසියේ නිලධාරීන් විසින් කංජිපානි ඉම්රාන් නැමැත්තාගේ සගයකු බව කියන කේමදාසන් තුෂාන්තන් හෙවත් සුසන්ත නමැති හෙරොයින් මත්කුඩු ග්‍රෑම් 20 කට අධික සංඛ්‍යාවක් සමඟ පසුගිය කාලයේ අත්අඩංගුට ගෙන තිබී ඇත. එම අවස්ථාවේ විදේශගතව සිටි කංජිපානි ඉම්රාන් දුරකථන මාර්ගයෙන් එම වැටලීමට සම්බන්ධ වූ පොලිස් නිලධාරීන් දෙදෙනෙකුට තර්ජන එල්ල කොට අසභ්‍ය වචනවලින් බැන වැදී ඇතිබේ. ඒ අනුව මෙම සිද්ධියේ සැකකරුවකු ලෙස කංජිපානි ඉම්රාන් නම් කිරීමට තීරණය කර ඇති බව කෙසෙල්වත්ත පොලීසිය ප්‍රකාශ කර ඇත. ඒ අනුව පොලීසිය කළ ඉල්ලීම පිළිගත් ප්‍රධාන මහේස්ත්‍රාත්වරිය කංජිපානි ඉම්රාන් නැමැත්තා ලබන 09 වන දා අධිකරණයට ඉදිරිපත් කරන ලෙස බන්ධනාගාර කොමසාරිස් වරයාට නියෝග කර තිබේ.", "URL": "https://lankatruth.com/si/?p=80387", "Category": "පුවත්", "Parent URL": null}