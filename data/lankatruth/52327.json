{"Source": "Lankatruth", "Timestamp": "May 17, 2018", "Headline": "ශ්‍රී ලාංකික ජාතිය ගොඩනැගීමට විධායක ක්‍රමය විශාල බාධාවක්", "News Content": "විධායක ජනාධිපති ක‍්‍රමය අහෝසි කිරීමෙන් තොරව ශ්‍රී ලාංකේය ජාතිය බිහි කිරිමට නොහැකි බව ලේඛකයෙක් වශයෙන් තමන්ට පැහැදිලිව පෙනෙන්නේ යැයි ප‍්‍රවීණ සාහිත්‍යවේදී ගුණසේන විතාන මහතා සඳහන් කරයි. ඒ මහතා මේ බව පැවසූවේ ඊයේ (16) කොළඹදී පැවති “ශිෂ්ටත්වය වෙනුවෙන් සම්මත කළ යුතු 20” සම්නත්‍රණයේ ආරාධිත දේශනයක් පවත්වමිණි. එහිදී වැඩිදුටත් අදහස් දැක්වූ සාහිත්‍යවේදී ගුණසේන විතාන මහතා මහතා… අපේ රටේ එක්තරා ඒකාධිපතියෙක් ගැන අපිට අහන්න ලැබුණා. ඔහු නිතරම කීවේ “මම වග කියන්නේ මටයි” කියලයි. ඒ ඒකාධිපතියාගේ ආත්මය සියවසකට පස්සේ ලංකාවෙන් බිහිවෙලා ජේ.ආර්. ජයවර්ධන මහත්මයා කීවේ “ගැහැනියක පිරිමියෙකු කිරීමත්, පිරිමියෙකු ගැහැනියක කිරීමත් හැර අනෙක් හැම දෙයක්ම කරන්න මට පුළුවන්” කියලයි. ඒකාධිපතිවරුන්ගේ උදාන පාඨ තමයි මේවා. අද අපි හඬනඟන්නේ මේ ඒකාධිපති ස්වභාවයෙන් බැහැර වුණු ප‍්‍රජාතන්ත‍්‍රවාදී සමාජයක් ගොඩනඟන්නේ කොහොමද කියලයි. අපේ රට තුළ නිදහස ලැබීමට ඉස්සෙල්ලත්, ඉන් පස්සෙත් විශාල වශයෙන් අරගල පැනනැඟුණා. නිදහස ලැබීමට පෙර නීතිමය නොවූ සමාජ සංස්ථාවක සහෝදරත්වය තිබුණා. නිදහස් අධ්‍යාපනය ගෙන ඒමෙන් කන්නංගර වාර්තාවට කරුණු එකතු කරන අවස්ථාවේ යාපනය බුද්ධිමතුන් ඇවිත් කීවේ “යාපනයට ඉන්දියාවෙන් එන ‘දෙමළ’ නවත්වන්න” කියලයි. නමුත් ඒ වැදගත් යෝජනාව ක්‍රිරයාත්මක වුණේ නැහැ. මේ වගේ ගත්තහම අප‍්‍රමාණ කාලයක් තුළ නිදහස වෙනුවෙන් ප‍්‍රජාතන්ත‍්‍රවාදී අරගලයක් තිබිලා තිබෙනවා. නිදහස් මිනිසෙක් වශයෙන් ජීවත් වෙන්න තිබෙන වුවමනාව රැක ගන්න, අත්පත් කර ගන්න අරගලයක් තිබිලා තිබෙනවා. විධායක ජනාධිපති ක‍්‍රමය අහෝසි කරන්න කියල එදා අරගල කළ මිනිස්සු අද අහෝසි කරන්න එපා කියලා වේදිකාවක් හදාගෙන තිබෙනවා. ලේඛකයෙක් වශයෙන් මට පැහැදිලිව පෙනෙන්නේ විධායක ජනාධිපති ක‍්‍රමය අහෝසි කිරීමෙන් තොරව ශ්‍රී ලාංකේය ජාතිය බිහි කරන්න බැරි බවයි. මේ රටේ ඉපදෙන හැම කෙනෙකුම සිංහල. මුස්ලිම්, දෙමළ භේදයකින් තොරව ශ්‍රී ලාංකිකයෙක් වෙන්න ඕනෑ. යාපනයේ සිටි බුද්ධිමතෙක් වන කාර්තිකේතු ශිවතම්බි කිව්වේ “මම දෙමළෙක් නමුත් ලාංකිකයෙක්” කියලයි. ජාතික සමගියක් තිබෙනවා නම් කවදාවත් මේ රටේ විධායකයක් හැදෙන්නේ නැහැ. ප‍්‍රජාතන්ත‍්‍ර විරෝධී පාලනයක් බිහි වෙන්නේ නැහැ. ජාතික සමගිය වෙනුවෙන් තමයි අපේ රටේ හුගක් බුද්ධිමතුන් ජීවිත පරිත්‍යාග කළේ.”", "URL": "https://lankatruth.com/si/?p=52327", "Category": "පුවත්", "Parent URL": null}