{"Source": "Lankatruth", "Timestamp": "October 15, 2019", "Headline": "මාවනැල්ල හිටපු ශ්‍රීලනිප සභාපති බරපතල වැඩ සහිතව මාස 6ක් දගගෙට", "News Content": "පොලිස් නිලධාරීන්ගේ රාජකාරියට බාධා කිරීමේ සිද්ධියක් සම්බන්ධව චෝදනා එල්ලවී සිටි ශ්‍රී ලංකා නිදහස් පක්ෂයේ, මාවනැල්ල ප්‍රාදේශීය සභාවේ හිටපු සභාපතිවරයාට මාස 6ක බරපතල වැඩ සහිතව සිරදඬුවම් නියම කර තිබේ. මෙලෙස සිර දඬුවම් නියම වූයේ අරණායක, හෙම්මාතගම ප්‍රදේශයේ පදිංචි පී.පී.වික්‍රමසිංහ මහතාට ය. 2011 නොවැම්බර් 07 වැනිදා බලපත‍්‍ර නොමැති සිය නිවස පිටුපස ජංගම ලී මෝලක් පවත්වාගෙන යන බව පොලිසියට ලැබුණු තොරතුරකට අනුව අදාළ ස්ථාන පරීක්ෂාවට ගිය පොලිස් නිලධාරීන්ට, සභාවතිවරයා විසින් බැන වැදී රාජකාරියට බාධාකර ඇති අතර පසුව හෙම්මාතගම පොලිස් නිලධාරීන් පිරිසක් පැමිණ අදාල සභාපතිවරයා, දැව කඳන් සහ උපකරණ අත්අඩංගුවට ගෙන තිබේ. දීර්ඝ නඩු විභාගයකින් පසු මාවනැල්ල අධිකරණයේ මහේස්ත්‍රාත් උපුල් රාජකරුණා මහතා අද නියෝග කර සිටියේ, පොලිස් රාජකාරියට බාධා කිරීම, රජයේ සේවකයෙකුට සාපරාධී බලහත්කාරකම් පෑම මෙන්ම සපරාධී බිය ගැන්වීම් යන චෝදනා සම්බන්ධව හිටපු සභාපතිවරයාට මාස 6ක බරපතල වැඩ සහිත සිරදඬුවම් නියම කරන බවය.", "URL": "https://lankatruth.com/si/?p=83082", "Category": "පුවත්", "Parent URL": null}