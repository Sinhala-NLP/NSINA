{"Source": "Lankatruth", "Timestamp": "June 5, 2023", "Headline": "රුපියල ශක්තිමත්වීම මායාවක් – මහාචාර්ය ප්‍රියංග දුණුසිංහ", "News Content": "ඇමරිකානු ඩොලරයට සාපේක්ෂව රුපියල ශක්තිමත් වීම ආණ්ඩුව මේ වනවිට අනුගමණය කරමින් පවතින ආර්තික ක්‍රියාමාර්ගවල ප්‍රතිඵලයක් හැටියට ප්‍රචාරය කිරීමේ උත්සාහයක් පවතින අතර මෙම තත්වය ආර්ථිකයේ සැබෑ තත්වය නිරූපනය නොකරන්නක් බව කොළඹ විශ්වවිද්‍යාලයේ ආර්ථික විද්‍යා අධ්‍යන අංශයේ මහාචාර්ය ප්‍රියංග දුණුසිංහ පෙන්වා දී තිබේ. ලංකාදීප ඉරිදා පුවත්පතේ මාධ්‍යවේදී උපුල් වික්‍රමසිංහ මහාචාර්යවරයා සමග පැවැත්වූ සාකච්ඡාවකදී රුපියල ශක්තිමත් වීම පිළිබඳව නැගූ ප්‍රශ්නයට ලබාදී තිබෙන පිළිතුර තුළ මෙම කරුණු හෙළිකර ඇත. අදාල ප්‍රශ්නය සහ පිළිතුර උපුටාගෙන පහතින් දැක්වේ. “ඇමෙරිකානු ඩොලරයේ රුපියල් අගය එක දිගට අඩු වෙමින් තියනවා. මෙයින් පොදුවේ ආර්ථික කටයුතුවලට ඇති කරන්නේ මොනවගේ බලපෑමක් ද? රුපියල් අධිප්‍රමාණය වීම නැත්තම් ඩොරයකට ගෙවන රුපියල් අගය අඩුවිය කියන කාරණය මත වෙළෙඳපොළේ ඇතැම් භාණ්ඩවල මිල ගණන් වෙනස් වීමක් දකින්න පුළුවන්. විශේෂයෙන්ම රත්‍රන් මිල ගණන් පසුගිය කාලේදී පහත වැටුණා. ඒ වගේම ගොඩනැගිලි ද්‍රව්‍යවල මිල ගණනුත් අඩු වෙලා තියෙනවා. ඒත් රුපියල අධිප්‍රමාණය වීමේ සමස්ත වාසිය පාරිභෝගිකයාට ලැබෙත තත්වයක් අපි දකින්නෙ නෑ. එත් එක්කම අපි අමතක නොකළ යුතු කාරණය තමයි රුපියල මේ විදියට ශක්තිමත් වෙන්නේ ආනයන සීමා තවදුරටත් පවතින හා රටින් බැහැරට පාග්ධනය ගලාගෙන යාමට බාධාවක් තියෙන තත්වයක බව. ඒ වගේම අපේ විදේශ ණය නොගෙවන තත්වයක් මේ නිසා අනවශ්‍ය බලාපොරොත්තු ඇති කර ගැනීම යෝග්‍ය වෙන්නේ නෑ. මක්නිසාද තවඳුරටත් ආනයන සීමා ලිහිල් කළොත් පිටතට ප්‍රාග්ධනය ගලා යැම ලිහිල් කළොත් සහ විදේශ ණය ගෙවීම ආරම්භ කිරීමත් සමග රුපියල නැවත අවප්‍රමාණය වෙයි කියලා අපි බලාපොරොත්තු වෙනවා. බ්ලූම්බර්ග් විශ්ලේෂක ආයතනය පවසන පරිදි මේ අවුරුද්දේ අග වෙද්දී ඩොලරයේ රුපියල් අගය නැවතත් 350 දක්වා වැඩි විය හැකියි. මේ නිසා ඩොරයට සාපේක්ෂව රුපියල ශක්තිමත් විම මත ක්ෂණිකව භාණ්ඩ මිල ගණත් අඩුවෙලා තිබුණත් ඒ තත්වය අකණ්ඩව පවතියි කියා හිතැන්ත බෑ. ආර්ථිකයේ අවිනිශ්චිතභාවයක් තියනවා. රුපියල මේ විදියට ශක්තිමත්වීම තාවකාලික ප්‍රසංචයක් හැටියටත් එමගින් ආර්ථිකයේ සැබෑ තත්වය නිරූපණය නොවන බවටත් බොහෝ අය මත පළ කරනවා. මේ නිසා රුපියල ශක්තිමත් විමේ වාසිය අංශ කිහිපයකට හැරුණු කොට පොදුවේ ආර්ථිකයට එමගින් විශේෂ වාසියක් අත් වන තත්වයක් මම දකින්නේ නෑ.”", "URL": "https://lankatruth.com/si/?p=147610", "Category": "ආර්ථික පුවත්", "Parent URL": null}