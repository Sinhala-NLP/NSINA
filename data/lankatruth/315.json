{"Source": "Lankatruth", "Timestamp": "November 22, 2011", "Headline": "ආණ්ඩුපක්ෂය අයවැය පරදී", "News Content": "එක්සත් ජනතා නිදහස් සන්ධානයට බලය හිමි ගාල්‍ල බෝපේ-පෝද්දල ප්‍රාදේශීය සභාවේ මංගල අයවැය පරාජයට පත් වී තිබේ.සභාපතිවරයාගේ අත්තනෝමතික ක්‍රියා කලාපය හේතුවෙන් සන්ධානයේ මන්ත්‍රීවරුන් සිව්දෙනෙකු ඡන්දය දීමෙන් වැළකී සිටි බව වාර්තාවේ.     එක්සත් ජනතා නිදහස් සන්ධානයේ මන්ත්‍රිවරුන් 7 දෙනෙකු සභාව නි‍යෝජනය කරන අතර අයවැයට පක්ෂව ඡන්දය භාවිත කළේ එයින් තිදෙනෙකු පමණි.එක්සත් ජාතික පක්ෂ මන්ත්‍රිවරුන් තිදෙනා සහ ජනතා විමුක්ති පෙරමුණු මන්ත්‍රිවරයා අයවැයට විපක්ෂව ඡන්දය භාවිත කළේය. මේ අතර මීට පෙරද දොඩම්ගොඩ ප්‍රාදේශීය සභාවේ මංගල අයවැයද පරාජයට පත්වුනු අතර ජනාධිපතිවරයා පවසා සිටියේ පළාත්පාලන ආයතන වල අයවැය පරාජය කිරීමට දායකවන සන්ධාන මන්ත්‍රීවරුන්ට‍එරෙහිව දැඩි ක්‍රියාමාර්ග ගන්නා බවයි. ජනාධිපතිවරයා ර‍ජයේ අයවැය පාර්ලිමේන්තුවට ඉදිරිපත් කර එය විවාද කරමින් පවතින අවස්ථාවේදී මෙම අයවැයන් පරාජයට පත්වීමද විශේෂයක් බව දේශපාලන විශ්ලේෂකයෝ පවසති.", "URL": "https://lankatruth.com/si/?p=315", "Category": "පුවත්", "Parent URL": null}