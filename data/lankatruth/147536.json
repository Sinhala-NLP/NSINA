{"Source": "Lankatruth", "Timestamp": "June 1, 2023", "Headline": "තක්කඩි ලෙස කල්දැමූ ඡන්දය ලබාගැනීමේ උද්ඝෝෂණ මාලාවකට අපි සූදානම් – ටිල්වින් සිල්වා", "News Content": "තක්කඩි ලෙස කල්දැමූ ඡන්දය ලබාගැනීමේ උද්ඝෝෂණ මාලාවකට සූදානම් බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුනේ ප්‍රධාන කාර්යාලයේ ඊයේ (31) පස්වරුවේ පැවති මාධ්‍ය හමුවක් අමතමිණි. එහිදී වැඩිදුරටත් ඔහු දැක්වූ අදහස් පහතින් පල වේ. “පළාත් පාලන මැතිවරණය නොපවත්වමින් කල්දමා විශාල කාලයක් ගතවෙමින් තිබෙනවා. ආණ්ඩුව නිහැඬියාව තුළින්ම මේ පළාත් පාලන මැතිවරණය අමතක කර යමින් තිබෙනවා. ජනතාවගේ පරම අයිතියක් වුණු ඡන්ද අයිතිය රැකගැනීම සඳහා ආණ්ඩුව මේ අනුගමනය කරමින් තිබෙන, ඡන්ද මගහැර යන ක්‍රියාමාර්ගය පරාජයට පත්කිරීමට මේ රටේ ප්‍රජාතන්ත්‍රවාදය ගරුකරන හැමෝගෙම වගකීමක් තිබෙනවා. අපි කවුරුත් දන්නවා මැතිවරණ කොමිසම විසින් පළාත් පාලන මැතිවරණය පවත්වන්න නියමිත කාලය පැමිණි අවස්ථාවේ ඒ සඳහා දින නියම කොට නාම යෝජනා කැඳවූවා. දේශපාලන පක්ෂ නාම යෝජනා බාර දුන්නා. දිස්ත්‍රික් තේරීම් බාර නිලධාරීන් එම නාමයෝජනා බාර ගෙන ඡන්ද පැවැත්වීම සඳහා මාර්තු 09 දිනය ප්‍රකාශයට පත් කළා. ඒ අනුව අනෙකුත් දේශපාලන පක්ෂත් ජාතික ජන බලවේගයේ අපිත් විශාල වෙහෙසක් දරමින් මැතිවරණ කටයුතු කරගෙන ගියා. ඒ අතර මැතිවරණය සඳහා සල්ලි නැති බව පවසමින්, මැතිවරණය කළ නොහැකි බව පවසමින් ඡන්දය පැවැත්වීම සඳහා අප්‍රේල් 25 දිනය නැවතත් ලබාදුන්නා. අප්‍රේල් 25 දිනය ළඟා වනවිට නැවතත් මැතිවරණ කොමිසම ප්‍රකාශ කර සිටියා අප්‍රේල් 25 ඡන්දය පැවැත්වීමට නොහැකි බව. එපමණක් නොවෙයි, මුදල් අමාත්‍යාංශය මුදල් වෙන් කළ විට හෝ අධිකරණ තීන්දුවක් ලබාදුන හොත් ඡන්දය පැවැත්වීම සඳහා පසුව දිනයක් ලබාදෙන බව කියා සිටියා. මේ වෙනවිට මසකටත් වඩා වැඩි කාලයක් ඉක්මගොස් තිබියදීත් ආණ්ඩුව මේ සම්බන්ධව නිහැඬියාවකින් මුදල් වෙන්කිරීමක් නොකර, ඉන්නවා. මැතිවරණ කොමිසමත් මුදල් මතම වගකීම තබා මැතිවරණ කොමිසමේ කාර්යභාරය නොකර ඉන්නවා. අපේ රටේ ජනතාවගේ බදු මුදල් ගෙවමින් මැතිවරණ කොමිසමක් පත්කර ගෙන තිබෙන්නේ නියම දිනට මැතිවරණ පවත්වන්න. මැතිවරණ කල් දැමීම සඳහා නෙමෙයි. මැතිවරණ කොමිසමේ සභාපතිවරයා ඇතුළු සාමාජිකයන්ට වගකීමක් තිබෙනවා, මැතිවරණය පැවැත්විම සඳහා තිබෙන බාධා ඉවත්කර ගනිමින් ඡන්දය පැවැත්වීම. මැතිවරණ කොමිසම මැතිවරණය පැවැත්වීම සඳහා දිනයක් නියම නොකරමින් කල්දමමින් ඉන්නවා. කොමිසමේ වගකීම තමයි, දිනයක් ප්‍රකාශ කොට, මුදල් ගැනීමේ ක්‍රියාවලියකට යොමුවීම. ඔවුන් දැන් රනිල් වික්‍රමසිංහගේ වුවමනාව අනුව හැසිරෙමින් ඉන්නවා. අපි විශ්වාස කරනවා මේ සම්බන්ධව ජනතාවගේ අවධානය යොමු කළ යුතුව තිබෙනවා. පසුගිය අප්‍රේල් 20 දිනයෙන් පසුව අපේ රටේ පළාත් පාලන ආයතන ක්‍රියාවට නැගෙන්නේ නැහැ. පළාත් පාලන ආයතනවල මන්ත්‍රීවරු, සභාපතිවරු නැහැ. මේ වන විට තිබෙන්නේ කොමසාරිස් පාලනයක්. ව්‍යවස්ථානුකූලව පළාත් පාලන ආයතනවලට මහජන නියෝජිතයන් පත්කර ගැනීම අත්‍යවශ්‍යයි. එය තමයි නීතිය. ඡන්දය නොපවත්වා මගහැර යාම ඉතාම බරපතළ කරුණක්. රනිල් වික්‍රමසිංහගේ ආණ්ඩුව, ජනාධිපතිවරයා මේ ඡන්දය කල්දමා ගැනීමේ සාධාරණ බවක් තිබෙන බව ප්‍රකාශ කළා. මාර්තු මාසේ ඔහු පවසා සිටියේ මුදල් අර්බුදයක් තිබෙන නිසා ඡන්දය පැවැත්වීමට සල්ලි නැති බවයි. ඒ ජනාධිපතිවරයාත්, ආණ්ඩුවත් දැන් කියමින් ඉන්නවා, ආර්ථිකය හොඳයි; රුපියල ශක්තිමත් වෙලා තිබෙනවා; සංචිත වැඩිවී තිබෙනවා; මුලදී තිබූ අර්බුදයෙන් ගොඩ ඇවිත් තිබෙන බව. දැන් තෙල් පෝලිම්, ගෑස් පෝලිම් නැහැ, දැන් ආර්ථිකය හොඳ බවට පුරසාරම් දොඩවමින් ඉන්නවා. එහෙම නම් දැන් ආණ්ඩුව කළ යුත්තේ ඡන්දය පවත්වන එකයි. නමුත් අපි ඡන්දය පවත්වන ලෙස මතක් කරන විට සල්ලි නැති බව ආණ්ඩුව ප්‍රකාශ කරනවා. ආණ්ඩුවේ මේ තිබෙන්නේ දෙබෙඩි පිළිවෙතක්. ඡන්දය පැවැත්වීමට සල්ලි නැතැයි යන තර්කය ආණ්ඩුව විසින්ම බිඳ වට්ටවා තිබෙනවා. ආණ්ඩුව, ඡන්දය පැවැත්වීමට මේ තරම් බිය ඇයි? ඡන්දය පැවැත්වීමට මුදල් නැති බව ප්‍රකාශ කරන ජනාධිපති රට සවාරි යමින් සිටිනවා. ජනාධිපති පසුගිය කාලය බැලූවිට වැඩිපුර සිට තිබෙන්නේ පිටරට. පිටරට සවාරි ගහන්න ඩොලර් සල්ලි තිබෙනවා. රැජිනගේ අවමඟුලට, ඔටුනු පළඳවන කොට, ඒවාට යන්න සල්ලි තිබෙනවා. නමුත් ජනතාවගේ අත්‍යවශ්‍ය කරුණක් වූ ව්‍යවස්ථානුකූලව පැවැත්විය යුතුව තිබෙන පළාත් පාලන මැතිවරණය කල්දමමින් ඉන්නවා. නිහැඬියාව තුළ අමතක කරමින් ඉන්නවා. මේ තත්වය පරාජයට පත්කොට, මැතිවරණය දිනාගත යුතුව තිබෙනවා. රනිල් වික්‍රමසිංහ පාර්ලිමේන්තුව තුළ පවත්වන ඡන්දවලට යනවා. ඒවාට බය නැහැ. ඔහුට ඡන්දය දෙන්න පොහොට්ටුවේ මන්ත්‍රීවරු වැඩි ප්‍රමාණයක් ඉන්නවා. නමුත් රටේ ඡන්දය පවත්වන්නේ නැහැ. ජනාධිපති රටේ ඡන්දය තියන්නේ නැත්තේ ඒ ඡන්දයෙන් ඔහුට වාසි නැති නිසා. ජනතාව ඉන්නේ එයාලත් එක්ක නොවෙයි. රනිල් වික්‍රමසිංහ ආර්ථිකයට මේ කරගෙන යන මේ විනාශකාරී දේවල් ජනතාව අනුමත කරනවාද, නැද්ද යන්න සොයා බැලීමට කළ යුතු හොඳම දේ තමයි මැතිවරණයකට යාම. මේ පුංචි ඡන්දයට ගොස් බලන්න. ආණ්ඩු පෙරළෙන්නෙත් නැහැ. ජනාධිපතිකම අහෝසි වෙන්නෙත් නැහැ. හැබැයි ජනමතය පෙළගැසී තිබෙන්නේ කුමන පැත්තේදැයි දැනගන්න පුළුවන්. දැන් ඡන්දය පවත්වන්නේ නැතිවම ඉන්න උත්සාහ ගන්නේ මේ ජනමතය පෙළගැසී තිබෙන්නේ කුමන පැත්තේ දැයි ප්‍රකාශ වෙනවාට රනිල් වික්‍රමසිංහ, ආණ්ඩුව, මහින්ද රාජපක්ෂ බයයි. ජනමතය ප්‍රකාශ වුණාට පස්සේ එයාලට තවදුරටත් පාලනය කරගෙන යාමට සදාචාර අයිතියක් නැතිවෙනවා. ඒ බයට ඡන්දය කල්දමන එකක් තමයි මේ තියෙන්නේ. මෑතකදී මැතිවරණ නිරීක්ෂණ සංවිධානයක නායකයෙක් කියා තිබෙනවා, ආණ්ඩුව මේ උත්සාහ කරමින් තිබෙන්නේ ඡන්දය පැවැත්වීමට තමන්ට වාසි අවස්ථාවක් උදාවෙන තෙක් සිටීම බව. තමන්ට වාසි වෙලාවට ඡන්ද පවත්වන්නත්, අවාසි වෙලාවට ඡන්ද නොපවත්වා ඉන්නත් ආණ්ඩු අවශ්‍ය නැහැ. මේ රටේ ව්‍යවස්ථාව රකින්න ආණ්ඩුවක් බැඳී ඉන්නවා. දිවුරුම් දී තිබෙනවා. ව්‍යවස්ථාව රකින බවට දිවුරුම් දී තිබෙන ජනාධිපතිවරයා, ආණ්ඩුව ව්‍යවස්ථාව නොසලකා හරිමින් ඉන්නවා. මේ ආණ්ඩුව පළාත් පාලන මැතිවරණ පමණක් නොවෙයි, සමුපකාර ඡන්දත් කල්දමමින් ඉන්නවා. පසුගිය කාලයේ මාලිමාව සමුපකාර ඡන්ද දිනාගනිමින් ඉදිරියට ආවා. ඒකට බයේ සමුපකාර ඡන්දත් කල්දමන්න පටන් ගත්තා. ජනතාවට අයිතියක් තිබෙනවා තමන්ට හිමි ඡන්ද අයිතිය, පළාත් පාලන ආයතනවලට අලුතින් මන්ත්‍රීවරු පත්කර ගැනීමේ අයිතිය දිනාගැනීම සඳහා කටයුතු කරන්න. අනෙක් පැත්තෙන් මේ ඡන්ද කල්දැමීම නිසා, පරිපාලනය පැත්තෙන් විශාල අවුල් ජාලයක් පැනනැගී තිබෙනවා. පසුගිය කාලයේ මැතිවරණ කොමිසම, ඡන්දය වෙනුවෙන් කිසියම් වියදමක් කළා. ඒ වියදම අපතේ ගියා. දේශපාලන පක්ෂ මේ ඡන්දය වෙනුවෙන් වියදමක් කළා. එය අපතේ ගියා. මේ මැතිවරණයට දේශපාලනය කිරීමේ අයිතිවාසිකම් සහිත රාජ්‍ය සේවකයෝ තරග වැදී සිටියා. එය සමස්තයක් ලෙස ගත්තොත් 3,000ක් පමණ වෙනවා. ඒ රාජ්‍ය සේවකයන්ට වැටුප් රහිතව මාස දෙකක් පමණ ඉන්න සිදුවුණා. මේ රාජ්‍ය සේවකයන් අනිවාර්යයෙන් වැටුප් රහිත නිවාඩු ගන්න ඕනෙ. ඒ ආකාරයට මේ රාජ්‍ය සේවකයෝ වැටුප් රහිතව කටයුතු කරගෙන ගියා. කාගේත් බලකිරීම නිසා, මේ රාජ්‍ය සේවකයන්ට තමන්ගේ ප්‍රාදේශීය බලප්‍රදේශයෙන් පිට නැවත රාජකාරි ලබාදෙන්න ඇමති මණ්ඩලය තීරණයක් ගත්තා. මේ නිසා මේ වන විට විශාල පරිපාලන අවුලක් ඇතිවෙලා තිබෙනවා. සමහර කෙනෙක් තාවකාලික අනුයුක්ත කිරීමක් නොවෙයි, කර තිබෙන්නේ මාරුකර යැවීමක්. සමහර අය දුර ස්ථානයකට දැමීම නිසා කිලෝ මීටර් 60ක් 70ක් පමණ යාමට සිදුවී තිබෙනවා. මේ නිසා ඔවුන්ගේ ජීවිත අවුලෙන් අවුලට පත්වෙනවා. ඒ ඔවුන් කළ වරදකට නොවේ. ආණ්ඩුව, ජනාධිපතිවරයා කළ වරදට වන්දි ගෙවීමට සිදුව තිබෙන්නේ රජයේ සේවකයන්ටයි. සමහර පාසල්වල, අදාළ ගුරුවරයා නොමැති වීම නිසා පාසලේ කටයුතු අවුලෙන් අවුලට පත්වෙනවා. පාසල් දරුවන් පමණක් නොවෙයි, දෙමව්පියන් පවා අසරණ තත්වයට පත්වෙනවා. එක් පාසලක විද්‍යාව උගන්වන්න සිටි එකම ගුරුවරයා මාරුකර යවා තිබෙනවා. ඒ පාසලට විද්‍යාව උගන්වන ගුරුවරයෙක් නැහැ. දූ දරුවන්ගේ අධ්‍යාපනය එක්ක, පරිපාලනය එක්ක ආණ්ඩුව සෙල්ලම් කරමින් ඉන්නවා. රනිල් වික්‍රමසිංහ, පිනට ලැබුණු ජනාධිපතිකමෙන් ආතල් ගනිමින් ඉන්නවා. රටේ ජනතාවගේ මූලික අයිතිවාසිකම් ගැන කිසිදු හෝ හැඟීමක් නැතිව ඉන්නවා. රනිල් වික්‍රමසිංහ කියන්නේ ‘දර කොටයක් වගේ වියළුණු මිනිහෙක්’. මේක තවදුරටත් ජනතාව දරා සිටිය යුතු නැහැ. ඉවසීමේ සීමාව ඉක්මවා යමින් තිබෙනවා. වහාම ඡන්දය පවත්වන්න කියා බලකරන්න දැන් සිදුව තිබෙනවා. ඡන්දය පැවැත්වීම වෙනුවෙන් ජාතික ජන බලවේගය හැටියටත්, ජනතා විමුක්ති පෙරමුණ ලෙසටත් කටයුතු කරන්න සූදානම්. අපි මේ වනවිටත් අධිකරණ ක්‍රියාමාර්ග කිහිපයකටත් ගොස් තිබෙනවා. ජුනි මාසෙ 09 වැනිදා ශ්‍රේෂ්ඨාධිකරණයේ පංච පුද්ගල විනිසුරු මඬුල්ලක් ඉදිරියේ නඩුවක් විභාග කෙරෙනවා. එම නඩුව පවරා තිබෙන්නේ, හරිනි අමරසූරිය, සුනිල් හඳුන්නෙත්ති, ජාතික ජන බලවේගයේ නිහාල් අබේසිංහ සහෝදර සහෝදරියන්. අපි ඉල්ලා සිටියේ ඡන්දය කල්දැමීම නිසා අපේක්ෂකයන්ගේත් ඡන්ද දායකයන්ගේත් මූලික අයිතිවාසිකම් උල්ලංඝනය වූ බව ප්‍රකාශ කරන්න කියන එක. අපි විශ්වාස කරනවා ජනතාවට වාසිදායක තීන්දුවක් එම නඩුවෙන් ලැබේවියි කියා. අපේ විජිත හේරත් සහෝදරයා පවරපු නඩුවක් තිබෙනවා. ඒ ආණ්ඩුව අධිකරණයට අපහාස කළ බවට පවරපු නඩුවක්. ජුනි මාසයේ මැද භාගයේදී එම නඩුව විභාගයට ගැනීමට නියමිතව තිබෙනවා. පසුගිය දිනෙක අධිකරණය මුදල් අමාත්‍යාංශ ලේකම්වරයාට සහ රජයේ මුද්‍රණාලයාධිපතිනියටයි මැතිවරණයට බාධා නොකරන ලෙසට තීන්දුවක් දුන්නා. මැතිවරණය පවත්වන්න කටයුතු කරන්න කියා. මැතිවරණ කොමිසමට වෙන්කළ මුදල් බාධාවකින් තොරව ලබාදෙන්න කියා. මේ වෙනකොට එම අධිකරණ තීන්දුව උල්ලංඝනය කරමින් ඉන්නවා. ඉතා පැහැදිලියි එය අධිකරණයට අපහාස කිරීමක්. මුදල් අමාත්‍යාංශ ලේකම්වරයා ශ්‍රේෂ්ඨාධිකරණ නියෝගයක් නොසලකා වැඩකර තිබෙනවා. අපි නඩුවක් ගොනුකර තිබෙනවා ඒ සම්බන්ධව නීතිමය ක්‍රියාමාර්ග ගන්න කියලා. රනිල් වික්‍රමසිංහලා මේ ඡන්දය වළක්වන්න ගත් කැබිනට් තීරණය අභියෝගයට ලක්කරන්න අපි නඩුවක් ගොනුකිරීමට අදහස් කර තිබෙනවා. මුදල් තත්වය මේ මට්ටමේ තිබෙන නිසා, මුදල් අනිවාර්යයෙන් වෙන්කළ යුතු ආයතන කිහිපයක් නම් කර චක්‍රලේඛනයක් මුදල් අමාත්‍යාංශයට නිකුත් කළා. ඒ මුදල් අනිවාර්යයෙන් වෙන්කළ යුතු ආයතන ඇතුලේ මැතිවරණ කොමිසම තිබුණේ නැහැ. ඒ ඇමති මණ්ඩල තීන්දුවට අනුව, මැතිවරණ කොමිසමට මුදල් වෙන්කිරීමට මුදල් අමාත්‍යාංශ ලෙකම්වරයාට නොහැකි වෙනවා. මොකද අනිවාර්යයෙන් මුදල් වෙන්කළ යුතු ආයතන තුළ මැතිවරණ කොමිසම නැති නිසා. ඒ අවස්ථාවේ මුදල් නොමැති, ආර්ථික තත්වයන් නිසා. නමුත් දැන් එම ආර්ථික තත්වයන් වෙනස් වී තිබෙනවා. මහ බැංකු වාර්තා තුළින් එම තත්වයන් වෙනස් වී තිබෙන බව පෙනෙනවා. ඒ නිසා තවදුරටත් ඇමති මණ්ඩලයේ නියෝගය වලංගු වෙන්නේ නැහැ. ඒ ඇමති මණ්ඩලය ගන්නා ලද තීරණය අලුත් තත්වයන් මත අභියෝගයට ලක්කරමින් නඩුවක් ගොනුකිරීමට අදහස් කර තිබෙනවා. මේ ව්‍යවස්ථාවෙන් අපිට අයිතිවී තිබෙන ඡන්දය දිනා ගැනීමට අධිකරණය මගින් ක්‍රියාමාර්ග රැසක් ගන්නවා. අධිකරණයට යන අතරම ඡන්ද දායකයාට අයිතියක් තිබෙනවා තමන්ට හිමි ඡන්දය, රනිල් වික්‍රමසිංහගෙ පාලනයට එරෙහිව ඡන්ද අයිතිය වෙනුවෙන් සටන් කිරීමට. ප්‍රජාතන්ත්‍රවාදය වෙනුවෙන් සටන් කිරීමට ජනතාවට අයිතියක් තිබෙනවා. ඒ අයිතිය වෙනුවෙන්, ඡන්දය ලබාගැනීමට දැවැන්ත උද්ඝෝෂණ මාලාවක්, සාමකාමී, ප්‍රජාතන්ත්‍රවාදී උද්ඝෝෂණ මාලාවක් රටපුරා පැවැත්වීමට අදහස් කරනවා. ඒ අනුව ලබන මස 08 වැනිදා සවස් වරුවේ රාජගිරියේ මැතිවරණ කොමිසම් කාර්යාලය අසලට, ජාතික ජන බලවේගයේ අපේක්ෂකයන් සියලු දෙනාම පැමිණ, මැතිවරණ කොමිසමට බල කරන උද්ඝෝෂණයක් කරනවා. “මේ ඡන්දය පවත්වන්න මැතිවරණ කොමිසම මැදිහත් වෙන්න” යන පාඨය ඉදිරිපත් කරමින්. එයින් නොනැවතී රට පුරාත්, පොදු ජනතාව එකාබද්ධ කරගත්, ඡන්දය ලබාගැනීම සඳහා උද්ඝෝෂණ මාලාවක් කිරීමට බලාපොරොත්තු වෙනවා. රනිල් වික්‍රමසිංහ අනීතික ලෙස, තක්කඩි ලෙස, කල්දැමූ, ජනතාවගේ අයිතියක් වූ පළාත් පාලන මැතිවරණය පවත්වන ලෙසට ආණ්ඩුවට දැවැන්ත බලපෑමක් කළ යුතුව තිබෙනවා. ආණ්ඩුව එක පැත්තකින් රට විනාශ කරමින් ඉන්නවා. ඒගොල්ලන් නිර්මාණය කළ අර්බුදයට උත්තර සොයන්න කියා, මූල්‍ය අරමුදල ළඟ දණ ගසා, ඔවුන්ගේ කොන්දේසිවලට යටවෙලා, ජනතාව මත දරා ගන්න බැරි බර පටවා තිබෙනවා. අනෙක් පැත්තෙන් රටේ ජාතික සම්පත් විකුණන්න පටන්ගෙන තිබෙනවා. පෙට්‍රල් ෂෙඩ් ටිකත් විකුණා කන්න පටන්ගෙන තිබෙනවා. එක පැත්තකින් විකිණීමත්, අනෙක් පැත්තෙන් ජනතාව මත බර පැටවීමත්, සහන කප්පාදු කිරීමත් කරමින් ඉන්නවා. ඉංජිනේරුවන්, වෛද්‍යවරුන්, බුද්ධිමතුන් විශාල ලෙස රට හැර යමින් තිබෙනවා. විශ්වවිද්‍යාල ආචාර්යවරු 500ක් පමණත්, වෛද්‍යවරු 2000කට ආසන්න ප්‍රමාණයක්, විශේෂඥ වෛද්‍යවරු 300ක පමණක් රට හැර ගොස් තිබෙනවා. රජය මෙම තොරතුරු වසන්කරමින් ඉන්නවා. එක පැත්තකින් අධ්‍යාපනය, සෞඛ්‍ය සේවය කඩාවැටෙමින් තිබෙනවා. මේ සියල්ල සිදුවෙමින් තිබියදී, “රෝමය ගිනි ගනිද්දී නීරෝ වීණා වැයුවා” වගේ රනිල් වික්‍රමසිංහ රට සවාරි ගිහිල්ලා, සාකච්ඡා සම්මන්ත්‍රණ පවත්වා ඒවායේ පම්පෝරි ගසමින් ඉන්නවා. අපට සුරංගනා ලෝකයක් මවා පෙන්වන්න හදනවා. නමුත් අපි දන්නවා ආර්ථිකය කඩා වැටුණු තැනක තිබෙන බව. මිනිසුන්ට තුන් වේල කන්න බැරි රටක්, දිනපතා බඩු මිල ඉහළ යනවා. මිනිසෙකුට අවශ්‍ය ප්‍රෝටීන් ටික, මස්, බිත්තර ගන්න නොහැකි වෙලා තිබෙනවා. රටේ ජනතාව කුසගින්නේ සිටියෙදී, රටේ සම්පත් විකුණා දමද්දී, ජනතාව මත බදුබර පටවද්දී, ජනතාව ගැන කිසිම හැඟීමක් නැති රනිල් අපට තොරන් පෙන්වමින් කැටයම් දමමින් ඉන්නවා. ඇත්ත ගත්තොත් රට තිබෙන්නේ අගාධයකයි. මේ ක්‍රියාමාර්ග නැවැත්වීමට, ඡන්ද අයිතිය, ප්‍රජාතන්ත්‍රවාදය දිනාගැනීමට එක්ව සටන් කරමු.” මාධ්‍යවේදීන් නැගූ ප්‍රශ්නවලට පිළිතුරු:- ප්‍රශ්නය:- මේ අවස්ථාවේ බෙහෙත් හිඟයක් තිබෙනවා නේද? පිළිතුර:- ඔව්. රෝහල්වල විශාල බෙහෙත් හිඟයක් තිබෙනවා. ඒ වගේම බාල බෙහෙත් ගෙන්වීමටද පටන්ගෙන තිබෙනවා. අපි දැක්කා සමහර රෝහල්වල ගෙන්වන ලද බෙහෙත් පාවිච්චි කිරීම නිසා ඇස් අන්ධ වී තිබෙනවා. ඖෂධ හිඟයක් තිබෙනවා. බාල බෙහෙත් ගෙන්වනවා. වෛද්‍යවරු රට අතහැර ගොස් තිබෙනවා. සෞඛ්‍ය සේවය බරපතළ ලෙස බිඳවැටෙමින් යනවා. එසේ තිබියදී රජය යෝජනාවක් කරනවා රජයේ රෝහල්වලට ගෙවන වාට්ටු සෑදිය යුතු බවට. මේ ආණ්ඩුව සූදානම් වෙන්නේ නිදහස් සෞඛ්‍ය සේවය විනාශ කිරීමට. රනිල් වික්‍රමසිංහ මේ සූදානම් වෙන්නේ තියෙන සම්පත් විකුණලා, සෑම එකකින්ම නිදහස් වී පැත්තකට වී ඉන්න. ජනතාවට සිද්ධ වෙන්නේ මුදල් ගෙවා බෙහෙත් ගැනීමට නම්, ජනතාවගේ ජීවිත බේරා ගැනීම තීරණය වෙන්නේ ඔවුන් අතේ තිබෙන මුදල් මත නම්, එහෙම සමාජයක් සාධාරණ වෙන්නේ කෙසේද? රනිල් වික්‍රමසිංහලා හදමින් යන්නේ එවැනි ක්‍රමයක්. ප්‍රශ්නය:- මේ අවස්ථාවේ ආගම් උඩට ඔසවා ගෙන යම්කිසි මර්දනයක් ගෙනයමින් තිබෙන බව පේනවා. මේ පිළිබඳ අදහස කුමක්ද? පිළිතුර:- වැදගත් ප්‍රශ්නයක් මතුකිරීම ඉතාම හොඳයි. අපි ජනතාවට කිව යුතුව තිබෙනවා, මෙය අලුත් එකක් නොවෙයි. අපේ රටේ සෑම වෙලාවකම බංකොලොත් වෙච්ච තක්කඩි දේශපාලනඥයන්, තමන්ගේ ආණ්ඩු රැකගැනීම සඳහා අවසාන තුරුම්පුවට පාවිච්චි කළේ ජාතිවාදය හෝ ආගම්වාදයයි. මේ මොහොතේත් ජනතාවගෙන් ප්‍රතික්ෂේප වුණු, රාජපක්ෂලා, රනිල් වික්‍රමසිංහලා කණ්ඩායම මේ දේශපාලනයේ එල්ලී ඉන්න අවසන් පිදුරු ගහ හැටියට ජාතිවාදය සහ ආගම්වාදය යොදාගනිමින් ඉන්නවා. ඒ නිසා අපි ජනතාවට කියනවා, මෙවැනි සිදුවීම් සම්බන්ධයෙන් ඉතාමත් ඉවසීමෙන් කටයුතු කරන්න. සවිඥානකව ඉන්න. මේ පිටුපස තිබෙන දේශපාලන න්‍යාය පත්‍රයන් හරිහැටි හඳුනාගන්න. ඔබ කවුරුත් දන්නවා ගෝඨාභය රාජපක්ෂ බලයට ඒමට පෙර, අපේ රටේ විශාල ලෙස මතයක් ගොඩනඟා තිබුණා ‘වඳ’ කිරීම් සම්බන්ධයෙන්. වඳ ඇඳුම්, වඳ යට ඇඳුම්, වඳ කොත්තු, වඳ දොස්තර කෙනෙකුත් සොයා ගත්තා. එවැනි මත ගොඩනඟා ජනතාව බියවද්දා ආණ්ඩුවක් ගොඩනඟා ගත්තා. මෑතක සිදුවුණේ කුමක්ද? ඒ ‘වඳ’ වෛද්‍යවරයා පරීක්ෂණවලින් නිදහස් කර, ඔහුගේ හිඟ වැටුපත් ලබාදී, ඔහු හිටපු රෝහලටම අනුයුක්ත කර තිබෙනවා. අර මත හදපු අය නිහඬව ඉන්නවා. සිදුකළේ ජනතාව නොමඟ යැවීමක්. මෑතක සිදුහත් කුමරා පිළිබඳ කරන ලද ප්‍රකාශයක් පදනම් කරගෙන විශාල හඬක් ඇතිකර තිබෙනවා. අපේ රටේ ජාතිවාදී, ආගම්වාදී බලවේග පසුගිය කාලයේ පැරදුණා. පසුගිය කාලයේ සිදුවුණු ජනතා නැගිටීමත්, ඒ අරගලය තුළින් සියලු ජනතාව ආගම්, සියලුම ජාතිකත්වයන් එකතු වුණා. ඒ නිසා, ජාතිවාදය පරාජය වී, ජාතික සමගියකට කිසියම් ප්‍රවේශයක් ඇති වුණා. ජාතිවාදය අවුස්සන අයට ඒක දරාගත නොහැකියි. එයාලට උඩට එන්න දැන් අවශ්‍ය වෙලා තිබෙනවා. ඒකට මේවා පාවිච්චි කරනවා. මේ සිද්ධි සමහර ඒවා අහම්බ වීමට පුළුවන්. සමහර සිද්ධි කිසියම් න්‍යාය පත්‍රයකට අනුව කිසියම් සැලසුමකට අනුව කරන ඒවා විය හැකියි. ඒ කොහොම වුණත්, මේවා ජාතිවාදී, ආගම්වාදී කණ්ඩායම්වල අරමුණට එකතු වෙනවා. ඒ නිසා දැන් ඔවුන් කලබල වෙලා විවිධ ක්‍රියාමාර්ග ගනිමින්, මත හදන්න පටන්ගෙන තිබෙනවා. ඒ නිසා අපි ජනතාවට කියනවා, අපේ රටේ ජාතික හා ආගමික අසමගිය නිසා, අපේ ජනතාව ගෙවලා තිබෙන වන්දි හොඳටම ඇති. අපි ජීවිතවලින් හා ලේවලින් වන්දි ගෙවා තිබෙනවා. නැවතත් අපි අතරට ආගම් නිසා හෝ ආගම් අතර ගැටුම්, ජාතිවාදී ගැටුම් අවශ්‍ය වන්නේ නැහැ. ඒවා නිර්මාණය කරන අය පාවිච්චි කරලා ජනතාවගේ හදවතේ සියුම් තැන් අවුස්සලා, ජනතාවගේ ඇත්ත ප්‍රශ්න අමතක කරන්න දරන උත්සාහයන් හරිහැටි හඳුනාගන්න කියා අපි ජනතාවට කියනවා. දෙවන කරුණ තමයි මේ සිදුවන සමහර සිදුවීම්, සිදුහත් කුමරා ගැන කිවූ දේ වැනි දේවල් විටින් විට කියනවා. සමහරු හිතනවා මේක රැඩිකල් කියලා. එහෙම ප්‍රකාශ කළාම මොකද? නිදහස් මිනිසුන්ට අදහස් පළ කිරීමේ අයිතියක් තබෙනවා නේද? ඒක නේද ප්‍රජාතන්ත්‍රවාදය? එහෙම අදහසක්ද තිබෙනවා. ‘රැඩිකල්’ වෙනවා කියන්නේ ඕකට නොවෙයි. ප්‍රජාතන්ත්‍රවාදී අයිතියත්, අදහස් ප්‍රකාශ කිරීමේ අයිතියත්, සම්ප්‍රදායන් ප්‍රශ්න කිරීමේ අයිතිය තිබෙනවා. නමුත් ඒ අයිතිය තිබෙන අතර, අපි පරෙස්සම් විය යුතුයි, ආගමික විශ්වාස පිළිබඳව. ආගමික විශ්වාස තිබෙන්නේ මිනිසුන්ගේ හදවතේ. එය විද්‍යාවත් සමග සම්බන්ධ කර ගන්නෙ නැහැ. විද්‍යාව වෙනමත් ආගම වෙනමත් ඉගෙන ගන්නවා. සෑම කෙනෙක්ම තමන්ගේ ආගමේ ඉගැන්වීම් විශ්වාස කරනවා. තමන්ගේ ආගමේ නායකයාගේ චරිතයේ සිදුවීම් විශ්වාස කරනවා. එවැනි විශ්වාසයන්ට රිදවන එක සමාජයක පොදු පැවැත්මට හානිකරයි. කිසියම් ජන කොටසකගේ ආගමික විශ්වාසයන්ට රිදෙව්වොතින් එයාලට වේදනාවක්. ඒක සියලුම ආගම්වලට එකසේ බලපානවා. ආගම්වල නායකයන්ට, ආගමික සංකේතවලට, ශාස්තෘවරුන්ගේ චරිතවලට අපහාස කිරීම, හාස්‍යයට ලක්කිරීම වගේ දේවල් සමාජයක යහපැවැත්මට හොඳ දේවල් වෙන්නේ නැහැ. ඒවා රැඩිකල් වන්නේ නැහැ. සමහර ඒවා වැරදියි නම් ඒවා වෙනස් විය යුත්තේ සමාජය තුළ ලොකු සංවාදයක් එක්ක. සම්ප්‍රදායික දේවල් වෙනස් විය යුතු නම්, සමාජය තුළ ඉතාමත් හොඳ බුද්ධිමය සංවාදයක් ආරම්භ කළ යුතුයි. මෙවන් අදහස් ප්‍රකාශ කිරීමෙන් සිදුවන්නේ කිසියම් ජන කොට්ඨාසයකගේ හදවත් රිදෙනවා වගේම මේ තක්කඩි දේශපාලනඥයෝ ඒක තමනගේ වුවමනාවන්ට පාවිච්චි කරනවා. ඒක තමයි මෙතන තිබෙන බරපතළම කරුණ. ප්‍රජාතන්ත්‍රවාදය පිළිබඳ අදහස් ඉදිරිපත් කළ, අමෙරිකාවේ හිටපු ජනාධිපති කෙනෙක් වූ එබ්‍රහම් ලින්කන් වරෙක ප්‍රකාශ කළා, ප්‍රජාතන්ත්‍රවාදය හා නිදහස පිළිබඳව “ඔබේ සැරයටිය වනමින් ඔබට යාමට ඇති නිදහස, අනෙකාගේ නහය ළඟින් කෙළවර වෙනවා” යැයි කිවුවා. ඔබට නිදහස තිබෙනවා, හැබැයි ඔබට සැරයටිය වනන්න බැහැ අනෙකාගේ නහයේ වදින ලෙසට. ඒ තමයි ප්‍රජාතන්ත්‍රවාදයේ සීමාව.", "URL": "https://lankatruth.com/si/?p=147536", "Category": "පුවත්", "Parent URL": null}