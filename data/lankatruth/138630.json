{"Source": "Lankatruth", "Timestamp": "August 28, 2022", "Headline": "රනිල් රාජපක්ෂලාගේ කෝටි පහලොස් ලක්ෂයක ගේම…", "News Content": "මිස්ටර් ක්ලීන් ලෙස පෙනී සිටි රනිල් ඒ සළුපිළි සියල්ල ගලවා දමා අවසානය. සිහිකල්පනාව මනාලෙස තිබෙන ඕනෑම කෙනෙකුට ඇත්ත රනිල් දැකබලා ගත හැකිය. මනාලෙස සිහිකල්පනාව පිහිටුවා නොගත් භික්ෂූන් ඇතුළු පූජක පිරිසට සහ සෙස්සන්ට ඒ බව නොපෙනෙන බව සැබෑය. මෙපමණ කල් ඉඳහිට පන්සලකට ගොඩවූ රනිල් වික‍්‍රමසිංහ තමන් ඉඳුරාම රනිල් රාජපක්ෂ බව ඔප්පු කරමින් පන්සල්ගානේ රස්තියාදු ගැහීම රාජ්‍ය පාලනය කරගෙනය. ඒ යන ගමන්වලදි බරපතළ තර්ජන එල්ල කිරීමටද වගබලා ගෙනය. රනිල් රාජපක්ෂගේ එවැනි බරපතළ ලොන්ත පෝල් තර්ජනයක් 22වැනිදා දිනමිණ ප‍්‍රධාන ප‍්‍රවෘත්තියෙන් අරගෙන තිබුණා. රාජකාරිය ඉටුනොකරන නිලධාරීන් වහාම ගෙදර යා යුතුයි. ”වැඩ නොකරන අයට නිකන් පඩි දෙන්න බෑ. ජනපති අනතුරු අඟවයි” දිනමිණ සිරස්තලය දාලා තිබුණේ එහෙම. මේ කතාව කියලා තියෙන්නේ අනුරාධපුරයේ ‘ගොල්ඩන් මැන්ගෝ’ උත්සව ශාලාවේදී. 21 වෙනිදා දිස්ත්‍රික් සංවර්ධන කමිටුව. මේ කමිටුව තියන්න රජයේ ආයතනයක ශාලාවක් තිබුණේම නැද්ද? මහජන මුදල් මිලියන ගණන් ආසානාසි කරමින් පම්පෝරි ගහන හැටි ! දිනමිණේ මහ උජාරුවෙන් තවදුරටත් ”වැඩ කරනවා නම් වැඩ කරන්න, බැරි නම් ගෙදර යන්න. අප නිකන් ගෙවන්න ලැහැස්ති නෑ. එම වගකීම දිසාපතිතුමා බාරගත යුතුයි.” යනුවෙන් කියා තිබුණා. රාජ්‍ය සේවය ගැන මහජනතාවට තදබල විවේචනයක් තිබෙන බව ඇත්තය. එහි වගඋත්තර කරුවා පාදඩ දේශපාලනය බව වසංකර තිබෙන්නේය. ජනතා විවේචනය දඩමීමා කරගෙන මහජනතාවම අන්දවන්න කයිවාරු ගසන හැටි! මහජනයා ලක්ෂ 69 ඡන්දය දීලා පත්කරගෙන, මහජනතාව පළවා හැරිය ගෝටාත් ජනමාධ්‍ය පිරිවරාගෙන ගිහිං මහ බැංකුවේ ලොක්කන්ටත් ඔයිට වැඩිය තග දැම්මා. ඔය ලොන්ත පෝල් වැඩ හොඳයි වටේ ඉන්න ගොම්පස් අල්ලන්නන්ට. රනිල් රාජපක්ෂ වෙන්ඩ බොහෝම කලින්, හරියටම කියනවා නම්, දශක දෙකකට කලින් අගමැතිවෙලා හිටියා. ඒ රනිල් වික‍්‍රමසිංහ හැටියට. 2001.12.05 පැවැත්වූ මහා මැතිවරණයෙන් මන්ත්‍රී ධුර 109ක් අරගෙන. ශ්‍රී ලංකා එකේ මහා ලේකම් එස්.බී දිසානායක, ජී.ඇල් පීරිස් වගේ දුසිමක් විතර අරගෙන චන්ද්‍රිකාගේ ආණ්ඩුව පෙරළුවා. ඊට පස්සේ ගත්ත ඡන්දෙන් තමයි ඒ මන්ත්‍රීධුර 109 ලැබුනේ. එදා රනිල්ගේ ඇමති මණ්ඩලය ඇතුළු ආණ්ඩුවේ කෙරුවාව ගැන මහ බැංකු වාර්ෂික වාර්තාවේ සටහනක් තියෙනවා. ඒක හොඳින් තේරුම් ගෙන ඉදිරියට යාම අවශ්‍යයි. “අමාත්‍යවරුන් 53ක් නියෝජ්‍ය අමාත්‍යවරුන් 07ක් පත්කිරීම (පළාත් සභාවල අමාත්‍යවරු 40ක්ද මීට අමතරව වෙති.) රාජ්‍ය මූල්‍ය ඒකාග‍්‍රතාවය පිණිස වූ යෝජනාවන්ට එරෙහි වන්නා වූ ක්‍රියාවක් මෙන්ම විශාල අමාත්‍යාංශ ප‍්‍රමාණයක් (57) පැවතීම අවශ්‍යයෙන්ම රාජ්‍ය වියදමට අමතර බරක්ද වන්නේය.” මහ බැංකුව හෙළිකර තිබෙන්නේ මේ කුඩා රටේ ඇමති කට්ටො 100ක් සිටි බවයි. ඔවුන් රාජ්‍ය වියදමට අමතර බරක් බවයි. අමාත්‍යාංශද 57ක් පවත්වාගෙන යාම අමතර බරක්ව තිබෙන බවයි. මේ වාගේ නිකන් පඩි ගන්න බැලයන් කී දහසක් දාගෙන සිටින්නට ඇත්ද? එදා ඒ විදිහටම නොවුනත් අද රනිල් රාජපක්ෂ දුසිම් ගණනක ඇමති කට්ටො පත්කිරීමට සූදානමින්ය. ඊට අමතරව රනිල්ගේ උපදේශකයන් හැටියට මහජන ඡන්දයෙන් පැරදුනු අය ඇතුළු හැටහුට හමාරක් දැනටත් පත්කර අවසන්ය. තව කොපමණක් පත්කර ගන්නේ දැයි ගණන් හිලව් රනිල් රාජපක්ෂවත් දන්නේ නැත. ඒ උපදේශකයන්ට “නිකන් ගෙවනවා” මිස අහවල් දෙයක් කරනවාටද ගෙවන්නේ ? රනිල්ගේ බූදලයෙන් ගෙවනවා නොවෙයි. මහජන මුදල්වලින් ගෙවන්නේ. මේ විදිහට ගෙවපුවාගේ රඟ තමයි දැන් රටක් විදිහට විඳවන්නේ. ලෝකයෙන්ම බංකොලොත් රටක් වී තිබෙන්නේ. “පෙරදිග මුතුඇටයයි මේ… ලෝකේ සිරිබර සිරි ලංකා…” කියා මහත් අභිමානයකින් වර්ණනා කළ රට, ලෝකයේ අන්තිම බංකොලොත් රටක් කළේ රනිල් වික‍්‍රමසිංහ ඇතුළු පාලක කල්ලිය. දැන් රනිල් රාජපක්ෂ ඒ බංකොලොත් රටට හුස්මක් කටක් පිඹින්නට හිතන්නේවත් නැත. මහා දාර්ශනික කතා දෙසාබාන අයට උපදේශක තානාන්තර තොගපිටින් දෙමින් සිටී. අද මේ රටේ දෙකෝටි විසිලක්ෂයක් අනේක විද වද වේදනා විඳින්නේ දිගටම කළ මේ සෙල්ලම නිසාය. පාලකයෝත්, උපදේශකයෝත්, සීමිත නිලධාරීන් පිරිසකුත් මහජන මතය මෙලෙස කාබාසිනියා කළ නිසාය. තවත් මහා ධනස්කන්ධයක් කොල්ලකෑ නිසාය. රනිල් රාජපක්ෂ කිසිසේත්ම දන්නේ නැති ඒ මහා මූල්‍ය අපරාධවල තරම විගණකාධිපතිවරයා හෙළිකර තිබේ. මුදල් අමාත්‍යාංශයේ 2021 වාර්ෂික වාර්තාවට විගණකාධිපති නිරීක්ෂණ සටහන් එක්කරමින් අතිශය වැදගත් කරුණු රැසක් හෙළිකළාය. එයින් ඉතාමත් වැදගත් දෙයක් ගැන අපගේ අවධානය යොමුකරන්න ඕනෑ. විශේෂයෙන් රනිල් වික‍්‍රමසිංහ යෞවන කටයුතු ඇමති විදිහට එයාගේ මාමාට දින රහිත ඉල්ලා අස්වීමේ ලිපි දීලා සිටි කාලයේ ඉඳලා රටට කළ මහා විනාශයයි. රනිල් සහ මාමා ජේ.ආර් ජයවර්ධ ඇතුළු නඩය පාලනය බාරගත් 1977 අවුරුද්ද අවසන් වනවිට රටේ මුළු ණය බර තිබුනේ රුපියල් කෝටි 2,498යි. මේ ණය අරගෙන සැලකිය යුතු වත්කම් ප‍්‍රමාණයක් රටට උපයලා දීලා තිබුණා. ඒ ගැන සංඛ්‍යා දත්ත නම් දැනට නැහැ. මෙහෙම තිබුණු ණය බර දැන් 1977 ඉඳලා අවුරුදු 44කට පස්සේ කීයද දන්නවාද? 2021 අවුරුද්ද අවසන් වෙනකොට රුපියල් කෝටි දාහත් ලක්ෂ අසූ එක්දහස් හත්සිය තුනයි. (රු. කෝටි 1,781,703යි) රනිල් අගමැති හැටියට වාර හයක් ඉඳලා දැන් “අටවාගත් ජනාධිපති” වෙලා වැඩ බැරි නම් රාජ්‍ය සේවකයන්ට ගෙදර යන්න කියන්නේ මෙන්න මේ වගේ හිමාලය කන්ද තරම් ණය කඳු ගොඩගහපු වැඩේ විතරක් කරලා. ඉතාම වැදගත් දේ ණය කන්ද විතරක් නොවෙයි. 18 ලක්ෂයකට ලංවී තිබෙන මේ ණය කන්ද අරගෙන උපයාදී තිබෙන වත්කම් ප‍්‍රමාණය කොච්චරද කියන එකයි. ඒ කොච්චරද කියලා ඔබට අනුමාන කරන්න පුළුවන්ද? රුපියල් කෝටි දෙලක්ෂ අසූ තුන්දහස් අටසිය දෙකයි (රු. කෝටි 283,802). අපි අපේ පහසුව සඳහාම රුපියල් කෝටි ලක්ෂ තුනයි කියලා කියමු. ණය රුපියල් කෝටි ලක්ෂ 18යි. වත්කම් රුපියල් කෝටි ලක්ෂ තුනයි නම් මේ දෙක අතර පරතරය රුපියල් කෝටි ලක්ෂ 15යි. මේ කෝටි ලක්ෂ 15ට මොකද වුණේ. ටිකක් යොදවන්න ඇති පිටරටින් දේවල් කන්න බොන්න ගෙනත් දෙන්න. ඒ කියන්නේ ‘මුහුදට දත නියවන්න’. සරුංගලෙත් පිට රටින් ගෙනාවේ එහෙමයි. රුපියල් ණය විතරක් නොවේය, ඩොලර් ණයත් අරගෙන. අපි හිතමු වත්කම් උපයන්නේ නැතිව මේ සල්ලිවලින් රුපියල් කෝටි ලක්ෂ 12ක කෑවා, බීවා කියලා. අඩුම ගානේ එතකොට තව රුපියල් කෝටි ලක්ෂ තුනක් වත් රනිල් වික‍්‍රමසිංහලා, රනිල් රාජපක්ෂලා කොල්ල කාලා. මහ බැංකු බැඳුම්කර කොල්ලය වගේ. මෙන්න මේ සල්ලි රුපියල් කෝටි ලක්ෂ තුනෙන් කොටසක් ඉදිරි මැතිවරණවලදී විසි කරනවා. පොඩි ගානක් නොවෙයි, රුපියල් කෝටි දසදහස් ගණනක්. රනිල්ලාගේ රාජපක්ෂලාගේ කොල්ලකාරී බලය රැක ගන්න. ඒ ගැන කැට තියන්න පුළුවන් දැන්මම. අපි ඒ කළු සල්ලි විසිකරන කැම්පේන්වලට නොරැවටී ඉන්න, හොඳින් දේවල් තේරුම් ගත යුතුයි. නැත්නම් අපේ දරු පරම්පරාවයි ඉවර කරන්නේ. අපි දරුවන්ට ඇත්තටම ආදරේ නම් කළ යුත්තේ නිවැරදි පාලනයක් පිහිටුවා ගැනීම විතරයි. නන්දිමිත‍්‍රගේ සතියේ සටහන", "URL": "https://lankatruth.com/si/?p=138630", "Category": "පුවත්", "Parent URL": null}