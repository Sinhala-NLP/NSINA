{"Source": "Lankatruth", "Timestamp": "October 29, 2017", "Headline": "කොස්ගොඩ ඇතුළු ස්ථාන තුනක වෙඩීතැබීමකින් හතරක් මරුට", "News Content": "අම්බලන්ගොඩ කොස්ගොඩ දී අද (29) අලුයම 3.45ට පමණ සිදුවූ වෙඩි තැබීම් 03කදී පුද්ගලයන් 04 දෙනෙකු මියගොස් 15 හැවිරිදි දරුවකු තුවාල ලබා ඇතැයි පොලිසිය පවසයි. යුදපිටිය, මැණික් ගම්මානය, කුරුදුගම්පියස නමැති ගම්මානවලදී මෙම වෙඩි තැබීම් සිදුව ඇත. ඉන් යුදපිටිය ප්‍රදේශයේ සිදුවූ මෙම වෙඩි තැබීම්වලින් පියා සහ පුතුන් දෙදෙනකු ජීවිතක්ෂයට පත්ව ඇති අතර අනෙක් පුද්ගලයා කුරුදුගම්පියස ප්‍රදේශයේ සිදු වූ වෙඩි තැබීමෙන් ජීවිතක්ෂයට පත්වූ පුද්ගලයෙකි. මෙම සිද්ධීන් දෙකට අමතරව මැනික්ගම්මානය ප්‍රදේශයේදී තවත් වෙඩි තැබීමක් සිදුව ඇතත් කිසිවකුට තුවාල සිදුවී නොමැත. වෙඩි වැදුණු පුද්ගලයන් ඇල්පිටිය රෝහලට සහ බලපිටිය රෝහලට ගෙනයන අතරතුර මියගොස් ඇතැයි පොලිසිය පවසයි. මියගිය පුද්ගලයන් වයස අවුරුදු 50, 2 1, 14 සහ 38 වැනි වියේ පසුවුවන්බව අනාවරණය වී ඇත. මෙම සිද්ධිය ගිනි අවි සහිතව සම්පුර්ණයෙන් මුහුණු ආවරණය කළ හිස්වැසුම් පැළද යතුරු පැදියකින් පැමිණි පුද්ගලයන් දෙදෙනෙකු විසින් සිදුකොට ඇතැයි මේ වනවිට සිදුකර ඇති පරීක්ෂණවලදී අනාවරණය වී තිබේ. සිද්ධිය පිලිබදව මේ වනවිටත් පොලිස් කණ්ඩායම් කිහිපයක් පරීක්ෂණ ආරම්භ කර ඇත.", "URL": "https://lankatruth.com/si/?p=43164", "Category": "පුවත්", "Parent URL": null}