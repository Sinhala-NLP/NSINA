{"Source": "Lankatruth", "Timestamp": "December 1, 2022", "Headline": "ලංගම සේවකයෝ ජනපතිගෙන් බෝනස් ඉල්ලති", "News Content": "ශ්‍රී ලංගම සේවකයින්ට ප්‍රසාද දීමනා වශයෙන් රුපියල් 20,000ක මුදලක්ද පාසල් උපකරණ මිලදී ගැනීම සඳහා රුපියල් 20,000ක මුදලක්ද වශයෙන් රුපියල් 40,000ක මුදලක් ලබාදීමට කඩිනමින් මැදිහත් වන ලෙස සමස්ත ලංකා ප්‍රවාහන සේවක සංගමය පත්කළ ජනාධිපති රනිල් වික්‍රමසිංහගෙන් ඉල්ලා සිටියි. එම සංගමයේ ප්‍රධාන ලේකම් සේපාලන ලියනගේ විසින් ජනාධිපතිපතිවරයා වෙත යොමු කර ඇති එම ලියේ වැඩිදුරටත් සඳහන් වන්නේ ශ්‍රී ලංගම සේවකයින් තම ජීවිතවලට සිදුවිය හැකි හානිය පවා නොතකා කොරෝනා වෛරසය දීප ව්‍යාප්තව තිබූ කාලය තුළත් මේ මොහොතේත් ජනතාවට යහපත් ප්‍රවාහන සේවාවක් ලබාදීම වෙනුවෙන් දැවැන්ත කැප කිරීමක් කරන බවය. මේ වනවිට රටේ උද්ගත වී ඇති ආර්ථික අර්බූදය හේතුවෙන් පාසල් උපකරණ මිලදී ගැනීම සඳහා අධික මිලක් දැරීමට සිදුවන බවත් ඒ අනුව පාසල් උපකරණ මිලදී ගැනීම සඳහා අවම වශයෙන් රුපියල් 20,000ක මුදලක් නැවත ගෙවීමේ පදනම මත ලබා දෙන ලෙස එම සංගමය ජනපතිවරයාගෙන් ලිඛිතව ඉල්ලා සිටියි. එසේම පසුගිය වසර තුළඳ තම සංගමය මෙවැනි මුදලක් ඉල්ලා සිටියත් ප්‍රසාද දීමනා වශයෙන් රුපියල් 13,500ක මුදල හා පාසල් උපකරණ මිලදී ගැනීම සඳහා ගෙවීම් පදනම මත රුපියල් 10,000ක මුදලක්ද වශයෙන් රුපියල් 23,500ක මුදලක් ලැබුණ බවද එම ලිපියෙන් ජනාධිපති රනිල් වික්‍රමසිංහට අවධාරණය කරයි. මේ වසරේදී තම සංගමය ඉල්ලා සිටින රුපියල් 40,000ක මුදල කිසිදු වර්ගීකරණයකින් තොරව සියලුම ශ්‍රී ලංගම සේවකයින්ට ලබාදීමට කඩිනමින් මැදිහත් වන ලෙස ඔහු සිය ලිපියෙන් වැඩිදුරටත් පවසයි.", "URL": "https://lankatruth.com/si/?p=142548", "Category": "පුවත්", "Parent URL": null}