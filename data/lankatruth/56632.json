{"Source": "Lankatruth", "Timestamp": "July 24, 2018", "Headline": "ලාංකිකයින් තිදෙනෙකුට සිංගප්පූරුවේදී සිරදඬුවම්", "News Content": "නීති විරෝධී ලෙස සිංගප්පූරුවේ රැදී සිටි ශ්‍රි ලාංකික තරුණයින් තිදෙනෙකුට එරට අධිකරණයක් විසින් මාස 8ක සිරදඬුවම් පනවා ඇත. ව්‍යාජ වීසා බලපත්‍ර ළඟ තබාගනිමින් නීති විරෝධීව සිංගප්පූරුවේ රැදී සිටීමේ චෝදනාව යටතේ සිංගප්පූරුවේ ආගමන විගමන පනතට අනුව වැරදිකරුවන් වෙමින් සෙල්වමනී රොහාන් , කාන්තනන් ජසීදරන් සහ ඩී.රූපන් යන ලාංකිකයින් තිදෙනාට පසුගිය 20 වැනිදා සිට ක්‍රියාත්මක වන පරිදි මාස 8ක සිරදඬුවම් නියම වී තිබේ. මොවුන් තිදෙනා පසුගිය ජූනි 27 වැනිදා සිංගප්පූරුවේ චැංගී ගුවන් තොටුපළේදී සිංගප්පූරු ආගමන විගමන නිලධාරීන් විසින් අත්අඩංගුවට ගෙන ඇති අතර ඔවුන් සිංගප්පූරුවට පැමිණ ඇත්තේ ව්‍යාජ මලයාසියානු වීසා බලපත්‍ර යොදාගනිමින් බව එරට ගුවන්තොටුපළ බලධාරීන් පවසයි. මෙම ලාංකික තරුණයින් තිදෙනා සංචාරක වීසා මත රැකියා සඳහා මලයාසියාවට පැමිණ ඇති බව සිදුකළ මූලික විමර්ශනවලින් අනාවරණය වී ඇත.එලෙස රුකියා ලබා ගැනීමට ඔවුන් සිංගප්පූරු ඩොලර් 2600 ක මුදලක් මිනිස් ජාවාරම්කරුවෙකුට ගෙවා ඇතැයිද හෙළි වී ඇත.", "URL": "https://lankatruth.com/si/?p=56632", "Category": "පුවත්", "Parent URL": null}