{"Source": "Lankatruth", "Timestamp": "March 22, 2019", "Headline": "විධායක ජනාධිපති ක්‍රමය අහෝසි කිරීමට එජාපය එකඟයි", "News Content": "විධායක ජනාධිපති ක්‍රමය අහෝසි කිරීම සම්බන්ධ යෝජනා ඇතුළත් 20 වැනි ව්‍යවස්ථා සංශෝධනය සම්බන්ධව අග්‍රාමාත්‍ය රනිල් වික්‍රමසිංහ මහතා ඇතුලු එක්සත් ජාතික පක්ෂ නායකයින් සහ ජනතා විමුක්ති පෙරමුණේ නායකයින් අද(22) අග්‍රාමාත්‍ය කාර්යාලයේදී සාකච්ඡා පවත්වා තිබේ. මෙම සාකච්ඡා සඳහා ජනතා විමුක්ති පෙරමුණ නියෝජනය කරමින් එම පක්ෂයේ නායක පාර්ලිමේන්තු මන්ත්‍රී අනුර දිසානායක මහතා, ජවිපෙ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා, පාර්ලිමේන්තු මන්ත්‍රී නලින්ද ජයතිස්ස මහතා සහභාගීවී ඇත. එක්සත් ජාතික පක්ෂය නියෝජනය කරමින් අග්‍රාමාත්‍ය රනිල් වික්‍රමසිංහ මහතා සහසංවර්ධන උපායමාර්ග, ජාත්‍යන්තර වෙළඳ සහ විද්‍යා, තාක්ෂණ හා පර්යේෂණ අමාත්‍ය මලික් සමරවික්‍රම මහතා සහභාගි විය. කබීර් හෂීම් ඇමතිවරයා ද සහභාගිවීමට නියමිතව තිබූ නමුත් අවමංගල්‍ය කටයුත්තකට සහභාගි වීම නිසා ඔහු පැමිණ නොසිටි බව වාර්තා වේ. එක්සත් ජාතික පක්ෂය ප්‍රතිපත්තිමය වශයෙන් විධායක ජනාධිපති ක්‍රමය අහෝසි කිරීමට එකඟ බවත් පසුගිය සම්මේලනයේදී ඒ සඳහා ‌යෝජනාවක් සම්මත කර ගත් බවත් පවසා ඇති අතර එක්සත් ජාතික ‌පෙරමුණේ ‌සෙසු පක්ෂ සමඟ ‌මේ සම්බන්ධයෙන් සාකච්ඡා ‌කොට තීරණය දැනුම් ‌දෙන බවද පවසා තිබේ.", "URL": "https://lankatruth.com/si/?p=70865", "Category": "පුවත්", "Parent URL": null}