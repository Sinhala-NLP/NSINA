{"Source": "Lankatruth", "Timestamp": "July 20, 2023", "Headline": "“මාව ඉවත් කළේ කුමන්ත්‍රණයකින්” ටෙලිකොම් හිටපු සභාපති විශේෂ මාධ්‍ය හමුවක් පවතවමින් කියයි", "News Content": "ශ්‍රී ලංකා ටෙලිකොම් සභාපති ධූරයෙන් තමන්ව ඉවත් කිරීම “අධ්‍යක්ෂ මණ්ඩලයේ සිදුවූ කුමන්ත්‍රණයක්,” බවත් තමා ඉවත් කිරීම පිටුපස ඇත්තේ ටෙලිකොම් ආයතනය විකුණා දැමීම බවත් එහි හිටපු සභාපති රොහාන් ප්‍රනාන්දු පවසයි. ඔහු මේ බව ප්‍රකාශ කළේ, අද (20) කොළඹදී පැවති විශේෂ මාධ්‍ය හමුවක් අමතමිණි. ශ්‍රී ලංකා ටෙලිකොම් අධ්‍යක්ෂ මණ්ඩලය අද රැස්වූ අවස්ථාවේදී එහි හිටපු සභාපති රොහාන් ප්‍රනාන්දු එම ධූරයෙන් ඉවත් කිරීමට අධ්‍යක්ෂ මණ්ඩය කටයුතු කර ඇති අතර ඔහු වෙනුවට මැලේසියානු ජාතික රියාස් මියුලර් අධ්‍යක්ෂ මණ්ඩලයේ වැඩි ඡන්දයෙන් පත් කර තිබේ. සභාපතිවරයා මාරු කරන බවට මීට පෙර පුවත්පත් ලිපියක් පළ වූ අවස්ථාවේදී සභාපතිවරයා මාරු කිරීම තම කාර්ය භාරයක් නොවන බවට ලිපියක් මගින් දැනුම් දුන් අධ්‍යක්ෂ මණ්ඩලයම තමන්ව ඉවත් කිරීමට කටයුතු කිරීම සම්බන්ධයෙන් තමන් පුදුමයට පත්වන බවද ඔහු පවසයි. හිටපු සභාපති රොහාන් ප්‍රනාන්දු පෙන්වා දුන්නේ, ආයතනික ව්‍යවස්ථාවට අනුව, අධ්‍යක්ෂ මණ්ඩලයේ රැස්වීමකදී සභාපති ධුරය වෙනස් කිරීමට ඔවුන්ට හැකියාව තිබුණද එවැනි තනතුරු වෙනස් කිරීමක් තමන් දැනුවත්ව මීට පෙර සිදුව නොමැති බවය. කෙසේ වෙතත්, ආයතනික ව්‍යවස්ථාවේ අංක 105 ඡේදයේ සඳහන් එම කාරණාව තාම හරියට විග්‍රහ කර ගත නොහැකි යැයිද ඔහු සඳහන් සඳහන් කරයි. ඒ සම්බන්ධයෙන් තවදුරටත් අදහස් දක්වන හිටපු සභාපති රොහාන් ප්‍රනාන්දු, “මම හිතන්නේ, මම මේකට කියන්නේ boardroom coup කියන්නේ. අධ්‍යක්ෂ මණ්ඩලයේ ඇති වුණු කුමන්ත්‍රණයක් හැටියට යි මම මේක සලකන්නේ. මට හිතාගන්න බැහැ. මොකද මම හිතන එකම කාරණය තමයි, මේක විකිණීමේ අවශ්‍යතාව කියල තමයි මම හිතන්නේ. සමහර විට මම මේකට බාධකයක් වෙන්න පුළුවන්. අද ශ්‍රී ලංකා ටෙලිකොම් ආයතනයේ සාමාන්‍ය විධියට පැවැත්වෙන මීටීම කැඳෙව්වා. ඒකෙදි මම පුදුමයට පත්වුණේ, ඒකෙ අජෙන්ඩා කට නැති කාරණයක් මුලින් ම ඉදිරිපත් කළා. මැලේසියානු ආයෝජකයින්ට, මැලේසියානු කිව්වට GTH ආයෝජකයින්ගෙන්. ඒගොල්ලන්ට ආයතනයේ, මීටිමේ, සභාපතිවරයාව මාරු කරන්න ඕනැයි කියලා. ඉතින් රජය නියෝජනය කරන පාර්ශවයේ directorsලා දෙන්නෙකුත් ඒකට පක්ෂව, ඒ අනුව මේක සම්මත වුණා. ඒකෙ ඉන්නේ අධ්‍යක්ෂවරු 10 දෙන යි. ඒකෙන් 6 දෙනෙක් රජයට අයිති කොටස් නියෝජනය කරනවා. අනෙක් 4 දෙනා මැලේසියානු සම්භවයක් තියෙන GTH ආයෝජයන්ට අයත් කොටස් නියෝජනය කරනවා. ඉතින් 6යි 4, අනෙක් පැත්තට ගිහිල්ලා 6යි 4 වුණා ම, ඕන මේකක් pass කරගන්න පුළුවන්. ඉතින් ඒක තමයි අද වුණේ. මට පුදුම වෙන්න කාරණය තමයි, සාමාන්‍යයෙන් මෙහි අධ්‍යක්ෂ මණ්ඩලය, අධ්‍යක්ෂ මණ්ඩලයේ සභපතිවරයා, යන සේරම දැනුම් දෙන්නේ, මහා භාණ්ඩාගාරයෙන්. ඒ කියන්නේ භාණ්ඩාගාරයේ ලේකම්. මුදල් අමාත්‍යංශයේ ලේකම් හරහා තමයි පත්වීම්, ඒකෙ සංයුතිය සේරම තීරණය වෙන්නේ. අද වෙනකම් එහෙම වෙනසක් මුදල් අමාත්‍යංශයෙන් වෙලා නැහැ.” KPMG සමාගමේ මෙරට ප්‍රධානියා වන රියාස් මියුලර් ශ්‍රී ලංකා ටෙලිකොම් අධ්‍යක්ෂ මණ්ඩලයට පසුගිය දා පත්කර තිබුණේ ජනාධිපති රනිල් වික්‍රමසිංහ විසිනි.", "URL": "https://lankatruth.com/si/?p=149422", "Category": "පුවත්", "Parent URL": null}