{"Source": "Lankatruth", "Timestamp": "January 26, 2019", "Headline": "සාමසාධක කටයුතු සඳහා නව කණ්ඩායමක් මාලි ‌වෙත – එක්සත් ජාතීන්ගේ මහ ‌‌ලෙකම් ‌ශෝකය පළකරයි", "News Content": "එක්සත් ජාතීන්ගේ සාම සාධක කටයුතු සඳහා වෙනත් හමුදා කණ්ඩායමක් යැවීමට කටයුතු කරන බව යුධ හමුදාපති ලුතිනන් ජනරාල් මහේෂ් සේනානායක මහතා පවසයි. පසුගියදා මාලි රාජ්‍යයේ සාම සාධක කටයුතුවල නිරතව සිටි ශ්‍රී ලාංකික භට පිරිසකට එල්ලවූ ත්‍රස්ථ ප්‍රහාරයෙන් යුධ හමුදා සාමාජිකයන් දෙදෙනෙකු ජීවිතක්ෂයට පත්විය. තවත් පිරිසක් තුවාල ලැබූ අතර එම පිරිස වෙනුවට තෝරාගත් වෙනත් හමුදා සාමාජිකයින් පිරිසක් අනියුක්ත කරන බව හමුදාපතිවරයා පැවසීය. මෙම ප්‍රහාරයෙන් ජීවිතක්ෂයට පත්වුණේ පොළොන්න්නරුව ප්‍රදේශයේ පදිංචිව සිටි ශ්‍රී ලංකා යුද හමුදාවේ 11 වන පාබල හමුදාවේ කපිතාන් එච්.ඩබ්.ඩී.ජයවික්‍රම සහ පොල්පිතිගම පදිංචිව සිටි 01 වැනි යාන්ත්‍රික පාබල රෙජිමේන්තුවේ කෝප්‍රල් එස්..එස්.විජේකුමාරයි.පන්විලතැන්න ප්‍රදේශයේ පදිංචි කෝප්‍රල් එම්.ජී.එස්. කුමාරසිංහ,කනන්තොට ප්‍රදේශයේ පදිංචි ලාන්ස් කෝප්‍රල් කේ.සී.පුෂ්පකුමාර සහ ලාන්ස් කෝප්‍රල් සී.එච්.එම්.එස්.චන්ද්‍රසේකර යන හමුදා නිලධාරීන් තුවාල ලැබීය. මේ වනවිට මෙරට හමුදා සාමාජිකයින් 200ක පමණ පිරිසක් මාලි රාජ්‍යයේ සාම සාධක කටයුතුවල නිරතව සිටින අතර එම කණ්ඩායමේ සේවා කාලය පසුගිය දෙසැම්බර් මාසයේ අවසන් වීමට නියමිතව තිබුණි. නමුත් ආරක්ෂක තත්වය සැළකිල්ලට ගෙන ඔවුන්ගේ රාජකාරි කාලය දිගු කිරීමට පියවර ගෙන තිබුණි. කෙසේ වෙතත් මේ වනවිට 101 දෙනෙකුගෙන් යුත් භට පිරිසක් මාලි දක්වා පිටත් කිරීමට සූදානම්ව ඇති බව හමුදාපතිවරයා පැවසීය. මියගිය හමුදා සාමාජිකයන්ගේ මල සිරුරු කඩිනමින් මෙරටට ගෙන්වා ගැනීම කටයුතු කරන බවත් හමුදාපතිවරයා පැවසීය. සාම සාධක කටයුතුවල නිරතව සිටියදී ජීවිතක්ෂයට පත්වූ හමුදා සාමාජිකයන් වෙනුවෙන් එක්සත් ජාතීන්ගේ මහලේකම් ලෙස කටයුතු කරන ඇන්තෝනියෝ ගුටරේස් පසුගිය දා සිය කණගාටුව පළකළේය. සිද්ධිය සම්බන්ධව විශේෂ ප්‍රකාශයක් සිදුකරමින් ඇන්තෝනියෝ ගුටරේස් පවසා සිටියේ මියගිය හමුදා සාමාජිකයින්ගේ පවුල් වෙත සිය ශෝකය ප්‍රකාශ කර සිටින බවත් තුවාල ලැබූ හමුදා සාමාජිකයන්ට ඉක්මන් සුවය ප්‍රාර්ථනා කරන බවත්ය. එසේම එවැනි ආකාරයේ ප්‍රහාර අන්තර්ජාතික යුධ නීතිය යටතේ යුධ අපරාධ ලෙස සැලකිය හැකි බවත් ප්‍රහාරයේ වගකිවයුත්තන් හඳුනාගන්නැයි මාලි රාජ්‍යයේ බලධාරීන්ගෙන් ඉල්ලා සිටින බවත් පැවසීය.", "URL": "https://lankatruth.com/si/?p=67027", "Category": "පුවත්", "Parent URL": null}