{"Source": "Lankatruth", "Timestamp": "April 23, 2018", "Headline": "රැකියා විරහිත උපාධිධාරීන් 57,000කට රැකියා ඉල්ලා විරෝධතාවයකට සැරසෙති", "News Content": "රැකියා විරහිත උපාධිධාරීන් බඳවා ගැනීමේදී සිදුවෙමින් තිබෙන කප්පාදුව නවතා ජාතික ප‍්‍රතිපත්ති හා ආර්ථික කටයුතු අමාත්‍යාංශයට අයදුම්පත් යොමු කර ඇති මූලික සුදුසුකම් සපුරා ඇති සියලු උපාධිධාරින් බඳවා ගන්නා ලෙස ඉල්ලමින් රැකියා විරහිත උපාධිධාරින් අප්‍රේල් 25වනදා කොළඹ කොටුව දුම්රියපොල ඉදිරිපිටදී උද්ඝෝෂණයක් පැවැත්වීමට උපාධිධාරි ජාතික මධ්‍යස්ථානය හා රැකියා විරහිත උපාධිධාරී සංගමය ඒකාබද්ධ තීරණයකට එලැභ ඇති බව අද (23) පෙරවරුවේ කොළඹදී පැවති මාධ්‍ය හමුවකදී දැනුම් දෙන ලදී. එහි කැඳවුම්කරු චන්දන සූරියආරච්චි මහතාගේ ප්‍රධානත්වයෙන් පැවති මෙම මාධ්‍ය හමුවේදී වැඩිදුරටත් අවධාරණය කර සිටියේ 2017/08/06 දින පුවත්පත් දැන්වීමක් මගින් ප‍්‍රසිද්ධ කර ජාතික ප‍්‍රතිපත්ති හා ආර්ථික කටයුතු අමාත්‍යාංශය රැකියා විරහිත උපාධිධාරීන්, සංවර්ධන නිලධාරි තනතුර සඳහා බඳවාගැනීම වෙනුවෙන් අයදුම්පත් කැඳවන ලද බවයි. ඒ අනුව මූලික සුදුසුකම් සපුරා ඇති රැකියා විරහිත උපාධිධාරීන් 57,000ක් අයදුම්පත් යොමුකර ඇත. නමුත් ආණ්ඩුව එම 57,000න් 20,000ක් පමණක් බඳවා ගැනීමට තීරණය කිරීමත් සමඟ මෙම අසාධාරණ කප්පාදු කිරීම ආරම්භ වූ බව ඒ මහතා අනාවරණය කරයි. එම 20,000 තෝරාගැනීම සඳහා අප්‍රේල් මස 16 සිට 30 දක්වා දිස්ත්‍රික් ලේකම් කාර්යාලවල සම්මුඛ පරීක්‍ෂණ ආරම්භ වී ඇති බවත් ඒ මහතා සඳහන් කරයි. ඒ අනුව සිදුකරමින් තිබෙන කප්පාදුවට එරෙහිව මූලික සුදුසුකම් සපුරා ඇති සියලුම රැකියා විරහිත උපාධිධාරින් බඳවා ගැනීම ආරම්භ කිරීම, බඳවා ගැනීමේ සුදුසුකම් වයස් සීමාව 45 දක්වා ඉහළ දැමීම, පැවති වසරක අභ්‍යාසලාභි පුහුණු කාලය වසර 02 දක්වා දීර්ඝ කිරීමේ තීරණය නවතා පුහුණු කාලය වසර 01 දක්වා අඩු කිරීම, බඳවා ගැනීමේදී වසර අනුපිළිවෙල අනුගමනය කර බඳවා ගැනීම් සිදුකිරීම හෝ සැමට රැකියා ලබාදෙන බවට ආණ්ඩුව සහතික වීම, ආණ්ඩුවට සම්බන්ධ පක්‍ෂ මූලස්ථානවල හොර රහසේ සිදුකරන සම්මුඛ පරීක්‍ෂණ නවතා බඳවා ගැනීමේදී සිදුකරමින් තිබෙන දේශපාලන මැදිහත් වීම් නතර කිරීම යන ඉල්ලීම් මුල්කර ගනිමින් 25 දින උද්ඝෝෂන ව්‍යාපාර දියත් කරන බව චන්දන සූරියආරච්චි මහතා පවසයි. අදාල ඉල්ලීම් සඳහා සාධාරණ විසඳුමක් නොලැබුනහොත් රට පුරා දැවැන්ත විරෝධතා ව්‍යාපාර ආරම්භ කරන බවත් ඒ මහතා වැඩිදුරටත් අවධාරණය කර සිටියේය.", "URL": "https://lankatruth.com/si/?p=50907", "Category": "පුවත්", "Parent URL": null}