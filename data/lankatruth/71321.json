{"Source": "Lankatruth", "Timestamp": "April 1, 2019", "Headline": "වී සඳහා සාධාරණ මිලක් ඉල්ලා හම්බන්තොට ගොවීන් විරෝධතාවක", "News Content": "වී මිලදී ගැනීමේ යාන්ත්‍රණය විධිමත් කර වී කිලෝවක මිල ඉහළදමන ලෙස ඉල්ලා සමස්ත ලංකා ගොවිජන සම්මේලනය විසින් අද(01) අම්බලන්තොට නගරයේ විරෝධතාවක් සංවිධානය කර තිබිණි. විරෝධතාකරුවන් පවසා සිටියේ ගොවීන්ගෙන් වී මිලදී ගැනීමට රජයට නිසි වැඩපිළිවෙලක් නෙමැති බවය. විශාල පිරිවැයක් දරමින් මේ වනවිට නෙලාගෙන ඇති වී අස්වැන්න විකුණාගත නොහැකිව වී ගොවියා කබලෙන් ලිපට වැටී ඇතැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මෙහිදී පැවසීය. විරෝධතාවය සඳහා හම්බන්තොට දිස්ත්‍රික්කයේ ගොවි සංවිධාන නියෝජනය කරන ගොවි මහතුන් ඇතුලු විශාල පිරිසක් එක්ව සිටි අතර ඔවුන් පවසා සිටියේ ගොවීන්ගෙන් වී මිලට ගැනීමට කඩිනමින් විධිමත් යාන්ත්‍රණයක් සකසන ලෙසත් වී කිලෝවක අවම මිල රුපියල් 55 ක් දක්වා වැඩිකරන ලෙසත්ය. විරෝධතාව අමතා අදහස් දැක්වූ නාමල් කරුණාරත්න මහතා… ” අද ගොවියට තමන්ගේම වී වලට සාධාරණ මිලක් ඉල්ලලා පෙළපාලි යන්න වෙලා තියෙනවා. ඉස්සරහට සිංහල දෙමළ අලුත් අවුරුද්ද එනවා ඒ අවුරුද්දට දරුවන්ට කන්න දෙන්න විදියක් නැති තත්වයට අද වන විට ගොවි ජනතාව පත්වෙලා. කන්න කීපයක් වගා කරගන්න බැරිවෙච්ච ගොවින් මේ කන්නයේ වගා කරලා යම් අස්වැන්නක් ලබා ගත්තා. නමුත් එ්ක විකුණා ගන්න බැරි වෙලා. අද බුලත් විටක මිලටත් වඩා වී කිලෝවක මිල අඩුවෙලා තියෙනවා. 2015 වී කිලෝවක මිල රුපියල් 55 ක්ව තිබුන ඒ මිලවත් ගොවීන්ට ලබා දී ගොවියාගේ වී සදහා සාධාරණ මිලක් ලබා දෙන්න කියලා අපි ආණ්ඩුවට බලකරලා කියා සිටිනවා.”", "URL": "https://lankatruth.com/si/?p=71321", "Category": "පුවත්", "Parent URL": null}