{"Source": "Lankatruth", "Timestamp": "June 17, 2021", "Headline": "සැපවාහන ගෙන්වීමේ තීරණයට එරෙහිව ජවිපෙන් මූලික අයිතිවාසිකම් පෙත්සමක්…", "News Content": "පාර්ලිමේන්තු මන්ත්‍රීවරුන් සඳහා සුඛෝපභෝගී වාහන 227ක් ආනයනය කිරීමට රජය ගෙන ඇති තීරණය තුළින් ආණ්ඩුක්‍රම ව්‍යවස්ථාව උල්ලංඝනය වන්නේ යැයි තීන්දු කරන ලෙස ඉල්ලා ජනතා විමුක්ති පෙරමුණේ හිටපු බස්නාහිර පළාත් සභා මන්ත්‍රී මහින්ද ජයසිංහ මහතා විසින් ශ්‍රේෂ්ඨාධිකරණය හමුවේ අද(17) පෙරවරුවේ මූලික අයිතිවාසිකම් පෙත්සමක් ගොනු කළේය. එහි වගඋත්තරකරුවන් ලෙස අග්‍රාමාත්‍ය මහින්ද රාජපක්ෂ මහතා, මුදල් අමාත්‍යාංශයේ ලේකම් එස්. ආර්. ආටිගල මහතා ඇතුළු අමාත්‍ය මණ්ඩලයේ සාමාජිකයින්, ලංකා බැංකුව, රේගු අධ්‍යක්ෂ ජනරාල්, ආනයන අපනයන පාලන අධ්‍යක්ෂවරයා සහ නීතිපතිවරයා ඇතුළු 31 දෙනෙකු නම් කර තිබේ. නීතීඥ සුනිල් වටගල මහතා මාර්ගයෙන් ගොනු කර ඇති සිය පෙත්සමෙන් පෙත්සම්කරු කියා සිටින්නේ කොවිඩ් වසංගතය හේතුවෙන් මෙරට ආර්ථිකය දැඩි පසුබෑමකට ලක්ව තිබෙන අවස්ථාවේ පාර්ලිමේන්තු මන්ත්‍රීවරු සඳහා සූඛෝපභෝගී වාහන 227ක් ආනයනය කිරීමට අමාත්‍ය මණ්ඩලය විසින් තීරණය කර ඇති බවත් වහාම එම තීන්දුව අත්හිටුවීමට අදාළ නියෝගයක් නිකුත් කරන ලෙසය.", "URL": "https://lankatruth.com/si/?p=118114", "Category": "පුවත්", "Parent URL": null}