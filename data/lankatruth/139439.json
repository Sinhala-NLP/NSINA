{"Source": "Lankatruth", "Timestamp": "September 21, 2022", "Headline": "හම්බන්තොට දරුවන් 80%කට මන්දපෝෂණය", "News Content": "හම්බන්තොට දිස්ත්‍රික්කයේ සූරියවැව සෞඛ්‍ය කොට්ඨාසය තුළ සිදුකළ සමීක්ෂණයකදී දරුවන්ගෙන් 80%ක් මන්දපෝෂණයට ගොදුවී ඇති බව හෙළිවී තිබේ.  මෙම සමීක්ෂණය සිදුකර ඇත්තේ වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානය විසිනි. එහි සභාපති චමල් සංජීව අදාළ තොරතුරු මාධ්‍යයට හෙළිකර තිබේ.  විශේෂයෙන් ම රාජපක්ෂ පාලනයේ අවුරුදු 12ක පමණ කාලයක් තුළ හම්බන්තොට කේන්ද්‍රගත කර ගනිමින් වරායක්, ගුවන් තොටුපලක්, අධිවේගී මාර්ග, ජාත්‍යන්තර සම්මන්ත්‍රන ශාලා, ක්‍රීඩාපිටි ආදී වශයෙන් විදේශ ණය මත විශාල ඉදිකිරීම් සිදු කරනු ලැබීය. නමුත් එම ව්‍යාපෘති තුළින් ජනතාවගේ ජීවන මට්ටම ඉහල ගොස් නැති බව 2017 වර්ෂයේ සිට විවිධ අවස්ථාවලදී යුනිසෙෆ් සංවිධානය වැනි ජාත්‍යන්තර සංවිධාන හෙළිකර තිබිණි.  නවතම සමීක්ෂණ වාර්තාවල මාධ්‍ය හමුවේ හෙළිකරමින් වෛද්‍ය චමල් සංජිව අවධාරණය කර තිබෙන්නේ මෙම තත්වය දුරු කිරීමට වහාම නිසි විද්‍යාත්මක පියවර නොගතහොත් දරුවන් දරුණු අගාධයකට ඇද වැටෙනු ඇති බවයි.  හම්බන්තොට දිස්ත්‍රික්කයේ තිස්සමහාරාම ප්‍රාදේශීය සභාව ජනතා විමුක්ති පෙරමුණ විසින් පාලනය කළ සමයේදී දරුවන්ගේ මුල් ළමාවිය වර්ධනය සඳහා පෝෂණය සහ අධ්‍යාපනය පිළිබඳ විශේෂ ව්‍යාපෘති දියත් කර තිබිණි. -ඡායාරූපය (දිවයින)", "URL": "https://lankatruth.com/si/?p=139439", "Category": "පුවත්", "Parent URL": null}