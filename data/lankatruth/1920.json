{"Source": "Lankatruth", "Timestamp": "March 28, 2012", "Headline": "වත්මන් විභාග කොමසාරිස් හිටපු කොමසාරිස්ගේ අඩිපාරේම", "News Content": "(ඡායාරූප සංස්කරණය) මෙවර අපොස සාමාන්‍ය පෙළ විභාගයට පෙනී සිටි පිළිමතලාවේ ශිෂ්‍ය භික්ෂූන්වහන්සේ නමකට සිසුවියකගේ නමට විභාග ප්‍රතිඵල ලැබී ඇතැයි වාර්තාව්. මෙම සිසුවිය දෙමළ මාධ්‍යයෙන් සාමාන්‍ය පෙළ විභාගයට පෙනීසිට ඇති තැනැත්තියක් වන අතර අදාල හිමිනම සිංහල භාශාවෙන් විභාගයට පෙනී සිට ඇත. ඒ අනුව 10030492 යන විභාග අංකය යටතේ විභාගයට පෙනී සිටි පිළිමතලාවේ හීරැස්සගල ශ‍්‍රී ධර්මෝදය විහාරස්ථානයේ ඩබ්. පඤ්ඤාරත්න හිමියන්ට ලැබී ඇත්තේ ග්ලාසෙන්සියා ඉවැන්ජලීන් ඉරුදයරාජ් සිසුවියකගේ ප‍්‍රතිඵලයයි. ඉංග්‍රීසි භාශාවෙන් ලැබී ඇති එම ප‍්‍රතිඵල ලේඛණයේද වචන වැරදියට ලියා තිබේ ‘කොමියුනිකේෂන් ඇන්ඞ් මීඩියා’ යන්නෙහි අකුරු වැරදිය. මේ අතර නොර්වුඞ් හි සෙන්ට් ජෝන් ඩිලරි හි පදිංචි අර්ෂරත්නම් දයාලතී නම් දමිළ සිසුවිය තමා විභාගයෙන් අසමත් වීම නිසා දැඩි සිත් තැවුලට පත්ව ගෙල වැල ලා ගෙන සිය දිවි හානි කරගෙන තිබේ. පසුගිය අපොස උසස් පෙළ ප‍්‍රතිඵලය සේම මෙවර සාමාන්‍ය පෙළ ප‍්‍රතිඵලයද වැරදීසහගත වේ යැයි ශිෂ්‍යන් තුළ මතුව ආ කසුකුසුව තරමක් සමනයවී ගියද මෙවැනි සිදුවීම් මගින් නැවත වරක් ශිෂ්‍ය ශිෂ්‍යාවන් මහත් අපහසුතාවයකට හා අසහනයකට ඇද වැටීම නැවතිය නොහැක.", "URL": "https://lankatruth.com/si/?p=1920", "Category": "පුවත්", "Parent URL": null}