{"Source": "Lankatruth", "Timestamp": "May 7, 2019", "Headline": "ගෝඨාගේ නඩුව 17ට කල් ගියේ නීතිපති එකඟතාවයෙන්", "News Content": "ගෝඨාභය රාජපක්ෂ මහතා ආරක්ෂක ලේකම්වරයා ලෙස කටයුතු කරමින් සිටි සමයේ ඩී.ඒ රාජපක්ෂ අනුස්මරණ ස්මාරකය ඉදිකිරීම සඳහා රජයේ මුදල් රුපියල් මිලියන 33.9ක් සාපරාධී ලෙස පරිහරණය කිරීම ඇතුළු චෝදනා විභාගයට ගැනීමට විශේෂ ස්ථිර ත‍්‍රිපුද්ගල මහාධිකරණයට බලයක් තිබෙනවාද නැද්ද යන්න පිළිබඳ නියෝග ප‍්‍රකාශයට පත් කිරීමට දින නියම කිරීම සඳහා, ගෝඨාභය රාජපක්ෂ මහතා විසින් ගොනු කර ඇති රිට් පෙත්සම් ලබන 17 වැනිදා තෙක් කල් තැබීමට අභියාචනාධිකරණය ඊයේ (06) නියෝග කරන ලද්දේ ගෝඨාභය රාජපක්ෂ පාර්ශවය සහ නීතිපතිවරයා අතර ඇති කරගත් එකඟතාවය අනුව බව සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත කොළඹ ත්‍රිපුද්ගල විශේෂ මහාධිකරණයේදී අද (07) අනාවරණය වී තිබේ. ඒ මෙහිදී විත්තිකාර ගෝඨාභය රාජපක්ෂ මහතා වෙනුවෙන් පෙනී සිටින නීතිඥවරයා අධිකරණය හමුවේ සිදු කළ කරුණු දැක්වීමෙනි. තම සේවාදායකයා ඉදිරිපත් කළ ප්‍රතිශෝධන පෙත්සමක් ඊයේ (06) අභියාචනාධිකරණය හමුවේ කැඳවූ අවස්ථාවේදී මෙම නඩුවේ විභාගය ලබන 17 වනදා දක්වා සිදු නොකිරීමට නීතිපතිවරයා එකඟතාවය පළ කළ බව එහිදී ඔහු සඳහන් කර ඇත. එය අනුමත කරමින් කරුණු දක්වා ඇති රජයේ නියෝජ්‍ය සොලිසිටර් ජනරාල් දිලීප පිරිස් මහතා අභියාචනාධිකරණය කළ යෝජනාවකට අනුව ලබන 17 වනදා දක්වා මෙම නඩුවේ විභාගය ආරම්භ නොකිරීමට නීතිපතිවරයා එකඟ වූ බවත් මෙම නඩුවේ විභාගය අත්හිටුවමින් අභියාචනාධිකරණය මගින් කිසිදු තහනම් නියෝගයක් නිකුත් කර නොමැති බවත් සඳහන් කර තිබේ. ඒ අනුව ඩුවේ විභාගය ලබන 20 වනදා දක්වා කල් තැබීමටයි ත්‍රිපුද්ගල විශේෂ මහාධිකරණය තීරණය කරමින් තියෝග කර ඇත.", "URL": "https://lankatruth.com/si/?p=73544", "Category": "පුවත්", "Parent URL": null}