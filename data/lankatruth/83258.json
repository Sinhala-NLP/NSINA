{"Source": "Lankatruth", "Timestamp": "October 17, 2019", "Headline": "“මේ වාගේ වේදිකාවක වාඩිවෙලා හිටියත් නම්බුවක්”", "News Content": "“අද මම මේ වේදිකාවෙ වාඩිවෙලා ඉන්නේ බරපතළ සන්තෝෂයකින්. මෙතන කුඩු බිස්නස්කාරයෝ නැහැ. මහජන මුදල් ගසාකාපු උදවිය නැහැ. වංචාකාරයෝ, ස්ත්‍රී දූෂකයෝ නැහැ. මෙතන ඉන්නේ බුද්ධිමතුන්, කලාකරුවන් ඇතුළු මේ රටට ඇත්තටම ආදරය කරන මිනිස්සු. ඒ නිසා මේ වාගේ වේදිකාවක වාඩිවෙලා හිටියත් නම්බුවක්. රට හදන්න පුළුවන් මිනිස්සු මෙතන ඉන්නේ. ඒ රට හැදීමේ කර්තව්‍යයට ඔබ සියලු දෙනාම එක්වන්න කියලා මම ඉල්ලනවා.” යැයි ප්‍රවීණ සාහිත්‍යවේදී ජයතිලක කම්මැල්ලවීර මහතා අවධාරණය කරයි. ඒ මහතා මේ බව පැවසූවේ පසුගිය 15වනදා කිරිබත්ගොඩ නගරයේදී පැවති ජාතික ජන බලවේගයේ ජන රැලිය අමතමිණි. ඒහිදී වැඩිදුරටත් අදහස් දැක්වූ ප්‍රවීණ සාහිත්‍යවේදී ජයතිලක කම්මැල්ලවීර මහතා… “මේ දිනවල අපේ කුඩා මුණුපුරා මගෙන් නිතරම ප්‍රශ්න අහන තත්වයට පත්වෙලා ඉන්නවා. මම මේ දිනවල රූපවාහිනියේ බලන්නේ ප්‍රවෘත්ති විතරයි. අර පොඩි දරුව මගේ ළඟට ඇවිල්ලා අහනවා “සීයෙ ඔයා වෙනදට ටී.වී. බලන්නේ නෑනේ. දැන් මොකද ටී.වී. බලන්නේ” කියලා. මම කිව්වා “පුතා මං බලන්නේ ප්‍රවෘත්ති කියලා.” එයා එතකොට අහනවා “ඒ ඇයි ?” කියලා. ඊට පස්සේ මං කිව්වා “පුතේ ඒවයේ තමයි මේ දවස්වල වැඩියෙන්ම විහිළු වැඩසටහන් තියෙන්නේ” කියලා. “ඉතිං මං විහිළුවලට කැමති නිසා රූපවාහිනි චැනල්වල ප්‍රවෘත්ති බලනවා” කිව්වා. “අර දෙන්නෙක් හැමදාම පන්සල් යන එක ප්‍රවෘත්තිවලට පෙන්වෙන්නේ ඇයි සීයේ?” “පුතේ මේ රටේ මිනිස්සු හිතාගෙන ඉන්නේ මේක ජනාධිපතිවරණ තරගයක් කියලා. නමුත් අර දෙන්න හිතාගෙන ඉන්නේ මේක ලංකාවෙ ලොකුම උපාසකයා තෝරන තරගය කියලා. හැබැයි ටෙලිවිෂන් කැමරා නැත්නම් ඒගොල්ලො පන්සල් යන්නේ නැහැ.” කියලා මම කිව්වා. මේ අවුරුදු 71තුළ, වලපල්ලට යවල තියෙන රට ගොඩ ගන්නයි ජනාධිපති කෙනෙක් ඕන. මේ ගොල්ලෝ මේ කරන්නේ රටේ ජනතාවගේ ආගමික භක්තිය කොල්ලකන එක. මේවා පොඩි ළමයින්ට පවා තේරෙන විහිළු. අන්තිමට පොඩි එකා මගෙන් අහනව “සීයෙ මේ ඡන්දෙන් කවුරු දිනයිද?” “මම කිව්ව අනුර කුමාර දිසානායකනෙ” කියල. පොඩි එකා මගෙන් අහනවා “කොහොමද සීයෙ එයා දිනන්නෙ” කියල. “එයා වැඳ වැඳ යන්නෙ නෑනෙ” සීයෙ. අපේ රටේ ජනතාව ඉන්නෙ මහා අගාධයක ගැට්ටෙ. අපි විශ්වාස කරනවා දැන් මේ ජනතාව අවුරුදු 71 තිස්සේ තමන්ව මෙතනට තල්ලු කරන් ආපු එවුන්ට එරෙහිව හැරෙනවා. හැරිලා ඔවුන්ව පරාජය කරලා මේ රට ගොඩනඟන්න පුළුවන් මිනිහෙකුට මෙවර රට භාර දෙනවා. අපි හදනව රටක් සජිත්ට හදන්න බැරි රටක්. ගෝඨාභයට හදන්න බැරි රටක්. අපි හදන රට වෙනස්. අපේ ආර්ථික ප්‍රතිපත්තිය වෙනස්. සංස්කෘතිය, දේශපාලනය වෙනස්. ඒක මිරිස් කුඩු සංස්කෘතිය නොවෙයි. අපේ සදාචාරය වෙනස්. ඒක පාරපුරා රතිඤ්ඤා පත්තු කර කර, කිරිබත් උයාගෙන කන සංස්කෘතිය නොවෙයි. ජාතික ජන බලවේගය ඉදිරිපත් වෙලා තියෙන්නේ ඒ හැම එකකටම වෙනස් රටක් හදන්නයි. අද මම මේ වේදිකාවෙ වාඩිවෙලා ඉන්නේ බරපතළ සන්තෝෂයකින්. මෙතන කුඩු බිස්නස්කාරයෝ නැහැ. මහජන මුදල් ගසාකාපු උදවිය නැහැ. වංචාකාරයෝ, ස්ත්‍රී දූෂකයෝ නැහැ. මෙතන ඉන්නේ බුද්ධිමතුන්, කලාකරුවන් ඇතුළු මේ රටට ඇත්තටම ආදරය කරන මිනිස්සු. ඒ නිසා මේ වාගේ වේදිකාවක වාඩිවෙලා හිටියත් නම්බුවක්. රට හදන්න පුළුවන් මිනිස්සු මෙතන ඉන්නේ. ඒ රට හැදීමේ කර්තව්‍යයට ඔබ සියලු දෙනාම එක්වන්න කියලා මම ඉල්ලනවා.”", "URL": "https://lankatruth.com/si/?p=83258", "Category": "පුවත්", "Parent URL": null}