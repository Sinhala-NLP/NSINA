{"Source": "Lankatruth", "Timestamp": "March 20, 2022", "Headline": "කොලොම්බියාවත් වමට !", "News Content": "දකුණු ඇමරිකාව තුළ වසර 50ක් පුරා ඇමරිකානු තිප්පලක් ලෙස සැලකුණු කොලොම්බියාවේ පැවත්වූ මහා මැතිවරණයෙන් හිටපු කොමියුනිස්ට් ගරිල්ලා නායකයෙකු වූ Gustavo Petroගේ වාමාංශික පෙරමුණ ජයග්‍රහණය කර ඇතැයි වාර්තා වේ. දීර්ඝ කාලින සිවිල් යුද්ධයකට මුහුණ දුන් රටක් වන කොලොම්බියාවේ මේ දක්වා ඇමරිකානු සහය ලබමින් රට පාලනය කළ දක්ෂිණාංශික හා ලිබරල් පක්‍ෂ මෙවර මැතිවරණයෙන් දැඩි පසුබෑමකට ලක් වී ඇත. දුෂණය, රාජ්‍ය දේපල විකිණීම් හා කොරෝනා වසංගතය හේතුවෙන් 2021 වසරේදී ඇතිවූ ආර්ථික අවපාතය හේතුවෙන් රට පුරා ජනතා සටන් ඇතිවූ අතර ඒවා දරුණු ලෙස පාලක පක්‍ෂය විසින් මර්දනය කරන ලදී. කොලොම්බියාව යනු දකුණු ඇමරිකාව තුළ ප්‍රකටව ඇත්තේ ඍජුවම ඇමරිකානු මිලිටරි ග්‍රහණයට ලක් වූ රාජ්‍යයක් ලෙස වේ. 60 දශකයේ සිට මාක්ස්වාදී ගරිල්ලා සංවිධානයවන FARC හා ඇමරිකානු සහය ලැබූ ලිබරල් රජයන් සමග ඇතිවූ යුද්ධය මීට වසර පහකට පෙර අත්සන් කරනු ලැබූ සාම ගිවිසුමකින් අවසන් වුවද මෙම සම්මුතිය සමග එකඟ නොවූ ගරිල්ලා කණ්ඩායම් හා තවත් රජයට එරහිව සටන් කල ELN ගුවේරාවාදී ගරිල්ලා සංවිධානය තවමත් සන්නද්ධ අරගලය අත්හැර දමා නැත. ගැටුම් නිසා පුද්ගලයින් 22,000ක් මියගොස් ඇත. කොළොම්බියාවේ බහුතර ඉඩම් රැඳී ඇත්තේ 20%ක් වන කුඩා ධනවතුන් පිරිසක් අතර වේ. කොලොම්බියානු ඉතිහාසය පුරාවටම ගරිල්ලා සටන් උග්‍රවීමට මුලික හේතුව වනුයේ මෙම ඉඩම් අර්බුධය නොවිසඳීම ලෙස සැලකේ. එසේම කොලොම්බියාව ගෑස්‌, බොර තෙල්, නිකල්, රත්‍රං, රිදී, මිනිරන්වලින් ගහන රටක් වේ. යුරෝපා සංගමයේ ආර්ථික ආයතනයක් වන OCDE වාර්තාවකට අනුව රටේ ජනගහනයෙන් 47% ජීවත්වනුයේ එදිනෙදා සිදු කරන විවිධ රැකියා මත වන අතර මේ හේතුවෙන් සම්පත් බෙදීයාමේ විශාල අසමානත්ව පරතරයක් රට තුළ දක්නට ලැබේ. රැකියා විරහිතභාවය 15%ක් ලෙස සඳහන් වන අතර කුඩා දරුවන් ලක්‍ෂ 05ක් මන්දපෝෂණයෙන් පීඩා විඳි. මෙම තත්වය හේතුවෙන් 2021 වසරේ රට පුරා දැවැන්ත ජනතා සටන් කොලොම්බියාව තුළ ඇවිලී ගියේය. රජය විසින් අන්තර් ජාතික මුල්‍ය අරමුදලේ උපදෙස් මත ඇතිකරන ලද නව බදු ක්‍රමයට එරෙහිව හඹා ගිය ආණ්ඩු විරෝධී උද්ඝෝෂණ හේතුවෙන් එහිදී ඇතිවූ ගැටුම්වලදී පුද්ගලයින් 39 දෙනෙකු පොලිස් වෙඩි පහරින් මිය යන ලදී. සාමාන්‍ය පුරවැසියන් හා කුඩා හා මධ්‍යම සමාගම් වෙත ඇතිකරන ලද මෙම නව බදු ක්‍රමය මගින් ඩොලර් බිලියන 06ක් උපයා ගනිමින් කොරෝනා වසංගතය හේතුවෙන් අද වැටුණු එරට දල ජාතික නිෂ්පාදනය 2%කින් ඉහළ නංවා ගැනීමට Ivan Duqueගේ ලිබරල් රජය ඉලක්ක කර තිබිණි. කෙසේවෙතත් මෙම බදු ක්‍රමය හා එය පැනවීමට එයට එරෙහිවූ නිරායුධ ජනතාව මරා දැමීමේ ක්‍රියාදාමය හේතුවෙන් ඉරිදා පැවැති මහා මැතිවරණයෙන් Ivan Duqueගේ ලිබරල් පක්‍ෂයට පස්වැනි තැන ලබාදෙමින් අන්ත පරාජයක් ලබාදීමට කොලොම්බියානු ජනතාව සමත් වී ඇත. එසේම Gustavo Petro විසින් නායකත්වය ලබා දෙන කොලොම්බියානු කොමියුනිස්ට් පක්‍ෂයේ සහයද ලැබූ වාමාංශික පෙරමුණ වන Historic pact මැතිවරණයෙන් පහසු ජයක් ලබා ගෙන ඇත. කොලොම්බියානු ඉතිහාසයේ ප්‍රථම වතාවට සෙනට් සභාවේ ආසන 16ක් හා පාර්ලිමේන්තුවේ ආසන 25ක් දිනා ගෙන ඇත. ඒ අනුව එරට දේශපාලන නිරීක්ෂකයින් සඳහන් කරනුයේ Gustavo Petro මැයි මස 29වැනිදා පැවැත්වීමට නියමිත ජනාධිපතිවරණයෙන් පළමු වටයේදීම ජයග්‍රහණය කරනු ඇති බවට කිසිදු සැකයක් නොමැති බවයි. Gustavo Petro යනු 1990 දී රජය සමග අත්සන් කරනු ලැබූ සාම ගිවිසුමක් මත ආයුධ බිම තැබූ M-16 ගරිල්ලා සංවිධානයේ හිටපු සාමාජිකයෙකි. අත්අඩංගුවට පත්ව දරුණු වදහිංසාවලට පවා ලක් වූ Gustavo Petro ආර්ථික විශේෂඥයයෙක් වේ. එරට සෙනට් සභිකයෙකු ලෙසත් (2006-2010) රජයේ කුමන්ත්‍රණයක් මගින් පහකිරීමට පෙර කොලොම්බියාවේ අගනුවර වන බෝගොතා නගරයේ නගරාධිපති (2011-2013) ලෙසද සේවය කර ඇති අත්දැකීම් බහුල වාම ජනතා නියෝජිතයෙකි. යම් ආකාරයකින් කොලොම්බියාවත් හොන්ඩුරාස් රාජ්‍යය මෙන් වමට කැරකුණොත් ඇමරිකාවට තම අවසන් හමුදා කඳවුරත් දකුණු ඇමරිකාව තුළ අහිමි වනු ඇති බවට ජාත්‍යන්තර යුධ විශේෂඥයයන් මේ අතර පෙන්වා දෙති.", "URL": "https://lankatruth.com/si/?p=130281", "Category": "පුවත්", "Parent URL": null}