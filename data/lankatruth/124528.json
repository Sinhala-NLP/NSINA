{"Source": "Lankatruth", "Timestamp": "October 13, 2021", "Headline": "ඇත්ත ණය සැඟවීමට ලොකු ගේමක්", "News Content": "ශ්‍රී ලංකා මහ බැංකුවේ වාර්ෂික වාර්තාව සහ මුදල් අමාත්‍යංශයේ වාර්ෂික වාර්තාවෙන් මෙරට සමස්ත ණය සහ බැරකම් පිළිබඳව පරස්පර විරෝධි දත්ත ඉදිරිපත් කර තිබේ.  පසුගිය 2020 වසරට අදාළව මහ බැංකුව නිකුත් කර තිබෙන වාර්ෂික වාර්තාවේ දක්වා තිබෙන සමස්ත රාජ්‍ය ණය ප්‍රමාණය රුපියල් ට්‍රිලියන 16.427කි. එනම් රුපියල් කෝටි 16,42,715කි. නමුත් මුදල් අමාත්‍යංශයේ වාර්ෂික වාර්තාවෙන් විගණකාධිපතිවරයාගේ නිරීක්ෂණවල දක්වා තිබෙන්නේ සමස්ත රාජ්‍ය බැරකම් ප්‍රමාණය රුපියල් ට්‍රිලියන 16.95ක් බව ය.  මේ අනුව රුපියල් කෝටි 52,300ක වෙනසක් මෙම වාර්තා දෙක අතර පවතී. මහ බැංකු වාර්ෂික වාර්තාවේ මධ්‍යම රජයේ නොපියවූ සමස්ත ණය ප්‍රමාණය රුපියල් ට්‍රිලියන 15.117ක් ලෙස දැක්වේ. එමෙන්ම, රජයේ ඇප මත රාජ්‍ය ආයතන විසින් බැංකුවලින් ලබා ගත් මුළු ණය ප්‍රමාණය රුපියල් ට්‍රිලියන 0.986ක් ලෙස දැක්වේ. සමස්ත රාජ්‍ය ණය වශයෙන් රුපියල් ට්‍රිලියන 16.427ක් වී තිබෙන්නේ මේ අනුව ය.  මුදල් අමාත්‍යංශයේ වාර්ෂික වාර්තාවට විගණකාධිපතිවරයාගේ නිරීක්ෂණ මගින් දක්වා තිබෙන්නේ රජයේ සමස්ත බැරකම් ප්‍රමාණය රුපියල් ට්‍රිලියන 15.638ක් වන බව ය. එසේම, මහ භාණ්ඩාගාරයේ ඇප මත රාජ්‍ය ආයතන විසින් ලබා ගෙන තිබෙන සමස්ත ණය ප්‍රමාණය සහ අමාත්‍යංශ, රජයේ දෙපාර්තමේන්තු හා විශේෂ වියදම් ඒකකය යන අංශවලින් රුපියල් ට්‍රිලියන 1.227ක් ලබා ගෙන ඇති බව දැක්වේ.  මේ අනුව රටේ ආර්ථික තත්වය පිළිබඳව දත්ත එළිදක්වන ප්‍රධානම වාර්තා දෙකම රජයේ ණය සහ බැරකම් සම්බන්ධයෙන් බරපතල පරස්පර විරෝධි සංඛ්‍යා දක්වා තිබේ.", "URL": "https://lankatruth.com/si/?p=124528", "Category": "ආර්ථික පුවත්", "Parent URL": null}