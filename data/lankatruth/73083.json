{"Source": "Lankatruth", "Timestamp": "April 29, 2019", "Headline": "තව්හිද් ජමාත් සංවිධානයේ කුලියාපිටිය සංවිධායකයා අත්අඩංගුවට", "News Content": "ජාතික තව්හිද් ජමාත් සංවිධානයේ කුලියාපිටිය සම්බන්ධීකාරක බවට සැකකළ පුද්ගලයෙකු අද(29) බස්නාහිර බුද්ධි කොට්ඨාසය හා දුම්මලසූරිය පොලීසිය එක්ව අත්අඩංගුවට ගෙන තිබේ. සැකකරු 47 හැවිරිදි දෙදරු පියෙකු වේ. බස්නාහිර බුද්ධි කොට්ඨාසයට ලද තොරතුරක් මත දුම්මලසූරිය පොලීසිය හා එක්ව ඇතුන්ගහකොටුව ප්‍රදේශයේ නිවසක් වටලා සැකකරු අත්අඩංගුවට ගෙන තිබේ. මොහු 2015 වසරේ සිට ජාතික තව්හිත් ජමාත් සංවිධානය සමඟ කටයුතු කර ඇති බවත් තව්හිත් ජමාත් සංවිධානයේ නායක මොහොමඩ් සහරාන් හෂිම් නැමැත්තා සහ ඔහුගේ සොහොයුරා සැකකරුගේ ඇතුන්ගහකොටුවේ නිවසට පැමිණ ප‍්‍රදේශයේ තරුණ තරුණියන් වෙනුවෙන් දේශන පවත්වා ඇති බවට තොරතුරු හෙළි වු බව උසස් පොලිස් නිලධාරියෙක් සඳහන් කළේය. මව්ලවිවරයෙකු ලෙස කටයුතු කළ සැකකරු ඔහුගේ නිවසේ පල්ලියක් පවත්වාගෙනයමින් ආගමික අන්තවාදී දේශන පවත්වා ඇති බව හෙලිව තිබේ. දුම්මලසූරිය පොලීසිය වැඩිදුර විමර්ශන ක්‍රියාත්මක කරයි.", "URL": "https://lankatruth.com/si/?p=73083", "Category": "පුවත්", "Parent URL": null}