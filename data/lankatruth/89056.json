{"Source": "Lankatruth", "Timestamp": "January 27, 2020", "Headline": "CIDයට පැමිණි ශානිට අබේසේකරට ගමන් පහසුකම් සැලසුවැයි ඒ.එස්.පී. වරයෙකුට එරෙහිව පරීක්ෂණ", "News Content": "අධිකරණ නියෝගයක් අනුව ප්‍රකාශයක් ලබාදීම සඳහා පසුගිය 23 වැනිදා අපරාධ පරීක්ෂණ දෙපාර්තමේන්තුව වෙත පැමිණි එහි හිටපු අධ්‍යක්ෂ ජ්‍යෙෂ්ඨ පොලිස් අධිකාරි ශානි අබේසේකර මහතාට පිටත්ව යාමට සිය නිල රථය ලබාදුන් බව කියන අපරාධ පරීක්ෂණ දෙපාර්තමේන්තුවේ රාජකාරි කරන සහකාර පොලිස් අධිකාරිවරයකු සම්බන්ධයෙන් පුළුල් පරික්ෂණයක් ආරම්භ කර ඇතැයි වාර්තා වේ. වැඩ තහනමකට ලක්ව සිටින පොලිස් නිලධාරියකුට ගමන් කිරීමට පොලිස් නිල රථයක් ලබාදීම වැරදි ක්‍රියාවක් යැයද පැවසේ. වැඩ තහනමකට ලක්ව සිටින ජ්‍යෙෂ්ඨ පොලිස් අධිකාරිවරයාට අපරාධ පරීක්ෂණ දෙපාර්තමේන්තුවේ සිට යෑමට සිය නිල රථය ලබාදුන් බව කියන එම සහකාර පොලිස් අධිකාරිවරයාගෙන් අපරාධ පරීක්ෂණ දෙපාර්තමේන්තුව ප්‍රශ්න කර ප්‍රකාශයක්ද ලබාගත් බව පැවසේ. හිටපු ජ්‍යෙෂ්ඨ පොලිස් අධිකාරිවරයාට අපරාධ පරීක්ෂණ දෙපාර්තමේන්තුවේ සිට පිටත්ව යාමට පොලිස් නිල රථයට අමතරව පොලිස් රියැදුරකුද සහකාර පොලිස් අධිකාරිවරයා විසින් සපයා ඇතැයි පැවසේ. පොලිස්පතිවරයා ගමන් කරන ප්‍රවේශ මාර්ගය ඔස්සේ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂවරයා පිටව ගොස් ඇති බවද වැඩිදුරටත් වාර්තා වේ. සී.සී.ටී.වී. කැමරාවල පරික්ෂා කර බැලීමේ දී මේ බව හෙළිවී තිබෙන බව ද වාර්තා වේ. මූලාශ්‍ර ලංකාදීප", "URL": "https://lankatruth.com/si/?p=89056", "Category": "පුවත්", "Parent URL": null}