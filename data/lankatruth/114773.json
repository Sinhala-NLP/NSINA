{"Source": "Lankatruth", "Timestamp": "April 12, 2021", "Headline": "නව ජනාධිපති මාධ්‍ය අධ්‍යක්ෂ ජෙනරාල් සුදේව හෙට්ටිආරච්චි !", "News Content": "ජනාධිපති මාධ්‍ය අධ්‍යක්ෂ ජෙනරාල් ධූරයට ප්‍රවීණ මාධ්‍යවේදියකු වන සුදේව හෙට්ටිආරච්චි පත් කිරීමට ජනාධිපතිවරයා තීරණය කර ඇතැයි වාර්තාවේ. ඔහු මේ සඳහා පත් කිරීමට තීරණය කර ඇත්තේ ජනාධිපති මාධ්‍ය අධ්‍යක්ෂ ජෙනරාල් ලෙස කටයුතු කළ ජ්‍යෙෂ්ඨ මාධ්‍යවේදී මොහාන් සමරනායක රජයේ ප්‍රවෘත්ති අධ්‍යක්ෂ ලෙස ජනාධිපතිවරයා විසින් පසුගියදා පත්කරනු ලැබීමෙන් ජනාධිපති මාධ්‍ය අධ්‍යක්ෂ ජෙනරාල් ධූරයේ ඇති වූ පුරප්පාඩුව හේතුවෙනි. උක්ත පුරප්පාඩුව සඳහා කොළඹ ආනන්ද විදුහලේ ආදී ශිෂ්‍යයින් වන සුදේව හෙට්ටිආරච්චි හෝ සිසිර පරනතන්ත්‍රී යන ජ්‍යෙෂ්ඨ මාධ්‍යවේදීන් දෙදෙනා ගෙන් අයකු පත්කරන ලෙස ජනාධිපතිවරයාට සමීප කොළඹ ආනන්ද විද්‍යාලයේ ආදී ශිෂ්‍යයින් ඉල්ලිමක් කර තිබී ඇතැයි වාර්තාවේ. කෙසේවුවද සුදේව හෙට්ටිආරච්චි පත්කිරීමට ජනාධිපතිවරයා තීරණය කර ඇති බවත් එ් බව දැනුම්දීමෙන් අනතුරුව ඔහු ඒ සම්බන්ධයෙන් තීරණයක් ගැනීමට දින කිහිපයක් ඉල්ලා සිට ඇති බවත් වාර්තා වේ. සුදේව හෙට්ටිආරච්චි මේවනවිට ස්වර්ණවාහිනී මාධ්‍ය ජාලයේ ප්‍රධානියා ලෙස කටයුතු කරයි.", "URL": "https://lankatruth.com/si/?p=114773", "Category": "පුවත්", "Parent URL": null}