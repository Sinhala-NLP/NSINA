{"Source": "Lankatruth", "Timestamp": "November 4, 2020", "Headline": "ඇමරිකාව බෙදෙයි…", "News Content": "ජනාධිපතිවරණයේ ප්‍රතිඵල නිකුත්වීමත් සමග ඇමරිකාව තුළ බරපතල බෙදීමක් ඇතිවී තිබෙන බව බීබීසී සංදේශය වාර්තාකර ඇත. එහි සඳහන් වන්නේ “කලක් ‘බියකරු සිහිනයක්’ ලෙස පෙනුණු සිද්ධියක් මේ වන විට සිදුවෙමින් පවතී. තමා ජයග්‍රාහී මාවතක යන බව බයිඩන් පවසන අතර ට්‍රම්ප් ඡන්ද වංචා සහ මැතිවරණ සොරකම් පිළිබඳ පදනම් විරහිත චෝදනා ඉදිරිපත් කරයි. එය මත ගැටුම් සහ දිග්ගැස්සුනු අධිකරණ සටනක පෙර නිමිති වන අතර, එයින් පරාජය වන කණ්ඩායමේ ආධාරකරුවෝ තමන් වංචාවකට ලක් වූයේය යන හැඟීමෙන් කෝපය පළ කිරීමට ඉඩ තිබේ.” යනුවෙනි. ඩොනල්ඩ් ට්‍රම්ප් මේ වනවිටද ජනාධිපතිවරණ ප්‍රතිඵල සම්බන්ධවෙන් ශ්‍රේෂ්ඨාධිකරණයට යන බව ප්‍රකාශ කර තිබෙන අතර ඊයේ (03) රාත්‍රියේ සිට කලහකාරී සිදුවීම් රැසක් ඇතිවී තිබෙන බව ජාත්‍යන්තර මාධ්‍ය වාර්තා කරයි. බීබීසී වෙබ්අඩවිය වාර්තා කර තිබෙන ආකාරයට බයිඩන් හෝ ට්‍රම්ප් දෙදෙනාගෙන් කවුරුන් ජයග්‍රහණය කළද පරාජිතයන්ගේ ආධාරකරුවන් ප්‍රකෝපකාරී ක්‍රියාමාර්ගවලට අවතීරණවීමේ අනතුර පවතියි. මේ අතර කොරෝනා මුල් රැල්ල අවස්ථාවේ එරට පොලිසිය කලු ජාතික ජෝර්ජ් ෆ්ලොයිඩ් ඝාතනය කිරීමෙන් පසුව එයට එරෙහිව ප්‍රචණ්ඩාකාරයේ සිදුවීම් ඇමරිකාව පුරා ව්‍යාප්ත වී තිබිණි. එම වින්දිතයන්ගේ ඡන්ද ඉතා විශාල වශයෙන්ම ජෝ බයිඩන් වටා ඒකරාශීවී තිබූ බව විදෙස් මාධ්‍ය වාර්තා කර තිබිණි. ඒසේම සුදුජාතික අන්තවාදීන් ඩොලන්ඩ් ට්‍රම්ප් ජනාධිපතිවරයා වටා ඒකරාශීවී සිටියහ.", "URL": "https://lankatruth.com/si/?p=99434", "Category": "පුවත්", "Parent URL": null}