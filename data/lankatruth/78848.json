{"Source": "Lankatruth", "Timestamp": "August 8, 2019", "Headline": "මුදල් විශුද්ධීකරණ පනත යටතේ සජින් ද වාස්ට එරෙහිව අධිචෝදනා ගොනු කරයි", "News Content": "මහින්ද රාජපක්ෂ පාලන සමයේ පාර්ලිමේන්තු මන්ත්‍රීවරයෙකු ලෙස කටයුතු කළ සජින් ද වාස් ගුණවර්ධන මහතාට එරෙහිව රුපියල් මිලියන 306කට අධික මුදලක් විශුද්ධිකරණය කිරීමේ වරදට මුදල් විශුද්ධීකරණ පනත යටතේ නීතිපතිවරයා විසින් කොළඹ පළාත්බද මහාධිකරණය හමුවේ අධිචෝදනා පත්‍ර ගොනු කර තිබේ. සජින් ද වාස් ගුණවර්ධන මහතා විසින් 2010 වසරේ පැවැති පාර්ලිමේන්තු මැතිවරණයට තරග කිරීමට නාම යෝජනා බාර දෙන විට ඔහුගේ හිමිකාරිත්වයට COSMOS යන නාමය යටතේ ව්‍යාපාර 21ක ව්‍යාපාර සමූහයක් පවත්වා ගෙන ගොස් ඇති අතර 14 වන පාර්ලිමේන්තුවේ පාර්ලිමේන්තු මන්ත්‍රීවරයෙකු ලෙස පත්වීමට පෙර ඔහු විසින් මෙම ව්‍යාපාර සියල්ලකම අධ්‍යක්ෂ ධූරවලින් ඉවත්ව ඔහු සතු ව්‍යාපාර කොටස් ඔහුගේ බිරිඳ වෙත හුවමාරු කළද පාර්ලිමේන්තු මන්ත්‍රීවරයෙකු ලෙස පත්වීමෙන් අනතුරුවද ඔහු විසින්ම මෙම ව්‍යාපාර සියල්ලකගේම මෙහෙයුම් කටයුතු සක්‍රීයව පවත්වා ගෙන ගොස් ඇති බව සාක්ෂිවලින් හෙළිදරව් වී ඇත. පවතින ලේඛනවලට අනුව, ඔහු මෙම ව්‍යාපාරයන්ගෙන් ඈත්ව කටයුතු කරන බව පෙන්නුම් කෙරුණද, අපරාධ පරීක්ෂණ දෙපාර්තමේන්තුවේ විමර්ශනයන්ගෙන් හෙළිවන්නේ ගුණවර්ධන මහතා විසින් එකී ව්‍යාපාර 21න් 07ක් උපයෝගි කර ගනිමින් සැක කටයුතු ගනුදෙනුවල නිරත වී ඇති බවයි. ඔහු විසින් මෙම ව්‍යාපාරයන් සතු ගිණුම් තුළ රුපියල් හතලිස්පන්කෝටි අසූහත් ලක්ෂ හතලිස් හත්දහස් හත්සිය පනස් හතයි සත හැත්තෑවක (රු. 458,747,757.70) මුදලක් තැන්පත් කොට ඇත. ගුණවර්ධන මහතා විසින් මෙම මුදල් රැගෙන විත් ඔහු විසින් නම් කරන ව්‍යාපාරයක නාමය යටතේ පවත්වා ගෙන යනු ලබන ගිණුමක් තුළ එම මුදල් තැන්පත් කිරීමට කටයුතු කර ඇති බව හෙළිදරව් වී ඇත. මෙම ව්‍යාපාර නාමයන් යටතේ පවත්වා ගෙන ගොස් ඇති බැංකු ගිණුම් හි ගිණුම් වාර්තා තුළින්ද මේ බව පෙනී යයි. තමා විසින් මෙම ව්‍යාපාරයන්ගේ හිමිකම් හා අධ්‍යක්ෂ ධූර අතහැර ඇති බැවින්, ගුණවර්ධන මහතාට මෙකී ව්‍යාපාරයන්ගෙන් මුදල් ලබා ගැනීමට කිසිදු නෛතික අයිතියක් නොමැති වුවද, ඔහු විසින් මෙකී ව්‍යාපාරයන්ගෙන් මුදල් ලබා ගැනීමට කටයුතු කර ඇති බව වැඩි දුරටත් අනාවරණය වී ඇතැයි නීතිපති දෙපාර්තමේන්තුව සඳහන් කරයි. මේ ආකාරයෙන් මෙම ව්‍යාපාරයන්හි බැංකු ගිණුම් තුළ තැන්පත් කිරීමට තරම් විශාල ප්‍රමාණයක මුදලක් ලැබීමට තරම් ගුණවර්ධන මහතා හා ඔහුගේ බිරිඳ සතුව ආදායම් මාර්ග කිසිවක් නොමැති බව ඔවුන් විසින්ම පිළිගෙන ඇති බවත් විමර්ශන නිලධාරීන් විසින් අනාවරණය කරගෙන ඇති බවද සඳහන් වෙයි. මෙම මුදල් තැන්පතුවලින් විශාල ප්‍රමාණයක් සිදුව ඇත්තේ, ඔහු 14 වන පාර්ලිමේන්තුවේ මන්ත්‍රී ධූරයක් දැරූ කාල සීමාව තුළදී වීමද සැලකිය යුතු කරුණක් බව නීතිපති දෙපාර්තමේන්තුව පෙන්වා දෙයි. ඔහු විසින් නීති විරෝධිව මෙම ව්‍යාපාරයන්ගෙන් ලබා ගන්නා ලද මුදල් ප්‍රමාණයද ඇතුළුව මෙම තැන්පතු සියල්ල හා ඔහුගේ බිරිඳගේ අදායම අතර හිඟ ශේෂය රුපියල් තිස්කෝටි හැටදෙලක්ෂ හැටඅටදහස් එකසිය අනූ හතරයි සත හතක් (රු. 306,268,194.7) වන බවද හඳුනා ගෙන තිබේ. මෙසේ මුදල් තැන්පත් කිරීමට තරම් විශාල අදායමක් ලැබුණේ කෙසේද යන්න මෙන්ම ගුණවර්ධන මහතා විසින් පාර්ලිමේන්තු ධූරය දරන සමයේ මෙම තැන්පතු සිදු කළේ කෙසේද යන්න සාධනීය ලෙස පැහැදිලි කිරීමට ඔහු අපොහොසත් වී ඇති බවද නීතිපති දෙපාර්තමේන්තුව විසින් වැඩිදුරටත් පෙන්වා දෙයි.", "URL": "https://lankatruth.com/si/?p=78848", "Category": "පුවත්", "Parent URL": null}