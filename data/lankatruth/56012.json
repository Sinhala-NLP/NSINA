{"Source": "Lankatruth", "Timestamp": "July 11, 2018", "Headline": "අර්ජුන් ඇලෝසියස්ගේ නමට ඇති සිම්පත්වල තොරතුරු ලබාගැනීමට අධිකරණයේ අවසර", "News Content": "මහබැංකු බැදුම්කර වංචාව සම්බන්ධයෙන් බන්ධනාගාර ගතව සිටින පර්පෙචුවල් ට්‍රෙෂරීස් සමාගමේ අධ්‍යක්ෂ අර්ජුන් ඇලෝසියස් මහතාගේ ජාතික හැඳුනුම්පත් අංකයට සහ විදේශ ගමන් බලපත්‍රයට අදාලව නිකුත් කර ඇති සියලුම ජංගම දුරකථන සිම් කාඩ්පත් සහ විද්‍යුත් උපාංගවලට අදාළ තොරතුරු අපරාධ පරීක්ෂණ දෙපාර්තමේන්තුව වෙත ලබාදෙන ලෙස කොළඹ කොටුව මහේස්ත්‍රාත් ලංකා ජයරත්න මෙනවිය අද(11) නියෝග කර සිටියේය. අපරාධ පරීක්ෂණ දෙපාර්තමේන්තුව මෝසමක් මගින් ඉදිරිපත්කර තිබූ කරුණු සැලකිල්ලට ගනිමින් මහේස්ත්‍රාත්වරිය ඩයලොග් ආසියාටා සමාගමේ ප්‍රධාන විධායක නිලධාරියාට මෙම නියෝගය සිදු කර තිබේ. අර්ජුන ඇලෝසියස් මහතා මීට පෙර අවස්ථාවකදී තමා සතු ජංගම දුරකතනය සිංගප්පූරුවේ නාන තටාකයකට වැටීමෙන් විනාශ වී ගිය බවට ජනාධිපති විමර්ශන කොමිසම හමුවේ ප්‍රකාශයක් සිදු කර තිබුණි. මෙම විමර්ශනයට අදාළව එම විනාශ වූ සිම්පතට අදාළ දත්ත ලබාගැනීමේ අවශ්‍යතාවක් ඇතැයි පැමිණිල්ල වෙනුවෙන් පෙනී සිටි නියෝජ්‍ය සොලිසටර් ජනරාල් හරිප්‍රියා ජයසුන්දර මහත්මිය අධිකරණයෙන් කළ ඉල්ලිමක් සැලකිල්ලට ගෙන මෙම නියෝගය නිකුත් කර තිබේ.", "URL": "https://lankatruth.com/si/?p=56012", "Category": "පුවත්", "Parent URL": null}