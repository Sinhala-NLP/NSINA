{"Source": "Lankatruth", "Timestamp": "October 21, 2020", "Headline": "කටැගොඩ, විමල්ට පහරදීමට උත්සාහ කරයි… මන්ත්‍රීවරු මැද්දට පැන බේරයි…", "News Content": "පොහොට්ටු පක්ෂය නියෝජනය කරමින් පාර්ලිමේන්තුවට පැමිණි ජාතික ලයිස්තු පාර්ලිමේන්තු මන්ත්‍රී ජයන්ත කැටගොඩ මහතා අද (21) පෙරවරුවේ පාර්ලිමේන්තු සභාගැබෙන් පිටතදි අමාත්‍ය විමල් වීරවංස මහතාට පහරදීමට ගොස් ඇති බව වාර්තා වේ. ඒ ද්විත්ව පුරවැසියන්ට පාර්ලිමේන්තුවට පැමිණීමට හැකිවන පරිදි 20වන සංශෝධන කෙටුම්පතට ඇතුළත් කර ඇති වගන්තියට පක්ෂව විමල් වීරවංස මහතා නියෝජනය කරමින් පාර්ලිමේන්තුවට පැමිණ සිටින මන්ත්‍රීවරුන්ගේ සහාය ලබා ගැනීම සඳහා ශ්‍රී ලංකා පොදුජන එක්සත් පෙරමුණේ පාර්ලිමේන්තු මන්ත්‍රී ජයන්ත කැටගොඩ මහතා ගත් උත්සාහය සම්බන්ධයෙන් ඔහු ඉදිරියේම විමල් වීරවංස මහතා විසින් අගමැති මහින්ද රාජපක්ෂ මහතාට පැමිණිලි කිරීම හේතුවෙනි. තමන්ට ජයන්ත කැටගොඩ මන්ත්‍රීවරයා ඇතුළු පිරිසක් විසින් බලපෑම් කරන බව විමල් වීරවංස මහතා නියෝජනය කරමින් පාර්ලිමේන්තු පැමිණි මන්ත්‍රීවරු ඔහුට සඳහන් කිරිම හේතුවෙන් එම පැමිණිල්ල ඔහු විසින් අගමැති මහින්ද රාජපක්ෂ මහතාට ඉදිරිපත් කර ඇත. එහිදී එම මන්ත්‍රීවරු කවුරුන්දැයි මහින්ද රාජපක්ෂ මහතා විසින් විමසා තිබේ. එවිට, ජයන්ත කැටගොඩ මන්ත්‍රීවරයා එක් අයෙක් බව විමල් වීරවංස මහතා විසින් පවසනවාත් සමගම මහින්ද රාජපක්ෂ මහතා එය නෑසූකන්ව ඉන් පිටත්ව ගොස් ඇත. එහිදී මල් වීරවංස මහතා සහ ජයන්ත කැටගොඩ මහතා අතර උණුසුම් වචන හුවමාරුවක් සිදුව ඇති අතර දෙදෙනා පරුෂ වචනයෙන්ද බැනගෙන ඇත. එහිදී ජයන්ත කැටගොඩ මහතා විමල් වීරවංස මහතාට පහරදීමට උත්සාහ දරා ඇති නමුත් අවට සිටි මන්ත්‍රීවරුන්ගේ මැදිහත්වීමෙන් එය වැලැක්වී තිබේ. ජයන්ත කැටගොඩ මහතා ජාතික ලයිස්තුවෙන් පාර්ලිමේන්තුවට පැමිණ සිටින්නේ 20වන ආණ්ඩුක්‍රම ව්‍යවස්ථාව සංශෝධනයෙන් පසු ද්විත්ව පුරවැසියන්ට පාර්ලිමේන්තු පැමිණීමට නොහැකි වන ලෙස යොදා ඇති වගන්තිය ඉවත් කර පසුව බැසිල් රාජපක්ෂ මහතාට පාර්ලිමේන්තුවට පැමිණීම සඳහා ඉල්ලා අස්වීමේ පදනම මත බව දේශපාලන ක්ෂේත්‍රයේ කතබහක් බවතී.", "URL": "https://lankatruth.com/si/?p=98226", "Category": "පුවත්", "Parent URL": null}