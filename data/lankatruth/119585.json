{"Source": "Lankatruth", "Timestamp": "July 13, 2021", "Headline": "කියුබාවට අතනොතබනු! රුසියාව අනතුරු හඟවයි !", "News Content": "ඇෆ්ගන් ජනතාවගෙන් මතක හිටින ඓයතිහාසික පාඩමක් ඉගෙනගත් ඇමරිකාව තම විලිලජ්ජාව වසා ගැනීමට ඇති එකම ගොදුර ලෙස දැන් තෝරාගෙන ඇත්තේ තම නාසය සමීපයේ සිට වසර 62ක් තිස්සේ අවම යුධ බලයක් සහිතව ගේම ඉල්ලන කියුබාවයි. ඇෆ්ගනිස්ථානයෙන් තම හමුදා ඉවත්කරගනිමින් ජෝ බයිඩන් පැවසුවේ තවත් තරුණ පරම්පරාවක් යුද්ධයට බිලිකිරීමට තමන්ට අවශ්‍ය නොවන බවයි. මෙම සාමයට ලැදි කථාව ලොව පුරා පැසසුමට ලක්වී පැය 24ක් යාමට පෙර ඔහු කියුබාවේ විරෝධතාකරුවන් පිටුපස සිට ගනිමින් කියුබානු රජයට අරියාදු කරන්නට වුයේ තම ම්ලේච්ඡ යුධකාමය නැවතත් ප්‍රදර්ශනය කරමිණි. 1962 සිට කියුබාවට එරෙහිව සම්බාධක නීති 190ක් පැනවූ ඇමරිකාවේ මෙම නව මෙහෙයුමට එරෙහිව රුසියාව වහා ප්‍රතිචාර දැක්වූ අතර කියුබානු ජනතාවට ආධාර එවන ලෙස ලොව පුරා ජනතාවගෙන් මෙක්ෂිකෝව, ආර්ජන්ටිනාව හා වෙනිසුවෙලාව මේ අතර ඉල්ලා සිටියේය. 1962 සිට රුසියාව සමග ඇතිවූ මිසයිල අර්බුදයට එකට එක කිරීමක් ලෙස ඇමරිකාවේ කෙනඩි පාලනය විසින් පනවන ලද ආර්ථික සම්බාධක යම් ප්‍රමාණයකට හෝ ඔබාමා පාලනය විසින් ඉවත්කිරීම පිළිබඳව එවක කියුබානු රාජතාන්ත්‍රිකයෙකු පැවසුවේ එයින් ඉවත්වූයේ යැංකි තහංචි වලින් 15%ක් පමණක් බවයි. ඉන්පසුව පැමිණි ට්‍රම්ප් පාලනය විසින් එම 15% ද ඉවත්කර දමා බලයෙන් ඉවත්වීමට සතියකට පෙර කියුබාව ත්‍රස්තවාදී රටක් ලෙස නම්කර තවත් සම්බාධක නීති 243ක් පනවනු ලැබුවේ කියුබානු ජනතාව කබලෙන් ලිපට ඇද දමමිනි. ජෝ බයිඩන් තම මැතිවරණ වේදිකාවේදී ට්‍රම්ප් විසින් පනවන ලද සම්බාධක ඉවත්කිරීමට පොරොන්දු වුවද මෙම වසරේ ජුනි 23 එජා සංවිධානයේ මහමණ්ඩල රැස්වීමේදී බයිඩන් පාලනය හා ඇමරිකාවේ මැදපෙරදිග කොලනිය වන ඊශ්‍රාලය හා එක්ව මෙම ආර්ථික කොන්දේසි නැවත පැනවීමට තීරණය කිරීම අනෙකුත් බහුතරයක් සාමාජික රටවල් ඒකමතිකව හෙලාදකින ලදී. විශේෂයෙන් කොරෝනා වසංගතයට එරෙහිව යුරෝපයේ රටවල්වලට පවා තම සෞඛ්‍ය කණ්ඩායම් යැවීම හේතුවෙන් ලෝකයේ රටවල් බහුතරයක සහය ලබාගැනීමට පසුගිය කාලයේ කියුබාව සමත්වී තිබීම මෙම ජයග්‍රහණයට ඉවහල් විය. කොරෝනා වසංගතයත් සමග කියුබාවේ ප්‍රධාන ආර්ථික සැපයුම වන සංචාරක කර්මාන්තය හා සීනි අපනයනය කඩා වැටීමෙන් එරට දල ජාතික නිෂ්පාදනයෙන් 10%-20 (PIB) අහිමි වී ගොස් ඇති බව එ.ජා සංවිධාන (CEPAL) වාර්තාවකින්ද සනාථ කර ඇත. සංචාරකයින් නොපැමිණීම හේතුවෙන් හා විදේශගත ප්‍රජාවගේ ඩොලර් එවීම 50%කින් (බිලියන 6.6 සිට 2.9 දක්වා අඩුවී ඇත) බිඳ වැටීමත් මත දැඩි ඩොලර් හිඟයක් රට පුරා පැවතීම හේතුවෙන් රටේ ආනයනයන් බිඳ වැටීම නිසා දැඩි ආහාර හිඟයකට එරට ජනතාව මුහුණ දී ඇත. තෙල් හිඟය, විදුලිය කපා හැරීම්, ආහාර හා තෙල් පෝලිම් රටපුරා ඉහල යාමත් සමග කියුබන් ජනතාව අසරණ භාවයට පත්වී ඇත. දේශීය වශයෙන් ආහාර නිෂ්පාදනය වෙනුවට 70%ක අත්‍යවශ්‍ය ආහාර විදේශයෙන් ආනයනය කිරීමත් ඒ සඳහා ඩොලර් නොමැතිවීමත් මෙයට ප්‍රධාන හේතුවක් ලෙස ආර්ථික විශේෂඥයින් මේ අතර පෙන්වා දෙති. පසුගිය කාලයේ පේසෝ හා ඩොලරය එක් මුදල් ඒකකයක් බවට පත්කිරීම තවත් හේතුවක් වේ. මෙම තත්වය ඉතා හොඳින් තේරුම් ගෙන ඇති කියුබානු නව ජනාධිපතිවරයා නව ඩිජිටල් තාක්ෂණය ඔස්සේ ඉතා කඩිනම් කාර්මිකරණයකට රට යොමු කිරීමට තීරණය කලද ඇමරිකන් සම්භාධක හේතුවෙන් මුලික අමුද්‍රව්‍ය හිඟයක් රට පුරා පැවතීමත්, එහි ප්‍රථිපල ලඟා කර ගැනීමට යම් කාලයක් ගතවීමත් මත මෙම අර්බුදය තව තවත් උග්‍ර වීම නතර කල නොහැක. දැඩි සම්බාධක මත වුවත් කොරෝනා වසංගතයට මුහුණ දීම සඳහා වැක්සීන වර්ග තුනක් හඳුන්වා දීමට කියුබාව සමත් වී ඇත. ආර්ජන්ටිනාවෙන් සිරිංග 380000ක් සපයා දීමෙන් පසුව මේ වසර අවසාන වන විට සමස්ථ ජනගහනයෙන් 70%ක් එන්නත්කරණය කරනු ඇත. එන්නත් මිලියන100ක් නිෂ්පාදනය කරමින් නව ආර්ථික ව්‍යාපෘතියක් ලෙස “සංචාරය හා එන්නත් කරණය”යනුවෙන් නව ක්‍රියාදාමයක් ලොවට හඳුන්වා දී ඇත. එහිදී Abdala එන්නත 92,28 % ක කාර්යක්ෂමතාවයක් ඇති බවට ප්‍රචාරයක් සිදුකරනු ලබයි. මෙම සියළු ආර්ථික හා සෞඛ්‍ය කේෂ්ත්‍ර තුල ඇතිවූ සාර්ථකත්වයන් කරලියට එන අවස්ථාවක කඩිමුඩියේ රට පුරා පෙළපාලි ඇතිවීම බරපතළ සැකයක් උපදින කාරණයක් බව බාහිර නිරීක්ෂකයින්ගේ මතයයි. ඒ අනුව මෙම ඉරිදා දිනයේ කියුබාවේ ස්ථාන රාශියක හදිසි උද්ඝෝෂණ ඇති වුයේ කියුබානු රජය පෙරලීමේ සටන් පාඨ කියමිනි. ඒ අතරම ඇමරිකානු උප රාජ්‍ය ලේකම් Jake Sullivan පැවසුවේ කියුබානු විරෝධතාකරුවන්ට තම සහයෝගය ලබාදෙන බවත් රජයේ හිංසාකාරී ප්‍රතික්‍රියා ඇති කළහොත් එයට එරෙහිව ප්‍රතිචාර දක්වන බවයි. ඒ හා සමාන නිවේදනයක් නිකුත් කල යුරෝපීය විදේශ ඇමති Josep Borrell පැවසුවේ කියුබානු රජය පාරට බැසූ ජනතාවගේ හඬට කන්දිය යුතු බවයි. යුරෝපීය ජනතාව සටන් කර දිනාගත් කම්කරු අයිතිවාසිකම් ලිබරල් මුල්‍ය වෙළඳපල වෙනුවෙන් පසුගිය වසර 20 පුරා කප්පාදු කිරීමට එරෙහිව පාරට බැසි එම ජනතාවට පොලීසිය දමා පහර දී වීදි සටන් ලෝකය පාලනය අවසන් කල යුතු බව පැවසූ මෙම මහත්වරුන් කියුබාවේ වීදියේ හඬට සවන් දෙන ලෙස ඉල්ලා සිටීම විහිළුවක් බව වාම බුද්ධිමතුන් මේ අතර පෙන්වා දෙති. ඇමරිකාව සියළු ජාත්‍යන්තර සම්මුතීන් උල්ලංඝණය කරමින් සිදුකල ප්‍රතිචාරයට පළමුව ප්‍රතිචාර දැක්වූ රුසියානු විදේශ ඇමති Sergueï Lavrov” ස්වෛරී රාජ්‍යයක අභ්‍යන්තර කටයුතු වලට ඇඟිලි ගැසීම හා රටේ අස්ථාවරත්වය ඇතිකිරීමට උත්සහ කිරීම අප පිළිකුලෙන් යුතුව හෙලා දකිනවා. කියුබාවේ හා ඒ අවට සිදුවන ක්‍රියාවන් පිළිබඳව අප දැඩි අවධානයක් යොමු කර තිබෙනවා ” යයි පැවසුවේය. ඒ අතර මෙක්ෂිකානු හා ආර්ජන්ටිනා රජයන් කියුබාවට එරෙහිව සිදුවන සියළුම විදේශීය අතපෙවීම් හෙලා දකින බවත්, ඇමරිකන් සම්බාධක වහා ඉවත්කරන ලෙසත්, කියුබාවේ ජනතාවට වහා අවශ්‍ය අත්‍යවශ්‍ය ආහාර හා ඖෂධ හා අනෙකුත් භාණ්ඩ යැවීමට පියවර ගන්නා ලෙස ලොව පුරා ප්‍රගතිශීලි ජනතාවගෙන් ඉල්ලා සිටි. ඇමරිකාවේ කුමන පාලනයක් පත්වුවද ඔවුන්ගේ විදේශ ප්‍රතිපත්තිය වෙනස් නොවන බව පැවසුවේ දේශපාලනයෙන් විශ්‍රාමගිය රාවුල් කැස්ත්‍රෝ විසින් වන අතර ට්‍රම්ප් සම්බාධක පිටුපසින් නැවත වරක් බයිඩන් පාලනය විසින්ද සියළු ප්‍රතිවිප්ලවීය ත්‍රස්ත ක්‍රියා අනාගතයේ උග්‍රකරවනු ඇති බවටද ඔහු අනතුරු හැඟවූයේය. ඒ අනුව ජාතිය ඇමතූ කියුබානු ජනාධිපති Miguel Díaz-Canel ඇමරිකාවේ මුදල් ලබා ගනිමින් සටනට බැස ඇති කුලී සොල්දාදුවන්ට එරෙහිව රට පුරා සටනට අවතීර්ණ වන ලෙස සියළු කොමියුනිස්ට්වාදීන්ගෙන් හා විප්ලවවාදීන්ගෙන් ඉල්ලා සිටින බවත් සමාජවාදය වෙනුවෙන් අන්තිම ලේ බිංදුව දක්වා සටන් කරන බවත් ප්‍රකාශ කර සිටියේය.", "URL": "https://lankatruth.com/si/?p=119585", "Category": "පුවත්", "Parent URL": null}