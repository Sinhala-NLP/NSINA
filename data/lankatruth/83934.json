{"Source": "Lankatruth", "Timestamp": "October 25, 2019", "Headline": "රත්ගම ද්විත්ව ඝාතනයේ සැකකරුවන් ලබන 8 තෙක් යලි රිමාන්ඩ්", "News Content": "රත්ගම – රත්න උදාගම ප්‍රදේශයේ ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධිය සම්බන්ධව අත්අඩංගුවට ගෙන සිටින සැකකරුවන් 17 දෙනා ලබන මස 8 වැනිදා දක්වා යලි රක්ෂිත බන්ධනාගාර ගතකර තිබේ. සිද්ධියට අදාල නඩුව අද(25) ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා හමුවේ කැඳවා තිබූ අතර එහිදී මෙම නියෝගය නිකුත්කර තිබේ. සැකකරුවන් අතරින් 15 දෙනෙකු ඉල්ලා තිබූ ඇප ඉල්ලීම ද පසුගිය දා ප්‍රතික්ෂේප කිරීමට ගාල්ල මහේස්ත්‍රාත් අධිකරණය කටයුතු කළේය. පසුගිය ජනවරි මස 23 වැනිදා ගාල්ල, රත්ගම – රත්නඋදාගම ප්‍රදේශයේ පදිංචි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පැහැරගෙන ගොස් ඝාතනය කර රක්ෂිත ප්‍රදේශයක දී ඔවුන්ගේ සිරුරු පුළුස්සා දමා ඇති බවට තොරතුරු අනාවරණය වූ අතර ඒ සම්බන්ධව දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකු රක්ෂිත බන්ධනාගාර ගතකර ඇත.", "URL": "https://lankatruth.com/si/?p=83934", "Category": "පුවත්", "Parent URL": null}