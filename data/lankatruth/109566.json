{"Source": "Lankatruth", "Timestamp": "January 29, 2021", "Headline": "මෙරට වැඩිම දෛනික ආසාදිත වාර්තාව ඊයේ…", "News Content": "කොවිඩ් – 19 වසංගතයේ මෙරට පළම හා දෙවන රැල්ලේ යන අධියර දෙකේදීම වැඩිම දෛනික ආසාදිතයින් වාර්තා වී ඇත්තේ ඊයේ (28) දිනයේය. ඊයේ මෙරටින් වාර්තා වී ඇති සමස්ත ආසාදිතයින් ගණන 892කි. මීට පෙර මෙරටින් දෛනික වැඩිම ආසාදිතයින් වාර්තා වී තිබුණේ 2020 මැයි 27 ආසාදිතයින් 150ක්, 2020 ජූලි 10 ආසාදිතයින් 300ක්, 2020 ඔක්තෝබර් 06 ආසාදිතයින් 739ක්, 2020 ඔක්තෝබර් 23 ආසාදිතයින් 866ක්, 2020 දෙසැම්බර් 02 ආසාදිතයින් 878ක්, 2021 ජනවාරි 21 ආසාදිතයින් 887ක් ලෙසය. ඊයේ වාර්තා වූ ආසාදිතයින් 892ක අතරින් 852ක්ම වාර්තා වන්නේ පෑලියගොඩ මත්ස්‍ය වෙළඳ සංකීර්ණයට සම්බන්ධ ආශ්‍රිතයන් ලෙසය. එමෙන්ම විදෙස්ගතව සිට පැමිණි ශ්‍රී ලාංකිකයන් අතරින් එක්සත් අරාබි එමීර් රාජ්‍යයේ සිට පැමිණි 33ක් හා ඕමාන් සිට පැමිණි 07ක් ලෙස ආසාදිතයන් 40 දෙනෙකු වාර්තා වී ඇත. මේ වනවිට වාර්තා වී ඇති සමස්ත නව කොවිඩ් – 19 පොකුර 58,489ක් දක්වා ඉහළ ගොස් තිබේ. එමෙන්ම මේ වනවිට ආසාදිතයින් 6,285 දෙනෙකු රෝහල්වල ප්‍රතිකාර ලබන අතර මේ වනවිට මෙරටින් හමුවී ඇති සමස්ත ආසාදිතයින් ගණන 62,445කි. ශ්‍රී ලංකාව කොවිඩ් – 19 ආසාදිතයන් වැඩිම රටවල් අතර 91වන ස්ථානයේ පසුවේ.", "URL": "https://lankatruth.com/si/?p=109566", "Category": "කොවිඩ් -19 (කොරෝනා ) පුවත්", "Parent URL": null}