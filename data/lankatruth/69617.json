{"Source": "Lankatruth", "Timestamp": "March 3, 2019", "Headline": "බ්ලූමැන්ඩල් සංඛ තමිල්නාඩුවේදී අත්අඩංගුවට", "News Content": "මෙරට ප්‍රධාන පෙළේ සංවිධානාත්මක අපරාධකරුවෙකු ලෙස හැඳින්වෙන “බ්ලුමැන්ඩල් සංඛ” හෙවත් ඩී සංඛ නැමැත්තා සහ තවත් ශ්‍රී ලාංකිකයෙක් ඉන්දියාවේ තමිල්නාඩු හි තංගප්පා නගර් ප්‍රදේශයේදී එරට ආරක්ෂක අංශ විසින් අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. ඔවුන් සමඟ සිටි තවත් ඉන්දීය ජාතිකයෙක්ද පොලිස් අත්අඩංගුවට පත්ව ඇති බව එම වාර්තා අනාවරණය කරයි. ඉන්දීය මාධ්‍ය වාර්තා කරන ආකාරයට තමිල්නාඩු ප්‍රාන්තයේ තංගප්පා නගර් ප්‍රදේශයේ නිවසක සැකකටයුතු පිරිසක් රැඳී සිටින බවට එරට රාමනාදපුරම් කේනික්කරෙයි පොලීසියට ලද තොරතුරක් මත විශේෂ වැටලීමක් සිදුකර ඇත. එහිදී එම නිවසේ රැඳී සිටි ශ්‍රි ලාංකිකයන් දෙදෙනා සහ ඉන්දීය ජාතිකයා පොලීසිය අත්අඩංගුවට ගෙන ඇත. මොවුන් දෙදෙනා මෙරට මනුෂ්‍ය ඝාතනයක් සිදුකොට ඉකුත් දෙසැම්බර් මාසයේදී නීතිවිරෝධි ලෙස මුහුදු මාර්ගයෙන් ඉන්දියාවට පැමිණ ඇති බව එරට ආරක්ෂක අංශ සිදුකළ ප්‍රශ්න කිරීම් හමුවේ අනාවරණය කර ගෙන තිබෙන බවද එරට මාධ්‍ය වාර්තා සඳහන් කරයි. එලෙස ඉන්දියාවට ඇතුළු වූ පසු බ්ලුමැන්ඩල් සංඛ එරට පුද්ගලයින් ලියාපදිංචි කිරීමේ දෙපාර්තමේන්තුවෙන් තමිල්නාඩු කින්ඩුක්කල් හි පදිංචිකරුවෙකු බවට හැඳුනුම්පතක්ද ලබාගෙන ඇති අතර එහි ඔහුගේ නම “කුමාර්” ලෙසද සඳහන් කර ඇත.", "URL": "https://lankatruth.com/si/?p=69617", "Category": "පුවත්", "Parent URL": null}