{"Source": "Lankatruth", "Timestamp": "November 3, 2017", "Headline": "දේශීය කිරි ගොවියා අන්ත අසරණ වෙලා… ඇමති සාකච්ඡාවක් නොදුන්නොත් 12 සිට විරෝධතා ආරම්භ කරනවා…", "News Content": "දේශීය කිරි ගොවීන්ගේ ප්‍රශ්න ගැටලු පිළිබඳව ආණ්ඩුව අවධානය යොමු නොවීම නිසා ගොවියන් දැඩි අසීරුතාවට පත්ව ඇති බව කිරි ගොවීන් සුරැකීමේ ජාතික මධ්‍යස්ථානය මාධ්‍ය හමුවක් කැඳවමින් කියා සිටියි. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ප්‍රමුඛ කිරි ගොවි සංවිධාන ඒකාබද්ධව පසුගිය පළමු‍වෙනිදා දඹුල්ලේදී මාධ්‍ය හමුවක් කැඳවමින් මෙම අනාවරණය සිදු කළේය. මේ වනවිට මහින්ද රාජපක්ෂ මහතාගේ බෝම්බ කල්ලිය කිරි ගොවීන් පිළිබඳව කිඹුල් කඳුළු හෙළන බවත් ඔවුන්ට ගොවීන්ගේ අයිතාවාසිකම් වෙනුවෙන් පෙනී සිටීම සඳහා කිසිදු අයිතියක් නොමැති බවත් මහින්ද රාජපක්ෂ පාලනය සමයේ විශාල වශයෙන් කිරි ගොවීන්ට හානි සිදු වූ බව සඳහන් කළේය. මෙහිදී වැඩිදුරටත් අදහස් දැක්වූ නාමල් කරුණාරත්න මහතා… “මේ රටේ කිරි ගොවියා දැඩි අර්බුදයකට මුහුන පා දිටිනවා. ශ්‍රී ලංකාවේ කිරි ක්ෂේත්‍රයට සම්බන්ධ හරක් ලක්ෂ 12කට වැඩි ප්‍රමාණයක් ඉන්නවා. ඒ වගේම කර්මාන්තය ආශ්‍රිතව ලක්ෂ තුනකට වඩා පිරිසක් රැකියාව සිදු කරනවා. ප්‍රෝටීන් අවශ්‍යතාව ලබාදෙන කර්මාන්තයක් තමයි කිරි. දේශීය කිරි කර්මාන්තයේසියලුම දෙනා අඩපණ කරමින් බහුජාතික සමාගම් කිහිපයක් පෝෂණය කිරීම ආණ්ඩුව සිදු කරගෙන යනවා. ජනතාවගේ ඡන්දයෙන් බලයට පත් වූ ආණ්ඩුව මේ වනවිට විදේශීය රටවල ගොවීන් පෝෂණය කිරීමද කරනවා. පසුගිය ජනාධිපතිවරණ සමයේදී මහින්ද රාජපක්ෂ මහත්තයත් මෛත්‍රීපාල සිරිසේන මහත්තයත් දේශීය කිරි ගැනුම් මිල වැඩි කළා. ඒක හොඳයි. හැබැයි ඒ වැඩිවීම තමයි මේ වනවිට කිරි කර්මාන්තය කඩා වැටිමට බලපා තියෙන්නේ. දේශීය කිරි ලීටරය රුපියල් 20කින් වැඩි කරන කොට දේශීය කිරි පිටි කිලෝ එක රුපියල් 65කින් මිල අඩු කෙරුවා. කිරි පිටි කිලෝ එකක් නිෂ්පාදනය කරන්න කිරි ලීටර් අට හමාරක් වැය වෙනවා. කිරිපිටි මිල අඩු කලාම කොහොමද මේ කර්මාන්තය පවත්වාගෙන යන්නේ. මේ අතරේ ආණ්ඩුව සිදු කළේ පිටරටවලින් ලංකාවට ගෙනෙන කිරිපිටි සඳහා කිලෝවකට පනවා තිබූ බදු මුදල් ඉවත් කර රුපියල් දෙකක පමණක් බද්දක් අය කිරීමයි. රුපියල් 240ක තමයි ඒ බද්ද තිබුණේ. දැන් රුපියල් 2ක් දක්වා අඩු කරලා. දේශීය කිරි පිටි නිෂ්පාදනකරුවාට විශාල පිරිවැයක් දරලා තමයි කිරිපිටි නිෂ්පාදනය කරන්න වෙන්නේ. හැබැයි විදේශීය සමාගම් රුපියල් දෙකක් බදු ගෙවලා ඕනෑතරම් කිරිපිටි ගෙනල්ලා රට තුළ විකුණනවා. මේ කිරි නිෂ්පාදකයන් සඳහා සහනාධාරයක් ලබා දීමට ආණ්ඩුව පහුගිය කාලේ පොරොන්දු වුණා. හැබැයි ඒකත් දැන් නවත්වලා දාලා තියෙන්නේ. අද මිල්කෝ සමාගම විශාල අර්බුදයකට මුහුණපාල තිබෙනවා. ඒ විතරක් නෙවෙයි මිලකෝ සමාගම පුද්ගලික ආයතනයකට විකුණන්න සූදානමක් තියෙනවා කියලත් අපිට තොරතුරු වාර්තා වුණා. හැබැයි අපි ආණ්ඩුවට කියනවා පුළුවන්නම් මිල්කෝ සමාගම විකුණලා බලන්න. කිසි ආකාරයකට ඉඩ දෙන්නේ නැහැ. දේශීය කිරිවලින් රට ස්වයංපෝෂිත කරන්න වැඩපිළිවෙළක් මේ ආණ්ඩුව තවමත් ක්‍රියාත්මක කරලා නැහැ. අද වෙනකොට දේශීය කිරිපිටි රුපියල් මිලියන 800ක් වටිනා තොගයක් මිල්කෝ සමාගමේ ගබඩාවල දාලා තියෙනවා. මේවා විකුණන ක්‍රමවේදයක් ක්‍රියාත්මක වෙන්නේ නැහැ. මේ ජනතා මුදල්. හැබැයි කිසිම බලධාරියෙක් ඇමතිවරයෙක් මේ ගැන හොයන්නෙත් නැහැ. පිටරටින් ගෙනල්ලා ජනතාවට බොන්න දෙනවා. අපේ රටේ කිරි ටික හංගගෙන තියාගෙන ඉන්නවා. අපි විෂය භාර ඇමතිතුමාට කියනවා ‍කරුණාකරලා දේශීය කිරි ගොවියා මුහුණපාලා තියෙන මේ ගැටලුවට සාකච්ඡා මාර්ගයෙන් විසඳුමක් ලබා දෙන්න. එහෙම නැති වුණොත් අපි රටපුරා ඉන්න කිරි ගොවීන් ලබන දොළොස්වැනිදා කුරුණෑගල නගරයේදී විරෝධතාවයක් පවත්වන එක නවත්තන්න කාටවත් හැකියාවක් නැහැ.” මෙම අවස්ථාවේදී කිරි ගොවීන් සරැකීමේ ජාතික මධ්‍යස්ථානයේ ජාතික සංවිධායක සුසන්ත කුමාර නවරත්න මහතාද තවත් කිරි ගොවි නියෝජිතයින්ද අදහස් දැක්වූහ.", "URL": "https://lankatruth.com/si/?p=43396", "Category": "පුවත්", "Parent URL": null}