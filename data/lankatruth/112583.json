{"Source": "Lankatruth", "Timestamp": "March 12, 2021", "Headline": "අත්තංගනේ රතනපාල නාහිමි අධිකරණ සංඝ නායක ධුරයට", "News Content": "කුලියාපිටිය දියකලමුල්ල ශ්‍රීපති පිරිවෙන් විහාරාධිපතිව වැඩ විසූ අතිපූජ්‍ය වෙරගම රතනජෝති ස්වාමීන් වහන්සේ හා පණ්ඩිත මහවැව සුදස්සී ස්වාමීන් වහන්සේගේ ආචාර්යත්වයෙන් 1968 වසරේදී අති උතුම් ප්‍රවෘජ්‍යා භූමියට ඇතුළත් වන පූජ්‍ය අත්තංගනේ රතනපාල ස්වාමීන් වහන්සේ 1974 වසරේදී භික්ෂු ජීවිතය අර්ථවත් කෙරෙන උපසම්පදාව ලබා ගත්හ. 1953 දී මෙලොව එළිය දකින උන් වහන්සේ කුඩා කල සිට පොත පතට මෙන්ම අධ්‍යාපනය කෙරෙහි දැක්වූ ඇල්ම සහ කැපවීම නිසා උන් වහන්සේගේ භික්ෂු ජීවිතය අර්ථවත් වී ඇති බව කිවහැක. එනිසාම උපසම්පදාව ලබා වසර දෙකක් ඉක්ම යනවිට ප්‍රාචීන භාෂා ශාස්ත්‍ර හදාරා ශ්‍රී ලංකා ප්‍රාචීන භාෂෝපකාර සමාගමේ රාජකීය පණ්ඩිත උපාධිය (1976) ලබා ගෙන 1978 වසරේ පැවැති ත්‍රිපිටක විශාරද පරීක්ෂණයෙන් ප්‍රථම ස්ථානයේ සාමාර්ථයක් ලබා ගෙන ඇත. අනුරාධපුර බුද්ධශ්‍රාවක විශ්වවිද්‍යාලයේ පස් අවුරුදු පාඨමාලාව අවසන් කොට ත්‍රිපිටකවේදී ගෞරව උපාධිය (1978) සමත් වන්නේ පළමු පෙළ ප්‍රමුඛයා වශයෙනි. 1982 දී ශ්‍රී ජයවර්ධනපුර විශ්වවිද්‍යාලයෙන් ශාස්ත්‍රවේදී ගෞරව (බටහිර දර්ශනය) ප්‍රමුඛයා ලෙස 1985 දී කැලණිය විශ්වවිද්‍යාලයේ ශාස්ත්‍රපති පරීක්ෂණයෙන් ප්‍රමුඛයා ලෙස ද සමත් වූහ. 1991 – 1993 වසරවලදී පේරාදෙණිය විශ්වවිද්‍යාලයේ දර්ශන හා මනෝවිද්‍යා අධ්‍යයන අංශයේ ආගම පිළිබඳ තුලනාත්මක අධ්‍යයන ශාස්ත්‍රපති පාඨමාලාව හදාරා ඇති උන්වහන්සේ නීතිය පිළිබඳ පාඨමාලාව හදාරා ඇත්තේ කොළඹ විශ්වවිද්‍යාලයෙනි. 1980 – 1982 කොළඹ 10, ශ්‍රී ලංකා විද්‍යාලයේ ආචාර්යවරයකු වශයෙන් සේවය කරන උන් වහන්සේ 1983 සිට අනුරාධපුර බුද්ධ ශ්‍රාවක භික්ෂු විශ්වවිද්‍යාලයේ දර්ශන අංශයේ කථිකාචාර්යවරයකු වශයෙන්ද සේවය කොට ඇත. 1983 – 1988 අතර කාලය රාජාංගණය ශ්‍රී සුදර්ශන මහ පිරිවෙන් ප්‍රථම පරිවේණාධිපතින් වහන්සේ වශයෙන් සේවය කොට ඉන් අනතුරුව අනුරාධපුර බුද්ධ ශ්‍රාවක ධර්ම පීඨ භික්ෂු විශ්වවිද්‍යාලයේ අංශාධිපති, පීඨාධිපති, නිසි බලධාරී, මහාචාර්ය ආදී වශයෙන්ද භික්ෂු විශ්වවිද්‍යාලයේ ප්‍රායෝගික බෞද්ධ අංශයද සමාජ විද්‍යා හා තුලනාත්මක අධ්‍යයන අංශයද භාරව කටයුතු කරමින් විසි වසරක් පමණ භික්ෂූන් වහන්සේලාගේ උසස් අධ්‍යාපනය වෙනුවෙන් මහාචාර්ය අත්තංගනේ රතනපාල නායක ස්වාමීන් වහන්සේ සිය ජීවිතය කැප කොට ඇත. බුද්ධශ්‍රාවක භික්ෂු විශ්වවිද්‍යාලයේ සනාතන සභා, පාලක සභා ආදිය මෙන්ම කොළඹ විශ්වවිද්‍යාලයේ පාලක සභාවේද බුද්ධ ශාසන උපදේශක සභාවල ජනාධිපති උපදේශක බුද්ධි මණ්ඩලය ආදියෙහිද ප්‍රාචීන භාෂෝපකාර සමාගමේ කාරක සභාවේද කටයුතු කර ඇති උන් වහන්සේ ජාතික, ආගමික, ශාසනික වශයෙන් පුරෝගාමී මෙහෙවරක නියැළෙන කීර්තිධර හිමිපාණන් වහන්සේ නමකි. නිකායේ පරියත්ති සංවර්ධන සභාව මඟින් පවත්වන සියලු ත්‍රිපිටක පරීක්ෂණයන්ට පෙනී සිට ගෞරව සාමාර්ථ සහිතව ප්‍රථම ස්ථාන ලබා ඇති උන්වහන්සේ විනයාචාර්ය, සද්ධර්මාචාර්ය, අභිධර්මාචාර්ය (ත්‍රිපිඨකාචාර්ය) පරීක්ෂණ මෙන්ම විනය විශාරද, සද්ධර්ම විශාරද, අභිධර්ම විශාරද, පරීක්ෂණ (1977 – 19788) සඳහා පෙනී සිට ප්‍රථම පන්තියේ ගෞරව සාමාර්ථ ලබා ඇත. නිකාය මූලස්ථානය ගොඩ නැඟීමේදීද මූලිකව කටයුතු කළ උන්වහන්සේ නිකාය මූලස්ථාන පාලක සභාවේ ලේකම් ධුරයද, නිකාය ත්‍රිපිටක අධ්‍යාපන මණ්ඩලයේ ලේකම් ධුරයද දරන උන්වහන්සේ නිකායේ ත්‍රිපිටක ධර්මාධ්‍යාපන ආයතනයද පවත්වාගෙන යති. කොළඹ 07, ජාත්‍යන්තර විපස්සනා භාවනා මධ්‍යස්ථානයේ ගරු අනුශාසකවරයාණන් වහන්සේ වශයෙන් මෙන්ම නිකායාභිවෘද්ධිය වෙනුවෙන් සසුන පුවත්පත මුද්‍රණයෙන්ද, නිකාය මහා සංඝ මූලස්ථානය හා ත්‍රිපිටක ධර්මාධ්‍යාපන ආයතන පවත්වාගෙන යෑමට ආධාර වීමෙන්ද ශාසන ප්‍රවෘත්තියට සුවිශාල සේවාවක් සිදුකරති. 1988 සිට ප්‍රාදේශීය සංඝ සභා ලේකම්වරයකු වශයෙන් ද, 1993 සිට වසර 27ක් කාරක සංඝ සභික, ජෙට්ඨානුවිජ්ජක (1993), උපරිමානුවිජ්ජක (2012), ව්‍යවස්ථා සම්පාදක (2000) මණ්ඩලයේ සාමාජිකයකු වශයෙන්ද, ප්‍රතිපත්ති සංවර්ධන සභා ලේඛකල ශාසනික ගැටලු කළමනාකරණ කමිටුවේ ප්‍රධාන සංවිධායක, නිකායාභිවෘද්ධිය සඳහා පත්කළ විවිධ කමිටුවල සාමාජිකයකු වශයෙන්ද, අධිකරණ ලේඛකාධිකාරීන් වහන්සේ වශයෙන්ද නිකායාභිවෘද්ධියට සහ ශාසන චිරස්ථිතියට අදාළව සුවිශාල සේවාවක් සිදුකොට ඇති රතනපාල නායක ස්වාමීන්ද්‍රයන් වහන්සේ විහාරස්ථාන 25ක් ඇති කොට, ඒවායෙහි අනුශාසකත්වය දරමින් කටයුතු කරමින් උපසම්පදා භික්ෂූන් වහන්සේ 50 නමක් ඇතුළු 120 නමක් පමණ ශිෂ්‍ය පිරිසක් ඇති කළ ආචාර්යවරයාණන් වහන්සේ කෙනකු ද වෙති. 1988 වර්ෂයේ පටන් වසර 32ක් නිකායේ ක්‍රියාකාරී භික්ෂූන් වහන්සේ නමක් වශයෙන් නිකායාභිවෘද්ධියට ද, ශාසන චිරස්ථිතියට ද කටයුතු කර ඇති උන්වහන්සේ ධර්ම විනයානුගත සංඝාධිකරණ පද්ධතියක් පවත්වාගෙන යමින් ශාසනික ගැටලු අවම කිරීම සඳහා සුවිශේෂී කැපවීමක් කළ ස්වාමීන් වහන්සේ නමකි. අධිකරණ ක්ෂේත්‍රයෙහි පුල් අත්දැකීම් සම්භාරයක් ඇති උන්වහන්සේ ශ්‍රී ලංකා රාමඤ්ඤ මහා නිකායේ අතිපූජ්‍ය අධිකරණ සංඝනායක ධුරයට පත් වී සිටිති. උන්වහන්සේට ඒ පිළිබඳ අක්තපත්‍ර ප්‍රදානය අද (12) දින සවස 4.00 ට අනුරාධපුර රුවන්වැලි මහා සෑ මළුවේ දී සිදුකෙරිනි.", "URL": "https://lankatruth.com/si/?p=112583", "Category": "පුවත්", "Parent URL": null}