{"Source": "Lankatruth", "Timestamp": "November 24, 2019", "Headline": "ගෘහස්ථ ප්‍රචණ්ඩත්වයට එරෙහිව දහස් සංඛ්‍යාත ප්‍රංශ කාන්තාවෝ වීදි බසිති", "News Content": "ගෘහස්ථ හින්සනයට විරෝධය පළකරමින් ඊයේ(23) දින දහස් සංඛ්‍යාත ප්‍රංශ කාන්තාවන් විසින් වීදි බැස විරෝධතා පෙළපාලි පැවැත්වූ හ. ස්ත්‍රී දූෂණය සම්බන්ධව නීතිමය ක්‍රියාමාර්ග දැඩි කරන ලෙසත් ගෘහස්ථව සිදුවන කාන්තා හින්සනය වැලැක්වීමට පියවර ගන්නා ලෙසත් ඉල්ලමින් ඔවුන් මෙලෙස වීදි බැස විරෝධතාවයේ නිරත විය. විශාලතම පෙළපාලි ප්‍රංශයේ පැරිස් නුවර සංවිධානය කර තිබූ බවත් දහස් ගණනින් බැනර් සහ පුවරු රැගත් කාන්තාවන්ගෙන් අගනුවර වීදි දම්පැහැ සහ සුදුපැහැ ගෙන තිබූ බවත් විදෙස් මාධ්‍ය වාර්තා කරයි. වසරේ මේ දක්වා ගතවූකාලය තුළ ප්‍රංශ කාන්තාවන් 116 දෙනෙකු ඔවුන්ගේ ස්වාමිපුරුෂයා හෝ හිටපු සහකරු හෝ පෙම්වතාගේ පහරකෑමට ලක්වීමෙන් ජීවිතක්ෂයට පත්ව ඇතැයි ප්‍රංශයේ පරීක්ෂණ වාර්තා සඳහන් කර ඇත. එසේම පෙම්වතුන් හෝ හිටපු පෙම්වතුන් විසින් සිදුකර ඇතැයි වාර්තාගත ස්ත්‍රී දූෂණ සංඛ්‍යාව 137 කි. සහකරුවා හෝ හිටපු සහකරුවා විසින් සෑම දින තුනකට වරක් ප්‍රංශයේදී කාන්තාවක් මරා දමන අතර විවාහ ප්‍රචණ්ඩත්වය සෑම වසරකම ප්‍රංශ කාන්තාවන් 220,000 කට බලපාන බව සිවිල් සංවිධාන පෙන්වා දෙයි. මේ සම්බන්ධව ප්‍රංශ ජනාධිපති, එම්මානුවෙල් මැක්‍රෝන් වහා පියවර ගතයුතු බවත් විරෝධතාකරුවන් විසින් ඔහු ප්‍රංශයේ ලැජ්ජාව ලෙස නම්කර ඇති බවත් මාධ්‍ය වාර්තා කර ඇත.", "URL": "https://lankatruth.com/si/?p=86108", "Category": "විදෙස් පුවත්", "Parent URL": null}