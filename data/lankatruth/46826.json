{"Source": "Lankatruth", "Timestamp": "January 27, 2018", "Headline": "“ලක්සල” අල්ලස් නඩුවත් කල් යයි", "News Content": "ප්‍රසම්පාදන ක්‍රියාවලියට පටහැනිව ජාතික කෞතුකාගාර භූමිය තුළ ‘ලක්සල අලෙවිසැල්’ ඉදිකිරීමේ කොන්ත්‍රාත්තුවක් පෞද්ගලික ආයතනයකට ලබා දීමෙන් අල්ලස් පනතේ ‘දූෂණය’ නම් වරද සිදුකළා යැයි ලක්සල හිටපු සභාපති අනිල් කොස්වත්ත මහතා සහ එම මණ්ඩලයේ අධ්‍යක්ෂක වරු තිදෙනෙකු සම්බන්ධ නඩුවේ සාක්ෂි කැඳවීම ලබන අප්‍රේල් මස 24 වනදා දක්වා කල් තැබීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා ඊයේ (26) තීරණය කර තිබේ. මෙම සිද්ධියට අදාළ නඩුව ඊයේ අධිකරණය හමුවේ යළි කැදවූ අවස්ථාවේ දී පැමිණිල්ලේ පළමු සාක්ෂි කැඳවීම අවසන් කෙරිණි. ඒ අනුව පැමිණිල්ලේ දෙවනි සාක්ෂිකරු සඳහා සිතාසි නිකුත් කළ අධිකරණය සිද්ධියට අදාළ නඩුව ලබන 24 දින දක්වා කල් තබා ඇත. මෙම සිද්ධියට අදාළව චූදිතයන් හට එක් අයෙකුට රුපියල් 10,000ක ශරීර ඇප සහ රුපියල් ලක්ෂ 10 බගින් වූ ශරීර ඇප දෙකක් මත මුදා හැරීමට අධිකරණය නියම කරනු ලැබුවේ ඉකුත් 2017 වර්ෂයේ සැප්තැම්බර් මස 04 වැනිදාය. ඒ අනුව එලෙස ඇප මත මුදා හැරුණේ ශ්‍රී ලංකා හස්ත කර්මාන්ත මණ්ඩලයේ (ලක්සල) හිටපු සභාපති වන අනිල් කොස්වත්ත, එහි කළමනාකාර අධ්‍යක්ෂවරිය වූ ලක්ෂ්මි මිනෝන් එදිරිවීර පෙරේරා, එහි මුදල් අංශයේ අධ්‍යක්ෂක සන්ධ්‍යා රෝහිණී මල්කාන්ති පෙරේරා සහ ව්‍යාපෘති අධ්‍යක්ෂ අරංගල්ලගේ උපාලි ධර්මසිරි පෙරේරා යන අයවලුන්ය. වසර 2011ක් වූ ඔක්තෝම්බර් මස 12 වැනි දින හෝ ඊට ආසන්න දිනකදී ශ්‍රී ලංකා හස්ත කර්මාන්ත මණ්ඩලයේ සභාපතිවරයාව සිටි සහ එහි අධ්‍යක්ෂක මණ්ඩලය ලෙස කටයුතු කළ අනෙකුත් චූදිතයන් තිදෙනා ආණ්ඩුවට අයුතු සහගත ලෙස හෝ නීති විරෝධී ලෙස පාඩු සිදුවිය හැකි බව දැන දැනම ස්වකීය ධූරයන් භාවිතා කරමින් එනම්, 2006 වර්ෂයේ භාණ්ඩ සහ වැඩ පිළිබද ප්‍රසම්පාදන මාර්ගෝපදේශ සංග්‍රහයට පටහැනිව කටයුතු කර ඇතැයි අල්ලස් කොමිසම චෝදනා 05කින් යුක්තව චූදිතයන් සිව් දෙනාට එරෙහිව අධිකරණයේ නඩු පවරා ඇත. එසේම, අදාළ මාර්ගෝපදේශ සංග්‍රහයට පටහැනිව කිරීමෙන් එනම් ජාතික කෞතුකාගාර භූමිය තුළ ‘ලක් අලෙවි සැල්’ ඉදිකිරීමේ කොන්ත්‍රාත්තුව නිසි ප්‍රසම්පාදන ක්‍රම අනුගමනය නොකිරීමෙන් එම්.කේ. කන්ස්ට්‍රක්ෂන් ආයතනය වෙත ප්‍රධානය කිරීමෙන් අල්ලස් පනතේ 70වන වගන්තිය ප්‍රකාරව දූෂණය නම් වරද සිදු කර ඇතැයි අල්ලස් කොමිසම එම චෝදනා වලින් දක්වා ඇත.", "URL": "https://lankatruth.com/si/?p=46826", "Category": "පුවත්", "Parent URL": null}