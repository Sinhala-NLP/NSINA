{"Source": "Lankatruth", "Timestamp": "July 22, 2023", "Headline": "පඬු කරඳ ගහ ගැන අධිකරණ නියෝගය මෙන්න.. ගස ගැලවූ වළට ආරක්ෂාවත් සපයයි…", "News Content": "දාරළුව ප්‍රදේශයේ තිබූ සංරක්ෂණය කිරීම සඳහා පියවර ගෙන තිබූ පඬුකරඳ ගස නීතිවිරෝධීව කපා වළ දැමීමේ සිද්ධිය සම්බන්ධයෙන් වන නඩුවට අදාලව ගම්පහ අතිරේක මහේස්ත්‍රාත්වරිය ගම්පහ අඩවි වන නිලධාරීට සහ බෙම්මුල්ල පොල්ස් ස්ථානයේ ස්ථානාධිපතිට ඊයේ (21) නියෝගය නිකුත් කර තිබේ. බෙම්මුල්ල පොල්ස් ස්ථානයේ ස්ථානාධිපතිට නියෝගය නිකුත් කරමින් දන්වා ඇත්තේ, මතභේදයට තුඩු දී ඇති කපා ඉවත් කරන ලද පඬුකරඳ හෙවත් කෘඩියා සෙලනිකා ශාකය වළ දමා ඇති බව කියන ප්‍රදේශයට වහාම ආරක්ෂාව සපයන ලෙසට  ය. මේ අතර අදාළ ශාකය වළ දමා ඇති ස්ථානය පිළිබඳව පරීක්ෂා කර ලබා ලබන 24 අධිකරණය හමුවේ කරුණු වාර්තා කරන ලෙස ගම්පහ අඩවි වන නිලධාරීට මහේස්ත්‍රාත්වරිය නියෝග කර ඇත. ගම්පහ අඩවි වන කාර්යාලය මෙම සිද්ධිය සම්බන්ධයෙන් අධිකරණයට බී වාර්තාවක් මඟින් ඉකුත් දිනයේදී කරුණු දක්වා තිබූ අතර එම බී වාර්තාවට අදාලව අදාල සිද්ධිය ගැන පුරා වස්තු සුරැකීමේ සංවිධානයේ සභාපති උඩස්ගිරියේ සමිත හිමියන් ඉදිරිපත් කළ මෝසමක් මගින් මෙම නඩුව පසුගිය 17 වනදා යළි කැඳවා තිබූ අතර පඬුකරඳ ගස නීතිවිරෝධීව කපා වළ දැමීමේ සිද්ධිය සම්බන්ධයෙන් කරුණු දැක්වීම සඳහා ඊයේ (12) අධිකරණයේ පෙනී සිටින ලෙස ගම්පහ මහේස්ත්‍රාත් ෆාතිමා සහානා මහ්ජි එදින ගම්පහ අඩවි වන නිලධාරීට නොතීසි නිකුත් කර තිබිණි. ඒ අනුව ඊයේ යළිත් වරක් ගම්පහ දිසා වන කාර්යාලයේ නිලධාරීන් අධිකරණය හමුවේ පෙනී සිටියේය. මේ අතර මෙම ශාකය කැබිනට් තීරණයක් මත කපා ඉවත් කළ බවට කැබිනට් ප්‍රකාශක ඇමති බන්දුල ගුණවර්ධන මීට පෙර සදහන් කර තිබිණි.", "URL": "https://lankatruth.com/si/?p=149475", "Category": "පරිසර", "Parent URL": null}