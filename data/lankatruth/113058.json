{"Source": "Lankatruth", "Timestamp": "March 17, 2021", "Headline": "සංචරණ සීමා පැනවීම; කැබිනට් ප්‍රකාශක නොකරණ බව කියයි… හමුදාපති කරන බව කියයි…", "News Content": "ඉදිරියේ පැමිණෙන උත්සව සමයේ අවශ්‍ය වුවහොත් සංචරණ සීමා පැනවීමට කටයුතු කරන බව කොරෝනා මර්දන කාර්ය සාධක බලකායේ ප්‍රධානී, යුධ හමුදාපති ශවේන්ද්‍ර සිල්වා පවසයි. යුද හමුදාපතිවරයා පවසන්නේ පසුගිය නත්තල් උත්සව සමයෙන් පසු මෙරට කොවිඩ් -19 වෛරස ව්‍යාප්තිය ඉහළයෑම මගින් එවැනි කලසීමාවන් තුළ ජනතාව සෞඛ්‍ය උපදෙස් නිසිපරිදි පිළිනොපදින බවට තහවුරු වූ බවය. කොළඹදී මාධ්‍යවේදීන් යොමුකළ ප්‍රශ්නවලට පිළිතුරු ලබාදෙමින් යුද හමුදාපති ජෙනරාල් ශවේන්ද්‍ර සිල්වා මහතා මේ බව කියා සිටියේය. “දෙසැම්බර් නත්තල් සහ ඉන් පසුව තිබිච්ච දීර්ඝ නිවාඩුවෙන් පස්සේ වැඩිම කොවිඩ් ආසාදිතයින් හමුවුණේ ජනවාරි පෙබරවාරි මාසවල. 2020ට පෙර, අපි පුරුදු වෙලා තියෙන විදිහට උත්සව සමරන්න ගියොත් යම්කිසි වෙනසක් ඇතිවෙන්නත් හැකියාවක් තිබෙනවා. බොහෝ දුරට නිරෝධායන ක්‍රමය සම්බන්ධයෙන් දින ගණන් වෙනස් වෙන්න ඉඩ තියෙනවා. විශේෂයෙන්ම ශ්‍රී ලංකාවට පැමිණෙන ශ්‍රී ලාංකිකයන්ගේ නිරෝධායන කාලසීමාව වෙනසක් වෙන්න තිබෙනවා. එන්නත් 2කම ලබාගෙන දින 14කින් පස්සේ මෙරටට පැමිණෙන අයට නිරෝධායනයකින් තොරව PCR එකකින් පසුව යන ක්‍රමවේදයක් පිළිබඳව උපදෙස් ලබාදීමට නියමිතව තිබෙනවා.” කෙසේ නමුත් සම කැබිනට් ප්‍රකාශක වෛද්‍ය රමේෂ් පතිරණ පවසන්නේ සිංහල සහ දෙමළ අලුත් අවුරුදු සමයේ රට තුළ සංචරණ සීමා පැනවිමට ආණ්ඩුව මෙතෙක් කිසිදු තීරණයක් ගෙන නැති බවයි. “සංචරණ සීමා පනවන්න ආණ්ඩුව කිසිදු තීරණයක් ගෙන නැහැ. නමුත් ජනතාව සෞඛ්‍ය මාර්ගෝපදේශ අනුව කටයුතු කරමින් නව අවුරුදු කාලසිමාවේදී හැකි තාක් සංචරණය සීමා කරන්න ඕනේ. සමාජ දුරස්ථභාවය තියා ගන්න ඕනේ.” යැයි වෛද්‍ය රමේෂ් පතිරණ වැඩිදුරටත් පවසයි. කෙසේ වෙතත් මේ වනවිට ආණ්ඩුවේ මැති ඇමතිවරුන් ඔවුනොවුන් අතරත්, රජයේ නිලධාරීන් ඔවුනොවුන් අතරත් එකම සිද්ධිය සම්බන්ධයෙන් පරස්පර ප්‍රකාශ මාධ්‍යයට ප්‍රකාශ කරමින් සිටිති. විශේෂයෙන් සීනි බදු වංචාව, සිංහරාජ රක්ෂිතය ඇතුළු රට පුරා පරිසරය වැනසීම්, සහල් මිල, වී තොග, රුපියල් කඩා වැටීම, රටේ ණය බර, බඩු මිල ඉහළ යාම, කොවිඩ් – 19 හා සම්බන්ධ තත්වයන් ඒ අතර විශේෂිතය.", "URL": "https://lankatruth.com/si/?p=113058", "Category": "කොවිඩ් -19 (කොරෝනා ) පුවත්", "Parent URL": null}