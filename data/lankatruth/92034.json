{"Source": "Lankatruth", "Timestamp": "April 3, 2020", "Headline": "කොරෝනා වසංගතයට දේශපාලන මුහුණුවරක් නොදෙන්නැයි ග්‍රාම නිලධාරීවරු ඉල්ලති", "News Content": "ග්‍රාම නිලධාරීන්ට රජය මගින් කිසිම සෞඛ්‍යාරක්ෂණ වැඩපිළිවෙලක් ක්‍රියාත්මක කොට නොමැති බවත් මේ වනවිට වසංගතය දඩමීමා කරගනිමින් දේශපාලන ක්‍රියාවලියක් සිදු කරමින් තිබෙන බවත් සමස්ත ලංකා නිදහස් ග්‍රාම නිලධාරීන්ගේ සංගමය ප්‍රකාශ කරයි. ඊයේ (02) පැවති මාධ්‍ය හමුවකදී එහි ලේකම් එම්.කේ.ජී ජගත් චන්ද්‍රලාල් මහතා මේ බව සඳහන් කළේ ය. එහිදී වැඩිදුරටත් අදහස් දැක්වූ චන්ද්‍රලාල් මහතා… “මේක හරිම අවදානම් රාජකාරියක්. බිම් මට්ටමේ මහජනතාවත් එක්ක ගැටෙන මේ නිලධාරී කොටස ඉතා අනාරක්ෂිතව තමයි මහජනතාවට සේවය කරන්නෙ. නිරෝධායන ප්‍රතිපත්තිවලට අනුකූලව ඒ රෝගය පැතිරෙන වෙන විධි; එනම් අත්සන් ලේඛණ ලබාගැනීම, ඒ මුදල් පරිහරණය කිරීම, ආදී කටයුතු ග්‍රාම නිලධාරීවරයාට මහජනතාව සමග සම්බන්ධ වෙලා කරන්න සිදුවෙලා තිබෙනවා. මේ සඳහා අවම සෞඛ්‍ය පහසුකම, මුඛ ආවරණයක් ඒ වගේම අත් ආවරණයක් ඒ වගේම විෂබීජ නාශක දියරයක් ලබා දීමටවත් බලධාරීන්ට නොහැකි වුණා ගොඩක් ප්‍රාදේශීය ලේකම් කොට්ඨාසවල. 2020.03.31 වෙනිදා අග්‍රාමාත්‍ය ලේකම් කාර්යාලයෙන් නැවත චක්‍රලේඛයක් නිකුත් කරනවා ඒ උක්ත කරුණ සම්බන්ධවම ඒකෙ තියෙන කරුණුයි කළින් එකයි එකිනෙකට වෙනස්. මෙතන කමිටුව වශයෙන් පළාත් පාලන කමිටු නියෝජිතයා කියලා දේශපාලන නියෝජිතයෙකුත් ඉන්නවා. එයා යටතේ ග්‍රාම නිලධාරී, කෘෂිකර්ම පර්යේෂණ නිලධාරී, පවුල් සෞඛ්‍ය සේවා නිලධාරී, ආර්ථික සංවර්ධන නිලධාරී වශයෙන් කමිටුවක් පත් කරන්න කියලා තියෙනවා. වසංගතයක් තියෙන වෙලාවෙ මේක දේශපාලන මුහුණුවරකින් යන්න එපා කියලා අපි ඉල්ලා සිටිනවා.” යැයි පැවසීය.", "URL": "https://lankatruth.com/si/?p=92034", "Category": "පුවත්", "Parent URL": null}