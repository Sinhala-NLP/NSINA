{"Source": "Lankatruth", "Timestamp": "January 23, 2019", "Headline": "අන්තර් සමාගම් සේවක සංගමයේ මැදිහත්වීමෙන් වැටුප් වැඩිවීම් ඇතුළු සේවක ජයග්‍රහණ රැසක්", "News Content": "අන්තර් සමාගම් සේවක සංගමයේ මූලිකත්වයෙන් පසුගිය දිනවල පැවති සේවක වැටුප් වැඩිවීම්, වෘත්තීය සමිති පිළිගැනීම, දීමනා වැඩි කරගැනීම ඇතුළු වෘත්තීය ක්‍රියාමාර්ග රැසකින් සේවකයන් වෙත ජයග්‍රහණය හිමිව තිබේ. ඒ අනුව කටුනායක නිදහස් වෙළඳ කලාපයේ ATG ඔක්‍යුපේෂනල් (පුද්) සමාගමේ සේවකයන් පසුගිය 17වනදා ආරම්භ කළ වැඩවර්ජන ජයග්‍රහණයෙන් අවසන් වී තිබේ. එහිදී වෘත්තීය සමිතිය පිලිගැනීමටත් එමෙන්ම සාමාජික මුදල වැටුප් පතෙන් අඩු කර එවීම මාස 04ක් ඇතුළත ක්‍රියාත්මක කිරීමටත්, 2019 වර්ෂය සදහා වාර්ෂික වැටුප් වැඩි කිරීම මාස 06ට අඩු සේවකයන් සඳහා රුපියල් 1800කිනුත් මාස 06ත් අවුරුද්දත් අතර සේවකයන් සඳහා රුපියල් 2300කිනුත් අවුරුද්දට වැඩි සේවකයන් සඳහා රුපියල් 3000කිනුත්, වැටුප් වැඩිකිරීමට එකඟවී තිබේ. ඊට අමතරව 1950 අංක43 දරණ කාර්මික ආරවුල් පනතේ12 (1) වගන්තිය යටතේ කාර්මික ආරවුල් නිරවුල් කිරීමේ කොන්දේසි පත්‍රයට ද දෙපාර්ශවයම ඒකමතිකව අත්සන් කර තිබේ. එහෙත් ATG සිලෝන් වෘත්තීය සමිති ශාඛාවේ නිලධාරින් 05දෙනෙකු ලේ දන්දීමේ පත්‍රිකාවක් කැටපත් පවුරේ ඇලවීමේ චෝදනාවට වරද කරුවන් කර සේවයෙන් ඉවත් කිරීමට එරෙහිව වැඩවර්ජනය සහ අරගලය තවමත් ක්‍රියාත්මක වෙමින් පවතියි. එමෙන්ම දිවයිනේ සුප‍්‍රසිද්ධ කේක් නිෂ්පාදන ආයතනයක් වන ලිට්ල් ලයන් ඇසෝෂියේටඩ් ආයතනයේ සේවක සේවිකාවන් සඳහා අන්තර් සමාගම් සේවක සංගමය මැදිහත්වීමෙන් රුපියල් 2500ක වැටුප් වැඩිවීමක් දිනාගන්නා ලදී. ඊට අමතරව රුපියල් 1000ක මුදලක් මූලික වැටුපට ගෙවීමටද පාලකයින්ගේ එකගතාවය පලවී ඇත. තවද රුපියල් 30,000ක මුදලක් මරණාධාර ලෙස ඇතුලු සියලු දීමනා වැඩිකර දීමටද අන්තර් සමාගම් සේවක සංගමය කටයුතු කරන තිබේ. ඊට අමතරව අන්තර් සමාගම් සේවක සංගමය මැදිහත්වීමෙන් 2018 දෙසැම්බර් මස සිට ක්‍රියාත්මක වන පරිදි ජා-ඇල ලංකා ඇලුමිනියම් ආයතනයේ සේවක වැටුප් රුපියල් 2750කින් වැඩි වී තිබේ. එමෙන්ම දෙසැම්බර් ප‍්‍රසාද දීමනාව ලෙස මාස දෙක හමාරක වැටුපක් ලබාදීමටද කටයුතු කර ඇත. අන්තර් සමාගම් සේවක සංගමයේ මැදිහත්වීම මත සෑම වර්ෂයකම මේ අයුරින් වැටුප් වැඩිවීම සහ ප‍්‍රසාද දීමනා සමග මෙම ආයතනයේ සේවක සේවිකාවන්ට වරප‍්‍රසාද හා හිමිකම් තහවුරු කර ගනිමින් ජයග‍්‍රහණ ලබාගැනීම සාමුහික ක්‍රියාමාර්ගවල ප‍්‍රතිඵලයක් බව සංගමයේ සාමාජිකයෝ පවසති.", "URL": "https://lankatruth.com/si/?p=66898", "Category": "පුවත්", "Parent URL": null}