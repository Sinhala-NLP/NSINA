{"Source": "Lankatruth", "Timestamp": "November 9, 2018", "Headline": "පාර්ලිමේන්තුව විසුරුවයි?", "News Content": "පාර්ලිමේන්තුව අද (09) මධ්‍යම රාත්‍රියේ විසුරුවා හැරීමට නියමිත බවත් ඊට අදාළ ගැසට් නිවේදනය ජනාධිපති මෛත්‍රීපාල සිරිසේන මහතා විසින් රජයේ මුද්‍රණාලය වෙත යොමු කර ඇති බවත් වාර්තා වේ. ඒ අනුව අද මධ්‍යම රාත්‍රියේ සිට පාර්ලිමේන්තුව විසුරුවා හැරීමට නියමිතව ඇති බව පැවසේ. බීබීසී සිංහල සේවයේ මාධ්‍යවේදී අසාම් අමීන් මහතා ප්‍රංශ පුවත් සේවය උපුටා දක්වමින් සිය මුහුණු පොතේ දක්වා ඇත්තේද ශ්‍රී ලංකා පාර්ලිමේන්තුව විසුරුවා හැරිමේ නිවේදනය නිකුත් කර ඇති බවය. පාර්ලිමේන්තුව අද මධ්‍යම රාත්‍රියේ සිට විසුරුවා හැරීමට නියමිත බවට සමාජ මාධ්‍ය තුළ මේ වනවිට ඉතා උණුසුම් අන්දමින් තොරතුරු හුවමාරු වෙමින් තිබේ. මෙලෙස පාර්ලිමේන්තුව විසුරුවා හැරියහොත් එය සම්පූර්ණයෙන්ම ප්‍රජාතන්ත්‍රවාය යට කරමින් ජනාධිපතිවරයා විසින් ගනු ලබන ව්‍යවස්ථා විරෝධී ඒකාධිපති තීරණයක් වනු ඇත. 19වන සංශෝධනය අනුව පාර්ලිමේන්තුව පත්වී වසර හතර හමාරක් ගතවීමට පෙර ජනාධිපතිවරයාට පාර්ලිමේන්තුව විසුරුවා හැරිය නොහැකි වන අතර එසේ පාර්ලිමේන්තුව විසුරුවා හරින්නේනම් එය පාර්ලිමේන්තුවේ 2/3ක ඡන්දයකින් සම්මත විය යුතුය.", "URL": "https://lankatruth.com/si/?p=62921", "Category": "පුවත්", "Parent URL": null}