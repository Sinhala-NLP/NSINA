{"Source": "Lankatruth", "Timestamp": "February 13, 2019", "Headline": "මන්නාරම වෙළඳසැලක ගින්නක්", "News Content": "මන්නාරම නගර මධ්‍යයේ පිහිටි පෞද්ගලික වෙළඳසැලක ඊයේ(12) රාත්‍රියේ ඇතිවූ ගින්නකින් දේපළ රැසක් හානිවී ඇතැයි වාර්තා වේ. මන්නාරම පොලිස් නිලධාරීන්, යුධ හමුදා සහ නාවික හමුදා නිලධාරීන්, ප්‍රදේශවාසීන් සමඟ එක්ව ගින්න පැතිරයාම වලක්වා තිබේ. මන්නාරම ප්‍රදේශය සම්බන්ධව ගිනි නිවීමේ ඒකකයක් නොතිබීම හේතුවෙන් ගින්න නිවීම දැඩි වෙහෙසකර වූ බව ප්‍රදේශවාසීන් පවසයි. මන්නාරම නගර සභාව සහ පොලීසිය සතු සාමාන්‍ය ජල බවුසර් යොදාගනිමින් ගින්න පැතිරයාම වලක්වා ගැනීමට සමත්වූ බව ඔවුන් පවසයි. වව්නියාව නගරසභා ගිනි නිවීමේ ඒකකයට දැනුම් දුන්නද එම රථ පැමිණෙන විට රාත්‍රී 10.30 පමණ වූ බවත් ඒ ගින්න හටගෙන පැය තුනකට අධික කාලයකට පසු බවත් ප්‍රදේශවාසීන් පවසයි. ගින්නෙන් වෙළඳසැලේ භාණ්ඩ රැසක් විනාශවී ඇති අතර හානිය මෙතෙක් ගණන් බලා නැත. ගින්නට හේතුව මෙතෙක් අනාවරණය කරගෙන නොමැති අතර ජීවිත හානි කිසිවක් වාර්තා නොවූ බව මන්නාරම පොලීසිය පවසයි.", "URL": "https://lankatruth.com/si/?p=68036", "Category": "පුවත්", "Parent URL": null}