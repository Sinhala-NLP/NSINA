{"Source": "Lankatruth", "Timestamp": "January 29, 2019", "Headline": "ඇවන්ගාඩ් නඩුවේ හතරක් අත්අඩංගුවට ගැනීමට නීතිපති නිර්දේශකරයි", "News Content": "ගාල්ල වරාය තුළ ඇවන්ගාඩ් සමාගමට 2012 වසරේ සිට 2014 වසර දක්වා කාලසීමාවේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් කෝටි 1140ක පාඩුවක් සිදු කිරීම සම්බන්ධයෙන් චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් 08 දෙනෙකුට එරෙහිව අල්ලස් කොමිසම විසින් ගොනුකර තිබෙන නඩුවේ නීතිපති තීරණය මේවනවිට අල්ලස් කොමිසම වෙත ලැබී ඇති බව වාර්තා වේ. ඒ අනුව මෙහි සැකකරුවන් 08 දෙනාගෙන් රක්නා ලංකා ආරක්ෂක සමාගමේ හිටපු සභාපති විශ්‍රාමික මේජර් ජෙනරාල් පාලිත ප්‍රනාන්දු ඇතුළු සිව් දෙනෙකු අත්අඩංගුවට ගැනීමට ඉන් නිර්දේශ කර ඇත. ආරක්ෂ අංශවලට සම්බන්ධව සිටි ඉහළ නිලධාරීන් කිසිවෙකු හෝ අත්අඩංගුවට ගැනීමට අවශ්‍යනම් ඊට පෙර තමා දැනුවත් කරන ලෙස මීට බොහෝ කළකට පෙර, ඒනම් මෙම ඇවන්ගාඩ් නඩුවේම විත්තිකරුවන් අත්අඩංගුවට ගැනීමෙන් පසු ජනාධිපතිවරයා විසින් අල්ලස් කොමිසමට ප්‍රසිද්ධියේ නියෝග කරන ලදී. ඒ අනුව මේ සම්බන්ධයෙන් අල්ලස් කොමිසම විසින් ජනාධිපති ලේකම්වරයා දැනුවත් කර ඇති අතර ජනාධිපතිවරයාගේ උපදෙස වී ඇත්තේ තමන් සිංගප්පූරු සංචාරය නිමවා පැමිණෙන තුරු කිසිවෙකුත් අත්අඩංගුවට නොගන්නා ලෙසය. එහෙත් ජනාධිපතිවරයා සිංගප්පූරු සංචාරය නිමවා යළි මෙරටට පැමිණ ඇති නමුත් මෙතෙක් පාලිත ප්‍රනාන්දු ඇතුළු සිව් දෙනා අත්අඩංගුවට ගැනීමට අදාළ තීරණය ලබාදී නැත. මීට අදාළ නඩුව ලබන පෙබරවාරි මස 26 වනදා කොළඹ මහේස්ත්‍රාත් අධිකරණය හමුවේ කැඳවීමට නියමිතය. මෙම නඩුවේ සෙසු විත්තිකරුවන් ලෙස ඇවන්ගාඩ් මෙරිටයිම් සමාගමේ සභාපති නිශ්ශංක යාපා සේනාධිපති, ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න, සෝමතිලක දිසානායක, ජයනාත් කොළඹගේ සහ ජයන්ත පෙරේරා යන අයද නම්කර ඇත. මෙම නඩුවේ විත්තිකාරිය වන ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය මේ වනවිට අධිකරණය මගහැර විදේශගතව සිටින අතර ඇය නොමැති ව නඩු විභාගය පවත්වාගෙන යාමට ද අධිකරණය තීරණය කර තිබේ.", "URL": "https://lankatruth.com/si/?p=67180", "Category": "පුවත්", "Parent URL": null}