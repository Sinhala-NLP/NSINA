{"Source": "Lankatruth", "Timestamp": "October 25, 2022", "Headline": "ද්විත්ව පුරවැසි ගැටළුව ගැන මට කරන්න දෙයක් නැහැ – කතානායක", "News Content": "ද්විත්ව පුරවැසිභාවය සම්බන්ධයෙන් නීති ප්‍රකාරව ක්‍රියා කරනවා විනා තමාට කිසිවක් කළ නොහැකි බව කතානායක මහින්ද යාපා අබේවර්ධන පවසයි. මේ වනවිට පාර්ලිමේන්තුවේ මන්ත්‍රීවරුන් දෙතුන් දෙනෙකුට ද්විත්ව පුරවැසිභාවය ඇතැයි තමන්ට දැනගන්නට ඇති බවත් ඒ හැර තවත් මන්ත්‍රීවරුන් සිටී දැයි තමා නොදන්නා බවත් ඔහු පවසයි. ද්විත්ව පුරවැසිභාවය දරන මන්ත්‍රීවරුන් සම්බන්ධයෙන් ක්‍රියාත්මක වීම පාර්ලිමේන්තුවේ කාර්යයක් නොවන බවත් ඒ සඳහා ක්‍රයාත්මක වියයුත්තේ මැතිවරණ කොමිෂන් සභාව බවත් ඔහු අවධාරණය කරයි. මැතිවරණ සඳහා අපේක්ෂකයන් තෝරා ගැනීම කරනු ලබන්නේ මැතිවරණ කොමිසම හෙයින් ඔවුනට ඒ සම්බන්ධයෙන් ක්‍රියාත්මක විය හැකි බවද කතානායකවරයා පවසයි. එසේම රටේ ඕනෑම පුරවැසියෙකුට ද්විත්ව පුරවැසිභාවය දරන මන්ත්‍රීවරුන් අධිකරණය ඉදිරියේ අභියෝගයට ලක් කිරීමේ හැකියාව පවතින බව පවසන කතානායක මහින්ද අබේවර්ධන, මීට පෙර එවැනි ආකාරයේ අභියෝගයට ලක් කිරීම් සිදු වූ බවද පෙන්වා දෙයි. පාර්ලිමේන්තුවේ ක්‍රියාදාමය නීති සකස් කිරීම බවත් එම නීති ක්‍රියාත්මක කිරීම අදාල ආයතනවලට පැවරෙන වගකීමක් බවත් ඔහු වැඩිදුරටත් පවසයි. ඔහු මේ බව සඳහන් කරන්නේ පසුගියදා පාර්ලිමේන්තුවේදී සම්මත වූ 22වන ආණ්ඩුක්‍රම ව්‍යවස්ථා කෙටුම්පත ලෙස සඳහන් වූ 21 වෙනි ව්‍යවස්ථා සංශෝධනයෙන් ද්විත්ව පුරවැසියන්ට පාර්ලිමේන්තුවේ මන්ත්‍රී ධුර දැරිය නොහැකි බවට වන වගන්තිය සම්බන්ධයෙන් රට තුළ මතුව ඇති සංවාදය ගැන පතිචාර දක්වමිණි.", "URL": "https://lankatruth.com/si/?p=141057", "Category": "පුවත්", "Parent URL": null}