{"Source": "Lankatruth", "Timestamp": "May 29, 2017", "Headline": "වැසි හා ගංවතුර නිසා ආපදාවට පත් ජනයාට සහන සැලසීමේදී ආණ්ඩුව මන්‍දගාමියි", "News Content": "මෙවර ආපදා තත්වයේදීත් ආණ්ඩුවේ පෙර සූදානම හා ආපදා කළමණාකරනය පසුගාමී හා බොහෝවිට අවශ්‍ය වේගයට සිද්ධනොවන මන්දගාමී බවක් ගැනීම මහජන පීඩා වැඩිවීමට හේතුවී ඇතැයි ජාතික භික්ෂු පෙරමුණ මාධ්‍ය නිවේදනයක් නිකුත් කරමින් සඳහන් කරයි. එහි ලේකම් වකමුල්ලේ උධිත හිමයෙන්ගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ… “පළාත් කීපයකට බලපෑ අධික වැසි නිසා ඇතිවූ ගංවතුර තත්වයෙන් ආපදාවට ලක්ව මියගිය 150 ඉක්මවූ සියලු ශ්‍රී ලාංකික පුරවැසියන් වෙනුවෙන් ජාතික භික්‍ෂු පෙරමුණේ සාතිශය සංවේගය පළකරන්නෙමු. එසේම අනතුරුවලට හා රෝගපීඩාදියට පත් සැමට ඉක්මන් නිරෝගී සුවය ප‍්‍රාර්ථනා කරන්නෙමු. මෙවර ආපදා තත්වයේදීත් ආණ්ඩුවේ පෙර සූදානම හා ආපදා කළමණාකරනය පසුගාමී හා බොහෝවිට අවශ්‍ය වේගයට සිද්ධනොවන මන්දගාමී බවක් ගැනීම මහජන පීඩා වැඩිවීමට හේතුවී ඇත. එය කොතෙක්ද යත් ඇතැම් මාධ්‍ය ආයතන ක්‍රියාත්මක වූ වේගය හා සැසඳීමේදී ආණ්ඩු කරන්නේ මාධ්‍යදැයි සිතෙන තරමට ප‍්‍රබලවී තිබුණි. බොහෝ මාධ්‍ය ආයතන සිය දෛනික වැඩසටහන් වෙනස්කර ආපදා වල සැබෑ තත්වය සජීවීව ජනතාවට පෙන්වමින්, කියමින්, වාර්තාකරමින් මාධ්‍යවල මහජන වගකීම නිසිසේ ඉටුකිරීම ඉතා පැසසුම් කටයුතුය. චක‍්‍රලේඛ නොසලකා වැඩ කරන්නැයි හිටපු ජනාධිපති මහින්ද මහතා ගිය මග ජනාධිපති සිරිසේන මහතාත් ගමන් කළද ව්‍යසනයක් අභිමුව ආණ්ඩුවක් සක්‍රීය වියයුතු, වේගවත් විය යුතු ප‍්‍රමාණය මදකමට මෙවරත් වන්දිගෙවීමට සිදුවූයේ විපතට පත් ජනතාවටයි. සමහරවිටක දිවි බේරාගත හැකිව තිබූ ජනයාගේ දිවි අහිමිවූයේ ඒ නිසාය. අවශ්‍ය පිරිස්, අවශ්‍ය උපකරණ, ආදිය සැපයීමේදී සිදුවූ ප‍්‍රමාද බොහෝය. විපත්තිදායක අවස්ථාවලදී තවමත් අප රටේ වේගවත්ම ක්‍ෂණික විහිදුම් බලකාය වන්නේ හිතේ හයියෙන් ඉදිරිපත්වන ජනතා බලකායයි. එහෙත් ඔවුන්ට ඇත්තේ හිතේ හයිය පමණි. ඒ නිසා ඔවහු නිරුවත් දෑතින් නිරුවත් දෙපයින්, ආරක්‍ෂක උපකරණ, අවශ්‍ය අවි ආයුධ කිසිත් නොමැතිව වුවත් විපතට පත් ජනයා බේරාගැනීමට ඉදිරිපත් වෙති. ආණ්ඩුව හෝ පාලකයින්, වගකිවයුත්තන් ක්‍රියාත්මක වනවිට සාමාන්‍ය ජනයා සැලකිය යුතු පංගුවක් කර අවසන්ය. මාධ්‍ය, මහජන සංවිධාන, මහජන ආයතන ආදී සියල්ල ඒකාබද්ධකොට මෙහෙයුමක් සැලසුම් කිරීමට වගකිවයුත්තන්ට තවමත් නොහැකිවී තිබේ. මේ අතර සෑම විපතක්ම සමහරෙකුට සැපතක් වන අවස්තා අප දැක ඇත. ඒනිසා පීඩාවට පත් ජනයා වෙනුවෙන් ලැබෙන විදෙස් ආධාර සොරකම් කරමින්, ලැබෙන මහජන ආධාර සොරකම් කරමින් කරන නිහීන ක්‍රියාත් මෙවරද අඩු නොවනු ඇති. තව නොබෝ දිනකින් එළඹෙන පොසොන් පොහොය නිමිතිකරගෙන දන් සල් ආදිය හා තොරණ ආදිය පැවැත්වීමට සිටින සැමගේද අවදානය මෙම විපත්ති දායක අවස්ථාවට යොමුකරන මෙන් ජාතික භික්‍ෂු පෙරමුණෙ ලෙස අපි ඉල්ලා සිිටිමු. දන්සල්, තොරණ ආදිය සඳහා යොදවන මුදල් හා ද්‍රව්‍ය විපතට පත් ජනයා වෙනුවෙන් යොමුකරන්නේ නම් එය සැබෑ දානයක්, සැබෑ සතුටක්, සැබෑ බුද්ධ වන්දනාවක් වනු ඇත. අවිධිමත් ඉදිකිරීම්, අනවසර ඉදිකිරීම් හා පාරිසරික කරුණාවෙන් තොරව කටයුතු කරන, පගාවට හා පගාවෙන් සියල්ල කරන පාලකයින්ගේ හා පාලිතයින්ගේ කෙරුවාවලට සොබාදහමෙන් ලැබෙන දඬුවම මිනිස් ජීවිතත් සියලු දේපළත් අහිමිවීමය. එය නැවැත්වීම, වැළැක්විම, හා ඊට පිළියම් යෙදීම පාලකයින්ගේ වගකීම බවද අවධාරණය කරමින් මේ විපත්තිදායක අවස්ථාවේ ආණ්ඩුවක අවශ්‍යතාව ජනතාවට දැනෙන ආකාරයට ඉදිරියේදි හෝ කටයුතු රන මෙන් ඉල්ලා සිටිමු. ලේකම් ජාතික භික්‍ෂු පෙරමුණ”", "URL": "https://lankatruth.com/si/?p=35043", "Category": "පුවත්", "Parent URL": null}