{"Source": "Lankatruth", "Timestamp": "June 6, 2018", "Headline": "ආරච්චිකට්ටුව හිටපු සභාපති ඇප මත මුදා හරියි", "News Content": "පුත්තලම දිස්ත්‍රික් පාර්ලිමේන්තු මන්ත්‍රී සනත් නිෂාන්ත පෙරේරා සහ ඔහුගේ සහෝදරයෙකුවන ආරච්චිකට්ටුව ප්‍රාදේශීය සභාවේ හිටපු සභාපති ජගත් සමන්ත පෙරේරා යන අය ආරච්චිකට්ටුව ප්‍රාදේශීය සභාවේ ලේකම්වරයාට පහරදීමේ සිද්ධියට අදාල නඩුව අද(6) කැඳවූ අවස්ථාවේ රුපියල් ලක්ෂ 10 බැගින් වූ පුද්ගලික ඇප දෙකක්මත හිටපු සභාපතිවරයා මුදාහරිනලෙස හලාවත මහාධිකරණ විනිසුරු සංජීව මොරායස් මහතා නියෝග කළේ ය. ආරච්චිකට්ටුව ප්‍රාදේශීය ලේකම්වරයා ලෙස සේවය කරමින් සිටි ධනසේන සූරසිංහ මහතාට 2008 වසරේ නොවැම්බර් 24 වන දින හෝ ඊට ආසන්න දිනයක කුරුක්කුලිය ජයතිලකාරාම විහාරස්ථානය තුළදී පහර දී රාජකාරියට බාධා කළ බවට චෝදනා කරමින් පාරිලිමේන්තු මන්ත්‍රීවරයාට සහ ඔහුගේ සහෝදරයාට නීතිපතිවරයා විසින් හලාවත මහාධිකරණයේදී චෝදනා ගොනුකර තිබිණි. එහිදී චූදිතයන් දෙදෙනාට රුපියල් ලක්ෂ 5 බැගින් වන පුද්ගල ඇප මත මුදාහරින ලෙස ද සෑම ඉරු දිනකම හලාවත පොලීසිය හමුවේ පෙනී සිටින ලෙසද ඇප කොන්දේසි පනවා ඇත. නැවත මෙම නඩුව පසුගිය 29 වනදා කැඳවූ අතර එහිදී චූදිතයන් ඇප කොන්දේසි කඩ කර ඇති බවට වාර්තාවක් හලාවත පොලීසිය විසින් මහාධිකරණය වෙත ඉදිරිපත් කර ඇත. ඒ අනුව ඇප කොන්දේසි කඩ කිරීමේ චෝදනා යටතේ මහාධිකරණ විනිසුරු සංජීව මොරායස් මහතා චූදිතයන් මැයි 23 දක්වා රක්ෂිත බන්ධනාගාර ගත කරන ලෙස නියෝග කළේ ය. මැයි 23 වනදා මහාධිකරණ විනිසාසුරුවරයා රෝහල්ගතව සිටි බාවින් නඩුව කැඳවනු ලැබුවේ මහාධිකරණ රෙජිස්ටාර්වරයා ඉදිරියේය. ඒ අනුව නඩුව නැවත ජූනි 07 දක්වා කල් තැබී ය. පසුව මෝසමක් මගින් චූදිතයන්ට ඇප ලබාදෙන ලෙස නීතීඥ තරංග දිසානායක මහතා විසින් ඉල්ලා සිටියේය. ඒ අනුව පසුගිය 30 වැනිදා චූදිතයින් ඇප මත මුදාහැරීමට හලාවත මහාධිකරණ විනිසුරුවරයා තීරණය කළ අතර පෙර ඇප රාජසන්තක කර නැවත රුපියල් ලක්ෂ 10 බැගින් වන පුද්ගල ඇප දෙකක් පැනවීය. එහිදී ඇප කරුවන්ගේ දේපල සම්බන්ධ වාර්ථාවක් අධිකරණයට ඉදිරිපත් කරන ලෙස මහාධිකරණ විනිසුරුවරයා නියෝග කළේ ය. ඒ අනුව පසුගිය 31 වැනිදා නඩුව කැඳවන ලද අවස්ථාවේ පාර්ලිමේන්තු මන්ත්‍රී සනත් නිෂාන්ත මහතාවෙත ඉදිරිපත් කර තිබූ ඇප පිළිගත් මහාධිකරණ විනිසුරුවරයා ඔහුව ඇප මත මුදාහරින ලෙස නියෝග කළේ ය. නමුත් හිටපු ආරච්චිකට්ටුව සභාපතිවරයා වෙත ඉදිරිපත් කළ ඇපකරුවන්ගේ දේපල පිළිගත නොහැකි බැවින් ඔහු ජූනි 7 දක්වා නැවත රක්ෂිත බන්ධනාගාර ගත කරන ලදී. නමුත් අද (6) නැවතත් නීතිඥයින් විසින් මෝසමක් මගින් ජගත් සමන්ත පෙරේරා වෙනුවෙන් පනවා ඇති ඇප සම්බන්ධයෙන් අධිකරණයෙන් ඉල්ලීමක් කරන කර ඒ අනුව ඇපකරුවන් සම්බන්ධ දේපල පිළිගත හැකි බැව් ප්‍රකාශ කළ මහාධිකරණ විනිසුරුවරයා ඔහුව ඇප මත මුදා හැරීමට නියෝග කරන කළේය. මේ අනුව දැඩි ලෙස අවවාද කිරීමෙන් අනතුරුව සෑම ඉරිදා දිනකම හලාවත පොලීසිය හමුවේ පෙනී සිටිනලෙස නියෝග කරමින් සභාපතිවරයා ඇප මත මුදාහැරීමට විනිසුරුවරයා නියෝග කරන ලදී.", "URL": "https://lankatruth.com/si/?p=53707", "Category": "පුවත්", "Parent URL": null}