{"Source": "Lankatruth", "Timestamp": "April 15, 2021", "Headline": "තෝමස් සංකාරා ඝාතනය විභාග කිරීමට අධිකරණයෙන් නියෝග!", "News Content": "අප්‍රිකාවේ “චේ” ලෙස හැඳින්වූ කපිතාන් තෝමස් සංකාරා මරා දමා වසර 34 කට පසුව එහි වගඋත්තරකරුවන් ලෙස සැලකෙන බුර්කිනාහි හිටපු ජනාධිපති Blaise Compaoré ඇතුළු හමුදා නිලධාරින් 13 දෙනෙකුට එරෙහිව නඩු පැවරීමට එරට අධිකරණය තීරණය කර ඇත. 1983-1987 කාලයේදී බුර්කිනාහි පැවති කපිතාන් තෝමස් සංකාරාගේ සමාජවාදී රජය 1987 ඔක්තෝබර් 15 වැනිදා Blaise Compaoré විසින් ප්‍රංශ අධිරාජ්‍යවාදීන්ගේ සහය ඇතිව සිදුවූ හමුදා කුමන්ත්‍රණයකින් පෙරලා දමනු ලැබූ අතර එහිදී කපිතාන් තෝමස් සංකාරාවද ඉතා ම්ලේච්ඡ ලෙස වෙඩි තබා ඝාතනය කරන ලදී. 2014 දී Blaise Compaoréගේ රජයද එරට ජනතාව විසින් අරාබි වසන්තයේ ආශ්වාදය ඔස්සේ යමින් පෙරලා දමන අතර Blaise Compaoré අයිවරි කෝස්ට් වෙත පලා ගියේය. අද අයිවරි කෝස්ට් රාජ්‍යය පාලනය කරනු ලබන්නේ ප්‍රංශ රජයේ සහය ලබා ගනිමින් සිදුවූ තවත් ව්‍යවස්ථා හා හමුදා කුමන්ත්‍රණයක සහය ලැබූ Alassane Dramane Ouattara විසිනි. ඔහු අන්තර් ජාතික මුල්‍ය අරමුදලේ හිටපු නියෝජිතයෙකු වූ අතර 1990-1991 කාලයේදී අයිවරි කෝස්ට් රජයේ අගමැතිකම හොබවන කාලයේ ඩොලර් එකකට එරට රාජ්‍ය සම්පත් විකුණු දුෂිත පුද්ගලයෙකු ලෙස චෝදනා ලැබූ පුද්ගලයෙකි. නමුත් අයිවරි කෝස්ට් රජය බුර්කිනාබිහි හිටපු ඒකාධිපතියා වන Blaise Compaoré නඩු විභාගය පිණිස එරටට ලබා දීම ප්‍රතික්‍ෂේප කර ඇත. Blaise Compaoré විසින් එරට ජාතිකත්වය ලබා ගෙන ඇති නිසා ඔහුව පිටුවහල් කල නොහැකි බව අයිවරි කෝස්ට් ජනාධිපති Ouattara මාධ්‍ය වලට පවසා සිටියේය. මේ සම්බන්ධයෙන් තෝමස් සංකාරා වෙනුවෙන් පෙනී සිටින නීතිඥයින් පැවසුවේ “Blaise Compaoré නැවතත් බුර්කිනා වෙත ලබා ගැනීම සඳහා එන්තර වාසියක් අයිවරි කෝස්ට්හි අධිකරණයට අපි යවා තිබෙනවා. තෝමස් සංකාරා මරා දැමීම සම්බන්ධයෙන් වග කිව යුතු බොහෝ පුද්ගලයින් මියගොස් තිබෙනවා. ඒ අතරින් හිටපු හමුදාපති ජෙනරල් Diendéré 2015 හමුදා කුමන්ත්‍රණ චෝදනා මත මේ වනවිට අත්අඩංගුවේ පසුවෙනවා. මෙම ඝාතනයේ ප්‍රධාන වගඋත්තරකරු වන Blaise Compaoré සිටින්නේ තවමත් නිදැල්ලේ. ඔහු මෙරට ගෙන්වා ගැනීමට අප ජාත්‍යන්තර සහය ඉල්ලා තිබෙනවා.” 2018 නොවැම්බර් 28 වැනිදා ප්‍රංශ ජනාධිපති බුර්කිනාහි සිදුකල නිළ සංචාරයේදී මෙම ඝාතනය සම්බන්ධයෙන් තම රජය සතු සියළු සාක්ෂි ලබා දෙන බව පැවසුවද එම පොරොන්දුව ඉටුනොවූ බවටද එම නීතිඥයින් ප්‍රංශ රජයට චෝදනා කර සිටියහ. යුධ අපරාධ, සමූල ඝාතන සිදුකර සැඟවී සිටීමට උත්සාහ කරන අළුගෝසු හමුදා සාමාජිකයින්ට බුර්කිනා අධිකරණය විසින් ලබා දුන් මෙම නියෝගය ඓතිහාසික තීන්දුවක් බව ලෝක මානව හිතවාදී සංවිධාන මේ අතර පෙන්වා දේ.", "URL": "https://lankatruth.com/si/?p=114832", "Category": "විදෙස් පුවත්", "Parent URL": null}