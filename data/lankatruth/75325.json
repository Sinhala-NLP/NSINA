{"Source": "Lankatruth", "Timestamp": "June 8, 2019", "Headline": "EDCS මැතිවරණය ඇරඹේ – කලාප දෙකක ජය ලංකා ගුරුසේවා සංගමයට", "News Content": "අධ්‍යාපන සේවකයින්ගේ සමූපකාර සමිතියේ නිලවරණය මේ වනවිට ආරම්භ වී ඇත. පසුගිය වසර තුනක කාලයක සිට එහි බලය හොබවන ලංකා ගුරු සේවා සංගමය සහ මහින්ද රාජපක්ෂ කඳවුර නියෝජනය කරන පොදුජන ගුරු සංගමය සම්බන්ධව පසුගිය දින කිහිපයේම කතාබහට ලක්විය. කෙසේ වෙතත් 2011 – 2016 කාලය තුළ අධ්‍යාපන සේවකයින්ගේ සමූපකාර සමිතියේ බලය ලබාගෙන සිටි ජොන්ස්ටන් ප්‍රනාන්දු මහතා විසින් පත්කරන ලද අතුරු පාලක මණ්ඩලයේ සිටි කණ්ඩායම මේ වනවිට පොදුජන ගුරු සංගමය නියෝජනය කරමින් මැතිවරණයට ඉදිරිපත්ව ඇත. අධ්‍යාපන සේවකයින්ගේ සමූපකාර සමිතිය 2016 වසරට පෙර සිට අතිශය දේශපාලනීකරණය වූ දූෂිත ආයතනයක්ව පැවති අතර නිසි පරිදි වාර්තා නොතබමින් මූල්‍ය වංචා සහ පරිපාලන දුර්වලතා මත පවත්වාගෙන ආ ආයතනයක් විය. කෙසේ වෙතත් පසුගිය වසර 3ක කාලය තුළ සමීතිය ගොඩනැගීමට කාලෝචිත සැළසුම් මගින් අධ්‍යාපන සේවකයින්ට සහන සැළසීමටත් සමත් ආයතනයක් දක්වා වර්ධනය හැකිවූ බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පැවසීය. මේ වනවිට ලැබී ඇති තොරතුරු අනුව මන්නාරම කලාපයේ සහ මඩකලපුව කලාපයේ ජය නිතරඟයෙන් දිනා ගැනීමට වත්මන් බලය හොබවන ලංකා ගුරු සේවා සංගමයට හැකිව තිබේ. ඒ මන්නාරම කලාපයේ ඒ.පී.සරුෆ්ඩීන් මහතා සහ මඩකලපුව කලාපයෙන් ජේ.ඒ.ඉර්ෂාත් මහතා තේරී පත්වීමෙන් ය.", "URL": "https://lankatruth.com/si/?p=75325", "Category": "පුවත්", "Parent URL": null}