{"Source": "Lankatruth", "Timestamp": "November 7, 2019", "Headline": "තාජුඩීන් ඝාතනයේ සාක්ෂි වසන්කළ බවට චෝදනා එල්ලවූ අනුර සේනානායකට එරෙහි නඩුව නැවත කල් යයි", "News Content": "රගර් ක්‍රීඩක වසීම් තාජුඩීන් ඝාතන සිද්ධියේ සාක්ෂි වසන් කිරීම සහ එහි පරීක්ෂණ වෙනතක යොමු කිරීමට උත්සාහදැරීම සම්බන්ධව චෝදනා එල්ලවී සිටින හිටපු නියෝජ්‍ය පොලිස්පති අනුර සේනානායකට එරෙහි නඩුව, දෙසැම්බර් මස 03 වැනිදා දක්වා කල් තැබීමට කොළඹ මහාධිකරණ විනිසුරු විකුම් කළුආරච්චි මහතා අද(07) නියම කළේය. විත්තිකාර හිටපු නියෝජ්‍ය පොලිස්පති අනුර සේනානායක අද දිනයේ අධිකරණය හමුවේ පෙනී නොසිටි අතර ඔහු වෙනුවෙන් ඉදිරිපත් වූ නීතීඥවරයා සඳහන් කර ඇත්තේ තම සේවාදායකයා අසාද්‍ය තත්වයෙන් රෝහල්ගතකර ඇති බැවින් නඩු විභාගය සඳහා වෙනත් දිනයක් ලබා දෙන ලෙසය. එම ඉල්ලීම පිළිගනිමින් ලබන මස 3 වැනිදා දක්වා නඩු විභාගය කල් තැබීමට විනිසුරුවරයා නියෝග කර ඇත. 2012 මැයි මස 12 වැනිදා හෝ ඊට ආසන්න කාලයේදී ඝාතනය කළ මොහොමඩ් වසීම් තාජුඩීන් ඝාතනයේ අපරාධකරුවන් නීත්‍යනුකූලව දඬුවමෙන් ආරක්‍ෂා කිරීම සඳහා අසත්‍ය තොරතුරු සැපයු බවට සහ මොහොමඩ් වසීම් තාජුඩීන් ඝාතනය සම්බන්ධයෙන් වරදකරුවන් වුවහොත් මරණීය දඬුවමෙන් දඬුවම් ලැබිය හැකි බව දනිමින් එම අපරාධයේ වරදකරුවන් ආරක්‍ෂා කළ බවට හිටපු නියෝජ්‍ය පොලිස්පති අනුර සේනානායක මහතාට එරෙහිව නීතිපතිවරයා විසින් චෝදනා නඟා ඇත.", "URL": "https://lankatruth.com/si/?p=84992", "Category": "පුවත්", "Parent URL": null}