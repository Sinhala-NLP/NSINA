{"Source": "Lankatruth", "Timestamp": "September 5, 2012", "Headline": "උපාධිධාරී බිරිඳට රැකියාවක් ඉල්ලා සැමියා උපවාසයේ", "News Content": "මිහින්තලය රජරට විශ්වවිද්‍යාලයෙන් 2009 වර්ෂයේ ගණකාධිකරණ හා මුල්‍ය විශේෂවේදී උපාධියක් ලැබු 29 වියැති එක්දරු මවක වන කේ. පී. ජේ. රුවනි ජයන්තිමාලී මහත්මියට උපාධීධාරි අභ්‍යාසලාභීන් බඳවා ගැනීමේ දී විශාල අසාධාරණයක් සිදු කර ඇති බව පවසමින් ,අද (05) උදැසන අනුරාධපුර දිස්ත්‍රික් ලේකම් කාර්යාලයේ පිහිටි අඩි 50 ක් පමණ උස වතුර ටැංකියකට නැග ඇයගේ සැමියා වන ගුරුගේ නිවස රාජාංගනය පදිංචි කේ. ඒ. එන් රත්නායක මහතා උපවාසයක් ආරම්භ කළේය. ඇය සිය බිළිඳු දරුවාද රැගෙන දිස්ත්‍රික් ලේකම් කාර්යාලය අසල වු වතුර ටැංකිය ආසන්නයට වී සිටියේය. ඒ මහතා පවසන්නේ, උපාධිධාරි අභ්‍යාසලාභීන් බඳවා ගැනීමේ අංශයෙන් බිරිඳගේ උපාධිධාරි පත්වීම නොදී 2012.05.17 වන දින හා 2012.05.21 සම්මුඛ පරික්ෂණයට කැඳවා අපහසුතාවයට පත්කර ආපසු යැවු බවයි. බිරිඳ විසින් එවන ලද අයදුම් පත්‍රය ලැබී නොමැති බව සංවර්ධන නිලධාරි‍යෙක් පැවසු බවත්, ඒ පිළිබඳව අනුරාධපුර දිස්ත්‍රික් ලේකම්වරයාට දැන්විමට ගියත්, ඔහු බැන වැදී එලවා දැමු බවත්, මොහු පවසයි. බිරිඳ විසින් තැපැල් කරන ලද අයදුම් පත්‍රය තැපැල් දෙපාර්තමේන්තුවට වැරැදී ප්‍රධාන අමාත්‍යංශය වෙත ගොස් ඇතත්, එය නැවත දිස්ත්‍රික් ලේකම් කාර්යාලය වෙත භාරදුන් අයදුම්පත්‍රවල ලියාපදිංචි අංකයන් ද තමන් සතුව තිබෙන බව ඔහු පවසයි. එහෙත් එවැනි අයදුම් පත්‍රයක් ලැබී නොමැති බව දිස්ත්‍රික් ලේකම් කාර්යාලයෙන් පැවසුවත්, ඊට අදාළ අංකයන් සියලුම දේ තමන් සතුව තිබෙන බවද ඔහු පවසයි. අංක 4967 දරණ අයදුම්පත ලැබි නැති බව පැවසුවත්, අංක 1890, 4973, 1701, 3370, 5751, 5718 යන ලියාපදිංචි අංකවලින් එවන ලද අයදුම්පත්වලට පත්වීම් ලබා දී ඇති බවත්, 4967 යටතේ වු අයදුම්පත අතුරුදන් වීම විශාල ගැටලුවක් බවත් ඔහු පවසයි. එකම අවස්ථාවේ අයදුම්පත් 07 ක් භාර ගත් බවට ලිඛිත සාක්ෂි තමන් සතු බවත් 06 දෙනෙකුට පත්වීම් ලබා දී තිබෙන බවත්, තම බිරිඳට පමණක් පත්වීම් නොලැබුණේ කෙසේදැයි යන්න ප්‍රශ්නයක් බවත් ඔහු කියා සිටී. මේ සම්බන්ධයෙන් ජනාධීවරයාට රාජ්‍ය පරිපාලන ආමාත්‍යවරයාට, උතුරුමැද පළාත් ආණ්ඩුකාරවරයාට, උතුරුමැද පළාත් ප්‍රධාන ආමාත්‍යවරයාට, දිස්ත්‍රික් ලේකම්වරයාට, ලිඛිතව දැන්වුවත්, ඊට ප්‍රතිචාර නොලැබීම නිසා වතුර ටැංකියට නැග උපවාසය ආරම්භ කළ බවට ද ඔහු පැවසීය. අනුරාධපුර දිස්ත්‍රික් ලේකම් මහින්ද සෙනවිරත්න මහතා විසින් සැප්තැම්බර් 10 ත් 15 ත් අතර දී මෙම ගැටලුවට විසදුම් ලබා දෙන බවට ලිපියක් ඉදිරිපත් කිරිම නිසා උපවාසයේ යෙදුනු කේ. ඒ. එම් රත්නායක මහතා වතුර ටැංකියෙන් බැස උපවාසය අත්හැර තිබේ.", "URL": "https://lankatruth.com/si/?p=3948", "Category": "පුවත්", "Parent URL": null}