{"Source": "Lankatruth", "Timestamp": "August 19, 2018", "Headline": "ශ්‍රී ලන්කන් හිටපු ලොක්කෙක් ළඟදීම අත්අඩංගුවට", "News Content": "පසුගිය රෙජීම සමයේ ශ්‍රී ලන්කන් ගුවන් සේවයේ සේවය කළ ඉහළ නිලධරයකු අත්අඩංගුවට ගැනීමට නියමිත බව වාර්තා වේ. එම නිලධරයා අත්අඩංගුවට ගැනීමට නියමිතව ඇත්තේ පොලිස් මුල්‍ය අපරාධ විමර්ශන කොට්ඨාශය ආරම්භ කළ, මේ වනවිට අවසානයට ළංවෙමින් තිබෙන විමර්ෂණයක ප‍්‍රතිඵලයක් ලෙසය. ශ්‍රී ලන්කන් එයාර්ලයින්ස් සමාගමේ සිදුව ඇතැයි චෝදනා නැගී තිබෙන අක‍්‍රමිකතා සම්බන්ධයෙන් විමර්ශනය කිරීමට පත්කර තිබෙන ජනාධිපති විමර්ශන කොමිසම හමුවේ දී පවා මෙම පුද්ගලයාගේ නාමය මතුව තිබෙන අතර එක්රැස් කරගත් රුපියල් ලක්ෂ 100කට ආසන්න මුදලක වටිනාකමින් යුතු විදෙස් මුදල්, විදෙස් බැංකු ගිණුමක තැන්පත් කිරීමට ඔහු කටයුතු කර තිබේ. මෙම පුද්ගලයා එම මුදල උපයාගෙන තිබෙන ආකාරය හෝ බැංකු ගිණුම තිබෙන රට හෙළි කිරීම හෝ පිළිබඳ අදහස් දැක්වීමෙන් පොලිස් මුල්‍ය අපරාධ විමර්ශන කොට්ඨාශය නිලධරයෝ වැළකී සිටිති. එසේවුව ද, සිදුව තිබෙන ව්‍යාපාර ගනුදෙනු කිහිපයකදීම එක් පාර්ශවයක් සමඟ එම ගනුදෙනුවල යෙදීමට මොහු වැඩි කැමැත්තක් දක්වා තිබෙන බව අනාවරණය කරගැනීමට සන්ඩේ ටයිම්ස් හට හැකිවී තිබේ. ලබාදුන් සහාය වෙනුවෙන් ගනුදෙනු සඳහා හවුල්ව සිටි පාර්ශවයන් ඔහු වෙත විදෙස් මුදලින් ගෙවීම් කර ඇත. මෙම ගනුදෙනු පිළිබඳ දැනුම්වත් ආරංචි මාර්ගයන් සඳහන් කරන ආකාරයට මෙසේ මුදල් ගෙවීම සිදුකර ඇති සමාගම මේ වනවිට හඳුනාගෙන තිබෙන අතර, බැංකුවේ මුදල් තැන්පත් කර ඇති බවට සාක්ෂිද සොයා ගැනීමට හැකිව තිබේ. මෙම ඉහළ නිලධාරියා අත්අඩංගුවට ගෙන අධිකරණය හමුවට ඉදිරිපත් කිරීමට නියමිතය. මෙම විමර්ශනය ක්‍රියාත්මක වන්නේ ශ්‍රී ලන්කන් සහ මිහින් ලංකා ගුවන් සමාගම්වල ක්‍රියාකාරීත්වය සම්බන්ධයෙන් වන විමර්ශන කොමිසම, ඒ අරබයා ක්‍රියාත්මක කරන විමර්ශනවලින් පරිභාහිරවය. ලංකාදීප", "URL": "https://lankatruth.com/si/?p=57992", "Category": "පුවත්", "Parent URL": null}