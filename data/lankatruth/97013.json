{"Source": "Lankatruth", "Timestamp": "October 5, 2020", "Headline": "පොල් ගැසට් එකත් රිවස් වන ලකුණු", "News Content": "පසුගිය සැප්තැම්බර් 25 වනදින පාරිභෝගික කටයුතු පිළිබඳ අධිකාරියේ සභාපති විශ‍්‍රාමික මේජර් ජෙනරාල් ශාන්ත දිසානායක විසින් ඉදිරිපත් කරන ලද පොල් ගෙඩියක වටප්‍රමාණය අනුව මිල තීරණය කිරීමේ ගැසට් පත්‍රයද අවලංගු කරන තත්වයට පත්ව ඇති බව මාධ්‍ය වාර්තා සඳහන් කරයි. එම ගැසට් නිවේදනය පිළිබඳව දැඩි විවේචනයක් සමාජයේ විවිධ කොටස්වලින් එල්ලවීම නිසා ආණ්ඩුව එය අවලංගු කිරීමට සූදානම් වන බව තහවුරු වී තිබේ. මේ අතර එම ගැසට් පත්‍රයේ සඳහන් කර ඇති ආකාරයට අඟල්වලින් මැණුම් කටයුතු සිදු කිරීම නිල වශයෙන් මේ වනවිට සිදු නොවන අතර එය මෙට්‍රික් ක්‍රමය අනුව කිරුණුම් මිණුම් දෙපාර්තමේන්තුව කටයුතු කරන බව ජනතා විමුක්ති පෙරමුණේ නායක අනුර දිසානායක මහතා පෙන්වා දී තිබිණි. මේ අනුව අධිකරණය හමුවේ නඩු පැවරීමේදී පවා ගැටළු මතුවිය හැකි බව ඔහු පවසා තිබේ. කෙසේ වෙතත් ආණ්ඩුවට පොදුවේ එල්ලවූ දැඩි විරෝධයත් සමග මෙම ගැසට් නිවේදනය අවලංගු කිරීමේ ඉඩකඩ ඉතා ඉහළ බව ආණ්ඩුවේ ආරංචිමාර්ගවලින් හෙළි වේ. මෙම ගැසට් නිවේදනයත් අවලංගු කළ හොත් ආණ්ඩුව නිකුත් කළ ගැසට් නිවේදන අවංලගු කිරීමේ ලේඛනයට මෙයද එක්වීමද නියමිත ය. කෙසේ වෙතත් එම ගැසට් නිවේදනය සම්පූර්ණයෙන්ම අවලංගු කිරීම හෝ එහි සඳහන් කර ඇති “අඟල්” වෙනුවට “සෙන්ටිමීටර්” මිනුම් ඒකකය ඇතුළත් කර නැවත නිකුත් කිරීමට හෝ ඉඩ ඇති බවද වෙනත් ආරංචිමාර්ගවලින් කියවේ.", "URL": "https://lankatruth.com/si/?p=97013", "Category": "පුවත්", "Parent URL": null}