{"Source": "Lankatruth", "Timestamp": "September 6, 2012", "Headline": "ජනපති රැලියේ ගුටි කෙලියක්", "News Content": "පෙරේදා (4) කන්තලේ භාතියගම ක්‍රීඩාංගණයේදී ජනාධිපති මහින්ද රාජපක්‍ෂ මහතාගේ ප්‍රධානත්වයෙන් පැවැති රැලිය අවසානයේ රාත්‍රියේ එහි පැවැති සංගීත ප්‍රසංගයේදී සන්ධානයේ දෙපිරිසක්‌ අතර ගැටුමකින් තුවාල ලැබූ 6 දෙනකු කන්තලේ මූලික රෝහලට ඇතුළත් කොට තිබේ. තමන්ට අතින් පයින් හා පොලු මුගුරුවලින් පහරදුන් බවට මොවුහු පොලිසියට පැමිණිලි කර ඇත. මේ අතර මොරවැව ප්‍රදේශයේ සිට පැමිණි එජනි සන්ධානයේ අපේක්‍ෂිකා ආරියවතී ගලප්පත්ති මහත්මියගේ ආධාරකරුවන් පිරිසකට එජනි සන්ධානයෙන් තරග කරන බුද්ධශාසන හා ආගමික කටයුතු පිළිබඳ නියෝජ්‍ය අමාත්‍යවරයාගේ පුත්‍රයාගේ ආධාරකරුවකුවූ අග්බෝපුර මංජු නමැත්තකු පහරදීම නිසා ගැටුමක් හටගෙන ඇති අතර ඒ සම්බන්ධයෙන්ද කන්තලේ මූලස්‌ථාන පොලිසියට පැමිණිලි කර ඇත. එදින පෙරවරුවේදීද භාතියගම ක්‍රීඩාංගණය අසල සන්ධානයේම තවත් දෙපිරිසක් අතර ගැටුමක් හටගෙන තිබූ අතර එක් පිරිසක් අනෙක් පිරිසට අයත් වාහනයක යතරුරක්ද රැගෙන ගොස් ඇතැයි වාර්තාවේ.", "URL": "https://lankatruth.com/si/?p=3963", "Category": "පුවත්", "Parent URL": null}