{"Source": "Lankatruth", "Timestamp": "December 25, 2020", "Headline": "කරාපිටිය පිළිකා ඒකකයේ කොරෝනා පොකුර ඉහළ නගී", "News Content": "ගාල්ල කරාපිටිය ශික්ෂණ රෝහලේ පිළිකා ඒකකය තුළින් හඳුනාගත් කොරෝනා ආසාදිතයින් සංඛ්‍යාව 24ක් දක්වා ඉහළ ගොස් ඇති බව වාර්තා වේ. 56 පිළිකා වාට්ටුවේ ඊයේ (24) දින සිදු කරනු ලැබූ රැපිඩ් ඇන්ටිජන් පරීක්ෂණ මගින් ආසාදිතයින් හත්දෙනෙකු හඳුනාගත් බව ගාල්ල දිස්ත්‍රික් ප්‍රාදේශීය වසංගත රෝග විද්‍යාඥ වෛද්‍ය වෙනුර කේ සංගාරච්චි මහතා පවසයි. කරාපිටිය රෝහලේ පිළිකා එකකයට අයත් වාට්ටු ගණනාවක් පවතින අතර මෙම ආසාදිතයින් හඳුනාගෙන තිබෙන්නේ 56 වාට්ටුවේ සිදුකරනු ලැබූ පරීක්ෂණ මගිනි. පිළිකා ඒකකයේ රෝගීන් වාට්ටු කිහිපයක සිටියත් ඒ සියලුම දෙන අවශ්‍ය රේඩියෝ තෙරපි සිදු කරනු ලබන්නේ එකම ස්ථානයකදී බැවින් යම් විධියකින් පසුගිය දිනවලදී එම ප්‍රතිකාරය කොරෝනා ආසාදිතයින් ලබා ගෙන තිබුණේ නම් අනෙක් වාට්ටුවල පිළිකා රෝගීන්ටද කොරෝනා වෛරසය ආසාදනය වීමේ ඉඩක් පවතින බව රෝහල් ආරංචි මාර්ග පවසයි. එම අවධානම මත මේ වනවිට අනෙකුත් වාට්ටුවල සිටින පිළිකා රෝගීන්ට හා ඔවුන්ගේ සහායට සිටින පුද්ගලයින්ටද කොරෝනා පරීක්ෂණ සිදු කෙරෙමින් පවතින බව වාර්තා වේ.", "URL": "https://lankatruth.com/si/?p=104489", "Category": "කොවිඩ් -19 (කොරෝනා ) පුවත්", "Parent URL": null}