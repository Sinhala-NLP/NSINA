{"Source": "Lankatruth", "Timestamp": "December 24, 2020", "Headline": "ශ්‍රී ලංකාවේ මානව හිමිකම් කොමිසන් සභාව තව දුරටත් නීත්‍යානුකූලව ස්වාධීන යැයි සැළකිය නොහැක – අම්බිකා සකුන්තන්", "News Content": "(ඊස්වරන් රත්නම් විසින් ඩේලි මිරර් පුවත්පතෙහි පළකල ලිපියෙහි පරිවර්තනය) – 2020 දෙසැම්බර් 21 ශ්‍රී ලංකාවේ මානව හිමිකම් කොමිසන් සභාව සිරකරුවන්ගේ තත්වය සහ ඔවුන්ට සළකන ආකාරය පිළිබඳ ජාතික අධ්‍යයනයක් ප‍්‍රථම වරට සිදුකරන ලද්දේ 2018 පෙබරවාරි සිට 2020 ජනවාරි දක්වාය. කොවිඩ් – 19 වසංගතය පැතිර යාමත් සමග 2020 අප්‍රේල් මාසයේ අනුරාධපුර රිමාන්ඩ් බන්ධනාගාරයේත් ඉතා මෑතදී මහර බන්ධනාගාරයේත් ඇතිවූ ගැටුම්කාරී සහ පීඩාකාරී තත්වය හමුවේ මෙම වාර්තාවෙන් හෙළි වූ තොරතුරු ඉතා වැදගත් වේ. මේ පිළිබඳ සහ මහර බන්ධනාගාරයේ ඇතිවූ තත්වය පිළිබඳව සාකච්ඡා කිරීමට ඩේලි මිරර් පුවත්පත ශ්‍රී ලංකා මානව හිමිකම් කොමිෂන් සභාවේ හිටපු සාමාජිකයෙකු වූ අම්බිකා සකුන්තන් සමග සාකච්ඡා කළා. ප‍්‍රශ්නය – ඉහත වාර්තාව පිළිබඳ කතා කිරීමට ප‍්‍රථමයෙන් ශ්‍රී ලංකා මානව හිමිකම් කොමිසන් සභාවේ හිටපු සාමාජිකයෙකු වශයෙන් කොමිසමේ කාර්යභාරය පිළිබඳ අපට අවබෝධය ලබාගැනීම සඳහා කෙටියෙන් පැහැදිළි කරන්න. කොමිසම ස්ථාපනය කරන ලද පනත අනුව එහි අපේක්ෂිත කාර්යභාරය ලංකාවේ ආණ්ඩුක‍්‍රම ව්‍යවස්ථාවේ දක්වා ඇති මූලික අයිතිවාසිකම් උල්ලංඝනය වීම් හෝ උල්ලංඝනය වීමට ආසන්න අවස්ථා පිළිබඳ විමර්ශනය කිරීමයි. ජනතාව අතරින් යම් කෙනෙක් සිතනවා නම් තමන්ගේ අයිතිවාසිකම් උල්ලංඝනය වීමට ඉඩ ඇති බව ඔහුට හෝ ඇයට මානව හිමිකම් කොමිසන් සභාවට පැමිණිලි කිරීමේ හැකියාව තිබෙනවා. ඒ අනුව කොමිසම ඒ පිළිබඳව විමර්ශනය කර මූලික අයිතිවාසිකම් උල්ලංඝනය වී තිබේද නොතිබේද යන්න පිළිබඳ නිර්දේශ නිකුත් කරනවා. කෙසේ නමුත් එයට නියෝග ලබා දීම කළ නොහැකියි. බන්ධනාගාර, පොලිස් ස්ථාන වැනි රැඳවුම් ස්ථානවලට පූර්ව දැනුම් දීමකින් තොරව යාමටද කොමිසමට බලතල තිබෙනවා. මේවා හදිසි නිරීක්ෂනයන්. එසේම කොමිසම ඉදිරියේ පෙනී සිටීමට පුද්ගලයින් කැඳවීමටද ලේඛන ගෙන්වීමටද බලය තිබෙනවා. එසේම ජාත්‍යන්තර මානව හිමිකම් තත්ත්වයන් සමග අපගේ නීති සහ ප‍්‍රතිපත්ති සමපාත වන ආකාරයට නීති සහ ප‍්‍රතිපත්ති වෙනස් කිරීමට රජයට උපදෙස් දීමටද කොමිසමට හැකියාව තිබෙනවා. මෙකී ප‍්‍රමිතීන් බොහෝ දුරට අප විසින් රටක් වශයෙන් බැඳී ඇති අප විසින් එකඟ වී ඇති සම්මුති මිසක අප මත බලහත්කාරයෙන් පටවන ලද ඒවා නොවේ. අප විසින් ඒවා පිළිගෙන ඇත. තවද කොමිසම මානව හිමිකම් පිළිබඳව මහජනයා දැනුවත් කිරීමටද අධ්‍යාපනය ලබාදීමටද කටයුතු කරනවා. ප‍්‍රශ්නය – මහර බන්ධනාගාරයේ ඇතිවූ ගැටුම්කාරී සිදුවීම බොහෝ ප‍්‍රශ්න සහ අවදානයන්ට හේතු වුණා. 2012 වර්ෂයේ වැලිකඩ බන්ධනාගාරයේ ඇතිවූ ගැටුම සම්බන්ධයෙන් තවමත් පැහැදිළි චිත‍්‍රයක් නැති තත්වයක් තුළ ඔබ සිතනවාද මහර බන්ධනාගාරයේ සිදුවීම සම්බන්ධයෙන් නිවැරදි පැහැදිළි කිරීමක් ඉදිරිපත් වේවි කියා? අපගේ පසුගිය කටයුතු පිළිබඳ සළකා බැලීමේදී බන්ධනාගාර සම්බන්ධ අයිතිවාසිකම් පමණක් නොව අනෙකුත් අයිතිවාසිකම් පවා සළකා බැලූ විට එක්කෝ එම උල්ලංඝනය වීම් විමර්ශනය කර නැහැ එසේත් නැත්නම් විමර්ශනය කර තිබුණත් එම වාර්තා අපක්ෂපාතී හෝ විෂය මූලික වී නැහැ එසේත් නැත්නම් වාර්තා නිදහස් කර නැහැ හෝ වාර්තා නිකුත් කර ඇතත් වගකිව යුත්තන්ට එරෙහිව ක්‍රියාමාර්ග ගැනීමට කටයුතු කර නැහැ. කෙසේ නමුත්, මහර සිදුවීම සම්බන්ධයෙන් විමර්ශනය කිරීමට අධිකරණ අමාත්‍යංශය පත්කරන ලද කමිටුවේ අන්තර්කාලීන වාර්තාව විෂයමූලික, අපක්ෂපාතී වන අතර ප‍්‍රචණ්ඩත්වය ඇති වීමට හේතු වූ පද්ධතීය ගැටලු පිළිබඳවද සළකා බලා තිබීම සාධනීය කරුණකි. කෙසේනමුදු 2020 අප්‍රේල් මාසයේ අනුරාධපුර බන්ධනාගාරයේ සිදුවූ සිදුවීමෙන් පසුව හෝ ආණ්ඩුව නිසි ක්‍රියාමාර්ග ගත්තේ නම් මෙවැනි සිදුවීමක් සිදුනොවීමට හෝ මෙම ප‍්‍රචණ්ඩත්වය සම්පූර්ණයෙන් වළක්වා ගැනීමට ඉඩ තිබුනා. ප‍්‍රශ්නය – මෙම සිදුවීම පිළිබඳව ස්වාධීන පරීක්ෂණයක් සිදුකරන ලෙසට ඉල්ලීම් ඉදිරිපත් වේ. දේශීය කණ්ඩායම් හෝ සංවිධාන යොදාගෙන සිදුකරන පරීක්ෂණයක් ස්වාධීන වේ යැයි ඔබ සිතනවාද? එය විවිධ කරුණු මත පදනම් විය හැකියි. උදාහරණයක් වශයෙන් 19 වන ආණ්ඩුක‍්‍රම ව්‍යවස්ථා සංශෝධනය තුළින් මානව හිමිකම් කොමිසන් සභාව ස්වාධීන ආයතනයක් බවට පත්වුණා. නමුත් ඇත්තෙන්ම 20 වන ආණ්ඩුක‍්‍රම ව්‍යවස්ථා සංශෝධනයෙන් පසුව එය නීත්‍යානුකූලව ස්වාධීන ආයතනයක් ලෙස සැළකිය නොහැක්කේ ස්වාධීන වීම තීරණය කිරීමේ ප‍්‍රධාන සාධකයක් වන්නේ පත්කිරීම් සිදුකරන ආකාරයයි. ගෝලීය වශයෙන් පැරිස් ප‍්‍රතිපත්ති නමින් යමක් තිබෙනවා සහ ඕනෑම රටක පිහිටුවා ඇති මානව හිමිකම් ආයතන පැරිස් ප‍්‍රතිපත්තිවලින් බැඳීසිටිනවා. ශ්‍රී ලංකාව පමණක් නොව ලෝකය පුරා පවතින මානව හිමිකම් කොමිසන් සභා පැරිස් ප‍්‍රතිපත්ති මත පදනම්ව ශ්‍රේණිගත කරන ජාතික මානව හිමිකම් ආයතන පිළිබඳ ගෝලීය සන්ධානය (GANHRI) නම් ආයතනයක් පවතිනවා. කොමිසමක් අදාළ කරුණු සම්පූර්ණ කරයි නම් ‘A’ හෝ ‘B’ පිරිනමනු ලබනවා. 2007 වර්ෂයේ දී ශ්‍රී ලංකාව A ශ්‍රේණියේ සිට B ශ්‍රේණිය දක්වා පහළට වැටුනු අතර 2009 වසරේ එය ස්ථාවර වූයේ 18 වන ආණ්ඩුක‍්‍රම ව්‍යවස්ථා සංශෝධනය යටතේ පත්කිරීමේ ක්‍රියාවලිය ජනාධිපති යටතට ගත් බැවින් එය තවදුරටත් ස්වාධීන නොවූ නිසාවෙන්. එසේම අත්තඩංගුවට පත්වූවන්ට වූ ප‍්‍රචණ්ඩත්වයන් සහ අතුරුදහන් කරවීම් සම්බන්ධ චෝදනා පිළිබඳව විමර්ශනය නොකිරීම සහ සිවිල් සමාජය සමග ක්‍රියාකාරීව කටයුතු නොකිරීම සම්බන්ධයෙන් චෝදනා එල්ල වී තිබුනා. මෙම කරුණු මත පදනම්ව එය ශ්‍රේණියෙන් පහතට වැටී තිබුනා. අප පත්වූ පසු අප නැවත එම පිළිගැනීම ලබාගැනීමට අයදුම් කළ අතර 2018 මැයි මස අපට තත්වය ‘A’ නැවත’ පිරිනමන ලැබුවා. දැන් අප මෙම පැරිස් ප‍්‍රතිපත්තිවල ප‍්‍රධානම අංගයක් වන පත්කිරීම්වල ස්වාධීනතාවයට අනුගත වෙන්නෙ නැහැ. නීතියෙනුත් ප‍්‍රායෝගිකවත් ආයතන ස්වාධීන නොවේ නම් ස්වභාවිකවම ඒවායේ පරීක්ෂණ සම්බන්ධයෙන් සැකයක් මතු විය හැකියි. ප‍්‍රශ්නය – 2015 සිට 2019 දක්වා කොමිසන් සභාව පීඩනයකට ලක්වූවාද? නැහැ. මම එහි සිටින විට මට සත්‍ය වශයෙන්ම කියන්න පුළුවන් කිසිදු මෙහොතක කිිසිදු අධිකාරියක් එනම් ජනාධිපති හෝ අගමැති හෝ විදේශ ඇමති හෝ වෙනත් කිසිවෙක් අපට කළ යුතු කීමට උත්සාහ කළේවත් අපවෙත පීඩනය එල්ල කිරීමට උත්සාහ කළේවත් යමක් කිරීමට එපා කීවේවත් නැහැ. එය කිසිවිටෙකත් වුණේ නැහැ. නමුත් පොදුජන සමාජය තුළ විවිධ චෝදනා තිබුණා. නමුත් මම හිතන්නේ මානව හිමිකම් සම්බන්ධ වැඩ කටයුතු කිරීමේදී එය සාමාන්‍ය දෙයක්. ජාතික ආයතනයක් වශයෙන් එය අපේක්ෂා කළ යුතු දෙයක්. සමහර විට එයින් කියවෙන්නේ ඔබ ඔබේ කාර්යය හොඳින් කරනවා යන්න විය හැකියි. ප‍්‍රශ්නය – එසේනම් ශ්‍රී ලංකාවේ බන්ධනාගාරවල තත්වය පිළිබඳ පෙර කී වාර්තාව පිළිබඳ කතා කරමු. අපගේ බන්ධනාගාරවල තත්වය සම්බන්ධයෙන් එය තුළ ඉතා ඛේදනීය මෙන්ම කම්පනය ඇති කරවන තත්වයක් චිත‍්‍රණය කරනවා. මම වාර්තාවේ එක් කොටසක් දැක්වුවොත් එය කියනවා ”රාත්‍රී කාලයේ සිරකරුවන් කුටිවලට දා අගුළු දමන අතර ඔවුන්ට සිර කුටිවලින් පිටත ඇති වැසිකිළිවලට ප‍්‍රවේශ වීමට නොහැකියි. එහි ප‍්‍රතිඵලයක් ලෙස සිරකරුවන්ට ශරීර කෘත්‍යය කිරීමට ප්ලිස්ටික් බෑග් හෝ බඳුන් භාවිතා කිරීමට සිදුවී තිබෙන අතර කීප දෙනෙක්ට එක් බඳුනක් හෝ භාජනයක් භාවිතා කිරීමට සිදුවෙනවා”. අපගේ බන්ධනාගාර පද්ධතිය ප‍්‍රශ්න සහගත වී ඇති අතර එයට නිසි ක්‍රියාමාර්ගයක් මේ වන තුරුත් ගෙන නැහැ. ඔබ මෙය දකින්නේ කොහොමද? ඔව්. මිනිසුන් කම්පනයට පත් වූ විට එක් ආණ්ඩුවකට චෝදනා කරනවා. මම කියන්නේ එය ඉතා අසාධාරණයි සහ එය පදනම් වෙලා තියෙන්නේ ව්‍යුහය සමග ඇති ප‍්‍රශ්න පිළිබඳ අවබෝධය මද කම නිසාවෙන්. දැන් වුනත්, ආණ්ඩුවට දෝශාරෝපණය කරනවා නම් මා කියන්නෙ එය අසාධාරණයි, මොකද මෙවැනි ප‍්‍රශ්නයක් පවතින්නේ පසුගිය දශක ගණනක් තුළ කිසිදු රජයක් මේ පිළිබඳ බරපතල ලෙස සළකා විසඳීමට උත්සාහ කර නැහැ. බන්ධනාගාර තුළ තදබදය වැඩි වීම බන්ධනාගාරවල පාලනයෙන් තොරයි. එය තීන්දු වන්නේ බන්ධනාගාරයෙන් පිටත සාධක මත එනම් අපරාධ යුක්ති ක්‍රියාවලිය සහ අපි ශ්‍රී ලාංකිකයන් වශයෙන් අපරාධය සහ දඬුවම දකින්නේ කෙලෙසද යන්න ආදිය මතයි. වසර කීපයකට පෙර මට මතක පරිදි විනිසුරු යසන්ත කෝදාගොඩ මහතා නීතිපති දෙපාර්තමේන්තුවේ සිටි කාලයේ ඔහුගේ ප‍්‍රධානත්වයෙන් යුතුව කාර්ය සාධන බලකායක් ඇති කළා. ඔවුන්ගේ යම් සොයාගැනීම්ද අපගේ අධ්‍යයනය තුළ ඉදරිපත් කළ අතර ඉන් එකක් වන්නේ ඇප ලබා දීම නීතිය වුව ද ශ්‍රී ලංකාව තුළ ඇප ලබා දීම ව්‍යතිරේකය බවට පත්වී තිබීමයි. බන්ධනාගාරවල සැකපිට සිරකරුවන් වැඩිවීමට මෙය එක් හේතුවක්. අප රට තුළ පුද්ගලයෙක් නිවැරදි කිරීම සඳහා බන්ධනාගාරයට යැවීම වෙනුවට ප‍්‍රජා වැඩවල යෙදවීමට ඉඩ ලබාදෙන නීතියක් තිබෙනවා. මෙය අපරාධ යුක්ති ක්‍රියාවලිය තුළ පවා තිබෙන අතර බොහෝ දෙනා මේ පිළිබඳව දන්නේ නැහැ. එසේම විවිධ පරිපාලන හේතු මත ඔවුන් මෙම නීතිය භාවිතා කිරීමට අදහස් කරන්නේ නැහැ මක්නිසාද පුද්ගලයෙක් ප‍්‍රජා නිවැරදි කිරීමට යැවූ විට ඔහුගේ ලිපිගොනුව වැඩි කාලයක් විවෘතව තබා ගතයුතු බැවිනි. අපට ප‍්‍රජා නිවැරදි කිරීමේ දෙපාර්තමේන්තුවක් තිබෙන නමුත් එය අව ප‍්‍රතිපාදන සහ ප‍්‍රමාණවත් මානව සම්පත් නොමැති තත්වයක් යටතේ පවතිනවා. ප‍්‍රශ්නය – අපිට අහන්න ලැබෙනවා මෙම ආණ්ඩුව 8000ක් පමණ සිරකරුවන් නිදහස් කිරීමට සහ මරණ දඬුවම හිමිවූවන් ගේ සිරගත කාලය වසර 20කට අඩු කිරීමටත් සූදානම් වන බව. ඔබේ අදහස අනුව මෙය විසඳුමක්ද? මේ පිළිබඳ විවිධ ආකාරයේ මතයන් මම දැක තිබෙනවා. මගේ මතය අනුව නම් මෙය පැසසිය යුතු පියවරක් වන අතර මා මෙයට මුළු සිතින්ම සහය පළකරනවා. මම කියන්නම් ඇයි කියලා. පළමුකොටම මිනිසුන් මරණ දණ්ඩනයට ලක් නොකළ යුතුයි. මරණ දඬුවම තහනම් කළ යුතුයි. මරණ දඬුවමට නියමු බොහෝ අය පළමු වතාවට සිරගත වූවන්. උදාහරණයක් වශයෙන් බන්ධනාගාරවල සිටින පිරීමි සිරකරුවන්ගෙන් 67%ක් පමණ පළමු වතාවට සිරගතවූවන්. මෙයින් මරණ දඬුවමට නියම වූ බොහෝ දෙනා සිටිනවා. එයින් බොහෝ දෙනෙක් බන්ධනාගාර ගතවී ඇත්තේ මිනීමැරුම්වලට මිස කුඩුවලට නොවේ. දැන් අධිකරණ අමාත්‍යවරයා යෝජනා කරඇත්තේ දඬුවම් ලිහිල් කිරීමේ ක්‍රියාවලිය වන අතර එයින් මරණ දඬුවම වසර 20ට අඩු කිරීමයි. මම දැක්කා නැවතත් ආණ්ඩුව ඇගයීම් ක්‍රියාවලිය නැවත ආරම්භ කිරීමට යන බව. එය ඉතාම හොඳ අදහසක් මොකද එය නිසා සිරකරුවන්ට තම ප‍්‍රගතිය මත නිදහස් වීමට හැකියාව ලැබෙනවා. ඔවුන් සිදුකළ යුතුව ඇත්තේ පුනුරුත්ථාපනය වීමේ ප‍්‍රගතිය මත නිදහස් විය හැකි ස්ථිර ඇගයීම් ක‍්‍රමය ක්‍රියාත්මක කිරීමයි. කෙසේ නමුත්, මෙය ක්‍රියාත්මක වීමට නම් පුනුරුත්ථාපන ක්‍රියාවලිය බලපෑම් සහගත වියයුතුයි. ඒ සඳහා අපට වැඩි කාර්ය මණ්ඩලයක්, විශේෂයෙන්ම පුනුරුත්ථාපන නිලධාරීන් සහ මානසික සෞඛ්‍යය පිළිබඳ විශේෂඥයින් ආදිය අවශ්‍යයි. ප‍්‍රශ්නය – නමුත් මෙම ක්‍රියාවලිය මරණ දඬුවමට නියම කර සිටින යම් පුද්ගලයින් නිදහස් කරවා ගැනීමට අවභාවිතා කරයිද යන බයක් තිබෙනවා? පළමුවෙන්ම ඕනෑම ක්‍රියාවලියක් අවභාවිතයට ලක්විය හැකි අතර අවභාවිතය නතර කිරීම සඳහා ක්‍රියාවලිය නතර කිරීමට අප උපදෙස් නොදිය යුතුයි. අපට අවභාවිතය නතර කළ නොහැකි නම් අප මුලින් එය නිවැරදි කළ යුතුයි. අන් අය කුමක් කීවත් මම කියන්නේ නැහැ එක් පුද්ගලයෙක් එළියට නො ආ යුතු නිසා අප 1,225න් මිනිසුන් මරණ දඬුවමට නියම කොට තබාගත යුතුයි කියා. දෙවනුව සමාව ලැබීම සඳහා පුද්ගලයෙක් ජීවිතාන්තය දක්වා හෝ වසර 20ක් බන්ධනාගාර ගතවී සිටිය යුතු නැහැ. ඕනෑම සිරකරුවෙකුට ඕනෑම අවස්ථාවක සමාව දීමට ජනාධිපතිට හැකියි. එබැවින් දඬුවම් ලිහිල් කිරීමේ ක්‍රියාවලිය මරණ දණ්ඩණයට නියම වූ අයෙකුට සමාව දීමට සම්බන්ධ නැහැ. ප‍්‍රශ්නය – අපගේ බන්ධනාගාර පද්ධතිය කලාපයේ හෝ ලෝකයේ ඒවා සමග සසඳන විට එම රටවල්වලින් අප උගත යුතු යමක් හෝ අනුගමනය කළ යුතු යමක් තිබෙනවාද? මම අන් රටවල බන්ධනාගාරවලට ගොස් නැති නමුත් ඒවා පිළිබඳ බොහෝ දේ කියවා තිබෙනවා. එසේම මෙම කරුණ සම්බන්ධයෙන්ම අනෙක් රටවල කටයුතු කරන මගේ මිතුරන් සමග මම සාකච්ඡා කර තිබෙනවා. බොහෝ ස්ථානවල මම දකින්නේ එක රටාවක්, විශේෂයෙන්ම මරණ දඬුවමට නියම වී සිටින සිරකරුවන් සළකන විට. රටාවන් ඉතාම සමානයි. එක්සත් ජනපදයේ පවා මේ වනවිට මරණ දඬුවමට නියම වී සිටින්නේ කවුද? ඒ අප්‍රිකානු සම්භවයක් ඇති ඇමරිකානුවන් එනම් දරිද්‍ර පසුබිම්වලින් පැමිණි අය. එසේම දඬුවම් නියම කරන ආකාරය පිළිබඳවත් විෂමතාවයක් තිබෙනවා. සමාන අපරාධය සඳහා පුද්ගලයින් දෙදෙනෙකුට ඔවුන්ගේ සමාජ ආර්ථික පසුබිම මත පදනම්ව එක් අයෙකුට ලිහිල් සහ තවත් අයෙකුට බරපතල දඬුවම් නියම වනු දැකිය හැකියි. වෙනත් රටවලත් මෙම තත්වයන් බරපතලයි. උදාහරණයක් වශයෙන් එක්සත් ජනපදය තුළ බන්ධනාගාර තුළ ප‍්‍රචණ්ඩත්වය විශෙෂයෙන් ලිංගික ප‍්‍රචණ්ඩත්වය ඉතා නරක මට්ටමක පවතී. බන්ධනාගාර තුළ ප‍්‍රචණ්ඩත්වය සාමාන්‍ය තත්වයක් බවට පත්වී තිබෙනවා. මට උදාහරණ දැක්විය හැකියි. එක් වරක් අපගේ පර්යේෂකයින් ඉදිරියේ ඔවුන් සිටි බව නොදැන ආරක්ෂක නිලධාරියෙකු සිරකරුවෙකුට අතුල් පහරක් එල්ල කල අවස්ථාවක් තිබුනා. ඔහු හැරී අපගේ පර්යේෂකයින් දැක දිවගියා. අපගේ පරීක්ෂකයිනුත් ඔහුගේ නම සහ අංකය බලා ගැනීමට ඔහු පසුපස දිව ගියා. ප‍්‍රචණ්ඩත්වයක් සිදුනොවේ යැයි කියන්නට බැහැ මොකද මා එය දැක තිබෙන නිසා සහ අප යාමට පෙර පහර දීමට ලක්ව ශාරීරික සාක්ෂි ඉතිරිව තිබීම නිසා අපගෙන් සඟවා තැබූ රැඳවියන්ද අප සොයාගෙන තිබෙනවා. ප‍්‍රශ්නය – එක්සත් ජාතීන්ගේ සංවිධානය සහ මානව හිමිකම් කණ්ඩායම් කියනවා ප‍්‍රචණ්ඩත්වයට අමතරව වද හිංසනයට ලක්කිරීම් බන්ධනාගාර තුළ සිදුවෙනවා කියා. මේ පිළිබඳ ඔබේ අදහස කුමක්ද? එක්සත් ජාතීන්ගේ සංවිධානය සහ මානව හිමිකම් සංවිධාන පමණක් නොව ශ්‍රී ලංකාවේ ශ්‍රේෂ්ඨාධිකරණය පවා කියා තිබෙනවා ප‍්‍රචණ්ඩත්වය, වද හිංසනයක් විය හැකි බව සහ එසේම කොමිසම මෙවැනි පැමිණිළි සම්බන්ධයෙන් විමර්ශනය කරන විට එය ආණ්ඩුක‍්‍රම ව්‍යවස්ථාවේ වද හිංසනයට ලක්වීමෙන් වැළකීමට ඇති අයිතිය උල්ලංඝනය වීම යන කරුණ ඔස්සේ තමයි විමර්ශනය කරන්නේ.", "URL": "https://lankatruth.com/si/?p=104452", "Category": "පුවත්", "Parent URL": null}