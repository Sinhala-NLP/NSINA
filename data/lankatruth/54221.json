{"Source": "Lankatruth", "Timestamp": "June 12, 2018", "Headline": "ඝාතන හා ස්ත්‍රී දූෂණ චෝදනා ලැබූ තංගල්ල හිටපු සභාපතිගේ අභියාචනාධිකරණ පෙත්සම කල්යයි", "News Content": "2011 වසරේ තංගල්ල ප්‍රදේශයේ දී කුරාම් ෂයික් නැමති බ්‍රිතාන්‍ය ජාතික තරුණයෙකු ඝාතනය කර ඔහුගේ රුසියානු ජාතික පෙම්වතිය දූෂණය කිරීමේ සිද්ධියට අදාලව චෝදනා ලැබ වසර 20 බැගින් වූ සිර දඬුවම් නියම වී සිටින තංගල්ල ප්‍රදේශීය සභාවේ හිටපු සභාපති සම්පත් පුෂ්ප විදානපතිරණ ඇතුළු විත්ති කරුවන් 4 දෙනෙකු විසින් ඉදිරිපත් කර ඇති අභියාචනාධිකරණ පෙත්සම එස්. තුරෙයිරාජා සහ ශිරාන් ගුණරත්න යන අභියාචනාධිකරණ විනිසුරු මඬුල්ල ඉදිරියේ කැඳවනු ලැබූ අවස්ථාවේ එය සළකා බැලීම ඔක්තෝබර් 15 දක්වා කල් දමා තිබේ. විත්තිකාර තංගල්ල හිටපු ප්‍රාදේශිය සභා සභාපති සම්පත් පුෂ්ප විදානපතිරණ වෙනුවෙන් පෙනී සිටි නීතීඥවරයා පවසා සිටියේ බන්ධනාගාරය තුළදී විත්තිකරුට දෙවරක් හෘදයාබාද වැලදී ඇති අතර ඒ සඳහා ප්‍රතිකාර නොලැබී ඇති බවයි. එහිදී විනිසුරුවරුන් පවසා ඇත්තේ නීතිපතිවරයාගේ සහය ඇතිව මෙම කරුණ සම්බන්ධයෙන් බන්ධනාගාර බලධාරීන් දැනුවත් කරන බවයි. 2011 දෙසැම්බර් 25 වැනිදා තංගල්ල මැඩිල්ල පාරේ පිහිටි ද නේචර් හෝටලයේ පැවැති නත්තල් සාදයකදී බ්‍රිරිතාන්‍ය ජාතික කුරාම් ෂෙයික් ඝාතනය කර, ඔහුගේ රුසියානු ජාතික පෙම්වතිය වූ වික්ටෝරියා ඇලෙක්සැන්ඩ්‍රා මෙනෙවියට ඉතා අමානුෂික ලෙස පහරදී සමූහ දූෂණයකට ලක් කිරීම සම්බන්ධයෙන් තංගල්ල ප්‍රාදේශීය සභාපතිවරයා ඇතුළු විත්තිකරුවන් 06 දෙනකුට එරෙහිව නීතිපතිවරයා මෙම නඩුව කොළඹ මහාධිකරණය හමුවේ පවරා තිබිණි. මෙම සිර දඬුවම පවරා ඇති ආකරය නීති විරෝධීබව පවසන විත්තිකරුවන් තමන් නිදහස් කරන මෙන් අභියාචනාධිකරණ පෙත්සමක් හරහා ඉල්ලා සිටියි. එසේම විත්තිකරුවන් සඳහා පනවා තිබෙන දඬුවම ප්‍රමාණවත් නොවන බවට නීතිපතිවරයා විසින් ද අභියාචනයක් ඉදිරිපත් කර තිබේ. මෙම අභියාචනා දෙකම සළකා බැලීම ඉදිරි දිනයට කල් තැබීමට අභියාචනාධිකරණය තීරණය කරන ලදී.", "URL": "https://lankatruth.com/si/?p=54221", "Category": "පුවත්", "Parent URL": null}