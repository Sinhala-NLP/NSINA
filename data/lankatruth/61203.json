{"Source": "Lankatruth", "Timestamp": "October 16, 2018", "Headline": "රවීන්ද්‍ර විජේගුණවර්ධනට ජනාධිපතිගෙන් තවත් තනතුරක්", "News Content": "දියේ ගිලීම නිසා සිදුවන මරණ අවම කිරීම සඳහා ජාතික සැලැස්මක් ක්‍රියාත්මක කිරීමට ජනාධිපති මෛත්‍රීපාල සිරිසේන මහතා විසින් හිටපු නාවික හමුදාපති, ආරක්‍ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණවර්ධන මහතා පත්කර ඇත. ඔහු මෙම තනතුරට පත්කර ඇත්තේ දැනට දරණ තනතුරට අමතරවය. මෙම පත්වීම පසුගිය සිකුරාදා (12) සිට ක්‍රියාත්මක වන බව ආරක්ෂක මාණ්ඩලික ප්‍රධානී කාර්යාලය කියයි. 2016 දී සහ 2017 දී දියේ ගිලීමෙන් සිදුවූ මරණ සංඛ්‍යාව පිළිවෙළින් 760ක් සහ 678ක් වූ අතර මේ වසරේ මැද භාගය වනවිට මෙම මරණ සංඛ්‍යාව 412ක් වූ බවද මෙම මරණවලින් වැඩි ප්‍රමාණයක් කොළඹ සහ ගාල්ල දිස්ත්‍රික්කවල මුහුදේ ගිලීමෙන් සිදු වූ ඒවා බවද එම කාර්යාලය පවසයි. පාසල් සිසුන් ඇතුළු තරුණයන් 11 දෙනෙකු පැහැරගෙන ගොස් කප්පම් ඉල්ලීම සහ එම සිසුන් ඇතුළු තරුණයින් අතුරුදහන් කිරීමේ චෝදනාවේ ප්‍රධාන චූදිතයෙකු වන චන්දන ප්‍රසාද් හෙට්ටිආරච්චි නොහොත් නේවි සම්පත් යන අයට සැඟවී සිටීමට ආධාර අනුබල දීම යටතේ රවීන්ද්‍ර විජේගුණවර්ධන මහතාට චෝදනාද එල්ලවී තිබේ. එමෙන්ම පසුගික කාලයේ හම්බන්තොට වරායේ පැවති සේවක උපවාසය වාර්තා කිරීමට ගිය මාධ්‍යවේදියෙකුට පහරදිමට කටයුතු කරනු ලැබුවේද රවීන්ද්‍ර විජේගුණවර්ධන මහතාය.", "URL": "https://lankatruth.com/si/?p=61203", "Category": "පුවත්", "Parent URL": null}