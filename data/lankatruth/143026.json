{"Source": "Lankatruth", "Timestamp": "December 21, 2022", "Headline": "විදේශ ණය උගුලේ මාරාන්තික බව මහ බැංකු අධිපති හෙළිකරයි", "News Content": "විදේශිය වාණිජ ණය ලබා ගැනීමේදී ජාත්‍යන්තර ස්වෛරිත්ව බැඳුම්කරවලට අමතරව තවත් මාර්ග තුනක් ඔස්සේ ඩොලර් කෝටි 1,250ක (ඩොලර් බිලියන 12.5)  ණය පසුගිය මහින්ද රාජපක්ෂ පාලන කාලයේ ලබාගෙන ඇති බව මහ බැංකු අධිපති ආචාර්ය නන්දලාල් වීරසිංහ දිවයින ඉරිදා පුවත්පතට හෙළිකර තිබේ.  එම පුවත්පතේ මාධ්‍යවේදී ශ්‍යාම් නුවන් ගනේවත්ත මහබැංකු අධිපතිවරයා සමඟ පවත්වන ලද සම්මුඛ සාකච්ඡාවකදී අදාළ තොරතුරු හෙළිකර තිබිණි. ස්වෛරීත්ව බැඳුම්කරවලට අමතරව විදේශ පුරවැසියන්ට නිකුත් කළ භාණ්ඩාගාර බැඳුම්කර, කෙටි කාලීනව රාජ්‍ය බැංකු තුන හරහා ලබා ගත් විදේශ ණය සහ විදේශ විනිමය හුවමාරු පහසුකම් (SWAP) යන ආකාරවලින් විදේශ ණය ලබා ගෙන ඇත.  මේ බව දිවයින පුවත්පතේ පළකර තිබුණු ආකාරය උපුටා ගෙන පහත දැක්වේ.  “අපි අයිඑස්බී නිකුත් කරන්න පටන් ගත්තේ 2007 දී. හැබැයි ඊට අමතරව වාණිජ ණය වශයෙන් විශාල ලෙස ඊට අමතරවත් ගත්තා. ඒක තමයි අපේ භාණ්ඩාගාර – බැඳුම්කරවලට විදේශ පුරවැසියන්ට එන්න කිව්වනේ. වර්ෂ 2013 – 14 වෙනකොට මේකෙන් බිලියන 3.5 ක් අරන් තියෙනවා. ඊට අමතරව කෙටිකාලීනව මහජන බැංකුව, ලංකා බැංකුවට සහ එන්එස්බී එකට කිව්ව මාකට් එකට ගිහින් රේස් කරන්න කියල ඒවත් රජයට ගත්තා. එතන තව බිලියන දෙකක් විතර ගත්තා. අතන බිලියන 3.5 යි, මෙතන බිලියන 2 යි බිලියන පහමාරක් විතර. ඊට පසුව ඔය කාලෙ වනවිට ස්වොප් (විදේශ විනිමය හුවමාරු පහසුකම්) තිබුණා බිලියන දෙකක් විතර. ඔය වාණිජ ණයවලින් අයිඑස්බී කියන්නේ එකක් විතරයි. අයිඑස්බී අපි හිතමු ඒ කාලෙ බිලියන පහක් ගත්තෙ කියලා. ඒ ඔක්කොමවලින් ඩොලර් බිලියන 12.5 ක් විතර රේස් කරල තිබුණෙ. ඒ බිලියන 12.5 න් අන්තිමට කියපු තුනේ ඒව ඊළඟ අවුරුදු කිහිපය තුළ කල් පිරෙන්න තිබුණු ඒවා. ඒ කියන්නේ බැංකුවල ස්වොප්ස් වැඩිම වුණොත් අවුරුද්දයි දෙකයි. භාණ්ඩාගාර බිල්පත් පිටරටින් ගෙනාපුවා එක පාරටම ගියා ඇමෙරිකාවෙ පොලී අනුපාත වැඩි කරපු වෙලාවෙ. එතන ඩොලර් බිලියන 3.5ක් විතර සම්පූර්ණයෙන්ම ගියා. ඒ වාණිජ ණය අඩුවීම, එතකොට අපි දකින්නේ මෙතන උපකරණ අනුව ගත්තාම වාණිජ ණය හැම කාලෙම අරන් තියනවා. ඒක ඒ කාලෙයි මේ කාලයෙයි කියල නෑ විවිධ ක්‍රමවලින් අරන් තියෙනවා. කලින් වාණිජ ණය ගන්න උපකරණ (ක්‍රම) වැඩිය තිබුණෙ ස්වොප්ස් වලිනුයි. භාණ්ඩාගාර බැඳුම්කර වලිනුයි,රාජ්‍ය බැංකු වලිනුයි. ඊට පස්සෙ කාලෙ වුණේ අරව ටික අඩු කරා. එතකොට භාණ්ඩාගාර බැඳුම්කරවල තියන ණය අඩු කරා. ස්වොප්ස් අඩු කරා. වාණිජ බැංකුවලට කිව්වෙ නෑ ගන්න කියල. ඒ වෙනුවට එම ප්‍රමාණය ස්වෛරීත්ව බැඳුම්කරවලින් රැස් කරා. මොකද කල්පිරෙන ඒව ගෙවන්න ඕනනෙ ගෙවන්න අලුතින් ගන්න ඕන. එහෙම නැත්නම් ඒක ඩිෆෝල්ට් කරන්න ඕන. එහෙම තමයි මේ ණය චක්‍රය ගියේ.”", "URL": "https://lankatruth.com/si/?p=143026", "Category": "ආර්ථික පුවත්", "Parent URL": null}