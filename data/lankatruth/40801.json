{"Source": "Lankatruth", "Timestamp": "September 12, 2017", "Headline": "ඩෙංගු වැළඳුනු රාජ්‍ය සේවකයන්ට වැටුප් සහිත නිවාඩු ඉල්ලයි", "News Content": "ඩෙංගු රෝගය වැළඳුනු සියලුම රාජ්‍ය සේවකයින් සදහා වැටුප් සහිත නිවාඩු ලබා දෙන ලෙස ජාතික වෘත්තීය සමිති මධ්‍යස්ථානයේ ලේකම් මහින්ද ජයසිංහ මහතා රාජ්‍ය පරිපාලන අමාත්‍යංශයේ ලේකම් වරයා වෙත අද (12) ලිපියක් යොමු කරමින් ඉල්ලීමක් කර ඇති බව වාර්තා වේ. මාරන්තික සහ අසාධ්‍ය රෝග ලෙස සැලකෙන ක්‍ෂය රෝගය, ලාදුරු රෝගය, පිළිකා රෝගය යන රෝග අතරට ඩෙංගු රෝගයද ඇතුළත් කළ හැකි බැවින් ආයතන සංග්‍රහය යටතේ ඩෙංගු රෝගීන්ටද සම්පූර්ණ වැටුප් සහිත මස 06ක නිවාඩු ලබා ගැනීමේ හැකියාවක් ඇති බව ඔහු මෙම ලිපියෙන් පෙන්වා දී ඇත. ඩෙංගු රෝගය මාරාන්තික හා ඉතා අසාධ්‍ය රෝගයක් බව දන්නා සෞඛ්‍ය අමාත්‍යාංශය සම්පූර්ණ පඩි සහිත විශේෂ නිවාඩුව සෞඛ්‍ය අමාත්‍යාංශයේ කාර්ය මණ්ඩලය සඳහා ලබාදෙන ලෙස 2017 මැයි මස 18 දින සෞඛ්‍ය සේවා අධ්‍යක්‍ෂ ජනරාල්වරයා නිකුත් කළ චක‍්‍රලේඛයෙන් දන්වා ඇති බවද මෙම ලිපියෙන් මහින්ද ජයසිංහ මහතා වැඩි දුරටත් පෙන්වා දී තිබේ.", "URL": "https://lankatruth.com/si/?p=40801", "Category": "පුවත්", "Parent URL": null}