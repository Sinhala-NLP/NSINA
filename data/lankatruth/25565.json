{"Source": "Lankatruth", "Timestamp": "December 26, 2016", "Headline": "මිලිනා සුමතිපාල මහත්මිය අභාවප්‍රාප්ත වෙයි", "News Content": "නියෝජ්‍ය කථානායක පාර්ලිමේන්තු මන්ත්‍රී තිලංග සුමතිපාල මහතාගේ මව වූ සුමති සමූහ ව්‍යාපාරයේ සභාපතිනි මිලිනා සුමතිපාල මහත්මිය අද (26) කොළඹ පෞද්ගලික රෝහලකදී අභාවප්‍රාප්ත වී තිබේ. මිලිනා සුමතිපාල මහත්මිය අභාවප්‍රාප්ත වනවිට 81වන වියේ පසුවී ඇත. ප්‍රකට සමාජ සේවිකාවක්, චිත්‍රපට නිෂ්පාදිකාවක් ආදී විවිධ ක්ෂේත්‍රවල ජනප්‍රිය නාමයක් දිනා සිටි ඇය 2001 වසරේ සිට 2005 දක්වා සමස්ත ලංකා බෞද්ධ මහා සම්මේලනයේ සභාපති ධූරයද දැරුවාය. මෙරට ප්‍රමුඛ පෙළේ ව්‍යාපාරිකයකු වූ යූ.ඩබ්ලිව්. සුමතිපාල මහතා ඇගේ ආදරණීය සැමියා වූ අතර ඇය දරුවන් සත් දෙනකුගේ මවකද වූවාය. ශ්‍රී ලංකා සිනමා වංශ කථාවේ විශිෂ්ට නිර්මාණයක් ලෙසින් සැලකෙන ‘ගඟ අද්දර‘ චිත්‍රපටය නිෂ්පාදනය කළේද මිලිනා සුමතිපාල මහත්මියයි. එම චිත්‍රපටයෙන් ලද ආදායම ඒ වන විට දිවියෙන් සමුගෙන සිටි ඇගේ සැමියා වෙනුවෙන් කොළඹ ජාතික රෝහලේ ස්නායු රෝග අංශයේ වාට්ටුවක් සෑදීමට යෙදවූවාය. ඊට අමතරව ඇය දුවට මවක මිස, උප්පලවණ්ණා, පත්තිනි ආදී චිත්‍රපට නිෂ්පාදනය කරමින් මෙරට සිනමා ක්ෂේත්‍රයට විශාල දායකත්වයක් ලබා දුන්නාය.", "URL": "https://lankatruth.com/si/?p=25565", "Category": "පුවත්", "Parent URL": null}