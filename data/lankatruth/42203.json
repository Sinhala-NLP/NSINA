{"Source": "Lankatruth", "Timestamp": "October 9, 2017", "Headline": "වයඹ සෞඛ්‍ය ඇමති වෘත්තීය සමිති නායකයෙකුට දුරකථනයෙන් තර්ජනය කරයි", "News Content": "වයඹ පළාත් සෞඛ්‍ය ඇමති ලක්ෂ්මන් වෙඬරුව මහතා විසින් සමස්ත ලංකා රජයේ ආයුර්වේද වෛද්‍යවරුන්ගේ සංගමයේ ප‍්‍රධාන ලේකම් වෛද්‍ය නිලධාරී කේ.පී.ආර්.එස්. ගුණරත්න මහතාගේ දුරකථනයට අමතා බැනවැදීම සම්බන්ධයෙන් විරෝධය පළ කරමින් එම සංගමය විසින් මාධ්‍ය වෙත නිවේදනයක් නිකුත් කර තිබේ. රජයේ ආයුර්වේද වෛද්‍යවරුන්ගේ සංගමයේ ප‍්‍රධාන ලේකම් වෛද්‍ය නිලධාරී කේ.පී.ආර්.එස්. ගුණරත්න මහතාගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පළ වේ. “වයඹ පළාත් ආයුර්වේද දෙපාර්තමේන්තුවේ කුරුණෑගල ආයුර්වේද මහා රෝහලේ සේවයේ නියුතු සාමාන්‍ය කම්කරු සේවිකාවක් පළාත් සෞඛ්‍ය ඇමතිතුමාගේ රැස්වීමකට සහභාගී නොවීම හේතුවෙන් හදිසියේ වාරියපොළ ආයුර්වේද රෝහලට ස්ථාන මාරුවක් ලබාදීම සම්බන්ධයෙන් මා විසින් එම සේවිකාව සමඟ ඊට අදාල කරුණු විමසා සිටින ලදි. එම විමසීම සම්බන්ධයෙන් උරණ වූ වයඹ පළාත් සෞඛ්‍ය ඇමතිවරයා 2017.10.03 දින ප.ව. 2.15 ට පමණ මාගේ දුරකථනයට කථා කොට බැණවැදී තර්ජනය කිරීම අප තරයේ පිළිතුල් සහගත ලෙස හෙළා දකින අතර එය මාණ්ඩලික ශ්‍රේණියේ වෛද්‍ය නිලධරයෙක් වන මා හට කරන ලද අවමන් සහගත සැළකිල්ලකි. වයඹ පළාත් ආයුර්වේද දෙපාර්තමේන්තුවේ සේවය කරන අප කිසිම සේවා තෘප්තියක් නොමැතිව සේවය කරනු ලබන්නේ වසර ගණනාවක සිට පළාත් ආයුර්වේද කොමසාරිස් ධූරයේ රාජකාරී ආවරණය කරනු ලබන සුදුසුකම් නොමැති නිලධාරීන් යටතේ වගකීමෙන් හා වගවීමකින් තොරව සිදුකරනු ලබන අදූරදර්ශී පරිපාලනය හේතුවෙනි. එවැනි ආයතනයක සේවය කරන වෛද්‍ය නිලධාරීන්ගෙන් ඵලදායී සේවයක් ලබා ගැනීමට නොහැක්කේ යහපාලනයේ මූලික අරමුණුවලට පටහැනිව යමින් ක‍්‍රියා කරන මෙවැනි ඇමතිවරුන්ගේ ක‍්‍රියා කලාපය හේතුවෙනි. මෙවැනි ප‍්‍රවණතාවයක් සේවාවේ ගරුත්වයට බරපතල ලෙස හානි ගෙන දෙන බැවින් එයට අප දැඩි විරෝධය ප‍්‍රකාශ කරන අතර තව දුරටත් එසේ වන්නේ නම් වෘත්තිය ක‍්‍රියා මාර්ගවල නියැලීමට පසුබිම නොවන බවය. ස්තූතියි. මෙයට, වෛද්‍ය නිලධාරී කේ.පී.ආර්.එස්. ගුණරත්න ප‍්‍රධාන ලේකම්”", "URL": "https://lankatruth.com/si/?p=42203", "Category": "පුවත්", "Parent URL": null}