{"Source": "Lankatruth", "Timestamp": "June 4, 2019", "Headline": "පාස්කු ප්‍රහාරය වලක්වා නොගත් බවට ශ්‍රී ලංකා නීතීඥ සංගමය ගොනුකළ පෙත්සම  6 සිට විභාගයට", "News Content": "අප්‍රේල් 21 ප්‍රහාරය සම්බන්ධව ප්‍රමාණවත් බුද්ධි තොරතුරු ලැබී තිබිය දී එය වලක්වා ගැනීමට කටයුතු නොකිරීමෙන් මහජනතාවගේ මූලික අයිතිවාසිකම් කඩකර ඇති බවට හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර ඇතුළු රජයේ බලධාරීන්ට එරෙහිව ශ්‍රී ලංකා නීතීඥ සංගමය විසින් ගොනුකර ඇති මූලික අයිතිවාසිකම් පෙත්සම ලබන 6 වනදා කැඳවන ලෙස ශ්‍රේෂ්ඨාධිකරණය නියම කළේය. ප්‍රසන්න ජයවර්ධන, එල්.ටී.බී.දෙහිදෙනිය සහ ප්‍රීති පද්මන් සූරසේන යන මහත්වරුන්ගෙන් සමන්විත ත්‍රිපුද්ගල විනිසුරු මඩුල්ල හමුවේ මෙම පෙත්සම් කැඳවා තිබූ අතර නීතීඥ සංගමය වෙනුවෙන් පෙනී සිටි නීතීඥවරයා පවසා සිටියේ අදාළ නඩුව පූර්ණ විනිසුරු මඬුල්ලක් හමුවේ විභාගයට ගන්නා ලෙසයි. පෙත්සම්කාර ශ්‍රී ලංකා නීතීඥ සංගමය පෙන්වා දෙන්නේ පාස්කු ඉරිදා ප්‍රහාරය සම්බන්ධව බුද්ධි අංශ විසින් ප්‍රමාණවත් තොරතුරු ලබාදී තිබුණ ද එය වලක්වා ගැනීමට වගඋත්තරකරුවන් කටයුතු කර නොමැති බවයි. එමගින් මහජනතාවගේ මූලික අයිතිවාසිකම් කඩකර ඇති බවත් ඔවුන්ට එරෙහිව නීතිය ක්‍රියාත්මක කරන ලෙසත් පෙත්සමෙන් ඉල්ලා ඇත. ගොනුකර ඇති මෙම පෙත්සමේ රජයේ බලධාරීන්ට අමතරව මැල්කම් කාදිනල් රංජිත් හිමිපානන් ද නම්කර ඇත. පෙත්සමට අදාල නඩුව ලබන 6 වැනිදා විභාගයට ගැනීමට නියමිත අතර එදිනට මේ සම්බන්ධ තවත් පෙත්සම් කිහිපයක් ද විභාගයට ගැනීමට නියමිතය.", "URL": "https://lankatruth.com/si/?p=75092", "Category": "පුවත්", "Parent URL": null}