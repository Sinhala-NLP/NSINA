{"Source": "Lankatruth", "Timestamp": "June 29, 2023", "Headline": "අවුරුදු දෙක තුනකින් සමෘද්ධි ලාභීන් සවිබල ගන්වනවා – රංජිත් සියඹලාපිටිය", "News Content": "යැපුම් මානසිකත්වයෙන් ජනතාව තබා ගැනීම සිදු කිරීමට රජය සූදානම් නොවන බවත් වසර දෙක තුනක් ඇතුළත අඩු ආදායම් ලාභීන් දිරියෙන් සවිබල ගැන්වූවන් ලෙස සමාජගත කරන බවත් සමෘද්ධි ලාබීන් සම්බන්ධයෙන් අදහස් දක්වමින් මුදල් රාජ්‍ය ඇමැති රංජිත් සියඹලාපිටිය පවසයි. එමෙන්ම් සමෘද්ධි බැංකු ජාලයද ඉදිරියේදී ශ්‍රී ලංකා මහ බැංකුවේ නියාමනය යටතේ ක්‍රියාත්මක බැංකු පද්ධතියක් බවට පත් කිරීමට රජය තීරණය කර ඇතැයිද ඔහු පවසයි. ඒ අනුව ඒ සඳහා අවශ්‍ය නීති-රීති සහ අනිකුත් කටයුතු සැලසුම් කිරීම සම්බන්ධයෙන් මේ වනවිටත් ශ්‍රී ලංකා මහ බැංකුව සහ සමෘද්ධි බැංකු ජාලය සහ සමෘද්ධි දෙපාර්තමේන්තුව අතර සාකච්ඡා සිදුකරමින් පවතින බව ද මුදල් රාජ්‍ය ඇමැති ආචාර්ය රංජිත් සියඹලාපිටිය අවධාරණය කරයි. වැඩිදුරටත් අදහස් දක්වන රාජ්‍ය ඇමැති රංජිත් සියඹලාපිටිය, “අස්වැසුම සුබසාධක යෝජනා ක්‍රම හරහා කිසිදු අඩු ආදායම් ලාභියකුට හෝ රජයේ සහන අවැසි සුදුස්සන්ට හෝ අසාධාරණයක් සිදු නොවන තැනට වගබලා ගැනීම රජයේ අරමුණයි. නමුත් දිගින්දිගටම යැපුම් මානසිකත්වයෙන් ජනතාව තබා ගැනීම සිදු කිරීමට රජය සූදානම් වන්නේ නැත. වසර දෙක තුනක් ඇතුළත අඩු ආදායම් ලාභීන් දිරියෙන් සවිබල ගැන්වූවන් ලෙස සමාජගත කිරීම රජයේ අරමුණයි. එම අරමුණ ජය ගැනීමට රජය සමෘද්ධි සංවර්ධන දෙපාර්තමේන්තුවේ සේවා කටයුතු පෙරදාටත් වඩා සවිබල ගැන්වීම වැඩිදියුණු කිරීම සඳහා යොමුකරමින් මෙහෙය වීමට බලාපොරොත්තු වේ.” ශ්‍රී ලංකාවේ දුප්පතුන් බල ගැන්වීමේ ක්‍රියාවලිය සඳහා යැයි පවසමින් 1995 වර්ෂයේදී අංක 30 දරණ ශ්‍රී ලංකා සමෘද්ධි අධිකාරිය මගින් මෙම සමෘද්ධි වැඩසටහන ආරම්භ කරන ලද අතර මේ වනවිට එය ආරම්භ කර අවුරුදු 28කි.", "URL": "https://lankatruth.com/si/?p=148391", "Category": "ආර්ථික පුවත්", "Parent URL": null}