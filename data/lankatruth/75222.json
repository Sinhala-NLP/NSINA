{"Source": "Lankatruth", "Timestamp": "June 6, 2019", "Headline": "ඊබ්‍රහිම් ඉන්සාබ් ඇතුළු 6කට එරෙහි නඩුවක් සැප්තැම්බර් 10 කැඳවීමට නියෝග", "News Content": "කොළඹ ෂැංග්‍රිලා හෝටලයේ මරාගෙන මැරෙන ප්‍රහාරයක් එල්ල කළ ඊබ්‍රහිම් අහමඩ් ඉන්සාබ් ඇතුළු 6 දෙනෙකු 2013 වසරේ රුපියල් ලක්ෂ 61ක වටිනාකමකින් යුත් ඇලුමිනියම් හා තඹ අඩංගු කන්ටේනරයක් සොරකම් කළ බවට ග්‍රෑන්පාස් පොලීසිය මගින් ගොනුකර ඇති පැමිණිල්ලක් නීතිපතිවරයාගේ උපදෙස් විමසීම සඳහා සැප්තැම්බර් 10 කැඳවීමට කොළඹ මහේස්ත්‍රාත් අධිකරණය අද(06) නියෝග කළේය. අදාල පැමිණිල්ල කොළඹ අතිරේක මහේස්ත්‍රාත් කාංචනා ද සිල්වා මහත්මිය ඉදිරියේ කැඳවා තිබූ අතර එහිදී පොලීසිය අධිකරණය හමුවේ දන්වා සිටියේ මෙම නඩුව පවත්වාගෙන යාම සම්බන්ධයෙන් නීතිපතිවරයාගෙන් උපදෙස් විමසා ඇති බවය. ඒ අනුව පැමිණිල්ල ලබන සැප්තැම්බර් 10 වැනිදා කැඳවන ලෙස අධිකරණය නියම කළේය. 2013 වසරේ මැයි මස 30 වනදා රුපියල් ලක්ෂ 61 කට අධික වටිනාකමකින් යුත් තඹ සහ ඇලුමිනියම් ද්‍රව්‍ය අඩංගු කන්ටේනරයක් සොරකම් කිරීම සම්බන්ධයෙන් ඊබ්‍රහිම් අහමඩ් ඉන්සාබ් ඇතුළු පුද්ගලයින් හයදෙනෙකු සැකකරුවන් ලෙස නම් කරමින් ග්‍රෑන්පාස් පොලිසිය මඟින් කොළඹ මහේස්ත්‍රාත් අධිකරණය වෙත මෙම පැමිණිල්ල ඉදිරිපත් කර තිබේ.", "URL": "https://lankatruth.com/si/?p=75222", "Category": "පුවත්", "Parent URL": null}