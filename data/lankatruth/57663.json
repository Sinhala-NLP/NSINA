{"Source": "Lankatruth", "Timestamp": "August 13, 2018", "Headline": "ධනාත්මක සමාජ සහ ආර්ථික වෙනසක් එක රැයකින් වෙන්නේ නැහැ…", "News Content": "දේශපාලනයට හොඳම සහ ගැලපෙනම පුද්ගලයින් තෝරා ගැනීම දුරදිග බලා සිදුකළ යුතු කටයුත්තක් බවත් ධනාත්මක සමාජ සහ ආර්ථික වෙනසක් එක රැයකින් සිදු නොවන බවත් ශ්‍රී ලංකා ක්‍රිකට් කණ්ඩායමේ හිටපු නායකයෙකු වන කුමාර් සංගක්කාර මහතා පවසයි. කුමාර සංගක්කාර මහතා මේ බව සඳහන් කර ඇත්තේ තමන් 2020 ජනාධිපතිවරණයට ඉදිරිපත් වන බවට පැතිරුණු කට කතා සම්බන්ධයෙන් ප්‍රතිචාර දක්වමින් ඊයේ (12) සිය ෆේස්බුක් පිටුවේ සටහනක් තබමිනි. 2020 ජනාධිපතිවරණයට ඉදිරිපත් වන බවට පැතිරුණු කට කතා හේ තුවෙන් මේ සම්බන්ධයෙන් තමාගේ අවධානය යොමු වූ බවත් තමා ඉදිරිපත් වන්නේදැයි විමසමින් විවිධ විවිධ පුද්ගලයින් තමන්ගේ මතයන් ඉදිරිපත් කළ බවත් ඒ මතයන් සියල්ලට තමා ගරු කරන බවත් කුමාර සංගක්කාර මහත සඳහක් කරයි. ජනතා නියෝජිතයන්ට තමා ගරු කරන බවත් තමාට දේශපාලනයට පැමිණීම පිළිබඳ බලාපොරොත්තුවක් කිසිම දිනෙක නොතිබූ බවත් තමා කිසි දිනෙක දේශපාලනයට නොපැමිණෙන බවත් ඒ මහතා අවධාරණය කරයි. ජනතා සේවය ඉතාමත් වැදගත් වගකීමක් බවත් එය විශ්වාසයෙන් සිදුකළ යුතු වගකීම් සහිත රාජකාරියක් බවත් ඒ මහතා පෙන්වා දෙයි. තමන් ක්‍රිකට් ක්‍රීඩාවෙන් සමුගත් පසු තමාගේ පළමු අරමුණ වූයේ තමාගේ පවුල සඳහා අවධානය යොමු කිරීම බවත් ඉදිරියට පරිත්‍යාගශීලීන් සමඟ එකතු වී සමාජ සේවා කටයුතු ඉදිරියට ගෙනයාම තම බලාපොරොත්තුව බවත් දේශපාලඥයන්ගේ යහපත් වැඩ සඳහා තමාගේ සම්පූර්ණ සහයෝගය ලබාදෙන බවත් ඒ මහතා වැඩිදුරටත් ප්‍රකාශ කර තිබේ.", "URL": "https://lankatruth.com/si/?p=57663", "Category": "පුවත්", "Parent URL": null}