{"Source": "Lankatruth", "Timestamp": "December 7, 2018", "Headline": "රඹුක්කන ප්‍රාදේශීය සභාවේ ව්‍යාජ ලේඛණ සකස් කිරීමට එරෙහිව ජවිපෙ පරීක්ෂණයක් ඉල්ලයි", "News Content": "රඹුක්කන ප්‍රාදේශීය සභාවේ ව්‍යාජ ලේඛණ සකස් කිරීම පිළිබඳ පරීක්ෂණයක් ඉල්ලා ජනතා විමුක්ති පෙරමුණේ ප්‍රාදේශීය සභා මන්ත්‍රී ආර්. එම්. ඒ. සමන්ත රණසිංහ මහතා, පළාත් පාලන සහකාර කොමසාරිස්වරයා වෙත ලිපියක් යොමුකර තිබේ. රඹුක්කන ප්‍රාදේශීය සභාවේ 2018 සැප්තැම්බර් මස මහ සභා රැස්වීම පිළිබඳ වාර්තාවේ සඳහන් කරුණක් සභාව තුළඳී සාකච්ඡාවට බදුන් නොවූ බවත් ඒ පිළිබඳව විවිධ අවස්ථාවල දී රඹුක්කන ප්‍රාදේශීය සභා සභාපතිට දැන්වූ නමුදු එම කරුණ නිවරදි කිරීම වෙනුවට ඒකමතිකව සම්මත වූ බව පවසා වාර්තාවට ඇතුළත් කර ඇති බවත් සමන්ත රණසිංහ මහතා පවසයි. රඹුක්කන ප්‍රාදේශීය සභාවේ සභාපතිවරයා මේ අයුරින් කටයුතු කිරීම සභාවේ ස්වාධීනත්වයට, රීතීන්ට හා සදාචාරයට පටහැනි බවත් තමාගේ අභිමතය පරිදි යෝජනා ඇතුළත් කිරීම, සත්‍ය වශයෙන්ම සාකච්ඡා කළ කරුණු වාර්තාවට ඇතුළත් නොකිරීම ඉතා නරක පූර්වාදර්ශයක් බවත් ඒ මහතා පලාත් සහකාර කොමසාරිස්වරයා වෙත යවන ලද ලිපියේ සඳහන් කරයි. එසේම සභාවේ සාකච්ඡා නොවුනු යෝජනාවක් 9/ 27 වාර්තාවට ඇතුළත් කිරීම, 10/30 ඉදිරිපත් කළ කරුණු අදාල වාර්තාවට ඇතුළත් කිරීම, අදහස් දැක්වූ සියළුම මන්ත්‍රීවරුන්ගේ අදහස් යෝජනා නොසලකා කටයුතු කිරීම යන කරුණු සම්බන්ධයෙන් වැඩිදුර පරීක්ෂණයක් සිදුකරණ ලෙස ජවිපෙ මන්ත්‍රීවරුන් වන සමන්ත රණසිංහ මහතා සහ සේනානායක මහතා සහකාර කොමසාරිස්වරයාගෙන් ඉල්ලා සිට ඇත.", "URL": "https://lankatruth.com/si/?p=64855", "Category": "පුවත්", "Parent URL": null}