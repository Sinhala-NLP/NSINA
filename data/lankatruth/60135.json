{"Source": "Lankatruth", "Timestamp": "September 30, 2018", "Headline": "බලයේ රස දැනුණු විට විධායක ජනාධිපති ධූරය අහෝසි කිරීම අමතක වනවා – කතානායක", "News Content": "විධායක ජනාධිපති ධූරය අහෝසි කිරීම ඇතුලු සටන් පාඨ අද ඊයේ ඇතිවූ ඒවා නොවන බවත් බලයේ රස වැටුණු විට තමන් දුන් පොරොන්දු අමතක කර දමන බවත් කතානායක කරූ ජයසූරිය මහතා පසුගිය දා පැවසීය. තොරතුරු නිදහස, යහපාලනය, විධායක ජනාධිපති ධූරය, බලය අවභාවිත කිරීම, දූෂිත පාලනය යනාදී සටන් පාඨ දීර්ඝ කාලයක් තිස්සේ පැවති බවත් තොරතුරු නිදහස දිනා ගැනීම ද එසේ දීර්ඝ කාලීන සටනක ප්‍රතිඵලයක් බවත් කතානායකවරයා පවසා සිටියේය. කතානායක කරූ ජයසූරිය මහතා මේ බව පවසා සිටියේ මාධ්‍ය නිදහස හා සමාජ වගකීම පිළිබඳ කොළඹ ප්‍රකාශනයට වසර 20ක් සපිරීම නිමිත්තෙන් පැවැත්වෙන ජාත්‍යන්තර සමුළුවේ දෙවැනි දිනයේ ප්‍රධාන ආරාධිත අමුත්තා ලෙස සහභාගි වෙමිනි. වැඩිදුරටත් අදහස් දැක්වූ ඒ මහතා මෙසේ ද පැවසීය… “විධායක ජනාධිපතිධුරය අහෝසි කිරීම පිළිබඳ යෝජනාව වසර 1990 සිටම ඉදිරිපත් වුණා. අවස්ථා කිහිපයකදීම එම යෝජනාව ඉදිරිපත් වුණා. සෑම ජනාධිපතිවරණයකදීම, සෑම මහ මැතිවරණයකදීම විධායක ජනාධිපති ධුරය අහෝසි කිරීම සටන් පාඨයක් බවට පත්වුණා. එහෙත් බලයට පත්වුණාට පසු සියලු දෙනාටම එම පොරොන්දුව අමතක වී යනවා. ඔවුන් එම පොරොන්දුව නොසලකා හරිනවා. බලයේ රස වැටුණු පසු බොහෝ අයට තමා දුන් පොරොන්දුව අමතක වී යනවා. තොරතුරු නිදහස අයිතිය ගැන කතා කළොත් එහි ඉතිහාසය 1990 දශකය දක්ව දීර්ඝ ඉතිහාසයක් තිබෙනවා. අද වනවිට ජනතාව තොරතුරු දැනගැනීම වෙනුවෙන් දැඩි උනන්දුවක් දක්වනවා. එය ඉතාම හොඳයි. මා ඉතාමත් සතුටට පත්වෙනවා ගම්මානවල ජනතාවගේ තිබෙන උනන්දුව ගැන. ඔවුන් තොරතුරු දැන ගැනීමට විශාල උනන්දුවක් දක්වනවා. රාජ්‍ය වියදම් සම්බන්ධයෙන් අපි 1998 දී සමීක්ෂණයක් කළා. මහජන අරමුදල්වලින් සියයට 40කට ආසන්න මුදලක් දූෂණයට හා නාස්තියට ලක්වන බව එයින් අනාවරණය වුණා. එහෙත් මේ තොරතුරු අනාවරණය විය යුතුයි. ජනතාවගේ තොරතුරු දැනගැනීමේ නිදහස සුරක්ෂිත විය යුතුයි. තොරතුරු අනාවරණය වීම ඇතැම් විටෙක ආණ්ඩුවට අවාසිදායක වුවත් යහපැවැත්ම උදෙසා තොරතුරු නිදහස සුරක්ෂිත විය යුතුයි.”", "URL": "https://lankatruth.com/si/?p=60135", "Category": "පුවත්", "Parent URL": null}