{"Source": "Lankatruth", "Timestamp": "March 2, 2019", "Headline": "සමාජ රක්ෂණ ප්‍රතිලාභ ලබාගැනීම සඳහා සයිප්‍රස් ශ්‍රී ලංකික සේවකයෝ සංවිධානය වෙති", "News Content": "සයිප්‍රස් හි සේවය කරන ශ්‍රී ලාංකිකයන්ට තම සේවා කාලය අවසන් වී පැමිණීමේදී තමන්ට ලැබිය යුතු සමාජ රක්ෂණ අරමුදලේ මුදල් නොලැබී හේතුවෙන් එය ලබා ගැනීම සඳහා දියත් කළ යුතු ඉදිරි ක්‍රියාමාර්ග සංවිධානය කිරීමට එම විදෙස් ශ්‍රමිකයන්ගේ සංවිධානයක් පිහිටුවාගෙන තිබේ. එය සමාජ රක්ෂණ ප්‍රතිලාභ ලබාගැනීම සඳහා සයිප්‍රස් ශ්‍රී ලංකික සේවක එකමුතුව ලෙස (Social Benefits Fund (Cyprus Sri Lankan)) පිහිටුවාගෙන ඇති අතර ඔවුන් අද (02) පෙරවරුවේ එතෙර අපි සංවිධානයේ සභාපති සුනිල් හඳුන්නෙත්ති මහතා හමුවී තම ගැටළුව සම්බන්ධයෙන් සාකච්ඡා කර ඇත. එහිදී තමන්ට හිමි මුදල ලබා ගැනීමට අවශ්‍ය සහාය ලබාදෙන ලෙස එතෙර අපි සංවිධානයෙන් ඉල්ලීමක්ද සිදු කර තිබේ. සයිප්‍රසයේ සේවය කරන විදෙස් ශ්‍රමිකයන්ට ලැබෙන වැටුපෙන් 7.5%කුත් සේවාලාභියාගෙන් 7.5%කුත් මෙම අරමුදලට එක් වන අතර එය ශ්‍රමිකයාට ලබා ගැනීම පිළිබඳව විවිධ රටවල් ගිවිසුම්වලට එළඹ ඇතත් ශ්‍රී ලංකාව, සයිප්‍රස සමග ඒ පිළිබඳව අදාළ ගිවිසුම්වලට එලඹී නැති බව එහිදී අනාවරණය වී ඇත. එම මුදල් ලබා ගැනීමට අදාළ නීතිමය පසුබිම සකස් කර නැති බැවින් සයිප්‍රස් හි සේවය කරන මෙරට ජනතාවට ලැබිය යුතු විශාල මුදල් එරට බැංකුවල තැන්පත්ව තිබෙන බවද එම සාකච්ඡාවේදී අනාවරණය වී තිබේ.‍ මෙහිදී ඔවුන්ට අවශ්‍ය සහාය එතෙර අපි සංවිධානය මගින් ලබාදීමට එහි සභාපති සුනිල් හඳුන්නෙත්ති මහතා එකඟතාවය පල කර ඇත.", "URL": "https://lankatruth.com/si/?p=69521", "Category": "පුවත්", "Parent URL": null}