{"Source": "Lankatruth", "Timestamp": "July 24, 2019", "Headline": "අයිස් යන්ත‍්‍රාගාරය විකිණීමට එරෙහිව ධීවර සංස්ථා සේවකයෝ උද්ඝෝෂණයේ…", "News Content": "ලංකා ධීවර සංස්ථාවේ සියලුම වෘත්තීය සමිති එකමුතුවෙන් ලංකා ධීවර සංස්ථා ප‍්‍රධාන කාර්යාලය ඉදිරිපිටදී සියලුම සේවකයින්ගේ සහභාගීත්වයෙන් ඊයේ (23) දහවල් උද්ඝෝෂණ ව්‍යාපාරයක් පැවැත්විණි. මේ සම්බන්ධයෙන් ලංකා ධීවර සංස්ථා පොදු සේවක සංගමයේ ලේකම් ජේ.එච්. නිශාන්ත මහතා පවසන්නේ මේ වනවිට ගාල්ල අයිස් යන්ත‍්‍රාගාරය රහසිගතව පුද්ගලික ව්‍යාපාරිකයකු වෙත ලබාදීමට කටයුතු කර ඇති බවයි. එමෙන්ම EPF, හිග වැටුප්, පාරිතෝෂිත මුදල් නොගෙවීමත් භාහිර ආයතන වෙත රුපියල් කෝටි 70ක් පමණ ගෙවීම් සිදු නොකිරීමත්, ආයතනයේ නව මෙහෙයුම් ක‍්‍රියාමාර්ග බරපතල අඩුපාඩු නිවැරදි නොකිරීමටත් තම විරෝධය දක්වන බව ලංකා ධීවර සංස්ථා පොදු සේවක සංගමයේ ලේකම් ජේ.එච්. නිශාන්ත මහතා අවධාරණය කරයි. එමෙන්ම මෙම විරෝධතාවය මගින් ගාල්ල අයිස් යන්ත‍්‍රාගාරය වසා දමන තත්වයට පත්කළ කළමණාකාරීත්වය හා මූල්‍ය අංශයේ හා අලෙවි අංශයේ ප‍්‍රධානීන්ටද සිය විරෝධය දක්වන බවත් ඔවුන්ට විරුද්ධව විනය හා නීතිමය ක‍්‍රියාමාර්ග නොගැනීම සම්බන්ධයෙන් සිය විරෝධය ප‍්‍රකාශ කරන බවත් ජේ.එච්. නිශාන්ත මහතා වැඩිදුරටත් අවධාරණය කරයි.", "URL": "https://lankatruth.com/si/?p=78062", "Category": "පුවත්", "Parent URL": null}