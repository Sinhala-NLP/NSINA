{"Source": "Lankatruth", "Timestamp": "July 9, 2021", "Headline": "බැසිල්ගේ ඇමති ගැසට්ටුවත් රිවස් වෙයි", "News Content": "මුදල් අමාත්‍යවරයා ලෙස ඊයේ (08)දිනයේ දී දිවුරුම් දුන් බැසිල් රාජපක්ෂ යටතට ගැසට් නිවේදනය මඟින් පවරා තිබූආයතන තුනක් ඔහුගෙන් ඉවත් කර ඇති බව වාර්තා වේ. මුදල් අමාත්‍යංශය වෙත පවරා තිබූ ආයතන 03 යළි ආර්ථික ප්‍රතිපත්ති හා සැලසුම් ක්‍රියාත්මක කිරීමේ අමාත්‍යංශය යටතට පවරා තිබෙනවා. මෙලෙස පවරා ඇති ආයතන වන්නේ බුද්ධ ශාසන අරමුදල, බෞද්ධ පුනරුද අරමුදල හා මධ්‍යම සංස්කෘතික අරමුදලයි. මෙම ආයතන මීට පෙර අග්‍රාමාත්‍ය මහින්ද රාජපක්ෂ මහතා යටතේ පැවති අතර ඔහු මුදල් අමාත්‍යවරයාට අමතරව බුද්ධ ශාසන අමාත්‍යවරයා ලෙසද කටයුතු කරනු ලබයි. එහෙත් ඊයේ දිනයේ මුදල් අමාත්‍යවරයා ලෙස අමාත්‍ය බැසිල් රාජපක්ෂ දිවුරුම්දීමත් සමඟ මෙම ආයතන 03 ඔහුගේ අමාත්‍යංශය යටතට පත් කෙරුණි. එහෙත් බුද්ධ ශාසන අමාත්‍යවරයා වන්නේ අගමැතිවරයා බැවින් මෙම ආයතන නැවතත් අගමැතිවරයාට අලුතින් ලබා දුන් ආර්ථික ප්‍රතිපත්ති හා සැලසුම් ක්‍රියාත්මක කිරීමේ අමාත්‍යංශය යටතට පවරා තිබේ. මෙම අමාත්‍යංශයට ඊයේ දිනයේ පවරා තිබුණේ ආයතන 10 ක් පමණි. මෙම ආයතන තුන නැවත ලබා දීමත් සමඟ එම අමාත්‍යංශයට ආයතන 13ක් පැවරේ.", "URL": "https://lankatruth.com/si/?p=119372", "Category": "පුවත්", "Parent URL": null}