{"Source": "Lankatruth", "Timestamp": "August 18, 2018", "Headline": "ජපාන ශිෂ්‍යත්වයට සුදුසුකම් ලැබූවන් අතරමං", "News Content": "අධ්‍යන පොදු සහතික පත්‍ර උසස්පෙළ විභාගයට පෙනී සිට ඉන් සමත් වූ සමෘද්ධි සහනාධාරය හිමි පවුල්වල සිසු දරු දැරියන් වෙනුවෙන් ලබා දීමට නියමිතව තිබූ ජපාන අධ්‍යාපන ශිෂ්‍යත්ව වැඩසටහන හිටපු සමෘද්ධි ඇමති එස්. බී. දිසානායක මහතා හෝ වර්තමාන සමෘද්ධි ඇමති පී. හැරිසන් මහතා විසින් සම්පූර්ණයෙන්ම අවුල් සහගත තත්වයට පත්කර ඇතැයි වාර්තා වේ. සමෘද්ධි සංවර්ධන දෙපාර්තමේන්තුවේ අධ්‍යක්ෂ ජනරාල් විසින් සමෘද්ධි ප‍්‍රතිලාභී පවුල්වල තරුණ තරුණියන් සදහා ජපන් භාෂාව සහ තාක්ෂණික නිපුණතාවය ලබාදීමේ ජපන් ශිෂ්‍යත්ව වැඩසටහන යන මැයෙන් පුවත් පත් දැන්වීමක් පළ කර නිසි පරිදි සම්මුඛ පරීක්ෂණ පවත්වා තෝරා ගත් සුදුසුකම් ලාභීන් 25 දෙනෙකුගෙන් සිව් දෙනෙකු පමණක් ජපානයට යවා ඇති අතර සෙසු සුදුසුකම් ලැබූවන් 21 දෙනාහට නැවත අවස්ථාවක් හිමි නොවන බවට මේ වනවිට දන්වා ඇතැයි සමෘද්ධි නිලධාරීන්ගේ සංගමය පවසයි. අඩු අදායම් පවුල් වල අ.පො.ස. උසස් පෙළ සමතුන් පමණක් අයදුම් කල යුතු බවට එම පුවත් පත දැන්වීමේ අයදුම්කරුවකු සපුරා තිබිය යුතු මුලික අධ්‍යාපන සුදුසුකම වී තිබිණ. ඒ අනුව විශ්ව විද්‍යාල ප‍්‍රවේශ හිමි දරුවන්, රැකියාවන් වල නිරතව සිටි දරුවන් හා වෙනත් උසස් අධයාපන අවස්ථාවන් වල නිරතව සිටි දරුවන් එම අවස්ථාවන්ගෙන් ඉවත්ව මෙම ශිෂ්‍යත්වය සඳහා අයදුම් කර තිබේ. හිටපු සමෘද්ධි ඇමතිවරයා හා වර්තමාන සමෘද්ධි ඇමතිවරයා අතර පවතින එදිරිවාදිකම් හේතුවෙන් මෙම ගැටළුවට නිසි පිළිතුරු නොලැබී ඇති බව අසාධාරණයට ලක්වූවන් පවසයි. රාජ්‍ය ආයතනයක් පුවත් පත් දැන්වීමක් පල කර මෙලෙස අසාධාරණයකට ලක් කිරීම බරපතල තත්වයක් වන අතර මෙවැනි කටයුතු හේතුවෙන් සමෘද්ධි සංවර්ධන දෙපාර්තමේන්තුවේ කීර්ති නාමයට බලවත් කැලලක් ද සිදුවේ. මේ හේතුවෙන් අසාධාරණයට පත් ශිෂ්‍යන්ට සාධාරණය ඉටු කිරීම වෙනුවෙන් බලධාරීන් කටයුතු කළ යුතු බව සමෘද්ධි නිලධාරීනගේ සංගමය පවසයි.", "URL": "https://lankatruth.com/si/?p=57916", "Category": "පුවත්", "Parent URL": null}