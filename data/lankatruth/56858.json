{"Source": "Lankatruth", "Timestamp": "July 29, 2018", "Headline": "නැගෙනහිර හේවාගම් කෝරලයේ සමූපකාරයේ සේවක වැටුප් ගෙවීමත් නවතියි", "News Content": "මූල්‍ය වංචා හමුවේ අර්බුදයට ගොස් තිබෙන සීමාසහිත නැගෙනහිර හේවාගම් කෝරලයේ සමූපකාර සමිතියේ සේවක පඩිනඩි ගෙවීමට පවා නොහැකි තත්වයක් උද්ගතව ඇතැයි වාර්තා වේ. මේ වනවිට මාස තුනකින් සේවක අර්ථසාදක අරමුලට අදාළ බරකිරීම් සිදු කර නැති බවත් පසුගිය මාසයට අදාළ වැටුප මෙතෙක් ගෙවා නැති බවත් වාර්තා වේ. මෙයට විරෝධය දක්වමින් එහි සේවකයින් මේ වනවිට නැගෙනහිර හේවාගම් කෝරලයේ සමූපකාර මූලස්ථානය ඉදිරිපිට විරෝධතාවයක් ආරම්භ කර තිබේ. එහි සේවකයින් 300ක් පමණ සේවය කරන අතර 60,000ක් පමණ මුදල් තැන්පත් කරුවෝ සිටිති. මෙම සමූපකාර සමිතියේ 2012 වසරේ සිට ගෙවුනු වසර කිහිපය ඇතුළත රුපියල් කෝටි 59ක මූල්‍ය වංචාවක් සිදුව ඇති අතර මේ සම්බන්ධයෙන් සීමාසහිත නැගෙනහිර හේවාගම් කෝරලයේ සමූපකාර සමිතිය හා තැන්පත්කරුවන් සුරැකීමේ සංවිධානය පසුගිය 04 වෙනිදා නීතීඥ සුනිල් වටගල මහතාගේ ප්‍රධානත්වෙන් අල්ලස් හෝ දූෂණ චෝදනා විමර්ශන කොමිසමට පැමිණිල්ලක්ද ගොනු කර තිබේ. මෙම සීමාසහිත නැගෙනහිර හේවාගම් කෝරලයේ සමූපකාර සමීතියේ මුදල් අද තැන්පත්කරුවන්ට අහිමි වී ඇත්තේ පාර්ලිමේන්තු මන්ත්‍රී ලොහාන් රත්වත්තේ මහතාගේ සොහොයුරෙකු වන චානුක රත්වත්තේ මහතා විධායක අධ්‍යක්ෂක ධුරය හොබවන නීතිවිරෝධී එන්ට්‍රස්ට් ලිමිටඩ් සමාගමේ මුදල් තැන්පත් කිරීම හරහා බවද වාර්තාවේ.", "URL": "https://lankatruth.com/si/?p=56858", "Category": "පුවත්", "Parent URL": null}