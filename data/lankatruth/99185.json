{"Source": "Lankatruth", "Timestamp": "November 2, 2020", "Headline": "හමුදාපතිගේ ප්‍රකාශයෙන් කුරුණෑගල අර්බුදයක", "News Content": "අද (02) සිට ලබන 09 වෙනිදා දක්වා නිරෝධායන ඇඳිරිනීතිය ක්‍රියාත්මක වන ප්‍රදේශ වශයෙන් කොරෝනා මර්දන කාර්ය සාධක බලකායේ ප්‍රධානී, හමුදාපති ශවේන්ද්‍ර සිල්වා මහතා සිදුකළ ප්‍රකාශය දෝෂ සහිත වීමෙන් මේ වනවිට කුරුණෑගල දිස්ත්‍රික්කයේ නිරෝධායන ඇඳිරිනීතිය බලබැවැත්වෙන ප්‍රදේශවල ජනතාව සහ පොලිසිය බරපතල අර්බුද රැසකට මුහුණපා සිටිති. හමුදාපතිවරයා ප්‍රකාශ කරන ලද්දේ කුරුණෑගල නගර සභා සීමාව සහ කුළියාපිටිය පොලිස් වසම තුළ ලබන 09 වෙනිදා දක්වා නිරෝධායන ඇඳිරිනීතිය ක්‍රියාත්මක වන බවය. එහෙත් සඳුදා අළුයම තෙක් නාරම්මල, ගිරිඋල්ල, පන්නල සහ දුම්මලසූරිය පොලිස් බලප්‍රදේශ තුළ බලපැවැත්වූ නිරෝධායන ඇඳිරිනීතිය තව දුරටත් ක්‍රියාත්මක කරන්නේද යන්න පිළිබඳව පැහැදිලි කිරීමක් නොමැති තත්වයක් පොලිසිය සහ මහජනතාව බරපතල ගැටළු රැසකට මුහුණපා සිටිති. එම ප්‍රදේශවලින් මේ වනවිටත් ආසාදිතයින් හමුවන අතර පොලිසිය විසින් ප්‍රකාශකරන්නේ ඇඳිරිනීතිය ලබන සඳුදා දත්වා දීර්ග කර ඇති බවය. එහෙත් ඒ පිළිබඳව ජනතාව සන්නිවේදනය වී ඇත්තේ හමුදාපතිවරයාගේ ප්‍රකාශය අනුව කුලියාපිටිය පොලිස් වසම සහ කුරුණෑගල නගර සභා බලප්‍රදේශ දෙකට පමණක් නිරෝධායන ඇඳිරිනීය ක්‍රියාත්හක වන බවයි. පොලිසිය මේ සම්බන්ධයෙන් ප්‍රකාශ කරන්නේ ඇඳිරිනීතිය බලපැවැත්වෙන්නේද නැද්ද යන්න සම්බන්ධයෙන් තමන්ට මේ වනවිට කිසිදු නිවේදනයක් ලැබී නොමැති බවය. පෙරේදා (31) සිදු කරන ලද PCR පරීක්ෂණවලින් නාරම්මල පොලිස් බළ ප්‍රදේශයෙන් කොරෝනා ආසාදිතයින් 04ක්ද, පන්නල පොලිස් බළ ප්‍රදේශයෙන් කොරෝනා ආසාදිතයින් 07ක්ද වාර්තා වී ඇති අවස්ථාවක එම අවදානම් තත්වය සැලකිල්ලට නොගෙන ඇඳිරි නීතිය ඉවත් කිරීම වැරැදි තීරණයක් බවට ජනතාව චෝදනා කරති. ඊයේ දිනය වනවිට කුරුණෑගල දිස්ත්‍රික්කයේ කොරෝනා ආසාදිතයින් 185 දෙනෙකු වාර්තා වී ඇති බව කුරුණෑගල දිස්ත්‍රික් සෞඛ්‍ය සේවා අධ්‍යක්ෂ වෛද්‍ය ප්‍රමිතා ශාන්තිලතා මහත්මිය මාධ්‍යට ප්‍රකාශ කර තිබුණාය. මේ අතර ප්‍රවෘත්ති අධ්‍යක්ෂ ජෙනරාල් නාලක කළුවැව මහතාගේ අත්සනින් නිකුත් කරතිබෙන නිවේදනයේ සඳහන්වන්නේද කුළියාපිටිය පොලිස් වසමට සහ කුරුණෑගල නගර සභා සීමාව තුළ නිරෝධායන ඇඳිරිනීතිය ක්‍රියාත්මක වන බවය.", "URL": "https://lankatruth.com/si/?p=99185", "Category": "පුවත්", "Parent URL": null}