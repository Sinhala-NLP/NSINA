{"Source": "Lankatruth", "Timestamp": "August 28, 2018", "Headline": "ජවිපෙ නාගරික මන්ත්‍රී ප්‍රවීණයන්ගේ මලල ක්‍රීඩා උළෙලට විදෙස්ගතවෙයි", "News Content": "මහරගම නගරසභාව නියෝජනය කරන ජනතා විමුක්ති පෙරමුණේ නාගරික මන්ත්‍රී සෝමදාස ගම්මන්පිල මහතා ලබන සැප්තැම්බර් 04 වනදා සිට 16වනදා තෙක් ස්පාඤ්ඤයේ මලගා නගරයේ පැවැත්වෙන ප්‍රවීණයන්ගේ මලල ක්‍රීඩා උළෙලේ මීටර් 100 කඩුලු පැනීමේ ඉසව්ව නියෝජනය කිරීම සඳහා සුදුසුකම් ලබා ඇත. ශ්‍රී ලංකා මලල ක්‍රීඩා ජාතික සංගමයේ සාමාජිකයෙකු වන සෝමදාස ගම්මන්පිල මහතා වසර 40ක කාලයක් පාසලේ සිට විශ්වවිද්‍යාල ජීවිතය දක්වාත් ඉන් පසුවත් මලල ක්‍රීඩා ක්ෂේත්‍රය විවිධ ඉසව් නියෝජනය කරමින් දක්ෂතා රැසක් පෙන්වා ඇත. කොළඹ විශ්වවිද්‍යාලයේ සිටියදී මීටර් 400, 800 සහ 1500 මලල ක්‍රීඩා ඉසව්ව එක දිගට ජයග්‍රහණය කර ඇති සෝමදාස ගම්මන්පිල මහතා කොළඹ විශ්වවිද්‍යාලයේ විශ්ෂ්ට වර්ණ ලාභියෙකි. අන්තර් විශ්වවිද්‍යාල මලල ක්‍රීඩා තරගවලටද සහභාගී වී විශිෂ්ට ජයග්‍රහණ රැසක් ලැබූවෙකි. විශ්වවිද්‍යාල මට්ටමේ ක්‍රීඩකයෙකු ලෙස ඔහුගේ මීටර් 800 වාර්තා තවමත් එලෙසම පවතී. 1976 වර්ෂයේ බල්ගේරියාවේ පැවැත්වුණු ලෝක විශ්වවිද්‍යාල මලල ක්‍රීඩා තරගාවලිය නියෝජනයට කිරීම සඳහා තෝරාගනු ලැබූවද ආර්ථික අපහසුතා නිසා එම ගමන වැළකී තිබේ. රාජ්‍යසේවා ප්‍රවීණයන්ගේ මලල ක්‍රීඩා තරගාවලියේදී මීටර් 400, 800 සහ 1500 ඉසව් සඳහා ඔහු විශිෂ්ට ජයග්‍රහණ ලැබූවෙකි. මහරගම බුවනෙකබා විද්‍යාලයෙන් මූලික අධ්‍යාපනය ලබා මහරගම විද්‍යාලංකාර විද්‍යාලයෙන් ද්විතීයික අධ්‍යාපනය ලබා කොළඹ විශ්වවිද්‍යාලයේ සංවර්ධනවේදී විශේෂ උපාධිධාරියෙකු වන හෙතෙම පාසල් කාලයේ සිටම සමස්ත ලංකා මලල ක්‍රීඩා ශුරයෙකි. මලල ක්‍රීඩා ක්ෂේත්‍රයේ විවිධ ඉසව් නියෝජනය කරමින් රටට විශිෂ්ට ජයග්‍රහණ අත් කර දුන්නද අනෙක් ක්‍රීඩාවලට ලැබෙන කිසිදු අනුග්‍රහයක් ඔහුට මෙතෙක් ලැබී නොමැති අතර මෙවර ස්පාඤ්ඤයේ පැවැත්වෙන ප්‍රවීනයන්ගේ ජාත්‍යන්තර මලල ක්‍රීඩා උළෙලට වුවද ඔහු සහභාගි වන්නේ වියහියදම් සඳහා සිය පෞද්ගලික ධනයෙන් සහ හිතවතුන්ගේ උදව් උපකාරයෙනි. මහරගම නගරසභාවෙන් මේ සඳහා යම් මුදලක් අනුමතකරදීමට පාලක පක්ෂය යෝජනා කර ඇතත් සෝමදාස ගම්මන්පිල මහතා සඳහන් කර ඇත්තේ නගර සභාවේ බදු ගෙවන ජනතාවගේ මුදල්වලින් මෙම ගමන යාමට තමන්ට කිසිදු අපේක්ෂාවක් නොමැති බවයි. මූලාශ්‍ර මව්බිම", "URL": "https://lankatruth.com/si/?p=58429", "Category": "පුවත්", "Parent URL": null}