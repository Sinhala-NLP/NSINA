{"Source": "Lankatruth", "Timestamp": "March 3, 2021", "Headline": "අල්ලස් ගත් නිකවැරටිය ප්‍රා.සභා මන්ත්‍රී රක්ෂිත බන්ධනාගාරයට", "News Content": "පස් ව්‍යාපාරිකයෙකුගෙන් අල්ලසක් ගනිද්දී කොළඹ අල්ලස් හෝ දූෂණ චෝදනා විමර්ශන ඒකකය විසින් අත්අඩංගුවට ගත් නිකවැරටිය ප්‍රාදේශීය සභාවේ මන්ත්‍රීවරයා මේ මස 15 දින දක්වා දින 12ක් රිමාන්ඩ් කරන ලෙස නිකවැරටිය මහෙස්ත්‍රාත් සසිකා ලක්මාලි දසනායක මහත්මිය අද (03) නියෝග කළාය. මෙසේ රක්ෂිත බන්ධනාගාර බාරයට පත් කෙරුණේ නිකවැරටිය කීනව ප්‍රදේශයේ පදිංචි එච්.එම්.ටී හේරත් නැමති ශ්‍රී ලංකා නිදහස් පක්ෂය නියෝජනය කරන විශ්‍රාමික යුද හමුදා සාමාජිකයෙකි. මොහු ඉකුත් මහ මැතිවරණයේදී පොහොට්ටු පක්ෂය හා එක්වී තිබේ. මෙම සැකකාර මන්ත්‍රීවරයා අත්අඩංගුවට ගෙන තිබුණේ කොබෙයිගනේ ප්‍රදේශයේ හෝටලයකදී පස් ව්‍යාපාරිකයෙකුගෙන් රුපියල් 425,000 පමණ මුදලක් අල්ලස් ලෙස ගැනීමට යාමේදීය.", "URL": "https://lankatruth.com/si/?p=111899", "Category": "පුවත්", "Parent URL": null}