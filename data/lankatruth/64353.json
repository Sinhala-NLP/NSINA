{"Source": "Lankatruth", "Timestamp": "November 29, 2018", "Headline": "බහුතරය තියෙනවනම් අද පාර්ලිමේන්තුවට ඇවිත් ඡන්දයට මුහුණ දෙන්න – අනුර මහින්දට කියයි", "News Content": "අගමැතිවරයාගේ සහ අගමැතිකාර්යය මණ්ඩලයේ වියදම් අත්හිටුවීමේ යෝජනාව පාර්ලිමේන්තුවේදී සම්මත කිරීමට කටයුතු කරන බවද තමන්ට බහුතරය ඇත්නම් එය දිනා පෙන්වන ලෙසද අග්‍රාමාත්‍ය මහින්ද රාජපක්ෂ මහතාට අභියෝග කරන බව ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර දිසානායක මහතා පවසයි. “ඒකාධිපති වියරුව පරදවන ප්‍රජාතන්ත්‍රවාදය දිනවන ජනතා රැලිය” යනුවෙන් ජනතා විමුක්ති පෙරමුණ ප්‍රධාන නගරවල පවත්වන ජන රැලි මාලාවට සමගාමීව ඊයේ (28) තංගල්ල නගරයේ පැවැති ජන රැලිය අමතමින් ඒ මහතා මේ බව සඳහන් කළේය. එහිදී වැඩිදුරටත් ජනතාව ඇමතූ අනුර දිසානායක මහතා… “අපි ඕපපාතික මිනිස්සු නෙවෙයි. මේ රටේ මාතෘ භූමියට අසීමිත ලෙස ආදරය කරන දේශපාලන ව්‍යාපාරය, මේ මාතෘ භූමියට ආදරය කරන දේශපාලන ව්‍යාපාරය මේ රටත් රටේ ජනතාවත් ඉදිරියට ගෙන යායුතුයි කියන දේශපාලන ව්‍යාපාරයයි අපේ දේශපාලන ව්‍යාපාරය. මේ මාතෘ භූමියට රටේ ජනතාවට අනතුරක් සිදුවෙන්නෙ කොතනද ඒ ඕනෑම තැනක එය පරාජයට පත්කිරීමටත්, එයට එරෙහිව සටන් වදින දේශපාලන ව්‍යාපාරයක්. දැන් සටනේ විශාල ප්‍රමාණයක් පරාජයට පත්වෙලා තියෙන්නේ. හෙට අන්තිම ඇණය ගහනව පාර්ලිමේන්තුවේදී. ඒ අගමැතිවරයා හා කාර්යය මණ්ඩලයේ මුදල් වියදම් කරන්න බැරි නීතිය සම්මත කරන එක. පාර්ලිමේන්තුවටයි මුදල් බලය තිබෙන්නේ. දැන් හෙට පාර්ලිමේන්තුවට යෝජනාව ගෙනත් තියෙනවා. රටේ අගමැතිවරයෙක් නැහැ. අගමැතිවරයෙක් නැත්නම් අගමැතිවරයාට රටේ භාණ්ඩාගාරයේ සල්ලි වියදම් කරන්න අයිතියක් නැහැ. අගමැති කාර්යය මණ්ඩලවලට වියදම්කරන්න අයිතියක් නැහැ. අගමැතිවරයෙක් නැති නිසා අගමැතිවරයාගෙන් සහ අගමැතිකාර්යය මණ්ඩලයේ වියදම් අත්හිටුවීමේ යෝජනාවක් හෙට ගෙනත් තියෙනව පාර්ලිමේන්තුවට. මුදල් බලය තියෙන්නේ පාර්ලිමේන්තුවටනේ. අන්න ඒ යෝජනාව හෙට ගන්නවා. ඕන නම් මහින්ද රාජපක්ෂ මහත්තයට විවෘත අභියෝගයක් තිබෙනවා. අපි විශ්වාසභංගයක් දිනුව කියල හිතන්නැත්නම් හෙට (29) ඇවිල්ල දිනන්න. එන්නෙ නැහැ. එක දවසක්වත් ඡන්දෙකට මුහුණ දෙන්නෙ නැහැ. මහින්ද රාජපක්ෂ මහත්තයගේ කුමන්ත්‍රණයට එරෙහිව පාර්ලිමේන්තුවේ 122ක් තියෙනවා. වසන්ත එයිද නැද්ද දන්නෙ නැහැ. එහෙම වුනොත් 123නයි. දෙසිය විසිපහෙන් ඉතිරි 102යි. දැන් හිතනවද මේ 102ම මහින්ද මහත්තය ළග ඉන්නව කියලා. අපි අභියෝග කරනව මහින්ද මහත්තයට. පුළුවන් නම් තමන්ගේ අගමැතිකමට පක්ෂව 125 නෙවෙයි, 113 නෙවෙයි, 102ක අත්සන් පෙන්වන්න. හෙට (29) ඡන්දෙට ඇවිල්ල ඡන්ද 102ක් තියෙනව කියල පෙන්වන්න. එහෙම පෙන්වන්න බැහැ. ඔතන විශාල ප්‍රමාණයක් පාර්ලිමේන්තුවට එන්නෙ නැහැ. දැනටමත් ගොඩක් අය ආවෙ නැහැ. දුමින්ද දිසානායක, ප්‍රේමලාල් ජයසේකර දින කිහිපයේම ආවෙ නැහැ. තව ගොඩක් අය ලෑස්ති වෙලා ඉන්නේ නියමිත පරිදි ඡන්දයක් දෙන්න වුනොත් ඒ අය එන්නෙ නැහැ. ඒ නිසා දැන් කුමන්ත්‍රණය පරාද කර අවසන්.” යැයිද අනුර දිසානායක මහතා පැවසීය. මෙම රැලියේදී භික්ෂූන් වහන්සේ, කලාකරුවන්, ආචාර්ය මහාචාර්යවරුන් අතුළු පිරිසක්ද ජනතාව ඇමුතූහ.", "URL": "https://lankatruth.com/si/?p=64353", "Category": "පුවත්", "Parent URL": null}