{"Source": "Lankatruth", "Timestamp": "December 22, 2022", "Headline": "වෙලාවට වැඩ නොකළ රාජ්‍ය ඇමතිට කොරියානු නියෝජිතයා දෙහි කපයි", "News Content": "සමාජ සවිබල ගැන්වීම් රාජ්‍ය අමාත්‍ය අනුප පැස්කුවල් සහ ඔහුගේ නිලධාරීන් කොළඹදී පැවැත්වීමට නියමිතව තිබූ රැස්වීමකට විනාඩි 30ක් ප්‍රමාද වීම දකුණු කොරියානු ආපදා සහන පදනමේ (SKDRF) සභාපති චෝ සුං ලී විසින් දැඩි දෝෂ දර්ශනයට ලක් කර ඇති බව වාර්තා වේ. සමාජ සවිබල ගැන්වීම් අමාත්‍යාංශයේදී ඊයේ (21) මෙම හමුව පවත්වන ලද්දේ වත්මන් ආර්ථික අර්බුදයෙන් මිදීමට ශ්‍රී ලංකාවට උපකාර කළ හැකි ආකාරය පිළිබඳව සොයා බැලීම සඳහා ය. ” රැස්වීම ආරම්භ කිරීම විනාඩි 30 කින් ප්‍රමාද වීම ලැජ්ජාවිය යුතු කරුණක්. තම පොරොන්දු ඉටු කිරීමට සහ වෙලාවට වැඩ කිරීමට ඇමතිවරුන් වග බලා ගත යුතුයි.” චෝ සුං ලී තම කතාව ආරම්භ කරමින් කියා තිබේ.  “මෙය දකුණු කොරියාවේ සිදු වූයේ නම් එවැනි නිලධාරීන්ගෙන් ප්‍රශ්න කර විනය ක්‍රියාමාර්ග ගන්නවා. රැස්වීමක් නිශ්චිත වේලාවකට සැලසුම් කර ඇත්නම්, එය එම අවස්ථාවේදීම ආරම්භ විය යුතුය.ඇමතිවරුන්ට වෙලාවට වැඩ කළ නොහැකි නම්, එවැනි පුද්ගලයින් හමුවීමෙන් පලක් නැහැ.” “බොරු පොරොන්දු දීම ශ්‍රී ලංකාවේ සාමාන්‍ය දෙයක් වෙලා, ඒක සංස්කෘතියේ කොටසක් වෙලා. රටක් විදියට විදේශිකයෙකුගෙන් මේ වගේ දේවල් අහගන්න ලැබීම ගැන ලැජ්ජා වෙන්න ඕනේ. ලංකාවේ මිනිස්සුන්ට ඒ පුරුද්ද වෙනස් කරන්න බැරි නම් විදේශිකයන් සමඟ සබඳතා ඇති කර ගැනීමට ශ්‍රී ලංකාවට නොහැකි වේවි” ඔහු පැවසීය. “ජනතාවට දුන් පොරොන්දු ඉටු කළ යුතුයි. ඒවා ඉටු කිරීමට කිසිදා අමතක නොකළ යුතුයි. ජීවිතය ගියත් පොරොන්දු ඉටු කළ යුතුයි. ඇමැතිවරු වුණත් එහෙම කරන්න ඕන. එහෙම නොවුණොත් මේ වගේ ඇමැතිවරු හමුවෙලා වැඩක් නැහැ. ජනතාවට බොරු කියන්න එපා. ශ්‍රී ලංකාවේ අධ්‍යාපන ක්‍රමයේ සහ මිනිසුන්ගේ චින්තන රටාවේ වෙනසක් සිදුවිය යුතුයි” කොරියානු ජාතික සභාපතිවරයා වැඩිදුරටත් පවසා තිබේ. මූලාශ්‍රය – Daily Mirror", "URL": "https://lankatruth.com/si/?p=143072", "Category": "පුවත්", "Parent URL": null}