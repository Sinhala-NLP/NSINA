{"Source": "Lankatruth", "Timestamp": "January 8, 2019", "Headline": "මාධ්‍යවේදී කසුන් පුස්සෙවෙලට රංගජීව තර්ජනය කර ඇති බව නීතීඥයින් අධිකරනයට කියයි", "News Content": "2012 වසරේ වැලිකඩ බන්ධනාගාරය තුළදී සිරකරුවන් 27 දෙනෙකු මරණයට පත් වීමේ සිද්ධියේ සාක්ෂිකරුවකු වන මාධ්‍යවේදී කසුන් පුස්සෙවෙල මහතාට මෙම නඩුවේ පළමුවන සැකකරු වන පොලිස්පරික්ෂක නියොමාල් රංගජීව විසින් තර්ජන එල්ල කර ඇති බව අගතියට පත් පාර්ශවයේ නීතිඥවරු අධිකරණයට දන්වා ඇත. ඒ එම නඩුව කොළඹ අතිරේක මහේස්ත්‍රාත් ඉසුරු නෙත්තිකුමාර මහතා ඉදිරියේ අද (08) කැඳවූ අවස්ථාවේදීය. මෙහි තවත් සැකකරුවකු වන හිටපු බන්ධනාගාර කොමසාරිස් එමිල් රන්ජන් ළමාහේවා ලබන 22වනදා දක්වා තවදුරටත් රක්ෂිත භාරයේ තැබීමටද අතිරේක මහේස්ත්‍රාත් වරයා නියෝග කර තිබේ. අපරාධ පරීක්ෂණ දෙපාර්තමේන්තුව අධිකරණයට දන්වා ඇත්තේ මෙම සිද්ධිය සම්බන්ධයෙන් තවදුරටත් පරීක්ෂණ සිදුකරන බවයි. අගතියට පත් පාර්ශවයේ නීතිඥවරු අධිකරණයට දන්වා ඇත්තේ වැලිකඩ සිරකරු ඝාතන සිද්ධියේ සාක්ෂිකරුවකු වන මාධ්‍යවේදී කසුන් පුස්සෙවෙල මහතාට මෙම නඩුවේ පළමුවන සැකකරු වන පොලිස්පරික්ෂක නියොමාල් රංගජීව විසින් තර්ජන එල්ල කර ඇති බවයි. ඒ පිළිබඳව අදාල මාධ්‍යවේදියා අපරාධ පරීක්ෂණ දෙපාර්තමේන්තුවට මෙන්ම වින්දිතයන් සුරැකීමේ පොලිස් කොට්ඨාසයට පැමිණිලි කර ඇති බවද නීතිඥවරු අධිකරණයට දන්වා ඇත. මෙහිදි මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කර සිටියේ එවැනි පැමිණිල්ලක් ලැබී තිබේ නම් ඒ පිළිබඳව විමර්ශනයක් පවත්වා අධිකරණයට කරුණු වාර්තා කරන ලෙසයි. නඩුව නැවත කරඳවන 22වනදාට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන්ද මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට දැනුම් දී ඇත. මෙම සිද්ධියේ තවත් සැකකරුවෙකු ලෙස නම් කර සිටි පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියොමාල් රංගජීව මේ වනවිට අධිකරණය මගින් ඇප මත මුදා හැර තිබේ.", "URL": "https://lankatruth.com/si/?p=66315", "Category": "පුවත්", "Parent URL": null}