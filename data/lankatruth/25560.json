{"Source": "Lankatruth", "Timestamp": "December 26, 2016", "Headline": "නෙවිල් ප‍්‍රනාන්දු රෝහල ගැන විධිමත් පරීක්ෂණයක් කළ යුතුයි", "News Content": "මාලඹේ නෙවිල් ප‍්‍රනාන්දු පෞද්ගලික රෝහලට ඇතුළත්ව ශල්‍යකර්මයකට භාජනය කළ අවුරුදු 35 විවාහක කාන්තාවක් වූ ඉරේෂා ස ඳමාලි මහත්මිය එම ශල්‍යකර්මයකට භාජනය කෙරෙමින් පැවතියදී ජීවිතක්ෂයට පත්වීම සම්බන්ධයෙන් ශ්‍රී ලංකා වෛද්‍ය සභාව හා සෞඛ්‍ය අමාත්‍යාංශය විධිමත් පරීක්ෂණයක් සිදු කළ යුතු බවත් පෞද්ගලික රෝහල් හා පෞද්ගලික වෛද විද්‍යාල ප‍්‍රවර්ධනය කරන ආණ්ඩුවේ ක‍්‍රියාමාර්ගවලට එරෙහිව පෙළ ගැසිය යුතු බවත් අවධාරණය කරමින් සමස්ත ලංකා වෛද්‍ය නිළධාරීන්ගේ සංගමය පසුගිය 25වනදා මාධ්‍ය වෙත නිවේදනයක් නිකු කර තිබේ. සමස්ත ලංකා වෛද්‍ය නිළධාරීන්ගේ සංගමයේ ප‍්‍රධාන ලේකම් වෛද්‍ය ජයන්ත බණ්ඩාර මහතාගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ. “මාලඹේ නෙවිල් ප‍්‍රනාන්දු පෞද්ගලික රෝහලට ඇතුළත්ව ශල්‍යකර්මයකට භාජනය කළ අවුරුදු 35 විවාහක කාන්තාවක් වූ ඉරේෂා ස ඳමාලි මහත්මිය එම ශල්‍යකර්මය අතරතුර පසු ගිය 23 දින ජීවිතක්ෂයට පත්ව තිබේ. රෝහලේ වෛද්‍යවරුන්ගේ නොසැලකිල්ල මත මෙම මරණය සිදුව ඇති බවට ඥාතීන් චෝදනා කරන අතර මීට පෙර 2014 වර්ෂයේදී ඩෙංගු රෝගය වැළදී මිය ගිය කවීෂ මධුෂාන් දරුවාගේ මරණයේදීද මෙම චෝදනාව මෙම ආයතනයට එල්ල විය. මාලඹේ නෙවිල් ප‍්‍රනාන්දු පෞද්ගලික රෝහල මාලඹේ සයිටම් පෞද්ගලික වෛද්‍ය උපාධි ප‍්‍රධාන කිරීමේ නීතිවිරෝධී ආයතනයේ ශීක්ෂණ රෝහල ලෙසද භාවිතා කරන අතර එය ප‍්‍රමිතියෙන් තොර රෝහලක් බව වෛද්‍ය සභාව විසින්ද තහවුරු කර ඇත. මීට පෙරද මෙම රෝහලේ වෛද්‍යවරුන්ගේ නොසැලකිල්ල මත රෝගීන් කිහිපදෙනෙකුම ජීවිතක්ෂයට පත්ව තිබේ. සයිටමි වෛද්‍ය පුහුණු ආයතනයේ රෝහලේ තත්වය මෙසේ නම් එයින් බිහිවන වෛද්‍යවරුන් ගේ ගුණාත්මක තත්වය පිළිබඳවත් අනාගතයේදී ශ‍්‍රී ලාංකික ජනතාවගේ සෞඛ්‍යට එල්ල වන තර්ජනය පිළිබඳවත් අපට හොඳින් පුරෝකථනය කළ හැකිය. මේ පිළිබඳව ශ්‍රී ලංකා වෛද්‍ය සභාව හා සෞඛ්‍ය අමාත්‍යාංශය විධිමත් පරීක්ෂණයක් සිදු කළ යුතු අතර පෞද්ගලික රෝහල් හා පෞද්ගලික වෛද විද්‍යාල ප‍්‍රවර්ධනය කරන ආණ්ඩුවේ ක‍්‍රියාමාර්ග වලට එරෙහිව පෙළ ගැසිය යුතුය. වෛද්‍ය ජයන්ත බණ්ඩාර ප‍්‍රධාන ලේකම්, සමස්ත ලංකා වෛද්‍ය නිළධාරීන්ගේ සංගමය.", "URL": "https://lankatruth.com/si/?p=25560", "Category": "පුවත්", "Parent URL": null}