{"Source": "Lankatruth", "Timestamp": "October 19, 2020", "Headline": "බදියුදීන් රක්ෂිත බන්ධනාගාරයට", "News Content": "අද (19) උදෑසන අත්අඩංගුවට ගෙන පසුව කොළඹ කොටුව මහෙස්ත්‍රාත් අධිකරණයට ඉදිරිපත් කළ පාර්ලිමේන්තු මන්ත්‍රීවරයෙකු මෙන්ම හිටපු කර්මාන්ත, වාණිජ හා අවතැන් වූවන් නැවත පදිංචි කිරීමේ අමාත්‍ය රිෂාඩ් බදියුදීන් මහතාව ඔක්තෝබර් 27වනදා දක්වා රක්ෂිත බන්ධනාගාරගත කර තිබේ. රිෂාඩ් බදියුදීන් මහතා අත්අඩංගුවට ගැනීමට පෙරම ඔහුගේ එවකට ආරක්ෂකයෙකු ලෙස කටයුතු කළ පොලිස් නිලධාරියෙකු සහ කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයා අපරාධ පරීක්ෂණ දෙපාර්තමේන්තුව විසින් මීට පෙර අත්අඩංගුවට ගන්නා ලදී. හිටපු අමාත්‍ය, පාර්ලිමේන්තු මන්ත්‍රී රිෂාඩ් බදියුදීන් මහතා ඇතුළු පිරිසකට එල්ල කර ඇති චෝදනාව වන්නේ පැවති ජනාධිපතිවරණ දිනයේදී ලංකා ගමනාගමන මණ්ඩලයට අයත් බස් රථ 221ක් යොදා ගනිමින් පුත්තලමේ අවතැන්වූවන් ඡන්දය ප්‍රකාශය කිරීමට මන්නාරමට රැගෙනයාම මගින් රුපියල් ලක්ෂ 95කට අධික රජයේ මුදල් සාවද්‍ය පරිහරණය සහ ජනාධිපතිවරයා තෝරා පත්කර ගැනීමේ පනත යටතේ ගැනෙන වැරදිද සිදුකර ඇති බවටය.", "URL": "https://lankatruth.com/si/?p=98095", "Category": "පුවත්", "Parent URL": null}