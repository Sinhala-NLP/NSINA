{"Source": "Lankatruth", "Timestamp": "May 2, 2018", "Headline": "අද දිනය ශෝක දිනයක් ලෙස නම් කරයි.", "News Content": "හෙළයේ මහා සිනමාකරු ආචාර්ය ලෙස්ටර් ජේම්ස් පීරිස් මහතාගේ දේහය පිළිඹඳ අවසන් කටයුතු අද (02) දිනය ශෝක දිනයක් ලෙස නම්කර ඇතැයි ස්වදේශ කටයුතු අමාත්‍යාංශය පවසයි. ලෙස්ටර් ජේම්ස් පීරිස් මහතා සිනමාවට කරන ලද අනුපමේය සේවයට ගෞරව කිරීමක් ලෙස අද දිනය ශෝක දිනයක් ලෙස ප්‍රකාශයට පත්කර ඇත. ලෙස්ටර් ජේම්ස් පීරිස් මහතාගේ දේහය අද පෙරවරු 10.00ට එම මහතාගේ නිවසේ සිට රථ පෙළහරකින් කොළඹ 07 නිදහස් චතුරස්‍රය අසළට ගෙන ඒමට නියමිතය.ජාතික චිත්‍රපට සංස්ථාව අසළ දී සිනමාවේදීන් ඇතුළු කලාකරුවන් විසින් දේහයට පුෂ්පෝපහාර දක්වා එතැන් සිට පා ගමනින් නිදහස් චතුරශ්‍රය වෙත පැමිණෙනු ඇත. දහවල් 12.00 සිට ලෙස්ටර් ජේම්ස් පීරිස් මහතාගේ දේහය මහජන ගෞරවය සඳහා නිදහස් චතුරශ්‍රයේ තැන්පත් කර තැබීමෙන් පසු සවස 3.00ට අවමංගල්‍ය උත්සවයේ කටයුතු ආරම්භ කිරීමට නියමිතය.", "URL": "https://lankatruth.com/si/?p=51507", "Category": "කලා පුවත්", "Parent URL": null}