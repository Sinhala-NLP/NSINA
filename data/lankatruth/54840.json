{"Source": "Lankatruth", "Timestamp": "June 20, 2018", "Headline": "උසස් අධ්‍යාපන රාජ්‍ය ඇමති සයිටම් වෙනුවෙන් පෙනී සිටින රහස මෙන්න", "News Content": "වර්තමාන පාර්ලිමේන්තුවේ මැති ඇමතිවරු ගණනාවකගේ මෙන්ම හිටපු අග්‍රාමාත්‍යවරුන්ගේ දූ දරුවන්ද මුදලට අධ්‍යාපන විකිණීම සඳහා නෙවිල් ප්‍රනාන්දු මහතා විසින් ස්ථාපිත කළ මාලඹේ සයිටම් ආයතනයට ඇතුළත් වී සිටින අතර නීතිවිරෝධීව ස්ථාපිත කළ එම සයිටම් ආයතනය නීතිගත කිරීම සඳහා බොහෝ වෙහෙස මහන්සි වී කටයුතු කළ දේශපාලඥයින් අතර ඔවුන්ද සිටිති. විශේෂයෙන් පුද්ගලික පාසල් ජාලයක් පවත්වාගෙන යන උස්ස අධ්‍යාපන රාජ්‍ය අමාත්‍ය මොහාන් ලාල් ග්‍රේරු මහතා සයිටම් ආයතනය වෙනුවෙන් දැඩිව පෙනී සිටින අතර ඔහුගේ සහෝදරයාගේ දියණියන් දෙදෙනා වන ගොඩගමගේ වීනූ බියෙස්කා ග්‍රේරෝ 07වන කාණ්ඩය යටතේත් සෙනුරී යසාරා ග්‍රේරෝ 11 වන කණ්ඩායම යටතේත් සයිටම් ආයතනයට ඇතුළත් වී සිටිති. රාජ්‍ය අමාත්‍ය මොහාන් ලාල් ග්‍රේරු මහතාගේ සහෝදරයාගේ දියණියන් දෙදෙනාගෙන් එක් අයෙකුට අවශ්‍ය අවම සුදුසුකම් හෝ තිබී නැති බව වාර්තා වේ. එමෙන්ම වර්තමාන සෞඛ්‍ය ඇමති රාජිත සේනාරත්න මහතාගේ ලේලිය වන පාර්ලිමේන්තු මන්ත්‍රී චතුර සේනාරත්න මහතාබේ බිරිඳ වන සමන්ගී මනතුංග 06වන කාණ්ඩය යටතේ ඇතුළත් වී තිබේ. හිටපු අග්‍රාමාත්‍ය දී.මූ. ජයරත්න මහතාගේ ලේලිය වන පාර්ලිමේන්තු මන්ත්‍රී අනුරාධ ජයරත්න මහතාගේ බිරිඳ දිලිනී හේරත් ජයරත්න සයිටම් ආයතනයට ඇතුළත් වී සිටී. උසස් අධ්‍යාපන රාජ්‍ය අමාත්‍ය මොහාන් ලාල් ග්‍රේරු මහතාගේ අමාත්‍ය විජිත් විජිතමුණි සොයිසා මහතාගේ පුත් ශෂීද්‍ර විජයමුණු සොයිසා 10වන කාණ්ඩයටත් ඇතුළත්ව සිටියි. මෙම තොරතුරු “ජන ජීවිත බිලිදී වෛද්‍යවරුන් තනන පෞද්ගලික වෛද්‍ය විද්‍යාල ජාවාරම” යනුවෙන් පෞද්ගලික වෛද්‍ය විද්‍යාල විරෝධී මධ්‍යස්ථානය විසින් රචිත ග්‍රන්තයේ සඳහන් වේ.", "URL": "https://lankatruth.com/si/?p=54840", "Category": "පුවත්", "Parent URL": null}