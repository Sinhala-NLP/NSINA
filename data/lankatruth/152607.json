{"Source": "Lankatruth", "Timestamp": "October 3, 2023", "Headline": "ඇමති සුසිල්ට ආණ්ඩුවෙන් කරන්ට් වදීද?", "News Content": "ඉන්ධන මිල වැඩි කිරීමෙන් නොනැවතුණු ආණ්ඩුව නුදුරේදීම විදුලි බිලද වැඩි කිරීමට සැලසුම් කර තිබෙන අතර මෙම වැඩි ගණන් ඉහල දැමීමට විරුද්ධව නව මහජන මතයක් ගොඩ නැගෙමින් පවතී.  පසුගිය වසර අවසානයේදී විදුලි බිල වැඩි කිරීම සම්බන්ධයෙන් අධ්‍යාපන ඇමති සුසිල් ප්‍රේමජයන්ත පාර්ලිමේන්තුවේදී කළ කතාවක අන්තර්ගත වී තිබෙන්නේ එමගින් ආර්ථිකය බිඳ වැටීමට විශාල පිටුබලයක් වන බව ය. එවැනි මත දැක්වුවද තවමත් ඇමති ධුරයේ රැඳී සිටින අතර, නැවත වරක් විදුලි බිල වැඩිකිරීම සම්බන්ධයෙන් කුමන මතයක් දරන්නේ දැයි පැහැදිලි නැත. පසුගිය දෙසැම්බර් 05 වෙනි දින ඇමතිවරයා විදුලි බිල වැඩි කිරීම සම්බන්ධව පාර්ලිමේන්තුවේදී කළ කරුණු දැක්වීම හැන්සාඩ් වාර්තාවෙන් උපුටා ගෙන පහත පළ කෙරේ.  “දකුණු ආසියානු කලාපය ගත්තොත්, අදටත් විදුලි ඒකක පිරිවැය වැඩිම රට අපේ රට. ඇඟලුම් කම්හලක වෙන්න පුළුවන්, තේ කර්මාන්තශාලවක වෙන්න පුළුවන්, සුළු කර්මාන්තයක වෙන්න පුළුවන්, ඕනෑම කර්මාන්තයක පිරිවැයට එකතු වන ප්‍රධානම දේ තමයි බලශක්තිය. විදුලිය ඒකක පිරිවැය එයට එකතු වෙනවා. එහෙම එකතු වුණු ගමන් නිෂ්පාදන භාණ්ඩයේ මිල ඉහළ යනවා. එතකොට එක පැත්තකින්, ජාත්‍යන්තරය සමඟ තරග කිරීමේ දැඩි අභියෝගයකට අපි මුහුණ පානවා. අනෙක් පැත්තෙන්, දේශීය කර්මාන්තකරුවන්ගේ නිෂ්පාදනවල ඒකක පිරිවැය ඉහළ යනවා. මේ හැම එකක්ම අවසාන වශයෙන් බලපාන්නේ සමස්ත ආර්ථිකයට. කර්මාන්තශාලාවලට මෙය බලපාන නිසා ලෝක වෙළඳ පොළේ තරග කිරීමට තිබෙන අවකාශය අඩු වෙනවා. එම නිසා එක පැත්තකින් අපනයන ආදායම අඩු වෙන්න පුළුවන්; අනෙක් පැත්තෙන් දේශීය නිෂ්පාදනවල ඒකක පිරිවැය ඉහළ යෑමෙන් උද්ධමනය වැඩි වෙන්න පුළුවන්.”   උපුටා ගැනීම හැන්සාඩ් වාර්තාව – තීරුව 11", "URL": "https://lankatruth.com/si/?p=152607", "Category": "පුවත්", "Parent URL": null}