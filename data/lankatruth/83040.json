{"Source": "Lankatruth", "Timestamp": "October 15, 2019", "Headline": "බන්ධනාගාර ගතව සිටින හේමසිරි ප්‍රනාන්දුට ජනාධිපති පරීක්ෂණ කොමිසමෙනුත් සිතාසි", "News Content": "2015 – 2018 කාල වකවානුව තුළ රාජ්‍ය ආයතනවල සිදුව ඇති වංචා දූෂණ සෙවීමට පත්කළ ජනාධිපති පරීක්ෂණ කොමිසම හමුවේ පෙනී සිටින ලෙස හිටපු ආරක්ෂක ලේකම් හේමසිරි ප්‍රනාන්දු මහතාට සිතාසි නිකුත් කර තිබේ. මහජන බැංකුවේ පරිගණක පද්ධතිය සවි කිරීමේදී සිදුව ඇතැයි පැවසෙන මහා පරිමාණ මූල්‍ය වංචාවක් සම්බන්ධ විමර්ශන කටයුතු සඳහා අවශ්‍ය සාක්ෂි ලබාගැනීමට ඒ මහතා කැඳවා තිබේ. පාස්කු දින ප්‍රහාරය සම්බන්ධව එල්ලවී ඇති චෝදනා හේතුවෙන් හේමසිරි ප්‍රනාන්දු මහතා මේ වනවිට රක්ෂිත බන්ධනාගාර ගතකර ඇති බැවින් මෙම කැඳවීමට අදාල සිතාසිය බන්ධනාගාර කොමසාරිස් ජනරාල්වරයා හරහා පොලීසිය මාර්ගයෙන් හේමසිරි ප්‍රනාන්දු මහතා වෙත යොමුකරන බව කොමිසම සඳහන් කරයි. 2016 – 2017 කාලය තුළ මහජන බැංකුවේ සභාපතිවරයා ලෙස හේමසිරි ප්‍රනාන්දු මහතා කටයුතු කරඇති අතර එම කාලය තුළ මෙම මූල්‍ය වංචාව සිදුව ඇතැයි පැමිණිලි ලැබී තිබේ. ඒ අනුව ලබන 18 වැනිදා ජනාධිපති පරීක්ෂණ කොමිසම හමුවේ පෙනී සිටින ලෙස හේමසිරි ප්‍රනාන්දු මහතාට සිතාසි යවා ඇත.", "URL": "https://lankatruth.com/si/?p=83040", "Category": "පුවත්", "Parent URL": null}