{"Source": "Lankatruth", "Timestamp": "March 14, 2019", "Headline": "වී සඳහා රුපියල් 50ක සහතික මිලක් ඉල්ලා අම්පාරේදීත් ගොවියෝ පාරට බසිති", "News Content": "මේ දිනවල නෙලීම ආරම්භ කර ඇති වී අස්වැන්න සඳහා අවම වශයෙන් වී කිලෝවට රුපියල් 50ක සහතික මිලක් ලබා දෙන ලෙස බලකරමින් ඊයේ (13) අමිපාර දෙහිඅත්තකණ්ඩිය ප්‍රදේශයේදී ගොවි විරෝධතාවයක් පැවැත්විණි. සමස්ත ලංකා ගොවිජන සම්මේලනයේමූලිකත්වයෙන් සංවිධානය කර තිබූ එම විරෝධතාවය සඳහා සමස්ත ලංකා ගොවිජන සම්මේලනයේ ජාතික සංවිධායක නාමල් කරුනාරත්න මහතා, අම්පාර දිස්ත්‍රික්කයේ ජනතා විමුක්ති පෙරමුණේ නායක වසන්ත පියතිස්ස මහතා ඇතුළු විශාල පිරිසක් සහබාගී වී සිටියහ. මෙවර අයවැයෙන් හෝ ගොවි ජනතාවට කිසිඳු සහනයක් ලැබී නොමැති බවත් අඩුම තරමේ වී සඳහා වන සහතික මිල ඉහළ දැමීමට වත්මන් ආණ්ඩුව කටයුතු කර නැති බවත් ගොවියෝ චෝදනා කරති. නාඩු වි සදහා රුපියල් 50ක සහ සම්බා වි සදහා රුපියල් 55ක සහතික මිලක් ලබාදෙන ලෙස ගොවි ජනතාව ආණ්ඩුවෙන් ඉල්ලති. වී මිල විශාල වශයෙන් පහත වැටී තිබුනද සහල් නිෂ්පාදනය කරන මහාපරිමාන ව්‍යාපාරිකයන් සහල් කිලෝවක් ජනතාවට අලෙවි කරනු ලබන්නේ රුපියල් 100ට වැනි මුදලකට බවද ගොවියෝ පෙන්වා දෙති.", "URL": "https://lankatruth.com/si/?p=70347", "Category": "පුවත්", "Parent URL": null}