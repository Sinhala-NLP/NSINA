{"Source": "Lankatruth", "Timestamp": "February 9, 2021", "Headline": "ආණ්ඩු පක්ෂ රැස්වීමේදී විමල්ට තදබල විරෝධයක්", "News Content": "අද (09) උදෑසන පාර්ලිමේන්තු සංකීර්ණයේ පැවති ආණ්ඩු පක්ෂ මන්ත්‍රී කණ්ඩායම් රැස්වීම ඉතා උණුසුම් මුහුණුවරක් ගෙන තිබේ. ඒ අමාත්‍ය විමල් වීරවංසගේ ක්‍රියා කලාපයට එරෙහිව ආණ්ඩු පක්ෂයේ ඇමැතිවරුන් සහ මන්ත්‍රීවරුන් රාශියක් අදහස් දැක්වීම හේතුවෙනි. රාජ්‍ය අමාත්‍ය නිමල් ලාන්සා වීරවංසට එරෙහි ප්‍රහාරයේ පෙරමුණේම සිට ඇති අතර අමාත්‍ය ප්‍රසන්න රණතුංගද මෙහිදී වීරවංසට එරෙහිව දැඩි අදහස් දැක්වීමක් කර ඇත. අමාත්‍ය වීරවංස ඒ රැස්වීමේ නැති බැවින් ඔහුට එරෙහිව අදහස් දැක්වීම සුදුසු නැතිබව අමාත්‍ය වාසුදේව නානායක්කාර ප්‍රකාශ කරත්ම නැවතත් නිමල් ලාන්සා කියා ඇත්තේ වීරවංස තමන්ට එරෙහිව අදහස් ප්‍රකාශ කර ඇත්තේ තමන් නැති තැන්වල බවයි. මෙහිදී උදය ගම්මන්පිල අදහස් දැක්වීමට නැගී සිටීමට උත්සාහ කළද ආණ්ඩු පක්ෂ මන්ත්‍රීවරුන් එයට ඉඩ ලබා දී නැත. විමල් වීරවංසගේ පක්ෂය නියෝජනය කරමින් ජයන්ත සමරවීර සහ මොහොමඩ් මුසම්මිල් යන දෙදෙනා ආණ්ඩු පක්ෂ රැස්වීමේ සිටියද තම පක්ෂ නායකයා වෙනුවෙන් වචනයක් හෝ කතා කිරීමට ඔවුන් ඉදිරිපත් නොවීම විශේෂත්වයකි.", "URL": "https://lankatruth.com/si/?p=110260", "Category": "පුවත්", "Parent URL": null}