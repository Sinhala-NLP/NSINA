{"Source": "Lankatruth", "Timestamp": "September 18, 2021", "Headline": "මත්ද්‍රව්‍ය ජාවාරමේ නිරත STF සැරයන්වරයකු අත්අඩංගුවට", "News Content": "මත්ද්‍රව්‍ය ජාවාරම්කරුවන් සමග සම්බන්ධකම් පවත්වමින් එම ජාවාරමේ නිතර වු විශේෂ කාර්ය බලකායේ සැරයන්වරයෙකු එම බලකායේ විශේෂ පොලිස් කණ්ඩායමක් විසින් රාජගිරිය ප්‍රදේශයේ දී අත්අඩංගුවට ගෙන තිබේ. පසුගිය 16 වනදා කේරළ ගංජා සහ අයිස් මත්ද්‍රව්‍ය සමග 29 හැවිරිදි තරුණයෙකු රාජගිරිය ප්‍රදේශයේදී අත්අඩංගුවට ගෙන ඇති අතර එම සැකකරුගෙන් හෙළි වූ තොරතුරු අනුව ඔහුට අයිස් මත්ද්‍රව්‍ය දුන් පුද්ගලයා සම්බන්ධයෙන් තොරතුරු හෙළි කර ඇත. එම තොරතුරු අනුව අත්අඩංගුවට ගත් සැකකරු උපයෝගී කරගෙන ඔහුට අයිස් මත්ද්‍රව්‍ය දුන් පුද්ගලයා රාජගිරිය ප්‍රදේශයට ගෙන්වා ගෙන ඇති අතර එසේ පැමිණි සැකකරු පොලිස් විශේෂ කාර්ය බලකායේ සැරයන්වරයෙකු බවට හෙළි කරගෙන තිබේ. රාජගිරියට පැමිණ සිටි සැකකාර සැරයන් වැටලීමට එක්ව සිටි විශේෂ කාර්ය බලකායේ නිලධාරීන් දැක පළාගොස් ඇති අතර නිලධාරීන් සැකකරු පසුපස හඹාගොස් ඔහු අත්අඩංගුවට ගෙන ඇත. අත්අඩංගුවට ගත් සැරයන්ද වැඩිදුර ප්‍රශ්න කිරීම සඳහා පොලිස් මත්ද්‍රව්‍ය නාශක කාර්යාංශයට භාර දී තිබේ.", "URL": "https://lankatruth.com/si/?p=123261", "Category": "පුවත්", "Parent URL": null}