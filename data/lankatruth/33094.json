{"Source": "Lankatruth", "Timestamp": "April 21, 2017", "Headline": "මහින්ද මීතොටමුල්ල කුණුකන්දත් යුද්ධයටම යට කරයි", "News Content": "මීතොටමුල්ල කුණුකන්ද නායයාමත් සමග වත්මන් මෛත්‍රී – රනිල් ආණ්ඩුවට මෙන්ම පැවති මහින්ද රාජපක්ෂ පාලනයටද දැඩි විවේචනයක් එල්ලවෙමින් තිබෙන අතර මහින්ද රාජපක්ෂ මහතා, තමන්ට එල්ලවන චෝදනාවලින් නිදහස් වීම සඳහා මැතිවරණ සමයේ කළ පරිදි නැවතත් යුද්ධය ඈඳාගෙන තිබේ. තම පාලන සමයේ යුද්ධය පැවති බැවින් තමන්ට මෙම කුණුකන්ද පිළිබඳව අවධානයක් යොමු කිරීමට නොහැකි වූයේ යැයි ඔහු ප්‍රකාශකර ඇත. මෙම කුණුකන්ද ඉතා විශාල ලෙස වර්ධනය වන්නට ආරම්භ වූ කාලවකවානුව පිළිබඳ සලකා බැලීමේදී මහින්ද රාජපක්ෂ මහතාගේ මෙම ප්‍රකාශය සම්පූර්ණයෙන්ම තමන්ගේ ඇඟබේරාගැනීමට සිදු කළ ප්‍රකාශයක් බව හොඳින්ම ඔප්පුවේ. බ්ලූමැන්ඩල් කුණු කන්දට කුණු දැමීම තහනම් කරමින් සහ මීතොට මුල්ලේ අක්කර දෙකක භූමි භාගයකට කොළඹ මහ නගර සභාවේ කුණු දැමීමට අවසර දෙමින් නියෝගයක් නිකුත් කරනුයේ 2008 වසරේදීය. කෙසේ නමුත් 2009 මැයි මස 18දා වනවිට යුද්ධය අවසන් විය. එවකට නාගරික හා පූජා භූමි ඇමතිවරයාව සිටි දිනේෂ් ගුණවර්ධන මහතා විසින් කොලොන්නාව නගර සභාව විසින් කසළ එක්රැස් කළ මීතොටමුල්ල ප්‍රදේශයේ පොතුවිල් කුඹුර නම් ස්ථානයේ අක්කර 2ක භූමියකට කුණු දැමීමට අදාළව අධිකරණ නියෝගය ලබාගෙන තිබූණි. එතැන් පටන් අවුරුදු අටක් තිස්සේ කොළඹ නගරයේ කසළ එක්රැස් කර තිබේ. මෙම කුණු කන්ද කෙරෙහි අවධාරනය යොමු කිරීමට නොහැකි වූයේ යුද්ධය පැවතීම නිසා යැයි විශ්‍රාමික ජනාධිපතිවරයා සඳහන් කළද මෙහි කුණු දැමීම ආරම්භ කර වසරකට ආසන්න කාලයක් ගතවෙමින් තිබියදී යුද්ධය අවසන් වන අතර යුද්ධය අවසන් වී වසර පහකට වැඩි කාලයක් මහින්ද රාජපක්ෂ පාලනය විසින් මෙම කුණුකන්ද පවත්වාගෙන ගොස් ඇත. කන්ද නායයන අවස්ථාව වනවිට අධිකරණ නියෝගයේ සඳහන් ආකාරයට අක්කර දෙකක භූමියේ දැමූ කසළ අක්කර 20කට ආසන්න ප්‍රමාණයකට පැතිර ගොස් තිබූ අතර අඩි 200කට ආසන්න උසකට කසළ ගොඩ ගසා තිබේ. විශ්‍රාමික ජනාධිපති මහින්ද රාජපක්ෂ මහතා තමන්ට එල්ලවන චෝදනාවලින් බේරීම සඳහා අසත්‍ය ප්‍රකාශ සිදු කරමින් සිටින අතර ඔහු මෙවන් අසත්‍ය ප්‍රකාශ මාධ්‍ය වෙත සිදු කරන්නේද අනුරාධපුර ශ්‍රී මහ බෝධිය වැදපුදා ගැනීමෙන් අනතුරුව වීමද විශේෂත්වයකි.", "URL": "https://lankatruth.com/si/?p=33094", "Category": "පුවත්", "Parent URL": null}