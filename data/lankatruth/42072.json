{"Source": "Lankatruth", "Timestamp": "October 6, 2017", "Headline": "කිරි ගොවි විරෝධතා මඩින්න රාජ්‍ය මැර කණ්ඩායම් යොදවයි", "News Content": "තම ගවයන්ගෙන් දොවාගෙන මිල්කෝ සමාගමේ කිරි මිලදී ගැනීමේ මධ්‍යස්ථාන වෙත ලබාදෙන කිරි සඳහා ගෙවිය යුතු මුදල් මාසයක පමණ සිට නොගෙවීම ඇතුළු කරුණු කිහිපයක් මුල් කරගනිමින් කිරිගොවියෝ මේ දිනවල දිවයින් පුරා සංවිධානය කර ඇති විරෝධතාවය මර්ධනය කිරීමට සඳහා පොලීසිය කිරි ගොවියන්ගේ ගෙයින් ගෙට යමින් මැර කණ්ඩායමක් ලෙස ක්‍රියාත්මක වෙමින් තිබෙන බව වාර්තා වේ. මෙලෙස කිරි ගොවීන් සුරැකීමේ ජාතික මධ්‍යස්ථානය විසින් සංවිධානය කළ විරෝධාතවයක් ඊයේ (05) ගල්ගමුව නගරයේදී පවත්වා ඇති අතර ඊට පෙර දින එනම් 04වනදා ගල්ගමුව පොලිස්ථානයේ නිලධාරීන් ප්‍රදේශයේ කිරි එකතු කිරීමේ මධ්‍යස්ථාන වෙත ගොස් කිරි ගොවි ජනතාව බිය ගන්වා තිබේ. එමෙන්ම මිල්කෝ සමාගම මිලදී ගන්නා කිරි සඳහා මුදල් නොගෙවන්නේ නම් ඒ සම්බන්ධයෙන් පොලීසියේ පැමිණිලි කරන ලෙසත් උද්ඝෝෂණවලට සහභාගී වීම නීති විරෝධී බවත් තර්ජනාත්මකව සඳහන් කර ඇත. ඒ සම්බන්ධයෙන් දැනුම් දුන් පොලිස් නිලධාරීන්ගෙන් ප්‍රශ්න කළ ගොවීන්ට පොලීසිය තර්ජනය කර ඇති බවද වාර්තා වේ. එමෙන්ම මොට්ටාරම්පොතාන ප්‍රදේශයේ පිහිටි කිරි එකතු කිරිමේ මධ්‍යස්ථානයේ ප්‍රධාන නිලධාරී නිලන්ත රාජපක්ෂ මහතාව බලහත්කාරයෙන්ම පොලීසිය වෙත රැගෙන ගොස් ඔහුගෙන් ප්‍රකාශයක් ලබාගෙන ඇති බවද වාර්තා වේ. මීට අමතරව කිරි ගොවීන් සුරැකීමේ ජාතික මධ්‍යස්ථානයේ කැඳවුම්කරු සුසන්ත කුමාර නවරත්න, එහි කුරුණෑගල දිස්ත්‍රික් සංවිධායක උපාලි ජයසිංහ සහ නිලන්ත රාජපක්ෂ යන මහත්වරුන්ට එරෙහිව අධිකරණයට කරුණු වාර්තා කර වාරණ නියෝගයක් ලබාගැනීමටද ගල්ගමුව පොලීසිය කටයුතු කර ඇත. මේ වනවිට වයඹ පළාතේ පිහිටි ආණමඩුව කිරි මිලදී ගැනීමේ ප්‍රධාන මධ්‍යස්ථානයට කිරි ලීටර් 4250ක්ද, හලාවතට ලීටර් 7000ක්ද, කුරුණෑගලට 3815ක්ද, ලොළුවාගොඩට 1700ක්ද, නාත්තන්ඩියට 3900ක්ද, පොල්ගහවෙලට 3800ක්ද, මහවට 4300ක්ද, ගල්ගමුව 6000ක්ද, මුනමල්දෙනිය 3900ක්ද, පුත්තලම 4650ක්ද, නවගත්තේගමට 3450ක්ද වශයෙන් දිනකට කිරි ලීටර් 46,765ක් එකතු වෙමින් තිබේ. එය වාර්ශිකව කිරි ලීටර් කෝටි දෙකකට ආසන්නය. මෙලෙස රටේ ආර්ථිකයට සම්පත් සපයාදෙන ජනතාවට තම කිරි සඳහා හිමිවිය යුතු මුදල පමණක් නොව අද වනවිට තම කිරි ගවයන්ට ලබා දිය යුතු ඛනිජ ද්‍රව්‍ය සහ ආහාර මිලදී ගැනීමේදීද දැවැන්ත පිරිවැයක් දැරීමට සිදුව ඇත. එමෙන්ම අයවැයෙන් නියම කළ පරිදි කිරි ලීටරයක් සඳහා ලැබිය යුතු රුපියල් 70ක මිල වෙනුවට රුපියල් 65ක මිලක් ලැබෙන බවත් එයද කිරිවල ඝනත්වය හා මේදය ආදී කරුණු මත තවත් අඩුවන බවත් ගොවි ජනතාව සඳහන් කරයි. මෙවැනි තත්වයක් තුළ පීඩනය දරාගැනීමට නොහැකි කිරි ගොවියා බලධාරීන් වෙත මේ සම්බන්ධයෙන් කොතෙකුත් කරුණු පැහැදිළි කළද පාලකයන් ඊට කන් නොදෙන්නේ නම් ඉතිරිව ඇත්තේ පාරට බැස විරෝධතා දැක්වීම බවත් එය මර්ධන කිරීමට ආණ්ඩුව රාජ්‍ය මැර කණ්ඩායම් යොදවන්නේ නම් ඊට එරෙහිව සිය විරෝධතා තව තවත් දැඩි කරන බවත් කිරි ගොවීන් සුරැකීමේ ජාතික මධ්‍යස්ථානයේ කැඳවුම්කරු සුසන්ත කුමාර නවරත්න මහතා සඳහන් කරයි.", "URL": "https://lankatruth.com/si/?p=42072", "Category": "පුවත්", "Parent URL": null}