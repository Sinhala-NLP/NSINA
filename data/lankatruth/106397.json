{"Source": "Lankatruth", "Timestamp": "January 3, 2021", "Headline": "උදයංගගෙත් නිල පදිංචිය අරලියගහ මන්දිරේලු", "News Content": "යුක්රේන සංචාරකයන් මෙරටට ගෙන්වා ගැනීමේ ගනුදෙනුව මෙහෙයවන රාජපක්ෂ පවුලේ ඥාති සහෝදර උදයංග වීරතුංගගේ නිල ලිපිනය ලෙස සංචාරක ආයතනවලට ලබාදී තිබෙන්නේ “අරලියගහ මන්දිරය, කොළඹ 03” ලෙසය. අරලියගහ මන්දිරය යනු අග්‍රාමාත්‍ය නිල නිවස වෙයි. මෙම සංචාරකයන් මෙරටට ගෙන්වා ගන්නේ යුක්රේනියානු සංචාරක සමාගම් වන Kompas, Join Up හා Travel Professional Group යන ආයතන හරහාය. උදයංග වීරතුංග විසින් සිය නිල ලිපිනය ලෙස මෙරට අගමැති නිල නිවස භාවිතා කිරීම හරහා මෙම ගනුදෙනුවට නිල රාජ්‍යතාන්ත්‍රික පිළිගැනීමක් ලබා ගැනීමට වංචනික උත්සාහයක් දරා ඇත. මහින්ද රාජපක්ෂ ජනාධිපති සමයේ රුසියානු සහ යුක්රේන තානාපති ලෙස කටයුතු කළ උදයංග වීරතුංගට කුප්‍රකට මිග් යානා ගනුදෙනුව ඇතුළු අපරාධ චෝදනා රැසක් එල්ලවී ඇත. ඔහුට මෙරට අධිකරණය හරහා ජාත්‍යන්තර පොලීසියට ලබාදුන් රතු වරෙන්තුවක් ද වෙයි.", "URL": "https://lankatruth.com/si/?p=106397", "Category": "පුවත්", "Parent URL": null}