{"Source": "Lankatruth", "Timestamp": "September 3, 2017", "Headline": "පාපැදියක්වත් නැති මාතලේ ජාතික පාසලකට රියදුරෙක් එවලා", "News Content": "කිසිදු වාහනයක් තබා පාපැදියක් හෝ නොමැති නාවුල ශ්‍රී නාග ජාතික පාසලේ සේවය කිරීම සදහා වසර එකහමාරකට පෙර සිට අධ්‍යාපන අමාත්‍යාංශය මගින් රියදුරු පත්වීමක් ලබාදී සේවකයකු ඒවා තිබෙන බවත් වාහනයක් ලැබෙන තුරු ජනතා මුදලින් ඔහුට වැටුප් ගෙවා පාසලේ රැදී සිටින බවත් එම පාසලේ සංවර්ධන සමිතියේ දෙමාපියෝ පවසති. නාවුල ශ්‍රී නාග පාසලේ දැනටමත් අනධ්‍යයන කාර්ය මණ්ඩලයේ 15 දෙනකු පමණ සිටින බවද ඔවුහු කියති. මේ සම්බන්ධයෙන් එම විද්‍යාලයේ විදුහල්පති ටියුඩර් පෙරේරා මහතාගෙන් කළ විමසීමකදී ඒ මහතා සඳහන් කර ඇත්තේ තම පාසලට එසේ රියදුරකු ඒවා තිබෙන බවත් ඔහුට වෙනත් සේවාවක් පැවරීමටද නොහැකි බවත් තමන් මේ ගැන කලාප කාර්යාලය දැනුවත් කර ඇති බවත් ය. කලාප කාර්යාලයේ රියදුරන් තිදෙනෙකු සිටින නිසා එම සේවකයා තම පාසලේ සිටින බවද විදුහල්පතිවරයා ප්‍රකාශ කරයි. තමන් සේවක පුරප්පාඩු සදහා රියදුරන් ඉල්ලා නොමැති බවද විදුහල් පතිවරයා වැඩිදුරටත් පවසයි.", "URL": "https://lankatruth.com/si/?p=40340", "Category": "පුවත්", "Parent URL": null}