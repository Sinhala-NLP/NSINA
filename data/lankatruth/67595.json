{"Source": "Lankatruth", "Timestamp": "February 5, 2019", "Headline": "එස්.ටී.එෆ්. ලතීෆ්ට වසරක ‌‌‌සේවා දිගුවක්", "News Content": "විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්. ආර්. ලතීෆ් මහතාට වසරක සේවා දිගුවක් ලබාදී තිබේ. මෙවැනි නිලධාරීන් සාමාන්‍යයෙන් සේවා දිගු ඉල්ලා නොසිටින අතර ඔවුන්ගේ විශිෂ්ඨ සේවය සළකා පොලිස් දෙපාර්තමේන්තුව විසින් විශයභාර අමාත්‍යාංශයය හරහා ඉල්ලීම් කල යුතුය. කෙසේ වෙතත් ලතීෆ් මහතා සම්බන්ධව එවැනි ඉල්ලීමක් සිදුකර නොතිබීම හේතුවෙන් ඊයේ දිනය වනවිට ඒ මහතා අවසන් ලොග් සටහන තබා ඉවත්ව තිබේ. කෙසේ වෙතත් ජනාධිපතිවරයා විසින් ඉදිරිපත් කරන ලද යෝජනාවකට අනුව ලතීෆ් මහතා නැවත සේවයේ පිහිටුවීමට කටයුතු කර ඇති අතර ඒ සඳහා අමාත්‍ය මණ්ඩල අනුමැතිය ද හිමිව තිබේ. 2016 වසරේ අගෝස්තු 19 වැනි දා ලතීෆ් මහතා විශේෂ කාර්ය බළකායේ සේනාංකාධිපති ලෙස වැඩ බාර ගත්තේය. ලතීෆ් මහතා විශේෂ කාර්ය බළකායේ 11 වැනි ආඥාපතිවරයා වේ. 1979 ජනවාරි 15 වැනි දා උප පොලිස් පරීක්ෂකවරයකු ලෙසින් ඒ මහතා ශ්‍රී ලංකා පොලිසියට බැඳී තිබේ.", "URL": "https://lankatruth.com/si/?p=67595", "Category": "පුවත්", "Parent URL": null}