{"Source": "Lankatruth", "Timestamp": "November 4, 2018", "Headline": "දුම්රිය පාලකවරුන් හෙට වර්ජනයක", "News Content": "පොතුහැර දුම්රිය ස්ථානය අසල විරෝධතාවයේ නිරතව සිටි පිරිස් අත්අඩංගුවට ගන්නා ලෙස ඉල්ලමින් හෙට(05) දිනයේ සිට වර්ජනයක නිරත වීමට දුම්රිය පාලකවරුන්ගේ සංගමය තීරණය කර තිබේ. පසුගිය දා දුම්රිය මගීන් පිරිසක් පොතුහැර දුම්රිය ස්ථානය අසළදී දුම්රිය මග අවහිර කරමින් විරෝධතාවයක නිරත වූ අතර විරෝධතා කරුවන් ප්‍රකාශ කර සිටියේ කන්කසන්තුරේ සිට ගල්කිස්ස බලා ධාවනය වූ නගරාන්තර දුම්රිය පොතුහැර දුම්රිය ස්ථානය පසුකර යනතුරු දිනපතාම මිනිත්තු 20කට අධික කාලයක්, කුරුණෑගල දක්වා ගමන්කරන දුම්රිය නවත්වාගෙන සිටින බවයි. මෙම විරෝධතාවයේ නිරත වූ පිරිස සම්බන්ධව අධිකරණ ක්‍රියාමාර්ග ගන්නා ලෙස පසුගිය දින කිහිපය පුරා දුම්රිය පාලකවරුන්ගේ සංගමය ඉල්ලා සිටි අතර ඊට ප්‍රතිචාර නොදැක්වීම හේතුවෙන් මෙම තීරණය ගෙන ඇති බව එම සංගමය පවසයි. ඒ අනුව කොළඹ – කුරුණෑගල සීඝ්‍රගාමී දුම්රිය ධාවනයෙන් ඉවත්වී වර්ජනයේ නිරත වන බව දුම්රිය පාලකවරුන්ගේ සංගමය පවසයි.", "URL": "https://lankatruth.com/si/?p=62638", "Category": "පුවත්", "Parent URL": null}