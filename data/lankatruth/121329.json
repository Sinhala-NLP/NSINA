{"Source": "Lankatruth", "Timestamp": "August 14, 2021", "Headline": "තුනෙන් දෙකේ බලය – 20 වෙනි සංශෝධනය සහිතව ජනතාව බිල්ලට දුන් හැටි මෙන්න…", "News Content": "මේ වෙන විට රට පුරා දරුණු ලෙස ව්‍යාප්තවීමට ඉඩහැර තිබෙන කොරෝනා වසංගත තත්වය පසුගිය පාර්ලිමේන්තු මැතිවරණයෙන් තුනෙන් දෙකක (2/3) බලයක් ලබා ගැනීම සහ විසි වෙනි ආණ්ඩුක්‍රම ව්‍යවස්ථා සංශෝධනය සම්මත කර ගැනීමෙන් පසුව වේගයෙන් ව්‍යාප්තවීමට ඉඩ හැර තිබීම පිළිබඳව දත්ත අනාවරණය වේ. පසුගිය 2020 වසරේ මාර්තු මාසයේ මුල්ම ආසාදිතයා වාර්තාවීමෙන් පසුව අගෝස්තු 04 වෙනි දින වන විට මුලු ආසාදිතයන් සංඛ්‍යාව 2834 වී ඇති අතර එම කාලය තුළ ආසාදිතයන් මියයාම් මුළු ගණන 11ක් ව තිබී ඇත. එසේම මැතිවරණය පැවැත්වීමට පෙර දින දෛනික රෝගීන් හෝ මිය යාම් වාර්තා වී නැත. එදින වෙන විට ප්‍රතිකාර ලබන මුලු සංඛ්‍යාව 299ක් ව තිබිණි. මේ අතර ආණ්ඩුක්‍රව ව්‍යවස්ථාවේ 20 වෙනි සංශෝධනය සම්මත කර ගත් 2020 ඔක්තෝබර් 22 දිනට පෙර දිනය අවසන් වන විට මුලු ආසාදිතයින් සංඛ්‍යාව 5978ක් වී ඇත. එදින වන විට ආසාදනයෙන් මිය ගිය මුළු පිරිස 13කි. නමුත් මේ වන විට දිනකදී මිය යන ආසාදිතයන් සංඛ්‍යාව 156ක් දක්වා වැඩි වී ඇති අතර මුළු ආසාදිතයින් 350,000කට ආසන්න වී තිබේ. පසුගිය වසරේ ඔක්තෝබර් 05 දින බ්‍රැන්ඩික්ස් පොකුර මුලින්ම අනාවරණය වූ අතර ඔවුන් යුක්‍රේණයේ සිට පැමිණ මීගමුවේ සංචාරක හෝටලයක ලැගුම් ගෙන සිටීම කේන්ද්‍රගත කර ගෙන සිදු වී ඇති බව සුදර්ශනී ප්‍රනාන්දුපුල්ලේ රාජ්‍ය ඇමතිවරිය පාර්ලිමේන්තුවේදී හෙළි කළාය. මේ හා සමගාමීව පසුගිය දෙසැම්බර් 27 වෙනි දින යුක්‍රේන් ජාතික සංචාරකයින් ගෙන්වීමේ ව්‍යාපෘතිය උදයංග වීරතුංග විසින් ආණ්ඩුවේ අනුමැතිය සහිතව ක්‍රියාත්මක කරනු ලැබීය. මේ පිළිබඳව රූපවාහිනී චැනලයක සජීවී දේශපාලන සංවාදයකදී බැසිල් රාජපක්ෂගෙන් කළ විමසීමකදී ආසාදිතයන් බහුල රටකින් සංචාරකයන් ගෙන එන්නේ පරීක්ෂණ නියමු ව්‍යාපෘතියක් සඳහා බව හෙළිකර තිබිණි. ඔහු ඒ බව සඳහන් කළේ “අත්හදා බැලීම් හැටියට, අපි හිතාමතාම සමහර තැන්වල යම් යම් අත්හදා බැලීම් කරනවා. හොඳම රටකින් ගෙනාවට වැඩක් නෑනේ… එතකොට අපට මේක බලාගන්න බෑනේ මේක පැතිරෙනවාද කියලා” යනුවෙන් පැවසීය.  ආණ්ඩුව පාර්ලිමේන්තුවේ තුනෙන් දෙකේ බලය සහ විසි වෙනි ව්‍යවස්ථා සංශෝධනය කර ගැනීමෙන් පසුව අතිශයින් ජනතා විරෝධී ක්‍රියාමාර්ග රැසක් අනුගමය කළ අතර එන්නත් ලබා ගැනීම ප්‍රමාද කිරීමෙන් මේ වෙන විට රට තුළ දරුණු ව්‍යසනයක් සිදුවෙමින් පවතී.", "URL": "https://lankatruth.com/si/?p=121329", "Category": "පුවත්", "Parent URL": null}