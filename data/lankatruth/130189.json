{"Source": "Lankatruth", "Timestamp": "March 19, 2022", "Headline": "ගෑස් මිල තවත් වැඩිවෙන ලකුණු!", "News Content": "ලිට්‍රෝ සමාගම ගෑස් සින්ඩරයකින් රුපියල් 2000ක පාඩුවක් ලබන නිසා ගෑස් මිල කළමනාකරණය කර ලිට්‍රෝ ගෑස් සමාගම රැකගැනීමට කටයුතු කරන්නැයි ලිට්‍රෝ ගෑස් සමාගම සුරැකීමේ සංවිධානය බලධාරීන්ගෙන් ඉල්ලා සිටියි. ලිට්‍රෝ ගෑස් සමාගම සුරැකීමේ සංවිධානය වෙනුවෙන් එම සමාගමේ ප්‍රචාරණ කළමනාකරු පියල් කොළඹහෙට්ටිගේ පවසන්නේ පාඩු ලබමින් තව දුරටත් ගෑස් සැපයුව හොත් ලිට්‍රෝ සමාගම තවත් මාස තුනකින් වසා දැමීමට සිදුවන බවය. රටට ඉතුරුව තිබෙන එකම ගෑස් සමාගම බේරාගැනීමට බලධාරීන් කටයුතු කළ යුතු බවද ඔහු පවසයි. මේ වනවිට ගෑස් බාමින් තිබෙන නෞකාවෙන් පමණක් ලිට්‍රෝ සමාගම රුපියල් මිලියන 200ක පාඩුවක් ලැබීම හේතුවෙන් ඉදිරියේදී ආනයනය කරන නෞකාවලින් වන පාඩුව රුපියල් මිලියන 200ක් ඉක්මවීම අනිවාර්ය බව කියන ලිට්‍රෝ ප්‍රචාරණ කළමනාකරු පියල් කොළඹහෙට්ටිගේ, කිලෝ 12.5ක ගෑස් සිලින්ඩරයක වර්තමාන පිරිවැය රුපියල් 4,462.25ක් වුවද එය රුපියල් 2,675කට අළෙවි කරන බවද සඳහන් කරයි. ලිට්‍රෝ සමාගම 2021 වසරේ සිට ජනතාවට සහන සැළසීම සඳහා පාඩු ලබමින් ගෑස් ලබාදීම හේතුවෙන් 2021 වසරේ පමණක් රුපියල් කෝටි 1,100ක් අහිමිකරගත් අතරම මෙම වසරේ මේ දක්වා කාලය තුළ රුපියල් කෝටි 100ක් අහිමිකරගෙන ඇති බවත් වර්තමානය වනවිට ආයතනයේ මූල්‍ය තත්වය ඉතාමත් දුර්වල වී ඇති බවත් ඒ ඔහු අවධාරණය කරයි.", "URL": "https://lankatruth.com/si/?p=130189", "Category": "ආර්ථික පුවත්", "Parent URL": null}