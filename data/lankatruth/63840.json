{"Source": "Lankatruth", "Timestamp": "November 22, 2018", "Headline": "මහරගම කුණු නිවෙස් තුළ කුණු වෙයි – නගර සභාව මර නින්දේ", "News Content": "මහරගම නගර සභාවට අයත් බල ප්‍රදේශය තුළ නිසි පරිදි කසල එකතු නොකිරීමෙන් ප්‍රදේශවාසීන් දැඩි අසීරුතාවන්ට ලක්ව ඇතැයි වාර්තා වේ. ග්‍රාමසේවා වසම් 41කට අයත් දෙලක්ෂ හැත්තෑ පන්දහසක ජනතාවක් වෙසෙන මහරගම ප්‍රදේශයේ දිනකට එකතුවන කසල ප්‍රමාණය මෙට්‍රික් ටොන් 100කට අධිකය. ගෘහස්ථව එකතුවන මෙම කසළ බැහැර කිරීම සඳහා සතියකට වරක් නියමිත දිනයක් යොදා ඇති අතර එම දිනයේ නිසි පරිදි කසල එකතු කිරීම සිදුනොවන බවට ප්‍රදේශවාසීන් නගර සභාවට චෝදනා කරයි. මේ හේතුවෙන් සති කිහපයක කසල නිවාස තුළ රඳවාගැනීමට සිදුව ඇති බවත් එමඟන් තමන් දැඩි අපහසුතාවයන්ට ලක්ව ඇති බවත් ප්‍රදේශවාසීන් පවසයි. මහරගම නගරසභාව සතුව ප්‍රමාණවත් පහසුකම් නොමැතිවීම හේතුවෙන් මෙම ගැටළුව උද්ගතව පවතින බව එහි ප්‍රකාශකයෙකු පැවසීය. නගර සභාව සතු වාහන වසර 25කට වඩා පැරණි ඒවා බවත් නිරන්තරයෙන් එම වාහන කාර්මික දෝශයන්ට ලක්වන බවත් ඔවුහු පවසති. වාහන කිහිපයක් ලබා දෙන ලෙස ඉල්ලීම් කර තිබුණද මේ දක්වා ඊට ප්‍රතිපාදන වෙන්ව නැතිබව ද වාර්තා වේ.", "URL": "https://lankatruth.com/si/?p=63840", "Category": "පුවත්", "Parent URL": null}