{"Source": "Lankatruth", "Timestamp": "January 3, 2019", "Headline": "යාපනේ සහ කිලිනොච්චියේ දරුවන්ට ජවිපෙන් පාපැදි සහ පාසල් උපකරණ", "News Content": "යාපනය තෙලිප්පලෛ ප්‍රදේශයේ තෛට්ටි ගම්මානයේ ඉතා දුෂ්කරව ජීවත්වන දරුවන් සඳහා ජනතා විමුක්ති පෙරමුණේ යාපනය දිස්ත්‍රික් නායක, හිටපු නියෝජ්‍ය කාරක සභාපති රාමලිංගම් චන්ද්‍රසේගර් මහතාගේ ප්‍රධානත්වයෙන් ජනවාරි 01වෙනිදා පාපැදි, අභ්‍යාස පොත් ඇතුළු පාසල් උපකරණ බෙදාදීතිබේ. මෙම පාපැදි, අභ්‍යාස පොත් ඇතුළු පාසල් උපකරණ සම්පාදනය කර ගෙන ඇත්තේ ජනතා විමුක්ති පෙරමුණේ ජාතික සංවිධායක බිමල් රත්නායක මහතාගේ සහ මධ්‍යම කාරක සභික වසන්ත සමරසිංහ මහතාගේ මැදීහත්විමෙන් බව මේ සම්බන්ධයෙන්අදහස් දැක්වූ රාමලිංගම් චන්ද්‍රසේගර් මහතා පැවසීය. මෙම ජනතාව විශේෂයෙන් යාපනයේ සරුසාර බිමක් වන තෙලිප්පලෛ ප්‍රදේශයේ ගොවිතැන් කරගනිමින් කිසිවෙකුට කරදරයක් නැතිව ජීවත්වූ නමුත් 1990 – 2009 කාල වකවානුවේ පැවති යුද්ධය හේතුවෙන් අවතැන්භාවයට පත්වූ බවත් මෙම ජනතාව නැවත පදිංචි කිරීමෙන් පසු මේ වනවිට ඉතාමත් දරිද්‍රතාවයෙන් ජීවත්වන බවත් ඒ මහතා සඳහන් කළේ ය. මෙහි ජීවත්වන පාසල් දරුවන් තේලිප්පලෛ මහා විද්‍යාලයට සහ යුනියන් විදුහලේ ඉගෙනුම් කටයුතු සිදු කරන අතර එම පාසල් සඳහා කිලෝමීටර් 06ක් පමණ දුරක් පයින් ගමන් කිරීමට සිදුවන බවත් රාමලිංගම් චන්ද්‍රසේගර් මහතා පැවසීය. එම ගම්මානයෙහි ජීවත්වන ළමුන් තිදෙනෙකුට පාපැදි තුනකුත් තවත් ළමුන් 25 දෙනෙකුට අභ්‍යාස පොත් ඇතුළු පාසල් උපකරණත් පරිත්‍යාග කළ බවත් ඒ මහතා පැවසීය. මේ අතර ගංවතුර තත්වය හේතුවෙන් විපතට පත් කිලිනොච්චි දිස්ත්‍රික්කයේ බරතිපුරම්, බිරමන්ත්නාරු, ධර්මපුරම්, සම්බුක්කුලම්, ඇතුළු ප්‍රදේශ ගණනාවක පාසල් දරු දැරියන් සඳහා රුපියල් ලක්ෂයක වටිනා කමකින් යුත් අභ්‍යාස පොත් ඇතුළු පාසල් උපකරණ කට්ටලය බැගින් බෙදාදීමද ජනවාරි පළවෙනිදා සිදු කර තිබේ. එම අවස්ථාවටද ජනතා විමුක්ක්ති පෙරමුණේ යාපනය දිස්තිරික් සංවිධායක රාමලිංගම් චන්ද්‍රසේගර් මහතා සහ කිලිනොච්චි දිස්ත්‍රික්කයේ ජවිපෙ සංවිධායක ජෝශප් මහතා ඇතුළු පිරිසක් එක්වී ඇත. ගංවතුරෙන් පීඩාවට පත් දරු දැරියන් 100කට අධික පිරිසක් ඊට එක්වී තිබේ.       තෛට්ටි ප්‍රදේශයේදී පාසල් උපකරන, පාපැදි ඇතුළු පරිත්‍යාගයන් සිදු කරන අයුරු       කිලිනොච්චියේදී පැවති පාසල් උපකරනකට්ටල පරිත්‍යාගකරන අයුරු", "URL": "https://lankatruth.com/si/?p=66006", "Category": "පුවත්", "Parent URL": null}