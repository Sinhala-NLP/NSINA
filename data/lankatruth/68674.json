{"Source": "Lankatruth", "Timestamp": "February 20, 2019", "Headline": "මොරගහකන්ද ව්‍යාපෘතියෙන් වක්‍ර බලපෑමට ලක්වූවෝ මාරාන්තික උපවාසයක් අරඹති", "News Content": "මොරගහකන්ද ව්‍යාපෘතිය හේතුවෙන් වක්‍ර බලපෑමට ලක්ව ඇති ප්‍රදේශවල ජනතාව නාඋල ප්‍රාදේශීය ලේකම් කාර්යාලය ඉදිරිපිට මාරාන්තික උපවාසයක් ආරම්භ කර තිබේ. රජාවෙල, කෝන්ගහවෙල, පිල්ලගහමුලතැන්න, මොරගොල්ල ගල්ගොඩ, මාරගමුව යන ග්‍රාමසේවා වසම්වලට අයත් ජනතාව අද(20) උදෑසන නාවුල ප්‍රාදේශීය ලෙක්ම් හමුවී සිය ගැටලු සඳහා සාකච්ඡාමය විසඳුමකට එළබීමට පැමිණ ඇති නමුත් මේ වනතෙක් එම සාකච්ඡාව හිමිව නැත. මොරගහකන්ද ව්‍යාපෘතිය හේතුවෙන් ඉහත ප්‍රදේශවලට අයත් ජනතාව ජල ගැලීම්, වන අලි ගහණය වැඩි වීම, ජන ජීවිත පවත්වාගෙන යාමට නොහැකි වන තරමට විදුලි වැටවල් ඉදි කිරීම, වගාවන් පවත්වාගෙන යාමට නොහැකි වීම ආදී හේතු ගණනාවක් හේතුවෙන් දැඩි අසීරුතාවයට පත්ව සිටින අතර මේ සම්බන්ධව මීට ඉහත දී ද බලධාරීන් සමඟ සාකච්ඡා කිරීමට දින ලබාගෙන සිටිය ද ඔවුන් ජනතාව සමඟ සාකච්ඡා කිරීම මගහැර තිබේ. ව්‍යාපෘති අධ්‍යක්ෂක සමඟ සාකච්ඡාවක් සඳහා ලබන 18 වැනිදා නැවත පැමිණෙන ලෙස අද දැනුම් දුන්න ද එය පිළිබඳවද විශ්වාසයක් නොමැති බව විරෝධතාකරුවෝ පවසති. මේ හේතුවෙන් දිස්ත්‍රික් ලේකම්වරයා කැඳවාදෙන ලෙස ඉල්ලා මාරාන්තික උපවාසයක් ඇරඹීමට විරෝධතාකරුවෝ මේවනවිට කටයුතු කර ඇත. සිය ගැටලු සම්බන්ධව ස්ථිර විසඳුමක් ලබාදෙන තුරු අඛණ්ඩව ක්‍රියාමාර්ග ගන්නා බව ඔවුන් දැඩිව කියා සිටියි.", "URL": "https://lankatruth.com/si/?p=68674", "Category": "පුවත්", "Parent URL": null}