{"Source": "Lankatruth", "Timestamp": "July 3, 2021", "Headline": "ඇමති මාරුවක් අත ලඟ… ගම්මන්පිල විසිවෙයිද ?", "News Content": "ඉදිරි දින කිහිපය තුළ ආණ්ඩුව කැබිනට් මණ්ඩල සංශෝධනයක් සිදුකිරීමට නියමිත බව දේශපාලන ආරංචිමාර්ග සඳහන් කරයි. එම අමාත්‍ය මණ්ඩල සංශෝධනයේදී බලශක්ති අමාත්‍ය ධුරය දරන උදය ගම්මන්පිල එම තනතුරෙන් ඉවත් කිරීමට ආණ්ඩුව සැලසුම් කොට ඇති බවත් ඔහුට වෙනත් අමාත්‍යාංශයක් ලබාදීමට නියමිත බවත් එම ආරංචිමාර්ග සඳහන් කරයි. එමෙන්ම තවත් අමාත්‍යාංශ කිහිපයකම විෂය පථයන් ගණනාවක් වෙනස් කිරීමටද ආණ්ඩුව තීරණය කර ඇති බවද දැනගන්නට ඇත. මෙම කැබිනට් මණ්ඩල සංශෝධනවලට පෙර බැසිල් රාජපක්ෂ කැබනට් ඇමතිවරයෙකු ලෙස දිවුරුම් දීමට නියමිත බවත් ඉන් පසු අනෙකුත් සංශෝධන සිදුවනු ඇති බවත් එම දේශපාලන ආරංචිමාර්ග වැඩිදුරටත් සඳහන් කරයි. කෙසේ වෙතත් තෙල් මිල ඉහළ දැමීම සම්බන්ධයෙන් උදය ගම්මන්පිලට එරෙහිව ඉදිරිපත්ව ඇති විශ්වාසභංග යෝජනාව අහෝසි කරගැනීම වුවමනාවක්ද ආණ්ඩුවේ සැලසුම්වල ඇති බැවින් එම විශ්වාසභංගයට පෙර මෙම සියලු සංශෝධන සිදුවනු ඇති බවද එම ආරංචිමාර්ග වැඩිදුරටත් සඳහන් කරයි. ආණ්ඩුවේ පසුපෙළ විසින් ඇමති ගම්මන්පිලට එරෙහිව දියත් කර තිබූ ප්‍රහාරය මේ වනවිට මදක් නැවැතී ඇත්තේද මෙම කැබිනට් සංශෝධනය හේතුව නිසා බවද වැඩිදුරටත් එම දේශපාලන ආරංචිමාර්ග සඳහන් කරයි.", "URL": "https://lankatruth.com/si/?p=118940", "Category": "පුවත්", "Parent URL": null}