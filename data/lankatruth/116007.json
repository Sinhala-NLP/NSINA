{"Source": "Lankatruth", "Timestamp": "May 5, 2021", "Headline": "ඉන්දියාවේ කොරෝනා වයිරසයත් ලංකාවේ ව්‍යාප්තවීමේ අවදානමක් – වෛද්‍ය සුදත් සමරවීර", "News Content": "ඉන්දියාව තුළ වේගයෙවන් පැතිර යමින් තිබෙන කොවිඩ් වයිරස් ප‍්‍රභේදය මෙරටේ ද ව්‍යාප්තවීමේ අවදානමක් මතුව ඇති බවත් මෙරට තුළ මේ වනවිට හඳුනාගෙන ඇති බ්‍රිතාන්‍ය කොවිඩ් ප‍්‍රභේදයද දිවයින පුරා ව්‍යාප්තවීමේ වේගය ඉතා ඉහළ මට්ටමක පවතින බවත් වසංගත රෝග විද්‍යා අංශයේ ප‍්‍රධානී විශේෂඥ වෛද්‍ය සුදත් සමරවීර පවසයි. ඔහු මේ බව සඳහන් කළේ සෞඛ්‍ය අමාත්‍යාංශයේ වසංගත රෝග විද්‍යා ඒකකයේ පැවැති මාධ්‍ය හමුවකට සහභාගී වෙමිනි. මෙරට ධීවර ප‍්‍රජාව ඉන්දියාවේ සිට පැමිණෙන ධීවර ප‍්‍රජාවත් සමඟ ගැඹුරු මුහුදේදි සම්බන්ධවීමේ ඇති ප‍්‍රවණතාවක් මතුව ඇති බවත්, මේ හේතුවෙන් මෙරට තුළට ඉන්දියාවේ පවතින කොරෝනා ප‍්‍රභේදය බෝවීමේ වැඩි ඉඩකඩක් මතුව ඇති බවත් වෛද්‍ය සමරවීර පෙන්වාදෙයි. කොවිඩ් වෛරසයේ ප‍්‍රභේදය වෙනස්වීමත් සමග එම වයිරසයේ පැතිරීම වේගවත් වී ඇති අතර එක් පුද්ගලයෙකුගෙන් වැඩි පිරිසක් ආසාදිත තත්වයට පත්වීමේ අවධානමද මතුව ඇති අතර මේ වනවිට ඉන්දියාවේ පැතිර යන්නේ මේ වයිරසයේ තවත් ප‍්‍රභේදයක් බවද වෛද්‍යවරයා පවසයි. ඒ අනුව, ඉන්දියාවේ පැතිර යන මේ නව වයිරස් ප‍්‍රභේදය මෙරට ධීවර ප‍්‍රජාව මගින් අපේ රට තුළට පැමිණීමට ඇති අවධානම හේතුවෙන් ඒ සම්බන්ධයෙන් විමසිලිමත් විය යුතු බවද ඔහු සදහන් කියයි. ඉන්දියාවේ පැතිරයන වෛරස් ප්‍රභේදය පිළිබඳව මෙවන් අනතුරක් මතුව තිබියදී මෙරට සංචාරක ඇමති ප්‍රසන්න රණතුංග සඳහන් කරන්නේ ඉන්දියාවේ සිට මෙරටට ඒන සංචාරකයන් සීමා කිරීමක් හෝ තහනම් කිරීමක් සිදු කර නැති බවත් ඉන්දියාවේ සංචාරකයන්ට මෙරටට පැමිණීමට දොරටු විවරකර ඇති බවත්ය.", "URL": "https://lankatruth.com/si/?p=116007", "Category": "කොවිඩ් -19 (කොරෝනා ) පුවත්", "Parent URL": null}