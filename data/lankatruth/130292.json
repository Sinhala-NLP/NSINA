{"Source": "Lankatruth", "Timestamp": "March 21, 2022", "Headline": "ඉන්ධන පෝලිම් 04වන මරණයත් වාර්තා වේ", "News Content": "මීරිගම නගරයේ ඉන්ධන පිරවුම්හලක් අසළ පෝලිමේ සිට ඉන්ධන ලබාගෙන ආපසු යාමට සූදානම් වූ පුද්ගලයකු ඇද වැටී රෝහල්ගත කිරීමේ දී මියගොස් ඇතැයි මිරිගම පොලිසිය කියයි. ත්‍රී රෝද රථයකින් පැමිණි මෙම පුද්ගලයා බොහෝ වේලාවක් පෝලිමේ සිට කෑන් තුනකට ඉන්ධන ලබාගෙන ඇත. අනතුරුව එම පුද්ගලයා කෑන් දෙකක් රැගෙන ගොස් තිරෝද රථයෙහි තබා අනෙක රැගෙන යමින් සිටියදී එක්වරම බිම ඇද වැටී ඇත. ඉන් පසු ඒ අසළ ආරක්ෂක රාජකාරි යෙදී සිටි පොලිස් නිලධාරීන් මැදිහත්ව ඔහුව මීරිගම මූලික රෝහලට ඇතුළත් කර ඇතත් එම පුද්ගලයා ඒ වනවිටත් මිය ගොස් ඇති බව හෙළි වී තිබේ. මෙලෙස මියගොස් ඇත්තේ 76 හැවිරිදි මීරිගම ප්‍රදේශයේ පදිංචිව සිටි අයෙකු බව පොලීසිය සඳහන් කළේය.", "URL": "https://lankatruth.com/si/?p=130292", "Category": "පුවත්", "Parent URL": null}