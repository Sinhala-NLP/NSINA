{"Source": "Lankatruth", "Timestamp": "February 17, 2022", "Headline": "බැසිල් කන්තලේ සීනි කම්හලටත් අත තියයි… ගොවීන්ගේ විරෝධය!", "News Content": "කන්තලේ සීනි කර්මාන්තයේ පුනර්ජීවනයක් ඇති කරන බව ප්‍රචාරය කරමින් එහි කොටස් 85%ක් ඩොලර් මිලියන 70ක් වූ මුදලකට විකුණා දමා ප්‍රදේශයේ ජීවත්වන ගොවි ජනතාව ඇතුළු සියලුම ජනතාවගේ ජන ජීවිත අවදානමකට ලක්කිරීමේ ක්‍රියාමාර්ග පිළිබඳව සොයාබැලීම සඳහා අද (17) සමස්ත ලංකා ගොවිජන සම්මේලනයේ නායකයින් එම පරිශ්‍රයට ගොස් තිබේ. මුදල් ඇමති බැසිල් රාජපක්ෂ විසින් පෙබරවාරී 07 වෙනි දින කැබිනට් මණ්ඩලයට ඉදිරිපත් කරනලද සංදේශයක් අනුව කන්තලේ සීනී සමාගමේ කොටස් විකුණා දැමීම සිදු කරයි. මේ අනුව ආණ්ඩුව ගෙන ඇති ක්‍රියාමාර්ග නිසා කන්තලේ වැවෙන් අස්වද්දන කුඹුලු ඉඩම්වලට ලබාදෙන ජලය ප්‍රමාණවත් නොවීම සහ ප්‍රදේශයේ ජනතාව පානීය ජලය සපයා ගැනීමේ ප්‍රශ්නයද ඇති වියහැකි බවට අනතුරු ඇඟවී තිබේ. කන්තලේ සීනි සමාගමේ අයිතිය හිමිකරම ගන්නා නව සමාග එතනෝල් නිෂ්පාදනය සඳහා සූදානම්වන බවටත් සීනි නිෂ්පාදනය ඉතා අවම මට්ටමකට ගෙන ඒමට සැලසුම් කර ඇති බවත් අනාවරණය වේ. එම්.ජී සුගර් ලංකා පුද්ගලික සමාගම නම් සමාගමට ඉදිරි වසර 30ක කාලය සඳහා මෙම ඉඩම් සහ දේපොළ ලබාදීමට නියමිතය. එමගින් එතනෝල් ප්‍රතිඅපනයනය කිරීමටද සූදානමක් පවතී. මෙම තත්වය සොයා බැලීම සඳහා සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න, කන්තලේ ව්‍යාපාර ගොවි එකමුතුවේ සභාපති ප්‍රාදේශීය සභා මන්ත්‍රී ඉන්දික පරනවිතාන ඇතුළු පිරිසක් එක්වී සිටියහ.", "URL": "https://lankatruth.com/si/?p=128937", "Category": "පුවත්", "Parent URL": null}