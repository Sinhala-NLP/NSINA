{"Source": "Lankatruth", "Timestamp": "June 8, 2019", "Headline": "ජාතික සමඟිය වර්ධනය කිරීමට අබුඩාබි ලාංකිකයෝ ඉෆ්තාර් සමරති", "News Content": "ජාතික සමගිය සහ සහෝදරත්වය වර්ධනය කිරීමේ අරමුණින් අබුඩාබිහි වෙසෙන ශ්‍රී ලාංකිකයන් එක්වී පසුගිය ජුනි පළමුවැනි දා අබුඩාබි – ශ්‍රී ලංකා තානාපති කාර්යාලයේ දී ඉෆ්තාර් භෝජන සංග්‍රහයක් පවත්වා තිබේ. රාමසාන් මාසය නිමිතිකරගෙන එතෙර අපි සංවිධානය මගින් මෙහි සංවිධාන කටයුතු සිදුකර ඇති අතර ආගමික නායකයින් සහ ශ්‍රී ලාංකික මුස්ලිම්වරුන් රැසක් මෙම අවස්ථාව සඳහා එක්විය. එම අවස්ථාවට සහභාගි වූ ආගමික නායකයන්ගේ පණිවිඩය වූයේ “අප සෑමදෙනාම මවගේ කුසින් ඉපදෙන විට, ආගමක් හෝ ජාතියක් නොමැතිව බවත්, මනුෂ්‍යය ජාතියක් ලෙස ඉපදෙන අපට ආගම යන ලේබලයත් ජාතිය යන ලේබලයත් අපගේ කැමැත්ත අකමැත්ත නොවිමසා, අපට දෙවනුවට ලබා දුන් බවත් ය. එබැවින් මනුෂ්‍යත්වය අභිබවමින් ආගමක් හෝ ජාතියක් මනුෂ්‍යත්වයට අභියෝගයක් නොවිය යුතු බවත් ආගමික නායකයෝ අවධාරණය කළහ. අප සැම එකම ශ්‍රී ලාංකික ජාතියක් ලෙස මනුෂ්‍යත්වයට ගරු කරමින්, ඒ ඒ ආගම් අදහන අයට ඔවුන්ගේ අනන්‍යතාවය රකිමින් ඔවුන්ට ඒ ඒ ආගම ඇදහීමේ අයිතිය ලබාදෙමින්, ආගම් අතර සාමකාමීව ජීවත් විය යුතු බවද අවධාරනය කළහ. එතෙර අපි සංවිධානයේ අබුඩාබි ශාකාවේ උප සභාපති හිෆාස් මහතා සඳහන් කර සිටියේ, මුස්ලිම් සමාජය ශ්‍රීලාංකික සංස්කෘතිය අභිබවමින් යම්කිසි වෙනසක් කරා යෑම නිසා මුස්ලිම් සමාජයත් සිංහල සමාජයත් දුරස් වී ඇති බවයි. එම නිසා තම තමන්ම ස්ව්‍යංවිවේවචනයක් කරගත යුතු බවද හිෆාස් මහතා පැවසීය. එමෙන්ම මුස්ලිම් සමාජයෙන් ඉල්ලා සිටියේ සිංහල සමාජය හා සම්බන්ධ වී එකට ජීවත්විය යුතු බවයි. ඒ වගේම සිංහල සමාජයත් මුස්ලිම් සමාජය පිළිගැනීමට නිහතමානී වියයුතු බවත් ය.", "URL": "https://lankatruth.com/si/?p=75363", "Category": "පුවත්", "Parent URL": null}