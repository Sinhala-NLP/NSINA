{"Source": "Lankatruth", "Timestamp": "February 17, 2021", "Headline": "මාව රැවැට්ටුවා – ඇමති විමල් වීරවංස", "News Content": "දේශීය ව්‍යවසායකයා රැකගැනීමට තමන් සෑම විටම පෙරමුණ ගත්තද වංචනිකයන් වෙනුවෙන් පෙනී ඉන්නේ නැතැයි කර්මාන්ත අමාත්‍ය විමල් වීරවංස පවසයි. ඇමති වීරවංස වැඩිදුරටත් පැවසුයේ එක්තරා ටයිල් ව්‍යාපාරිකයෙක් විසින් “තමන්ව රැවටූ” බවයි. ටයිල් ආනයනය තහනම් කර තිබියදී ප්‍රසිද්ධ ව්‍යාපාරිකයෙකු විසින් කර්මාන්ත අමාත්‍යංශයේ සහයෝගය මත ටයිල් තොගයක් මෙරටට ගෙන්වා ඇතැයි පසුගියදා මාධ්‍ය මගින් හෙළිදරව් කළේය. මේ වංචාව හෙළිදරවු වූ පසු මාධ්‍යයට අදහස් දැක්වූ ඇමතිවරයා පවසන්නේ අදාල ව්‍යාපාරිකයා විසින් “තමන්ව රවටා” අමුද්‍රව්‍ය ආනයනය කරනවා යැයි ලේඛන සකසා හොරෙන් ටයිල් තොග ගෙන්වා ඇති බවයි. කෙසේ වෙතත් මෙම ටයිල් තොග නිදහස් කිරීම සඳහා රේගු අධ්‍යක්ෂ ජනරාල්වරයාට ලිපියක් යොමු කළ කර්මාන්ත අමාත්‍යාංශයේ අධ්‍යක්ෂවරයා සම්බන්ධයෙන් මෙතෙක් කරනු ලැබූ ක්‍රියා මාර්ගයක් නැත. පොදුජන පෙරමුණේ බැසිල් පාර්ශවය සමග ගැටුමක් ඇති කර ගත් දා සිට විමල් වීරවංශට සම්බන්ධ වංචා දූෂණ එළියට පැමිණෙමින් තිබේ. කෙසේ වෙතත් විමල් වීරවංසලා පසුගිය ජනාධිපතිවරණ සමයේදී පවසා සිටියේ ගෝටාබය රාජපක්ෂ වැනි ජනාධිපතිවරයෙකු යටතේ එවැනි වංචනික ක්‍රියා සිදු කළ නොහැකි බවත් එවැනි වංචාවන් ක්ෂණිකව දැනෙන බවත්ය. එහෙත් මෙම වංචාවද හෙළිදරව් වූයේ මාධ්‍ය මගින් අනාවරණය කිරීමෙන් පසුවය.", "URL": "https://lankatruth.com/si/?p=110708", "Category": "පුවත්", "Parent URL": null}