{"Source": "Lankatruth", "Timestamp": "February 15, 2019", "Headline": "අමල් – නදිමාල් 28 ‌තෙක් රිමාන්ඩ්", "News Content": "ගායක අමල් පෙරේරා සහ ඔහුගේ පුත් නදිමාල් පෙරේරා ලබන 28 වනදා දක්වා රක්ෂිත බන්ධනාගාර ගත කිරීමට ඩුබායි අධිකරණය නියෝග කර තිබේ. සතියක රැඳවුම් නියෝග යටතේ ඩුබායි පොලිස් භාරයේ සිටි ගායක දෙපල අධිකරණයට ඉදිරිපත් කිරීමෙන් අනතුරුව මෙම නියෝගය ලබාදී ඇති බව ඔවුන් වෙනුවෙන් ඩුබායි වෙත ගොස් සිටින නීතීඥ ෂාබ්දික වෙල්ලපුලි මහතා පැවසීය. ගායක දෙපලගේ දෙවැනි ලේ සාම්පලද පරීක්ෂණ සඳහා යොමුකර ඇති අතර එහි ප්‍රතිඵල මෙතෙක් නිකුත්වී නොමැත. ලේ සාම්පල පරීක්ෂණ ප්‍රතිඵල අනුව බොහෝවිට ඩුබායි අපරාධ නීති විධිවිධාන 06,07,08 යටතේ මන්දිකාරක චෝදනා හෙවත් බරපතල නොවන චෝදනා ගොනු කිරීමට ඉඩ ඇතැයි වාර්තා වේ. ඇතැම්විට චෝදනා ගොනු නොකර දෙදෙනා පිටුවහල් කිරීමට ද ඉඩ ඇතැයි ෂාබ්දික වෙල්ලපුලි මහතා පවසයි.", "URL": "https://lankatruth.com/si/?p=68216", "Category": "පුවත්", "Parent URL": null}