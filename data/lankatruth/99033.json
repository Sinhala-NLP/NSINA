{"Source": "Lankatruth", "Timestamp": "October 31, 2020", "Headline": "අනිල් පරිසරයට… පබා ඉන්දුනීසියාවට… කොරෝනා වේගයෙන් ඉහළට…", "News Content": "කොවිඩ් – 19 වසංගතය මෙරටට පැමිණි අවස්ථාවේ එය මර්ධනය කිරීමේ සුවිශාල කාර්යභාර්යයකට උරදුන් එකවට සෞඛ්‍යසේවා අධ්‍යක්ෂ ජෙනරාල්ව සිටි විශේෂඥ වෛද්‍ය අනිල් ජාසිංහ මහතාට සේවා දිගුවක් ලබා නොදීම සහ එවකට සිටි නියෝජ්‍ය අධ්‍යක්ෂ ජනරාල් විශේෂඥ වෛද්‍ය පබා පලිහවඩන මහත්මියට එයින් ඉවත් වී ඉන්දුනීසියාව බලා යාමට ඉඩ හැරීමේ තත්වයක් තුළ මෙරට දෙවැනි කොරෝනා රැල්ල දැඩි අනතුරුදායක මට්ටමකින් ව්‍යාපත්වන බව හෙළි වී තිබේ. ඔක්තෝබර් මාසය ආරම්භ වනවිට කොවිඩ් – 19 වසංගතය පාලනය කිරීමෙන් ලොව දෙවැනි සාර්ථකම රට ශ්‍රී ලංකාව බවට ආණ්ඩුව උදම් අනමින් සිටියදී සැප්තැම්බර් 30 වෙනිදා මාධ්‍ය හමුවක් පවත්වමින් සෞඛ්‍ය ප්‍රවර්ධන කාර්යාංශයේ විශේෂඥ වෛද්‍ය සුදත් සමරවිර මහතා දෙවන රැල්ලක් ඇතිවියහැකි බවට බරපතල අනතුරු ඇඟවීමක් කර තිබිණි. “මාස දෙකකට අධික කාලයක සිට සමාජය තුළින් කිසිදු කොවිඩ් රෝගියෙකු වාර්තා නොවූවද අංශ ගණනාවකින් යළි පැතිරීමේ අවදානමක් පවතින බව අප හඳුනාගෙන තිබෙනවා.” යනුවෙන් සඳහන් කර ඇත. මෙම තත්වය තුළද සෞඛ්‍ය සේවා අධ්‍යක්ෂ ජනරාල්වරයෙක් පත් නොකිරීම ඇතුළු ආණ්ඩුවේ දියාරු ප්‍රතිපත්තිය නිසා ඔක්තෝබර් 06 වෙනි දින සිට ඉතා අනතුරුදායී ව්‍යාප්තියක් සමාජය තුළ සිදුවී තිබේ. ඔක්තෝබර් 05 වන දින වනවිට මෙරටින් හමු වූ මුළු ආසාදිතයින් සංඛ්‍යාව 3,513ක් වී තිබී ඔක්තෝබර් 06 වන දින වනවිට එය 4,252 දක්වා එක් දිනක් තුළ 739කින් ඉහළ ගියේය. ඉන් අනතුරුව ඉතා වේගයෙන් ව්‍යාප්ත වී ඔක්තෝබර් 30 වනදා වනවිට 10,424ක් දක්වා වේගයෙන් ඉහළ ගොස් තිබේ.", "URL": "https://lankatruth.com/si/?p=99033", "Category": "පුවත්", "Parent URL": null}