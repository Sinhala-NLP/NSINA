{"Source": "Lankatruth", "Timestamp": "September 18, 2023", "Headline": "සෙලෙන්ස්කි ඇමරිකාවට – පුටින් චීනයට", "News Content": "යුද්ධය ආරම්භ කිරීමෙන් පසු යුක්‍රේන ජනාධිපති වොලොද්මියර් සෙලෙන්ස්කි දෙවන වරටත් මෙම 21 වෙනි දින ඇමරිකා එක්සත් ජනපදය බලා යාමට සූදානම් වන අතර ඉන් සති දෙකකට පසුව රුසියානු ජනාධිපති ව්ලැද්මීර් පුටින් චීනයේ නිල සංචාරයක යෙදීමට සූදානම් වෙමින් සිටී. යුක්‍රේන ජනාධිපති මෙම සංචාරයේදී එක්සත් ජාතීන්ගේ මහා මණ්ඩලය ඇමතීමට නියමිතය. ඉන් අනතුරුව ඇමරිකානු ජනාධිපති ජෝ බයිඩන් ඇතුළු බටහිර රටවල නායකයින් හමු වී තවදුරටත් යුද්ධය සඳහා නවීන අවිආයුධ ඇතුළු ප්‍රහාරක ආම්පන්නද මූල්‍යාධාරද ලබාගැනීමට අපේක්ෂා කරන බව වාර්තා වේ. මේ අතර රුසියානු ජනාධිපති ව්ලැද්මීර් පුටින්ගේ චීන නිල සංචාරය ස්ථිරවම සිදු කෙරෙන අතර ඒ පිළි බඳව පූර්ව කටයුතු සූදානම් කිරීම සඳහා චීනයේ විදේශ ඇමති වැන්ග් යී මේ වනවිට මොස්කව් බලා පිටත්ව ගොස් සිටී. චීන විදේශ ඇමති එරට ඉහළම රාජ්‍යතාන්ත්‍රිකයෙකු ලෙස මෙම කටයුතු වෙනුවෙන් සෘජුවම මැදිහත්වී සිටීම පිළිබඳව ලෝකයේ විශේෂ අවධානය යොමු වී තිබේ.", "URL": "https://lankatruth.com/si/?p=151679", "Category": "පුවත්", "Parent URL": null}