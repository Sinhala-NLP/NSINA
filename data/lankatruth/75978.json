{"Source": "Lankatruth", "Timestamp": "June 18, 2019", "Headline": "තව්හිද් ජමාත් කොළඹ සංවිධායක ලෙස සැළකෙන සැකකරු 2 දක්වා රිමාන්ඩ්", "News Content": "ජාතික තව්හිද් ජමාත් සංවිධානයේ කොළඹ දිස්ත්‍රික් සංවිධායක ලෙස කටයුතු කර ඇතැයි සැකපිට අත්අඩංගුවට ගෙන සිටින මොහොමඩ් ෆාරුක් මොහොමඩ් ෆවාස් නැමැත්තා ලබන ජුලි 2 වැනිදා දක්වා රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත් ලංකා ජයරත්න මෙනවිට අද(18) නියෝග කර තිබේ. සැකකරු අද අධිකරණය හමුවට ඉදිරිපත් කළ අවස්ථාවේ බස්නාහිර පළාත් බුද්ධි කොට්ඨාසට අධිකරණය වෙත දන්වා ඇත්තේ සැකකරු සම්බන්ධ පරීක්ෂණ වාර්තා කෙසෙල්වත්ත පොලීසිය වෙත භාර දී ඇති බවත් සැකකරු සන්තකයේ තිබී අත්අඩංගුවට ගත් භාණ්ඩ රජයේ රස පරීක්ෂක වෙත යොමුකර ඇති අතර එහි වාර්තා මෙතෙක් ලැබී නොමැති බවත් සඳහන් කර තිබේ. ඒ අනුව සැකකරු ලබන 2 වැනිදා දක්වා රක්ෂිත බන්ධනාගාර ගත කිරීමට මහේස්ත්‍රාත්වරිය නියෝග කළාය. එසේම රජයේ රස පරීක්ෂකවරයා වෙත සිද්ධියට සම්බන්ධ නඩු භාණ්ඩ පිළිබඳ වාර්තාවක් කඩිනමින් ලබාදෙන්නැයි සිහි කැඳවීමේ ලිපියක් යොමුකිරීමට ද පියවර ගන්නා බව මහේස්ත්‍රාත්වරිය ප්‍රකාශ කර ඇත.", "URL": "https://lankatruth.com/si/?p=75978", "Category": "පුවත්", "Parent URL": null}