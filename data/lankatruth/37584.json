{"Source": "Lankatruth", "Timestamp": "July 16, 2017", "Headline": "වෑන් රියක් සමග දෙදරු පියෙක් අතුරුදහන්", "News Content": "වෑන් රියක් සමග දෙදරු පියකු දින 5ක් තිස්සේ අතුරුදහන් වී ඇතැයි ඔහුගේ බිරිඳ හෙම්මාතගම පොලිසියට පැමිණිල්ලක් සිදු කර තිබේ. බටන්ගලවත්ත, ගිනිහප්පිටියේ පදිංචි වත්තේගෙදර උදයලත් ගාමිණි සේනාධීර නමැති 45 හැවිරිදි පුද්ගලයෙකු එසේ අතුරුදන්වී ඇති අතර ඔහු පසුගිය ජුලි 11 වැනිදා ඔහුගේ රුපියල් ලක්ෂ 26ක් පමණ වටිනා වෑන් රියෙන් පිටත්ව ගොස් ඇතැයි ඔහුගේ බිරිඳ පැමිණිල්ල සිදු කරමින් පවසා ඇත. ඔහු අතුරුදන්වූ දින සවස සිය වාහනය කෝපිවත්ත ප්‍රදේශයේ අයකුට විකුණා ඇතැයි ආරංචි වූ බවද එම වාහනය මිලදී ගත් බව කියන අය මුණගැසීමට ගිය බවද ඒ පිළිබඳ සැකයක් තමාට ඇති බවද ඇය සඳහන් කර තිබේ. මේ සම්බන්ධයෙන් පරීක්ෂණ පවත්වන බවත් අදාළ පුද්ගලයා අතුරුදන්වූ බව කියන දිනයේම ඔහුගේ නිවස ආසන්නයේ ජිවත් වු විවාහක කාන්තාවක්ද අතුරුදහන් වී තිබීම සම්බන්ධයෙන් සැකයක් පවතින බවත් හෙම්මාතගම පොලිසිය පවසයි. අසල්වැසි කාන්තාව අතුරුදන්වීම සම්බන්ධයෙන්ද ඇගේ සැමියා හෙම්මාතගම පොලිසියට පැමිණිලි කර ඇතැයි පැවසේ.", "URL": "https://lankatruth.com/si/?p=37584", "Category": "පුවත්", "Parent URL": null}