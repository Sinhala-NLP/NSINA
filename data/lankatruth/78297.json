{"Source": "Lankatruth", "Timestamp": "July 28, 2019", "Headline": "අධිකරණය මග හැර රට පැන්න කුරුණෑගල පොහොට්ටු නගරාධිපතිට වරෙන්තු", "News Content": "පුද්ගල පැහැරගැනීම්, ගිනි අවි පෙන්වා මරණ තර්ජනය කිරීම් ඇතුළු ප්‍රධාන අපරාධ රැසකට සම්බන්ධ විත්තිකරුවෙකු වන පොහොට්ටු පක්ෂයට බලය හිමි කුරුණෑගල නගර සභාවේ නගරාධිපති තුෂාර සංජීව විතාරන නැමැත්තා අධිකරණය මග හැර විදේශගතවීම නිසා ඔහු වහාම අත්අඩංගුවට ගෙන අධිකරණයට ඉදිරිපත් කරන ලෙස නියෝග කරමින් කුරුණෑගල මහාධිකරණ විනිසුරු මේනකා විජේසුන්දර මහත්මිය පසුගිය 25 වනදා වරෙන්තු නිකුත් කර තිබේ. තුෂාර සංජීව නගරාධිපතිවරයා එක්සත් ජාතික පක්ෂයට සම්බන්ධ කුරුණෑගල දිස්ත්‍රික්කයේ නීතී ක්ෂේත්‍රයේ ඉහළම පුද්ගලයන් සමග පවා සාකච්ඡා කරමින් මෙම නඩුවේ නීතිපති ගොනුව, රට තුළ පොහොට්ටු පක්ෂයේ පාලන බලයක් එන තුරු ප්‍රමාද කිරීමටත් තැත් දරා ඇති බවට පසුගිය වසරේ මාධ්‍ය වාර්තා පල කර තිබිණි. මහින්ද රාජපක්ෂ මහතාගේ පොහොට්ටු පක්ෂය නියෝජනය කරන කුරුණෑගල නගරාධිපති තුෂාර සංජීව විතාරණ මහතාට ගිනි අවි ළඟ තබා ගැනීම, පුද්ගල පැහැරගැනීම, ගිනිඅවි පෙන්වා කුරුණෑගල මිල්ලව පදිංචි අසේල නාලක හතුරුසිංහ නැමැත්තාට මරණ තර්ජන සිදුකිරීම, ගිනි අවි පෙන්වා බිය ගන්වා යතුරුපැදියක් පැහැරගැනීම, බලහත්කාරයෙන් ලියකියවිලිවලට අත්සන් ගැනීම යන චෝදනා එල්ල වී ඇත. නගර සභාවේ නිල සංචාරයක් ලෙස පවසා පොහොට්ටු පක්ෂයේ නගරාධිපතිවරයා අධිකරණයේ අවසරයකින් තොරව විදේශගත වී ඇති අතර ඒ සම්බන්ධයෙන් නගරාධිපතිවරයා නීතීඥයෙකු මාර්ගයෙන් අධිකරණයට ලිපියක් යොමු කර තිබී ඇත. කෙසේ නමුත් ඔහු අධිකරණයේ අවසරයකින් තොරව විදේශගතවීම සහ අදාල දින අධිකරණයට නොපැමිණීම ගැන සලකා මහාධිකරණ විනිසුරු මේනකා විජේසුන්දර මහත්මිය විසින් ඔහුට එරෙහිව මෙලෙස වරෙන්තු නිකුත් කර තිබේ. මෙහි පැමිණිලි කරුවන කුරුණෑගල මිල්ලව පදිංචි අසේල නාලක හතුරුසිංහ නැමැත්තා එක් නඩු වාරයකදී අධිකරණයට නොපැමිණිම හේතුවෙන් ඔහුට මාස එකහමාරක පමණ කාලයක් රක්ෂිත බන්ධනාගාර ගතව සිටීමට සිදුවී තිබිණි. කෙසේ නමුත් අධිකරණය මගහැර විදේශගතවූ කුරුණැගල නගරාධිපතිවරයා අද (28) දිවයිනට පැමිණීමට නියමිතව සිටි නමුත් ඔහු ආපසු පැමිණි බවක් හෝ ඔහු අත්අඩංගුවට ගත් බවක් මෙතෙක් වාර්තා නොවේ. බලයට පැමිණි වහාම තම පුද්ගලික පරිහරණය සඳහා සභාවේ මුදලින් ජගුවර් රථයක් මිලදී ගැනීමට රුපියල් දෙකෝටි පහලොස් ලක්ෂයක (රු. 25,000,000) වෙන් කරගනු ලැබුවේද මෙම නගරාධිපතිවරයා ය.", "URL": "https://lankatruth.com/si/?p=78297", "Category": "පුවත්", "Parent URL": null}