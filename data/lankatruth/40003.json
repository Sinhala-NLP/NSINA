{"Source": "Lankatruth", "Timestamp": "August 28, 2017", "Headline": "සමෘද්ධි නිලධාරින් අද සිට වෘත්තීය ක්‍රියාමාර්ගයක", "News Content": "සමෘද්ධි සංවර්ධන නිලධාරීන්ට හා සමෘද්ධිලාභීන්ට ඇති වී තිබෙන ගැටළුවිසඳීමට බලධාරීන් හා පාලකයන් අසමත් වී සිටින නිසා අද (28) සිට වෘත්තීය ක්‍රියාමාර්ගයක් ක්‍රියාත්මක කරන බව සමෘද්ධි සංවර්ධන නිලධාරීන්ගේ සංගමය සඳහන් කරයි. සමෘද්ධි නිලධාරීන්ට විශ්‍රාම වැටුප් හිමිකරදීම සඳහා 2014 වසරේදී එය දෙපාර්තමේන්තුවක් බවට පත් කළ බවත් එහෙත් විශ්‍රාම ගිය 200කට ආසන්න පිරිසකට විශ්‍රාම වැටුප් මෙතෙක් ලබාදී නොමැති බවත් එම සංගමයේ ප්‍රධාන ලේකම් චාමර මද්දුමකළුගේ මහතා සඳහන් කරයි. එම පිරිසෙන් 128 දෙනකු මේ වනවිට මියගොස් තිබෙන බවද ඔහු පැවැසීය. මීට අමතරව දෙපාර්තමේන්තුවට ඇතුළත් නොවී ඉල්ලා අස් වූ සේවකයන්ට ලබාදිය යුතු ප්‍රතිලාභ මෙතෙක් ලබාදී නොමැති අතර නිලධාරීන්ගේ උසස්වීම් ක්‍රමවේදයන්ද නවතා දමා ඇතැයි චාමර මද්දුමකළුගේ මහතා කියා සිටියේය. එසේම පුද්ගල සමෘද්ධිලාභීන්ට මරණයක් වෙනුවෙන් ගෙවීමට නියමිතව තිබූ සමාජ ආරක්ෂණ අරමුදල් ඉල්ලුම් කළ 8000කට 2013 වසරේ සිට මේ දක්වා ගෙවා නැති බවත් එම අරමුදලෙන් එක් අයෙකුට රුපියල් 10,000ක් ගෙවිය යුතු බවත් ඒ මහතා පවසයි. එමෙන්ම පැවති ජනාධිපතිවරණය සමයේ මහින්ද රාජපක්ෂ මහතාගේ මැතිවරණ ව්‍යාපාරයට වාසි සහගත ලෙස සමෘද්ධිලාභීන්ට හඳුන්වාදුන් “ඉසුරුමත් නිවහනක්” වැඩසටහන මගින් එකළ ගෙවනු ලැබූ රුපියල් 2500ක මුදල මේ වනවිට සමෘද්ධිලාභීන්ගේ සහනාධාරයෙන් කපාගනිමින් සිටින බැවින් වහාම එම කප්පාදුව නතර කරන ලෙසත් එකල සමෘද්ධිලාභීන්ට පොරොන්දු වූ රුපියල් 10,000ට අදාළ ඉතිරි රුපියල් 7500 වහාම ගෙවිය යුතු බවත් චාමර මද්දුමකළුගේ මහතා සඳහන් කරයි. පැවති මහින්ද රාජපක්ෂ ආණ්ඩුව මෙන්ම වත්මන් ආණ්ඩුවද තමන්ගේ පටු දේශපාලන අරමුණු වෙනුවෙන් සමෘද්ධීලාභීන් සහ සමෘද්ධි නිලධාරීන් පීඩාවට පත්කිරීම වහාම නතර කළ යුතු බවද ඒ මහතා ආණ්ඩුවට අවධාරනය කරයි.", "URL": "https://lankatruth.com/si/?p=40003", "Category": "පුවත්", "Parent URL": null}