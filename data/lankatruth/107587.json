{"Source": "Lankatruth", "Timestamp": "January 8, 2021", "Headline": "කරාපිටිය රෝහලේ 23 වාට්ටුව වසාදමයි", "News Content": "කරාපිටිය ශික්ෂණ රෝහලේ මනෝ වෛද්‍ය ඒකකයේ වාට්ටු අංක 23හි නේවාසිකව ප්‍රතිකාර ලබමින් සිටි තරුණියකට කොවිඩ් – 19 ආසාදිත වීම හේතුවෙන් එම වාට්ටුව තාවකාලිකව වසා දමා ඇත. ඇල්පිටියේ පදිංචි මෙම තරුණිය පානදුරේ පුද්ගලික ආයතනයක සේවිකාවකි. ඊයේ (07) ඇය රෝහල් ගතවී ඇති අතර එහිදී සිදුකරන ලද PCR පරීක්ෂණයේ ප්‍රතිඵල අනුව ඇය ආසාදිත බව අද (08) තහවුරු කරගෙන තිබේ. මෙම තරුණිය වාට්ටුවෙන් පැනයෑමට උත්සාහ දැරූ අවස්ථාවේදී ඇය වැළැක්වීමට කටයුතු කළ වෛද්‍යවරු ඇතුළු කාර්යමණ්ඩලයේ කිහිපදෙනකුද නිරෝධායනයට යොමුකර තිබේ. අනිකුත් රෝගීන්ද නිරෝධායනයට යොමුකර ඇති අතර රෝගීන් ඇතුළත් කිරීම සහ පිටකිරීම නවතා දමා වාට්ටුව තාවකාලිකව වසා දැමීමට කටයුතු කර ඇත.", "URL": "https://lankatruth.com/si/?p=107587", "Category": "කොවිඩ් -19 (කොරෝනා ) පුවත්", "Parent URL": null}