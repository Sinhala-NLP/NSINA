{"Source": "Lankatruth", "Timestamp": "August 25, 2018", "Headline": "උමාඔයෙන් බැට කෑ ජනතාවට වතුර බෙදූ බවුසර් “ස්‌ට්‍රයික්” – මාස තුනකින් මුදල් ගෙවා නැහැ", "News Content": "බණ්‌ඩාරවෙල ප්‍රදේශයේ උමාඔය ව්‍යාපෘතිය හේතුවෙන් පානීය ජලය අහිමි වූ ජනතාවට වසර කිහිපයක සිට දින පතාම පානීය ජලය ලබාදුන් බවුසර් හා ට්‍රැක්‌ටර්වල හිමිකරුවන් හා රියෑදුරන් පසුගිය 22වනදා සිට වැඩවර්ජනයක්‌ ආරම්භ කර තිබීම නිසා ප්‍රදේශවාසී ජනතාව දැඩි දුෂ්කරතාවට පත්ව සිටිති. මෙම බවුසර් රථ සඳහා මාස තුනක පමණ කාලයක්‌ නියමිත මුදල් නොගෙවීම නිසා මෙම බවුසර් රථ සේවයේ නොයොදා බණ්‌ඩාරවෙල කිණිගම ක්‍රීඩාංගණයේ ගාල්කර මෙහි සේවකයෝ වැඩවර්ජනයේ යෙදුනහ. මෙම බවුසර් සඳහා ජුනි, ජූලි සහ අගෝස්‌තු යන මාසවලට නියමිතව ගෙවිය යුතු මුදල් මෙතෙක්‌ නොගෙවීම නිසා මේ වනවිට බවුසර් සඳහා ඉන්ධන සැපයීමට හෝ නොහැකිවීමෙන් මෙම මාසවලට අදාළ මුදල් ලබාදෙනතුරු මෙම වර්ජනය ක්‍රියාත්මක කරන බව රියෑදුරෝ පවසති. උමාඔය ව්‍යාපෘතිය හේතුවෙන් මේ වනවිට බණ්‌ඩාරවෙල පානීය ජල ළිං සහ ඇළදොල සිඳී ගොස්‌ ඇත. මෙහි ජනතාවට සිය ජල අවශ්‍යතා සපුරාගැනීමට මහත් වෙහෙසක් දැරීමට සිදුවූ අතර ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතාගේ මූලිකත්වයෙන් පිහිටුවනු ලැබූ උමාඔය බහුවිනාශකාරි ව්‍යාපෘතියට එරෙහි ජනතා පෙරමුණ මගින් දිගින් දිගටම සිදු කළ දැවැන්ත විරෝධතා හමුවේ ජනතාවට අවශ්‍ය ජලය බවුසර් මගින් බෙදා හැරීමට බලධාරින්ට සිදු විය. ඒ අනුව ප්‍රදේශවාසී ජනතාවට උමාඔය සහන කාර්යාලය බවුසර් මඟින් පානීය ජලය දිනපතාම ලබාදෙන ලදී. බවුසර් රථ හිමියන් සහ බවුසර් රියදුරන් සේවයෙන් ඉවත්ව වැඩවර්ජනයක නිරත වීම නිසා මේ වනවිට ප්‍රදේශවාසී ජනතාව දැඩි නොසන්සුන්තාවට පත්ව සිටිති.", "URL": "https://lankatruth.com/si/?p=58297", "Category": "පුවත්", "Parent URL": null}