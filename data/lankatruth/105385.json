{"Source": "Lankatruth", "Timestamp": "December 28, 2020", "Headline": "සතොසෙන් ඉවත් කළ නුෂාඩ්ට ප්‍රමිතිය", "News Content": "ස.තො.ස. සභාපති ධූරයෙන් ඉවත්කළ නුෂාඩ් පෙරේරා ශ්‍රී ලංකා ප්‍රමිති ආයතනයේ සභාපති ධුරයට ජනාධිපති ගෝඨාභය රාජපක්ෂ විසින් පත්කර තිබේ. සීනි ආනයනික බද්ද රු.50 සිට ශත 25 දක්වා අඩු කර රජයට රු. කෝටි 1000ක පමණ අලාභයක් සිදු කිරීම සම්බන්ධ ගනුදෙනුවට නුෂාඩ් පෙරේරාගේ නමද ඈඳී තිබුණි. ජනතාවට අඩු මිලට සීනිත් නොලැබුණු, භාණ්ඩාගාරයට බද්දත් අහිමි වුණු එම දූෂිත ගනුදෙනුව පිළිබඳ ජවිපෙ නායක අනුර දිසානායක මුල් වරට පාර්ලිමේන්තුවේ දී හෙළිදරව් කළේය. ඉන්පසු එය බොහෝ මාධ්‍ය විසින් ජනතා අවධානයට යොමු කරවන ලදී. නුෂාඩ් පෙරේරාට සතොස සභාපති කම අහිමි වූයේ එම එළිදරව්ව නිසා බව සමාජ මාධ්‍ය වාර්තා කර තිබුණි. එයට පිළිතුරු දෙමින් නුෂාඩ් පෙරේරා මාධ්‍යයට කීවේ තමන්ට වැඩ අධික නිසා සතොස බෙදාහැරීම් අංශයේ සභාපති ධූරයෙන් පමණක් ඉවත් වූ බවයි. එසේ වැඩ අධික යැයි පැවසූ ඔහුටම ප්‍රමිති ආයතන සභාපතිකම ද ලබාදී තිබේ. ශ්‍රී ලංකා ප්‍රමිති ආයතනය මුලින් පැවතියේ බන්දුල ගුණවර්ධන අමාත්‍ය ධුරය දරණ වෙළඳ අමාත්‍යාංශ යටතේ ය. ලංකාවට ගෙන්වූ සැමන් කන්ටේනර් කීපයක ආසනික් අඩංගු බවට ප්‍රමිති ආයතනය විසින් සොයාගත් අතර ඉන් ටික දිනකට පසු වෙළඳ අමාත්‍යාංශයෙන් ප්‍රමිති අයතනය ගලවා ජනාධිපති යටතට පවරා ගන්නා ලදී.දැන් ප්‍රමිති ආයතනය පවතින්නේ ජනාධිපති ගෝඨාභය රාජපක්ෂ මහතා යටතේ වන තාක්ෂණ අමාත්‍යංශය යටතේය. මේ අතර ආණ්ඩුවේ ඉහළම තැනින් අමාත්‍යවරයා නොසලකා හැර තමන්ට හිතවත් නිලධාරීන් කීප දෙනෙක් සමග කටයුතු කිරීම නිසා බන්දුල ගුණවර්ධන අමාත්‍යවරයා කලකිරීමෙන් පසුවන බව ද දැනගන්නට ලැබේ.", "URL": "https://lankatruth.com/si/?p=105385", "Category": "පුවත්", "Parent URL": null}