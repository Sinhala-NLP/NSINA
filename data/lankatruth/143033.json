{"Source": "Lankatruth", "Timestamp": "December 21, 2022", "Headline": "ලබන අවුරුද්දේ පැය 08ක් 10ක් විදුලිය කපන්න වෙනවා – ජනක රත්නායකත් කියයි", "News Content": "විදුලි ඉංජිනේරුවරු ඊයේ (20) සිදුකළ ප්‍රකාශය සනාත කරමින් මහජන උපයෝගිතා කොමිසමේ සභාපති ජනක රත්නායකද අවධාරණය කරන්නේ නියමිත පරිදි ගල් අඟුරු ආනයනය කර ගත නොහැකි වුවොත් එළැඹෙන 2023 වසරේ දිනකට පැය 08ත් 10ත් අතර දීර්ඝ විදුලි කප්පාදුවකට යාමට සිදුවන බවය. අගෝස්තු මාසයේ සිට මේ දක්වා වූ කාලයේ දී මෙරටට පැමිණ ඇත්තේ ගල් අගුරු නැව් පහක් පමණක් බව ඔහු අනාවරණය කරයි. ඒ අනුව ඇතිව තිබෙන ගල් අගුරු හිඟතාවය මත නොරොච්චෝල බලාගාරයේ එක විදුලි ජනන යන්ත්‍රයක් ක්‍රියා විරහිත කිරීමට නිර්දේශ දුන් බවත් පවතින තත්වය කළමනාකරණය ගැනීම සඳහා මෙම පියවර ගත යුතු බවත් ඔහු පවසයි. ලබන වසරේ අප්‍රේල් මස 15 වන දින දක්වා ඇති කාලය තුළ මෙරටට ගෙන්වා ගත හැකි නැව් සංඛ්‍යාව ඉතා සීමිත වී ඇති බැවින් එය එළඹෙන වසරේ විදුලි උත්පාදනය සඳහා ප්‍රමාණවත් නොවන බවත් නැවතත් දීර්ඝ විදුලි කප්පාදුවකට යාමට සිදුවනු ඇති බව ඔහු අවධාරණය කරයි.‍", "URL": "https://lankatruth.com/si/?p=143033", "Category": "පුවත්", "Parent URL": null}