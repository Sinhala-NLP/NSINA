{"Source": "Lankatruth", "Timestamp": "November 24, 2019", "Headline": "සජිත්, රනිල් දෙදෙනාට ම ප‍්‍රහාර ! එජාපයට නායකයෙක් අහිමි වේ", "News Content": "ජනාධිපතිවරණයෙන් පරාජය වීමත් සමඟ එක්සත් ජාතික පක්‍ෂය වැටී තිබෙන බරපතළ අගාධයෙන් ගොඩ ගැනීමේ ශක්තිමත් නායකත්වයකට කිසිවකු නොමැති වී ඇතැයි තොරතුරු අනාවරණය වේ. පෙර සිට ම පැවැති සජිත් පේ‍්‍රමදාස විරෝධය ජනාධිපතිවරණ පරාජයෙන් පසු පුපුරා යාමට පෙර ඔහු නියෝජ්‍ය නායක ධුරයෙන් ඉල්ලා අස් වූ අතර, නායක රනිල් වික‍්‍රමසිංහ ද ඉවත් විය යුතු බවට ප‍්‍රබල මතයක් යළි ගොඩනැඟී ඇත. මේ නිසා ප‍්‍රථම වරට රනිල් වික‍්‍රමසිංහ ද නායකත්වයෙන් ඉවත් වීමට සූදානම් වී සිටී. ගම් මට්ටමේ, බිම් මට්ටමේ බලයක් ගැන කියමින්, කඩාකප්පල්කාරී ලෙස ජනාධිපතිවරණයට ඉදිරිපත් වුව ද, පක්‍ෂයේ බලකොටු රැකගැනීමට අසමත් වී යැයි සජිත් පේ‍්‍රමදාසට ප‍්‍රබල ප‍්‍රහාරයක් එල්ල වී ඇත. එම පක්‍ෂයේ බලකොටු වශයෙන් තිබූ කොළඹ සහ මහනුවර දිස්ති‍්‍රක් දෙක ද පරාජය වීම පිළිබඳව බරපතළ ම චෝදනාව එල්ල වී තිබේ. මේ නිසා එම පක්‍ෂය මුහුණ දී තිබෙන බරපතළ ම අර්බුදය ශක්තිමත් නායකත්වයක් ලබා දීමට පුද්ගලයකු නොමැති වීම බව අනාවරණය වේ. දැනට සිටින එක ම සුදුස්සා කතානායක කරු ජයසූරිය බවට එම පක්‍ෂයේ බොහෝ දෙනා පිළිගෙන තිබේ. එහෙත්, පක්‍ෂය වැටී තිබෙන තැනින් ගොඩ ගැනීමට තරම් පෞරුෂයක් ඔහුට නැති බව ද අවධාරණය කෙරී ඇත. සජිත් පේ‍්‍රමදාස ජනාධිපති ධුර අපේක්‍ෂක ලෙස ඉදිරිපත් කිරීමේ පුරෝගාමීන් ලෙස කි‍්‍රයා කළ මලික් සමරවික‍්‍රම, හරීන් ප‍්‍රනාන්දු, මංගල සමරවීර ඇතුළු කිසිවකු මේ දක්වා පරාජය පිළිබඳව කිසිදු ප‍්‍රකාශයක් හෝ කර නොතිබීම ගැන ද බරපතළ විරෝධයක් ඇතිව තිබේ. සජිත් පේ‍්‍රමදාස පරාජය වීමත් සමඟ මේ වන විට එම පක්‍ෂය කණ්ඩායම් කීපයකට වෙන් වී කි‍්‍රයා කිරීමට පටන්ගෙන ඇත. ගයාන් රූපසිංහ – ලංකා ඉරිදා සංග්‍රහය", "URL": "https://lankatruth.com/si/?p=86069", "Category": "පුවත්", "Parent URL": null}