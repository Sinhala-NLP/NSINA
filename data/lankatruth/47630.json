{"Source": "Lankatruth", "Timestamp": "February 16, 2018", "Headline": "තජුඩීන්ට මඟහැරුණු ඇමතුම ගැන විස්තර ලබා දෙන ලෙස ඩයලොග් ආයතනයට නියෝගයක්.", "News Content": "රගර් කී‍්‍රඩක මොහොමඞ් වසීම් තාජුඞීන් ඝාතනය වූ දින ඔහුගේ ජංගම දුරකතනයට පැමිණී මග හැරුණූ ඇමතුමක් සම්බන්ධයෙන් දුරකතන විස්තර වාර්තාවක් අපරාධ පරීක්ෂන දෙපාර්තමේන්තුව වෙත ලබා දෙන ලෙසට කොළඹ අතිරේක මහේස්ත‍්‍රාත් චාන්දනී ඩයස් මහත්මිය අද (16) ඩයලොග් ආසියාටා පුද්ගලික ආයතනයේ ප‍්‍රධාන විධායක නිලධාරී වෙත නියෝග කළාය. 1979 ආක 15 දරන අපරාද නඩු විධාන සංග‍්‍රහ පනතේ 134 වගන්තිය ප‍්‍රකාරව ඩයලොග් ආසියාටා පුද්ගලික ආයතනයේ ප‍්‍රධාන විධායක නිලධාරී සුපුන් වීරසිංහ මහතා වෙත මෙම නියෝගය අධිකරණය මගින් නිකුත් කළේය. 2012 මැයි මස 17 වැනිදා රාතී‍්‍ර 12.32ට මරණකරුගේ ජංගම දුරකතනය පැමිණී අංක 0773554441 දරන අංකය මගින් ලද මග හැරුණු දුරකතන ඇමතුම සම්බන්ධයෙන් සවිස්තර වාර්තාවක් මින් පෙර අදාළ සමාගමෙන් ලද වාර්තාවල ඇතුලත්ව නොමැති බැවින් එම මග හැරුණු ඇමතුම සම්බන්ධ කාර්මික උපකරණ හා කුලූණු පිළිබඳ සටහන් සහිත වාර්තාවක් ලබා දෙන ලෙසට අදාළ සමාගමට නියෝගයක් නිකුත් කරන්නැයි අපරාධ පරීක්ෂන දෙපාර්තමේන්තුව කළ කරුණු සැලකිල්ලට ගත් අධිකරණය මෙම නියෝගය නිකුත් කළේය. පැමිණීල්ල වෙනුවෙන් අපරාධ පරීක්ෂණ දෙපාර්තමේන්තුවේ මිනීමැරුම් විමර්ශන අංශයේ උ. පො. ප. රත්නපි‍්‍රය මහතා ඇතුලූ නිලධාරීන් අධිකරණය වෙත මෝසමක් ගොනු කරමින් මෙම ඉල්ලීම සිදුකරනු ලැබීය.", "URL": "https://lankatruth.com/si/?p=47630", "Category": "පුවත්", "Parent URL": null}