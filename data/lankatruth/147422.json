{"Source": "Lankatruth", "Timestamp": "May 27, 2023", "Headline": "ඩොලර් මිලියන 252කින් අපනයන ආදායම වට්ටා උද්ධමනය අඩු කිරීමේ රනිල් න්‍යාය", "News Content": "පසුගිය 2022 වර්ශයේ ජනවාරි – මාර්තු අතර පළමු කාර්තුවට වඩා මෙම වර්ශයේ පළමු කාර්තුව තුළ අපනයන ආදායම ඩොලර් මිලියන 252කින් බිඳවැටි තිබෙන පසුබිමක උද්ධමනය අඩු කිරීම පිළිබඳව රනිල් වික්‍රමසිංහ සහ මහ බැංකු අධිපති ඇතුළු නිලධාරීන් උදම් ඇනීම සම්බන්ධයෙන් පවතින යතාර්ථය හෙළි කර තිබේ. ශ්‍රී ලංකා සංවර්ධන පරිපාලන ආයතනයේ හිටපු ජ්‍යෙෂ්ඨ උපදේශක ශාන්ත ජයරත්නගේ ලිපියකින් මීට අදාල කරුණු හෙලි කර ඇත. එම ලිපිය පහත පලකර ඇත. “උද්ධමනය පහළ යාම ගැන උදම් අනන ලංකාවේ දේශපාලකයෝ… මේ දිනවල ආණ්ඩුව නියෝජනය කරන දේශපාලකයින්ගේ එක් උදාන වාක්‍යයක් වී තිබෙන්නේ 70% – 80% තිබූ උද්ධමනය පසුගිය අප්‍රේල් මාසය වන විට 33.6% ක් දක්වා පහළ යෑමයි. මෙය සත්‍යක් වුවත් එහි ඇති වී තිබෙන අනිසි ප්‍රතිවිපාක නොකියා සිටීමට ඔවුන් ප්‍රවේසම් වෙනවා. එහෙම නැත්නම් , ඔවුන් ඒ ගැන දන්නේ නැහැ. ඉහළ යන උද්ධමනය පාලනය කිරීම සඳහා රටක මහ බැංකු විවිධ ක්‍රියාමාර්ග ගන්නවා. ඉන් එකක් තමයි ඔවුන්ගේ ප්‍රතිපත්ති පොලී අනුපාත (Policy Rates) ඉහළ දැමීම. ප්‍රතිපත්ති පොලිය කියන්නේ බැංකු ඔවුන්ගේ අතිරික්ත මුදල් මහ බැංකුවේ තැන්පත් කිරීමේදී ඔවුන්ට ලැබෙන පොලිය (Standing Deposit Facility Rate) සහ බැංකුවලට නැවත මුදල් අවශ්‍ය වූ විට ණයට ගැනීමේදී මහ බැංකුව අයකරන පොලිය (Standing Lending Facility Rate). මෙම අනුපාත පහළ අගයක් ගැනීම රටක ආර්ථික ක්‍රියාවලිය සක්‍රීය වීමට හේතු වෙනවා. මන්ද එමගින්, රටේ බැංකු පොලිය අඩු වෙනවා. මිනිසුන් ස්ථාවර වත්කම් මිල දී ගන්නවා. රටේ ආයෝජන ඉහළ යනවා, කර්මාන්ත බිහිවෙනවා, රැකියා නියුක්තිය ඉහළ යනවා, අපනයන වැඩිවෙනවා, දල දේශීය නිෂ්පාදිතය ඉහළ යනවා, මිනිසුන්ගේ ඒක පුද්ගල ආදායම ඉහළ යනවා, ආර්ථික වර්ධන වේගය වැඩි වෙනවා කොටින්ම රටේ ජනයාගේ භෞතික ජීවන තත්ත්වය ඉහළ යනවා. සාමාන්‍යයෙන් මහ බැංකු මෙය ඒකක දශම ගනන් වලින් තමයි ඉහළ/පහළ දමන්නේ. මොකද, දශම 5ක ඉහළ යාම/පහළ යාම පවා ආර්ථිකයට කරන බලපෑම ඉතා බරපතළයි. ලංකාවෙ මහ බැංකුව මෙය 5%-6%ක වගේ පරාසයක (SDFR & SLFR) තමයි සාමාන්‍යයෙන් පවත්වාගෙන යන්නේ. එවිට රටේ ආර්ථිකය බාදාවකින් තොරව ක්‍රියාත්මක වෙනවා. එහෙත් මහ බැංකුව විසින් 2020 සහ 2021 වසරවල පාලනයකින් තොරව සල්ලි අච්චු ගැසීම හේතුවෙන් උද්ධමනය විශාල ලෙස වැඩිවෙන්න පටන් ගන්නවා. එම නිසා මහ බැංකුව විසින් 2022 ප්‍රතිපත්ති පොලිය ඉහළ දැමීම ආරම්භ කරනවා. 2022.01.20 වන දින 5.50 – 6.50 දක්වාත් 2022.03.04 වන දින 6.50-7.50 දක්වාත් 2022.03.08 වන දින 13.50-14.50 දක්වාත් 2022.07.07 වන දින 14.50-15.50 දක්වාත් අවසන් වරට 2023.03.03 වන දින 15.50-16.50 දක්වාත් ඉහළ දමනවා. ඒ හරහා ඔවුන්ට උද්ධමනය පාලනය කිරීමට හැකි වී තිබෙනවා. කෙසේ වෙතත් මෙතෙක් ලංකා ඉතිහාසයේ ඉහළම ප්‍රතිපත්ති පොලී අනුපාතය තමයි මේ දිනවල තිබෙන්නේ.https://www.cbsl.gov.lk>policy-interest-rates උද්ධමන පාලනය අතීසාරයට ගහපු අමුඩෙ වගේ වෙයිද ? උද්ධමනය අඩු කර ගැනීමේ චේතනාවෙන් මේ මොහොතේ මහ බැංකුව පවත්වා ගෙන යන 15.50% (SDFR ) සහ 16.50% (SLFR ) ප්‍රතිපත්ති පොලිය හේතුවෙන් සාර්ව ආර්ථිකයට ඇති කර තිබෙන බලපෑම සුළු පටු නැහැ. මහ බැංකුවේ එකම අරමුණ වී තිබෙන්නේ සැප්තැම්බර් හෝ ඔක්තෝබර් මාසය වන විට උද්ධමනය තනි අගයක් දක්වා ගෙන ඒම. එය ඉතා හොඳ උස්සාහයක්. එහෙත්, ඒ සඳහා ඔවුන් අනුගමනය කරන්නේ “ලෙඩා මලත්, බඩ සුද්දයි න්‍යාය.” මහ බැංකුව උද්ධමනය අඩු කරගැනීමට යෑමේදී අනෙක් වැදගත් කරුණු රාශියක් මග හැර ගන්නවා කියලයි පේන්නට තිබෙන්නේ. ලෙඩා මැරෙන්නේ මෙහෙමයි 2021 දල දේශීය නිෂ්පාදිතය ඩොලර් බිලියන 88.98.ක්. එය 2022 වන විට ඩොලර් බිලියන 75.3 දක්වා ඩොලර් බිලියන 13.68කින් අඩු වී තිබෙනවා. එය 2021ට සාපේක්ෂව -15.4% අඩුවීමක්. ඒ අනුව 2021 පැවති +3.5% ආර්ථික වර්ධන වේගය 2022 වනවිට -7.8%කින් කඩා වැටී තිබෙනවා. ආර්ථිකය හැකිලී (සංකෝචනය) තිබෙනවා. මෙයට මහ බැංකුවේ ඉහළ පොලී අනුපාත දැඩිව බලපා තිබෙනවා. ජාත්‍යන්තර මූල්‍ය අරමුදලේ පුරෝකථනය 2023 වර්ෂයේ ආර්ථික සංකෝචනය -3.5%ක් වන බවයි. එහෙත් ලෝක බැංකුව කියන්නේ එය 4.2% වනු ඇති බවක්. කෙසේ වෙතත්, මේ යන විදිහට නම් ලෙඩාට පාංශකූලය දී ගන්න කෙනෙක් හොයා ගැනීමත් දුෂ්කර වෙනවා වගෙයි. මීට අමතරව 2022 පළමු කාර්තුවට සාපේක්ෂව 2023 පළමු කාර්තුවේ තත්ත්වය විමසා බැලීමේදී එය ඉතා හොඳින් අවබෝධ කරගන්න පුළුවන්. 2022 වර්ෂයේ පළමු කාර්තුවේ (ජනවාරි – මාර්තු) අපනයන ආදායම ඩොලර් මිලියන 3,254ක්. එහෙත් 2023 පළමු කාර්තුවේ මෙය ඩොලර් මිලියන 2,998 දක්වා ඩොලර් මිලියන 252 කින් අඩු වී තිබෙනවා. එය පෙර වර්ෂයට සාපේක්ෂව අපනයන ආදායමේ -7.1%ක අඩු වීමක්. එයට හේතුව, අපනයන කර්මාන්ත වැසීයාම, අමුද්‍රව්‍ය ආනයන සීමා, සේවක කප්පාදු සහ සේවකයින් රට හැර යාම, අනෙකුත් පිරිවැය විශේෂයෙන්ම විදුලිය බිල සහ ප්‍රවාහන ගාස්තු ඉහළ යාම, බැංකු ණය පොලිය අසීමිතව ඉහළ යාම (28%-32%), ඉහළ බදු (30%) යනාදිය බලපා තිබෙනවා. ජාත්‍යන්තර මූල්‍ය අරමුදල රජයට උපදෙස් දෙන්නේ උද්ධමනය පාලනය කරන්න, ආදායම් වැඩි කරගන්න, රජයේ වියදම් අඩු කිරීමට කටයුතු කරන්න කියලයි. රජය උද්ධමනය පාලනය කිරීම සඳහා උපරිම උස්සාහ ගත්තත් අනෙක් කරුණු කෙරෙහී අවධානයක් යොමු කරන බවක් පේන්නට නැහැ. ඩොලර් අතිරික්තයක් ඇති වීමට හේතු ඒ වගේම, ආනයන සඳහා රජය විසින් 2022 පළමු කාර්තුවේ ඩොලර් මිලියන 5,651ක් වැය කරන විට, 2023 පළමු කාර්තුවේ ඔවුන් වැය කරන්නේ ඩොලර් මිලියන 3,859ක් බව මහ බැංකුවේ 2023 ත්‍රයි මාසික දත්ත වාර්තාව පෙන්වා දෙනවා. එය ඩොලර් මිලියන 1,792ක අඩුවීමක්. තවත් විදිහකට කිව්වොත් ලංකාවේ ආනයන -31.7% කින් අඩු වී තිබෙනවා. මේ හරහා විශාල ඩොලර් ප්‍රමාණයක් රටේ බැංකු පද්ධතිය තුළ ඉතිරිවී තිබෙනවා. මින් කියවෙන්නේ නිෂ්පාදන කටයුතු සඳහා අවශ්‍ය අමුද්‍රව්‍ය, යෙදවුම්, යන්ත්‍රෝපකරණ සහ අනෙකුත් අන්තර් භාණ්ඩ ආනයන සීමා පැන වීම හේතුවෙන් රටේ ආනයන වියදම සැලකිය යුතු ලෙස අඩු වී තිබෙනවා කියන එකයි. ඊට අමතරව, කර්මාන්ත වැසී යාම හෝ වෙනත් රටවලට ගෙන යෑම, සේවක කප්පාදුව නිසා නිෂ්පාදන ධාරිතාවය අඩු කිරීම හේතුවෙන් අමුද්‍රව්‍ය අවශ්‍යතාවතා අඩුවීමත් මෙයට හේතුවක් වී තිබෙනවා. රුපියල ස්ථාවර වීමේ රහස එලියට මේ දිනවල ඩොලරයට සාපේක්ෂව රුපියල ශක්තිමත් වී තිබෙන බවකුත් පාලකයන් කියනවා ඔබට ඇහෙනවා ඇති. මෙසේ ආනයන පහළ යාම නිසා ආනයන සඳහා ඩොලර් ඉල්ලුම විශාල ලෙස අඩු වී තිබෙනවා. ඒ වගේම ඉන්දියාවෙන් කරනු ලබන ආනයන (වැඩිම පංගුව ආනයනය වන්නේ ඉන්දියාවෙන්) සඳහා ලංකාවේ රුපියල්වලින් ගෙවීමට හැකි වීමත් ඩොලර් ඉල්ලුම අඩු වීමට හේතු වෙනවා. ඒ වගේම විදේශ සංචාරක ආදායම වැඩි වීම සහ විදේශ ශ්‍රමික ප්‍රේශන ඉහළ යාමත් බැංකුවල ඩොලර් අතිරික්තයක් ඇති වීමට හේතු වෙනවා. ඊට අමතරව මහ බැංකුව වෙළෙඳපොළින් ඩොලර් මිල දී ගැනීමත් විශාල වශයෙන් අඩු කොට තිබීමත් මෙයට දායක වෙනවා. ඉස්සර ඩොලරයක් බෙහෙතකට හොයා ගන්න නොතිබුණු බැංකුවලට අද ඩොලර් විකුණා ගන්න කෙනෙක් නැහැ. ඒකයි රුපියල ශක්තිමත් කියන්නේ. මෙය ඉල්ලුම හා සැපැයුම මතයි තීරණය වෙන්නේ. එහෙම නැතිව වෙනත් අයෙකුගේ හාස්කමක් නොවෙයි. මෙය තාවකාලික සුවයක් පමණයි. ලෙඩා බේරගන්න හිටපු දොස්තරල කෝ ආණ්ඩුව උද්ධමනය පාලනය කිරීම සඳහා පොලී අනුපාත ඉහළ දැමීමට අමතරව වැටුප් ලබන සේවකයින්ට ඉතා ඉහළ බදු ගසා තිබෙනවා. මේ හරහා ඔවුන්ගේ මිල දී ගැනීමේ හැකියාව අඩු වෙනවා. මේ හරහා සිදුවන්නේත් උද්ධමනය පාලනය කිරීම. ස්ථාවර ආදායම් ලබන වැටුප් සේවකයින්ට තමන්ගේ ආදායමෙන් සෑහෙන කොටසක් විවිධ බදු (සෘජු සහ වක්‍ර) වශයෙන් ගෙවන්නට සිදුවෙනවා. උපයන විට බද්ද (PAYE) (6%-36% දක්වා) තම වාර්ෂික වැටුප ලක්ෂ 12 ඉක්මවන්නේ නම් සෘජු බද්දක් හැටියට ගෙවන්නට වෙනවා. වැට් (VAT) 15% ක් සහ ජාතිය ගොඩනැගීමේ බද්ද (SSCL) 2.5%ක් ඔබ මිලදී ගන්නා සෑම භාණ්ඩයකට හෝ සේවාවකට ගෙවීමට සිදුවෙනවා. ඊට අමතරව බැංකු ණය ලබා ගෙන තිබුනේ නම් ඒ සඳහා වැඩිවුන පොලිය ගෙවීමට සිදුවී තිබෙනවා. ඒ වගේම, විදුලිය, ඉන්ධන, ගෑස් මිල (සුළු අඩුවීමක් තිබුණද) ඉතා අධික ලෙස ඉහළ ගොස් තිබෙනවා. ස්ථාවර ආදායම් ලාභීන්ට මෙය දරා ගැනීම අපහසු වී තිබෙනවා. අනික මෙය ගිලෙන නැවක් බව තේරුම් ගත් බොහෝ උගත් පිරිස් රට හැර යෑමට පටන් ගෙන තිබෙනවා. 2022 වසරේ රට හැර යාම සඳහා වෛද්‍යවරු 5,855 ශ්‍රී ලංකා වෛද්‍ය සභාවෙන් සේවා සහතික ලබාගෙන විදේශ ගත වීමට සූදානම් වන බව ප්‍රකාශ කරනවා. මින් 2000ක් මේ වනවිටත් විදේශ ගත වී තිබෙනවා. ඒ වගේම 300ක් පමණ විශේෂඥ වෛද්‍යවරුන් මේ වනවිට රටින් පිටවී තිබෙනවා. මැරෙන්න පන අදින ලෙඩා බේරගන්න හිටපු දොස්තරලත් සෑහෙන පිරිසක් මේ වනවිට රට අතහැර ගොස් තිබෙනවා නම් ?https://www.thecolombopost.org>Headlines උද්ධමනය නැති කාන්‍තාරයක් අබියස 2021 වර්ෂය අවසානය වනවිට විදේශ ගමන් බලපත්‍ර 382,501 නිකුත් කොට තිබෙනවා. ඉන් මේ වනවිට ලක්ෂ 02කට වැඩි පිරිසක් විදේශ ගත වී අවසන්. https://www.asianews.it>almost-200,000-Sri-Lankans-emigrated-in-20222022 සැප්තැම්බර් මස අවසන් වනවිට ආගමන විගමන දෙපාර්තමේන්තු දත්ත අනුව මාස 09 තුළ පමණක් විදේශ ගමන් බලපත්‍ර 612,278ක් නිකුත් කොට තිබෙනවා. ලංකා පරිඝණක සංගමය (CSSL) ප්‍රකාශ කරන අන්දමට 2022 සැප්තැම්බර් මස වනවිට පරිඝණක ඉංජිනේරුවන් 10,000කට වැඩි පිරිසක් විදේශ ගත වී තිබෙනවා. බොහෝ සමාගම් ප්‍රකාශ කොට තිබෙන්නේ ඔවුන්ගේ සේවකයින්ගෙන් 20% – 25% අතර පිරිසක් විදේශ ගත වී ඇති බවයි. මේ සිදුවෙමින් තිබෙන බුද්ධි ගලනය තවත් මාස 06ක් මේ ආකාරයෙන් සිදුවුවහොත් උද්ධමනය රහිත එහෙත් කාන්තාරයක් පමණක් ඔබට ඉතිරි වනු ඇති. https://www.dailymirror.lk>breaking-news උද්ධමනය අඩු කිරීම අත්‍යාවශ්‍ය කරුණක් මෙන්ම මහ බැංකුවේ වගකීමක්. එහෙත්, උද්ධමනය අඩු වූ පමණින් ඔබගේ ජීවන තත්වයේ ගුණාත්මක වර්ධනයක් සිදුවී තිබෙනවා ද ? ඒ සඳහා ආර්ථික වර්ධනය යම් මට්ටමකට පවත්වා ගත යුතු වෙනවා. එහෙත්, ආර්ථිකයේ සිදුවෙමින් තිබෙන ප්‍රමාණාත්මක සංකෝචනය තවදුරටත් සිදු වුවහොත්, අපි බලාපොරොත්තු වන සාර්ව ආර්ථික ස්ථායීතාවය අත්පත් කරගැනීමට නොහැකි වනු ඇති. රජය, ඒ සම්බන්ධව නිසි අවධානයක් යොමු නොකිරීම හරහා උද්ධමනය පාලනයට පමණක් අවධානය යොමු කිරීම තුළ තව දුරටත් රටේ අපනයන කර්මාන්ත කඩාවැටීමට ඉඩ හැරියහොත්, එක් අතකින් රටේ ආදායම අහිමි වීමෙන් සිදුවන ආර්ථික ඵලවිපාකවලට අමතරව රැකියා අහිමි වීම තුළ සමාජ ප්‍රශ්නයක්ද ඇති වීම නොවැළැක්විය හැකිය. ශාන්ත ජයරත්නශ්‍රී ලංකා සංවර්ධන පරිපාලන ආයතනයේ හිටපු ජ්‍යෙෂ්ඨ උපදේශක25.05.2023(හුවමාරු කල හැක)”", "URL": "https://lankatruth.com/si/?p=147422", "Category": "ආර්ථික පුවත්", "Parent URL": null}