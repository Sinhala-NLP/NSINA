{"Source": "Lankatruth", "Timestamp": "September 30, 2018", "Headline": "ඉන්දුනීසියාවේ භූ කම්පන හා සුනාමි ව්‍යසනයෙන් සිදුවූ මරණ සංඛ්‍යාව ඉහළට", "News Content": "ඉන්දුනීසියාවේ ප්‍රභල භූ කම්පන සහ සුනාමි තත්වයෙන් අනතුරුව තවත් පසු කම්පන රැසක් සිදුව ඇතැයි වාර්තා වේ. ඉන්දුනීසියාවේ සුලවේසි දූපත ආශ්‍රිතව පසුගිය සිකුරාදා දින රිච්ටර් පරිමාණයේ 7.5ක් ලෙස සටහන් වූ ප්‍රභල භූ කම්පන තත්වයක් ඇති වූ අතර ඉන් සුලවේසි දූපතේ පාලු නගරයට දැඩි බලපෑම් එල්ල විය. භූ කම්පනයෙන් අනතුරුව මීටර් 2ක් පමණ උස උදම් රළ සහිත සුනාමි තත්වයක් ද ඇතිවිය. භූ කම්පන හේතුවෙන් නගරයේ මුස්ලිම් පල්ලිය ඇතුළු ගොඩනැගිලි රැසකට බරපතල හානි සිදුවූ අතර පසුව ඇතිවූ සුනාමි තත්වය හේතුවෙන් හානිය දෙගුණ විය. මේ වන විට වාර්තාගත මරණ සංඛ්‍යාව 384 දක්වා ඉහළ ගොස් ඇති අතර තවත් 500කට අධික පිරිසක් තුවාල ලබා තිබේ. අතුරුදන් වූවන් ගණන මෙතෙක් ගණන් බලා නැත. තුවාලකරුවන්ගෙන් රෝහල් පිරී ඇති බවත් තව දුරටත් මියගිය පුද්ගලයින්ගේ මල සිරුරු මංමාවත්වල ගොඩ ගැසී ඇති බවත් එරට මාධ්‍ය වාර්තා දක්වයි. මේ හේතුවෙන් ජනතාවගේ මානසික තත්වය තවදුරටත් පහත වැටී ඇතැයි විදෙස් මාධ්‍ය වාර්තා කර සිටියි. කෙසේ වෙතත් ඉන්දුනීසියානු බලධාරීන් පවසන්නේ සිදුව ඇති හානිය මෙතෙක් ගණනය කර නොමැති බවයි. ඉන්දුනීසියාව ස්වභාවිකව සුනාමි තත්ව හා භූ කම්පන ඇතිවිය හැකි කලාපයක පිහිටි රාජ්‍යක් වන අතර 2004 වසරේ ශ්‍රී ලංකාව ඇතුළු රටවල් කිහිපයකට බලපෑ සුනාමි තත්වය හේතුවෙන් ද ඉන්දුනීසියාවේ 120,000කට අධික මරණ සංඛ්‍යාවක් සිදුවිය.", "URL": "https://lankatruth.com/si/?p=60119", "Category": "විදෙස් පුවත්", "Parent URL": null}