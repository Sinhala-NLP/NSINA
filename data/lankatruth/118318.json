{"Source": "Lankatruth", "Timestamp": "June 23, 2021", "Headline": "කෝටි ලක්ෂයක ණය පිම්මක් පැණීමට ආණ්ඩුව සැරසේ", "News Content": "භාණ්ඩාගාර බිල් පත් මගින් ලබාගත හැකි උපරිම ණය සීමාව වූ රුපියල් කෝටි දෙලක්ෂය, රුපියල් කෝටි තුන්ලක්ෂය දක්වා ඉහළ දැමීමට රජයේ මුදල් පිළිබඳ පාර්ලිමේන්තු කාරක සභාව අනුමැතිය ලබාදී තිබේ. මේ පිළිබඳ යෝජනාව මුදල් අමාත්‍යවරයා ලෙස මහින්ද රාජපක්ෂ ඉදිරිපත්කර ඇති අතර එයට අදාල අනුමැතිය ඊයේ (22) ලබාදී තිබේ. රජයේ මුදල් පිළිබඳ පාර්ලිමේන්තු කාරක සභාවේ සභාපති අනුර ප්‍රියදර්ශන යාපාගේ ප‍්‍රධානත්වයෙන් යුක්ත එම කමිටුව ඔන්ලයින් තාක්ෂණය ඔස්සේ රැස්වී මෙම අනුමැතිය ලබාදී ඇත. මේ අනුව ඉදිරි මාස 06 තුළදී රජයේ වියදම් සඳහා භාණ්ඩාගාර බිල්පත් නිකුත්කිරීමෙන් පමණක් රුපියල් කෝටි තුන්ලක්ෂය දක්වා වූ ණය මුදලක් ලබා ගැනීමේ හැකියාව ආණ්ඩුවට ලබාදී ඇත. පසුගිය වසර අවසන් වනවිට රජයේ මුළු ණය බර ට්‍රිලියන 15ව ඉක්මවා තිබිණි. එම මුළු ණය ප‍්‍රමාණයට භාණ්ඩාගාර බිල්පත් නිකුත් කිරීමෙන් පමණක් ලබාගත හැකි මෙම කෝටි තුන්ලක්ෂයක මුදලට එකතුවේ. ඒ අනුව රජයේ මුළු ණය ප‍්‍රමාණය ඉතා ඉහළ මට්ටමකට කෙටි කාලයක් තුළදී ගමන් කරණු ඇත. 2019 වර්ෂය අවසන් වන විට ට්‍රිලියන 14.15ක් වූ රජයේ මුළු ණය ප‍්‍රමාණය වසරක් තුළදී ට්‍රිලියන 16.5ට ආසන්න අගයක් දක්වා ට්‍රිලියන 02ට වඩා වැඩි ප‍්‍රමාණයකින් ඉහළ ගොස් තිබේ. ට්‍රිලියනයක් යනු රුපියල් කෝටි ලක්ෂයකි.", "URL": "https://lankatruth.com/si/?p=118318", "Category": "ආර්ථික පුවත්", "Parent URL": null}