{"Source": "Lankatruth", "Timestamp": "December 31, 2021", "Headline": "වසංගතයෙන් පසු ලෝක ආර්ථිකය දැවැන්ත පසුබෑමක !", "News Content": "උද්ධමනය හා අසමතුලිතතාවය හේතුවෙන් ලෝක ආර්ථිකය දැවැන්ත අර්බුදයකට යොමු වෙමින් පවතින බව යුරෝපීය ආර්ථික හා සංවර්ධන කොමිසම(OCDE) නිකුත් කල නවතම වාර්තාවක සඳහන් වේ. පසුගිය මාස කීපය තුල ඇමරිකාවේ පමණක් ආර්ථික උද්ධමනය 6%කින් ඉහල ගිය අතර එය යුරෝපයේ 4.9%ක් ලෙස දැක්වේ. ලෝක ආර්ථිකයේ එන්ජිම ලෙස සැලකෙන චීනයේ පසුගිය අගෝස්තු මාසයේ ඉදිකිරීම් කේෂ්ත්‍රයේ සිදුවූ බංකොලොත් වීම නිසා එහි බලපෑම ලෝක ආර්ථික වේගය යම් මන්දගාමි තත්වයකට පත් කර ඇත. ඒ අතර නව කොරෝනා ප්‍රහේදය නිසා යුරෝපය නැවතත් වසා දැමීමේ තීරණය හේතුවෙන් යුරෝපා සංගමයේ රටවලද අර්බුද රාශියක් නිර්මාණය වෙමින් පවතී. මේ වන විට ඔපෙක් සංවිධානයේ සාමාජික රටවල් අතරින් විශේෂයෙන්ම සෞදි අරාබිය විසින් තෙල් නිෂ්පාදනය සීමා කිරීම හේතුවෙන් තෙල් මිල ඉහල යාමත්, ඇමරිකාවේ අත්‍යවශ්‍ය ආහාර වල මිල ඉහල යාමෙන් හා පසුගිය කාලයේ එරට ෆෙඩරල් බැංකුව(FED) විශාල වශයෙන් මුදල් අච්චු ගසමින් මුදා හැරීම නිසා උද්ධමණය(6%) වේගයෙන් ඉහල ගොස් ඇත. එරට මධ්‍යම ෆෙඩරල් බැංකුවේ(FED) සභාපති JEROME POWELL මාධ්‍ය වෙත පවසා සිටියේ තත්වය පාලනය කිරීම සඳහා කොටස් වෙළඳපලේ කොටස් මිලදී ගැනීම සීමා කිරීමටත්, පොලි අනුපාතය මදක් හෝ ඉහල දැමීමට අපේක්ෂා කරන බවයි. උද්ධමනය ඉහලයාම නිසා බයිඩන් පාලනයේ ජනප්‍රියතාවය පහත වැටීම හේතුවෙන් බයිඩන් විසින් එරට තෙල් සංචිත වලින් තෙල් බැරල් මිලියන 50000ක් ලෝක වෙළඳපලට මුදා හරින ලද්දේත් මේ නිසාවෙනි. ඇමරිකාවේ ආර්ථික වර්ධන වේගය 2022 දී 3.7%ක් වනු ඇති බව OCDE වාර්තාව පෙන්වා දේ. චීනය තුල පසුගිය ජුලි මාසයේ සිදු වූ ගොඩනැගිලි කේෂ්ත්‍රයේ කඩා වැටීම හේතුවෙන් එහි දැවැන්තයෙකු වන evergrande චීන බහු ජාතික සමාගම විසින් ඩොලර් බිලියන 300ක අලාභයක් එරට ආර්ථිකයට සිදු කර ඇති අතර මෙම තත්වය එම කේෂ්ත්‍රයේම අනෙකුත් සමාගම් වලට පැතිර යාම හේතුවෙන් ඒවාද බංකොලොත් වීමේ අවධානමක පවතී. මෙහි ප්‍රථිපලයක් ලෙස 8.1% ලෙස සඳහන් වූ චීන ආර්ථික වේගය 2022 දී 5.1%ක් දක්වා පහත වැටී ඇත. OCDE වාර්තාව අනුව චීනයේ උද්ධමනය 2.3%ක් ලෙස දැක් වෙන අතර එරට අත්‍යවශ්‍ය ආහාර මිල ගණන් මසකට 1.5% ලෙස ඉහල ගොස් ඇත. කොරෝනා වසංගතය හේතුවෙන් අමුද්‍රව්‍ය ආනයනය මන්දගාමී වීම හේතුවෙන් නිෂ්පාදනය ඇනහිටීම හේතුවෙන්ද මෙම තත්වය ඇති වී ඇත. OCDE වාර්තාව මෙහිදී තම නිගමනය ලෙස ඉදිරිපත් කරනුයේ ලෝකයේ එන්නත්කරණය විශාල අසමානාත්මකතාවයක පැවතීම නිසා ලෝක ආර්ථිකය මෙවැනි අර්බුදකාරී තත්වයක පැවතීමට මුලික හේතුවක් ලෙස පවතින බවයි. ආසියාව හා අප්‍රිකාව තුල තවමත් එන්නත්කරණය සිදු වී ඇත්තේ 5%-10% අතර ප්‍රමාණයක් බව අදාළ වාර්තාවේ සඳහන් වේ.", "URL": "https://lankatruth.com/si/?p=127471", "Category": "පුවත්", "Parent URL": null}