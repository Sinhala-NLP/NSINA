{"Source": "Lankatruth", "Timestamp": "February 17, 2012", "Headline": "ජනතාව සංවිධානය වීමෙන් ජයග්‍රහණ ලබාගත හැකියි – ජවිපෙ", "News Content": "(දෙවන සංස්කරණය) ඉන්ධන මිල, විදුලි බිල, හා බස් ගාස්තු වහා අඩු කරන ලෙස ආණ්ඩුවට බලකරමින් අත්පත්‍රිකා බෙදාහැරීමේ ව්‍යාපාරයක් ජනතා විමුක්ති පෙරමුණ විසින් අද (17) උදේ 10.00ට කොටුව දුම්රියපොළ ඉදිරිපිටින් ආරම්භ කළේය. ඒ සදහා එම පක්ෂයේ නායක සෝමවංශ අමරසිහ මහතා සහ ප්‍රධාන ලේකම් ටිල්වින් සිල්වා මහතා ඇතුළු විශාල පිරිසක් සහභාගී වී සිටියහ. ජනතාව මෙම පත්‍රිකා ලබාගැනීම සදහා දැඩි උනන්දුවක් දැක්වූ බවක් පෙනීගිය අතර ජනතා විමුක්ති පෙරමුණේ නායකයන්ට ජනතාව සුභපැතුවේ මේ මොතේ රටම අවදිකිරීම සම්බන්ධයෙන් ස්තූතිවන්ත වනබවයි. එම අවස්ථාවේදී ජනමාධ්‍ය වෙත අදහස් දැක්වූ පක්ෂයේ නායක සෝමවංශ අමරසිංහ මහතා මෙසේ පැවසීය. ”මහින්ද රාජපක්ෂ ධනපති ආණ්ඩුව තෙල් මිල විශාල වශයෙන් ඉහළ දැමීම නිසා අනෙකුත් සියලුම භාණ්ඩ හා සේවාවල මිල ගණන් එකදිගටම වැඩිවීම‍ට පටන්ගෙන තිබෙනවා. විදුලි ගාස්තු 30% සිට 40% දක්වා ඉහළ දමලා. තෙල් මිල වැඩිකිරීම සමාජයේ සියලු කොටස්වලට එක සේ බලපානවා. එ පීඩනයට විරුද්ධව උද්ඝෝෂණය කළ හලාවත ධීවර කාර්මික ඇන්තනී ප්‍රනාන්දු සහෝදරයා ආණ්ඩුවේ වෙඩිඋණ්ඩවලින් ඝාතනය කර අවසන්. තෙල් මිල අඩුකරන ලෙස ආණ්ඩුවට බලකරමින් ජනතා විමුක්ති පෙරමුණ සංවිධානය කළ උද්ඝෝෂණයට ජලප්‍රහාරයක් එල්ල කර කදුළුගෑස් ගැහුවා. අධිරාජ්‍යවාදීන්ගේ වුවමනා ඉෂ්ටකරමින් ණය ලබාගැනීම සදහා මේ රටේ ජනතාව මර්දනයකර ජීවන වියදම ඉහළ දමමින් සිටිනවා. රටේ සියලු ජනකොටස්වලට අපි කියන්නේ මේ ධනපති ආණ්ඩුවට විරුද්ධව උද්ඝො‍්ෂණය කළ යුතු බවයි. තෙල් මිල අඩුකිරීමට ප්‍රබලව බලපෑම් කළ යුතුයි. ජනතාව සංවිධානය වීම හැර අන් කිසිම උත්තරයක්නැහැ. මේ ආණ්ඩුවේ ජනතා විරෝධී ක්‍රියාමාර්ග පරාජය කළ හැකි බව සනාත කර තිබෙනවා. ඒ සදහා ජනතා විමුක්ති පෙරමුණේ නායකත්වය සමග පෙරට එනලෙසපීඩාවට පත් සියලු ජනකොටස්වලින් ඉල්ලනවා.”", "URL": "https://lankatruth.com/si/?p=1434", "Category": "පුවත්", "Parent URL": null}