{"Source": "Lankatruth", "Timestamp": "May 12, 2022", "Headline": "ගෝටාගේ එකම ගැලවුම්කරුවා ලෙස රනිල් දිවුරුම් දෙයි", "News Content": "නව අගමැති ලෙස ගෝටාබය රාජපක්ෂ විසින් රනිල් වික්‍රමසිංහ පත්කර ඇත. රනිල් වික්‍රමසිංහ එම තනතුරේ දිවුරුම්දෙනු ලැබූවේ, තමන් අගමැති ධුරය බාරගනිමින් කටයුතු කිරීමට සූදානම් බව සජිත් ප්‍රේමදාස ප්‍රකාශ කර තිබියදී සහ ස්වාධීන කණ්ඩායමේ යැයි හඳුන්වාගන්නා කණ්ඩායම තවත් තිදෙනෙකුගේ නම් යෝජනා කර තිබියදීය. ඊයේ (11) ජාතිය ඇමතූ ජනාධිපති ගෝටාබය රාජපක්ෂ ප්‍රකාශ කර සිටියේ “මම මේ සතිය තුළ පාර්ලිමේන්තුවේ බහුතරයකගේ විශ්වාසය දිනාගත්, ඒ වගේම රටේ ජනතාවගේ විශ්වාසය තහවුරු කර ගන්න පුලුවන් අග්‍රාමාත්‍යවරයෙක් සහ අමාත්‍ය මණ්ඩලයක් පත් කිරීමට කටයුතු කරනවා.” යනුවෙනි. එහෙත් පසුගිය පාර්ලිමේන්තු මහා මැතිවරණයෙන් රනිල් වික්‍රමසිංහ නායකත්වය දරන එක්සත් ජාතික පක්ෂයට මුළු රටෙන්ම ඡන්ද 249,435ක් ලැබී තිබුණු අතර ඔහු ඉදිරිපත් වූ කොළඹ දිස්ත්‍රික්කයෙන් ලැබූ ඡන්ද සංඛ්‍යාව 30,875කි. ජාතික ලයිස්තුවෙන් ලැබුණු එක් මන්ත්‍රී ධුරය පමණක් හිමිව තිබියදී අගමැති ලෙස පත් කරනු ලැබීය. පාර්ලිමේන්තුවේ රනිල් වික්‍රමසිංහ පමණක් සිටින අතර මෙරට ඡන්ද දායකයන් එක්කෝටි හැටලක්ෂයකට අධික පිරිසකගෙන් පසුගිය මැතිවරණයේදී ඡන්ද 249,435ක් ලබාගත් රනිල් වික්‍රමසිංහ ජනතාවගේ විශ්වාසය තහවුරුකරගත් අයෙකු ලෙස ගෝටාබය රාජපක්ෂ විසින් පිළිගෙන ඇත.", "URL": "https://lankatruth.com/si/?p=134237", "Category": "පුවත්", "Parent URL": null}