{"Source": "Lankatruth", "Timestamp": "May 19, 2021", "Headline": "සෞභාග්‍යයේ දැක්මෙන් ආහාර ගෙන්වීමේ වියදම් ඉහළට", "News Content": "වසරේ මුල් මාස තුන තුළ විදේශයන්ගෙන් ආහාර පාන මෙරටට ගෙන්වීම සඳහා දරණ වියදම් රුපියල් කෝටි 3,832 දක්වා ඉහළ ගොස් ඇති බව මහ බැංකුවේ නවතම තොරතුරු වලින් හෙළි වේ. එලෙස ගෙන්වා ඇත්තේ ධාන්‍ය සහ ආශ්‍රිත නිෂ්පාදන, කිරි ආශ්‍රිත නිෂ්පාදන, එළවළු, මත්ස්‍ය නිෂ්පාදන, සීනි සහ රස කැවිලි, කුළුබඩු මෙන්ම වෙනත් ආහාර පාන වර්ග බවද එම තොරතුරුවලින් හෙළි වේ. පසුගිය වසරේ ජනවාරි සිට මාර්තු දක්වා මාස තුන තුළදී මෙම ආනයන සඳහා රුපියල් කෝටි 2,660ක් වැය වී ඇති අතර එය ඩොලර් මිලියන 143ක්ය. මේ වසර අවසන් වනවිට පැවැති විනිමය අනුපාතය ඩොලරයට රුපියල් 186කි.  මෙම වසරේ මුල් මාස තුන සඳහා ආහාර පාන ගෙන්වීම වෙනුවෙන් ඩොලර් මිලියන 189.7ක් වැයවී තිබේ. දැනට පවතින ඩොලරයට රුපියල් 202ක් පමණ වූ විනිමය අනුපාතය අනුව මෙම වියදම රුපියල් කෝටි 3,832කි. මේ අනුව පසු ගිය වර්ෂයේ මුල් මාස තුනට වඩා මෙම වසරේදී ආහාර පාන ගෙන්වීමට රුපියල් කෝටි 1,172ක් වැඩි පුර වැය වී තිබේ. වර්තමාන ආණ්ඩුවේ සෞභාග්‍යයේ දැක්ම අනුව මෙරට තුළ ආහාර නිෂ්පාදනය ඉහළදමා ගොවියාගේ නිෂ්පාදනවලට ඉඩ ලබාදෙන බව ප‍්‍රකාශකර තිබියදී මෙම වියදම් ඉහළ ගොස් තිබීම විශේෂිතය.", "URL": "https://lankatruth.com/si/?p=116604", "Category": "ආර්ථික පුවත්", "Parent URL": null}