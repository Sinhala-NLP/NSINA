{"Source": "Lankatruth", "Timestamp": "April 1, 2021", "Headline": "පොහොට්ටු මන්ත්‍රී මිලාන් ජයතිලකත් අල්ලස් නඩුවෙන් නිදහස්", "News Content": "රුපියල් ලක්ෂ 06ක අල්ලසක් ලබා ගැනීම සම්බන්ධයෙන් ශ්‍රී ලංකා පොදුජන පෙරමුණේ ගම්පහ දිස්ත්‍රික් පාර්ලිමේන්තු මන්ත්‍රී මිලාන් ජයතිලකට එරෙහිව ගොනුකර තිබෙන චෝදනා පත්‍රය නැවත නඩු පැවරීමට යටත්ව ඉල්ලා අස්කර ගන්නා බවට අල්ලස් කොමිසම විසින් දැනුම්දීම හේතුවෙන් මන්ත්‍රීවරයා ඇතුළු විත්තිකරුවන් දෙදෙනෙකු නිදහස් කිරීමට කොළඹ මහාධිකරණය විනිසුරු දමිත් තොටවත්ත නියෝග කර තිබේ. ඒ එම නඩුව අද (01) කැඳවූ අවස්ථාවේදීය. නඩුව කැඳවූ අවස්ථාවේ අල්ලස් කොමිසමේ සහකාර අධ්‍යක්ෂ ජනරාල් ගංගා හෙයියන්තුඩුව අධිකරණය හමුවේ කරුණු දක්වමින් එම නඩුවේ පවතින තාක්ෂණික දෝෂයක් හේතුවෙන් එය ඉල්ලා අස්කර ගන්නා බවත් විත්තිකරුවන්ට එරෙහිව කඩිනමින් නඩු පැවරීමට පියවර ගන්නා බවත් අධිකරණයට දැනුම් දී ඇත. දොම්පේ ප්‍රාදේශීය සභාවේ සභාපතිවරයා වශයෙන් කටයුතු කළ සමයේ කළුගල් කැඩීමේ බලපත්‍රයක් නිකුත් කිරීම සඳහා රුපියල් ලක්ෂ 7ක මුදලක් අල්ලස් වශයෙන් ඉල්ලා ඉන් රුපියල් ලක්ෂ 06ක් ලබා ගැනීම සම්බන්ධයෙන් මිලාන් ජයතිලකට සහ දොම්පේ ප්‍රාදේශිය සභා මන්ත්‍රි අජිත් සිසිර කුමරට එරෙහිව අල්ලස් කොමිසම විසින් එම නඩුව ගොනුකර තිබුණි.", "URL": "https://lankatruth.com/si/?p=114127", "Category": "පුවත්", "Parent URL": null}