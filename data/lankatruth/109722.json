{"Source": "Lankatruth", "Timestamp": "February 1, 2021", "Headline": "ප්‍රංශයේ සුපරි වෙළඳසැලකින් අත්‍යවශ්‍ය ආහාර ද්‍රව්‍ය හා සනීපාරක්ෂක භාණ්ඩ පැහැර ගනී !", "News Content": "“දුප්පත්කමට එරෙහිව සටන් වදින ක්‍රියාකාරිකයින් ” නම් තරුණ සංවිධානයක් විසින් ප්‍රංශයේ පැරිස් නුවර සුපරි වෙළඳ සලකට කඩාවැදී එහි තිබු අත්‍යවශ්‍ය ආහාර ද්‍රව්‍ය කරත්ත වලට දමාගෙන රැගෙන ගියේ පොලීසිය හා වෙළඳ සැලෙ ආරක්ෂක අංශද බලා සිටිත්දීය. එකතු කරගත් ආහාර කොරෝනා වසංගතය නිසා ආර්ථිකව පිඩා විඳින විශ්වවිද්‍යාල සිසුන්ට, රැකියා විරහිතයින්ට, ගැබිණි මව්වරුන්ට, විශ්‍රාමිකයන්ට හා අනෙකුත් දුප්පත් ජනතාවට නොමිලේ බෙදා දෙන බවත් මෙවැනි ක්‍රියා මාර්ග කිසිදු දැනුම්දීමකින් තොරව පැරිස් නගරයේ සියළු බහු ජාතික සමාගම් වලින් මෙහෙයවන සුපරි වෙළදසැල් ඉලක්ක කරමින් අනාගතයේදී සිදු කරන බවත් එම තරුණයන් මාධ්‍ය වලට ප්‍රකාශ කළහ. “අපගේ මැදිහත් වීම් සාමකාමිව ළඟ එන ආර්ථික හා සමාජ අර්බුදය පිළිබඳව රජයට අනතුරු හැඟවීමක් සඳහා සිදුකරන්නක්” යයි ඔවුන් වැඩි දුරටත් පවසා ඇත. ප්‍රංශයේ කොරෝනා වසංගතයත් සමගින් දැවැන්ත ආර්ථික අවපාතයකට හා රටේ රාජ්‍ය ණය ප්‍රමාණය 106% PIB දක්වා ඉහල ගොස් තිබේ. ප්‍රංශ රජයට සම්බන්ධ ආර්ථික කොමිසම(INSEE) ඊයේ (31) වැනිදා එළි දැක්වූ වාර්තාවකින් පැවසෙන්නේ ජනතාවගේ පරිභෝජනය අඩු වීමත් සංචාරක කර්මාන්තය, වෙළඳාම, නිෂ්පාදනය (8.6%), ආයෝජන (9.8%) කඩා වැටීමත් නිසා 1945 දී අවසන් වූ දෙවන ලෝක යුද්ධයෙන් පසුව පළමු වතාවට රටේ දළ ජාතික නිෂ්පාදනයෙන් 8.3% PIBක් රටට අහිමි වී ඇති බවයි. කොරෝනා වසංගතය ආරම්හ වූ මොහොතේ සිට ප්‍රංශ රජය යුරෝ බිලියන 300ක් රැකියා අහිමි වුවන්ට හා වසා දැමූ සමාගම් බංකොලොත් වීම් වලක්වා ගැනීමට මුදල් වෙන්කිරීමත් සමග රටේ ණය ප්‍රමාණයෙන් පුද්ගලික අංශයේ ණය පංගුව 84%PIB කින් ඉහළ ගොස් ඇති බවයි. අයවැය හිඟය 7.7% PIB ඉහල ගොස් ඇත. මිලියන 6කට රැකියා අහිමි වී ඇත. ජනවාරි මස 19 වැනිදා අන්තර් ජාතික මුල්‍ය අරමුදලේ යුරෝපීය ශාඛාවේ අධ්‍යක්ෂ Jeffrey Franks, විසින් අන්දොලාත්මක ප්‍රකාශයක් කරමින් පැවසුවේ ප්‍රංශ රජය තම ආර්ථිකය සම්බන්ධයෙන් රාජ්‍ය වියදම් හා ආදායම් අතර සමබරතාවය රැකෙන ඉක්මන් වැඩ පිළිවෙලක් ඉදිරිපත් නොකළ හොත් ග්‍රීසියේ කඩා වැටීමේ තත්වයට සමාන තත්වයක් රට තුල ඇතිවනු ඇති බවයි. රටේ බදු අයකිරීම පහතට දැමීමෙන් හා සුභසාධන වියදම් වැඩිකිරීම ප්‍රංශ ආර්ථිකයේ සෞඛ්‍යයට එතරම් සුභධායක නොවන බවට එම වාර්තාව වැඩි දුරටත් පෙන්වා දෙනු ලබයි. මුල්‍ය අරමුදලේ මෙම දැනුම්දීම එරට වාමාංශික ව්‍යාපාර විසින් දැඩිව විවේචනය කරමින් පැවසුවේ ඔවුන් ග්‍රීසිය ගොඩ ගන්න කියා දුන් මෙවැනි උපදෙස් නිසා එරට කබලෙන් ලිපට වැටී ඇති බවයි. 2008දී සිදු වූ ආර්ථික අර්බුදයේදී ප්‍රංශය සතුව පැවති ශක්තිමත් රාජ්‍ය ආර්ථිකයක් හා සුබසාධන වැඩපිළිවෙල නිසා විශාල බලපෑමක් සිදු නොවුනද රාජ්‍ය බැංකු හා පුද්ගලික වාණිජ බැංකු විසින් ඇමරිකාවේ කොටස් වෙළඳ පලේ ආයෝජනය කරලීම නිසා එම බැංකු බංකොලොත් නොවී බේරාගැනීමට විශාල රාජ්‍ය මුදල් ප්‍රමාණයක්, එනම් යුරෝ බිලියන 320ක් වැය කිරීමට සිදුවුයේ රටේ ජනතාවගේ විශාල විරෝධතා මධ්‍යයේය. අර්බුදය නිසා එම බැංකු විසින් ප්‍රංශ රජයට යුරෝ බිලියන් 1541ක් අහිමි කරනු ලැබ තිබිණි. එහිදී පසුගිය වසර 10 තුලදී එම වැය වූ මුදල් සොයා ගැනීම සඳහා විශාල වශයෙන් සෞඛ්‍යය, අධ්‍යාපනය හා සුබසාධන සඳහා වෙන්කළ රාජ්‍ය වියදම් කපා හරින ලදී. එහි ප්‍රථිපලයක් ලෙස රජයේ රෝහල් පද්දතියේ පමණක් ඇඳන් 100000 සිට 6000 දක්වා අඩු කල අතර බලාපොරොත්තු නොවූ ආකාරයට පැමිණි කොරෝනා වසංගතය නිසා විශාල වශයෙන් ජනතාව සෞඛ්‍ය පහසුකම් නොමැති නිසා මිය යමින් පවතී. ඊයේ වනවිට කොරෝනා වසංගතය නිසා පුද්ගලයින් 75862ක් ප්‍රංශයේ මිය ගොස් ඇත. කොරෝනා අර්බුදය හා ජිවන වියදම ඉහලයාම නිසා රට පුරා විරෝධතා මතු වෙමින් ජනතාව පාරට බසිමින් පොලීසිය සමග ගැටෙන දරුණු විදී සටන් බවට දිනපතා පරිවර්ථනය වෙමින් පවතී. කොරෝනා නිසා රජය රට වැසීම තාවකාලිකව අත්හැර දමන ලද්දේ ඕනෑම කොන්දේසියක් තුල සටන් කිරීමේ ප්‍රංශ ජාතියේ ඇති ඓතිහාසික භාවිතාව නිසාත්, කිසිදු සැලසුමකින් තොරව සිදුකරනා මෙවැනි වසා දැමීම් නිසා ජනතාව රජයට එරෙහිව කැරලි ගසනු ඇතැයි බුද්ධි අංශ වාර්තා කිරීම නිසාවෙනි. ජනවාරි 28 වැනිදා ලෝක ආර්ථික සංසදයේ වාර්ෂික සමුළුව (Forum de Davos) අමතමින් ප්‍රංශ ජනාධිපති මැක්රෝන් පැවසුවේ “කොරෝනා වසංගතයෙන් අප ඉගෙන ගත යුතු පාඩම වනුයේ ආර්ථිකයේ ඉදිරිපත් වනු ලබන සංඛ්‍යා හා හුවමාරුකම් වලට වඩා මිනිස් ජිවිත වල වටිනාකම වැදගත් බවයි” යන්න අනෙකුත් ලෝක නායකයින්ට අවධාරණය කරමිණි. කෙසේ වෙතත් පසුගිය 2008 ආර්ථික අර්බුදයේදීත් එවකට ප්‍රංශ ජනාධිපති නිකොලා සර්කෝසි පැවසුවේ ” ප්‍රාග්ධනයට නිදහසේ ඇතුළුවීමට හා පිටවීමට ඇති අයිතිය මින් පසු අවසන් කරන බවයි”. නමුත් 2008 ආර්ථික අර්බුදයේ වගඋත්තරකරුවන්ට දඩුවම් ලබා නොදුන් අතර සිදුවුයේ අර්බුදයේ සමස්ථ බර පැන සාමාන්‍ය ප්‍රංශ පුරවැසියන්ගේ හා ලොව සියළු වැඩ කරන ජනතාවගේ කරමතට තබා බැංකු නිසා රජයට අහිමි වූ විශාල මුදල් ප්‍රමාණය අය කරගැනීම පමණි.", "URL": "https://lankatruth.com/si/?p=109722", "Category": "විදෙස් පුවත්", "Parent URL": null}