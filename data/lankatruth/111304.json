{"Source": "Lankatruth", "Timestamp": "February 24, 2021", "Headline": "ශ්‍රී ලංකා නීතිඥ සංගමයේ නිලවරණය අද", "News Content": "ශ්‍රී ලංකා නීතිඥ සංගමයේ නිලවරණය අද (24) දවස පුරා පැවැත්වේ. 2021 / 2022 වර්ෂය සඳහා සභාපතිවරයෙකු හා ලේකම්වරයෙකු තෝරා ගැනීම සඳහා මෙම නිලවරණය පැවැත්වෙන අතර ඒ සඳහා කොළඹ ඇතුළු රට පුරා ඡන්ද මධ්‍යස්ථාන 83කදී ඡන්ද විමසීම සිදුකරේ. ශ්‍රී ලංකා නීතිඥ සංගමයේ මෙවර නිලවරණයේදී එහි සභාපති ධුරය සඳහා ජනාධිපති නීතිඥ සාලිය පීරිස් සහ ජනාධිපති නීතිඥ කුවේර ද සොයිසා තරඟ වදිති. මෙවර ලේකම් ධුරය සඳහා කිසිවෙකු නාමයෝජනා ඉදිරිපත් නොකිරීම නිසා පෙර වසරවල ලේකම් ධුරය ඉසිලූ නීතිඥ රජිව් අමරසූරිය මහතාම ඉදිරි වසර සඳහාද ලේකම්වරයා ලෙස නිතරගයෙන් පත්ව සිටී. ශ්‍රී ලංකා නීතිඥ සංගමයේ මෙවර නිලවරණයේ ප්‍රධාන තේරීම් භාර නිලධාරියා ලෙස සොලිසිටර් ජනරාල් ජනාධිපති නීතිඥ සංජය රාජරත්න කටයුතු කරන අතර කොළඹින් පිටස්තර ඡන්ද මධ්‍යස්ථාන 82ක තේරීම් භාර නිලධාරීන් වශයෙන් ඒ ඒ පළාත්වල දිසා විනිසුරුවරුන් කටයුතු කරති. නීතිඥ සංගමයේ නිලවරණය සඳහා ඡන්ද විමසීම අද පෙරවරු 8.00සිට සවස 5.00 දක්වා පැවැත්වෙන බව කී එම ප්‍රකාශකයා කොළඹින් පිටස්තර අධිකරණ ඡන්ද මධ්‍යස්ථාන වශයෙන්ද කොළඹ දිසා අධිකරණ පරිශ්‍රයේ ස්ථාන 03ක් කොළඹ ඡන්ද මධ්‍යස්ථානය වශයෙන්ද පවත්වාගෙන යන බවද වැඩිදුරටත් පැවසීය. රටම වෙළාගෙන සිටින කොවිඩ් – 19 වසංගත තත්වය හේතුවෙන් දැඩි සෞඛ්‍ය රෙගුලාසි අනුව මෙවර ඡන්ද විමසීම සිදුකරේ.", "URL": "https://lankatruth.com/si/?p=111304", "Category": "පුවත්", "Parent URL": null}