{"Source": "Lankatruth", "Timestamp": "October 31, 2017", "Headline": "ඛනිජ තෙල් වෘත්තීය සමිති සමග පැමිණි එඟතා කඩකිරීම ගැන අගමැතිගෙන් සාකච්ඡාවක් ඉල්ලයි", "News Content": "ත්‍රීකුණාමල තෙල්ටැංකි සංකීර්ණය සම්බන්ධයෙන් ඛනිජ තෙල් වෘත්තීය සමිති එකමුතුව සමග පැවති සාකච්ඡාවේදී අග්‍රාමාත්‍යවරයා විසින් පැමිණි එකඟතාවලට පිටින් යමින් එම තෙල් ටැංකි සංකීර්ණය ඉන්දීය තෙල් සමාගම වෙත පැවරීමට වන සූදානම සම්බන්ධයෙන් කරුණු පැහැදිලි කර ගැනීම සඳහා සාකච්ඡාවක් ලබාදෙන ලෙස ඉල්ලා එම වෘත්තීය සමිති එකමුතුව විසින් අග්‍රාමාත්‍යවරයා වෙත ලිපියක් යොමු කර තිබේ. “ත්‍රී’ මලේ ටැංකි සංකීර්ණයේ ඉහළ කොටස ඒකාබද්ධව සංවර්ධනය කිරීම” යන හිසින් යුතුව 2017/10/04 දිනැතිව උපායමාර්ගික සංවර්ධන හා ජාත්‍යන්තර වෙළඳ අමාත්‍යතුමන් විසින් අග්‍රාමාත්‍යවරයා වෙත යොමු කර ඇති ලිපිය සම්බන්ධයෙන් කරුණු 07ක් යටතේ මෙම ලිපිය යොමු කර ඇත. ඛනිජ තෙල් වෘත්තීය සමිති එකමුතුවේ කැඳවුම්කරු ඩී.ජේ. රාජකරුණා මහතාගේ අත්සනින් යුතුව මෙම ලිපිය ඛනිජතෙල් සම්පත් සංවර්ධණ අමාත්‍යවරයා, එම නියෝජ්‍ය අමාත්‍යවරිය, අමාත්‍යාංශ ලේකම්, ලංකා ඛනිජතෙල් නීතිගත සංස්ථාවේ හා සී.පී.එස්.ටී.එල් සභාපතිවරු වෙතද පිටත්පත් සහිතව මෙම ලිපිය අග්‍රාමාත්‍යවරයා වෙත යොමු කර ඇත.", "URL": "https://lankatruth.com/si/?p=43260", "Category": "පුවත්", "Parent URL": null}