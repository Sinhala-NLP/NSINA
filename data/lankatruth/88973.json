{"Source": "Lankatruth", "Timestamp": "January 24, 2020", "Headline": "රන්ජන්ගේ හඬ පරීක්ෂණය දින නියමයක් නොමැතිව නවතියි", "News Content": "රක්ෂිත බන්ධනාගාරයේ පසුවන පාර්ලිමේන්තු මන්ත්‍රී රන්ජන් රාමනායක මහතාගේ කටහඬ සාම්පල ලබා ගැනීම සඳහා ඊයේ (23) රජයේ රස පරීක්ෂකවරයා වෙත ඉදිරිපත් කිරීමට නියමිතව තිබුණද නැවත දැනුම්දෙන තුරු හඬ පරීක්ෂාව සඳහා සැකකරු ඉදිරිපත් නොකරන ලෙස අධිකරණයෙන් කළ දැනුම්දීමකට අනුව ඊයේ දින ඉදිරිපත් නොකළ බව බන්ධනාගාර දෙපාර්තමේන්තුව කියයි. නුගේගොඩ මහෙස්ත්‍රාත් යූ.කේ පැල්පොල මහතා මැගසින් බන්ධනාගාර අධිකාරීවරයා වෙත නිකුත් කළ නියෝගයකට අනුව මන්ත්‍රීවරයා ඊයේ රජයේ රස පරීක්ෂකවරයා වෙත ඉදිරිපත් කිරීමට නියමිතව තිබිණි. ඉකුත් 17 වැනිදා කොළඹ අපරාධ කොට්ඨාසය අධිකරණයෙන් කළ ඉල්ලීමකට අනුව එම නියෝගය නිකුත් කර තිබිණි. කෙසේ වෙතත් මේ වනතෙක් රන්ජන් රාමනායක මහතා නැවත රස පරීක්ෂකවරයා වෙත ඉදිරිපත් කළ යුතු දිනයක් පිළිබඳව දැනුම් දී ඇතැයි වාර්තා නොවේ.", "URL": "https://lankatruth.com/si/?p=88973", "Category": "පුවත්", "Parent URL": null}