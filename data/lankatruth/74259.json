{"Source": "Lankatruth", "Timestamp": "May 20, 2019", "Headline": "විශ්වවිද්‍යාලයක් යැයි මඩකලපුවේ ඉදිවෙන ආයතනය ගැන විමර්ශනයට කෝප් කමිටුව හෙට (21) රැස්වෙයි       ", "News Content": "මඩකලපුව විශ්වවිද්‍යාලය ලෙස හඳුන්වන ආයතනය සම්බන්ධයෙන් කරුණු විමසීමට රාජ්‍ය ආයතන 4ක ප‍්‍රධානීන් හෙට (21) පස්වරු 2.30ට කෝප් කමිටුව හමුවට කැඳවා ඇතැයි කෝප් කමිටුවේ සභාපති සුනිල් හඳුන්නෙත්ති මහතා සඳහන් කරයි. මෙලෙස කෝප් කමිටුව හමුවට කැඳවා ඇත්තේ අධ්‍යාපන අමාත්‍යංශයේ, නිපුණතා සංවර්ධන හා වෘත්තීය පුහුණු අමාත්‍යංශයේ, ශ්‍රී ලංකා ආයෝජන මණ්ඩලයේ හා විශ්වවිද්‍යාල ප‍්‍රතිපාදන කොමිෂන් සභාවේ ප‍්‍රධානීන්ය. මඩකලපුව විශ්වවිද්‍යාලය ලෙස හඳුන්වන ආයතනය විශ්වවිද්‍යාලයක්ද, නැතහොත් වෘත්තිය පුහුණු මධ්‍යස්ථානයක්ද, එසේත් නැත්නම් වෙනත් ආයතනයක්ද, එයට මුදල් ආයෝජනය කර තිබෙන්නේ කවුද, කෙසේද, එහි හිමිකාරිත්වය තිබෙන්නේ කාටද, රාජ්‍ය ආයෝජනයක්ද, පෞද්ගලික ආයෝජනයක්ද, නැත්නම් මිශ‍්‍ර ව්‍යාපෘතියක්ද, රාජ්‍ය මැදිහත්වීමක් තිබේ නම් කොන්දේසි මොනවාද, මෙහි ඉගැන්වෙන පාඨමාලා මොනවාද? ඉඩම් සපයා තිබෙන්නේ කෙසේද යනාදි ගැටලු රැසක් සම්බන්ධයෙන් මූලික විමර්ශනයක් ආරම්භ කිරීම මෙම කැඳවීමේ අරමුණ බව කෝප් සභාපති සුනිල් හඳුන්නෙත්ති මහතා පවසයි. මූලික විමර්ශනයෙන් අනතුරුව මෙම ආයතනයේ ඉදිකිරීම් සිදුකරන බව කියන ඊරා පදනමේ ප‍්‍රධානීන්ද කෝප් කමිටුව හමුවට කැඳවීමට බලාපොරොත්තු වන බව ඒ මහතා වැඩිදුරටත් පවසයි. මූලාශ්‍ර ලංකාදීප", "URL": "https://lankatruth.com/si/?p=74259", "Category": "පුවත්", "Parent URL": null}