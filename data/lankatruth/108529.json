{"Source": "Lankatruth", "Timestamp": "January 17, 2021", "Headline": "නැගෙනහිර ජැටිය සම්බන්ධයෙන් ඊයේ සාකච්ඡාවත් අසාර්ථකයි – වෘත්තීය සමිති", "News Content": "කොළඹ වරායේ නැගෙනහිර පර්යන්තය සම්බන්ධයෙන් කැබිනට් අනු කමිටුව සමඟ ඊයේ (16) පෙරවරුවේ වරාය හා නාවික අමාත්‍යාංශයේදී පැවති සාකච්ඡාව විසඳුමකින් තොරව අවසන් වූ බව කොළඹ වරායේ නැගෙනහිර පර්යන්තය සුරැකීමේ වෘත්තීය සමිති එකමුතුව පවසයි. පැය දෙකකට ආසන්න කාලයක් පැවැති සාකච්ඡාව අවසානයේ එම වෘත්තීය සමිති නායකයින් සඳහන් කළේ මෙම සාකච්ඡාව සඳහා පැමිණ සිටියේ කැබිනට් අනු කමිටුවේ සාමාජිකයින් දෙදෙනෙකු පමණක් බවයි. ඔවුන්ට සාකච්ඡා කිරීමට නොහැකි බවත් සියල්ල කළ යුත්තේ ව්‍යාපෘති කමිටුවෙන් ලබාදී ඇති 51%: 49% සූත්‍රය මත පදනම්ව බවත් වරාය අධිකාරියේ සභාපතිවරයා පවසා ඇත. වෘත්තීය සමිති යෝජනා ලබන සිකුරාදා වනවිට ලබා දෙනලෙස පැවසූ නමුත් නැගෙනහිර පර්යන්තයේ 100%ක අයිතිය වරාය අධිකාරියට පැවරෙන තම අරමුණ ඉදිරිපත් කිරීමට අද දිනද අවස්ථාව නොලැබුණු බවත් එහිදී මාධ්‍ය අමතමින් සමස්ත ලංකා වරාය පොදු සේවක සමිතියේ ප්‍රධාන ලේකම් නිරෝෂන් ගොරකානගේ සඳහන් කළේය.", "URL": "https://lankatruth.com/si/?p=108529", "Category": "පුවත්", "Parent URL": null}