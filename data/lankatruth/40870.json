{"Source": "Lankatruth", "Timestamp": "September 14, 2017", "Headline": "ලූනු වගාවම වැස්සෙන් වැනසෙයි – ගොවියා වහ බොයි", "News Content": "ලොකු ලූනු වගාව වැස්සෙන් සම්පූර්ණයෙන්ම විනාශවීමෙන් සිත් තැවුලට පත් හබරණ පුවක්පිටිය ප්‍රදේශයේ පදිංචි 57 හැවිරිදි ගොවියකු වස පානය කිරීමෙන් සියදිවි හානි කරගෙන ඇතැයි දඹුල්ල රෝහලේ ඊයේ (13) පැවති හදිසි මරණ පරීක්ෂණයකදී හෙළි වී තිබේ. මෙසේ සියදිවි හානිකරගෙන ඇත්තේ හබරණ පුවක්පිටිය ප්‍රදේශයේ පදිංචි කිරියාගේ ගුණරත්න නමැති 51 හැවිරිදි දෙදරු පියෙකි. දඹුල්ල නාගරික හදිසි මරණ පරීක්ෂක ඩී.ඩබ්ලිව්.ජේ. බණ්ඩාර මහතා ඉදිරියේ දඹුල්ල රෝහලේදි මෙම හදිසි මරණ පරීක්ෂණය පවත්වා ඇත. එහිදී සාක්ෂි විමසීමේදී මෙම දෙදරු පියා ලූනු වගාව වැස්සෙන් විනාශවීම නිසා සිත් තැවුලකට පත්ව සිය දිවි හානිකරගෙන ඇති බව දඹුල්ල නාගරික හදිසි මරණ පරීක්ෂක ඩී.ඩබ්ලිව්.ජේ. බණ්ඩාර මහතා පවසා තිබේ. මරණ පරීක්ෂණයේදී මියගිය අයගේ බිරිඳ වන 52හැවිරිදි එස්. ලීලාවතී මහත්මිය ප්‍රකාශ කර ඇත්තේ අක්කර එක හමාරක පමණ ලොකු ලූනු වගාවක් ණය වී සිදුකළද මේ දිනවල පවතින අධික වර්ෂාවත් සමග ලූනු වගාව සම්පූර්ණයෙන්ම විනාශවීම නිසා දැඩි සිත්තැවුලට පත්ව තම සැමියා වස පානය කළ බවය. “මගේ සැමියා හැම තැනටම ණය වෙලා තමයි ලූනු හැදුවේ. හොඳටම හැදුණු ලූනු වගාව ගැන බලාපොරොත්තු තියාගෙන හිටියේ මෙදා ණය ගෙවා ගන්න හැකිවෙයි කියලා. ඒත් පසුගිය දින ටිකේම වැස්සා. එකවරම ලූනු කොටුව ඔක්කොම විනාශ වුණා. එයා ගෙදර ඇවිත් කිව්වා කොටුව ඉවරයි. අයේ ගොඩගන්න බෑ. මෙදාත් ණය ගෙවන්න බැරිවෙයි කියලා. අපට කිව්වා කොටුවට ගිහින් බලලා එන්න කියලා. අපි එනකොට මෙයා ගෙදර නිදාගෙන හිටියා. පස්සේ කිව්වා මම මැහිතෙල් බිව්වා කියලා. මෙයාට ජීවිතය නැති කරගන්න වෙන හේතුවක් නැහැ”", "URL": "https://lankatruth.com/si/?p=40870", "Category": "පුවත්", "Parent URL": null}