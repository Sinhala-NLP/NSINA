{"Source": "Lankatruth", "Timestamp": "October 3, 2012", "Headline": "ජ’පුර උපාධි අපේක්ෂිකාවගේ මරණය සැකසහිත බවට මවගෙන් පැමිණිල්ලක්", "News Content": "වැලිපැන්න හොරවල ඇල්ලලමුල්ල ප්‍රදේශයේ ළිඳක් තුළ මියගොස් සිටි ඉරෝෂා හර්ෂනී නමැති 26 හැවිරිදි උපාධි අපේක්‍ෂිකාවගේ මරණය පිළිබඳ බරපතළ සැකයක්‌ මතුව ඇතැයි ඇයගේ මව වන ඡේ. ඇම්. ශ්‍රියාලතා මහත්මිය වැලිපැන්න පොලිසියට පැමිණිලි කර තිබේ. සිය දියණියගේ මරණය පිළිබඳව පූර්ණ පරීක්‍ෂණයක්‌ පවත්වන ලෙස ද ශ්‍රියාලතා මහත්මිය පොලිසියෙන් ඉල්ලීමක්‌ කර ඇත. “උඹ මැරියන්, මට වෙන කෙල්ලෙක්‌ ඉන්නවා” යෑයි මියයැමට පෙර දියණියගේ සැමියා ඇයට පැවසූ බව ද මව පොලිසියට කර ඇති පැමිණිල්ලේ සඳහන් වේ. මේ අනුව එම පැමිණිල්ල මතුගම අතිරේක මහෙස්‌ත්‍රාත් නිලුපුලී ලංකාපුර මෙනෙවිය වෙත ඊයේ ඉදිරිපත් කිරීමෙන් පසු දේහය පිළිබඳව වැඩිදුර පරීක්‍ෂණ සඳහා කොළඹ ප්‍රධාන අධිකරණ වෛද්‍ය නිලධාරි වෙත ඉදිරිපත් කරන ලෙසත් ලබන 9 වැනිදා මරණ පරීක්‍ෂණයක්‌ පවත්වන ලෙසත් ඇය නියෝග කර තිබේ. මියගොස්‌ සිටින ඉරෝෂා හර්ෂනී පසුගිය 30 වැනිදා පෙරවරු 6.00 ට පමණ ළිඳට වැටී මියගොස්‌ සිටි අතර ඇයගේ ජංගම දුරකථනය ද ළිඳේ තිබී සොයාගෙන ඇත. නාගොඩ රෝහලේ පැවැති පළමු මරණ පරීක්‍ෂණයෙන් ලබාදුන් තීන්දුවේ සඳහන් වූයේ දියේ ගිලී හුස්‌ම හිරවීමෙන් මෙම මරණය සිදු වූ බවකි. ආශ්‍රිත පුවත් උපාධි අපේක්‍ෂිකාවගේ සිරුර ළිඳකින් හමුවේ", "URL": "https://lankatruth.com/si/?p=4446", "Category": "පුවත්", "Parent URL": null}