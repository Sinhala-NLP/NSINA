{"Source": "Lankatruth", "Timestamp": "February 15, 2019", "Headline": "රාජ්‍ය ආයතන තුළ වංචා දූෂණ සෙවීමේ කොමිසම වැඩ අරඹයි", "News Content": "2015 ජනවාරි 14 වැනිදා සිට 2018 වසරේ දෙසැම්බර් 31 දක්වා කාලය තුළ රාජ්‍ය ආයතන තුළ සිදුවූබව පැවසෙන දූෂණ වංචා සම්බන්ධව විමර්ශනය කිරීම සඳහා පත්කළ ජනාධිපති කොමිසම ඊයේ(14) රැස්ව තිබේ. දූෂණ වංචා සම්බන්ධ පැමිණිලි 48ක් සඳහා කොමිසමේ අවධානය යොමුව ඇති අතර පැමිණිලි 2ක් සම්බන්ධව මූලික විමර්ශන සිදුකිරීමට ඊයේ තීරණය කර තිබේ. යහපාලන ආණ්ඩුව බලයට පැමිණීමෙන් පසු අඛණ්ඩ විදුලි සැපයුමක් ස්ථාපිත කිරීම සඳහා අතිරේක විදුලි ධාරිතාවක් කෙටි කාලීන පදනමක් මත මිලදී ගැනීමේදී සිදුව ඇති මහා පරිමාණ වංචාවක් සම්බන්ධව ඉදිරිපත්වී ඇති පැමිණිල්ල සහ ආයතන පොදු දේපල සුරැකීමේ සංවිධානය ඉදිරිපත් කර ඇති ශ්‍රී ජයවර්ධනපුර රෝහලේ අධ්‍යක්ෂ තනතුර සහ රාජ්‍ය මුදල් අවභාවිත කිරීමක් සම්බන්ධ පැමිණිල්ලක් මෙලෙස මූලික විමර්ශනය සඳහා තීරණයවී තිබේ. මෙම විමර්ශන සඳහා පොලිස් අධිකාරීවරයෙකුගේ මූලිකත්වයෙන් අපරාධ පරීක්ෂණ දෙපාර්තමේන්තු නිලධාරීන් පරීක්ෂණ සඳහා යොදවා ගැනීමට ඊයේ තීරණය කර ඇත. කොමිෂන් සභාව ලබන 18 වැනිදා යලි රැස්වීමට නියමිත අතර මූලික විමර්ශන දෙක සඳහා සාක්ෂි විමර්ශනය ලබන 28 වැනිදා සිට ආරම්භ කිරීමට නියමිතය.", "URL": "https://lankatruth.com/si/?p=68174", "Category": "පුවත්", "Parent URL": null}