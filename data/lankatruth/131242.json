{"Source": "Lankatruth", "Timestamp": "April 3, 2022", "Headline": "පාකිස්තාන පාර්ලිමේන්තුව විසුරුවයි", "News Content": "අගමැති ඉම්රාන් ඛාන්ට එරෙහිව, විපක්ෂ සන්ධානය පාකිස්තාන ජාතික සභාවට (පාර්ලිමේන්තුවට) ඉදිරිපත් කළ විශ්වාසභංගය සම්බන්ධයෙන් ඡන්ද විමසුම අද (04) පැවැත්වීමට නියමිතව තිබුණත්, පාර්ලිමේන්තුවේ කතානායක අසාද් කයිසර් ඊට විරෝධය දක්වමින් විශ්වාසභංගය අවලංගු කර තිබේ. ඒ, එම විශ්වාසභංගය, ව්‍යවස්ථාවට පටහැනි බවත්, පාකිස්තානයේ ජාතික ආරක්ෂාවට එය තර්ජනයක් බවත් පෙන්වා දෙමිනි. ඒ සමඟ අග්‍රාමාත්‍ය ඉම්රාන් ඛාන්, පාකිස්තාන ජනාධිපති අරීෆ් අලීගෙන් ඉල්ලා සිටියේ ‘පාකිස්තාන ජාතික සභාව’ වහා විසුරුවා හැර මහ මැතිවරණයක් පැවැත්වීමට පියවර ගන්නා ලෙසය. ඒ අනුව, පාකිස්තාන ජාතික සභාව විසුරුවා හැරීමට ජනාධිපතිවරයා අද දහවල් තීරණය කර තිබේ. පාර්ලිමේන්තුවේ කතා නායක අසාද් කයිසර් විශ්වාසභංගය ඉවත දැමූ අවස්ථාවේදී, පාකිස්තාන විපක්ෂය කථානායක අසාද් කේසර්ට විරුද්ධවද විශ්වාසභංග යෝජනාවක් සභාගත කර ඇත. විපක්ෂ මන්ත්‍රීවරුන් 100 දෙනකු ඒ සඳහා අත්සන් ලබා දුන් බවද වාර්තා වේ. විපක්ෂය එම විශ්වාසභංගය හරහා කථානායකවරයාට චෝදනා නගන්න වූයේ, කථානායකවරයා අග්‍රාමාත්‍ය ඉම්රාන් ඛාන්ට එරෙහිව සභාගත කළ විශ්වාසභංග යෝජනාව හැසිරවීමට කටයුතු කළ ආකාරය සම්බන්ධයෙන් සෑහීමකට පත්විය නොහැකි බවය.", "URL": "https://lankatruth.com/si/?p=131242", "Category": "පුවත්", "Parent URL": null}