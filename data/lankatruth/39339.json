{"Source": "Lankatruth", "Timestamp": "August 13, 2017", "Headline": "ගම්මිරිස් හා බුලත් ගොවියෝ 16 කොළඹට", "News Content": "තම ගැටළු සම්බන්ධයෙන් සාකච්ඡා කිරීමට අවස්ථාවක් ලබා දෙන ලෙස ප්‍රාථමික කර්මාන්ත අමාත්‍ය දයා ගමගේ මහතාගෙන් ඉල්ලීම් කළද මෙතෙක් ඊට ප්‍රතිචාර නොලැබීමත්, ගම්මිරිස් මිලදී ගැනීම සඳහා රජයේ මිලදී ගැනීමේ මධ්‍යස්ථාන පිහිටුවන බවටත් ලබාදුන් පොරොන්දුව මෙතෙක් ඉටු නොකිරිම නිසා ලබන 16වනදා ගම්මිරිස් සහ බුලත් ගොවීන් සමග අමාත්‍යවරයා හමුවීමට ප්‍රාථමික කර්මාන්ත අමාත්‍යාංශයට පැමිණෙන බව සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා ඊයේ (12) දඹුල්ලේදී පැවති මාධ්‍ය හමුවකදී පැවසීය. එසේම ගොවි වගා වන්දි මුදල් නොගෙවීම සම්බන්ධයෙන් අදහස් දැක්වූ නාමල් කරුනාරත්න මහතා සඳහන් කර සිටියේ පසුගිය 09 වෙනිදා කෘෂිකර්ම අමාත්‍යාංශයට පැමිණ අමාත්‍යාංශ ලේකම්වරයා සහ අමාත්‍යවරයා අතර සිදු කළ සාකච්ඡාවේදී පළමු වන්දි මුදලේ රුපියල් 10,000ක මුදල නොගෙවූ යම් ප්‍රමාණයක ගිණුම්වලට බැර කිරීමට කටයුතු කර ඇති නමුත් ඉතිරි රුපියල් 30,000 සම්බන්ධයෙන් අමාත්‍යවරයාගෙන් පිළිතුරක් ගැනීමට නොහැකි වූ බවත් ය. ගොවීන්ට රුපියල් 40,000ක වන්දි මුදලක් ගෙවන බවට සඳහන් කරමින් වත්මන් යහපාලන ආණ්ඩුව ගොවිජනතාව අතරමංකර ඇති බවත් ඊට එරෙහිව ගොවිජනතාව සමග රටපුරා විරෝධතා ක්‍රියාමාර්ග දියත් කරන බවත් එහි පළමු විරෝධතාවය ලබන 20වනදා දඹුල්ලෙන් ආරම්භ කරන බවත් එහිදී මහජන පෙත්සම් අත්සන්කිරීම්, ගොවි සමුළු කැඳවීම්, ගොවි සංවිධාන ගොඩනැගීම් හරහා උද්ඝෝෂණ ක්‍රියාමාර්ගවල නිරතවීම සිදු කරන බව නාමල් කරුණාරත්න මහතා සඳහන් කර සිටියේ ය. ගොවි ගැටළුවලට පිළිතුරු දීමට ආණ්ඩුව කටයුතු නොකරන්නේනම් ඉදිරියේදී ගොවිජතාව මෙම පාලකයින්ට එරෙහිව දැනුමෙන් සන්නද්ධ කරන බවත් ආණ්ඩුවේ කිසිවෙකුට ඉදිරි මැතිවරණවලදී ගමට නොඑන ලෙස අවධාරණය කරන බවත් නාමල් කරුණාරත්න මහතා සඳන් කළේ ය.", "URL": "https://lankatruth.com/si/?p=39339", "Category": "පුවත්", "Parent URL": null}