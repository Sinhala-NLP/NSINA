{"Source": "Lankatruth", "Timestamp": "October 13, 2020", "Headline": "විජේදාස රාජපක්ෂගෙන් ජනාධිපතිට තීරණාත්මක ලිපියක්…", "News Content": "මේ වනවිට ඉදිරිපත් කර තිබෙන 20වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් පොහොට්ටු පක්ෂයේ පාර්ලිමේන්තු මන්ත්‍රී විජේදාස රාජපක්ෂ මහතාගෙන් වඩාත් ප්‍රබල තවත් ලිපියක් ජනාධිපතිවරයාට ලියාපදිංචි තැපෑලෙන් යොමු කර ඇත. මෙයට පෙර අවස්ථාවකදීද ඔහු මෙවැනිම ලිපියක් ඉදිරිපත්කරමින් තම හෘදය සාක්ෂියට එකඟව 20වන ආණ්ඩුක්‍රම ව්‍යවස්ථා සංශෝදනයට ඡන්දය ලබාදීම ප්‍රශ්නකාරී බව දන්වා තිබිණි. මෙම දෙවෙනි ලිපිය මගින් ජනාධිපතිවරණයේදී ලැබුණු ඡන්ද 69 ලක්ෂය සහ මහ මැතිවරණයේදී ලැබුණු ඡන්ද 68 ලක්ෂය පිළිබඳවද සඳහන් කරමින් එම ජනතාවට ලබාදෙන ලද සෞභාග්‍යයේ දැක්ම ප්‍රතිපත්ති ප්‍රකාශය ක්‍රියාත්මක නොකිරීම පිළිබඳවද කරුණු දක්වා ඇත. එමෙන්ම අද වනවිට ජනතාවට දරාගත නොහැකි ලෙස ආර්ථිකය මුළුමනින්ම බිඳවැටී ඇති බවද දක්වා තිබේ. එසේම 20වන සංශෝදනයට එරෙහිව මහජන විරෝධය උත්සන්න වෙමින් තිබෙන බවද ඔක්තෝබර් මස 09 වෙනි දින ආණ්ඩු පක්ෂයේ සියලු මැති ඇමතිවරු අරලිය ගහමන්දිරයට කැඳවූවා මෙම සංශෝධනය අනිවාර්යයෙන් සම්මත කළ යුතු යැයි අනිත් කිසිවෙකුට හෝ අදහස් දැක්වීමට ඉඩ ලබා නොදෙන ලද බවද සඳහන් කර ඇත. ඒ නිසාම මෙම ලිපිය මගින් කරුණු දක්වන බව මන්ත්‍රීවරයා සඳහන් කර තිබේ. කෙසේ වෙතත් අද පොහොට්ටු පක්ෂයේ මූලස්ථානයේ පවත්වනලද මාධ්‍ය හමුවකදී එම පක්ෂය වෙනුවෙන් අදහස් දැක්වූ කාන්ති කොඩිකාර ඇතුළු කිහිපදෙනෙකු විජේදාස රාජපක්ෂ මන්ත්‍රීවරයාට දැඩි දෝෂාරෝපන එල්ලකර තිබිණි. ඔහුට ඇමතිධුරයක් නොදීම සම්බන්ධයෙන් උරණවී අවස්තාවාදී ලෙස තම පක්ෂයේ ක්‍රියාමාර්ගවලට විරෝධය පාමින් ක්‍රියාකරන බවට ඔවූන් චෝදනා එල්ල කළහ. විජේදාස රාජපක්ෂ මන්ත්‍රීවරයා විසින් ජනාධිපතිවරයාට යවන ලද ලිපියේ පිටපත් තෛනිකායික මහානායක හිමිවරුන් සහ අනිකුත් සියලුම ආගම්වල පූජක තුමන්ලා මෙන්ම අග්‍රාමාත්‍යවරයා, සභානායක වරයා, විපක්ෂ නායකවරයා සහ සියලුම දේශපාලන පක්ෂ නායකයින් වෙතද යොමු කර ඇත.", "URL": "https://lankatruth.com/si/?p=97719", "Category": "පුවත්", "Parent URL": null}