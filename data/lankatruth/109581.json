{"Source": "Lankatruth", "Timestamp": "January 30, 2021", "Headline": "මේ ආණ්ඩුවත් ඉවක් බවක් නැතිව ජාතික උරුමයන් වනසනවා…", "News Content": "පැවති සෑම ආණ්ඩුවක් මෙන්ම වත්මන් ආණ්ඩුවද ඉවක් බවක් ස්වභාවික පරිසරය, ජාතික උරුමයන් ඇතුළු රටේ වටිනා සම්පත් විනාශ කරමින් එය රට සංවර්ධනය කිරීමක් ලෙසට අර්ථ දැක්වීම රටේ අවාසනාව බවට පත්ව ඇතැයි ඇල්ලේ ගුණවංශ හිමියෝ පවසති. වත්මන් ආණ්ඩුව ඉවක් බවක් නොමැතිව වනාන්තර විනාශ කරමින් පවතින බවත් ඒ වෙනුවෙන් පනත් එහා මෙහා කරමින් ඊනියා සංවර්ධනයක් මවමින් රටේ ජනතාව බරපතළ ලෙස මුලාවේ දමමින් සිටින බවත් ඇල්ලේ ගුණවංශ හිමියෝ චෝදනා කරති. මෙරට පවතින ගංගා, වැව්, දිය උල්පත් සහ වන සම්පතද වර්තමානයට දායාද වී ඇත්තේ අතීත මුතුන් මිත්තන්ට පින් සිදුවන්නට බව සඳහන් කරන උන්වහන්සේ එවන් සම්පත් කාබාසිනියා කරමින් මුදල් පසුපස පිම්මේ දුවන දූෂිත දේශපාළුවන් සදාකාලිකවම ජනතාව විසින් ප‍්‍රතික්ෂේප කිරීම වැඩි ඈතක නොවන බවද කියා සිටිති. රට සංවර්ධනය කරනවා කියමින් වසර හැත්තෑ දෙකක කාලයක් ම දේශපාලකයා පවුල් පිටින් සංවර්ධනය වූ බවත්, තමන් වහන්සේ පාසලේදී ඉගෙන ගත් තුන්වැනි ලෝකයේ දියුණු වෙමින් පවතින රට තවමත් එතැනම පල්වෙවී පැවතීම කනගාටුදායක තත්වයක් බවත් උන්වහන්සේ පවසති. ලොව අගනාම ස්වභාව සෞන්දර්ය ඇති රට ලෙස පිළිගැනීමට ලක්ව ඇති ශ‍්‍රී ලංකාවට ස්වභාවික සම්පත සහ ජල සම්පත ආරක්‍ෂා කර ගත හැකි වේ නම් අනාගතයේදී ලෝකයටම වතුර විකුණා ධනවතකු විය හැකිව ඇතැයි ද පැවසූ ඇල්ලේ ගුණවංශ හිමියෝ එය සාක්ෂාත් කර ගැනීමට කළ යුතුව ඇත්තේ චින්තන විප්ලවයක් පමණකැයි ද වැඩිදුරටත් කියා සිටියහ.", "URL": "https://lankatruth.com/si/?p=109581", "Category": "පුවත්", "Parent URL": null}