{"Source": "Lankatruth", "Timestamp": "July 29, 2023", "Headline": "ජන අයිතීන් උල්ලංඝනය වෙනවා නම්, ජාතික ජන බලවේගයේ අපි ජනතාව සමග හිටගන්නවා – නීතිඥ හර්ෂණ නානායක්කාර", "News Content": "“තරිඳු ඉඳුවර මාධ්‍යවේදියා පොලීසිය අත්අඩංගුවට ගෙන පැය කිහිපයකට පස්සේ ඉස්පිරිතාලේ ඉන්න තරමට තුවාල නම්, අපිට පේනවා රාජ්‍ය ත්‍රස්තවාදය මුදා හැරීමක් කර තිබෙන බව. මෙවැනි දේ නීත්‍යානුකූල කර ගැනීමට තමයි, ප්‍රති ත්‍රස්ත පනත වැනි පනත් ගේන්නේ. ඒ වගේම මාධ්‍යවලට හිරිහැර කරන්න මාධ්‍ය විකාශන අධිකාරී පනත ගේන්නේ. මාධ්‍යවලින් යමක් කියන එක නවත්වන්න. මාධ්‍යත් වසා, මිනිසුන්ගේ කටත් වසා කටයුතු කළ හැක්කේ ජනතාවට බය රනිල් වික්‍රමසිංහ වැනි පුද්ගලයෙකුට පමණයි. ඔබගේ ව්‍යවස්ථාපිත අයිතීන් උල්ලංඝනය වෙනවා නම්, හිරිහැරයක් වෙනවා නම් ජාතික ජන බලවේගයේ අපි ඔබත් සමග හිටගන්නවා. අනීතික ක්‍රියා අපි තරයේ හෙළා දකිනවා.” යැයි ජාතික ජන බලවේගයේ ජාතික විධායක සභික නීතිඥ හර්ෂණ නානායක්කාර අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (29) පෙරවරුවේ පැවති ජාතික ජන බලවේගයේ මාධ්‍ය හමුවක් අමතමිණි. එහිදී ජාතික ජන බලවේගයේ ජාතික විධායක සභික නීතිඥ හර්ෂණ නානායක්කාර වැඩිදුරටත් දැක්වූ අදහස්, “අපේ ශිෂ්ටත්වයේ ප්‍රතිමූර්තිය තමයි ව්‍යවස්ථාවේ සහ ව්‍යවස්ථාවෙන් මානවයාට ලබාදී තිබෙන අයිතිවාසිකම්. මේ අයිතිවාසිකම් එකක් වත් කවුරුවත් බන්දේසියක තබා දුන්නේ නැහැ. මනුෂ්‍ය සමූහයක් එකතුවෙලා තමයි මේ අයිතිවාසිකම් දිනාගෙන තිබෙන්නේ. ඡන්දයකිනුත් පත් නොවුණු, ව්‍යවස්ථාවේ සිදුරකින් බලයට ආපු, ජනාධිපතිවීමට සදාචාර අයිතියක් නැති රනිල් වික්‍රමසිංහ සහ ඔහුගේ ආණ්ඩුව විසින් අමු අමුවේ ව්‍යවස්ථාවේ වගන්ති උල්ලංඝනය කිරීමට රාජ්‍ය යාන්ත්‍රණය මෙහෙයවමින් ඉන්නවා. භාෂණයේ, කතාකිරීමේ, විරෝධතා දැක්වීමේ නිදහස ව්‍යවස්ථාවෙන් අපට ලැබී තිබෙනවා. ප්‍රසිද්ධ නඩු තීන්දුවක් වුණු ජන ඝෝෂා නඩුවේ මාර්ක් ෆර්නෑන්ඩු නඩුකාරතුමා පැහැදිලිව කියනවා අදහස් ප්‍රකාශ කිරීමේ අයිතියට සාමකාමී විරෝධතා දැක්වීමේ අයිතියත් ඇතුළත් වෙන බව. නමුත් ඊයේත්, ඊට පෙර දිනයේත් නිරායුධව අතේ බෝඩ් පමණක් තබාගෙන සාමකාමී විරෝධය පෑමට පොලීසිය විසින් අනීතික ලෙස පහර දෙන්නේ කෙසේද? අපි දකිනවා හැමවිටම පොලිසිය පැමිණ මෙගාෆොන් එකක් අරගෙන, නම් ලැයිස්තුවක් කියවමින්, අධිකරණයෙන් කියන ලද බව පවසමින් මේ මේ පාරවල්වල යන්න බැහැයි කියමින් ප්‍රකාශ කරනවා. අධිකරණයේ තීන්දුවක් විවේචනය කරනවා නොවෙයි, නමුත් මේකෙ නීතිමය තත්වය අධ්‍යාපනය සඳහා දීර්ඝ ලෙස අධ්‍යයනය කළ යුතු වෙනවා. බොහෝ විට පොලීසිය පැමිණ මහේස්ත්‍රාත්වරුන්ගෙන් මේ නියෝගය ඉල්ලනවා. අසවල් ප්‍රදේශයේ පාගමනක් තිබෙනවා, සාමය කඩ විය හැකියි, එනිසා මෙය වාරණය කොට නියෝගයක් දෙන ලෙසට ඉල්ලීම් කරනවා. බහුතරයක් මහේස්ත්‍රාත්වරු කියනවා, එහෙම නියෝග දෙන්න අපට නීතියෙක් බලයක් නැහැ, ව්‍යවස්ථාවෙන් තිබෙන අයිතිය ජනතාවට පාවිච්චි කළ හැකියි. ඔවුන් නීතිය කඩකළහොත් පමණක් අත්අඩංගුවට ගෙන ඉදිරිපත් කිරීමට පුළුවන්, එයට අධිකරණයේ නියෝග අවශ්‍ය නොමැති බව පවසනවා. පොලීසිය එසේ ඉල්ලූ විගස එවැනි නියෝග දෙන, සමහර මහේස්ත්‍රාත්වරු ඉන්නවා. ගරු මහේස්ත්‍රාත්වරු පිරිසක් එවැනි නියෝගයක් දිය නොහැකි බව ප්‍රකාශ කිරීමත්, එවැනි මහෙස්ත්‍රාත්වරු පිරිසක් නියෝගයක් ඉල්ලූ විගස එවැනි නියෝගයක් දියහැකි බව කියමින් නියෝග දෙනවා නම්, මෙතන නීතියේ අර්ථකථනය පිළිබඳ ගැටලුවක තිබෙන බවයි අපට පේන්නේ. මේ තත්වය ජාතික ජන බලවේගයේ නීතිඥයන් වශයෙන් ඉදිරියට අධ්‍යයනය කර, මේ නීතිමය තත්වය පැහැදිලි කර ගැනීම සඳහා අවශ්‍ය නම් ඉහළ උසාවියක ඇපෑලක් හෝ ප්‍රතිශෝධනයක් ගොනුකරන්න සූදානම්. අපරාධ නඩු විධාන සංග්‍රහයේත් 105 තිබෙනවා මහජන පීඩාවක් ඇතිවෙන ස්ථානවල මහේස්ත්‍රාත්වරයාට මැදිහත් විය හැකියි. අනෙක් පාර්ශ්වයන් කැඳවා ඔවුනට කරුණු දැක්වීමට අවස්ථාවක් ලබාදී තමයි වාරණ නියෝගය දිය යුත්තේ. පා ගමන තහනම් කරන්න පුද්ගලයන්ගේ නම් ප්‍රකාශ කරන එක් අවස්ථාවක වත් අනෙක් පැත්තේ පාර්ශ්වය කැඳවන්නේ නැහැ. මේ පොලීසිය කියන කට වචනයට තමයි නියෝගය ලබාදෙන්නේ. මේ නීතිමය තත්වය අපි දීර්ඝ අධ්‍යයනයකට ලක් කළ යුතුයි. ඒ වගේම දණ්ඩ නීති සංග්‍රහයේ තිබෙනවා (138) නීති විරෝධී රැස්වීම යනුවෙන් වගන්තියක්. එහි නීති විරෝධී ජන රැස්වීම කුමක්ද කියා පැහැදිලි කර තිබෙනවා. නමුත් සාමකාමී උද්ඝෝෂණයක් ව්‍යවස්ථාපිත අයිතියක් මිසක් අපරාධමය වරදක් නොවෙයි. නීතිවිරෝධී රැස්වීමකදී පොලීසියට තීන්දු ගත හැකියි. මෙසේ පැහැදිලිව තිබියදී ආණ්ඩුව රනිල් වික්‍රමසිංහගේ ආණ්ඩුව කරන්නේ කුමක්ද? මහේස්ත්‍රාත්වරු කොටසක් එහෙම නියෝග දෙන්න බලයක් නැහැයි කියනවා, මහේස්ත්‍රාත්වරු කොටසක් එම නියෝගය ලබාදෙනවා. මේ පිළිබඳව දීර්ඝ අධ්‍යයනයක් කර, නීතියෙන් අවශ්‍ය පියවර ගැනීමට ජාතික ජන බලවේගයේ නීතිඥයන් විදිහට අපි කටයුතු කරනවා. මෙය හරියට අපේ ගෙදරට බලහත්කාරයෙන් හොරෙක් පැනලා, අපිට ගෙදර, කරන්න ඕන දේ කියලා කොන්දේසි දමනවා නම්, එය අපි ඉවසන්නේ නැහැ. අපි හොරාට එන්න කීවෙත් නැහැ. පිටිපස්සා දොර හැර තිබියදී ඌ ආවේ. ඒ වගේ තමයි රනිල් වික්‍රමසිංහත්. ඡන්දෙන් පැරදිලා ගෙදර ඉන්න කොට ගෝඨාභයට කරදර වුණු වෙලාවෙ පිටිපස්සා දොරෙන් ගෙදරට පැනපු හොරා. දැන් අපිට පීඩාවට පත් කර කර, අපිව මංකොල්ල කකා, අපේ ගෙදර අපිට පාට් දමමින් ඉන්නවා නම්, ජනතාවක් වශයෙන් අපි මෙය ඉවසා සිටිය යුතුද? ඉවසා සිටිය යුතු නැහැ. අපිව පීඩාවට පත්කරන්නේ ඒ පැනපු මහ හොරා. තරිඳු ඉඳුවර මාධ්‍යවේදියා පොලීසිය අත්අඩංගුවට ගෙන පැය කිහිපයකට පස්සේ ඉස්පිරිතාලේ ඉන්න තරමට තුවාල නම්, අපිට පේනවා රාජ්‍ය ත්‍රස්තවාදය මුදා හැරීමක් කර තිබෙන බව. මෙවැනි දේ නීත්‍යානුකූල කර ගැනීමට තමයි, ප්‍රති ත්‍රස්ත පනත වැනි පනත් ගේන්නේ. ඒ වගේම මාධ්‍යවලට හිරිහැර කරන්න මාධ්‍ය විකාශන අධිකාරී පනත ගේන්නේ. මාධ්‍යවලින් යමක් කියන එක නවත්වන්න. මාධ්‍යත් වසා, මිනිසුන්ගේ කටත් වසා කටයුතු කළ හැක්කේ ජනතාවට බය රනිල් වික්‍රමසිංහ වැනි පුද්ගලයෙකුට පමණයි. ඔබගේ ව්‍යවස්ථාපිත අයිතීන් උල්ලංඝනය වෙනවා නම්, හිරිහැරයක් වෙනවා නම් ජාතික ජන බලවේගයේ අපි ඔබත් සමග හිටගන්නවා. අනීතික ක්‍රියා අපි තරයේ හෙළා දකිනවා.”", "URL": "https://lankatruth.com/si/?p=149768", "Category": "පුවත්", "Parent URL": null}