{"Source": "Lankatruth", "Timestamp": "September 11, 2019", "Headline": "“ඇල්ල” සුරැකීමට ප්‍රගතිශීලී සංවිධාන පෙරමුණ ගනියි", "News Content": "ශ්‍රී ලංකාවට පමණක් නොව සමස්ත ලෝකයටම ඉතා වටිනා ස්වභාවික සම්පතක් වූ ඇල්ල රොක් කඳු පන්තිය සහ ඒ ආශ්‍රිත පරිසර කලාපය සම්බන්ධව ප්‍රදේශවාසීන්, පාසල් සිසුන්, ව්‍යාපාරික ප්‍රජාව සහ සංචාරකයින් දැනුවත් කිරීමේ වැඩසටහනක් සහ නගරය පිරිසිදු කිරීමේ වැඩසටහනක්, සමාජවාදී තරුණ සංගමයේ මූලිකත්වයෙන් ලබන 16 – 17 දෙදින තුළ සිදු කිරීමට නියමිතව ඇත. ඇල්ල රොක් කඳුපන්තිය ආශ්‍රිතව පසුගිය දා ඇතිවූ ගිනි ගැනීමත් සමග සමාජවාදී තරුණ සංගමය, දුංහිඳ සහෘදයෝ පරිසර සංවිධානය ඇතුලු සංවිධාන කිහිපයක් එහි විමර්ශන චාරිකාවක නිරතව තිබූ අතර පසුව ගතහැකි ක්‍රියාමාර්ග සම්බන්ධව සාකච්ඡාවක් පවත්වා තිබිණි. එහිදී ගනු ලැබූ එක් තීන්දුවකට අනුව මෙම වැඩසටහන් සිදුකිරීමට නියමිතව ඇත. මීට අමතරවසංචාරක ව්‍යාපාරය හා එම ජනතාවට එම ප්‍රදේශයේ පාරිසරික වටිනාකම පිළිබඳ ව්‍යාපෘතියක් විශ්වවිද්‍යාලවල ආචාර්යවරු හා සිසුන්ගේ සහයෝගයෙන් සැප්තැම්බර් මස අවසන් වන විට සිදු කිරීමට ද නියමිත බව සමාජවාදී තරුණ සංගමය සඳහන් කරයි. මෙම සාකච්ඡා සහ ක්‍රියාමාර්ග සමඟ ජීවයේ අයිතිය සංවිධානයේ කැඳවුම්කරු සමන්ත විද්‍යාරත්න, ආචාර්ය ෂම්මික ලියනගේ, ඇල්ල වෙළඳ සංගමයේ සභාපති මලිත් ද සිල්වා, ඇල්ල සංචාරක හා වාණිජ මණ්ඩලයේ උප ලේකම් හා යුතුකම නොනැවති ඉදිරියට සංවිධානයේ ලේකම් ගීතාන් ශාලින්ද, දුංහිද සහෘදයෝ සංවිධානයේ සභාපති අනිල් මංජුල, ඉහළ ඌවේ පරිසර මිතුරෝ සංවිධානයේ සභාපති කමල් ‌දේශප්‍රිය, ඇල්ල ප්‍රාදේශිය සභාවේ ජවිපෙ මන්ත්‍රී පුබුදු ගිම්හාන, ඇල්ල මහජන සෞඛ්‍ය පරික්ෂකතුමා, ඇල්ල පොලිසීය නියෝජනය කරමින් එහි නිලධාරි මහතෙකු හා සමාජවාදී තරුණ සංගමයේ ජාතික සංවිධායක එරංග ගුණසේකර ඇතුළු පිරිසක් හා එම ප්‍රදේශයේ ව්‍යාපාරිකයන් පිරිසක් සම්බන්ධ වී ඇත.", "URL": "https://lankatruth.com/si/?p=80645", "Category": "පරිසර", "Parent URL": null}