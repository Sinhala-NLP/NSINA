{"Source": "Lankatruth", "Timestamp": "June 12, 2019", "Headline": "ජාලිය වික්‍රමතුංග ගොනුකළ පෙත්සමේ විභාග කටයුතුවලින් අගවිනිසුරු ඉල්ලා අස්වේ", "News Content": "ඇමරිකා එක්සත් ජනපදයේ හිටපු තානාපතිවරයා ලෙස කටයුතු කළ තමාගේ තානාපති මුක්තිය විදේශ අමාත්‍යාංශය විසින් ඉවත් කිරීමට ගත් තීරණය නීති විරෝධී බව ප්‍රකාශ කරන මෙන් ඉල්ලා ජාලිය වික්‍රමතුංග මහතා විසින් අභියාචනාධිකරණයේ ගොනුකර ඇති පෙත්සම විභාග කිරීමේ කටයුතුවලින් අගවිනිසුරු ජයන්ත ජයසූරිය මහතා ඉවත්වී තිබේ. අදාල පෙත්සම අද(12) අගවිනිසුරු ජයන්ත ජයසූරිය, විජිත් මළල්ගොඩ සහ මුර්දු ප්‍රනාන්දු යන මහත්වරුන්ගෙන් යුත් ත්‍රිපුද්ගල විනිසුරු මඬුල්ල හමුවේ කැඳවූ අවස්ථාවේ පෞද්ගලික හේතුවක් මත මෙම පෙත්සම විභාග කිරීමේ කටයුතුවලින් තමා ඉවත්වන බව ජයන්ත ජයසූරිය මහතා පැවසීය. පෙත්සම්කාර ජාලිය වික්‍රමතුංග මහතා කියා සිටින්නේ කිසිදු පරීක්ෂණයකින් තොරව විදේශ කටයුතු අමාත්‍යාංශය විසින් ඇමරිකා එක්සත් ජනපදයේ තමාගේ තානාපති මුක්තිය ඉවත් කළ බවත් එය නීති විරෝධී ක්‍රියාවක් බවත්ය. එම ක්‍රියාව නීති විරෝධී බව ප්‍රකාශ කරන ලෙසත් විදේශ කටයුතු අමාත්‍යාංශය නිකුත්කර ඇති එම තීන්දුව බල රහිත කරමින් නියෝගයක් නිකුත් කරන ලෙසත් මීට ඉහත අභියාචනාධිකරණය හමුවේ තමා ගොනුකළ රිට් පෙත්සම ද විභාගයට නොහෙග ප්‍රතික්ෂේප කළ බව ජාලිය වික්‍රමතුංග මහතා ශ්‍රෙෂ්ඨාධිකරණය හමුවේ පැවසුවේ ය. අගවිනිසුරු ජයන්ත ජයසූරිය මහතා පෙත්සම් විභාගයෙන් ඉවත්වීම හේතුවෙන් පෙත්සම යලි සළකාබැලීම ඔක්තෝබර් මස 11 දක්වා කල් දැමුණි.", "URL": "https://lankatruth.com/si/?p=75657", "Category": "පුවත්", "Parent URL": null}