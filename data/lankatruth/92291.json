{"Source": "Lankatruth", "Timestamp": "April 8, 2020", "Headline": "පුද්ගලික අංශ සේවකයන් මිලියන ගණනකගේ රැකියා අවදානමේ", "News Content": "කොරෝනා තත්වය හේතුකොටගෙන දැඩි රැකියා අවදානමකට ලක් වීමට ඉඩ ඇති පෞද්ගලික අංශයේ ලක්ෂ ගණනක සේවකයන් වෙනුවෙන් විසඳුමක් සෙවීමට වහාම ජාතික කම්කරු උපදේශන සභාව රැස්කළ යුතු බව ජාතික වෘත්තීය සමිති මධ්‍යස්ථානයේ සභාපති, ජනතා විමුක්ති පෙරමුණේ දේශපාලන මණ්ඩල සභික කේ.ඩී ලාල්කාන්ත මහතා අවධාරණය කරයි. භාරකාර ආණ්ඩුවේ කම්කරු අමාත්‍යවරයා පෞද්ගලික අංශය සඳහා වගකිව යුත්තා වන බැවින් ඉදිරි මාස කිහිපය තුළ පෞද්ගලික අංශයේ සේවක සේවිකාවන් මිලියන ගණනකට වැටුප් අහිමිවීම යන කාරණය සම්බන්ධයෙන් මැදිහත් විය යුතු බවද ලාල්කාන්ත මහතා පවසයි. ඒ අනුව විදේශ සබඳතා, කම්කරු සහ වෘත්තීය සබඳතා අමාත්‍ය දිනේෂ් ගුණවර්ධන මහතාත්, හාම්පුතුන් වෙනුවෙන් ක්‍රියාත්මක හාම්පුතුන්ගේ සංගමයත් පෞද්ගලික අංශයේ වෘත්තීය සමිතිත් යන පාර්ශ්ව තුනෙන් සැදුම්ලත් ජාතික කම්කරු උපදේශන සභාව රැස් කර මෙම ප්‍රශ්නයට තුලනාත්මක පිළිතුරක් සෙවිය යුතු බවද ඒ මහතා වැඩිදුරටත් සඳහන් කරයි. මව්බිම – අනුරාධා හේරත්", "URL": "https://lankatruth.com/si/?p=92291", "Category": "පුවත්", "Parent URL": null}