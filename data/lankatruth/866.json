{"Source": "Lankatruth", "Timestamp": "January 12, 2012", "Headline": "සංගණනය නමින් බද්දක්", "News Content": "සුනඛ සංගණනයක් සිදු කිරීම සඳහා සුනඛයන් ලියාපදිංචි කිරීමේ කටයුතු ආරම්භ කර ඇති බව සෞඛ්‍ය ඇමැති මෛත්‍රීපාල සිරිසේන මහතා පවසයි. මෙරටින් ජලභීතිකා රෝගය තුරන් කිරීම මේ සංගණනයේ අරමුණ බව ද ඇමැතිවරයා කියා සිටියි. පවුල් සෞඛ්‍ය කාර්යාංශයේ ඊයේ (11) පැවැති මාධ්‍ය හමුවක් අමතමින් ඇමැතිවරයා මේ බව ප්‍රකාශ කළේය. පළාත් පාලන ආයතන හා පොලිසිය එක්ව සුනඛයන් ලියාපදිංචි කිරීමේ වැඩසටහන ක්‍රියාත්මක කරන බවත්, මේ වැඩසටහන මඟින් සෑම සුනඛයකුටම හිමිකාරයකු හිමි කර දෙන බවත් ඇමැතිවරයා කීය. එහෙත්, සුනඛ ගහණය පාලනය කරගැනීම සඳහා දැනට ක්‍රියාත්මක ක්‍රම‍වේදයම අනුගමනය කිරීමට තීරණය කර ඇති බව අමාත්‍යවරයා සඳහන් කළේය. ඒ අනුව, සුනඛ ගහනය පාලනය කිරීම සඳහා සුනඛයන් එන්නත් කිරීමටත්, ගැහැණු සුනඛ සතුන් වන්ද්‍යාකරණය කිරීම සඳහාත් රුපියල් මිලියන 1000ක් මේ වසර සඳහා රජය සෞඛ්‍ය අමාත්‍යාංශයට ලබාදී ඇත. මෙරට සුනඛ ගහනය ලක්ෂ 30ක් පමණ බවට ගණන් බලා ඇති බව ද සුනඛ සපාකෑම්වලට පුද්ගලයන් ලක්වීම බරපතළ ගැටලුවක් බවට පත්ව ඇති බව ද ඇමැතිවරයා සඳහන් කළේය. රෝහල්වල නිදැල්ලේ හැසිරෙන සුනඛ ගහනය ඉහළ යාම නිසා ඒවායේ සේවය කරන වෛද්‍යවරුන් පවා සුනඛ සපාකෑම්වලට ලක්ව ප්‍රතිකාර සඳහා යොමු වී සිටින බව සෞඛ්‍ය අමාත්‍යාංශයට වාර්තා වී තිබේ. ආශ්‍රිත පුවත්:-බල්ලා පාරේ ජරා ‍ක‍‍ළොත් අයිතිකරුට නඩු", "URL": "https://lankatruth.com/si/?p=866", "Category": "පුවත්", "Parent URL": null}