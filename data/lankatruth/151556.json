{"Source": "Lankatruth", "Timestamp": "September 16, 2023", "Headline": "මින් ඉදිරියට නිරුවත් Video, Photo සමාජ මාධ්‍යයේ දැම්මොත් වැඩ වරිදින හැටි…", "News Content": "ප්‍රේම සබඳතා පවත්වන අතරතුර දී ලබා ගන්නා පුද්ගලික සහ නිරුවත් ඡායාරූප, වීඩියෝ දර්ශන, එම සබඳතා නතර වීමෙන් අනතුරුව හිරිහැර කිරීමේ අදහසින්, වෙනත් තැනැත්තන්ට බැලීමට හැකි වන පරිදි සමාජ මාධ්‍ය ඔස්සේ ප්‍රචාරය කිරීම වැළැක්වීමේ අරමුණින් නීති සම්පාදනය කර ඇතැයි වාර්තා වේ. නිරුවත් ඡායාරූප සහ වීඩියෝ දර්ශන සමාජ මාධ්‍ය ඔස්සේ ප්‍රචාරය කරන ලද තැනැත්තන්ට දැඩි දඬුවම් පැනවිය හැකි වන පරිදි මෙම නව නීති සකස් කර ඇතැයිද වැඩිදුරටත් වාර්තා වේ. එම නීති ඇතුළත් පනත් කෙටුම්පතට අදාළ කැබිනට් පත්‍රිකාව මහජන ආරක්ෂක ඇමති ටිරාන් අලස් විසින් ඉදිරිපත් කර ඇති බවත් මෙම නව නීති අනුව එවැනි වරදකට පළමු වරට හසුවන තැනැත්තකුට වසර 05ක් නොඉක්මවන සිර දඬුවමක් හෝ රුපියල් ලක්ෂ 05ක් නොඉක්මවන දඩයකට යටත් කළ හැකි බවද පැවසේ. එමෙන්ම එවැනි වරදකට දෙවැනි වරට හෝ නැවත නැවත හසුවන යම් තැනැත්තකුට අදාළ දඬුවම් හෝ දඩ මුදල් දෙගුණයක් කරනු ලැබීමට හෝ දඬුවම් සහ දඩ මුදල යන දෙකම දෙගුණයක් කිරීමට හෝ හැකියාව ඇති ආකාරයට මෙම නීති සම්පාදනය කර ඇතැයිද වැඩිදුරටත් වාර්තා වේ.", "URL": "https://lankatruth.com/si/?p=151556", "Category": "පුවත්", "Parent URL": null}