{"Source": "Lankatruth", "Timestamp": "October 3, 2012", "Headline": "ගීතා, මර්වින්ගේ මී කතුරු පෙන්වා පළාත් මන්ත්‍රීව පන්නයි", "News Content": "ශ්‍රී ලංකා නිදහස් පක්ෂ සංවිධායිකා ගීතා කුමාරසිංහ මහත්මිය මහජන උපයෝගීතා අමාත්‍ය මර්වින් සිල්වා මහතා ළඟ ඇති මීකතුරක් ගැන කියමින් තමාව පාසලක පැවති උත්සව භූමියකින් පන්නා ගත්තේයැයි දකුණු පළාත් සභාවේ එක්සත් ජනතා නිදහස් සන්ධාන මන්ත්‍රී අජිත් ප්‍රසන්න මහතා අද (03) පැවති පළාත් සභා සැසියේදී විශේෂ ප්‍රකාශයක් කරමින් පවසා තිබේ. එහිදී ඔහු පවසන ආකාරයට බෙන්තර හබුරුගල ප්‍රදේශයේ ප්‍රාථමික පාසලක උත්සවයක් පවත්වා ඇත. එහි ප්‍රධාන ආරාධිතයා ලෙස මර්වින් සිල්වා ඇමතිවරයා ගෙන්වා ඇති අතර ගීතා කුමාරසිංහ මහත්මියගේ අත්සනින් සියලුම පළාත් සභා සහ පළාත් පාලන මන්ත්‍රීවරුන්ට ආරාධනා පත්‍ර යවා තිබේ. ඒ අනුව අජිත් ප්‍රසන්න මන්ත්‍රීවරයාද එයට සහභාගී වී ඇත. ඔහු එම උත්සවය පැවති පාසල් භූමියට ඇතුල්වීමේදී මර්වින් සිල්වා ඇමතිවරයාගේ ආරක්ෂකයින්ගෙන් දැඩි බාධා පැමිණ ඇත. නමුත් තමන්ට ආරාධනාවක් ඇතැයි පවසා එම ආරාධනා පත්‍රය පෙන්වීමෙන් අනතුරුව ඔහුට එම උත්සවයට යාමට අවසර ලැබී තිබේ. පසුව ඔහු වේදිකාවට ගොඩවීමට උත්සාහ කිරීමේදී මර්වින් සිල්වා ඇමතිවරයා සෘජුවම මැදිහත්වී ඔහුට බැන වැදී ඇත. එහිදී ඇමතිවරයා “උඹ මෙතනින් බැහැල පලයං. මගේ ළඟ දිග මී කතුරුත් තියෙනවා. කොට මී කතුරුත් තියෙනවා. තව එක එක වර්ගයේ මී කතුරුත් තියෙනවා. ඒවා එළියට ගන්න කලින් මෙතනින් බැහැල පල……..” යනුවෙන්ද පවසා ඇත. එම අවස්ථාවට මැදිහත් වූ ගීතා කුමාරසිංහ මහත්මියද පළාත් මන්ත්‍රීවරයාට පවසා ඇත්තේ වහාම ඉන් පිටත්වන ලෙසයි. මන්ත්‍රීවරයා වැඩිදුරටත් පළාත් සභාවේදී ප්‍රකාශ කර ඇත්තේ මෙසේ මී කතුරු යනුවෙන් හඳුන්වනු ලැබූවේ ගිනි අවිවලට බවත් එම ගිනි අවිවලින් වෙඩි තැබීමට ප්‍රථම ඉන් පිටව යන ලෙස ඇමතිවරයා තමන්‍ට මෙසේ තර්ජනය කළ බවත්ය.", "URL": "https://lankatruth.com/si/?p=4444", "Category": "පුවත්", "Parent URL": null}