{"Source": "Lankatruth", "Timestamp": "October 1, 2019", "Headline": "මහජන මුදල් නාස්ති කෙරෙන කොළඹ කුණු අරුවක්කාලු ගෙනයාමේ යෝජනාව මාස 6ක් දිගුකරයි", "News Content": "අරුවක්කාලු කසල අංගනය වෙත කොළඹ කුණු ප්‍රවාහනය කිරීමේ වැඩසටහන තවත් මාස 6කින් දීර්ඝ කිරීමට ඉදිරිපත් වූ යෝජනාව ඊයේ(30) කොළඹ මහ නගර සභාවේ සම්මත වීතිබේ. කොළඹ මහ නගර සභා සීමාව තුළ එක්රැස්වන කසල මෙට්ට්‍රික් ටොන් 600ක් ටිපර් රථ 40ක් මගින් පසුගිය ජූලි මස 13 වැනිදා සිට අරුවක්කාලු කසල අංගනය දක්වා ප්‍රවාහනය කෙරෙමින් පවතින අතර ඒ සඳහා දිනකට ලක්ෂ 40ක් වැයකරමින් ඇත. මෙම ලොරි රථ සංඛ්‍යාව 30 දක්වා අඩුකර තවත් මාස 6ක් කසල ප්‍රවාහනය ඉදිරියටත් සිදුකිරීමට යෝජනා වී ඇති අතර එහිදී දිනකට ලක්ෂ 30ක මුදලක් වැය කිරීමට සිදුවේ. මෙම යෝජනාවට අදාල ඡන්ද විමසීම ඊයේ දින සිදුකර ඇති අතර එයට පක්ෂව ඡන්ද 71ක් ද විපක්ෂව ඡන්ද 16 ක් ද ලැබී තිබේ. මේ සම්බන්ධව සිදුකළ විමසීමකදී යෝජනාවට විපක්ෂව ඡන්දය ප්‍රකාශකළ ජනතා විමුක්ති පෙරමුණේ බස්නාහිර පළාත් සභා මන්ත්‍රී හේමන්ත වීරකෝන් මහතා ප්‍රකාශ කර සිටියේ, මෙය මහජන මුදල් නාස්තියක් සහ ව්‍යාපාරිකයා සතුටු කිරීමක් බවය. ඒ මහතා වැඩිදුරටත් සඳහන් කර සිටියේ මෙමඟින් ලක්ෂ 900කට අධික මුදලක් මාස්පතා ගෙවීමට සිදුවන බවත් ලක්ෂ 5400කට අධික මුදලක් ව්‍යාපෘතිය අවසානයේ වැයවන බවත් ය. එසේම මෙම මාස 6 ඇතුළත කසල ප්‍රවාහන ව්‍යාපෘතිය අවසන්වන බවත් සැක සහිත බව ඒ මහතා සඳහන් කරයි. එසේම මෙම මුදල වැයකර කොළඹ මහ නගර සභාවට ලොරි රථ මිලදී ගත හැකි බවත් එමඟින් මහජන මුදල් නාස්තියකින් තොරව මෙම ව්‍යාපෘතියම ඉදිරියට කරගෙන යාමේ හැකියාව ලැබෙන බත් ඒ මහතා පැවසීය.", "URL": "https://lankatruth.com/si/?p=81979", "Category": "පුවත්", "Parent URL": null}