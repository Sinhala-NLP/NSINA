{"Source": "Lankatruth", "Timestamp": "May 26, 2022", "Headline": "රටේ සහල් සංචිතය තව මාස දෙකකින් සහමුලින් අවසන් – නාමල් කරුණාරත්න", "News Content": "ඉදිරි මාස දෙකෙන් පසු සම්පූර්ණයෙන්ම රටේ සහල් සංචිතය හි‍ඳෙන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න අවධාරණය කරයි. ඔහු වැඩිදුරටත් අවධාරණය කරන්නේ මේ වනවිටත් සහල් සංචිත ඉතා ඉක්මනින් ක්ෂය වෙමින් පවතින බවය. විශේෂයෙන්ම වසරකට මෙරටට වී මෙට්‍රික් ටොන් ලක්ෂ 37ක් අවශ්‍ය බවට ගණනය කර ඇති නමුත් මහ කන්නයේදී නිෂ්පාදනය කර ඇත්තේ වී මෙට්‍රික් ටොන් ලක්ෂ 15ක් පමණක් බවත් පොහොර අර්බුදයේදී යල කන්නයේ වී නිෂ්පාදනය සිහිනයක් බවත්ය. ඒ අනුව මුළු අවුරුද්දටම වී මෙට්‍රික් ටොන් ලක්ෂ 37ක් වෙනුවට ලක්ෂ 20ක් වත් සම්පූර්ණ නොවීම බරපතළ ගැටලුවක් බව ඔහු සඳහන් කරයි. පිටරටින් සහල් ආනයනය කරන්නේ නම් දැනට ඇති ඩොලරයේ අගයට සාපේක්ෂව මීට කලින් වියදම් කළා මෙන් හතර ගුණයකින් ඩොලර් වියදම් කිරීමට සිදුවන බවත් රටේ ඩොලර් නොමැතිකම මත කන බොන කාරණය ඊට සම්පූර්ණයෙන්ම බලපෑ විට රටේ බරපතළම අර්බුදය ඉන් ආරම්භ වන බවත් ඔහු පවසයි. විශේෂයෙන්ම පොහොර දෙන බවට ආණ්ඩුව කටින් බතල හිටෙව්වත් යල කන්නට අවශ්‍ය පොහොර මෙතෙක් දීමට කටයුතු කර නොමැති තත්ත්වය තුළ ආහාර ප්‍රශ්නයට කිසිදු විසඳුමක් ගත නොහැකි බවද සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න තවදුරටත් අවධාරණය කරයි. අනුරාධා හේරත් – මවිබිම", "URL": "https://lankatruth.com/si/?p=134857", "Category": "පුවත්", "Parent URL": null}