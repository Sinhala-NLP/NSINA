{"Source": "Lankatruth", "Timestamp": "April 5, 2021", "Headline": "ජනාධිපතිවරයා පත් කළ තානාපතිවරුන් පිළිබඳ සැකසංකා…", "News Content": "ජනාධිපතිවරයා විසින් ඉන්දියාව, කැනඩාව සහ සෞදිඅරාබිය යන රටවලට පත්කර සිටින මෙරට තානාපතිවරුන් අදාළ රටවල් විසින් ප්‍රතික්ෂේප කර ඇති බවට පසුගිය සතියේ පළවූ මාධ්‍ය වාර්තා අසත්‍ය බව විදේශ අමාත්‍යාංශයේ ලේකම් ජයනාත් කොළඹ ගේ ප්‍රකාශ කර තිබේ. ඉන්දීය මහ කොමසාරිස්වරයා වශයෙන් මිලින්ද මොරගොඩ පත්කර මේ වනවිට මාස 07ක් පමණ ගතවී තිබුණද, තවමත් ඔහුට ඉන්දියාවේ වැඩ බාරගැනීමට අවස්ථාව ලබාදී නැති බව මාධ්‍ය වාර්තා පළ විය. එහෙත් ඒ පිළිබඳව ජයනාත් කොළඹගේ සඳහන් කරන්නේ “මේ වනවිට ඉන්දියාව අදාළ පත්වීම අනුමත කර තිබේ.” යනුවෙන්ය. මිලින්ද මොරගොඩ විසින් පිහිටුවාගෙන තිබෙන පාත්ෆයින්ඩර් නම් රාජ්‍ය නොවන සංවිධානය මේ වනවිට චීනය සමග ඉතා සමීපව කටයුතු කරමින් සිටී. එසේම ඔහු සම්බන්ධ මුල්‍ය ජාවාරම් පිළිබඳ බරපතළ චෝදනා එල්ලවී තිබිණි. මෙරට ඉන්ධන පිරවුම් හල් විශාල සංඛ්‍යාවක් ඉන්දියානු IOC සමාගමට ලබාදීමට මුල්වූයේ එවකට ඇමතිවරයෙක් වශයෙන් කටයුතු කළ මිලින්ද මොරගොඩය. මීට අමතරව කැනඩාවේ ශ්‍රී ලංකා මහ කොමසාරිස්වරයා ලෙස විශ්‍රාමික එයාර් මාෂල් සුමංගල ඩයස් සහ සෞදිඅරාබියේ තානාපතිවරයා ලෙස අහමඩ් ඒ. ජවාද් යන අය ජනාධිපතිවරයා විසින් නම්කර සැලකිය යුතු කාලයක් ගෙවී තිබුණද, මේ වනවිටත් රාජකාරිය බාරගැනීමට එම රටවල් විසින් නිල අනුමැතිය ලබා නොදීම පිළිබඳව දැඩි කතාබහකට ලක්වී තිබේ.", "URL": "https://lankatruth.com/si/?p=114377", "Category": "පුවත්", "Parent URL": null}