{"Source": "Lankatruth", "Timestamp": "September 18, 2018", "Headline": "ඉම්රාන් ඛාන් අගමැති රථ වෙන්දේසියේ තබයි", "News Content": "පාකිස්ථාන නව අග්‍රාමාත්‍ය ඉම්රාන් ඛාන්ගේ තීරණයකට අනුව රාජ්‍ය මූල්‍ය අර්බුධයට විසඳුමක් ලෙස අග්‍රාමාත්‍ය කාර්යාලය සතු වෙඩි නොවදින වාහන ඇතුළු රථ වාහන පෙළක් වෙන්දේසි කිරීම ඊයේ(17) දින සිදුවිය. ඉස්ලාමාබාද් නුවර අග්‍රාමාත්‍ය නිවස ඉදිරිපිට වාහන 100ක් පමණ වෙන්දේසියට තබා තිබූ අතර ඉන් උපයාගැනීමට අපේක්ෂාකළ මුදල ඩොලර් මිලියන 16කි. කෙසේ වෙතත් උපයාගත හැකිවී ඇත්තේ ඩොලර් ලක්ෂ හයක් පමණි. ඩොලර් මිලියන 1.3 බැගින් වන මර්සිඩීස් වර්ගයේ වාහන දෙකක් ඇතුළු සුපිරි වාහන රැසක් එහිදී අලෙවි වී නොතිබිණි. අග්‍රාමාත්‍ය ඉම්රාන් ඛාන් පෙර ප්‍රකාශ කළ පරිදි හෙලිකොප්ටර් යානා 4ක් ද අගමැති නිවසේ ඇතිකළ මී ගවයින් 8 දෙනෙකුද වෙන්දේසියේ ඉදිරිපත් කර නොතිබිණි. හෙලිකොප්ටර් යානා මෙම මස අගදී වෙන්දේසියේ තබන බව පසුව ප්‍රකාශ කෙරුණි.", "URL": "https://lankatruth.com/si/?p=59543", "Category": "විදෙස් පුවත්", "Parent URL": null}