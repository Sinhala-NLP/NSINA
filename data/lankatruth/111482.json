{"Source": "Lankatruth", "Timestamp": "February 25, 2021", "Headline": "කොවිඩ් – 19 ප්‍රතිශක්තිකරණ එන්නතෙන් කිසිදු ආකාරයේ අහිතකර බලපෑමක් නැහැ…", "News Content": "කොවිඩ් – 19 රෝග මර්දනය සඳහා දෙනු ලබන ප්‍රතිශක්තිකරණ එන්නත ලබාගැනීමෙන් කිසිදු ආකාරයේ අහිතකර බලපෑමක් හෝ අතුරු ආබාධයක් මතු නොවන්නේ යැයි මහනුවර ජාතික රෝහලේ වෛද්‍ය නිලධාරී නීතිඥ පාලිත බණ්ඩාර සුබසිංහ පවසයි. “එන්නත ලබාදීමෙන් අනතුරුව බොහෝ දෙනෙකුට උණ, ඇඟපත වේදනාව, හිසරදය, වමනය මෙන්ම ඇතැම් විට බඩ බුරුලෙන් යෑම, වැනි ලක්ෂණ පහළ වී තිබුණා. මෙය අසාත්මිකතාවක් නොවන බව පැහැදිලිව සඳහන් කළ යුතුයි. එය සිරුර එන්නතට දක්වනු ලබන ප්‍රතිචාරයක් පමණයි. ඒ අනුව සිරුරට රෝගකාරක වයිරසය සමාන ප්‍රතිදේහ ජනනයක් ඇතුළු වීම නිසා මිනිස් ශරීරය විසින් එය රෝගකාරකයක් ලෙස සලකා ක්‍රියාකරන්නේ” යැයි පැවැසූ වෛද්‍ය නිලධාරී සුබසිංහ කියා සිටියේ එය සිරුරෙන් ඉවත් කිරීමට ප්‍රතිශක්තිකරණ පද්ධතිය ක්‍රියාත්මක වීම තුළ මෙවැනි ලක්ෂණ ඇතිබන බවයි. ඒ අනුව “ඉහත රෝග ලක්ෂණයන්, දින දෙක තුනකින් සම්පූර්ණයෙන්ම පහව යනවා. එසේම දෙවැනි මාත්‍රාව ලබා ගැනීමේදීද මෙවැනි අතුරුඵල ඇතිවෙන්න පුළුවන්. නමුත් මේ පිළිබඳව අනියත බියක් තබා ගැනීම අවශ්‍ය නැහැ. එය ඔබගේ ප්‍රතිශක්තිකරණ පද්ධතිය නිවැරදිව ක්‍රියාත්මක වන බවට ලක්ෂණයක් බව කිව යුතුයි.” එන්නත ලබාගත් පමණින්ම මෙම ප්‍රතිශක්තිකරණය ක්ෂණිකව ඇති නොවන බව සඳහන් කළ වෛද්‍ය නිලධාරීවරයා කියා සිටියේ ඒ සඳහා යම් කාලසීමාවක් ගතවන බවයි. “එන්නත ලබාගත් පමණින්ම සිරුර මත පතිතවන රෝගකාරක වයිරසය විනාශ වීමේ හැකියාවක් නැහැ. එමනිසා එන්නත ලබාගත් අය පවා යම් කාලයක් සිරුරේ ප්‍රතිශක්තිය ඇතිවන තුරු සෞඛ්‍යාරක්ෂිතව සිටීම අවශ්‍යයි. ඉන් අනතුරුව යම් හෙයකින් රෝගකාරක වයිරසය නාසයේ තිබී ශරීරයට ඇතුළු වුවහොත් එසැණින් ප්‍රතිශක්තිකරණ පද්ධතිය ක්‍රියාත්මක වී වයිරසය විනාශ කර දමනවා.” යැයි ඔහු වැඩිදුරටත් පවසයි.", "URL": "https://lankatruth.com/si/?p=111482", "Category": "කොවිඩ් -19 (කොරෝනා ) පුවත්", "Parent URL": null}