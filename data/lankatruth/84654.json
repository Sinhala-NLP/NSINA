{"Source": "Lankatruth", "Timestamp": "November 3, 2019", "Headline": "රනිල් – මෛත්‍රී නීතිය හොඳටම නමයි – හොර අලි සන්තකයේ තබාගෙන සිටීමේ නඩු කැබිනට් නියෝගෙන් ඉවතට – පරිසර වේදීන්ගේ දැඩි විරෝධය", "News Content": "නීතිවිරෝධීව අලි ඇතුන් සන්තකයේ තබාගෙන සිටි පුද්ගලයන්ට එරෙහිව ක්‍රියාත්මක වෙමින් තිබූසියලු නඩු ඉවත දැමීමට කැබිනට් මණ්ඩලය තීරණය කර තිබේ. ඒ පුද්ගලික භාරයේ සිටිය දී අත් අඩංගුවට ගෙන රජයේ භාරයට පත් කළ හීලෑ අලි ඇතුන් 49 දෙනා ගෙන් දැනට වන ජීවී සංරක්ෂණ දෙපාර්තමේන්තුව හා ජාතික සත්වෝද්‍යාන දෙපාර්තමේන්තුව භාරයේ සිටින අලි ඇතුන් 30 දෙනා යළි පෙර හිමිකරුවන්ටම භාරදීමට කුත් සැප්තැම්බර් 10 වැනිදා ඉදිරිපත් කර ඇති කැබිනට් සංදේශයකට අනුමැතිය හිමිවීම හේතුවෙනි. රජය විසින් නඩු පවරා ඇති අලි ඇතුන් පිළිබදව සියලු නඩු සමතයකට පත් කිරීම සඳහා ප‍්‍රතිපත්තිමය තීරණයක් ගැනීමටත් එම තීරණය නීතිපතිවරයා සතු අධිචෝදනා නිවර්තනය කිරීමේ බලය යටතේ සමතයකට පත් කිරීමට හෝ නීතිපතිවරයා සතු අභිමතානුසාරී බලය යටතේ ඉල්ලා අස්කර ගැනීමටත් කටයුතු කරමින් එම නඩු අවසන් කිරීමටද අදාළ කැබිනට් පත‍්‍රිකාව යටතේ අවසර හිමිවී ඇත. මෙම කැබිනට් පත‍්‍රිකාව ඉදිරිපත් කර ඇත්තේ අග‍්‍රාමාත්‍යවරයා, සංචාරක සංවර්ධන වනජීවී හා ක්‍රිස්තියානි කටයුතු අමාත්‍යවරයා සහ බුද්ධශාසන හා වයඹ සංවර්ධන අමාත්‍යවරයා විසින් ඒකාබද්ධ කැබිනට් පත‍්‍රිකාවක් ලෙස ය. ඒ අනුව විහාරස්ථාන සහ දේවාල භාරයේ සිටිය දී රජයේ භාරයට ගත් අලි ඇතුන් එකී විහාරස්ථාන හා දේවාලවලටත් පුද්ගලික භාරයේ තබාගෙන සිටි අලි ඇතුන් එකී පුද්ගලයින්ටත් යළි භාරදීමටත් තීරණය කර තිබේ. එම අලි ඇතුන් ගේ සන්තකය යලි පැවරීමට වනජීවී සංරක්ෂණ දෙපාර්තමේන්තුව, ජාතික සත්වෝද්‍යාන දෙපාර්තමේන්තුව, වන සංරක්ෂණ දෙපාර්තමේන්තුව, සහ සත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල්වරුන්ගෙන් හා වනජීවී සංවිධාන නියෝජිතයෙක-ගෙන් සමන්විත කමිටුවක් පත්කිරීමටත් බලපත‍්‍ර සහිතව ඕනෑම ස්ථානයකට පැමිණ හීලෑ අලි ඇතුන් පරික්ෂා කිරීමේ බලය එම කමිටුවට ලබා දීමටත් මේ අනුව තීරණය වී ඇත. අපරාධ පරික්ෂණ දෙපාර්තමේන්තුව විසින් හීලෑ අලි ඇතුන් තබා ගැනීම් 39ක් පිලිබඳ නීතිමය කටයුතු ආරම්භ කර ඇති අතර එයින් එක් අලියෙකු මේ වනවිට මියගොස් ඇත. ඉතිරි 38 දෙනාගෙන් 19 දෙනෙක් ජාතික සත්වෝද්‍යාන දෙපාර්තමේන්තුව භාරයේ පින්නවල අලි අනාථාගාරයේද ඉතිරි 19 දෙනා වනජීවී සංරක්ෂණ දෙපාර්තමේන්තුව භාරයේ උඩවලව නව අලි රැදවුම් මධ්‍යස්ථානයේ සහ උඩවලව ඇත් අතුරු සෙවනේ ද රදවා සිටී. මේ 39 දෙනා අතරින් අපරාධ පරික්ෂණ දෙපාර්තමේන්තුව විසින් ගොනු 25ක විමර්ශන කටයුතු අවසන් කර නීතිපතිවරයාගේ උපදෙස් සදහා යොමු කර ඇති අතර එයින් ගොනු 07ක් සඳහා නීතිපති උපදෙස් මේ වනවිටත් ලැබී තිබේ. මෙසේ හිටි අඩියේ නඩු ඉල්ලා අස්කර ගැනීමට කටයුතු කිරීම පිළිබදව පරිසරවේදීන්ගේ දැඩි විරෝධය එල්ල වී තිබේ. ජනාධිපතිවරණය ආසන්නයේ මෙසේ කැබිනට් පත‍්‍රිකාවකින් බලතල ලබා ගෙන නඩු ඉවත් කර ගැනීමට කටයුතු කිරීම දේශපාලන උවමනාවක් මත සිදුකරන බව පෙනී යන බවත් මෙය මැතිවරණ නීති උල්ලංඝණය කිරීමක් බවත් පරිසර වේදීහු සඳහන් කරති. පසුගිය රාජපක්ෂ පාලන සමයේ වන අලින් නීති විරෝධී ලෙස අල්ලා විවිධ බලවතුන් වෙත විකිණීමේ ජාවාරමක් සිදු වූ අතර ඒ සඳහා රාජ්‍ය අනුග්‍රහයද හිමිව තිබිණි. ඒ සම්බන්ධයෙන් එවකට පැවති රාජපක්ෂආණ්ඩුව නීතිමය කටයුතු සිදු නොකළ අතර වත්මන් ආණ්ඩුව බලයට පැමිණි වහාම පරිසරවේදීන්ගේ මැදිහත්වීමද මත ඊට එරෙහිව නීතිය ක්‍රියාත්මක් වූ නමුත් මේ වනවිට එය අංශක 180ක් කනපිට පෙරලී තිබේ. මෙම කැබිනට් පත්‍රිකාවට අමාත්‍ය මණ්ඩලයේදී ජනාධිපති මෛත්‍රීපාල සිරිසේන මහතා හෝ ජනාධිපති අපේක්ෂක සජිත් ප්‍රේමදාස මහතා විරෝධය පලකර නැත.", "URL": "https://lankatruth.com/si/?p=84654", "Category": "පුවත්", "Parent URL": null}