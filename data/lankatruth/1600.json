{"Source": "Lankatruth", "Timestamp": "March 2, 2012", "Headline": "කුවේටයට ශ්‍රී ලංකා කුකුළු මස් තහනම් – නෙදර්ලන්තයෙන් උකුස්සන් ගෙන්වීමට ඉඩ", "News Content": "ශ්‍රී ලංකාවෙන් කුකුළු මස්, බිත්තර හා කුකුළු පැටවුන් ආනයනය කිරීම තහනම් කිරීමට කුවේට්හි කෘෂිකර්ම සම්බන්ධතා හා මත්ස්‍ය සම්පත් පිළිබඳ මහජන අධිකාරිය තීරණය කර තිබේ.  ශ්‍රී ලංකාවෙන් කුරුළු උණ රෝගය පිළිබඳව යම් යම් තොරතුරු ඉස්මතු වීම මෙසේ කුකුළු නිෂ්පාදන ආනයනය තහනම් කිරීමට හේතුවී ඇති බව කුවේට් මාධ්‍ය වාර්තා කරයි. එමෙන්ම අදාළ කුරුළු උණ තත්ත්වය මත ඕස්ට්‍රේලියාවෙන් ද කුකුළු මස්, බිත්තර හා කුකුළු පැටවුන් ආනයනය කිරීම තහනම් කිරීමට අදාළ මහජන අධිකාරිය පුවත්පත් නිවේදනයක් මගින් ප්‍රකාශ කර තිබේ. ඕස්ට්‍රේලියාවෙන් ද කුරුළු උණ රෝගය පිළිබඳ යම් යම් ලක්ෂණ ඉස්මතු වී ඇති බවට සත්ව සෞඛ්‍ය පිළිබඳ ලෝක සංවිධානය විසින් නිකුත් කළ වාර්තාවක් මගින් අනාවරණය කර තිබීම මීට හේතුව බව සඳහන්ය. එමෙ‍න්ම මේ වනවිට නෙදර්ලන්තය කුරුළු උණ අවදානමෙන් මිදී ඇති බවට සත්ව සෞඛ්‍ය පිළිබඳ ලෝක සංවිධානයේ වාර්තාවෙන් දැනුම් දී ඇති අතර ඒ අනුව එරටින් උකුස්සන්, විසිතුරු පක්ෂීන්, බිත්තර හා කුකුළු පැටවුන් ආනයනය කිරීමට කුවේටය තීරණය කර ඇති බව එරට මාධ්‍ය වැඩිදුරටත් සඳහන් කරයි.", "URL": "https://lankatruth.com/si/?p=1600", "Category": "පුවත්", "Parent URL": null}