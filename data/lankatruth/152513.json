{"Source": "Lankatruth", "Timestamp": "October 1, 2023", "Headline": "“ළමා සහ වැඩිහිටි පිරිසම අතිශයින්ම භයානක කාලයක පසුවන යුගයක් මේ“ – ආචාර්ය හරිනි අමරසූරිය", "News Content": "මෙවර ජාත්‍යන්තර ළමා සහ වැඩිහිටි දිනය සමරනු ලබන්නේ මෙරට සිටින එම දෙපිරිසම අතිශයින්ම භයානක කාලයකට මුහුණ දී සිටින සමාජ ආර්ථික දේශපාලනික වටපිටාවකදී බව ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනි අමරසුරිය ප්‍රකාශ කළාය.  මන්ත්‍රීවරිය මෙම අදහස් පළ කළේ අද (ඔක්. 01) පෙරවරුවේ පැලවත්ත බත්තරමුල්ලේදී පවත්වන ලද මාධ්‍ය හමුවකදී ය. එහිදී මන්ත්‍රීවරිය පළ කළ සම්පූර්ණ අදහස් පහත දැක්වේ.  “අද ජාත්‍යන්තර ළමා දිනය වගේම වැඩිහිටි දිනය ලෙස නම්කර තිබෙනවා. ළමුන් සහ වැඩිහිටියන් කියන්නේ සමාජයේ සුවිශේෂී කණ්ඩායම් දෙකක්. ඔවුන් වෙනුවෙන් ජාත්‍යන්තරව විශේෂ දිනයක් ප්‍රකාශයට පත්කරන්නේ අදාළ විශේෂී බව හඳුනාගෙන. දරුවන් කියන්නේ සමාජයක අනාගතය. ඒ නිසා දරුවන්ට නිදහසේ හොඳින් ජීවත් විය හැකි සමාජයක් ගොඩනැගීම වැඩිහිටි අපගේ වගකීමක්. ඒ වගේම වැඩිහිටියන් කියන්නේ සමාජය වෙනුවෙන් ඔවුන්ගේ යුතුකම් සහ වගකීම් ඉටුකළ පිරිසක්. ඔවුන්ට නිදහසේ තමන්ගේ ජීවිත ගතකරන්න අවශ්‍ය වුවත් ඔවුන්ට ජීවත් වෙන්න අවශ්‍ය ආරක්ෂිත පසුබිමක් අද මේ සමාජයේ නැහැ. දරුවන්ගේ මූලික අයිතිවාසිකමක් වන ආහාර සුරක්ෂිතතාවයේ සිට අධ්‍යාපනය, සෞඛ්‍ය යන මූලික අවශ්‍යතා සියල්ලම අවදානමට ලක්වී ඉතිහාසයේ කිසි කාලයකටත් වඩා මානසික සහ කායික පීඩනයකටත් ගොදුරු කර තිබෙනවා. වැඩිහිටියනුත් ඉතාම අනාරක්ෂිතයි. නිදහසේ ජීවත් විය යුතු ඔවුන් අතිශයින්ම පීඩාවට පත්කළ කාලයක්. මේ විශේෂ කණ්ඩායම් දෙක රැකගන්න අද අපේ සමාජයට හැකියාවක් නැහැ. ජාත්‍යන්තර ළමා සහ වැඩිහිටි දිනය පවත්වන්න සිදුවී තිබෙන්නේ ඒ දෙපිරිසටම අතිශයින්ම භයානක කාලයකයි. අපේ රටේ සමාජ ආර්ථික කඩාවැටීම තුළ මේ තත්වය ඇතිවී ඇති අතර, එයින් රට ගොඩගැනීමට මේ පාලකයන්ට නොහැකි බව අපි කවුරුත් දන්නවා. මේ සමාජය තුළ ජනතාවට කිසිම සැනසීමක්, කිසිම බලාපොරොත්තුවක් තබා ගන්න නොහැකි පසුබිමක මෙය වෙනස් කිරීමේ අයිතියක් ජනතාවට තිබෙනවා. ඒ වෙනස් කිරීම ප්‍රජාතන්ත්‍රවාදීව කරන්න අවශ්‍ය නම්, එය කළ හැකි ආකාර කිහිපයක් තිබෙනවා. මැතිවරණයක් පැවැත්වීමෙන්, අධිකරණයෙන් සහ ප්‍රජාතන්ත්‍රවාදීව තමන්ගේ විරෝධය ප්‍රකාශ කිරීමේ අයිතිය පවතිනවා. පවතින පාලනය ප්‍රශ්න කිරීමත් විවේචනය කිරීමත් ජනතාවට අයිති දෙයක්. නමුත් ජනතාවට තිබෙන මේ අවස්ථා තුනම අහුරා දමන්න පාලකයන් ක්‍රියාකරනවා. මේ තත්වය තුළ පළාත් පාලන මැතිවරණය වෙනුවෙන් ජාතික ජන බලවේගය හැටියට ශ්‍රේෂ්ඨාධිකරණයේ පවරා තිබෙන නඩුව තීරණාත්මක වෙනවා. මේ මැතිවරණයට පමණක් නොවෙයි අනාගත මැතිවරණවලටත් ඒ තීන්දුව තීරණාත්මකව ඉවහල් වෙනවා. එවැනි මොහොතක මේ ආණ්ඩුව අධිකරණ පද්ධතියත් විනිසුරුවරුනුත් අධික පීඩනයකට ලක්කර තිබෙනවා. මුලතිව් මහේස්ත්‍රාත් අධිකරණයේ විනිශ්චයකාරතුමා ඉල්ලා අස්වන්නේ මෙවැනි තත්වයක් තුළයි. මෑතකාලයේ අධිකරණ විනිශ්චයකාරවරයෙකු තමන්ට එල්ල වන පීඩාව නිසා ඉල්ලා අස්වූ පළමු අවස්ථාව මේක. අපේ රටේ සමාජ ආර්ථික කඩාවැටීම පමණක් නොව ප්‍රජාතන්ත්‍රවාදයත් විශාල අනතුරකට ලක්වී තිබෙනවා. පාර්ලිමේන්තුව තුළදී ආණ්ඩුවේ මැති ඇමතිවරුන් පසුගිය මාස කිහිපය තුළම කථා කළ ආකාරය අපි දැක්කා. විනිසුරුවරුන්ගේ පුද්ගලිකත්වය, පෞරුෂය බිඳවට්ටන ලෙස පාර්ලිමේන්තු වරප්‍රසාදවලට මුවාවී කළ ප්‍රකාශ අපි දැක්කා. විනිසුරුවරුන් පාර්ලිමේන්තුව හමුවට කැඳවිය යුතු බවටත් ඔවුන් ප්‍රකාශ කරනු ලැබුවා. පුරවැසි නැගිටීම මර්දනය කරන්න මෙවැනි පසුබිමක් හදා ගනිමින් අධිකරණයට පීඩනයක් දෙනවා. නමුත් අධිකරණය තමන්ගේ ස්වාධීනත්වය ආරක්ෂා කර ගැනීමට කටයුතු කරාවි යැයි අපි බලාපොරොත්තු වෙනවා. ඉතිහාසයේ තීරණාත්මක අවස්ථාවල අධිකරණය කටයුතු කළ ආකාරය අපි දැක්කා. නැවත වතාවක් ඒ තීරණාත්මක කාර්යභාරය ඉටුකරනු ඇතැයි අපි බලාපොරොත්තු වෙනවා. ප්‍රජාතන්ත්‍රවාදයට එරෙහිව එල්ල වන විශාල බලහත්කාරකම්, ආණ්ඩුව ගෙන ඒමට උත්සාහ කරන ප්‍රතිත්‍රස්ත පනත ඇතුළු මර්දන පනත් සම්බන්ධයෙන් විශේෂ අවධානයක් යොමු කළ යුතුයි. ජනතාවගේ ප්‍රශ්නවලට විසඳුම් නොමැති ආණ්ඩුව ඒ බව පිළිගනිමින් ජනතාවට අවශ්‍ය වෙනසක් ඉටුකර ගැනීමට ඉඩ නොදී ක්‍රියා කරනවා. මෙවැනි ආණ්ඩුවකට එරෙහිව ජනතාවට ඒකරාශීවීම සහ නැගීසිටීමට තිබෙන අයිතිය ආරක්ෂා කර ගත යුතුයි. 2024 මැතිවරණ පැවැත්විය යුතු අවුරුද්දක් වනවා වගේම ඒ සඳහා අවශ්‍ය මුදල් අයවැයෙන් වෙන්කරන ලෙසත් අපි මතක් කරනවා. ඒ වගේම අධිකරණයේ ස්වාධීනත්වය සහ ගෞරවය ආරක්ෂා කිරීම වෙනුවෙන් පෙනී සිටින්නත් ජාතික ජන බලවේගය හැටියට අපි සූදානම්. අධිකරණයේ ස්වාධීනත්වය වෙනුවෙන් අපි ඉතාමත් තදින් පෙනී සිටිනවා.“", "URL": "https://lankatruth.com/si/?p=152513", "Category": "පුවත්", "Parent URL": null}