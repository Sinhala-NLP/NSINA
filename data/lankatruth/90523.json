{"Source": "Lankatruth", "Timestamp": "March 4, 2020", "Headline": "රාජපක්ෂ – කබ්රාලුත්, රනිල් – මහෙන්ද්‍රනුත් මාරුවෙන් මාරුවට සිදුකළ වංචාව වහන්න කටයුතු කරමින් ඉන්නවා…", "News Content": "රාජපක්ෂ – කබ්රාලුත්, රනිල් – මහෙන්ද්‍රනුත් මාරුවෙන් මාරුවට සිදුකළ වංචාව වහන්න කටයුතු කරමින් සිටින බව අන්තර් සමාගම් සේවක සංගමයේ සභාපති වසන්ත සමරසිංහ මහතා සඳහන් කරයි. ඒ මහතා මේ බව පැවසූවේ මහ බැංකුවේ බැඳුම්කර වංචාවට සම්බන්ධ වංචනියකයින්ට දඩුවම් දීමට කටයුතු නොකිරීමට එරෙහිව අන්තර් සමාගම් සේවක සංගමය මගින් රට පුරා පවත්වනු ලබන විරෝධතා මාලාවට සමගාමීව අද (04) පෙරවරුවේ නාරාහේන්පිට කම්කරු මූලස්ථානය ඉදිරිපිටදී පැවති විරෝධතාවයට එක්වෙමිණි. සාටක පිල රුපියල් මිලියන 10670කත් ටයිකෝට් පිල රුපියල් මිලියන 18500කට වැඩි මුදලකුත් සේවක අර්ථසාධක අරමුදලෙන් කොල්ලකා ඇති බවත් කොල්ලකනලද මුදල් ආපසු අයකරගතයුතු බවත් වත්කම් රාජසන්තක කළ යුතු බවත් මෙහිදී වසන්ත සමරසිංහ මහතා අවධාරණය කළේ ය. මේ වනවිට රාජපක්ෂ – කබ්රාලුත්, රනිල් – මහෙන්ද්‍රනුත් මාරුවෙන් මාරුවට සිදුකළ වංචාව වසාගැනීමට දෙගොල්ලන්ම එක්වී කටයුතු කරමින් ඉන්නා බවත් ඒ නිසා ඒ නිසා රනිල් වික්‍රමසිංහ නොමැතිව සෙසු පිරිස පමණක් ගනිමින් සිටින බවත් වෝහාරික විගණනය මගින් පෙන්වාදුන් සාටක පිලට එරෙහිවද නීතිය ක්‍රියාත්මක විය යුතු බවත් ඒ අනුව අජිත් නිවාඩ් කබ්රාල්ද අත්අඩංගුවට ගත යුතු බවත් මෙහිදී වසන්ත සමරසිංහ මහතා පැවසී ය. පෞද්ගලික අංශයේ ලක්ෂ 26ක් පමණ සිටින පිරිසක් මෙම අරමුදලේ සාමාජිකයන් බවත් ඔවුන් සියලු දෙනාට බලපාන මෙම වංචාවට එරෙහිව ඉදිරියට පෞද්ගලික අංශයේ ආයතන ඉදිරිපිට මෙම උද්ඝෝෂණය සිදුකරන බවත් මෙහිදී වසන්ත සමරසිංහ මහතා පැවසී ය.", "URL": "https://lankatruth.com/si/?p=90523", "Category": "පුවත්", "Parent URL": null}