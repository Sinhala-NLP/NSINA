{"Source": "Lankatruth", "Timestamp": "August 26, 2019", "Headline": "අත්අඩංගුවේ සිටි අධිකරණ වෛද්‍යවරයාගෙන් අවි සහ පුපුරණ ද්‍රව්‍ය රැසක තොරතුරු හෙලිවෙයි", "News Content": "ත්‍රස්ත ක්‍රියා සඳහා සම්බන්ධ බවට සැකපිට පසුගියදා අත්අඩංගුවට ගනු ලැබූ කිලිනොච්චිය – පලෙයි රෝහලේ අධිකරණ වෛද්‍ය නිලධාරී සින්නයියා සවරූබන්ගෙන් සිදුකළ ප්‍රශ්න කිරීම් වලදී සඟවා තිබූ ගිනි අවි සහ පුපුරණ ද්‍රව්‍ය තොගයක් සොයා ගැනීමට ආරක්ෂක අංශ සමත්ව තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කර සිටියේ පලෙයි – කරන්ඩිය ප්‍රදේශයේ මෙම ගිනි අවි සහ පුපුරණ ද්‍රව්‍ය තොගය සඟවා තිබී සොයා ගත් බවය. ඒ.කේ.47 වර්ගයේ ගිනි අවියක්, මැගසීන් 2ක්, ජීව පතොරම් 120ක්, ජීව අත්බෝම්බ 11ක් සහ පී.ඊ. 10 වර්ගයේ පුපුරණ ද්‍රව්‍ය කිලෝ 10ක් මෙලෙස සොයාගත් බව පොලිස් මාධ්‍ය ප්‍රකාශකවරයා සඳහන් කර තිබේ. පසුගිය 19 වැනිදා ලද තොරතුරකට අනුව 41 වියැති සැකකාර වෛද්‍යවරයා ආරක්ෂක අංශ මගින් අත්අඩංගුවට ගත්තේය. අත්අඩංගුවට ගැනීමෙන් පසු සැකකරු ත්‍රස්තවාදී විමර්ශන කොට්ඨාශයේ යාපනය ඒකකය වෙත භාර දී තිබිණි.", "URL": "https://lankatruth.com/si/?p=79852", "Category": "පුවත්", "Parent URL": null}