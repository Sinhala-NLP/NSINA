{"Source": "Lankatruth", "Timestamp": "March 7, 2019", "Headline": "ගෘහසේවිකාවන්ට දඬුවම් බද්ධක් – කාන්තාවන්ට ලබාදුන් පොරොන්දුවලට පයින් ගහලා", "News Content": "යෝජිත අයවැය ලේඛණයේ සඳහන් විදෙස් ගමන් බලපත්‍ර එක්දින සේවා ගාස්තුව රුපියල් 15,000 දක්වා ඉහළ දැමීමට ගෙන ඇති තීරණය විදෙස්ගත ගෘහ සේවිකාවන් වෙනුවෙන් පනවන ලද දඬුවම් බද්ධක් බව අයිතීන් උදෙසා කාන්තාවෝ සංවිධානය පවසයි. එම සංවිධානයේ සභාපතිනී සමන්මලී ගුණසිංහ මහත්මිය පවසා සිටියේ මැද පෙරදිග විදේශ විනිමය මෙරටට ගෙනෙන ලාංකික කාන්තාවන්ට මෙය සෘජුවම බලපාන බවයි. විදෙස්ගත ශ්‍රමිකයන්ගෙන් 80%කට වැඩි පිරිසක් නියෝජනය කරන්නේ ගෘහ සේවිකාවන් වන බව ද ඒ මහත්මිය පැවසීය. එක්දින සේවාව යටතේ දැනට අයකරන රුපියල් 10,000ක ගාස්තුව 15,000 දක්වා ඉහළ දැමීමට රජය තීන්දුකර ඇත්තේ එක් බලපත්‍රයකින් රුපියල් 8000ක ශුද්ධ ලාභයක් ලබමින් පවතින අවස්ථාවක බවත් එය රුපියල් 15,000 දක්වා ඉහළ දැමීමට ගෙන ඇති තීරණය ඉතා අසාධාරණ බවත් සමන්මලී මහත්මිය පෙන්වා දෙයි. වර්තමාන රජය බලයට පැමිණීමෙන් පසු රුපියල් 2500ක මිලකට පැවති එක්දින සේවා ගාස්තුව රුපියල් 10,000 දක්වා වැඩිවූ නමුත් එහි නිෂ්පාදන වියදම රුපියල් 1500ක් යැයි ද ඒ මහත්මිය පෙන්වා දුන්නාය. එසේම ක්ෂුද්‍ර මූල්‍ය ණය උගුලේ සිරවී සිටින උතුර, නැගෙනහිර සහ උතුරුමැද ප්‍රදේශවල කාන්තාවන්ට සහන ලබාදෙන බවට රජය ලබාදුන් පොරොන්දු සම්පූර්ණයෙන්ම අමතක කර ඇති බව ද ඒ මහත්මිය පැවසුවාය. අයවැය ඉදිරිපත් කිරීමට පෙර ක්ෂුද්‍ර මූල්‍ය ණය උගුලේ සිරවී සිටින කාන්තාවන්ට රුපියල් ලක්ෂයක් දක්වා වූ ණය සඳහා සහන වැඩපිළිවෙලක් හඳුවන්වාදීමට මැදිහත්වන බවට රජය පොරොන්දු ලබාදුන්න ද ඊට අදාල යෝජනා කිසිවක් අයවැය යෝජනාවලියේ නොමැති බවද සමන්මලී ගුණසිංහ මහත්මිය සඳහන් කළාය.", "URL": "https://lankatruth.com/si/?p=69928", "Category": "පුවත්", "Parent URL": null}