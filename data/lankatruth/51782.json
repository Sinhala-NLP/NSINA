{"Source": "Lankatruth", "Timestamp": "May 9, 2018", "Headline": "අල්ලස් ගත් ජනාධිපති කාර්ය මණ්ඩල ප්‍රධානී ඇතුළු දෙදෙනා යළි රක්ෂිත බන්ධනාගාරයට", "News Content": "සෙවනගල සීනී සමාගමේ අබලි ද්‍රව්‍ය ලබා දීමට නිර්දේශ කිරීම සඳහා රුපියල් කෝටි දහයක අල්ලසක් ඉල්ලා ඉන් අත්තිකාරමක් ලෙස රුපියල් කෝටි දෙකක අල්ලසක් ලබා ගනිද්දී අත්අඩංගුවට පත් වු ජනාධිපති කාර්ය මණ්ඩල ප්‍රධානී අයි.කේ මහානාම සහ දැව සංස්ථාවේ හිටපු සභාපති පී. දිසානායක ලබන 22 වැනිදා තෙක් රක්ෂිත බන්ධනාගාරගත කරන ලෙස කොළඹ ප්‍රධාන මහෙස්ත්‍රාත්වරයා අද (09) නියෝග කර තිබේ. මෙම සිද්ධිය සම්බන්ධ පැමිණිල්ල කැඳවු අවස්ථාවේදී පැමිණිලිකරුට “කොටි බුද්ධි අංශයේ” ජෝසප් නැමැත්තෙකු බව කියමින් යමෙකු තර්ජනය කර ඇති හෙයින් ඒ සම්බන්ධයෙන් අල්ලස් කොමිසම විමර්ශන ආරම්භ කර ඇති බව නීතීඥ අසිත ඇන්තනී මහතා මහෙස්ත්‍රාත්වරයාට දැනුම් දී ඇත. මේ පිළිබද වැඩිදුර විමර්ශනය සඳහා කාලය අවශ්‍ය බව කියමින් අල්ලස් කොමිසමේ නිලධාරීන් කළ ඉල්ලීමකට අනුව සැකකරුවන් ලබන 22 වැනිදා දක්වා රක්ෂිත බන්ධනාගාරගත කිරීමට මහෙස්ත්‍රාත්වරයා නියෝග කර තිබේ. සිද්ධියට සම්බන්ධ විමර්ශන කඩිනමින් අවසන් කරන ලෙසද මහෙස්ත්‍රාත්වරයා අල්ලස් කොමිසමට දැනුම් දී ඇත.", "URL": "https://lankatruth.com/si/?p=51782", "Category": "පුවත්", "Parent URL": null}