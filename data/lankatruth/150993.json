{"Source": "Lankatruth", "Timestamp": "September 5, 2023", "Headline": "“අපේ ව්‍යවස්ථාවේ ජනාධිපති කියන්නේ රනිල් වික්‍රමසිංහට නොවෙයි” – නීතිඥ ජේ. එම්. විජේබණ්ඩාර", "News Content": "ජනතා පරමාධිපත්‍ය බලය යටපත් කරමින් සහ ආණ්ඩුක්‍රම ව්‍යවස්ථාව උල්ලංඝනය කරමින් ජනාධිපති රනිල් වික්‍රමසිංහ ක්‍රියා කිරීමට උත්සාහ කරන බවත්, ශ්‍රී ලංකාවේ ආණ්ඩුක්‍රම ව්‍යවස්ථාව අනුව ජනාධිපති ධුරයක් මිස රනිල් වික්‍රමසිංහ ජනාධිපති ධුරය ලෙස අර්ථකථනය නොකළ යුතු බව  ජ්‍යෙෂ්ඨ නීතිඥ ජේ.එම්. විජේබණ්ඩාර පවසයි. නීතිඥවරයා මේ බව ප්‍රකාශ කළේ පසුගිය සැප්තැම්බර් 02 වෙනිදා පැවත්වූ ජාතික ජන බලවේගයේ කෝට්ටේ ආසන සමුළුව අමතමින් ය. එහිදී ඔහු තවදුරටත් අවධාරණය කළේ ජනතාවගේ ඡන්ද බලය සහ මූලික අයිතිවාසිකම් කිසිවෙකුටවත් පවරා දිය නොහැකි බව ය. නීතිඥවරයා පළකළ සම්පූර්ණ අදහස් පහත දැක්වේ. අවුරුදු 54ක් වන තෙක් නීතිඥවරයෙක් වශයෙන් රැකියාව කළා මිස මම දේශපාලනය කර නැහැ. මගේ රැකියාවෙන් ජීවත් වී දියුණු වුණත් රටේ අනාගතය සුරක්ෂිත කිරීම සඳහා මේ දේශපාලනය තෝරා ගත්තා. මෙතන සිටින සියලු දෙනාම සංවේදී මිනිස්සු. අපි ජීවත් වෙන්නෙ, අත්‍යවශ්‍ය භාණ්ඩ මිලදී ගැනීමේ සිට සෑම පැත්තකින්ම ජනතාව උපරිමයෙන් පීඩාවට පත්කර සූරාකෑමට පත්වූ යුගයක. පසුගිය අවුරුදු 75 පුරා අපේ රටට සිදුවුණේ මොකක්ද කියලා සෑම මොහොතකදීම සංවේදීව කල්පනා වෙනවා. දරුවන්ගේ අනාගතය ගැන හිතනවා. ප්‍රවෘත්ති බලනකොට ගොවියන් ධීවරයන් ඇතුළු සියලුම දෙනා හඬා වැටෙමින් කඩා වැටෙන ආර්ථිකයේ වේදනාවට පත්ව සිටිනවා. මේ රටේ පුරවැසිභාවය ලබන අපි සියලු දෙනාට පරමාධිපත්‍ය බලතල හිමිවී තිබෙන බව අපි දන්නවා. පරමාධිපත්‍යය බලයට අයත් කරුණු පහෙන් එකක් වන්නේ රට පාලනය කිරීමට නියෝජිතයින් තෝරා ගන්නා ඡන්ද බලයයි. එසේ තෝරා ගත්තත් පරමාධිපත්‍යයට අයත් වන දෙවැනි කරුණ වන්නේ මූලික අයිතිවාසිකම් භුක්ති විඳීමයි. අපේ ඡන්ද බලය, සිතීමේ අයිතිය, විරුද්ධ වීමේ අයිතිය, මිනිසෙක් වශයෙන් සැලකුම් ලැබීමේ අයිතිය සහ ගෞරවය අපි කිසිකෙකෙුට පාවාදී නැහැ. අපේ ඡන්දය කාට හෝ දුන්නත් රටේ නීතියෙන් මූලික අයිතිවාසිකම් තහවුරු කර තිබෙනවා. ජනාධිපති ප්‍රමුඛ කැබිනට් මණ්ඩලයත් පත්කර ගන්න අපේ ඡන්දයෙන් මහජන නියෝජිතයන් යවා තිබෙනවා. රටේ නීති සම්පාදනය කරන්න අපේ ඡන්දයෙන් ව්‍යවස්ථාදායකයත් පත්කර ගන්නවා. විධායකයටත් විවස්ථාදායකයටත් යටත් නොවී යම් ආරාවුලක් පිළිබඳ ප්‍රශ්න විසඳා ගන්න ස්වාධීන අධිකරණ බලයක් තිබෙනවා. විධායක බලය, ව්‍යවස්ථාදායක බලය, අධිකරණ බලය, තාවකාලිකව ආයතනවලට පැවරුවත් ඡන්ද බලය සහ මූලික අයිතිවාසිකම් කිසිවෙකුටත් තාවකාලිකව හෝ පවරා දී නැහැ. අද වෙනකොට ඡන්ද අයිතිය දිනා ගන්න අධිකරණයට යාමට සිදුවී තිබෙනවා. ඒ තීන්දුව තාම මඟ එනවා. ඊ.පී.එෆ්. රැකගන්නත් අධිකරණයට ගොස් තිබෙනවා. නමුත් වර්තමානයේ ජනාධිපති ධුරය දරන තැනැත්තා තැන තැන යමින් අධිකරණයේ නියෝග පිළිනොගන්නා බවත්, පාර්ලිමේන්තුවේ සම්මත කර ගන්නා යෝජනා පිළිගන්නා බවත්, ප්‍රකාශ කරනවා. අපේ ව්‍යවස්ථාවේ ජනාධිපති කියලා කියන්නේ රනිල් වික්‍රමසිංහට නොවෙයි. විධිමත් නීතියකට අනුව හැසිරිය යුතු තනතුරක්. අනික් පැත්තෙන් මන්ත්‍රී ධුරයක් දැරිය නොහැකි බව ව්‍යවස්ථාවෙන් ප්‍රකාශ කර තිබුණත්, ද්විත්ව පුරවැසියන් පාර්ලිමේන්තුවේ ඉන්නවා. ඒ අතරේ බදු බරින් මිරිකුණු උගතුන්, බුද්ධිමතුන් රට හැරදා යනවා. ඒ අතරේ පාර්ලිමේන්තුවට මිනීමරුවන්, අපරාධකාරයන්, කප්පම්කාරයන් රිංගා ඉන්නවා. ඔවුන් නිවැරදි පුරවැසියන්ට අධික බර පටවා ඒ තුළ මිරිකී සිටීමට බල කර තිබෙනවා. මේ රට මෙතරම් අගාධයකට හෙළුෑ වගකිවයුත්තන්ට කිසිම සංවේදී බවක්, නැතිව ක්‍රියාකරනවා. අනෙක් පැත්තෙන් ලැජ්ජා නහරය නැතිව විවිධ ප්‍රකාශ නිකුත් කරනවා. පුරවැසියන්ට කිසිම ගෞරවයක් නැතිව ක්‍රියාකරන මේ තත්වය වෙනස් කර, දූෂණයෙන් තොර, පාලනයක් පිහිටුවීමට ජාතික ජන බලවේගය ගෙනයන ව්‍යාපාරයට අපි හැමෝම අත්දෙක උස්සා සහයෝගය පළ කළ යුතුයි. කෝට්ටේ බල ප්‍රදේශයේ සියලුදෙනාට සම්මාදිට්ඨිය පහළ වේවා, ජාතික ජන බලවේගයට ජයවේවා කියා ප්‍රාර්ථනා කරනවා.", "URL": "https://lankatruth.com/si/?p=150993", "Category": "පුවත්", "Parent URL": null}