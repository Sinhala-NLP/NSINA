{"Source": "Lankatruth", "Timestamp": "June 2, 2021", "Headline": "ඔක්ෂිජන් මත යැපෙන රෝගීන් ගණන පසුගිය දින හතර තුළ 120%කින් ඉහළ ගියා – GMOA", "News Content": "ඔක්සිජන් මත යැපෙන රෝගීන් සංඛ්‍යාව පසුගිය දින හතර තුළ 120%කින් ඉහළ ගොස් ඇති අතර, ලෝක සෞඛ්‍ය සංවිධානය සහ ජාතික එන්නත්කරණ උපදේශක කමිටුව නිර්දේශකර ඇති අන්දමට, ප්‍රමුඛතා ලැයිස්තු හරහා එන්නත්කරණය සිදු නොකළහොත්, රෝගීන් තවදුරටත් ඉහළ යාහැකි බවට රජයේ වෛද්‍ය නිලධාරීන්ගේ සංගමය දැඩි ලෙස අනතුරු අඟවයි. ඔක්සිජන් මත යැපෙන රෝගීන් 133 දෙනකු පමණ සිටි අතර, ඉකුත් දින හතර තුළ එවැනි රෝගීන් 300කට අධික සංඛ්‍යාවක් වාර්තා වූ බව සඳහන් කරන එම සංගමයේ ලේකම්, වෛද්‍ය සෙනාල් ප්‍රනාන්දු මේ තත්ත්වය හමුවේ, ප්‍රමුඛතා ලැයිස්තු හරහා එන්නත්කරණය තුළින් මරණ අඩුකර ගැනීමේ ක්‍රමවේදයට අනුගතවීමට තවත් ප්‍රමාදවිය යුතු නැතැයි, අවධාරණය කරයි. එන්නත්කරණය තුළින් කොවිඩ් මරණ අඩුකර ගැනීම රෝගය මර්දනය කිරීමේ පළමු පියවර බවත් ඒ සඳහා වයස අවුරුදු 60ට වැඩි සියලු දෙනාටම මුලින්ම එන්නත් ලබාදීම අනිවාර්යයෙන්ම සිදුකළ යුතු බව පෙන්වා දෙන එම සංගමයේ ලේකම් වෛද්‍ය සෙනාල් ප්‍රනාන්දු, රට තුළ සිටින වයස අවුරුදු 60ට වැඩි මිලියන 2.7ක් වෙනුවෙන් එන්නත් මාත්‍රා මිලියන 5.4ක් ලබාදිය යුතුව ඇතැයි සඳහන් කරයි. එන්නත් මාත්‍රා මිලියන තිහක් පමණ එකවර ගෙන්වා, රටේ ජනතාවට එකවර එන්නත ලබා දෙන්නේ නම්, රෝගය පැතිරයෑම වළක්වාගත හැකි නමුත්, ඒ අන්දමට එකවර එන්නත් ප්‍රමාණයක් ශ්‍රී ලංකාවට ලබාගැනීමට නොහැකි තත්ත්වයක් තුළ ලැබෙන එන්නත් ප්‍රමාණය, ප්‍රමුඛතා ලැයිස්තු හරහා ලබාදීම සිදුකළ යුතුව ඇතැයි ලේකම්වරයා සඳහන් කළේය. භූතානය එකවර එන්නත් තොග ගෙන්වා රටේ ජනතාවගෙන් සියයට 65 – 70 අතර පිරිසක් වෙත එන්නත්කරණය කිරීමේ ක්‍රමෝපාය හරහා එරට කොවිඩ් පාලනය කරගත් බවද වෛද්‍යවරයා සිහිපත් කළේය. රෝගය පැතිරයෑම වළක්වාගැනීම හරහා රෝහල් ගතවන ආසාදිතයන්ගේ සංඛ්‍යාවද අඩුවන බව සඳහන් කරන වෛද්‍ය සෙනාල් ප්‍රනාන්දු එන්නත්කරණය අයාලේයෑමට ඉඩහැරියහොත්, රට භයානක ඉරණමකට ගොදුරුවීම කෙසේවත් වැළැක්විය නොහැකි යැයිද අවධාරණය කරයි.", "URL": "https://lankatruth.com/si/?p=117519", "Category": "කොවිඩ් -19 (කොරෝනා ) පුවත්", "Parent URL": null}