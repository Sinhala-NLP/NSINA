{"Source": "Lankatruth", "Timestamp": "May 7, 2019", "Headline": "වනාතමුල්ල නිවාස හිමියන්ගේ ගැටළුවට සුනිල් වටගල මැදිහත්වෙයි – එම මොහොතේම විසඳුම් ලැබෙයි", "News Content": "වනාතමුල්ල නිවාස හිමියන්ට ලබාදුන් “සිරිසර උයන” ඇතුළු මහල් නිවාස සංකීර්ණවල නිවාස සඳහා සපයා තිබූ ජල සැපයුම සහ විදුලි සැපයුම අත්හිටුවීමට නාගරික සංවර්ධන අධිකාරිය ගෙන තිබූ තීරණය මේ වනවිට ඉවත් කර ගෙන ඇතැයි වාර්තා වේ. එම ජනතාව ඊයේ (06) එම මහල් නිවාස සංකීර්ණ ඉදිරිපිටට පැමිණ විරෝධතාවයක නිරත වූ අතර මෙම ජනතා ප්‍රශ්නය සම්බන්ධයෙන් සාකච්ඡා කිරීම සඳහා ජනතා විමුක්ති පෙරමුණේ බස්නාහිර පළාත් සභා මන්ත්‍රී, නීතීඥ සුනිල් වටගල මහතා සහ කොළඹ නගර සභා මන්ත්‍රීවරුන් වන හේමන්ත වීරකොන්, සුමිත් පස්සපෙරුම යන මහත්වරුන් ඒකවූහ. නිවසා ලබාදීමේදී එකඟතාවයනට පැමිණි ගිවිසුම පිළිබඳව ජනතාවට පැහැදිලි අවබෝදයක් ලබා නොදී තිබීමත්, රාජ්‍ය ආරක්ෂාවට මුවා වී විදිමත් විමර්ශනයකින් තොරව මෙම නිවාසවල ජලය සහ විදුලිය කප්පාදු කිරීමත් සම්බන්ධයෙන් ඉදිරි ක්‍රියාමාර්ග රැසක්ම මෙහිදී එම නිවාස ලාභීන් සහ ජනතා විමුක්ති පෙරමුණේ නියෝජිත පිරිස අතර ඇති වී තිබේ. කෙසේ නමුත් එම සාකච්ඡාව අතරතුරු මහ නගර සංවර්ධන අමාත්‍යවරයා එම ජනතාවට සාකච්ඡාවක් ලබාදෙමින් පවසා ඇත්තේ ජලය සහ විදුලිය කප්පාදු කිරීමට නාගරික සංවර්ධන අධිකාරිය ලබාදුන් නියෝගය අත්හිටුවන බවයි. මේ සම්බන්ධයෙන් අදහස් දැක්වූ ජනතා විමුක්ති පෙරමුණේ කොළඹ නගර සභා මන්ත්‍රී සුමිත් පස්සපෙරුම මහතා සඳහන් කර සිටියේ මෙම ජනතාවට මුහුණදීමට සිදුව ඇති අසාධාරණ තත්වය සම්බන්ධයෙන් දිගින් දිගටම අවධානයෙන් පසුවත් බවත් යම් කිසි ක්‍රමයකට නැවතත් මෙවැනි තත්වයක් උද්ගතවන්නේනම් ඊට එරෙහිව ගනු ලබන ක්‍රියාමාර්ග පිළිබඳව මේ වනවිටත් ජනතාව සමග සාකච්ඡා කරමින් සිටින බවත්ය. නාගරික සංවර්ධන අධිකාරිය රාජ්‍ය ආරක්ෂක අමාත්‍යාංශය යටතට පත්කරගෙන තිබූ පසුගිය මහින්ද රාජපක්ෂ පාලන සමයේදී වනාතමුල්ල වතු ජනතාවගේ නිවාස හමුදාවද යොදවා බලහත්කාරයෙන් කඩා ඉවත්කරමින් ඒ වෙනුවට කුලී පදනම මත අඩු පහසුකම් සහිතව “සිරිසර උයන” ඇතුළු මෙම මහල් නිවාස සංකීර්ණ ලබා දෙන ලදී. මෙහි මහල් නිවාස සංකීර්න ඉදිකර මෙම ජනතාව පදිංචිව සිටි නිවාස කඩා ඉවත් කරන අවස්ථාවේදීද එම ජනතාවට යම් හෝ සාධාරණයක් ඉටු වූයේද එවකට ජනතා විමුක්ති පෙරමුණේ නාගරික මන්ත්‍රීවරයා ලෙස සිටියදී නීතීඥ සුනිල් වටගල මහතා ඇතුළු පිරිස විසින් සිදු කළ මැදිහත්වීම නිසාය.", "URL": "https://lankatruth.com/si/?p=73505", "Category": "පුවත්", "Parent URL": null}