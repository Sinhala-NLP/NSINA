{"Source": "Lankatruth", "Timestamp": "March 24, 2017", "Headline": "මහින්ද ඇන්න මිණිස්සුන්ට රනිල් – මෛත්‍රී පෙරල පෙරලා අනිනවා", "News Content": "දැඩි ලෙස ජනතා අප්‍රසාදයට පත්ව සිටි විශ්‍රාමික ජනාධිපති මහින්ද රාජපක්ෂ මහතා පැවති ජනාධිපතිවරණයේදී තමන්ගේ ජයග්‍රහණය වෙනුවෙන් සමෘද්ධි ලාභීන්ගේ ඡන්ය ලබා ගැනීමේ අපේක්ෂාවෙන් ඔවුන්ට රුපියල් දහදාහක නිවාස ආධාරයක් ලබා දෙන බවට පොරොන්දු වී ඉන් රුපියල් 2500 බැගින් ලබා දුන් ආධාරය නැවත අය කරගැනීමට වත්මන් ආණ්ඩුවේ ඇති උත්සාහයට එරෙහිව ඊයේ (24) ඌව පළාත් සභාවේදී ජවිපෙ මන්ත්‍රී සමන්ත විද්‍යාරත්න මහතා විසින් යෝජනාවක් ඉදිරිපත් කර තිබේ. එම යෝජනාව ඉදිරිපත් කරමින් සමන්ත විද්‍යාරත්න මහතා පවසා ඇත්තේ ඌව පළාතේ බදුල්ල දිස්ත්‍රික්කයේ ප්‍රාදේශීය ලේකම් කොට්ඨාස 15කත් මොණරාගල ප්‍රාදේශීය ලේකම් කොට්ඨාස 11කත් සමෘද්ධි ලාභීන්ද මෙම ඡන්ද ගුණ්ඩුවට හසු වූ බවත් සමෘද්ධි ලාභීන්ට ලබාදුන් සහනාධාර ඔවුන්ගේ කැමැත්තකින් තොරව නැවත අයකරගැනීම නීතිවිරෝධී බැවිනුත් එක් එක් දේශපාලන වුවමාන අනුව ඔවුන්ගේ අනාගත සිහින බොඳ නොකර වහාම එම රුපියල් 2500 කප්පාදු කිරීම අත්හිටුවන ලෙසත් කපා ගත් 2500ත් ඉතිරි 7500ත් වහාම ඔවුන්ට ගෙවන ලෙසත් සඳහන් කරමින් එම යෝජනාව ඉදිරිපත් කර ඇත. වත්මන් ආණ්ඩුව සිදු කරමින් පවතින්නේ “ගහෙන් වැටුන මිණිහට ගොනා අනින්නා සේ මහින්ද ඇන්න මිණිස්සුන්ට රනිල් – මෛත්‍රී පෙරල පෙරලා ඇනීමක්” යැයිද එහිදී සමන්ත විද්‍යාරත්න මහතා අවධාරණය කර ඇත. අග්‍රාමාත්‍යවරයාද පසුගියදා පාර්ලිමේන්තුවේදී සඳහන් කළ පරිදි මෙරට ජනගහණයෙන් පහළම 44%රේ ආදායම මාසයකට රුපියල් 9,000ට අඩුවන අතර සමෘද්ධි ලාභීන්ගෙන් අතිමහත් බහුතරය ඔවුන් බවද සමන්ත විද්‍යාරත්න මහතා පෙන්වා දී තිබේ. ඒ අනුව අදාළ යෝජනාවට පක්ෂව එක්සත් ජනතා නිදහස් සන්ධාන සියළුම මන්ත්‍රීවරුන් ඡන්දය ප්‍රකාශ කර ඇති අතර එක්සත් ජාතික පක්ෂයේ සියලුම මන්ත්‍රීවරු ඡන්ද භාවිතා කිරීමෙන් වැලකීසිට ඇත. ජවිපෙ මන්ත්‍රීවරු දෙදෙනා වන සමන්ත විද්‍යාරත්න මහතාගේ සහ ආර්.එම්. ජයවර්ධන මහතාගේද ඡන්දයද සහිතව එම යෝජනවා වැඩි ඡන්දයෙන් සම්මත වී ඇත.", "URL": "https://lankatruth.com/si/?p=31675", "Category": "පුවත්", "Parent URL": null}