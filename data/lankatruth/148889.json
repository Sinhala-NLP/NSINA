{"Source": "Lankatruth", "Timestamp": "July 9, 2023", "Headline": "රනිල් ගෝටා රහස් කතාවේ කොටසක් එළියට", "News Content": "සාමකාමී ජනතා අරගලයෙන් ගෝටාබය රාජපක්ෂ ජනාධිපති පලවාහැරීමට පෙර දිනයේ (2022 ජූලි 08) අගමැති රනිල් වික්‍රමසිංහ සමග විනාඩි 40කට වැඩි කාලයක් සාකච්ඡා කළ බව හෙළි කර තිබේ. මෙම තොරතුරු හෙළි කර තිබෙන්නේ ගෝටාබය රාජපක්ෂගේ පුද්ගලික ලේකම් සුගීෂ්වර බණ්ඩාර ලංකාදීප පුවත්පතට කරුණු දක්වමින්ය. “ජූලි 09 දා ජනාධිපති මන්දිරයේ අවසන් මොහොත” යන සිරස්තලයෙන් අදාල වාර්තාව පල කර ඇත. එහිදී සුගීෂ්වර බණ්ඩාර වැඩිදුරටත් හෙළි කර තිබෙන්නේ රට අස්ථාවර කරන සමාජ මාධ්‍ය ජාල පිළිබඳව ගෝටාබය රාජපක්ෂ ජූලි 08 වෙනි දින ඉරාජ් වීරරත්න නැමැත්තා සමග දීර්ඝ වශයෙන් සාකච්ඡා කළ බවය. ඉන් පසුව ගාමිණී ලොකුගේ, පාහින්ගල ආනන්ද සාගර ස්වාමීන් වහන්සේ ඇතුළු පිරිසක් සමග සාකච්ඡා කළ බවත් ඉන් අනතුරුව රනිල් වික්‍රමසිංහ සමග සාකච්ඡා ආරම්භ කළ බවත් සඳහන් කර තිබේ. මෛත්‍රීපාල සිරිසේන සහ මහින්ද රාජපක්ෂ ප්‍රමුඛ පිරිසක 2018 ඔක්තෝබර් මාසයේ ක්‍රියාත්මක කළ ව්‍යවස්ථා කුමන්ත්‍රණය අවස්ථාවේදීද ගෝටාබය රාජපක්ෂ රනිල් වික්‍රමසිංහ සමග රහස් සාකච්ඡාවක් අරලියගහ මන්ධිරයේදී සිදු කරනු ලැබීය. මැයි 09 වෙනි දින මහින්ද රාජපක්ෂට අගමැති ධුරයෙන් ඉල්ලා අස්වීමට සිදුවීමෙන් පසුව රනිල් වික්‍රමසිංහ අගමැති ධුරයට පත් කිරීමත් ජූලි 09 වෙනි දින ගෝටාබය රාජපක්ෂ පලවා හැරීමෙන් පසුව වැඩ බලන ජනාධිපති ලෙස රනිල් වික්‍රමසිංහ පත් කළ ඉන් පසුව පොහොට්ටු මන්ත්‍රීවරු 134 දෙනෙකුගේ ඡන්දයෙන් අනුප්‍රාප්තික ජනාධිපති ලෙස පත් කිරීමත් සිදුවිය. නමුත් එයට පෙර තීරණාත්මක දේශපාලන හැරවුම් ලක්ෂවලදී ගෝටාබය රාජපක්ෂ සහ රනිල් වික්‍රමසිංහ අතර පූර්ණ අවබෝදයක් සහිතව ක්‍රියා කළ බව මෙම තොරතුරුවලින් තවදුරටත් හෙළි වී තිබේ.", "URL": "https://lankatruth.com/si/?p=148889", "Category": "පුවත්", "Parent URL": null}