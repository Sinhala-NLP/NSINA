{"Source": "Lankatruth", "Timestamp": "December 22, 2022", "Headline": "විදුලි බිල තවත් වැඩි කළොත් ඇඟලුම් කර්මාන්තය හාන්සියි – කර්මාන්තකරුවෝ පවසති", "News Content": "මේ වනවිට තීරණය කර ඇති පරිදි ලබන වසරේ සිට නැවතවරක් විදුලි ගාස්තු 60%ත් 70%ත් අතර ඉහළ නැංවීමක් සිදුකළහොත් ගෝලීය වශයෙන් ශ්‍රී ලංකාව තුළ ඇඟලුම් කර්මාන්තය පවත්වාගෙන යා නොහැකි අර්බුදකාරී තත්වයක් උද්ගත වන බව ඇඟලුම් කර්මාන්තකරුවෝ ප්‍රකාශ කරති. ඔවුහු එලෙස ප්‍රකාශ කළේ මහජන උපයෝගිතා කොමිසම සමඟ පැවැති සාකච්ඡාවකින් අනතුරුව මාධ්‍ය වෙත අදහස් දක්වමිනි. විදුලි ගාස්තු ඉහළ නැංවීමක් නැවත වරක් සිදුකළහොත් එය ඇඟලුම් කර්මාන්තයට කිසිසේත්ම දැරීමට නොහැකි වනු ඇති බවද ව්‍යාපාර කිර්ම සඳහා ශ්‍රී ලංකාව තුළ තරගකාරී පරිසරයක් තිබිය යුතු බවද ඔවූහු පවසති. අවසාන වරට කළ විදුලි සංශෝධනයත් සමඟ ඩොලර් අගය මත ගතහොත් ශ්‍රී ලංකාව තුළ නිෂ්පාදන වියදම අධික වන බවද ඒ පිළිබඳව අදහස් දක්වමින් ඒකාබද්ධ ඇඟලුම් සංගම් සංසදයේ (JAAF) මහලේකම් යොහාන් ලෝරන්ස් පැවැසීය. විදුලි ගාස්තු නැවත වරක් ඉහළ නැංවීමක් සිදු වුවහොත් පවතින වෙළෙඳපොළ තත්වයන් මත එය ඇඟලුම් කර්මාන්තයට දරා ගැනීමට නොහැකි බවද ඔහු වැඩිදුරටත් ප්‍රකාශ කළේය.", "URL": "https://lankatruth.com/si/?p=143043", "Category": "ආර්ථික පුවත්", "Parent URL": null}