{"Source": "Lankatruth", "Timestamp": "March 29, 2022", "Headline": "බොරුවට පෝලිම්වල ඉන්න එපා… ඩීසල් නැත්තටම නෑ… ඛනිජ තෙල් සංස්ථාව නිවේදනය කරයි…", "News Content": "මේ වනවිට රට තුළ ඩීසල් තොග අවසන් වී ඇති බවත් ඒ නිසා හෙට (30) සහ අනිද්දා (31) දෙදින තුළ ඩීසල් ලබාගැනීමට සිපෙට්කෝ ඉන්ධන පිරවුම්හල් අසල පෝලිම්වල රැඳී සිටීමෙන් පලක් නැති බවත් ලංකා ඛනිජ තෙල් නීතිගත සංස්ථාව නිවේදනය කරයි. මේ අතර ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ සඳහන් කරන්නේ අද (29) සවස ගොඩබෑමට නියමිතව තිබූ ඩීසල් මෙට්‍රික් ටොන් 37,500ක් සහිත නෞකාවේ ඩීසල් මෙතෙක් ගොඩබෑමට නොහැකි වූ බවය. නමුත්, අත්‍යවශ්‍ය සේවා සඳහා ඩීසල් සැපයුම අඛණ්ඩව සිදුකෙරෙන බවද ඔහු දැනුම්දෙයි. එමෙන්ම පෙට්‍රල් පිළිබඳව කිසිඳු ගැටලුවක් නොමැති අතර මහජනතාවට සාමාන්‍ය පරිදි පෙට්‍රල් ලබාගත හැකි බවද ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ වැඩිදුරටත් පවසයි.", "URL": "https://lankatruth.com/si/?p=130887", "Category": "ආර්ථික පුවත්", "Parent URL": null}