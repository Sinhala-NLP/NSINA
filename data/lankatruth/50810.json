{"Source": "Lankatruth", "Timestamp": "April 21, 2018", "Headline": "න්‍යෂ්ටික අත්හදාබැලීම් තාවකාලිකව නවතාදැමීමට උතුරු කොරියාවේ අවධානය", "News Content": "න්‍යෂ්ටික පරීක්ෂණ සිදුකරන වැඩබිමක් වසා දමමින් උතුරු කොරියානු රාජ්‍ය මාධ්‍ය අද දින (21) නිවේදනයකර සිටියේ කොරියානු අර්ධද්වීපයේ සාමය හා ආර්ථික සමෘර්ධිය කෙරෙහි අවධානය යොමු කිරීමට කඩිනමින් න්‍යෂ්ටික හා මිසයිල අත්හදා බැලීම් තාවකාලිකව නවතා දැමීමට පියවර ගන්නා බවයි. උතුරු කොරියානු නායක කිම් ජොන්ග් උන් ලබන සතියේ දකුණු කොරියානු නායක මූන් ජායි ඉන් සහ ලබන මාසයේදී ඇමෙරිකා එක්සත් ජනාධිපති ඩොනල්ඩ් ට්‍රම්ප් හමුවීමට සූදානම් මොහොතක උතුරු කොරියානු රාජ්‍ය මාධ්‍ය මේ බව වාර්ථා කර සිටී. කෙසේ නමුත් න්‍යෂ්ටික අවි නිපදවීමේ ඉලක්කය සපුරා ගෙන ඇති බැවින් රටට තවදුරටත් න්‍යෂ්ටික හෝ අන්තර්මහද්වීපික බැලැස්ටික් මිසයිල නිෂ්පාදනය කිරීමේ අවශ්‍යතාවක් නැතැයි උතුරු කොරියානු නායක කිම් ජොන්ග් උන් පවසා ඇතැයි කොරියාවේ මධ්‍යම පුවත් ආයතනය වාර්තා කළේය. සිය න්‍යෂ්ටික අවි වැඩසටහන් සම්බණ්ධයෙන් සෘජුව අදහස් දැක්වූ පළමු අවස්ථාව මෙය වන අතර උතුරු කොරියාව වැඩි දුරටත් ප්‍රකාශ කර සිටියේ තමන්ගේ ආර්ථිකය වෙනුවෙන් ජාත්‍යන්තරයට හිතකර පරිසරයක් නිර්මාණය කරන බවත් ඒ වෙනුවෙන් අසල්වැසි රටවල් සහ ජාත්‍යන්තර ප්‍රජාව සමඟ සමීප, ක්‍රියාශීලි සහ මිත්‍රශීලි සංවාදයක් ඇති කරගන්නා බවත් ය.", "URL": "https://lankatruth.com/si/?p=50810", "Category": "පුවත්", "Parent URL": null}