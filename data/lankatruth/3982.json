{"Source": "Lankatruth", "Timestamp": "September 7, 2012", "Headline": "ඡන්ද පෙට්ටි ප්‍රවාහනය ඇරඹේ", "News Content": "හෙට (08) පැවැත්වෙන උතුරුමැද, සබරගමුව සහ නැගෙනහිර පළාත් සභාවල ඡන්ද විමසීමට අදාළ ඡන්ද පෙට්ටි ප්‍රවාහනය කිරීමේ කට‍යුතු මේ වනවිට සිදුකෙරෙමින් පවතින බව මැතිවරණ මහලේකම් කාර්යාලය සඳහන් කරයි. ඒ සඳහා විශේෂ ආරක්ෂක ක්‍රියාමාර්ග අනුගමනය කරන බව මැතිවරණ මහලේකම් කාර්යාලය පවසයි. අද (07) පෙරවරු 7.00 ට පමණ ඡන්ද පෙට්ටි බෙදාහැරීම ආරම්භ කළ බවත් ජ්‍යෙෂ්ඨ ඡන්ද ස්ථානාධිපතිවරුන් ඡන්ද මධ්‍යස්ථාන වෙත පිටත්කර හැරීමද සිදුවෙමින් පවතින බවත් වාර්තාවේ. මඩකලපුව දිස්ත්‍රික්කයට අදාළව ඡන්ද පෙට්ටි බෙදාහැරීම මඩකලපුව වින්සන් බාලිකා විද්‍යාලයේ සහ මඩකලපුව මධ්‍ය මහා විද්‍යාලයේත් සිදු කෙරේ. අම්පාර දිස්ත්‍රික්කයට අදාළව ඡන්ද පෙට්ටි බෙදාහැරීම අම්පාර හාඩි උසස් තාක්ෂණ විද්‍යලයේදී සිදු කෙරේ. ත්‍රීකුණාමලය දිස්ත්‍රික්කයට අදාළව ඡන්ද පෙට්ටි බෙදාහැරීම ත්‍රීකුණාමලය විපුලානන්ද විද්‍යාලයේදී සහ ත්‍රීකුණාමලය දිස්ත්‍රික් ලේකම් කාර්යාලයේදීත් සිදු කෙරේ. අනුරාධපුරය දිස්ත්‍රික්කයට අදාළව ඡන්ද පෙට්ටි බෙදාහැරීම අනුරාධපුර මධ්‍ය මහා විද්‍යාලයේදී සහ පුලතිසි විද්‍යාර්ථයේදීත් සිදු කෙරේ. රත්නපුර දිස්ත්‍රික්කයට අදාළව ඡන්ද පෙට්ටි බෙදාහැරීම රත්නපුර කාර්මික විද්‍යාලයේදී, රත්නපුර දිස්ත්‍රික් ලේකම් කාර්යාලයේදී සහ සුමන බාලිකා විද්‍යාලයේදීත් සිදු කෙරේ. කෑගල්ල දිස්ත්‍රික්කයට අදාළව ඡන්ද පෙට්ටි බෙදාහැරීම කෑගල්ල ස්වර්ණ ජයන්ති විද්‍යාලයේදී, කෑගල්ල බාලිකා විද්‍යාලයේදී සහ කෑගල්ල මහා විද්‍යාලයේදීත් සිදු කෙරෙයි. ඡන්ද විමසීමට අදාළ නිලධාරීන් 35,000 ක් පමණ යොදවා තිබේ. මැතිවරණයේ ආරක්ෂක කටයුතු සඳහා පොලිස් නිලධාරීන් 21,000 ක් පමණ යෙදවීමට ද පියවර ගෙන ඇත.", "URL": "https://lankatruth.com/si/?p=3982", "Category": "පුවත්", "Parent URL": null}