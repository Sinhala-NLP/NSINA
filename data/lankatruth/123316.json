{"Source": "Lankatruth", "Timestamp": "September 19, 2021", "Headline": "කිරිපිටි මිල ඉහළ දැමීට බැසිල් එකඟවෙයි…", "News Content": "මුදල් ඇමති බැසිල් රාජපක්ෂ හා කිරිපිටි ආනයනකරුවන් අතර ඊයේ (18) මුදල් අමාත්‍යාංශයේදී පැවැති සාකච්ඡාවකින් අනතුරුව ආනයනික කිරිපිටි කිලෝග්රෑම් 01ක මිල රුපියල් 200කින් ඉහළ නැංවීමට එකඟතාවයකට පැමිණ ඇති බව වාර්තා වේ. මෙම සාකච්ඡාවේදී ආනයනකරුවන් කිරිපිටි කිලෝග්‍රෑම් 1ක මිල රුපියල් 350 කින් ඉහළ දමන ලෙස ඉල්ලීමක් කර තිබේ. කෙසේ වෙතත්, ලබන සතියේ ජීවන වියදම් කමිටුව හමුවීමෙන් පසු මෙහි අවසන් තීරණය ගැනීමට නියමිතය. කෙසේ වෙතත් අමාත්‍යවරයා සමඟ පැවති දීර්ඝ සාකච්ඡාවකින් පසු කිරිපිටි මිල රුපියල් 200කින් ඉහළ දැමීමට ආනයනකරුවන්ට අවස්ථාව ලබාදීමට ඇමතිවරයා එකඟතාවය පල කර ඇත. පසුගිය දිනවල කිරිපිටි ආනයනකරුවන් දිගින් දිගටම කළ මිල සංශෝධන ඉල්ලීම අනුව ආනයනික කිරිපිටි මත පනවා තිබූ බදු ඉවත් කිරීමට ආන්ඩුව කටයුතු කෙරිණි. ශ්‍රී ලංකවේ මාසික කිරි පරිභෝජනය මෙට්‍රික් ටොන් 6,000ත් 7,000ත් අතර වන අතර දෛනික පරිභෝජනය මෙට්‍රික් ටොන් 200ක් පමණ වේ. කිරිපිටි කිලෝග්‍රෑම් 01ක වර්තමාන මිල රුපියල් 945ක් වන අතර ග්‍රෑම් 400 රුපියල් 380කට අලෙවි කෙරේ. මිල ඉහළ දැමීම බලපැවැත්වෙන්නේ නම්, කිරිපිටි කිලෝග්‍රෑම් 01 ක නව මිල රු. 1,145 ක් වන අතර ග්‍රෑම් 400ක් පැකැට්ටුවක මිල රුපියල් 460ක් පමණ වනු ඇත.", "URL": "https://lankatruth.com/si/?p=123316", "Category": "ආර්ථික පුවත්", "Parent URL": null}