{"Source": "Lankatruth", "Timestamp": "July 10, 2019", "Headline": "පොහොට්ටුවට බලය හිමි මාතලේ නගර සභාවෙන් නගර රක්ෂිතයට ගිනිතියයි", "News Content": "මාතලේ නගර මධ්‍යයේ පිහිටි බ්‍රාහ්මණ ඇල රක්ෂිතය තුළ නගරයෙන් බැහැරලන කැලිකසල තොගයක් අද (10) දහවල් ගිනි තබා පුළුස්සා දැමීමට නගර සභාව කටයුතු කිරීම නිසා ඉන් විහිදී යන දුමාරය හේතුවෙන් එම ස්ථානයට යාබදව පිහිටි රජයේ කාර්යාලවල නිලධාරීන්, පාසල්වල ගුරුදෙගුරුන් හා දරුවන් දැඩි පීඩාවකට මුහුණදී සිටිති. කැලිකසල ගිනි තබා ස්ථානයට යාබදව මාතලේ අධ්‍යාපන කාර්යාලය, විජය විද්‍යාලය, හෝටල් පුහුණ පාසැල, ත්‍රි රෝද රථ ගාල පිහිටා ඇති අතර එම ප්‍රදේශය දැඩි ජනාකීර්ණ ප්‍රදේශයක් නිසා එම ජනතාව දැඩි පීඩාවකට මුහුනපෑමට සිදුව තිබේ. මාතලේ නගරයේ පිහිටි බ්‍රාහ්මණ ඇළ රක්ෂිතය දිවයිනේ ඇති නගර වනාන්තරවලින් ප්‍රධාන එකකි. මෙම ඇල රක්ෂිතය තුළ නිරන්තර සිදුවන අවිධිමත් මානව ක්‍රියාකාරකම් නිසා දැඩි පාරිසරික ගැටළු රැසක් මතු වී තිබෙන බැවින් එය ආරක්ෂා කිරීම නගර සභාවේ වගකිමක් බව මාතලේ පරිසර මිතුරෝ සංවිධානයේ කැඳවුම්කරු සිසිර කුමාර මහතා පවසයි.", "URL": "https://lankatruth.com/si/?p=77366", "Category": "පුවත්", "Parent URL": null}