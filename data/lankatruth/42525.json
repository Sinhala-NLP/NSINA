{"Source": "Lankatruth", "Timestamp": "October 15, 2017", "Headline": "රනිල් වික්‍රමසිංහ බැඳුම්කර කොමිසම ඉදිරියට කැඳවා ප්‍රශ්න කළ යුතුයි", "News Content": "සුප්‍රකට වංචාසහගත බැඳුමකර ගනුදෙනුව සම්බන්ධයෙන් මේ වනවිට හෙළිදරව්වී තිබෙන කරුණු අනුව පක්ෂයක් ලෙස එජාපයටත් ආණ්ඩුවක් ලෙස වත්මන් ආණ්ඩුවටත් කටඋත්තර නැති වෙන තරමේ හෙළිදරව් වීම් සිදුව ඇති බවත් දැන් අනිවාර්යෙන්ම අගමැතිවරයා කොමිසමට කැඳවා ප්‍රශ්න කළ යුතු බවත් ජනතා විමුක්ති පෙරමුණේ නායක අනුර දිසානායක මහතා සඳහන් කරයි. ඒ මහතා ඉරිදා මව්බිම පුවත්පත සමග පැවති සම්මුඛ සාකච්ඡාවකදී මේ බව අවධාරණය කර ඇති අතර එම සම්මුඛ සාකච්ඡාව සම්පූර්ණයෙන් පහතින් පල වේ. ආණ්ඩුව දිගින් දිගටම පළාත් පාලන මැතිවරණය කල්දැම්මා. කාල සීමාව නිර්ණය කළත් එම මැතිවරණය ඉක්මනින්ම පැවැත්වෙයි කියලා ඔබ හිතනවද? ආණ්ඩුව තුළ ඉන්න පක්ෂ දෙකටම මැතිවරණ කල්දැමීමට වුවමනාවක් තිබුණා. එජාපය, ආණ්ඩු පිහිටුවීමේදී ජනතාවට තමන් දෙන ලද පොරොන්දු ඉටු නොකිරීමත්, ශ්‍රීලනිපයේ මතුපිට තලයේ ඇතිවී තිබෙන බෙදීම මැතිවරණයකදී නිල බෙදීමක් බවට තහවුරු වන නිසාත් මේ පක්ෂ දෙකම ඡන්දය පැවැත්වීම ගැන හොර ගල් ඇහිලුවා. ඒ සඳහා ඔවුන්ට බැසිල් රාජපක්ෂ සකස් කරන ලද විකෘති ඡන්ද ක්‍රමයත් පක්ෂග්‍රාහී ලෙස සිදුකර තිබූ කොට්ඨාස සීමා නිර්ණයත් හේතු ලෙස යොදාගත්තා. අප පක්ෂයේ විශාලතම මැදිහත්වීමක් මඟින් මැතිවරණ ක්‍රමය වෙනස් කරගන්න හැකි වුණා. කොට්ඨාස සීමා නිර්ණය සකස්කර තිබෙනවා. පාර්මේන්තුවේ ඡන්දය සඳහා අදාළ කාර්යභාරයන් සියල්ල අවසන් කොට තිබෙනවා. ඇමැතිවරයා විසින් ඉක්මනින්ම පළාත් පාලන ආයතන සංස්ථාපනය කිරීමේ ගැසට් නිවේදනය නිකුත් කළ යුතුයි. අනතුරුව මැතිවරණ කොමිසමට ඡන්දය පැවැත්වීමට බලය ලැබෙනවා. මේ තත්ත්වය තුළ ජනවාරි මාසය අවසන් වීමට පෙර ඡන්දය පැවැත්වීම අනිවාර්යයයි. බොහෝ කණ්ඩායම් බොරු ගෝරනාඩු කරන අතරේ අපි ඉතාමත් සීරුවෙන් හා වගකීමෙන් යුතුව මෙම ඡන්දය වඩාත් ප්‍රජාතන්ත්‍රවාදීව හා සාධාරණ සීමා නිර්ණයකට යටත්ව පැවැත්වීම සඳහා අවශ්‍ය නිල බලමින් අපි අපේ කාර්යභාරය ඉටු කළා. ඒ පිළිබඳව අපිට සතුටක් තිබෙනවා. මැතිවරණය සඳහා මේ වෙනකොට ඔබ පක්ෂයේ සූදානම කොහොමද? මෙම පළාත් පාලන මැතිවරණය ඉතාම තීරණාත්මක මැතිවරණයක්. මේ මැතිවරණය ආණ්ඩුව බලයට පත්වූවාට පසුව පැවැත්වෙන පළමු මැතිවරණයයි. ඒ වගේම මේ ඡන්දය ග්‍රාමීය මට්ටමින් පැවැත්වෙන ඡන්දයක්. අප පක්ෂයට ග්‍රාමීය වශයෙන් ශක්තිමත් පදනමක් දමා ගැනීම සඳහා මෙය ඉතා වැදගත්. මේ වන විටත් අප බොහෝ කොට්ඨාසවල අපේක්ෂක ලැයිස්තු සකස් කරමින් ඉන්නවා. ඒ වගේම සෑම කොට්ඨාසයකම අපි දිරිය පුරවැසි සමිති ගොඩනඟමින් තිබෙනවා. මෙම නව ඡන්ද ක්‍රමය පිළිබඳවත් එහි වාසි උපරිම ලෙස අත්පත් කර ගැනීම සඳහාත් ජනතාව දැනුවත් කිරීමේ වැඩ පිළිවෙළක් ආරම්භ කොට තිබෙනවා. ඒ ඒ පළාත් පාලන ආයතනවල තිබෙන ගැටලු හා එම ගැටලුවලට විසඳුම් සෙවිය හැකි ආකාරයත් එම පළාත් වල ගොඩනැඟිය යුතු වැඩපිළිවෙළවල් පිළිබඳවත් ජනතාව සමඟ අපි අදහස් හුවමාරු කරගනිමින් ඉන්නවා. මැතිවරණයට පෙර ආණ්ඩුව අය – වැය ඉදිරිපත් කර ජනතාවට ආකර්ෂණීය පොරොන්දු ලබාදෙමින් එහි වාසිය ලබාගන්න කටයුතු කරයි නේද? මේ ආණ්ඩුව පිහිටුවීමේදී ප්‍රතිපත්ති ප්‍රකාශනවලිනුත් ඊට පසුව ඉදිරිපත් කරන ලද අය – වැය ලේඛනවලිනුත් ජනතාවට විවිධ පොරොන්දු ලබාදුන්නා. ඒ කිසිවක් ඉටුකරනවා වෙනුවට ඊට හාත්පසින්ම පරස්පර දේවල් තමයි ආණ්ඩුව කරමින් ඉන්නේ. ඒ නිසා මෙවර අය – වැය ලේඛනයෙනුත් ආශ්චර්යවත් දේවල් ජනතාවට දෙන්න බැරි බව අපි සහතික කරලා කියනවා. ඒ තරම් ගැඹුරු ආර්ථික ආර්බුදයකට මේ පාලකයන් අපේ රට තල්ලු කර තිබෙනවා. පාර්ලිමේන්තුවට ඉදිරිපත් කොට තිබෙන විසර්ජන පනත මේ අර්බුදය හොඳින් පෙන්නුම් කරනවා. විශාල වියදම් ඉහළ යෑමක් හා බිලියන 1800 ඉක්මවා ණය ලබාගැනීම සඳහා සීමාව ඉහළ දමා තිබෙනවා. ඒ වගේම 2017 ජනාධිපතිවරයාට වෙන් කළ රුපියල් මිලියන 6456ක මුදල 2018 සඳහා රු. මිලියන 9983 දක්වා රු. මිලියන 3527කින් වැඩි කරගෙන තිබෙනවා. 2017දී අගමැතිවරයා සඳහා වෙන් කළ රු. මිලියන 1254 මුදල, 2018 වර්ෂයට රු. මිලියන 1772ක දක්වා මිලියන 518කින් වැඩි කරගෙන තිබෙනවා. එහෙම තිබියදී අනෙක් පැත්තෙන් පොදු ජනතාව සඳහා බලපාන විෂයයන් සඳහා මුදල් කප්පාදු කොට තිබෙනවා. උදාහරණයක් ලෙස ගත්තොත් ප්‍රවාහන හා සිවිල් ගුවන් සේවා කටයුතු සඳහා පසුගිය වසරේ බිලියන 51ක් වෙන්කර තිබුණා. මෙවර එය බිලියන 42ක් දක්වා බිලියන 09කින් කප්පාදු කොට තිබෙනවා. මෙවැනි තත්ත්වයක් හමුවේ අය – වැය ලේඛනයක් මඟින් තවදුරටත් ජනතාව රැවටීමකට හැකියාවක් ආණ්ඩුවට නැහැ. ඒ වගේම මේ වනවිට ආණ්ඩුවට එරෙහිව විශාල වංචා දූෂණ නාස්තිය පිළිබඳව චෝදනා එල්ල වී තිබෙනවා. එම චෝදනා අය – වැය ලේඛන සුරංගනා කතාවලින් වහන්න පුළුවන්කමක් නැහැ. ඔබ රාජපක්ෂ ආණ්ඩුවේ වංචා දූෂණ ගැන ප්‍රහාර එල්ල කළ තරම බලනවිට මේ ආණ්ඩුවට එරෙහිව නඟන්නේ හීන් කෙඳිරිල්ලක් කියලා චෝදනාවක් තිබෙනවා. ඕනෑම චෝදනාවකට කර්තෘ කෙනෙක් ඉන්නවා. මේ චෝදනාවේ කර්තෘවරුන් රාජපක්ෂ කණ්ඩායමයි. වත්මන් ආණ්ඩුවට එරෙහිව එල්ලවී තිබෙන සෑම වංචා, දූෂණ, නාස්තියට එරෙහිව පළමු හා ප්‍රබලම ප්‍රහාරය එල්ල කරන්නේ අපි. අප විසින් කරන ලද හෙළිදරව් කිරීම් පසුව වෙන අය තමන්ගේ කරගන්න හදනවා. බැඳුම්කර ගනුදෙනුව, අධිවේගී මාර්ග ගනුදෙනු, ප්‍රාඩෝ රථ බදු වංචාව, එයාර් ලංකා ගනුදෙනුව, උතුරේ නිවාස ඉදිකිරීම්වලදී යටිමඩි ගැසීම්, ගල් අඟුරු ටෙන්ඩර් වංචාව, තෙල් මිලදී ගැනීමේ මගඩි ඇතුළු බොහෝ වංචා, කෘෂිකර්ම අමාත්‍යාංශ ගොඩනැඟිල්ලට කුලී ගෙවීම්, බන්ධනාගාර අමාත්‍යාංශ ගොඩනැඟිල්ලට කුලී ගෙවීම්, ජනාධිපති, අගමැති වාහන මිලදී ගැනීම්, ආණ්ඩුවේ මන්ත්‍රිවරුන්ට වාහන ගෙන්වීමේ උත්සාහයන් ආදී නාස්ති කිරීම් සියල්ල අප හෙළිදරව් කර තිබෙනවා. හැබැයි අපි මේ හැම එකකදීම පෙර පාලකයන්ගේ හොරකම්, දූෂණ, නාස්තිය කාලය විසින් යට යෑමට ඉඩ නොදී නැවත නැවත මතක් කරමින් ඉන්නවා. ඒ නිසා තමයි ජවිපෙ ක්‍රියාකාරකම් බොහෝ අයට දරාගන්න බැරිවී තිබෙන්නේත් මෙවැනි කෙඳිරිලි චෝදනා එල්ල කරන්නත් හේතුව වෙලා තිබෙන්නේ. මේ ආණ්ඩුවට එල්ල වුණු ලොකුම චෝදනාව බැඳුම්කර ගනුදෙනුව ගැන චෝදනාවයි. කොමිසමෙන් බොහෝ දේවල් හෙළිදරව් වෙනවා. ඉස්සරහට මොනවා වෙයිද? මේ ආණ්ඩුවේ ලොකුම හා ආන්දෝලනයට තුඩු දුන් ගනුදෙනුව බැඳුම්කර හොරකමයි. හැබැයි ඒ හොරකමෙන් අනෙක් හොරකම් යට යන්න ඉඩ නොදිය යුතුයි. මේ වනවිට බැඳුම්කර හොරකම ගැන ජනාධිපති කොමිසම හමුවේ බොහෝ දේ හෙළිවෙමින් තිබෙනවා. එක්සත් ජාතික පක්ෂය ලෙස ගතහොත් එහි සභාපති, මහ ලේකම්, නියෝජ්‍ය නායක කොමිසමට කැඳවලා තිබෙනවා. ඔවුන් ආණ්ඩුවෙත් ප්‍රබලයන්. හිටපු මුදල් ඇමැති රවි කරුණානායක, රාජ්‍ය ව්‍යවසාය ඇමැති කබීර් හෂීම් හා ජාත්‍යන්තර ආර්ථික කටයුතු ඇමැති මලික් සමරවික්‍රම වැනි අය වගකිව යුතු ඇමැති ධුර දරනවා. එනිසා මෙම දූෂිත ගනුදෙනුවෙන් පක්ෂයක් ලෙස එජාපයටත් ආණ්ඩුවක් ලෙස වර්තමාන හවුල් ආණ්ඩුවටත් කටඋත්තර නැති වෙන තරමේ හෙළිදරව් වීම් සිදුවෙලා තිබෙනවා. දැන් අනිවාර්යෙන්ම සිදුවිය යුතු වෙන්නේ අගමැතිවරයා කොමිසමට කැඳවීම හෝ අගමැතිවරයා ස්වේච්ඡාවෙන් කොමිසම වෙත ගොස් කරුණු ඉදිරිපත් කිරීමයි. ඇයි ඔබ අගමැතිවරයා කොමිසමට යා යුතු යැයි කියන්නේ? එහෙම කියන්නේ මා පමණක් නොවේ. අර්ජුන මහේන්ද්‍රන්ද රනිල් වික්‍රමසිංහ අගමැතිවරයා කොමිසමට කැඳවිය යුතු බවට කොමිසමේදී ප්‍රකාශයක් කර තිබුණා. මේ දූෂිත ගනුදෙනුව සිදුවන විට මහ බැංකුව තිබුණේ අගමැතිවරයා යටතේයි. සිංගප්පූරු පුරවැසියෙක් වූ අර්ජුන මහේන්ද්‍රන් අධිපති තනතුරට පත්කළේ, චෝදනා එල්ලවූ පසුවත් ගනුදෙනුව ආරක්ෂා කරමින් පාර්ලිමේන්තුවේදී ප්‍රකාශ නිකුත් කළේ, කොප් කමිටුවේ ගනුදෙනුවේ ආරක්ෂාව වෙනුවෙන් එජාප මන්ත්‍රිවරුන් මෙහෙයවූයේ, කාලය අවසන් වූ පසුව අර්ජුන මහේන්ද්‍රන් යළි පත්කරන්න උත්සාහ කළේ රනිල් වික්‍රමසිංහ අගමැතිවරයායි. අර්ජුන මහේන්ද්‍රන්ගේ සාක්ෂි තුළත් අගමැතිවරයා පිළිබඳව කරුණු තිබෙනවා. අගමැතිවරයාගෙන් අදාළ කරුණු නොවිමසා ඉදිරිපත් කරන කොමිෂන් වාර්තාව අංග සම්පූර්ණ වෙන්නේ නැහැ. ඒ නිසා අගමැතිවරයා අනිවාර්යයෙන් කොමිසමට කැඳවිය යුතුයි. ඔබ ඉහතදී තවත් හොරකම් ගැන මේ ආණ්ඩුවට චෝදනා එල්ල කළා. ඒවා ගැලරිය සනසන්න කරන ජනප්‍රිය ප්‍රකාශ විතරක්ද? මම හෝ අපේ පක්ෂයේ කිසිවෙක් සත්‍ය කරුණුවලින් තොරව ආණ්ඩුවට හෝ පුද්ගලයන්ට කිසිදු චෝදනාවක් එල්ල කරන්නේ නැහැ. යමක් පිළිබඳව සැකයක් තිබුණහොත් එය තහවුරු කරගන්නා තෙක් කිසිවක් ප්‍රකාශ කරන්නේ නැහැ. මා ඉහතින් ප්‍රකාශ කළේ තහවුරු කරගන්නා ලද හොරකම් පිළිබඳවයි. තහවුරු කර ගැනීම සඳහා තවත් බොහෝ හොරකම් ගැන තොරතුරු අප සතුව තිබෙනවා. රාජපක්ෂ ආණ්ඩුවටත් එල්ල වූ ප්‍රධාන චෝදනාව වූයේ අධිවේගී මාර්ග ඉදිකිරීමේදී කරන ලද හොරකම් පිළිබඳවයි. ඊට නොදෙවැනි මට්ටමේ හොරකම් දැන් සිදුවෙමින් තිබෙනවා. මධ්‍යම අධිවේගී මාර්ගයේ තුන්වැනි අදියර වන පොතුහැර සිට ගලගෙදර දක්වා කිලෝමීටර් 32.5ක ප්‍රමාණයට රුපියල් කෝටි 13,500ක කොන්ත්‍රාත්තුවක්. එම කොන්ත්‍රාත්තුව ලබාදීමට ටෙන්ඩර් කැඳවූ පසුව ප්‍රතික්ෂේප වූ සමාගමක් වෙනත් සමාගමක් සමඟ හවුල් කරගෙන කොන්ත්‍රාත්තුව ලබාදුන්නා. මෙම අධිවේගී මාර්ගයේ කිලෝමීටරයකට රුපියල් කෝටි 415ක් වැය කරනවා. රාජපක්ෂලා අධිවේගී මාර්ග හැදුවේ රත්තරන්වලින් කියලා කියපු අයම අද කරන්නේත් ඒ ටිකමයි. මේ පිළිබඳව පාර්ලිමේන්තුවේ එළැඹෙන 19 වැනිදා දවසක විවාදයක් අපි ඉල්ලා තිබෙනවා. එහිදී සියලු තොරතුරු හෙළි කරන්න අපි බලාපොරොත්තු වෙනවා. අධිවේගී මාර්ගයේ ටෙන්ඩරය ගැන පමණද විවාදය… එයාර් ලංකා ගනුදෙනුත් ඊට දෙවැනි නැහැ. පැවැති රාජපක්ෂ පාලනය ඒ350 ගුවන් යානා හතරක් ගැනීමට ගිවිසුමක් අස්සන් කර තිබුණා. එය ඉතාමත් අධික මිලදී ගැනීමක්. එය එයාර් ලංකා සමාගමට නෙවෙයි රටටවත් ඔරොත්තු නොදෙන ගනුදෙනුවක්. දැන් ඒ ගිවිසුම අවලංගු කරන්න මොකක්ද කළේ. ඩොලර් මිලියන 115ක් ගෙව්වා. එතනින් නොනැවතී එක් ගුවන් යානයක් කල්බදු පදනමට ගන්නත් එකඟ වෙලා. දැනට කල්බදු පදනම මත තිබෙන ගුවන් යානයක කාලය වසර 10කින් දීර්ඝ කරන්නත් එකඟ වෙලා. මේ කිසිවක් තීරණය කරන්න අවශ්‍ය බලය එයාර් ලංකා සමාගමට දීලා නැහැ. සමහර ඒවා සිදුව තිබෙන්නේ ප්‍රබලයන්ගේ එස්එම්එස් පණිවුඩ මඟින්. මේවා හොරකම් නෙවෙයිද? මේ පක්ෂ දෙක ගිවිසුම් ගහනකොටත් කොමිස් ගහනවා. කැන්සල් කරනකොටත් කොමිස් ගහනවා. තෙල් සංස්ථාව තෙල් මිලදී ගැනීමට විධිමත් ටෙන්ඩරයක් කැඳවා අදාළ සමාගම් තෝරගෙන මාස හතරකට වඩා කාලයක් ගතව තිබෙනවා. එහෙත් එම මිලදී ගැනීම් කැබිනට් එකට ඉදිරිපත් නොකර හදිසි අවශ්‍යතාවක් යැයි සඳහන් කරමින් ක්ෂණික මිලදීගැනීම් හතරකට වඩා සිදුකර තිබෙනවා. විධිමත් ටෙන්ඩර් පටිපාටිය ප්‍රතික්ෂේප කොට හදිසි මිලදී ගැනීම් නිසා සිදුවී තිබෙන පාඩුව අති විශාලයි. මේවා සිදුවෙන්නේ අතයට ගනුදෙනු නිසයි. එක් නිවෙසකට ලක්ෂ 23 බැගින් උතුරේ යුද්ධයෙන් විනාශ වූ නිවාස 60,000ක් හදන්න පුනරුත්ථාපන අමාත්‍යවරයා ගජමිතුරු සමාගමක් තෝරාගත්තා. ඒ නිවාස කිසිසේත්ම උෂ්ණත්වය අධික උතුරු පළාතට යෝග්‍ය ඒවා නොවේ. උතුරු පළාත් සභාවත් ඒවා ප්‍රතික්ෂේප කළා. මේ ගනුදෙනු අප පාර්ලිමේන්තුවේදී හෙළිදරව් කළ පසුව දැන් නිවාස ප්‍රමාණය අඩු කොට තිබෙනවා. මේවා හොරකම් නොවෙයිද? බදු වංචා කොට ගෙන්වන ලද ප්‍රාඩෝ රථ නිදහස් කිරීම, ගල් අඟුරු ටෙන්ඩර් මගඩි පමණක් නෙවෙයි කිරි ගවයන් බෙදන විට පවා තමන්ට බෙදාගන්න ඇමැතිවරුන් ඉන්න ආණ්ඩුවක් මේක. පසුගියදා විදේශීය බැංකුවක් වෙත එල්ල කරන ලද සයිබර් ප්‍රහාරයටත් ආණ්ඩුවේ ප්‍රබලයන්ගේ සම්බන්ධයක් තිබෙන බව ඔබ කියා තිබුණා. එහෙම කියන්නේ කවර හේතු නිසාද? තායිවානයේ බැංකුවකට එල්ල කරන ලද සයිබර් ප්‍රහාරය නිසා ජාත්‍යන්තර වශයෙන් අපේ රට අපකීර්තියට පත්වෙන එක වළක්වන්න බැහැ. මෙවැනි සිදුවීම් ලංකාවේ මූල්‍ය ක්ෂේත්‍රය පිළිබඳව විශාල කළු පැල්ලම් ඇති කරනවා. මෙම සිදුවීම පිළිබඳව සැකකරුවකු ලෙස අත්අඩංගුවට ගෙන සිටින්නේ ආණ්ඩුවේ සමාගමක් වන ලිට්රෝ සමාගමේ සභාපතිවරයායි. ඔහු හංසයා සලකුණ සහිත පක්ෂයේ සභාපතිවරයා. මෙවැනි විශාල මුදලක් ලංකාවේ බැංකුවකට ඒමත් යම් කෙනෙක් එම මුදල් බැංකුවෙන් නිදහස් කර ගැනීමත් හුදකලාව සිදුවෙන්නේ නැහැ. යම් පුද්ගලයෙක් ලක්ෂ 109ක් වැනි මුදලක් බැංකුවෙකින් ගන්න ගියත්, දාන්න ගියත් බැංකුව ප්‍රශ්න කරනවා. එහෙම තත්ත්වයක් ඇතුළේ මෙතරම් මුදලක් නිදහස් වුණේ කොහොමද? ඒ සඳහා දේශපාලන මැදිහත්වීමක් තිබීම අනිවාර්යයි. එම පුද්ගලයා බි්‍රතාන්‍ය පුරවැසියෙක්. රවිගේ සමීපතම හිතවතෙක් වන ඔහු ලිට්රෝ ගෑස් සමාගමේ සභාපති තනතුරට පත්කළෙත් රවි කරුණානායක විසින්. ඒ නිසා තායිවාන බැංකු හොරකමේ පිටුපස ප්‍රබල දේශපාලකයෙක් ඉන්නවා කියලා චෝදනාවක් තියෙනවනම් ඒ රවි වෙන්න පුළුවන්. මේ ගනුදෙනු පිළිබඳව විධිමත් පරීක්ෂණයක් සිදුකළ විට සියල්ල හෙළිදරව් වේවි. අපි ආණ්ඩුවට කියනවා මේ ගැන විධිමත් පරීක්ෂණයක් ආරම්භ කරන්න කියලා. ඔබ මේ චෝදනා කරන්නේ ඔබලා විසින්ම ගොඩනඟන ලද ආණ්ඩුවට නේද? එය මුළුමනින්ම වැරදි මතයක්. පෙරමුණු ගණනාවකින් මෙම වැරදි මතය සමාජගත කරමින් තිබෙනවා. ඒවායේ කර්තෘවරුන්ද අපි හොඳට දන්නවා. අද මේ ආණ්ඩුව පවතින්නේ පාර්ලිමේන්තුවේ අත්පත් කරගෙන තිබෙන බහුතර බලය නිසයි. එක්සත් ජාතික පක්ෂයට තිබෙන්නේ මන්ත්‍රි ධුර 106යි. නමුත් ආණ්ඩුවට මන්ත්‍රිවරු 150ක් පමණ ඉන්නවා. අනෙක් මන්ත්‍රිවරු කවුද? ඒ ජවිපෙ මන්ත්‍රිවරු නෙවෙයි. අතීතයට ගියොත්, මහ ඡන්දය වනවිට ශ්‍රීලනිප නායකයාත් එජනිස නායකයාත් වූයේ මෛත්‍රි. ඒ වනවිට ගොඩනැඟී තිබූ ආණ්ඩුවේ ජනාධිපති මෛත්‍රි, අගමැති රනිල්. ඒ මෛත්‍රිගේ නායකත්වයෙන් යුතු පෙරමුණෙන් තමයි මහින්ද රාජපක්ෂ, විමල්, ගම්මන්පිල, වාසු තරග කළේ. එම මහ ඡන්දෙන් පස්සේ මෛත්‍රි හා රනිල් එක්වී හවුල් ආණ්ඩුවක් හදන බව ඕනෑම බබෙකුට තේරෙනවා. ඒ බව නොතේරෙන්න තරම් කිරිසප්පයන්ද? මේ ගැන අපි වේදිකාවෙත් පුන පුනා කිව්වා. කොහොමහරි මේ අය පාර්ලිමේන්තුවට රිංගන් මෛත්‍රිගේ නායකත්වය යටතේ ඡන්දෙට ආවා. ඒකයි ඇත්ත. පස්සේ කොටසක් ආණ්ඩුවට ගියා. කොටසක් එළියෙ ඉන්නවා. ඒ අයගෙන් තමයි මේ ආණ්ඩුව දුවන්නේ. ඒ නිසා මේ ආණ්ඩුව අපි හදපු ආණ්ඩුවක් නෙවෙයි. එහෙම කිව්වට ඔබ පසුගිය පළාත් සභා පනත සංශෝධනය වෙන වෙලාවේ ආණ්ඩුවත් සමඟ ඡන්දය දුන්නා. ඉතිං ඔබලා මේ ආණ්ඩුව ආරක්ෂා කරනවා කියලා කියන එක සාධාරණයි නේද? අපි පාර්ලිමේන්තුවේදී පනත්වලට විරුද්ධව ඡන්දය ලබාදී තිබෙනවා. පක්ෂව ඡන්දය ලබාදී තිබෙනවා. ඒ වගේම ආණ්ඩුවේ ජනතා විරෝධී කටයුතුවලට විරුද්ධත්වය ප්‍රකාශ කර තිබෙනවා. ඒ ආකාරයෙන් තමයි ඕනෑම පක්ෂයක් පාර්ලිමේන්තුවේදී කටයුතු කරන්නෙ. අපි අතුරුදන් වූවන් පිළිබඳව සොයා බැලීමේ කොමිසම පිහිටුවීම සඳහා ඡන්දය ලබාදුන්නා. පළාත් පාලන මැතිවරණය වෙනස් කරන්න ඡන්දය ලබාදුන්නා. පළාත් සභා ඡන්දය වෙනස් කරන්න ඡන්දය ලබාදුන්නා. ඒ ප්‍රතිපත්තිමය ලෙස අපි එම කරුණුවලට එකඟ නිසයි. ඒ වගේම රවිට එරෙහි විශ්වාසභංගයට, දේශීය ආදායම් පනතට, අයවැය ලේඛනවලට වැනි බොහෝ අවස්ථාවලදී ආණ්ඩුවට එරෙහිව ඡන්දය ලබාදී තිබෙනවා. ඒවත් අපි සිදුකළේ පක්ෂයේ ප්‍රතිපත්ති මතයි. මෑතකදී ආපු පළාත් සභා පනතට අපි ඡන්දය ලබාදුන්නේ පළාත් සභා සඳහා මනාප ක්‍රමය ඉවත් වන, කොට්ඨාසයට මන්ත්‍රිවරයෙක් ලැබෙන, සෑම ඡන්දයකටම සමාන බලයක් හිමිවන, සමානුපාතිකය රැකෙන, කාන්තා නියෝජනය වැඩි කෙරෙන නව මැතිවරණ ක්‍රමය වෙනුවෙන්. එයට අපි එකඟයි. හැබැයි එහිදී පළාත් සභා 03ක ඡන්දය පස්සට යනවා. අපි ඉතාමත් සැලසුම් සහගතව පළාත් පාලන මැතිවරණය පෙරට ගත්තා. මොකද මේ ආණ්ඩුව, ආණ්ඩුවක් ලෙස මුහුණ දෙන පළමු ඡන්දය රට පුරා පැවැත්වෙන ඡන්දයක් විය යුතු නිසා, පළාත් 03ක පමණක් ඡන්දයක් ආවා නම් ආණ්ඩුව මුළු බලය යොදා මැතිවරණය විකෘති කරනවා. අප තීන්දු ගන්නෙ මහින්දට ඕනෑ විදියටවත් රනිල්ට ඕනෑ විදියටවත් නොවෙයි. අපේ ප්‍රතිපත්තිවලට එකඟවයි. මොනවා කීවත් ඔබලට ආණ්ඩුව සමඟ ඩීල් තිබෙන බව කියනවා නේද? අපි ආණ්ඩුව එක්ක ඩීල් තියාගන්නේ මොකක් වෙනුවෙන්ද? අපිට මේ ආණ්ඩුවෙන් ගන්න දෙයක් හෝ බේරගන්න කිසිවක් නැහැ. ජනතා විමුක්ති පෙරමුණේ අපි මහින්දගේ ඔඩොක්කුවේවත් රනිල්ගේ ඔඩොක්කුවේවත් ලගින අය නොවෙයි. මේ සියලු දෙනා රටට ජනතාවට සිදු කළේ මොනවද කියලත් විශේෂයෙන් අපට කළේ මොනවද කියලත් අපි හොඳට දන්නවා. ඒවා අපිට කවුරුත් ඇඟිල්ලෙන් ඇනලා පෙන්වන්න ඕනෑ නැහැ. හැබැයි ඇත්ත ඩීල් තියෙන්නේ කා ළඟද? ලලිත් වීරතුංගට, අනුෂ පැල්පිටට මහාධිකරණයේ අවුරුදු 03ක බරපතළ වැඩ සහිත සිරදඬුවමක් හා දඩ නියම කරනවා. හැබැයි සති දෙකෙන් ඇප ලැබෙනවා. නාමල්ගේ ලේකම්වරිය අධිකරණයට කට්ටි පැන පැන ඉඳලා, රතු නිවේදන දාලා අත්අඩංගුවට අරගෙන විදේශ රටකින් ගෙන්වලා අධිකරණයට ඉදිරිපත් කළාම එක දවසෙන් ඇප ලැබෙනවා. නීතිපති දෙපාර්තමේන්තුව කසාය බීපු ගොළුවන් වගේ ඉන්නවා. ඒවා සිදුවෙන්නේ නිකන්ද? ශිරන්ති රාජපක්ෂ එෆ්සීඅයිඩීයට නොගිහින් එෆ්සීඅයිඩිය ශිරන්ති රාජපක්ෂ ඉන්න තැනට යනවා කටඋත්තර ගන්න. බැසිල් රිමාන්ඩ් වෙනකොටම බඩේ පටියක් බැඳගෙන කොළඹ ජාතික රෝහලට යනවා. විමල් හොර පාස්පෝස්ට් එක නිසා එයාර්පෝර්ට් එකේදී අත්අඩංගුවට ගන්නවා. නමුත් පහුවදා උදේ 8 වෙනකොට අලුත් පාස්පෝර්ට් එකක් හදාගෙන රට යනවා. මේවා තමයි ඇත්ත ඩීල්. ඒ නිසා මේ ගොඩක් අය එළියේ රනිල්ගේ ඇප මතයි. එහෙම ඩීල් දාන ගමන් ජවිපෙට ඩීල් කතා කියලා මඩ ගහනවා. ඔබ කියන්නේ පැවැති ආණ්ඩුවේ හෝ මේ ආණ්ඩුවේ දූෂිතයන්ට කවදාවත් දඬුවම් නොලැබෙන බවද? පොදු වශයෙන් මේ වංචනිකයන්ට දඬුවම් ලැබෙන්නේ නැහැ. එහෙත් දේශපාලන බල තුලනයේ වුවමනාව මත හුදකලා ලෙස එක්කෙනකුට දෙන්නකුට දඬුවම් ලැබෙන්නත් පුළුවන්. කොහොම නමුත් වංචනිකයන්ට දඬුවම් ලබාදීමේ සදාචාරාත්මක අයිතියක් දැන් මේ පාලකයන්ට නැහැ. ඒ මොකද හොරෙකුට තවත් හොරෙකුට දඬුවම් ලබාදීමට නොහැකියි. අපේ රටේ වංචාව දූෂණය නාස්තියේ යෙදෙන්නන්ට දඬුවම් ලබාදීම සඳහා අවශ්‍ය වන නීති සකස් කොට තිබෙනවා. ඒ වගේම ඒවා පරීක්ෂා කිරීම සඳහා අපරාධ පරීක්ෂණ දෙපාර්තමේන්තුව, අල්ලස් හෝ දූෂණ කොමිෂන් සභාව, මූල්‍ය අපරාධවලට දඬුවම් දීම සඳහාම පිහිටුවන ලද මූල්‍ය අපරාධ කොට්ඨාසය සහ චෝදනා ගොනු කොට නඩු පැවරීමට ඉතාමත් දක්ෂ නිලධාරීන්ගෙන් සමන්විත නීතිපති දෙපාර්තමේන්තුවක් හා දඬුවම් පැමිණවීම සඳහා අධිකරණය පද්ධතියක් තිබෙනවා. එහෙත් ප්‍රශ්නය තිබෙන්නේ එම ආයතන මෙහෙයවීම තිබෙන්නේ ආණ්ඩුවටයි. ආණ්ඩුව එක පැත්තකින් මෙම වංචනිකයන් සමඟ ගනුදෙනු කරමින් ඉන්නවා. අනෙක් පැත්තෙන් රාජ්‍ය දේපළ හොරකම් කරමින් ඉන්නවා. එවැනි තත්ත්වයක් තුළ හොරුන්ට දඬුවම් දෙන්න ආයතන මෙහෙය වන්න වත්මන් පාලකයන්ට හැකියාවක් නැහැ. ඔබලා ගිය ආණ්ඩුවත් ගෙදර යවන්න කටයුතු කළා. දැන් මේ ආණ්ඩුවටත් චෝදනා කරනවා. මීට එහා ගියපු කාර්යභාරයක් ජවිපෙට නැද්ද? අප ඉතා හොඳින් දන්නවා මෙම බිඳ වැටී තිබෙන ආර්ථිකයත් දූෂිත වූ දේශපාලනයත් පිරිහීමට ලක්වී තිබෙන සමාජයත් හුදු ආණ්ඩු පරිවර්තනයකින් පමණක් නිවැරදි කළ නොහැකි බව. පහුගිය වසර හැත්තෑවක් තුළ රට පාලනය කරමින් රටේ මේ අර්බුදයන් හැදුවෙම මේ පක්ෂ දෙකයි. ඒ නිසා එම අර්බුදයන්ගෙන් ගොඩඒමට මේ පක්ෂවල පිහිට පැතීම නිෂ්ඵල කාර්යයක්. එහෙත් තව තවත් අප විසින් මේ පක්ෂ දෙකේ නොහැකියාව පිළිබඳව කරුණු හෙළිදරව් කරනවා. එය පමණක් ප්‍රමාණවත් නැහැ. අපි විසින් බලය අත්පත් කර ගැනීම සඳහා වූ වැඩපිළිවෙළකට අවතීර්ණය විය යුතුයි. ඒ සඳහා විශේෂයෙන්ම මේ වෙලාවේදී පළාත් පාලන මැතිවරණය උපයෝගී කර ගැනීමට අපි අවධානය යොමු කර තිබෙනවා. නව දේශපාලන පරිවර්තනයක් වෙනුවෙන් ග්‍රාමීය මට්ටමින් සංවිධාන යාන්ත්‍රණයක්, ගම් මට්ටමේ නායකයන් ගොඩනැඟීමක් සහ පොදු ජනතාවගේ විශ්වාසය තහවුරු කර ගැනීම අපගේ මූලික අපේක්ෂාවයි. මෙම පරිවර්තනයේදී දේශපාලන ව්‍යාපාරයක් ලෙස අපිට ප්‍රමුඛ කාර්යයක් තිබෙනවා වගේම මේ රටේ පුරවැසියන්ටත් අත්හැරිය නොහැකි කාර්යභාරයක් තිබෙනවා. තවදුරටත් මෙම විගඩම්කාරී දේශපාලනය දෙස නරඹන්නන් ලෙස බලා නොසිට එය වෙනස් කිරීම සඳහා සක්‍රියව මැදිහත් වෙන්න කියලා අපි පුරවැසියන්ට ආරාධනා කරනවා.", "URL": "https://lankatruth.com/si/?p=42525", "Category": "පුවත්", "Parent URL": null}