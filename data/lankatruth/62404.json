{"Source": "Lankatruth", "Timestamp": "November 1, 2018", "Headline": "ප්‍රසන්නගේ විදෙස් ගමන් තහනමත් ඉවතට", "News Content": "පාර්ලිමේන්තු මන්ත්‍රී ප්‍රසන්න රණතුංග මහතාට පනවා තිබෙන විදේශ ගමන් තහනම ඉවත් කිරීමට කොළඹ මහාධිකරණ විනිසුරු මංජුල තිලකරත්න මහතා අද (01) නියෝග කර තිබේ. විත්තිකාර ප්‍රසන්න රණතුංග මන්ත්‍රීවරයා බස්නාහිර පළාතේ ප්‍රධාන අමාත්‍යවරයා ලෙස කටයුතු කළ අවධියේ කොළොන්නාව, මීතොටමුල්ල ප්‍රදේශයේ පිහිටි වගුරු ඉඩමක් ගොඩ කර එහි රැඳී සිටින අනවසර පදිංචිකරුවන් ඉවත් කර දීම සඳහා ව්‍යාපාරිකයෙකුගෙන් බලහත්කාරයෙන් රුපියල් මිලියන 64ක මුදලක් ඉල්ලා සිටි බවට චෝදනා එල්ල වී සිටින ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග මහතා, ඔහුගේ බිරිඳ ඇතුළු විත්තිකරුවන් තිදෙනෙකුට එරෙහිව මෙම නඩුව ගොනු කර ඇත. එහිදී පාර්ලිමේන්තු මන්ත්‍රී ප්‍රසන්න රණතුංග මහතා වෙනුවෙන් පෙනී සිටි නීතිඥවරයා අධිකරණයට දන්වා ඇත්තේ තම සේවාදායකයාට මේ මස පස්වන දා සිට 11 වනදා දක්වා කාලසීමාව තුළ සම්මන්ත්‍රණයකට සහභාගි වීම සඳහා චීනයට යාමට අවශ්‍ය ඇති බවයි. ඒ සඳහා දැනට අධිකරණය මඟින් පනවා තිබෙන විදෙස් ගමන් තහනම අදාළ කාලසීමාව තුළ ඉවත් කිරීමේ නියෝගයක් නිකුත් කරන මෙන් ඔහුගේ නීතිඥවරයා අධිකරණයෙන් ඉල්ලා ඇත. එම ඉල්ලීම පිළිගත් මහාධිකරණ විනිසුරු මංජුල තිලකරත්න මහතා විත්තිකරුට අදාළ කාල සීමාව සඳහා විදේශගත වීමට අවසර ලබාදී ඇති අතර එම නඩු විභාගය ජනවාරි මස 17 වනදා පැවැත්වීමට තීන්දු කර තිබේ. මෙම නඩුවේ තුන්වන විත්තිකරු වන නරෙෂ් ෆාරික් නමැත්තා මේ වනවිට අධිකරණය මගහැර විදේශගතව සිටින අතර ඔහු නොමැතිව නඩු විභාගය පවත්වාගෙන යාමටද මහාධිකරණය තීරණය කර ඇත.", "URL": "https://lankatruth.com/si/?p=62404", "Category": "පුවත්", "Parent URL": null}