{"Source": "Lankatruth", "Timestamp": "March 5, 2022", "Headline": "ඉන්ධන ලැබුනොත් පෙර සැලසුම් කළ පරිදි විදුලි කප්පාදුවක් නැහැ", "News Content": "නිසි පරිදි ඉන්ධන තොග ලැබුණහොත් අද (05) සිට විදුලි කප්පාදුවේ වෙනසක් සිදු කිරීමට ඉඩ ඇති බව මහජන උපයෝගිතා කොමිසම පවසයි. ඒ අනුව, මීට පෙර සැලසුම් කළ තිබූ පරිදි විදුලි කප්පාදුව සිදු නොකිරීමට ඉඩ ඇති බවත් විදුලිය කප්පාදු කිරීමේ කාලයෙහි අඩුවක් සිදු විය හැකි බවත් එහි සභාපති ජනක රත්නායක වැඩිදුරටත් පවසති. කොළඹ නගර සීමාවද ඇතුළුව අද දිනයේදී දිවයිනේ ඇතැම් කලාප සඳහා පැය 07ක කාලයක් සහ අනෙකුත් කලාප සඳහා පැය 04ක කාලයක් විදුලිය කප්පාදු කිරීමට මහජන උපයෝගිතා කොමිෂන් සභා මීට පෙර අවසර ලබා දී තිබිණි. ඒ අනුව, F සහ E කලාප සඳහා හෙට දිනයේදී පැය 07ක කාලයක්ද අනෙකුත් කලාප සඳහා පැය 04ක කාලයක්ද විදුලිය කැපීමට නියමිතව තිබුණු අතර ඉරිදා දිනයේදී A,B,C කලාප සඳහා පැය 2යි මිනිත්තු 30ක කාලයක් විදුලිය විසන්ධි කිරීමටද තීරණය කර තිබිණි. කොළඹ නගර සීමාව සඳහා P,Q,R,S,T,U,V,W යන කාණ්ඩ යටතේ විදුලිය කප්පාදු කිරීමට නියමිතව තිබුණු අතර ඉරිදා දිනයේදී කොළඹ නගර සීමාවට විදුලිය කැපීමක් සිදු නොකිරීමට තීරණය කර තිබිණි.", "URL": "https://lankatruth.com/si/?p=129621", "Category": "පුවත්", "Parent URL": null}