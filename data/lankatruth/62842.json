{"Source": "Lankatruth", "Timestamp": "November 8, 2018", "Headline": "කලවැද්දා වැල කනකොට කෝඳුරුවෝ හැප්පිලා මැරෙනවා වගේ තමයි දැන් ජනතාවට වෙලා තියෙන්නේ…", "News Content": "“‘කලවැද්දා වැල කනකොටකෝඳුරුවෝ හැප්පිලා මැරෙනවා’ කියලා ගමේ කතාවක් තියෙනවා. ඒ වගේ තමයි අද මෛත්‍රී, මහින්ද, රනිල් තම තමන්ගේ බලය වෙනුවෙන් මේ රට වැල ගෙඩියක් කනවා වගේ කනවා. මේ රටේ ගොවියෝ, කම්කරුවෝ, තරුණ තරුණියෝ ඇතුළු සමස්ත ජනතාව තම තමන්ගේ නායකයන්ට හුරේ දමමින් ඇනකොටාගෙන ජීවිත විනාශ කරගන්නවා. ‘හානකොටයි පෝරුගානකොටයි අමාරුවේ වැටෙන්නේ කක්කුට්ටෝ’ කියල තවත් කතාවක් තියෙනවා. එක පැත්තකට හානවා අනික් පැත්තට පෝරු ගානවා. එතකොට කක්කුට්න්ගේ අඬු-බඩු කැඩෙනවා ඒ වගේ තමයි මේ මෛත්‍රී – රනිල් හවුල එක පැත්තකට මේ මුළු රටම හෑවා. දැන් මෛත්‍රී – මහින්ද හවුල අනික් පැත්තට මුළු රටම පෝරුගානවා. මේකෙන් තැලෙන්නේ මේ රටේ ජනතාව. තවත් කතාවක් තියෙනවා ‘වෙදා ලෙඩෙත් දන්නවා බෙහෙතුත් දන්නවා ඒත් වෙදා තමන්ගේ ලෙඩේට බෙහෙත් නොබී අමාරුවේ වැටෙනවා’ කියලා. ඒ වගේ තමයි මේ රටේ ජනතාවත් හොරා කවුද? දූෂිතයා කවුද? කියලා දන්නවා. ඒකට දෙන්න ඕන බෙහෙතත් දන්නනවා. ඡන්දෙ කියන්නේ හොරු, දූෂිතයෝ පන්නලා තමන් ගැන හිතන කණ්ඩායමක් බලයට පත් කරන්න හොඳම බෙහෙත. හැබැයි ජනතාව නැමති වෙදා ඒ බෙහත බොන්නේ නැහැ. ඉතින් එහෙම බෙහෙත් නොබී ලෙඩේ හොඳ වෙන්නෙත් නැහැ.” යැයි සමස්ත ලංකා ගොවිජන සම්මේලනයේ කැඳවුම්කරු නාමල් කරුණාරත්න මහතා අද (08) දඹුල්ලේ පැවති මාධ්‍ය හමුවකදී සඳහන් කළේ ය. මෛත්‍රී, රනිල්, මහින්ද රජ තුන් කට්ටුව ජනතා ප්‍රශ්න විසඳන්නේ නැතිව සිය පුද්ගලික ප්‍රශ්න විසඳා ගැනීම සඳහා පාර්ලිමේන්තුවේ බලය තහවුරු කර ගැනීමට කටයුතු කරමින් සිටින බවත් ජනතා ඡන්දයෙන් මහජන නියෝජිතයින් පත්කර කරගත් ඔවුන්ට ජනතා ප්‍රශ්න පැත්තක තබා තමන්ගේ පුද්ගලික බල පොරයේ නියැලීමට අයිතියක් නොමැති බවත් ඒ මහතා අවධාරණය කළේ ය. මෙම මාධ්‍ය හමුව සඳහා එහි ලේකම් ටි.බී. සරත්, දඹුල්ල ඒකාබද්ධ ගොවි පදනමේ ලේකම් සාමාජික ඩබ්ලිව්.එම් තිලකරත්න, සාමාජික සිරිල් යන මහත්වරුන් මෙම මාධ්‍ය හමුවට එක්ව සිටියහ. වර්තමානයේ රටේ ඇතිවී තිබෙන අර්බුදය පැන නැඟී ඇත්තේ ජනාධිපතිවරයා සමබන්ධයෙන් නොවන බවත් එය පාර්ලිමේන්තුව මගින් විසදා ගත යුතු ගැටළුවක් බවත් පාර්ලිමේන්තුවේ බහුතරය පෙන්වා ආණ්ඩුවක් පිහිටුවීමට අවස්තාව සලසා දිය යුතු බවත් එසේ නොමැතිව විවිධ කුමන්ත්‍රණ දියත් කරමින් සදාචාරාත්මක නොවන කටයුතු කිරීම ගැටළුවක් බවත් නාමල් කරුණාරත්න මහතා පැවසිය. ජනාධිපතිවරයාට පාර්ලිමේන්තුව විසුරුවා හැරීමට වසර 41/2ක කාලයක් යනතුරු නීතිමය ප්‍රතිපාදන නොමති බවත් මෛත්‍රී, මහින්ද, රනිල් තුන්කට්ටුවට මෙම අර්බුදය පාර්ලිමේන්තුවේදී විසදා ගත නොහැකි නම් 2/3ක යෝජනා සම්මතයකින් පාර්ලිමේන්තුව විසුරුවා හැර මෙම අර්බුදය විසඳිය හැකි සුදුස්සන් ජනතා නියෝජිතයින් වශයෙන් පත්කර ගැනීමට ජනතාවට අවස්ථාව ලබාදිය යුතු බවත් නාමල් කරුණාරත්න මහතා අවධාරණය කළේ ය. නාමල් කරුණාරත්න මහතා ටී.බී සරත් මහතා ඩබ්ලිව්.එම් තිලකරත්න", "URL": "https://lankatruth.com/si/?p=62842", "Category": "පුවත්", "Parent URL": null}