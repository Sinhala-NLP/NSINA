{"Source": "Lankatruth", "Timestamp": "October 14, 2018", "Headline": "මෛත්‍රී – රනිල් ආණ්ඩුවත් මහින්දගේ අඩි පාරේම – EDCS අධ්‍යක්ෂ මණ්ඩලයට ආණ්ඩුවේ දූෂිතයන් මගින් වාරණයක්", "News Content": "ලංකා ගුරුසේවා සංගමයේ “අපේ කණ්ඩායම” බලය හොබවන දකුණු ආසියාවේ විශාලතම ණය දෙන සමූපකාර සමිතිය වන අධ්‍යාපන සමූපකාර සමිතියේ අධ්‍යක්ෂ මණ්ඩලයට එරෙහිව වාරණ නියෝගයක් ලබා ගැනීමට වත්මන් මෛත්‍රී – රනිල් ආණ්ඩුව සිය හිතවාදී ගුරුවරු, අමාත්‍යාංශ නිලධාරීන් ඇතුළු සිව්දෙනෙකු යොදවා කටයුතු කර ඇති බව වාර්තා වේ. මේ සම්බන්ධයෙන් අදහස් දැක්වූ ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා සඳහන් කළේ අධ්‍යාපන සමූපකර සමිතියට අධ්‍යක්ෂ මණ්ඩලය තෝරාගැනීම සඳහා මුළු දිවයිනම ආවරණය වන පරිදි පැවති පසුගිය ඡන්දයේදී 90%කට වඩා වැඩි බලයක් තම ගුරු සංගමය විසින් ඉදිරිපත් කළ “අපේ කණ්ඩායම”ට ලැබුණු පසු එතෙක් පැවති වංචා දූෂණවලට තිත තබමින්, වංචා දූෂණවලට සම්බන්ධ දූෂිත නිලධාරීන්ට විරුද්ධව ක්‍රියාමාර්ග ගනිමින් සමූපකාර සමිතිය සාමාජිකයන්ට හිතවාදී ලෙස සකස් කරමින් පවතිද්දී මෙසේ අධිකරණ නියෝග ගැනීමට ආණ්ඩුව කටයුතු කර ඇත්තේ එම දූෂිත පිරිස උපයෝගී කරගෙන බවයි. එසේම අධිකරණයට කරුණු වසංකරමින්, වැරදි තොරතුරු ඉදිරිපත් කර මෙසේ වාරණ නියෝග ලබාගෙන ඇති බවත් මහින්ද ජයසිංහ මහතා අවධාරණය කරයි. දේශපාලන පලිගැනීම්වලට ලක්වූවා යැයි කියමින් එක්සත් ජාතික පක්ෂ හිතවාදීන්ට පත්වීම් ලබාදීමට තැත් කළ ගුරු වෘත්තීය සමිති අරගල නිසා පරාජයට පත්වූ ලැයිස්තුවේ සිටි පුද්ගලයින්, පැවති මහින්ද රාජපක්ෂ හිතවාදී වෘත්තීය සමිතියක භාණ්ඩාගාරිකවරයෙකු ලෙස සිට මූල්‍ය වංචාවක් සිදු කීරම නිසා බලවත් සාමාජික විරෝධයෙන් ඉවත් කරන ලද අයෙකු සහ ආණ්ඩුවේ වරදාන වරප්‍රසාදවලට යටවූවන් අතුළු පිරිසක් මෙම වාරණය නියෝගය ලබා ගැනීමට ඉදිරිපත් වී ඇති බවත් මහින්ද ජයසිංහ මහතා අනාවරණය කරයි. පැවති මහින්ද රාජපක්ෂපාලන සමයේදීද අධ්‍යාපන සමූපකාර සමිතියේ බලය ලංකා ගුරුසේවා සංගමය හොබවමින් සිටියදී එවකට සමූපකාර භාරව සිටි ජොන්ස්ටන් ප්‍රනාන්දු ඇමතිවරයාගේ සෘජු මැදිහත්වීමෙන් මෙලෙසම අධ්‍යාපන සමූපකාර සමිතියේ අධ්‍යක්ෂ මණ්ඩලයට වාරණ නියෝගයක් ලබාගෙන නීති විරෝධීව අවුරුදු 5ක පමණ කාලයක් සමූපකාර සමිතිය පාලනය කළ අතර පසුව පැවති ඡන්දයේදී යළි ලංකා ගුරුසේවා සංගමයේ කණ්ඩායමට බලය ලැබුණු බවත් එහිදී සමිතයට සිදු කර තිබූ විනාශයන් යළි සකසාගෙන නව ගමනක් ආරම්භ කළ බවත් ඒ මහතා අවධාරණය කරයි. මෙම වාරණ නියෝගය ලබා ගැනීමෙන් පෙනෙන්නේ වත්මන් මෛත්‍රි – රනිල් ආණ්ඩුවද පැවති රාජපක්ෂ අඩිපාරේම ගමන් කරන බව යැයිද මහින්ද ජයසිංහ මහතා තවදුරටත් සඳහන් කර සිටියේ ය. මෙලෙස වාරණ නියෝග ලබාගැනීමෙන් අධ්‍යාපන සමූපකාර සමිතියේ 800ක් පමණ වන සේවකයින් අර්බුදයට පත්වන බවත් එක්ලක්ෂ අනූපන්දහසක් (195,000) පමණ වන සාමාජිකයන්ගේ කටුයුතු අඩපන වන බවත් අධ්‍යාපන සමූපාකාර සමිතියේ සේවයේ නියුතුව සිටින දූෂිතයන් 10ක 15ක දෙනාට හැර අනෙකුත් සියලුම දෙනාට මෙයින් බලපෑමක් ඇති වන බවත් මෙහිදී මහින්ද ජයසිංහ මහතා වැඩිදුරටත් අවධාරණය කළේ ය.", "URL": "https://lankatruth.com/si/?p=61007", "Category": "පුවත්", "Parent URL": null}