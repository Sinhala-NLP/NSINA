{"Source": "Lankatruth", "Timestamp": "August 10, 2017", "Headline": "“රවී කරුණානායකගේ ඉල්ලා අස්වීම ආණ්ඩුවේ හෝ විපක්ෂයේ ජයග්‍රහණයක් නෙවෙයි”", "News Content": "රවී කරුණානායක ඇමැතිවරයාගේ ඉල්ලා අස්වීම පිළිබඳ සතුටු වන නමුත් එය ආණ්ඩුවේවත් විපක්ෂයේවත් ජයග්‍රහණයක් ලෙස කිසිවකුට හෝ සතුටුවිය නොහැකි බවත් ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා අද (10) පාර්ලිමේන්තුවේදී පැවසීය. මෙම බැඳුම්කර වංචාවට සම්බන්ධ සියලු තොරතුරු එළිදරව් විය යුතු බවත් අනෙක් වගකිවයුත්තන්ට එරෙහිව නීතිය නිවැරදිව ක්‍රියාතමක විය යුතු බවත් ඒ මහතා සඳහන් කරයි. එහිදී වැඩිදුරටත් අදහස් දක්වන සුනිල් හඳුන්නෙත්ති මහතා… “එතුමාගේ අදහස අනුව ඒ පූර්වාදර්ශය හොඳයි. හිටපු මුදල් අමාත්‍යවරයා චෝදනාව දන්නා නිසා මේ ක්‍රියාවලිය විශ්වාස භංගයකින් පරාජය වීම සහතික නිසා කලින්ම ඉල්ලා අස්වීම හොඳයි. නිධානයට බිල්ල වුණේ එතුමා වුණාට තවම නිධානයට මොකද වුණේ එය මංකොල්ල කෑවේ කවුද කියා සොයාගෙන නැහැ. එතුමාගේම කටින් මෙතනදි කිව්වත් ඉල්ලා අස්වීම ආඩම්බරයක් කියලා එතුමාගේ හදවත දන්නවා මේක වංචාවක් කියලා. කෝප් කමිටුව ලබාදුන් වාර්තාවේ කොටසක් ලෙස මෙය ජනපති කොමිසම හමුවේ එළිදරව් වූ සාක්කි අනුව මුදල් ඇමැතිවරයාට පසුපෙළ අසුන් ගැනීමට සිදුවුණා. ඒ අනුව ආණ්ඩුව මුහුණ දුන් අර්බුදයට විසඳුමක් ලැබී තිබෙනවා. නමුත් ගැටලුව මේ ක්‍රියාවලියෙන් අපේ ආර්ථිකයට ඇතිවූ පාඩුව රටට සිදුවූ ආර්ථික හානිය විශාලයි. බැඳුම්කර චෝදනාව එල්ලවුනු මුල් අවස්ථාවේම ඉල්ලා අස්වුනානම් මීටවඩා හොඳයි” යැයි ද හඳුන්නෙත්ති මහතා ප්‍රකාශ කළේය. “මේක හරියට මිනීමැරුමක් හොයන්න ගිය පොලීසියට ස්ත්‍රී දූෂණයක් ගැන තොරතුරක් අල්ලගත්ත වගේ දෙයක්. හැබැයි මිනීමැරුමගැන පරීක්ෂණ තවම අවසන් නැහැ. අපි කියන්නේ බැඳුම්කර වංචාවට සම්බන්ධ සියලුම දෙනා හෙළිදරව් කළ යුතුයි…” යනුවෙන්ද ප්‍රකාශ කළේ ය. රාජිත ඇමතිවරයා සඳහන් කළ ආකාරයටම රවී කරුණානායකගේ වංචාව ලූනු බිකක්නම් ලූනු ගෙඩිය කෙතරම්ද යන්න ගැනත් ලූනු ගෝනීය කෙතරම්දැයි හෙළිදරව් කළ යුතුව ඇති බවත් සුනිල් හඳුන්නෙත්ති මහතා පවැසීය. යහපාලනය යනු හොරකම් කර අසුවුණාට පසු ඉල්ලා අස්වීම නොවන බවත් මේ රටේ වංචා දූෂණ ඉතිහාසයක් පුරා සිදුව ඇති බවත් පරණ හොරුන් සහ අලුත් හොරුන් ආරක්ෂා කිරීම ආණ්ඩුව සිදුකරන අතර එහි එක් බිල්ලක් ලෙස පමණක් රවී කරුණානායක මහතාගේ ඉල්ලා අස්වීම සිදුවූ බවත් සුනිල් හඳුන්නෙත්ති මහතා වැඩිදුරටත් කියා සිටියේය.", "URL": "https://lankatruth.com/si/?p=39212", "Category": "පුවත්", "Parent URL": null}