{"Source": "Lankatruth", "Timestamp": "June 18, 2019", "Headline": "ගාමිණී සෙනරත්ට එරෙහි මුදල් සාවද්‍ය පරිහරණ නඩුවේ නීතිපතිවරයාගේ දේශන අවසන්", "News Content": "ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කිරීම සම්බන්ධයෙන් හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් තිදෙනෙකුට එරෙහිව නීතිපතිවරයා ගොනුකර තිබෙන නඩුවට අදාළ නීතිපතිවරයාගේ දේශන ඉදිරිපත් කිරිම අද (18) සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන කොළඹ විශේෂ ත්‍රිපුද්ගල මහාධිකරණ විනිසුරු මඩුල්ල හමුවේ අවසන් කර තිබේ. එහිදී රජයේ පාර්ශවයේ දේශන ඉදිරිපත් කිරීම අද අවසන් කරමින් නියෝජ්‍ය සොලිසිටර් ජෙනරාල් තුසිත් මුදලිගේ මහතා විසින් අද 06වන දිනටත් සිය දේශන ඉදිරිපත් කර ඇත. විත්ති පාර්ශවයේ අවසන් දේශන ඉදිරිපත් කිරීම ලබන 20වනදා සිට ආරම්භ කිරීමට නියමිතව තිබේ. 2014 වසරේ පෙබරවාරි මස 01 වනදා සිට 2015 වසරේ ජනවාරි මස 19 දක්වා කාලසීමාව තුළ ලිට්රෝ ගෑස් සමාගමට රුපියල් මිලියන 500ක මුදලක් කැන්විල් හෝල්ඩිං සමාගම හරහා හෙලන්කෝ හොටෙල් ඇන්ඩ් ස්පා සමාගමේ ආයෝජනය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් ගාමිණී සෙනරත් මහතා ඇතුළු විත්තිකරුවන් සිවු දෙනකුට එරෙහිව නීතිපතිවරයා විසින් මෙම නඩුව ගොනුකර තිබිණි. ඉන් ගාමිණී සෙනරත්, පියදාස කුඩාබාලගේ සහ ලසන්ත බණ්ඩාර යන විත්තිකරුවන්ට එරෙහිව මෙම නඩු විභාගය පැවැත්වෙන අතර මෙහි තවත් විත්තිකරුවෙකු වූ නිල් බණ්ඩාර හපුහින්න නමැති විත්තිකරු විත්තියේ සාක්ෂි කැඳවීමකින් තොරව නිදහස් කිරීමට ත්‍රිපුද්ගල විශේෂ මහාධිකරණය පසුගිය දා නියෝග කර තිබිණි.", "URL": "https://lankatruth.com/si/?p=76000", "Category": "පුවත්", "Parent URL": null}