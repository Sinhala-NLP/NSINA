{"Source": "Lankatruth", "Timestamp": "August 23, 2020", "Headline": "විෂ ශරීරගත වූ රුසියාවේ දූසණ විරෝධී නායකයා ජර්මනියට රැගෙනයයි", "News Content": "විෂ ශරීරගත වීම නිසා දැඩි ලෙස රෝගාතුර වී සිටින රුසියාවේ විපක්ෂ නායක මෙන්ම එරට දුෂණ විරෝධී අරගලයේ ප්‍රභල නායකයෙකු වන 44 වැනි වියේ පසු වන ඇලෙක්සි නවාල්නි මහතා හදිසි වෛද්‍ය ප්‍රතිකාර සඳහා ගුවන් මගින් ජර්මනියට රැගෙන ගොස් තිබේ. රුසියානු ජනාධිපති ව්ලැදිමීර් පුටින් නිරන්තරයෙන් විවේචනය කරන එරට විපක්ෂ නායකයා ලෙස ද සැලකෙන ඇලෙක්සි නවාල්නි ගුවන්ගමනක් යෙදෙන අතරතුර යම් අසනීප තත්වයක් ඇති වී තිබේ. ඒ හේතුවෙන් ඔහු ගමන් කරමින් සිටි ගුවන්යානය ඕමිස්ක් ගුවන්තොටුපලට ගොඩබස්සවා සිහිසුන්ව සිටි ඔහු සයිබීරියාවේ ඕම්ස්ක් නගරයේ රෝහලක් වෙත ඇතුළත් කර තිබිණි. යම් අයකු ඔහුට වස දී ඇතැයි වෛද්‍යවරුන් සැක කරන බවත් විදෙස් මාධ්‍ය ඉකුත් දා වාර්තා කර තිබිණි. ඇලෙක්සි නවාල්නි ඇතුළත් කර ඇත්තේ ජර්මනියේ බර්ලින් නුවර පිහිටි චරිටි රෝහලට වන අතර මෙලෙස නවාල්නි ජර්මනියට ගෙන්වාගෙන ඇත්තේ “සාමය සඳහා සිනෙමාව – සිනෙමා ඔෆ් පීස්” පදනම මැදිහත් වී මෙනි. නවාල්නි රැගත් ගුවන් යානය ඊයේ (22) බර්ලිනයට පැමිණි අතර ඒ සැණින් ඔහුව රෝහල් ගත කර ඇත. නවාල්නිගේ සෞඛ්‍ය තත්වය එතරම් හොඳ නැතැයි එම සංවිධානයේ නිර්මාතෘ ප්‍රකාශ කර තිබේ. නවාල්නිල රුසියානු ජනාධිපති ව්ලැදිමීර් පුටින්ගේ දීර්ඝකාලීන විරුද්ධවාදියකු වන අතර දූෂණයට එරෙහිව සටන් වදීග නවාල්නි ගුවන් යානයක් තුළදී තේ පානය කිරීමෙන් අනතුරුව සිහිසුන්ව ඇද වැටී ඇති අතර ඔහුට වස දී ඇතැයි ඔහුගේ සමීපතමයෝ විශ්වාස කරති. ඔහුගේ බිරිඳට අනතුරක් හෝ අවදානමක් හෝ නැති බවත් ඕම්ස්ක් හි රෝහල් කාර්ය මණ්ඩලය විදෙස් මාධ්‍ය වෙත සඳහන් කර ඇත. අදාළ පරීක්ෂණ සිදු කිරීමෙන් සහ පවුලේ සාමාජිකයන් සමඟ සාකච්ඡා කිරීමෙන් අනතුරුව නවාල්නිගේ සෞඛ්‍ය තත්ත්වය සම්බන්ධයෙන් නිවේදනයක් නිකුත් කරන බව බර්ලිනයේ චරිටි රෝහල සඳහන් කර තිබිණි. සති අන්තය වනවිට නවාල්නි සම්බන්ධයෙන් දැනුම් දීමක් කිරීමට රෝහලට හැකියාවක් නැතැයි එම රෝහලේ ප්‍රකාශිකාවක් පසුව ප්‍රකාශ කර ඇත.", "URL": "https://lankatruth.com/si/?p=95911", "Category": "පුවත්", "Parent URL": null}