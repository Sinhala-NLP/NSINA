{"Source": "Lankatruth", "Timestamp": "June 16, 2021", "Headline": "ඇප ලැබුණු ශානි 30 දක්වා නැවතත් රිමාන්ඩ්", "News Content": "අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂක ශානි අබේසේකර මහතා ඇතුළු සැකකරුවන් තිදෙනා අද (16) දහවල් අභියාචනාධිකරණය මගින් නිදහස් කළ නමුත් ලබන 30 වෙනිදා තෙක් තවදුරටත් රක්ෂිත බන්ධනාගාර ගත කරන ලෙස ගම්පහ ප්‍රධාන මහේස්ත්‍රාත් මංජුල කරුණාරත්න මහතා නියම කර තිබේ. මෙලෙස රිමාන්ඩ් බාරයේ තැබීමට නියෝග කර ඇත්තේ අභියාචනාධිකරණ ඇප කොන්දේසි ලිඛිතව ගම්පහ මහේස්ත්‍රාත් අධිකරණයට නොලැබීම නිසා බව පැවසේ. මාස 10කට ආසන්න කාලයක් රක්ෂිත බන්ධනාගාර ගත කර සිටින අපරාධ පරික්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර සහ එම දෙපාර්තමේන්තුවේ හිටපු පොලිස් පරීක්ෂකවරයෙකු වන සුගත් මෙන්ඩිස් දැඩි කොන්දේසි සහිත ඇප මත මුදා හැරීමට අභියාචනාධිකරණය අද පෙරවරුවේ නියම කර තිබුණි. දැනට මරණීය දණ්ඩනය නියම වී සිටින හිටපු නියෝජ්‍ය පොලිස්පති වාස් ගුණවර්ධනට එරෙහිව පැවති නඩුවකදී අසත්‍ය සාක්ෂි නිර්මාණය කර එම නඩුවට නීති විරෝධී ලෙස ගිනි අවි හඳුන්වා දුන් බවට චෝදනා කරමින් කොළඹ අපරාධ කොට්ඨාශය මොවුන් දෙදෙනා අත්අඩංගුවට ගෙන ගම්පහ මහේස්ත්‍රාත් අධිකරණයට ඉදිරිපත්කර රක්ෂිත බන්ධනාගර ගත කර තිබුණා.", "URL": "https://lankatruth.com/si/?p=118105", "Category": "පුවත්", "Parent URL": null}