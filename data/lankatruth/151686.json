{"Source": "Lankatruth", "Timestamp": "September 18, 2023", "Headline": "අවුරුදු 06ක දියණිය වෙඩි පහරින් මියයයි – වෙන්න පොලිස්පති දේශබන්දුලාගේ ආරක්ෂාව කෝ ?", "News Content": "මාලිගාකන්ද මහේස්ත්‍රාත් අධිකරණය අසළදී ඊයේ (17) සවස සන්නද්ධ මැර පිරිසක් විසින් එල්ල කරන ලද වෙඩි ප්‍රහාරයකට ගොදුරු වීමෙන් වයස අවුරුදු 06ක අශිමානි තෙරුවන්දි දියණිය මිය ගිය අතර මෙම අපරාධය සිදු වූවේ පාතාලය මර්දනය කරමින් ජනතාවගේ ආරක්ෂාව සුරක්ෂිත කරන බව බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් විවිධ අවස්ථාවල පුන පුනා ප්‍රකාශ කර තිබියදීය.  දේශබන්දු තෙන්නකෝන් ජ්‍යෙෂ්ඨ නියෝජ්‍ය පොලිස්පති තනතුරේ සිට පොලිස් පති වීමේ දැඩි අපේක්ෂාවෙන් ක්‍රියා කරන නිලධාරියෙකු ලෙස ප්‍රකටය. පැවති රාජපක්ෂ පාලනයේ මෙන්ම ජනාධිපති රනිල් වික්‍රමසිංහගේ පාලනය යටතේද මෙම ජ්‍යෙෂ්ඨ නියෝජ්‍ය පොලිස්පතිට විශේෂ වරප්‍රසාද ලබා දී තිබේ. පාස්කු ප්‍රහාරය වළක්වා නොගැනීම සම්බන්ධයෙන් ප්‍රධාන චූදිතයෙකු වන ඔහුට පොලිස්පති ධුර ලබා දීමට රනිල් වික්‍රමසිංහ – පොහෝටු හවුල් පාලනය දැඩි වෙහෙසක් දරමින් සිටින බව විවිධ හේතු මත තහවුරු වී තිබිණි. මියගිය දැරියගේ පියා සහ මව සමග ඇය ත්‍රීරෝද රතයකින් ගමන් කරමින් සිටියදී වෙඩි ප්‍රහාරයට ලක්ව ඇති අතර ඇයගේ පියාද එයින් බරපතළ තුවාල ලබා කොළඹ ජාතික රෝහලේ ප්‍රතිකාර ලබාගනිමින් සිටී. මෙම දැරිය රෝහලට ඇතුළත් කිරීමෙන් පසුව මිය ගිය බව පොලිස් මාධ්‍ය ප්‍රකාශක සඳහන් කර ඇත.", "URL": "https://lankatruth.com/si/?p=151686", "Category": "පුවත්", "Parent URL": null}