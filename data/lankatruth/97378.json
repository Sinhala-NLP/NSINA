{"Source": "Lankatruth", "Timestamp": "October 10, 2020", "Headline": "බ්‍රැන්ඩික්ස් කොරෝනා පොකුරට තවත් 5ක් එක්වෙයි", "News Content": "හබරාදුව නිරෝධායන මධ්‍යස්ථානයේ නිරෝධායනය වෙමින් සිටි මිනුවන්ගොඩ ඇගලුම් කම්හලේ සේවක සේවිකාවන් අතුරින් 05 දෙනෙකුට කොරෝනා වෛරසය ආසාදනය වි ඇති බවට අද (10) තහවුරුවි තිබේ. මෙකී සේවක සේවිකාවන්ගේ PCR පරික්ෂණ අද උදැසන ලැබුණු බවත් එම පි.සි.ආර්. පරික්ෂණ වාර්තා අනුව මොවුන්ට කොරෝනා වෛරසය ආසාදනය වි ඇති බවට තහවුරුවි ඇති බවද හබරාදුව සෞඛ්‍ය නිලධාරී වෛද්‍ය ප්‍රමෝද සිරිවර්ධන මහතා පවසයි. ඉකුත් 08 වැනිදින හබරාදුව නිරෝධායන මධ්‍යස්ථානයේ දි ඇගලුම් කම්හලේ සේවක සේවිකාවන් 12 දෙනෙකුගේ ජිව සාම්පල් ලබාගෙන PCR පරික්ෂණ සදහා කරාපිටිය ශික්ෂණ රෝහලට යොමුකර ඇති අතර ඉන් සේවකයින් තිනෙකුට හා සේවිකාවන් 02දෙනෙකුට කෙරෝනා ආසාදනය වි ඇති බවට තහවුරු වී ඇත. ඊයේ (09) දිනය අවසන්වනවිට මෙම නව කොවිඩ් – 19 පොකුරු 1088 දක්වා ඉහළ ගොස් තිබිණි. එමෙන්ම රෝහල්වල ප්‍රතිකාර ලබන ආසාදිතයින් ගණන 1214ක් ලෙසත් සමස්ත ආසාදිතයින් ගණන 4523ක් ලෙසත් වාර්තා වී තිබිණි.", "URL": "https://lankatruth.com/si/?p=97378", "Category": "පුවත්", "Parent URL": null}