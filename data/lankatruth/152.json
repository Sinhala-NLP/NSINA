{"Source": "Lankatruth", "Timestamp": "November 1, 2011", "Headline": "”විභාග ක්‍රමය නිසා දරුවන්ගේ අනාගතය අදුරු වෙනවා” – විභාග කොමසාරිස‍්ගේ ප්‍රකාශයට ලංකා ගුරු සේවා සංගමයේ විරෝධය", "News Content": "මෙරට විභාග ක‍්‍රමය නිසා දරුවන්ගේ අනාගතය අඳුරු වනවා යැයි පසුගියදා මහනුවර උසස් බාලිකා විදුහලේදී පැවැති උත්සවයකදී විභාග කොමසාරිස්වරයා කළ කථාව මේ දිනවල අධ්‍යාපන ක්‍ෂේත‍්‍රයේ දැඩි ආන්දෝලනයකට ලක්ව තිබේ. මේ පිළිබඳව නිවේදනයක් නිකුත් කරන ලංකා ගුරු සේවා සංගමය තමන් මෙම ප‍්‍රකාශය ගැන මවිතයට පත්වන බවද පවසා සිටී. සංගමයේ ප‍්‍රධාන ලේකම් මහින්ද ජයසිංහ මහතාගේ අත්සනින් නිකුත් කර ඇති එම නිවේදනයෙන් තවදුරටත් පවසා සිටින්නේ අධ්‍යාපනයට වගකිවයුත්තන්ට මෙලෙස ප‍්‍රකාශ නිකුත් කිරීම දැඩි පිළිකුළ දනවන්නක් බවය. කොමසාරිස්තුමාම කියන පරිදි විභාග දෙපාර්තමේන්තුවේ ඔහුගේ සේවා කාලය වසර 30 කි. ඉතිං මෙම තත්වය හඳුනාගෙන ඇත්තේ දැන්ද? මෙම ගතානුගතික අධ්‍යාපන රටාව වෙනස් කිරීමට ඔහුකර ඇත්තේ මොනවාද? කරනු ලැබූ අරගලය කුමක්ද? යනුවෙන් එම නිවේදනය තවදුරටත් ප‍්‍රශ්ණ කර සිටී. විශ‍්‍රාම වයසත් පසුකර තවදුරටත් සේවය දිගුකරගෙන සිටින විභාග කොමසාරිස් අනුර එදිරිසිංහ මහතාට එවැනි ප‍්‍රකාශයක් කිරීමට සිදුවීම ඔහුවිසින් ඔහුවම ලැජ්ජාවට පත්කර ගැනීමක් බවද ඉන් තවදුරටත් පෙන්වා දේ. අධ්‍යාපනයේ මෙම කඩා වැටීමට රටේ ආණ්ඩු ප‍්‍රමුඛ අධ්‍යාපන ඇමතිවරුන්ද වත්මන් ඇමතිවරයාද වගකිවයුතු බවත් මෙම ගතානුගතික අධ්‍යාපන රටාව හා විභාග රටාව සිසු දරුවන්ගේ අනාගත යහපතට ගැලපෙන පරිදි හැඩගැස්වීමට බලධාරීන් කටයුතු කළ යතු බවත් එම නිවේදනයෙන් තවදුරටත් අවධාරණය කර සිටී.", "URL": "https://lankatruth.com/si/?p=152", "Category": "පුවත්", "Parent URL": null}