{"Source": "Lankatruth", "Timestamp": "January 26, 2012", "Headline": "සරසවි අනධ්‍යයන සංකේත වර්ජනය අද", "News Content": "වසර ගණනාවක්‌ තිස්‌සේ පවතින වැටුප් විෂමතා ඉවත් නොකිරීමට එරෙහිව විශ්වවිද්‍යාලයන්හි විධායක නිලධාරීන්ද ඇතුළුව සියලුම අනධ්‍යයන කාර්ය මණ්‌ඩල සාමාජිකයෝ අද (26) වැඩවර්ජනයක නිරත වෙති. මෙම වැඩවර්ජනයෙන් පසුවත් විෂමතා ඉවත් කිරීම සම්බන්ධයෙන් යහපත් ප්‍රතිචාරයක්‌ නොලැබුණහොත් ලබන මස පළමුවැනිදා සිට අඛණ්‌ඩ වැඩවර්ජනයක්‌ ආරම්භ කිරීමට ද ඔවුහු තීරණය කර සිටිති. විධායක නිලධාරීන්ගේ සංගමය හා අන්තර් විශ්වවිද්‍යාලයීය වෘත්තීය සමිති මහා සම්මේලනය එක්‌ව පිහිටුවාගෙන ඇති ඒකාබද්ධ කමිටුව උසස්‌ අධ්‍යාපන ඇමැති එස්‌. බී. දිසානායක මහතා සමඟ පසුගිය සතියේ පැවැති සාකච්ඡාව අසාර්ථක වීමෙන් පසුව මෙම තීරණ ගත් අතර මෙතෙක්‌ වැටුප් විෂමතා ඉවත් නොකිරීම අසාධාරණයක්‌ යෑයි ද විෂමතා ඉවත් කරන්නැයි බලකරමින් විශ්වවිද්‍යාල ප්‍රතිපාදන කොමිෂන් සභාව ඉදිරිපිට අද (26) දහවල් උද්ඝෝෂණයක්‌ පවත්වන බව ද ඒකාබද්ධ කමිටුවේ ප්‍රකාශකයෙකු අප සමග පැවසීය.", "URL": "https://lankatruth.com/si/?p=1099", "Category": "පුවත්", "Parent URL": null}