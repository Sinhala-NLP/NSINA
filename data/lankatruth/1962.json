{"Source": "Lankatruth", "Timestamp": "April 1, 2012", "Headline": "විශ්වවිද්‍යාල ආචාර්යවරුන්ට තහනම් නියෝගයක්", "News Content": "විශ්වවිද්‍යාල ආචාර්යවරුන් මේ වන විට දියත් කර ඇති වැඩි වැටුප් දිනාගැනීමේ සහ රාජ්‍ය විශ්වවිද්‍යාල පද්දතිය රැකගැනීමේ ක්‍රියාමාර්ග මර්දනයකිරීමේ පියවරක් වශයෙන් පසුගිය මාර්තු 6වන දින උසස් අධ්‍යාපණ අමාත්‍යංශයේ ලේකම්වරයා විසින් ආචාර්යවරුන් සම්බන්ධයෙන් නව චක්‍ර ලේඛයක් නිකුත්කර ඇත. එයට අනුව රජයේ අමාත්‍යාංශ, දෙපාර්තමේන්තු, පළාත් සභා හා සෙසු ආණ්ඩුවේ ආයතන හැර වෙනත් සංවිධාන, පාර්ශව විසින් සංවිධාන කරන සම්මන්ත‍්‍රණ, වැඩමුළු හා පුහුණු වැඩසටහන් ආදියට සහභාගි වීමට පෙර අමාත්‍යංශයේ ලේකම්වරයාගේ අනුමැතිය ලබාගත යුතුයැයි නියමකර ඇත. මෙම චක්‍රලේකයට විරුද්ධව සමාජවාදී ශිෂ්‍ය සංගමය ජනමාධ්‍ය නිවේදනයක් නිකුත්කරමින් පවසන්නේ මෙමගින් විශ්වවිද්‍යාල ආචාරයවරුන්ගේ ශාත්‍රීය නිදහස හා අදහස් ප‍්‍රකාශ කිරීමේ අයිතිය සීමා කරන ආණ්ඩුවේ මර්දනකාරී පිළිවෙතක් බවය. එය වහා හකුලා ගන්නා ලෙස එම සංගමය ආණ්ඩුවට බලකරයි. සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතාගේ අත්සනින් නිකුත් කර ඇති එම සම්පූර්ණ මාධ්‍ය නිවෙදනය පහත පළවේ. ”විශ්වවිද්‍යාල ආචාර්යවරුන්ගේ ශාස්ත‍්‍රීය නිදහස හා අදහස් ප‍්‍රකාශ කිරීමේ අයිතිය සීමා කරන ආණ්ඩුවේ මර්දනකාරී තීන්දුව හකුලා ගනු. 2012 මාර්තු 06 දින උසස් අධ්‍යාපන අමාත්‍යාංශ ලේකම්වරයා විසින් විශ්වවිද්‍යාල ආචාර්යවරුන්ට දැනුම් දී ඇත්තේ ආණ්ඩුවේ අමාත්‍යාංශ, දෙපාර්තමේන්තු, පළාත් සභා හා සෙසු ආණ්ඩුවේ ආයතන හැර වෙනත් සංවිධාන, පාර්ශව විසින් සංවිධාන කරන සම්මන්ත‍්‍රණ, වැඩමුළු හා පුහුණු වැඩසටහන් ආදියට සහභාගි වීමට පෙර අමාත්‍යංශයේ ලේකම්වරයාගේ අනුමැතිය ලබාගත යුතු බවයි. මේ තීරණය ගෙන ඇත්තේ 2012 පෙබරවාරි 01 දින ජනාධිපතිවරයාගේ ප‍්‍රධානත්වයෙන් පැවති කැබිනට් මණ්ඩලයේ දී බව වැඩිදුරටත් දන්වා ඇත. මේ මගින් ආණ්ඩුව සිදුකිරීමට සැලසුම් කර ඇත්තේ ආණ්ඩුවට පක්ෂපාතී මතයට පමණක් ඉඩ විවර කරම්න් අනෙකුත් සියළුම මතවාද යටපත් කිරීම බව පැහැදිලිය. විශේෂයෙන් විශ්වවිද්‍යාල ආචාර්යවරුන් පසුගිය කාලයේදී සිය වෘත්තීය අරගලයෙන් ඔබිබට යමින් රටටත් ජනතාවටත් හානිදායක වන ආණ්ඩුවේ ක‍්‍රියාමාර්ග පිළිබද සාධනීය විවේචනයක නිරත විය. ආර්ථිකයේ හා සංවර්ධන ව්‍යාපෘතිවල, සංස්කෘතියේ, දේශපාලනයේ, අධ්‍යාපනයේ හා ජාත්‍යන්තර සබදතා ඇතුළු විවිධ ක්ෂේත‍්‍රවල විද්වතුන්ගේ මෙම අදහස් දැක්වීම රටට ඉතා වැඩදායක වුවද ආණ්ඩුවට එය දරාගත නොහැකි විය. සංස්ථා සභාපතිකම්, අධ්‍යක්ෂක මණ්ඩලවල තනතුරු හා වරප‍්‍රසාද ලබාදෙමින් විශ්වවිද්‍යාල ආචාර්යවරු පිරිසක් ආණ්ඩුවට බිලිබා ගැනීමට කටයුතු කළද එයද එතරම් සාර්ථක නොවීය. මේ නිසා විධායකයේ හා අමාත්‍ය මණ්ඩලයේ බලතල පාවිච්චි කරමින් ජනතාව හා රට වෙනුවෙන් හඩ නගන විද්වතුන්ගේ මතවාදය යටපත් කිරීමට ආණ්ඩුව මෙම චක‍්‍රලේඛණය මගින් කටයුතු කර ඇත. නෛතිකවද, සදාචාරමය ලෙසද මෙය ශිෂ්ට ලෝකයට නොගැලපෙන මර්දනකාරී ක‍්‍රියාවකි. මේ මගින් විශ්වවිද්‍යාලවල ශාස්ත‍්‍රීය කටයුතුවලටද බාධාකර ඇත. ලෝක විශ්වවිද්‍යාල සේවය (WUS) 1988 දී සම්මත කළ, උසස් අධ්‍යාපන ආයතනවල ස්වාධීනත්වය හා ශාස්ත‍්‍රීය නිදහස සදහා වන ලීමා ප‍්‍රඥප්තිය, අමු අමුවේ උල්ලංඝනය කිරීමකි. මේ ප‍්‍රඥප්තිය මගින් තුන්වන ලෝකයේ රටවල විශ්වවිද්‍යාලවල ස්වාධීනත්වය හා ශාස්ත‍්‍රීය නිදහස සීමා කිරීමේ ආණ්ඩුවල ප‍්‍රවනතාවලට එරෙහිව රැස්වීමේ නිදහස, ඕනෑම තැනක අධ්‍යන ප‍්‍රජාවක සාමාජිකයකු වීමේ නිදහස, බාධාවකින් තොරව පර්යේෂණ හා අධ්‍යන කටයුතු කිරීමේ නිදහස තහවුරු කර ඇත. විශ්වවිද්‍යාල තුළ ආර්ථික, අධ්‍යාපන, පර්යේෂණ, ප‍්‍රතිපත්ති, පරිපාලන කටයුතු වලදී ඒ ඒ රටවල ආණ්ඩුවලින් බාධා නොවීමට හා ස්වාධීනත්වය ආරක්‍ෂා කිරීමට මෙම ප‍්‍රඥප්තිය මගින් ලොව බොහෝ රටවල් පිලිගෙන ඇත. වර්තමාන ආණ්ඩුව වැට බදින්නේ එම ශාස්ත‍්‍රීය නිදහසට හා විශ්වවිද්‍යාල ආචාර්යවරුන්ගේ ස්වාධීනත්වයටයි. අදහස් ප‍්‍රකාශ කිරීමේ නිදහසටයි. මෙය මූලික මිනිස් අයිතිවාසිකම් උල්ලංඝනය කිරීමකි. මානව හිමිකම් ආරක්ෂා කිරීම මුවාවෙන් අපේ රටට මැදිහත්වීමට මාන බලන එක්සත් ජනපදය ඇතුළු අධිරාජ්‍යවාදීන්ට අවස්ථාව සලසාදීමකි. මූලික ප‍්‍රජාතන්ත‍්‍රවාදී හා නිදහස් අයිතිවාසිකම් උල්ලංඝනය කරමින් විශ්වවිද්‍යාල ආචාර්්‍යයවරුන්ට හා විද්වතුන්ට පනවා ඇති මෙම තහනමට දැඩිලෙස විරෝධය පලකරන සමාජවාදී ශිෂ්‍ය සංගමය මෙම මර්දනකාරී කැබිනට් තීන්දුව වහා ඉල්ලා අස්කරගන්නා ලෙස ආණ්ඩුවට බලකර සිටී. නොඑසේනම් විශ්වවිද්‍යාල ආචාර්යවරුන් ඇතුළු රටේ විද්වත් ප‍්‍රජාව සමග ශාස්ත‍්‍රීය නිදහස හා අදහස් ප‍්‍රකාශ කිරීමේ අයිතිය වෙනුවෙන් අරගල කිරීමට ශිෂ්‍ය ව්‍යාපාරය කටයුතු කරන බවද ආණ්ඩුවට මතක් කර සිටිමි.”", "URL": "https://lankatruth.com/si/?p=1962", "Category": "පුවත්", "Parent URL": null}