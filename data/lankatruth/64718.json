{"Source": "Lankatruth", "Timestamp": "December 4, 2018", "Headline": "අර්බුධයෙන් ගැලවීමේ “රෝඩ් මැප්” එක ගාමිණී වියන්ගොඩ කියයි", "News Content": "ජනතා විමුක්ති පෙරමුණ පුවත්පත් සාකච්ඡාවක් පවත්වමින් පසුගිය දා(02) ඉදිරිපත් කළ යෝජනාවලිය ඉතාම වැදගත් යෝජනාවලියක් බවත් රටක් වශයෙන් ඉතාමත් බරසාරව සැළකිල්ලට ගතයුතු බවත් “සාධාරණ සමාජයක් සඳහා වූ පුරවැසි බලය” සංවිධානය පවසයි. එම සංවිධානයේ ක්‍රියාකාරී සාමාජික ගාමිණී වියන්ගොඩ මහතා ඊයේ(03) පැවති මධ්‍ය හමුවක් අමතමින් කියා සිටියේ වර්ථමාන දේශපාලන අර්බුධය සම්බන්ධ වඩාත් සාරගර්භ විස්තරය ජනතා විමුක්ති පෙරමුණ විසින් ඉදිරිපත් කර ඇති බවයි. ජනතා විමුක්ති පෙරමුණ විසින් මේ මොහොතේ ගතයුතු ක්‍රියාමාර්ගය සම්බන්ධව කරුණු හතරක් අවධාරණය කරන බව ඒ මහතා පවසයි. ඉන් පළමුවැන්න වනුයේ මෛත්‍රිපාල සිරිසේන ජනාධිපතිවරයා ක්‍රියාත්මක කළ කුමන්ත්‍රණය පරාජය කිරීමයි. එනම් පළමුව කළ යුත්තේ ඔක්තෝබර් 25 වනදා පැවති තත්වයට රට රැගෙන යාමයි. දෙවැනි කරුණ ලෙස ජනතා විමුක්ති පෙරමුණ ඉදිරිපත් කර ඇත්තේ මාස එක හමාරක කාලය ඇතුළත රට අරාජික තත්වයට පත්කළ සියළු දෙනාට එරෙහිව නීතියෙන් දඬුවම් පැමිණවීම සඳහා කොමිෂන් සභාවක් වහාම පත්කිරීමයි. රටක පවතින නීතිය යුක්තිය හා සාධාරණත්වය වෙනුවෙන් රට මෙවන් අගාදයකට ඇද දැමූ මෛත්‍රිපාල සිරිසේන ඇතුළු සියළු දෙනාට දඬුවම් පැමිණවිය යුතු බව ගාමිණී වියන්ගොඩ මහතා පවසයි. ඉදිරියේදී ද රට මෙවැනිම ගැටළුවකට යාමේ අවධානම පවතින අතර එය වැලැක්වීමේ ස්ථිර සාර විසඳුම ලෙස විධායක ජනාධිපති ක්‍රමය අහෝසිකිරීම තුන්වැනි කරුණ ලෙස ජනතා විමුක්ති පෙරමුණ ඉදිරිපත් කර සිටියි. ඒ සඳහා විසිවැනි ව්‍යවස්ථා සංශෝධනය ඉදිරිපත් කර ඇති බවත් ඒ මහතා පවසයි. සිව් වැනිව පාර්ලිමේන්තු මැතිවරණයක් හරහා ජනතාව හමුවට යා යුතු බවත් එය මෙම අර්බුධයට ස්ථිර විසඳුම බවත් ගාමිණී වියන්ගොඩ මහතා පවසයි. මෙම සැළසුම අද මෙන්ම අනාගතයේ ද ගැලවීමක් සහිතව ඉදිරිපත් වූ හොඳම “රෝඩ් මැප්” එක ලෙස ගාමිණී වියන්ගොඩ මහතා හඳුන්වයි. එසේම ජනතා විමුක්ති පෙරමුණ ඉදිරිපත් කර ඇති මෙම විසඳුම් මාලාව ජනතාව බරසාරව සැළකිල්ලට ගැනීම වැදගත් බවද ඒ මහතා වැඩිදුරටත් දක්වයි.", "URL": "https://lankatruth.com/si/?p=64718", "Category": "පුවත්", "Parent URL": null}