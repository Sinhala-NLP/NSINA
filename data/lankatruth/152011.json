{"Source": "Lankatruth", "Timestamp": "September 23, 2023", "Headline": "තරගය පෙනි පෙනී පුංචි හොකී ක්‍රීඩකයා කිරම ආරේ සැඟවෙයි", "News Content": "නිල්වලා ගඟේ අතු ගංගාවක් වන කඹුරුපිටිය, සපුගොඩ ප්‍රදේශයේ කිරම ආරේ දිය නෑමට ගිය මාතර ශාන්ත තෝමස් විද්‍යාලයේ හොකී ක්‍රීඩකයෙකු වන 13 හැවිරිදි පාසල් ශිෂ්‍යයකු ජීවිතක්ෂයට පත් ව තිබේ. මෙලෙස ජීවිතක්ෂයට පත් ව ඇත්තේ, මාතර ශාන්ත තෝමස් විද්‍යාලයේ 14න් පහළ හොකී කණ්ඩායම නියෝජනය කළ එහි 08වන ශ්‍රේණියේ ඉගෙනුම ලැබූ කඹුරුපිටිය, උල්ලල ප්‍රදේශයේ පදිංචි තාරුෂ දිනුවර නමැති ශිෂ්‍යයෙකි. අද (23) දිනයේ පැවැත්වෙන ක්‍රීඩා තරගයක් සඳහා ඔහු ඇතුළු හොකී කණ්ඩායම ඊයේ (22) මාතර උයන්වත්ත ක්‍රීඩාංගණයේ ක්‍රීඩා පුහුණුවීම් සිදුකර පුහුණු වීම් නිමා වීමෙන් පසු පුහුණුකරු විසින් සිසුන් පාසල බලා පිටත් කර තිබේ. එහෙත් මිය ගිය තාරුෂ දිනුවර සිසුවා තවත් සිසුන් කිහිප දෙනෙකු සමඟ කිරම ආරේ දිය නෑමට ගොස් ඇත. අනතුරු සිදු වූ ස්ථානයේ සිට මීටර් 500ක් පමණ ඈතින් දියේ ගිලී තිබී සිසුවාගේ සිරුර හමු වී ඇති අතර සිරුර සෙවීම සඳහා පැය 03ක පමණ කාලයක් ගත වී තිබේ.කිඹුල් තර්ජනයද නොතකමින් ප්‍රදේශවාසීන් විසින් ගංගාවේ මෙම සෝදිසි කිරීම් සිදු කළ බවත් කිඹුලන් ගහන වූ මෙහි දිය නෑමට ප්‍රදේශවාසීන් පවා නොයන බවත් මිය ගිය සිසුවා දියට බට ස්ථානයේ ජල පහරද ඉතා සැර බවත් ප්‍රදේශවාසීහු සඳහන් කරති. දියෙන් ගොඩගත් සිසුවාගේ සිරුර ප්‍රදේශවාසීන් විසින් කඹුරුපිටිය රෝහල වෙත ගෙනගොස් ඇත.", "URL": "https://lankatruth.com/si/?p=152011", "Category": "පුවත්", "Parent URL": null}