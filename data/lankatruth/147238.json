{"Source": "Lankatruth", "Timestamp": "May 22, 2023", "Headline": "මීපේ හයිඩ්‍රාමනී වැහුවේ ඇයි? ආයතනය නිල වශයෙන්ම හෙළි කරයි", "News Content": "සිය අනුබද්ධිත ඇඟළුම් කර්මාන්තශාලාවක් වන මීපේ හි පිහිටි MRC ඇසෝෂියේට්ස් ගාමන්ට් පුද්ගලික සමාගම වසා දැමීමට හේතු වූ කරුණ සම්බන්ධයෙන් අනාවරණය කරමින් හයිඩ්‍රාමනී ආයතනය නිවේදනයක් නිකුත් කර තිබේ. ඒ අනුව ඔවුන් තහවුරු කර ඇත්තේ මූලික වශයෙන් වර්තමානයේ පවතින ගෝලීය ආර්ථික තත්වය මත ප්‍රධාන වෙළෙඳපොළවල ඇඟළුම් සම්බන්ධයෙන් පවතින ඉල්ලුම අඩු වීම බවයි. ගෝලීය ඉල්ලුම පහළ යාම හමුවේ සිය ධාරිතාවය අඩුකිරීම සඳහා, මෙය සමූහය විසින් ගනු ලැබූ තාවකාලික ක්‍රියාමාර්ගයක් පමණක් බවත් ඉදිරියේ දී සියලු තත්වයන් සාමාන්‍යකරණය වීම මත නැවත අදාළ කර්මාන්තශාලාවේ කටයුතු ඇරඹීමට අපේක්ෂා කරන බවත් එම සමාගම පවසයි. මෙම කර්මාන්තශාලාවේ සේවයේ යෙදුණු කාර්ය මණ්ඩලය දිවයිනේ පිහිටි සිය වෙනත් කර්මාන්තශාලාවලට අනුයුක්ත කර ඇති බවද ඔවුන් වැඩිදුරට පවසයි. තම සමාගම් සමූහයට ශ්‍රී ලංකාවේ සමස්ත නිෂ්පාදන ධාරිතාව අඩු කිරීමට කිසිදු අදහසක් නොමැති බවත් රට තුළ ඇඟලුම් ක්ෂේත්‍රයේ වර්ධනය නඟා සිටුවීමේ දිගුකාලීන උපාය මාර්ගයේ කොටසක් ලෙස අඛණ්ඩව ආයෝජනය කිරීමට සහ පුළුල් කිරීමට කැපවී සිටින බවත් හයිඩ්‍රාමනී සමූහය වැඩිදුරටත් අවධාරණය කර සිටී.", "URL": "https://lankatruth.com/si/?p=147238", "Category": "ආර්ථික පුවත්", "Parent URL": null}