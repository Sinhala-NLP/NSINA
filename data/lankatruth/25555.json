{"Source": "Lankatruth", "Timestamp": "December 26, 2016", "Headline": "කිසිම ආගමකට ආණ්ඩුවේ ආධාර දෙන්න ඕන නැහැ", "News Content": "චාල්ස් තෝමස් සහෝදරතුමා දිනමිණ පුවත්පතේ එහා ඉවුර විශේෂාංගය සමග සම්මුඛ සාකච්ඡාවකට සම්බන්ධවෙමින් ගෙවී ගිය නත්තල පදනම් කරගනිමින් මෙරට ආගමික සහජීවනය, ආගම් හා දේශපාලනය අතර සම්බන්ධතාව වැනි කාලීන කරුණු රැසක් පිළිබඳ සිය අදහස් ප්‍රකාශ කර තිබේ. එම සම්මුඛ සාකච්ඡාව සම්පූර්ණයෙන් පහතින් පළ වේ… ප්‍රශ්නය:- වර්තමානයේ ශ්‍රී ලංකාවේ ආගමික සහජීවනය බිඳ වැටීමේ ප්‍රවණතාවයක් ඇතිවෙලා කියලා සමහරු ප්‍රකාශ කරනවා. මේ තත්ත්වය ඔබ දකින්නේ කොහොම ද? පිළිතුර:- ආගමක පැහැදිලි දර්ශනයක් තියෙනවා. ඒ දර්ශනය මත පිහිටලා ක්‍රියා කරන කිසිම අයෙක් ආගම් මුල් කරගනිමින් සමාජ සහජීවනය බිඳින්න කටයුතු කරනවා කියා ඒ ගැන කතා කරන්නේවත් නැහැ. දැන් මොහොතකට පෙර මම අන්තර්ජාලයෙන් දැක්ක දේ කිව්වොත් ඔබ පුදුම වේවි. මේ කතා කරන මම මේ වනකොට අටසිය ගණනක් බෞද්ධයින්ව ක්‍රිස්තියානි ආගමට හරවලා කියලා. මම මේ දර්ශනයත් එක්ක කටයුතු කරන්න අරන් අවුරුදු විසිපහක් වෙනවා. මගේ බෑන්ඩ් එකේ ප්ලේ කරන අයගෙන් එක්කෙනයි කතෝලික; අනෙක් ඔක්කොම බෞද්ධ. මම එහෙම කරල තියෙනවද කියලා ඒ අයගෙන් ඇහුවොත් දැනගන්න පුළුවන්. මේ තමයි අද තත්ත්වය. මෙවැනි අසත්‍ය ප්‍රකාශ තමයි ආගමික සහජීවනය බිඳින්න හේතුවෙන්නේ. ධර්මය තුළ පවතින්නේ නැති අය නිසා තමයි ඔය වැනි තත්ත්වයන් ඇතිවෙන්නේ ලොකුම අඩුව තමයි මේ මිථ්‍යාවට විරුද්ධව සැබෑ ධර්මය තුළ පිහිටලා කටයුතු කරන අය එකමුතු නොවීම. මේකෙ ප්‍රතිඵලය ලෙස මිථ්‍යාව සත්‍යයක් හැටියට පැතිරෙනවා. එහෙම නැත්නම් ආගම් භේදයක් ඇතිවෙන්න හේතු නැහැ. අපේ ඇදහිලි හරිම පෞද්ගලිකයි. ඒක තව කෙනෙකුට පටවන්න කොයි මොහොතේවත් අපිට අයිතියක් නැහැ. අපේ විශ්වාසය තව කෙනෙකුගේ විශ්වාසය නොවන්න පුළුවන්. අපේ විශ්වාසය හැමෝගේම විශ්වාසය වෙන්න ඕනා කියලා බුදුන් වහන්සේවත්, ජේසුතුමාවත් කියලත් නැහැ. ධර්මය තුළ පිහිටා කටයුතු කරන අය මේ කාලයේ අපේ රටවල් වෙනුවෙන් දායක වෙන්න ඕනා කියන එකයි මගේ විශ්වාසය. මොකද දුර්වල පුද්ගලයන් හැමවිටම මිථ්‍යාව පස්සේ යනවා. මිථ්‍යාවේ ගොදුරු බවට පත්වෙනවා. නමුත් ධර්මය තුළ පිහිටන බෞද්ධ වේවා, කතෝලික වේවා, ඉස්ලාම් වේවා, හින්දු වේවා මිනිස්සු සත්‍යය දකිනවා. එවිට මිථ්‍යාවට ඉඩක් නැතිව යනවා. ප්‍රශ්නය:- සහජීවනය වෙනුවෙන් පෙනී සිටීමේ වගකීම සෑම ආගමකටම තියෙන බව ඔබ පිළිගන්නවා ද? පිළිතුර:- ඔව්. පැහැදිලිවම ඒක සෑම ආගමකටම තියෙනවා. මේ වගකීම පැවැරෙන්නේ සකල මනුෂ්‍යයාටයි. මේක ආගමික නායකයන්ට නැත්නම් පූජ්‍ය පක්ෂයට අයිති වගකීමක් කියනවානම් ඒක වැරදියි. පූජ්‍ය පක්ෂය ලෝකයේ ජන ගහනයෙන් බැලුවොත් 1%ක් වත් නැහැ. පාසල් අධ්‍යාපනයේ වේවා ජනමාධ්‍යයෙන් වේවා මේ සඳහා වැඩි අවස්ථාවක් ලබාදීමත් වැදගත්. ප්‍රශ්නය:- ආගමේ නාමයෙන් විවිධ කණ්ඩායම්, සංවිධාන, නිකායන් වෙනත් ආගම් විවේචනයට අන්‍ය ආගමිකයන්ට හිංසා කිරීමට තම අනුගාමිකයන් මෙහෙයවනවා. මේකට හේතුව කුමක් ද? පිළිතුර:- පැහැදලිවම කියනවානම් මෙතන තියෙන්නේ ආර්ථිකමය වාසිය. විශේෂයෙන්ම කිතුනු ආගමේ මුවාවෙන් කණ්ඩායම් ගොඩක් ඉන්නවා. බෞද්ධ, ඉස්ලාම් ආ‍ගමේ නමින් පෙනී සිටින කණ්ඩායමුත් ඉන්නවා. ජේසුගේ දර්ශනයේ තියෙන්නේ සම්පූර්ණ දේ ආවාම අසම්පූර්ණ දේ පහව යාමයි. එතකොට අපේ කාර්යය වෙන්න ඕනේ අර සම්පූර්ණ දේ පිළිබඳ ලෝකයා දැනුවත් කිරීම. නමුත් බොහෝ අය අනෙක් ආගම් විවේචනය කර කර අනෙක් ආගම්වලට පහර ගසමින් කටයුතු කරනවා. වැඩිය ඕනේ නැහැ බුදුන් වහන්සේ යක්ෂයා කියලා ප්‍රකාශ කරන කිතුණු කණ්ඩායමුත් ඉන්නවා. මේවා පිටුපස්සේ තියෙන්නේ බඩගෝස්තරවාදීන් අටවාගත් ආගමික සංස්ථාවක්, ඒ සංස්ථාව මෙවැනි කටයුතු තම ජීවත්වීමේ මාර්ගය කර ගැනීම නිසා තමයි මේ තත්ත්වය ඇතිවී තියෙන්නේ. ප්‍රශ්නය:- ජනතාවගේ දුප්පත්කම, අසරණභාවය ආදී හේතු උපයෝගී කරගනිමින් ආගමික මත පැටවීම පාලනය කරන්න බැරිද? පිළිතුර:- පාලනය කරන්න බැහැ. කරන්න තියෙන්නේ සත්‍ය ධර්මය මත පිහිටන්න මිනිස්සුන්ට මාර්ගය සකස් කර දීමයි. ඒ ගැන පන්සලේ හාමුදුරුවන්ට වගේම පල්ලියේ පියතුමාටත් වගකීමක් තියෙනවා. මිනිස්සු සන්නද්ධ කරන්න ඕනෑ නිවැරදි ධර්මය තුළිනුයි. විශ්වයේ සත්‍ය තියෙන්නේ තමන් තුළයි. ඒකයි විදර්ශනාව. නමුත් ඒ සත්‍ය සඳහා වෙනත් තැන්වලට යොමු කරන එකයි ප්‍රශ්නය, ඒ තුළින් මිනිස්සු යැපෙන්නන් කරලා. ආගමික සංස්ථා තුළින් කරන්නේ තමන්ට තියෙන බලය හඳුනාගන්නට ඉඩදෙනවාට වඩා ඒ බලය ලබන්න එහාට වරෙන් මෙහාට වරෙන් කියන එකයි. බෞද්ධ අය කාලයක් දොළුකන්දට ගියා. ක‍තෝලික ජනතාව තවම සුභ ආරංචි දේව මෙහෙය පස්සේ යනවා. මේවා කරන්නේ ඒ ආගමික මධ්‍යස්ථානයේ හෝ කණ්ඩායමේ පැවැත්ම වෙනුවෙන් කියන එක පැහැදිලියි. ප්‍රශ්නය:- බොහෝවිට ආගමික චින්තනයන් ලෝකයේ දේශපාලන බිඳවැටීම් හා ගොඩ නැගීම පිටුපස සිටින බවට නැ‍ඟෙන තර්කය ඔබ දකින්නේ කොහොම ද? පිළිතුර:- මිනිස්සු බොහෝවිට වැඩ කරන්නේ ආගමික නායකයන්ගේ මෙහෙයවීම මත. ආගමික නායකයන්ට මිනිස්සුන්ව පාලනය කිරීමේ හැකියාව තියෙනවා. බොහෝ වෙලාවට දේශපාලන නායකයන් නිරායාසයෙන් ඉක්මනින් දිනාගන්නේ ආගමික නායකයන්වයි. එදා ජේසුතුමා මරන්න එකතුවුණේ පවා ‍ආගමික නායකයා හා දේශපාලන නායකයා කියන දෙන්නයි. දේශපාලන නායකයාට ආගමික නායකයාව තරහා කරගෙන ලේසියෙන් දෙයක් කරන්න බෑ. මේ නිසාම අද වනවිට දේශපාලන නායකයන් පල්ලියේ පියතුමාත්, පන්සලේ හාමුදුරුවන්වත් තමන්ගේ පැත්තට හරවා ගන්නේ කොහොම ද කියලා දන්නවා. බොහෝ වෙලාවට මේකෙ ප්‍රතිඵලය වශයෙන් ආගමික නායකයන් තමන්ගේ අනුගාමිකයන්ව දේශපාලන නායකයන්ට පාවලා දීමේ පාපයට කරගහනවා. මේක ආගමික නායකයන් නොකළ යුතුම දෙයක් විදිහටයි මම දකින්නේ. ඉතිහාසයේ පටන් බෞද්ධ රටවල සිවුර, ක්‍රිස්තියානි රටවල ලෝගුව රටේ තීරණාත්මක අවස්ථාවල පෙරට ඇවිල්ලා ජනතාව වෙනුවෙන් තීන්දු අරගෙන තියෙනවා. මේක වැරදියි කියලද ඔබ දකින්නේ. රටක ගැලවීම සඳහා පෙරමුණු ගන්න ඕනේ ආගමික නායකයන් තමයි. නමුත් අද ප්‍රශ්නෙ වෙලා තියෙන්නේ ආගමික නායකයන් ‍දේශපාලනඥයින්ට කඩේ යන එකයි. ඉන්දියාවේ නේරුතුමා රට පාලනය කරනකොට ජනතාවට නායකත්වය දුන්නේ ගාන්ධි තුමා. ඒත් ගාන්ධිතුමාට දේශපාලන උවමනාවක් තිබුණේ නැහැ. එතුමා දේශපාලන මතයක් වෙනුවෙන් කඩේ ගියෙත් නැහැ. එතුමා පාර්ලිමේන්තු ගියේ නැහැ. නමුත් තීන්දු තීරණ ගැනීමේදී ගාන්ධිතුමා ළඟට එන්න නේරුතුමාට සිද්ධ වුණා. වර්තමාන ආගමික නායකයන් අවබෝධ කරගන්න ඕන කාරණය මේකයි. අද අපේ රටේ දේශපාලකයන් ආගමික නායකයන් හමුවෙන එක විලාසිතාවක් කරගෙන. මල්වතු අස්ගිරි මහා නාහිමිවරුන්, කාදිනල්තුමා හමුවෙන්න පලතුරු වට්ටියක් අරගෙන මාධ්‍ය ඉස්සර කරගෙන යනවා. ගිහිල්ලා බලාපොරොත්තු වෙන්නේ යම් ප්‍රචාරයක් ලබාගන්නයි. එහෙම නැතිව උන්වහන්සේලා දෙන අවවාද ක්‍රියාත්මක කරන්න යන ගමනක් නොවෙයි. ප්‍රශ්නය:- වර්තමානයේ නත්තල් උත්සවය වානිජ කරණය වෙලා කියලා නැඟෙන චෝදනාවට ඔබ එකඟ ද? පිළිතුර:- සම්පූර්ණයෙන්ම එකඟවෙන්න වෙනවා. වර්ෂය අවසානයේ තියෙන්නේ වාණිජමය, අරමුණු පෙරට එන කාලයක් අද මේ වාණිජමය අරමුණු නත්තල අභිභවා යනවා. සැබෑ නත්තලේ හර පද්ධතියට මේ වාණිජ අරමුණු නිසා හානිවෙලා තියෙනවා. ප්‍රශ්නය:- නත්තල කා බී විනෝද වෙන සැණකෙළියක් වෙලා කියලා නැ‍ඟෙන චෝදනාව ඔබ දකින්නේ කොහොම ද? පිළිතුර:- අද නත්තල සමරන බොහෝ දෙනෙක් ජේසුතුමාගේ දර්ශනය මත පදනම් වෙලා නොවෙයි කටයුතු කරන්නේ. මේක ජනතාවට වගේම දේවස්ථානයටත් බලපාලා. මේකෙන් ජනතාව ගලවාගන්න දේවස්ථානයට පෙනී සිටින්න බැරිවෙලා. ධර්මය තියෙන්නේ මිනිසුන්ගේ ජීවිතවලට උත්තරයක් හැටියටයි. නමුත් අද බොහෝවිට මිනිස්සු කටයුතු කරන්නේ ධර්මය කෙරෙහි පදනම් වෙලා නෙවෙයි. කොච්චිකඩේ පල්ලිය ගත්තොත් හොඳම ආදායමක් ලැබෙන තැනක්. ඔය දේවස්ථානය මොනම හේතුවක් නිසාවත් දවස් පහක් වහන්නේ නෑනේ. වහන්නේ නැත්තේ මිනිස්සුන්ට පල්ලි එන්න බැරිවෙන නිසා නොවෙයි. ලැබෙන ආදායම අහිමි වෙන නිසයි. අද වෙලා තියෙන්නේ වලිගය විසින් බල්ලා වැනීමක්. ජේසුතුමා දේවමාළිගාවේ වෙළෙන්දන්ට කසෙන් ගහලා එළෙව්වේ, මගේ පියාණන්ගේ ගෘහය වෙළෙඳපළක් කරන්න එපා කියලා. ප්‍රශ්නය:- ලෝකයේ උසම නත්තල් ගස අපේ රටේ නිර්මාණය කළා. ඔබ එය දකින්නේ කොහොම ද? පිළිතුර:- නත්තල් ගහ හදන එකයි ක්‍රිස්තියානි ආගමයි අතර සම්බන්ධයක් නැහැ කියන එක කවුරුත් පිළිගන්න ඕනා. මේ නත්තල්ගහ හදන්න දේශපාලනඥයෝ අවසර ඉල්ලුවා. එතකොට ආගමික නායකත්වයට තිබුණේ ඒක අපෙන් අහන්න එපා. ඒකට අපව සම්බන්ධ කරගන්න එපා කියලා කියන්නයි. නත්තල් ගහයි ආගමයි කියන්නේ දෙකක්. අපේ ආගමේ කොහේවත් ලෝකේ ලොකුම නත්තල් ගහ හදන්න කියලා නැහැ. හැබැයි එහෙම නිර්මාණයක් කරනවානම් ඒක නවත්තන්නත් බැහැ. නවත්තන්න යන්න ඕනෙත් නැහැ. පසුගිය දවස්වල දේශපාලන අධිකාරිය කිවුවා කාදිනල්තුමා කැමති නැත්නම් අපි මේක හදන්නේ නැහැ කියලා. එහෙම එකක් නැහැ. ගෝල්ෆේස් එකේ නත්තල් ගහක් හදන්න කාදිනල්තුමාගේ අවසර ගන්න ඕනේ නැහැ. නත්තල් ගහේ පේටන් එක තියෙන්නේ කාදිනල්තුමාට නොවෙයි. කාදිනල්තුමා කියන්නේ ලංකාවේ ක‍තෝලිකයන්ගේ ප්‍රධානියා කියන චිත්‍රය මවන්න දේශපාලනඥයින් උත්සාහ කරනවා. නමුත් එතුමා කොළඹ පදවියේ රදගුරුතුමා විතරයි. අපේ රටේ පදවි දොළහක් තියෙනවා. ඒ පදවි දොළහටම රදගුරුවරු ඉන්නවා. ඒ හැමදෙනාම වතිකානුව හා සම්බන්ධ ස්වාධින අය. මේ නත්තල් ගහ ඉදිකිරීමේදී ඇතිවුණේ දේශපාලඥයින‍්ගේ හා අපේ ආගමික නායකයන්ගේ රඟපෑම්. ප්‍රශ්නය:- අපේ රටේ එක් එක් ආගම් වෙනුවෙන් අමාත්‍යාංශ පිහිටුවලා තියෙනවා. මේක ඔබ දකින්නේ කොහොමද? පිළිතුර:- පැහැදිලිව කියනවා ආගමක් වෙනුවෙන් අමාත්‍යාංශ අවශ්‍ය නැහැ. කිසිම ආගමකට ආණ්ඩුවේ ආධාර අවශ්‍ය නැහැ. ආගමක් කියන්නේ රජයකට වඩා එහා ගිය ‍ලෝකෝත්තර දෙයක්. ඉතින් ඒක රැකෙන්න ඕනා ඒ ධර්මය තුළයි. ගාන්ධිතුමා කියලා තියෙනවා ඉන්දියාවේ කිසිදු සිද්ධස්ථානයකට රජයේ ආධාර දෙන්න එපා කියලා. රජයෙන් යැපෙන ආගමික මධ්‍යස්ථාන අවශ්‍ය නැහැ කියලා. පන්සල, පල්ලිය, කෝවිල, මිනිස්සුන්ට අවශ්‍ය නම් මිනිස්සු එය රකින්න ඕනා. ආණ්ඩුවල ආධාර ලබනකොට මේවා ආණ්ඩුවලට ගැති වෙනවා.", "URL": "https://lankatruth.com/si/?p=25555", "Category": "පුවත්", "Parent URL": null}