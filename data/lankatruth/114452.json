{"Source": "Lankatruth", "Timestamp": "April 6, 2021", "Headline": "පාස්කු ප්‍රහාරය පිටුපස නවුෆර් මවුලවි හැර වෙන මහ මොල කරුවෙක් නැහැ – වීරසේකර කියයි", "News Content": "පාස්කු ප්‍රහාරයේ මහ මොළකරු අන් කිසිවෙක් නොව නවුෆර් මවුලවි බව මහජන ආරක්ෂක අමාත්‍ය සරත් වීරසේකර කියා සිටී. පාස්කු ප්‍රහාරය පිළිබඳ ජනාධිපති කොමිසම් වාර්තාව අධ්‍යයනයට පත් කළ අමාත්‍ය අනුකමිටුවේ නිර්දේශ පිළිබඳ දැනුම්දීම සඳහා දැන් ජනමාධ්‍ය අමාත්‍යාංශයේ පැවැත්වෙන ප්‍රවෘත්ති සාකච්ඡාවේදී ඔහු මේ බව අනාවරණය කළේය. “අපි මහ මොළකරු තෝරගෙන ඉවරයි. මහ මොළකරු කියන්නේ සහරාන්ටත් අන්තවාදී මතවාදය දීපු කෙනා. ඒ තමයි නවුෆර් මවුලවි. මේ රටට අයි.එස් මතවාදය ගෙනාවෙ ඔහු. දැන් ඔහු ඉන්නේ අත්අඩංගුවේ. ඒක නිසා මහ මොළකරු අපි අල්ලා ගෙන ඉවරයි. මේක පිටිපස්සෙ වෙන මහ මොළකරුවන් නෑ” යනුවෙන් අමාත්‍යවරයා ප්‍රකාශ කළේය. කෙසේ නමුත් ජනාධිපති කොමිසම හමුවේ සාක්කි ලබාදුන් ඉහළ ආරක්ෂක ප්‍රධානීන් රාශියක් කියාසිටියේ ප්‍රහාරය පිටුපස තවත් කණ්ඩායමක් හෝ බලවේගයක් සිටින බවයි. පසුගිය මාර්තු 07 වන දා සිට කතෝලික ප්‍රජාව රටපුරා උද්ඝෝෂණ කළේ මම ප්‍රහාරය පිටුපස සිටින මහ මොළකරුවන් අත්අඩංගුවට ගන්නා ලෙස ය. දැන් අමාත්‍ය සරත් වීරසේකර කියන්නේ ඒ මහ මොළකරු නවුෆර් මවුලවි හැර වෙන කෙනෙක් නොවන බවය.", "URL": "https://lankatruth.com/si/?p=114452", "Category": "පුවත්", "Parent URL": null}