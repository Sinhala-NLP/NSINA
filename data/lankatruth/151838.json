{"Source": "Lankatruth", "Timestamp": "September 20, 2023", "Headline": "වජිර කන් නමයි", "News Content": "වර්තමාන මහ බැංකු අධිපති ආචාර්ය නන්දලාල් වීරසිංහ සහ භාණ්ඩාගාර ලේකම් මෙන්ම මුදල් අමාත්‍යාංශ ලේකම් මහින්ද සිරිවර්ධන එම තනතුරුවලට පත්වීමත් සමග අත්තනෝමතික ලෙස රට බංකොලොත් බව ප්‍රකාශ කර විදේශ ණය ගෙවීම අත්හිටවීම සම්බන්ධයෙන් බුද්ධ අංශ යොදවා පරීක්ෂණයක් පැවැත්විය යුතු යැයි “රට බංකොලොත් බව ප්‍රකාශ කිරීම පිළිබඳව සොයා බැලීම සඳහා පත් කර තිබෙන පාර්ලිමේන්තු තේරීම් කමිටුව” හමුවේ පසුගිය 15 වනදා ප්‍රකාශ කර සිටි එක්සත් ජාතික පක්ෂ සභාපති, පාර්ලිමේන්තු මන්ත්‍රී වජිර අබේවර්ධන, තමන් එවැනි ප්‍රකාශයක් සිදු නොකළ බව අද (20) සිරිකොත පක්ෂ කාර්යාලයේදී මාධ්‍ය හමුවක් පවත්වමින් අවධාරණය කර තිබේ. එමෙන්ම ජනාධිපති රනිල් වික්‍රමසිංහ බංකොලොත් රට නිවැරදි මාවතට ගෙන එමින් සිටින බවත් ඒ සඳහා මුදල් අමාත්‍යංශයේ ලේකම් ඇතුළු රාජ්‍ය නිලධාරීන් නිවැරදි මාවතක ගමන් කරමින් සිටින බවත් ඔහු පවසයි. තමන්, “රට බංකොලොත් බව ප්‍රකාශ කිරීම පිළිබඳව සොයා බැලීම සඳහා පත් කර තිබෙන පාර්ලිමේන්තු තේරීම් කමිටුව” හමුවේ පසුගිය 15 වනදා කළ ප්‍රකාශය විකෘති කරමින් මුදල් අමාත්‍යංශ ලේකම් ඇතුළු රාජ්‍ය නිලධාරීන්ට අපහාස වන සේ මාධ්‍ය මගින් ප්‍රචාර කර ඇතැයිද ඔහු අද මාධ්‍ය හමුවේදී පවසා ඇත. එමෙන්ම බංකොලොත් වූ රට ගොඩ ගැනීම සඳහා වැරදි නිවැරදි කර ගනිමින් ඉදිරියට යා යුතුව ඇති මොහොතේ ඒ ගමනට වෛරය ක්‍රෝධය මුසු කිරීම බලවත් කනගාටුවක් බවද එජාප සභාපති මන්ත්‍රී වජිර අබේවර්ධන එහිදී අවධාරණය කර තිබේ. පසුගිය කාලයේ රටේ ඇති වූ තත්වයන් පිළිබඳව පාර්ලිමේන්තුවේදීද අවස්ථා කිහිපයක දී කරුණු පැහැදිලි කර ඇති බවත් එම අවස්ථාවල තමන් කිසිදු මුදල් අමාත්‍යංශ නිලධාරියකුගේ නමක් හෝ සඳහන් කර නොමැති බවත් තමන් සිදු කළේ දේශපාලනඥයන් හෝ රාජ්‍ය නිලධාරීන් අතින් සිදු වූ වැරදි නිවැරදි කර ගැනීම පිළිබඳව අවධානය යොමු කිරීම පමණක් බවත් ඔහු එහිදී සඳහන් කර ඇත. කෙසේ වෙතත් එක්සත් ජාතික පක්ෂ පාර්ලිමේන්තු මන්ත්‍රී වජිර අබේවර්ධන පසුගිය 15 වනදා පවසන්නේ “12 වෙනිදාට ගෙවන්න තිබෙන්නේ චීනයට ඩොලර් මිලියන 70ක්. දැන් දෙසැම්බර් වනතුරු වර්ෂයක් තිබෙනවා. මුළු මුදල ගෙවන්න තිබෙන්නේ 2022 වර්ෂයේ ඩොලර් බිලියන බිලියන තව 3.9යි. රජය අප්‍රේල් මාසෙ වෙනකොට ඩොලර් 3.2ක් ගෙවල තිබෙනවා. මේ ක්‍රියාවලිය අතරේ කඩිමුඩියේ එක පැත්තකින් මුදල් ඇමතිවරයා ඉල්ලා අස්වෙනවා. මහ බැංකු අධිපති ඉල්ලලා අස්වෙනවා. ඒ අතරේ අධිපතිවරෙක් ශ්‍රී ලංකාවට ආපහු විදේශ රටක ඉඳලා සැපත්වෙනවා. ඔහු නිවේදනය කරනවා රට බංකොලොත් කියලා. එතකොට ඔහුට අයිති නැති රාජකාරියක් සිදුවෙලා තිබෙනවා. මෙම කමිටුව ඇත්ත වශයෙන්ම සෙයා බැලියයුතුව තිබෙනවා, මේ රට බංකොලොත් කියලා ඒ නිවේදනය කරන අවස්ථාවේදී එය භාරව හිටපු ප්‍රධානීන් කොයිවගේ පුද්ගලයන්ද? ඔවුන්ගේ හැසිරිම කෙසේද කියලා බැලිය යුතුව තිබෙනවා. ඔවුන්ගේ දූ දරුවන් සුවිශේෂ ස්ථානවල ප්‍රතිලාභ ලබනවද කියලා සොයා බැලිය යුතුව තිබෙනවා. ඔවුන්ගේ ඕනෑඑපාකම්වලට අපි හසු වෙලා ඩොලර් මිලියන 70කට රට බංකොලොත් කිරීම මම හිතන්නේ නැහැ සාධාරණ ක්‍රියාවලියක් කියලා. එතකොට මහ බැංකුවේ ඉන්න පුද්ගලයන් රජය බොහොම පරිස්සමින් සිවුම් ලෙස අධ්‍යනය කළ යුතුව තිබෙනවා. මුදල් අමාත්‍යාංශයේ වැදගත් ස්ථානවල සිටින පුද්ගලයන් ඉතාම කල්පනාවෙන් අධ්‍යනය කළ යුතුව තිබෙනවා. ඇත්තවහයේන රාජ්‍ය බුද්ධි අංශය ඒ සම්බන්ධයෙන් සුවිශේෂ අවධානයක් යොමු කළ යුතුව තිබෙනවා.” කමිටුවේ සාමාජික මන්ත්‍රීවරයෙකු නැගූ “මහ බැංකුව මේ තීන්දුව ගත්තයි කියන තාක්ෂණික වරදද? නැත්නම් බන්කොලොත්භාවය ඒ මොහොතේ ප්‍රකාශ නොකළ යුතුව තිබුණා කියන එකද?” යන ප්‍රශ්නයට එක්සත් ජාතික පක්ෂ මන්ත්‍රී වජිර අබේවර්ධන පවසන්නේ “ඇත්ත වශයෙන්ම ඒ කරුණු දෙකම අනිවාර්යයෙන්ම ආණ්ඩුක්‍රම ව්‍යවස්ථාව උල්ලංඝණය කිරීමක්”", "URL": "https://lankatruth.com/si/?p=151838", "Category": "පුවත්", "Parent URL": null}