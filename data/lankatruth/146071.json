{"Source": "Lankatruth", "Timestamp": "March 31, 2023", "Headline": "සාරා ජස්මින්ගේ DNA වාර්තාව අපිට පිළිගන්න බැහැ – සිරිල් ගාමිණී පියතුමා", "News Content": "පොලිසිය නිකුත් කළ සාරා ජස්මින්ගේ DNA වාර්තාව කිසිසේත්ම පිළිගත නොහැකි බව කතෝලික සභාවේ මාධ්‍ය ප්‍රකාශක ගරු සිරිල් ගාමිණී ප්‍රනාන්දු පියතුමෝ අවධාරණය කරති. මේ සම්බන්ධයෙන් ජාත්‍යන්තර මට්ටමේ වාර්තාවක් අවශ්‍ය යැයිද ගරු සිරිල් ගාමිණී ප්‍රනාන්දු පියතුමෝ අවධාරණය කරති. උන්වහන්සේ මේ බව අවධාරණය කර සිටියේ, සයින්දමරුදු ප්‍රදේශයේ සිදුවූ බෝම්බ ප්‍රහාරයෙන් පුලස්තිනී මහේන්ද්‍රන් හෙවත් සාරා ජස්මින් මියගොස් ඇති බවට DNA පරීක්ෂණයෙන් තහවුරු වූ බව අපරාධ පරීක්ෂණ දෙපාර්තමේන්තුව අධිකරණය සිදු කළ කරුණු දැක්වීම සම්බන්ධයෙන් මාධ්‍ය වෙත ප්‍රකාශයක් ලබා දෙමිනි. එහිදී වැඩිදුරටත් අදහස් දක්වන කතෝලික සභාවේ මාධ්‍ය ප්‍රකාශක ගරු සිරිල් ගාමිණී ප්‍රනාන්දු පියතුමෝ, “තවමත් පාස්කු ප්‍රහාරයේ සත්‍ය හෙළිදරව් වෙලා නැහැ කියන එකයි අපේ මතය. මේ වින්දිතයන් වෙනුවෙන්, ඒ කියන්නේ 270ක මිනිස් ජීවිත බිලිගත්තු මේ බෝම්බය පිටුපස සිටින්නේ කවුද කියන එක සොයා ගැනීම මේ රටේ ආරක්ෂාවේ අනාගතය සඳහා ඉතාම වැදගත්. ඒක මේ හුදෙක්ම වන්දි ලබා ගැනීම හෝ නැත්නම් ඒක නෙවෙයි ප්‍රශ්ණෙ. ප්‍රශ්ණේ තියෙන්නේ මේ පාස්කු ප්‍රහාරය පිටුපස සිටි මිනිසුන්, එහෙම නැත්නම් මේක කොහොමද වුනේ? මොනවද වුනේ? කියන සත්‍යතාව හෙළිදරව් කරගැනීම අවශ්‍යයි. ඒක මුළුමහත් රටේ අනාගතයට අවශ්‍ය දෙයක්. ඒ නිසා අපි ඒ වෙනුවෙන් දිගටම කටයුතු කරනවා. අපිට මේ වින්දිතයන්ට සාධාරණත්වය ඉෂ්ඨ වෙන්න ඕනා. ඒ කියන්නේ සත්‍ය හෙළිදරව් වනතුරු සහ මේකට වගකිවයුත්තන් කවුද කියන එක හරියටම හෙළිදරව් වනතුරු. ඒ සිදුවීම සිදුවෙච්චි ස්ථානයේ එදා කරපු DNA පරීක්ෂණවලිනුත් කියන්නේ සාරා ජස්මින්ගේ DNA මෙතන නැහැ කියලා. ඒ කිය්නනේ සාරා ජස්මින් මියගිහිල්ලා නැහැ මෙතෙන කියලා. ඊට පස්සෙත් නැවත වතාවක් රසපරීක්ෂක වාර්තාවක් එනවා ඒකෙත් කියන්නේ සාරා ජස්මින් එතන හිටියේ නැහැ කියලා. එතකොට මේ තුන්වෙනි වතාවට නැවත වතාවක් රස පරීක්ෂක වාර්තාවක් ගේනවා, එතනදි කියනවා ඉන්නවා කියලා. දැන් මොකක්ද අපි ඇත්තයි කියලා පිළිගන්න ඕනා. අර දෙකම බොරුද? එතකොට එහෙමනම් රසපරීක්ෂකවරුන් වගකීමෙන් නෙවෙයිද ක්‍රියාද කරලා තියෙන්නේ? විශාල ඝාතනයකදි නේද? අපේ අදහස නම්, අපිට මේක පිළිගන්න බැහැ. එහෙමනම් අනිවාර්යයෙන්ම ජාත්‍යන්තර මට්ටමේ රස පරීක්ෂණයක් තියලා ජාත්‍යන්තර මට්ටමේ පිළිගතහැකි වාර්තාවක් ඉදිරිපත්වෙන්නට ඕන කියලා. ඒ නිසා අපිට පිළිගන්න බැහැ මේ එක එක වෙලාවේදී… එය තත්වය යටතේ ඕනම නඩුවකදී ඕක වෙන්න පුළුවන්නේ? ඒ කියන්නේ රස පරීක්ෂක වාර්තාවක් ඉදිරිපත් කලාම කෙනෙක් විරුද්ධ වෙන්න පුළුවන්, ආයම කරන්න පුළුවන් කෙනෙකුට අවශ්‍යවන තීන්දුව එනතුරුම මේක කරන්න පුළුවන්. වැරදිම පූර්වාදර්ශයක්. ඉතිං ඒ නිසා අපි හිතන්නේ පොලිසිය මේ විදිහට කටයුතු කිරීම ඉතාම අවාසනාවන්ත දෙයක් මේ රටටම. ඒ වගේම මේ වින්දිතයන්ට කරන ලජ්ජාවක් හැටියට අපි සලකන්නේ.”", "URL": "https://lankatruth.com/si/?p=146071", "Category": "පුවත්", "Parent URL": null}