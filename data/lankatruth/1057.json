{"Source": "Lankatruth", "Timestamp": "January 23, 2012", "Headline": "ප්‍රෝඩාකාරී සේවා ව්‍යවස්ථාව පිළිගන්නේ නැහැ – රැකියා ලාභී උපාධිධාරී සංගමය", "News Content": "විශාල කැපකිරීම් කරමින් රටේ ජනතාවගේ ධනයෙන් ඉහළම අධ්‍යාපන සුදුසුකම වූ උපාධියක් ලබාගත් 60000 ක් වූ රැකියා ලාභී උපාධිධාරීන් හට ප්‍රෝඩාකාරී සේවාව්‍යවස්ථාවක් ලබාදීමට ආණ්ඩුව කරන උත්සාහය එක හෙලා බැහැර කරන බවත් එවැනි ව්‍යවස්ථාවක් මගින් තමන් රැවටිය නොහැකි බවත් රැකියා ලාභී උපාධිධාරීන්ගේ සංගමය ප්‍රකාශ කරයි. එම සංගමය විසින් අද (23) සංවිධානය කර තිබූ ප්‍රවෘත්ති සාකච්ඡාවකදී එහි කැදවුම්කරු චන්දන සූරියආරච්චි මහතා මේ බව පැවසීය. එහිදී වැඩිදුරටත් පැවසූයේ උපාධිය ලබාගත් පසු එයට සුදුසු රැකියාවක් ලබාදෙන ලෙස උද්ඝෝෂණය කිරීමේ ප්‍රතිඵලයක් ලෙස රැකියා ලබා දුන්නද කිසිදු විධිමත් සේවාවගකීමක් එයට අයත් නොවන බවද කාර්යාල කාර්ය සහයකගේ සිට ඉහළට ඇති සියළුම කටයුතු කිරීමට මෙම උපාධිධාරී රැකියා ලාභීන්ට සිදුවී ඇතිබව‍ පෙන්වාදුන්නේය. එසේ බදවාගෙන ඇති උපාධිධාරීන් හට විධිමත් වැටුප් තලයන් හෝ උසස්වීම් ක්‍රියාපටිපාටියක් හෝ නොමැතිව බව කීය. අ.පො.ස. සා/පෙළ හෝ උ/පෙසමත්වුවන් රාජ්‍ය කළමණාකරණ සහකාර සේවයට බදවා ගැනීමෙන් අනතුරුව සේවා කාලය වසර 10 ක් පිරීමෙන් පසු ශ්‍රී ලංකා පරිපාලන සේවයේ සීමිත තරගවිභාගයට ඉදිරිපත්විය හැකි වුවද මෙම උපාධිධාරීන්ට එවැනි කිසිදු අයිතිවාසිකමක් නැතිබව පෙන්වා දුන්නේය. මෙවැනි බරපතල අසාධාරණකම් සිදුකරතිබෙන රැකියා ලාභී උපාධිධාරීන් හට සේවා ව්‍යවස්‍ථාවක නාමයෙන් ආණ්ඩුව ලබාදෙන ප්‍රෝඩාවන් පිළිකුලෙන් බැහැර කරනබවද සාධාරණ සේවා ව්‍යවස්ථාවක් ලබාගැනීම සදහා දිගින් දිගටම අරගල කරන බවද ඔහු අවධාරණය කලේය.", "URL": "https://lankatruth.com/si/?p=1057", "Category": "පුවත්", "Parent URL": null}