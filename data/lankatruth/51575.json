{"Source": "Lankatruth", "Timestamp": "May 4, 2018", "Headline": "ජනපති කාර්ය මණ්ඩල ප්‍රධානී සහ දැව සංස්ථා සභාපති රිමාන්ඩ්", "News Content": "අත්අඩංගුවට ගත් ජනාධිපති කාර්ය මණ්ඩල ප්‍රධානි ආචාර්ය අයි.එච්.කේ.මහානාම මහතා සහ රාජ්‍ය දැව සංස්ථාවේ සභාපති පියදාස දිසානායක මහතා රක්ෂිත බන්ධනාගාර ගත කර තිබෙනවා. සැකකරුවන් ඊයේ(03) රාත්‍රී කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා හමුවට ඉදිරිපත් කිරීමෙන් අනතුරුව ලබන 9 වනදා දක්වා රක්ෂිත බන්ධනාගාර ගතකර තිබේ. කොළඹ ප්‍රධාන පෙළේ හෝටලයක දී රුපියල් කෝටි දෙකක අල්ලස් මුදලක් ලබාගන්නා අවස්ථාවේ දී අදාළ සැකකරුවන් අල්ලස් කොමිසම විසින් අත්අඩංගුවට ගත්තේ ඊයේ පස්වරුවේ දීයි. ඔවුන් අදාළ අල්ලස් මුදල ඉන්දීය ජාතික ආයෝජකයෙකුගෙන් ලබාගැනීමට උත්සාහ දරා ඇති බවයි වාර්තා වන්නේ. රුපියල් කෝටි දහයක අල්ලස් මුදලකින් කොටසක් පමණක් එලෙස ලබාගැනීමට තැත් කර ඇති බව ද සඳහන්.", "URL": "https://lankatruth.com/si/?p=51575", "Category": "පුවත්", "Parent URL": null}