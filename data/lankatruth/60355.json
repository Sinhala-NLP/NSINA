{"Source": "Lankatruth", "Timestamp": "October 4, 2018", "Headline": "මෙවර වී අස්වැන්නෙන් ඇටයක්වත් අනුරාධපුරයෙන්, පොළොන්නරුවෙන් මණ්ඩලයට ලැබී නැහැ", "News Content": "වී නිෂ්පාදනය කෙරෙන ප්‍රධාන දිස්ත්‍රික්කවන අනුරාධපුර, පොළොන්නරුව, කුරුණෑගල යන ප්‍රදේශවල මෙවර යල කන්නයේ වී අස්වැන්නෙන් සුළු ප්‍රමාණයක්වත් වී අලෙවි මණ්ඩලයට නොලැබුණු බව එහි සභාපති උපාලි මොහොට්ටි මහතා පවසයි. රජයේ සහතික මිලට වඩා ඉහළ මිලක් පෞද්ගලික අංශයෙන් ගොවීන්ට ගෙවීම මෙයට හේතුව බව ද ඔහු කියයි. මෙවර යල කන්නයේ වී අස්වනු නෙළීම ආරම්භ වීමට පෙර සිටම වී අලෙවි මණ්ඩලයට අවශ්‍ය මුදල් වෙන් කරගෙන ගබඩා පහසුකම් සූදානම් කරගෙන ගොවීන්ගේ වී රජයේ සහතික මිල යටතේ මිලදී ගැනීමට කටයුතු යොදා තිබූ බව සභාපතිවරයා සඳහන් කරයි. මෙවර යල කන්නයේ වී වගාව කෘමි හානිවලට ගොදුරු වීම නිසා අස්වැන්න විශාල වශයෙන් අඩු වූ බව ගොවි ජනතාව කියති. තම වී අස්වැන්නට ලබා දෙන සහතික මිල රුපියල් 50ක් කරන්නැයි ඉල්ලමින් සමස්ත ලංකා ගොවිජන සම්මේලනය ප්‍රමුඛ ගොවීන් ඊයේ (03) දෙහිඅත්තකණ්ඩිය නගරයේදී විරෝධතාවයක නිරතවූ අතර එහිදී මාධ්‍ය ඇමතූ සමස්ත ලංකා ගොවිජන සම්මේලනයේජාතික සංවිධායක නාමල් කරුණාරත්න මහතා සඳහන් කර සිටියේ මේ සිදුවන ආකාරයට පෞද්ගලික අංශයේ මහාපරිමාන මෝල් හිමියන් විසින් දිගටම වී මිලදීගැනීම සිදුවුවහොත් වී අලෙවි මණ්ඩලයට වී නොලැබී, පෞද්ගලික අංශය වී සඳහා දැවැත්න ඒකාධිකාරියක ගොඩනගන බවයි. ඒ අනුව ඉදිරියේදී හාල් මිල අහස උසට ඉහළ යනු ඇති බවත් එය වැලැක්විය හැක්කේ රජයේ සහතික මිල රුපියල් 50ක් කර එම මුදලට වී අලෙවි මණ්ඩලය මගින් ගොවි ජනතාවගේ වී මිදී ගැනීමේන් පමණක් බවත් නාමල් කරුණාරත්න මහතා එහිදී අවධාරණය කළේ ය. අද රුපියල් තිස් ගණන්වලට වී මිලදී ගත්තද හාල් කිලෝව රුපියල් 100ය ඉක්මවා යන බව සඳහන් කළ ඒ මහතා පෙන්වා දෙන්නේ මේ තත්වය උද්ගතව ඇත්තේ මහා පරිමාන මොල් හිමියන් කිහිපදෙනා විසින් දැනටමත් පවත්වාගන යන වී ඒකාධිකාරිය නිසා බවයි. සහල් සඳහා මිල සූත්‍රයක් ඇති බවත් ඒ අනුව වී සඳහා සහතික මිල රුපියල් 50 කළහොත් හාල් කිලෝවක් රුපියල් 92ක සිල්ලර මිලකට පාරිභෝගිකයාට ලබා ගත හැකි බවත් ඒ මහතා පෙන්වා දෙයි. මේ සිදුවෙමින් පවතින තත්වය අනුව මහා පරිමාන වී මොල් හිමියන් කිහිපදෙනා සහ අතරමැදියන් විශාල ලාභයක් ලබා ගොවියා සහ පාරිභෝගිකයා යන දෙදෙනාම මහත් පීඩාවට පත්වීම වැලැක්විය නොහැකි බවත් ඒ මහතා අවධාරණය කරයි.", "URL": "https://lankatruth.com/si/?p=60355", "Category": "පුවත්", "Parent URL": null}