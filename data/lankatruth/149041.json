{"Source": "Lankatruth", "Timestamp": "July 13, 2023", "Headline": "ආසියාවේ ලොකුම පුස්තකාලය ගිනි තැබීමට වඩා ස්වීඩනයේ පොතක් ගිනි තැබීම රනිල්ට මහා මෙරක්!", "News Content": "ස්වීඩනයේදී යම් පුද්ගලයෙකු ශුද්ධ වූ කුරානය ගිනි තැබීම සම්බන්ධයෙන් ජනාධිපති රනිල් වික්‍රමසිංහ රත්නපුරයේදී කළ ප්‍රකාශය පදනම් කර ගෙන සමාජ මාධ්‍ය තුළ සහ එයින් පිට අදහස් දක්වන විශ්ලේෂකයන් පෙන්වා දෙන්නේ “ආසියාවේ ලොකුම පුස්තකාලය ගිනි තැබීමට වඩා ස්වීඩනයේ පොතක් ගිනි තැබීම රනිල්ට මහා මෙරක්” වී ඇති බවය.  ජනාධිපති රනිල් වික්‍රමසිංහ එම ප්‍රකාශය කරමින් දැඩිව අවධානය කර තිබෙන්නේ “දකුණේ ගෝලීය හර පද්ධතියට ගරු කරන ලෙසත් අදහස් ප්‍රකාශ කිරීමේ නිදහස මුවාවෙන් කැළඹීම් ඇතිවීමට ඉඩ නොදෙන ලෙසත් බටහිර ජාතීන්ගෙන් ඉල්ලා සිටින” බවය.  මේ සම්බන්ධයෙන් ප්‍රතිචාර දක්වන සමාජ ජාලා සහ විවිධ විශ්ලේෂකයන් පෙන්වා දෙන්නේ රනිල් වික්‍රමසිංහ යෞවන කටයුතු රැකි රක්ෂා ඇමතිවරයාව සිටි 1981දී සංවර්ධන සභා මැතිවරණය සම්පූර්ණයෙන් කොල්ලකෑමට යවන ලද ජේආර් ආණ්ඩුවේ මැරයන් එවකට ආසියාවේ ලොකුම පුස්තකාලය වූ යාපනයේ පුස්තකාලය ගිනි තැබීම සම්පූර්ණයෙන්ම අමතකව ගොස් ඇති බවය. එසේම ඒ සඳහා රැකවරණය දීමට ගිය ඇමතිවරුන් අතර රනිල් වික්‍රමසිංහ ද සිටි බව එස්.ඩී.බණ්ඩාරනායක මන්ත්‍රීවරයා පාර්ලිමේන්තුවේදී ප්‍රකාශ කර තිබුණු බව එම විශ්ලේෂකයන්ගේ සාකච්ඡාවට බඳුන්වී ඇත.", "URL": "https://lankatruth.com/si/?p=149041", "Category": "පුවත්", "Parent URL": null}