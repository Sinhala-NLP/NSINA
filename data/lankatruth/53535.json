{"Source": "Lankatruth", "Timestamp": "June 4, 2018", "Headline": "බැසිල්ගේ GI බට නඩුවත් කල් යයි", "News Content": "රජයේ මුදල් සාවද්‍ය ලෙස පරිහරණය කළ බවට චෝදනා කොට හිටපු ආර්ථික සංවර්ධන ඇමති බැසිල් රාජපක්ෂ මහතා ඇතුළු විත්තිකරුවන් දෙදෙනෙකුට එරෙහිව ගොනුකර තිබෙන නඩුවේ විභාගය අගෝස්තු මස 09 වනදා දක්වා කල් තැබීමට කොළඹ මහාධිකරණය අද (04) නියෝග කර තිබේ. ඉකුත් ජනාධිපතිවරණ සමයේ දිවිනැගුම අරමුදලට අයත් රුපියල් මිලියන 35.5කට අධික මුදලක් වැයකොට ජී.අයි බට මිලදී ගෙන දිවයින පුරා ප්‍රාදේශීය සභාවලට බෙදාහැරීම තුළින් මෙම මුදල් සාවද්‍ය ලෙස පරිහරණය වී ඇතැයි බැසිල් රාජපක්ෂ මහතාට චෝදනා එල්ල වී තිබේ. එම බට ජනාධිපතිවරණ සමයේ ප්‍රාදේශීය සභාවලට ලබාදීඇත්තේ ජනාධිපතිවරණයේ ප්‍රචාරක කටයුතු සඳහා ලබාගැනීමට බවත් එම බට දිවයිනේ විවිධ ප්‍රදේශවලට රැගෙනගොස් මහින්ද රාජපක්ෂ මහතාට වාසිවන අයුරු ප්‍රචාරක කටයුතු සඳහා යොදාගෙන ඇති බවත් අනාවරණය වී ඇති බවද පැවසේ. මෙම නඩුව කොළඹ මහාධිකරණ විනිසුරු ඒ.ඒ.ආර්. හෙයියන්තුඩූව මහතා ඉදිරියේ අද කැදවා ඇත. මෙහිදී විත්ති පාර්ශවයේ නීතිඥවරයා සඳහන් කර සිටියේ මෙම නඩුවට අදාළ ලේඛන සමහරක් තමන්ට තවදුරටත් පරික්ෂා කිරීමට අවශ්‍යව ඇති බවයි. ඒ අනුව අදාළ ලේඛන පරීක්ෂා කිරීම සඳහා විත්ති පාර්ශවයට අනුමැතිය ලබා දුන් විනිසුරුවරයා නඩුවේ විභාගය අගෝස්තු මස 09 වනදා දක්වා කල් තැබීමට තීන්දු කර ඇත. උක්ත චෝදනාවට අදාළව නීතිපතිවරයා විසින් හිටපු ඇමති බැසිල් රාජපක්ෂ සහ දිවිනැගුම අරමුදලෙ හිටපු අධ්‍යක්ෂ ජෙනරාල් කිත්සිරි රණවක යන දෙදෙනාට එරෙහිව පොදු දේපල පනත යටතේ මෙම නඩුව පවරා තිබේ.", "URL": "https://lankatruth.com/si/?p=53535", "Category": "පුවත්", "Parent URL": null}