{"Source": "Lankatruth", "Timestamp": "December 7, 2021", "Headline": "ජනාධිපති කමිටුවෙන් ගෑස් පිපිරීම්වලට විශ්මිත පිළිතුරක්", "News Content": "පසුගිය දිනවල ගෑස් ලිප් පුපුරා යාම් ඇතුළු ගෑස් සම්බන්ධ අනතුරුවලට හේතු සොයා බැලීම සඳහා පත් කළ ජනාධිපති කමිටුව මේ වන විට ලබාදී ඇති වාර්තාව මගින් හෙළිකර තිබෙන්නේ ගෑස් කාන්දුවීම් නිසා අනතුරු සිදුවී ඇති බවය. පසුගිය ජනවාරි 01 දින සිට දෙසැම්බර් 05 වෙනි දින දක්වා ගෑස් අනතුරු 458ක් සිදුවී ඇති බවත් එයින් 244ක් සිදුවූ ඇත්තේ කාන්දුවීම් නිසා බවත් එම කමිටුව සොයා ගෙන තිබේ. ගෑස් ලිප් පුපුරා යාම් 178ක් සිදු වී ඇති අතර අධික තාපය හේතුවෙන් වෙනත් ද්‍රව්‍යකට හානි සිදුවීම් 3ක් සිදුවූ ඇති බවද එම කමිටුව අනාවරණය කර ගෙන ඇත. සිලින්ඩර පුපුරායාම් 1ක් ගෑස් බටයට හානී සිදුවීම් 23ක් සහ රෙගුලේටරයට හානිවීම් 09ක් පිළිබඳව එම කමිටුවෙන් සොයා ගෙන තිබේ.  ගෑස් කාන්දුවීමෙන් සිදුවන අනතුරු අවම කර ගැනීම සඳහා ඊතයිල් මර්කැප්ටන් නැමැති රසායන ද්‍රව්‍ය ගෑස් සිලින්ඩර්වලට ප්‍රමාණවත් අනුපාතයකින් ඇතුලත් කරන ලෙස කමිටුව නිර්දේශ කර ඇත. එම රසායනය ඇතුලත් කිරීමෙන් ගෑස් කාන්දුවක් පිළිබඳව දුර්ඝන්ධයක් ඇති වී අනතුර කල් තියා හඳුනා ගත හැකි බව කමිටුව නිර්දේශ කර ඇත.", "URL": "https://lankatruth.com/si/?p=126697", "Category": "පුවත්", "Parent URL": null}