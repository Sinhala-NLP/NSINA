{"Source": "Lankatruth", "Timestamp": "November 30, 2020", "Headline": "ප්‍රංශ දේශප්‍රේමී අරගලයේ තවත් විමුක්ති භටයෙකු දිවියෙන් සමු ගනී!", "News Content": "දෙවන ලෝක මහා යුධ සමයේ එනම් 1940 ජුනි 22 වනදා ප්‍රංශය නාසි ජර්මනියට යටත් විණි. ඒ සම්බන්ධ යටත්වීමේ ගිවිසුම අත්සන් කරනු ලැබුවේ ප්‍රංශයේ හමුදා, සිවිල් හා දේශපාලන තලයේ සියළු දේශප්‍රේමින් කම්පාවට පත් කරලමිනි. එම යටත්වීම ප්‍රතික්ෂේප කල අගමැති රෙනොල්ඩ් තම පදවියෙන් ඉල්ලා අස්වූ අතර ගිවිසුම පාවාදීමේ ගිවිසුමක් ලෙස සලකමින් එම ආණ්ඩුවේ ආරක්ෂක උපදේශක ලෙස සිටි ජෙනරාල් ඩිගොල් මහා බ්‍රිතාන්‍යට පලාගොස් මව්බිමේ එයතිහාසික සතුරාට එරෙහිව සටනට අවතීර්ණ වන ලෙස BBC හරහා ප්‍රංශ ජනතාවගෙන් ඉල්ලා සිටියේය. ඒ වනවිටත් ප්‍රංශය ආක්‍රමණය කර තිබු නාසි හමුදා ප්‍රංශයේ පැරිස් නුවර දක්වා තම බලය ත්‍රිව කර නාසි ගැති රූකඩ රජයක් මාර්ෂල් පෙතාන් යටතේ පිහිටුවන ලදි. ඒ වන විටත් අධිරාජ්‍යවාදීන්ගේ යුද්ධයට එරෙහිව වීම නිසා ප්‍රංශ රජය විසින් තහනම් පක්ෂයක් ලෙස නම්කර පැවති කොමියුනිස්ට් පක්ෂයද මව්බිම නාසි ආක්‍රමණයෙන් මුදා ගැනීම අරමුණු කරගනිමින් ආයුධ සන්නද්ධ අරගලයකට අවතීර්ණ වන ලෙස තම පාක්ෂිකයන්ගෙන් ඉල්ලා සිටියේය. ඩැනියෙල් කොර්බියෙර් ඒ වනවිට වයස අවුරුදු 17ක් වූ මහා විද්‍යාල ශිෂ්‍යයෙකු විය. තරුණ වියේදී ඔහු යුදෙව් හා කොමියුනිස්ට් විරෝධී අන්ත ජාතිවාදියෙකු වූ අතර නාසීන් විසින් බලයේ පිහිටවපු පළමුවන ලෝක මහා යුද්ධයේ වීරයෙකු වූ මාර්ෂල් පෙතාන්ගේ අනුගාමියෙකු හා එවකට ප්‍රංශයේ වඩාත් කථාබහට ලක් වූ Action francais නම් අන්ත ජාතිවාදී ව්‍යපාරයේ සාමාජිකයෙකුද විය. නමුත් පෙතාන් සහ ඔහුගේ දේශපාලන ව්‍යපාරය හිට්ලර් විසින් ඇටවූ රුකඩ ආණ්ඩුවට ඇතුළු වීම හා ආක්‍රමණික ජර්මන් හමුදාව පිළිගැනීම ඔහු දුටුවේ මව්බිම ස්වරීත්වය අමු අමුවේ පාවා දීමක් ලෙසිනි. ඔහුට අවශ්‍ය වුයේ පළමු පැයේදීම ලන්ඩනයට පළාගොස් ජෙනරල් ඩිගොල් හමුවී සන්නද්ධ ව්‍යාපාරයක් පිහිටුවීම සඳහා එහි ඉදිරි ක්‍රියාකාරිත්වයන් සාකච්චා කිරීමටයි. ඒ අනුව ඔහු තම සගයන් සමග මහා බ්‍රිතාන්‍ය වෙත ගොස් ජෙනරල් ඩිගොල් හමුවනුයේ ආක්‍රමණිකයාට එරෙහිව රහසිගත සන්නද්ධ ව්‍යාපාරයක් ප්‍රංශයේ පිහිටුවීම සඳහා මුලික අඩිතාලම තැබීම ඉලක්ක කර ගනිමිනි. “මිලියන 41 වූ ජනතාවක් වෙසෙන රටේ මව්බිම නාසි හමුදාවෙන් මුදාගැනීමේ සටනේ මුලදී සිටියේ අපි 673ක් විතරයි. ඔවුන් සියළු දෙනාම ප්‍රංශයේ විවිධ ප්‍රදේශ වලින් පැමිණි මම වගේම අවුරුදු 20ට අඩු මහා විද්‍යාල ශිෂ්‍යයන්. බ්‍රිතාන්‍ය හමුදා අපට ගරිල්ලා පුහුණුව ලබා දුන්නා” ඩැනියෙල් කොර්බියෙර් පසුව පුවත්පතකට ප්‍රකාශ කර තිබිණි. රජයේ හා නාසි හමුදා මුර සංචාර වලට පහර දීම, රජයේ අතුරු හමුදාවල සාමාජිකයින් හා ඔවුන්ගේ ඔත්තුකරුවන් සොයා මරාදැමීම, සතුරාගේ පණිවුඩ අවහිර කිරීම හා අවුල් කිරීම, සතුරා විසින් වද හිංසා කඳවුරු සේ භාවිතා කල රජයේ දේපල වලට පහරදීම් හා ඒවා ගිනි තැබීම්, ආයුධ හා සෙබළු ප්‍රවාහනය කරනු ලබන දුම්රියන් හා වාහන වලට පහර දීම, සිරකරුවන් මුදා ගැනීම හා ඔත්තු බැලීම ඇතුළු සියලුම ආකාරයේ ප්‍රහාරයන් ඔස්සේ නාසි ගැති ප්‍රංශ රජයේ පැවැත්ම අඩපන කිරීම සඳහා කඩාකප්පල් කාරී ක්‍රියා සිදු කිරීම් ඔවුන්ගේ පුහුණු වීම් වලට ඇතුළු වී තිබිණි. ලංඩන් නුවරින් පිටත්වීමට පෙර ජෙනරල් ඩිගොල් ඔහුගේ කණ්ඩායම වන BCRA හා කොමියුනිස්ට් පක්ෂ සන්නද්ධ අංශය වන FTP සමග සම්බන්ධතා ගොඩනගා ගනිමින් සියළුම දේශප්‍රේමී සංවිධාන මව්බිම මුදාගැනීමේ සටන මුලික කරගත් ඒකාබද්ධ ගරිල්ලා(CNR) ව්‍යාපාරයක් දක්වා නිර්මාණය කිරීමට ඔවුන් සමත් විනි. ඒ අනුව ගරිල්ලා ව්‍යාපාර 8ක්, දේශපාලන පක්ෂ 6ක් හා වුර්තිය සමිති දෙකක් ඒ අනුව එක් පෙරමුණකට ගෙන අවුත් 1943 මයි 27 වනදා මධ්‍යගතකරන ලදි. එතැන් සිට ප්‍රංශය 1945 දී මුදාගන්නා තුරු CNR හි නායකත්වයෙන් රට පුරා ගරිල්ලා ප්‍රහාර දියත් කරන ලදි. ඒකාබද්ධ ගරිල්ලා පෙරමුණේ ඩිගොල් පාර්ශ්වය නියෝජනය කල ජන් මුලාන් (jean moulin)ගේ පුද්ගලික ලේකම් වරයා ලෙස අපේ කතා නායක ඩැනියෙල් කොර්බියෙර් ඩිගොල් විසින් පත්කරන ලදී. කෙසේවෙතත් jean moulin ප්‍රංශ ඔත්තුකරුවෙකුගේ ඔත්තුවකින් අත්අඩංගුවට ගැනීමට නාසීන් සමත්විණි. දරුණු දස වදවලට ලක්වුවද ව්‍යාපාරය හා එහි සාමාජිකයින් පිළිබඳව කිසිදු පාවාදීමක් නොදී දේශය වෙනුවෙන් දිවි පිදීමට moulinට සිදුවිණි. එසේම කොමියුනිස්ට් පක්ෂ නායකයෙකු වූ jorge politiser හා ප්‍රංශ සමාජවාදී පක්ෂ නායක pierre broselette ද ප්‍රංශ අතුරු හමුදා විසින් අත්අඩංගුවට ගෙන දස වද දී මරා දමන ලදි. එහිදී brosette මියගොස් තිබුණේ තම නම පමණක් හෙළිකර ජනේලයකින් පැන සිය දිවි හානි කර ගනිමිනි. මෙහිදී ප්‍රංශ දේශප්‍රේමී ව්‍යාපාරයේ යම් පසුබෑමකට ලක් වුවද ඩැනියෙල් සටන අතහැරියේ නැත. “සතුරා ඉදිරියේ ඔවුන් දැක්වූ නිර්භීතකම අපගේ චිත්ත ධෛර්යය තවත් ඉහල නැංගුවා”ඩැනියෙල් පැවසුවේය. ඉන්පසුව දේශප්‍රේමී ව්‍යාපාරයේ රහස් ඔත්තු සේවය සමග එක්වන ඩැනියෙල් ප්‍රහාර ගණනාවක සැලසුම් කිරීමට හා මිත්‍ර හමුදා හා දේශප්‍රේමී ව්‍යාපාරය අතර (CNR ) සම්බන්ධිකරණයන්ද සිදු කිරීම සඳහා ඩිගොල් විසින් පත් කරන ලදී. විශේෂයෙන් නාසිගැති පෙතාන්ගේ ප්‍රංශ රජය විසින් 20000ක සාමාජිකත්වයකින් යුතුව ගොඩනගා තිබු නිල නොවන අතුරු හමුදාව වන (MF) හා එහි මිනීමරුවන් සොය සොයා මරා දැමීම මෙම රහස් ඔත්තු සේවයට පැවරී තිබිණි. කොමියුනිස්ට් පක්ෂයෙන් ඉවත්වූ කණ්ඩායම් ද මෙම රජයේ නිල නොවන මිලිටරි සංවිධාන වලට අනුගතව සිටි අතර ඔවුන්ද විනාශ කිරීමට ප්‍රංශ කොමියුනිස්ට් පක්ෂයේ සන්නද්ධ අංශය(FTP) ඒවන විටත් සමත්වී තිබිණි. යුද්ධය අවසාන වනවිට ප්‍රංශ දේශප්‍රේමී ව්‍යාපාරය විසින් විනාශ කරන ලද රාජ්‍ය දේපල ප්‍රමාණය 10000කට අධික වී තිබිණි.මව්බිම පාවාදුන් ද්‍රෝහීන් හා නාසි හමුදා සමග එක වූ අය ලෙස සලකා මරා දමන ලද සංඛ්‍යාව ලක්ෂයකට අධික විය. සමාජවාදී පක්ෂ මන්ත්‍රී හා යුද්ධයෙන් පසුව පිහිටවූ රජයේ අභ්‍යන්තර ආරක්ෂක ඇමති අදිරියන් ටික්සියෙර් 1945 මාර්තු 12 වනදා පාර්ලිමේන්තුවේදී පැවසුවේ CNR විසින් මරාදමන ලද ප්‍රමාණය 105000ක් වන බවයි. (මෙම ප්‍රහාර වලදී එම හමුදා සාමාජිකයින්ගේ පවුල් පවා ඉලක්ක බවට පත් වී තිබිනි) යුද්ධය අවසාන කාලයේ පමණක් 1945ජුනි මාසයට පෙර හා පසුව කිසිදු නඩු විභාගයකින් තොරව දේශද්‍රෝහීන් ලෙස නම් කර මරා දමන ලද ප්‍රමාණය 10,000කට අධික විය. “අපේ 20000ක් මරා දමනකොට අපි ඔවුන්ගේ ලක්ෂයක් ඉවර කළා. මව්බිම මුදා ගැනීමේ සටනේදී සිදුවූ මෙම අපරාධ පිළිබඳව කණගාටු වෙන්නේ නෑ “ඩැනියෙල් කොර්බියෙර් පැවසුවේය. මෙම ප්‍රහාරවලට සහභාගී වූ සියළුම දේශප්‍රේමී නායකයන්ට 1951 දී ප්‍රංශ රජය මව්බිම සතුරාගෙන් මුදාගැනීමට සටන් කල විප්ලවවාදීන් ලෙස සලකා සියළුම චෝදනා වලින් නිදොස්කොට නිදහස් කරන ලදී. තම තරුණ වයසේදී අන්ත ජාතිවාදියෙකු වී සිටීම පිළිබඳව ඔහු සැමවිටම පසු තැවිලි විය. දෙවන ලෝක යුධ සමයෙන් පසු ඔහු ප්‍රංශ සමාජවාදී පක්ෂයේ සාමාජිකයෙකු වී සිටියයේය. අවුරුදු සියයක් ජිවත් වූ මෙම අසහාය විමුක්ති භටයා මෙම වසරේ නොවැම්බර් 20 වැනිදා අප අතරින් සදහටම වෙන් වී ගියේ සුවහසක් ප්‍රංශ දේශප්‍රේමින් දුකට හා කම්පාවට පත් කරලිමිනි. ඔහුගේ අවසන් කටයුතු මෙම මස 26 වැනිදා පැරිස් නුවරදී ප්‍රංශ රජයේ සියළු රාජ්‍ය ගෞරව සහිතව සිදු කෙරුනේ ප්‍රංශයේ සෑම යුධ සමරුමකදිම ගැයෙන විමුක්ති ගීයවන “ආදරණිය විමුක්ති සගය අපි ඔබ වෙනුවෙන් උන්ගෙන් පළිගන්නෙමු” ගායනා කරමිනි. “නිදහස යනු ජිවිතයට පායන හිරු සේ වැළඳ ගන්න, ඒ වෙනුවෙන් දිවිහිමියෙන් සටන් කරන්න”! ඔහු ලියා තැබීය.", "URL": "https://lankatruth.com/si/?p=102051", "Category": "විදෙස් පුවත්", "Parent URL": null}