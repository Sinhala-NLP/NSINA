{"Source": "Lankatruth", "Timestamp": "February 6, 2019", "Headline": "හිටපු ජනාධිපති කාර්යමණ්ඩල ප්‍රධානියාට එරෙහි නඩුව හෙටට කල්යයි", "News Content": "ලිට්‍රෝ ගෑස් සමාඟමට අයත් රුපියල් මිලියන 500ක මුදලක් සාවද්‍ය පරිහරණය කළ බවට හිටපු ජනාධිපති කාර්ය මණ්ඩල ප්‍රධානී ගාමිනී සෙනරත් ඇතුළු විත්තිකරුවන් සිව් දෙනෙකුට එරෙහිව පවතින නඩුව අද(06) කොළඹ ත්‍රිපුද්ගල විශේෂ මහාධිකරණය හමුවේ විභාගයට ගත් අතර එහි වැඩිදුර විභාග කටයුතු සඳහා හෙට දින දක්වා කල් දැමුණි. අද හතරවැනි වරටත් පොලිස් මූල්‍ය අපරාධ විමර්ශන කොට්ඨාසයේ ප්‍රධාන පොලිස් පරීක්ෂක චමින්ද රණසිංහ මහතාගෙන් සාක්ෂි සටහන් කර ගැනීම සිදුවිය. විත්තිය වෙනුවෙන් පෙනීසිටි නීතීඥ නවීන් මාරපන මහතාගේ හරස් ප්‍රශ්නවලට මෙහිදී සාක්ෂිකරු පිළිතුරු දුන්නේය. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා, පියදාස කුඩාබාලගේ, නීල් බණ්ඩාර හපුහින්න සහ ලසන්ත බණ්ඩාර යන සිව් දෙනාට එරෙහිව නීතිපතිවරයා මෙම නඩුව පවරා තිබේ. සම්පත් අබේකෝන්( සභාපති ), සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ත්‍රිපුද්ගල විනිසුරු සභාව නියෝජනය කළේය.", "URL": "https://lankatruth.com/si/?p=67641", "Category": "පුවත්", "Parent URL": null}