{"Source": "Lankatruth", "Timestamp": "April 6, 2019", "Headline": "ඌවේ සෞඛ්‍ය වර්ජනය අවසන් – ප්‍රධාන අමාත්‍යවරයා සමාව ගනියි", "News Content": "ඌව පළාත් ප්‍රධාන අමාත්‍ය චාමර සම්පත් දසනායක මහතාගේ ක්‍රියාකලාපයට එරෙහිව ඌව පළාත් සෞඛ්‍ය බලධාරීන් ක්‍රියාත්මක කළ වෘත්තීය සමිති ක්‍රියාමාර්ගය ඊයේ(05) රාත්‍රියේ සිට අවසන් කර ඇත. දෙමෝදර ප්‍රාදේශීය රෝහල හරහා මාර්ගයක් ඉදිකිරීමට ඌව පළාත් ප්‍රධාන අමාත්‍යවරයා ගෙන ඇති තීරණයට එම රෝහලේ වෛද්‍යවරුන් සහ කාර්ය මණ්ඩලය විරෝධය පල කිරීම හේතුවෙන් බදුල්ල ප්‍රාදේශීය සෞඛ්‍ය අධ්‍යක්ෂ ජනරාල්වරියට බැන තර්ජනය කර ඇති බවට ප්‍රධාන අමාත්‍යවරයාට චෝදනා එල්ලවී තිබිණි. රෝහල හරහා මාර්ගයක් ඉදිකිරීම නවතන ලෙසත් ඌව පළාත් ප්‍රධාන අමාත්‍යවරයා, සෞඛ්‍ය අධ්‍යක්ෂ ජනරාල්වරියගෙන් සමාව ගතයුතු බවත් වෘත්තීය ක්‍රියාමාර්ගයේ නිරත පිරිස පවසා සිටියේය. කෙසේ වෙතත් මේ සම්බන්ධව ඊයේ ඌව ආණ්ඩුකාර කාර්යාලයේදී සාකච්ඡා පවත්වා ඇති අතර එහිදී ප්‍රධාන අමාත්‍යවරයා සිද්ධිය සම්බන්ධව කණගාටුව පළකරමින් ලිඛිතව දැනුම්දුන් බව සාකච්ඡාවට සම්බන්ධවූ සෞඛ්‍ය අංශ ප්‍රධානීන් පවසයි. ඒ අනුව අද සිට ඌව පළාත් සියළු සෞඛ්‍ය ආයතන සාමාන්‍ය පරිදි ක්‍රියාත්මක වන බව විරෝධතාවයේ නිරත පිරිස සඳහන් කරයි.", "URL": "https://lankatruth.com/si/?p=71743", "Category": "පුවත්", "Parent URL": null}