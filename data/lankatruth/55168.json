{"Source": "Lankatruth", "Timestamp": "June 25, 2018", "Headline": "දිවියා ඝාතනයේ තවත් හතරක් අත්අඩංගුවට", "News Content": "කිලිනොච්චිය අම්බාල්කුලම් ගම්මානය වෙත පැමිණ දිවියකු අමානුෂික ලෙස ඝාතනය කිරීම සම්බන්ධයෙන් පාසල් අනධ්‍යන කාර්ය මණ්ඩල සේවකයකු ඇතුළු සිව්දෙනකු ඊයේ (24) රාත‍්‍රීයේ අත්අඩංගුවට ගත් බව කිලිනොච්චිය පොලිසිය කියයි. වනජීවි නිලධාරීන් විසින් කිලිනොච්චිය මහෙස්ත‍්‍රාත් අධිකරණයට ඉදිරිපත් කළ වීඩියෝ දර්ශන උපයෝගී කරගනිමින් සැකකරුවන් හඳුනාගෙන මෙම අත්අඩංගුවට ගැනීම් සිදුකළ බව පොලිසිය පවසයි. දිවියා ඝාතනය කිරීමට සම්බන්ධ සැකකරුවන් කොළඹ හා මඩකලපුව ප‍්‍රදේශවලට පැන ගොස් සැඟවී ඇති අතර ඔවුන් අත්අඩංගුවට ගැනීම සඳහා විමර්ශන සිදුකරන බවද පොලිසිය පවසයි. සිද්ධිය සම්බන්ධයෙන් මේ වනවිට සැකකරුවන් දෙදෙනකු කිලිනොච්චිය අධිකරණයට ඉදිරිපත් කිරීමෙන් පසු මේ මස 29 වැනිදා තෙක් රක්ෂිත බන්ධනාගාර ගත කර සිටී. අත්අඩංගුවට ගත් සැකකරුවන් කිලිනොච්චිය ක‍්‍රිශ්නපුරම්, මයිල්වානගම් හා ධර්මපුරම් පදිංචි වයස අවුරුදු 22ත් 27ත් අතරේ පසුවන්නෝ වෙති.", "URL": "https://lankatruth.com/si/?p=55168", "Category": "පුවත්", "Parent URL": null}