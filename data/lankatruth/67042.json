{"Source": "Lankatruth", "Timestamp": "January 26, 2019", "Headline": "ඉල්ලූ වැටුප් වර්ධකය ලබාදෙන තුරු සටන අතහරින්නේ නැහැ", "News Content": "වතු කම්කරුවන්ගේ දෛනික වැටුප රුපියල් 700දක්වා ඉහළ දැමීමට ඊයේ(25) වතු සමාඟම් කැමැත්ත පළ කළද වතු කම්කරුවන් දිගින් දිගටම ඉල්ලූ රුපියල් 1000ක දෛනික වැටුප ඉල්ලා අද(26) දිනයේ ද වතු කම්කරුවන් විරෝධතාවයේ නිරතව සිටියහ. මාස කිහිපයක සිට වතු කම්කරුවන් විරෝධතා පවත්වමින් කියා සිටියේ තමන්ගේ දෛනික වැටුප රුපියල් 1000 දක්වා ඉහළ දැමීමට කටයුතු කරන ලෙසයි. කෙසේ වෙතත් වතු හාම්පුතුන් එම ඉල්ලීම දිගින් දිගටම ප්‍රතික්ෂේප කළ අතර මේ වනවිට ඔවුන් රුපියල් 700ක දෛනික වැටුපක් ලබාදීමට එකඟතාව පළකර ඇත. ඊයේ පැවති සාකච්ඡාවට කම්කරු සහ වෘත්තීය සබඳතා, වැවිලි කර්මාන්ත අමාත්‍යවරුන් ද කම්කරු වෘත්තීය සමිති නියෝජිතයන් හා වතු අධිකාරී නියෝජිතවරුන් ද එක්ව සිටියහ. අද(26) 8 වැනි දිනටත් අඛණ්ඩව කොළඹ කොටුව දුම්රිය පොළ පරිශ්‍රයේ ද වතු කම්කරුවන් සිය සත්‍යග්‍රහයේ නිරතව සිටි අතර ඔවුන් පවසා සිටියේ ඊයේ ගත් තීරණය අනුව සිට වැටුප වැඩිවී ඇත්තේ රුපියල් 50කින් බවයි. එබැවින් තමන් ඉල්ලා සිටින සාධාරණ වැටුප් වැඩිවීම හිමිවන තුරු සිය සටන් ක්‍රියාමාර්ගය අත් නොහරින බව වතු කම්කරුවෝ අවධාරණය කර සිටිති.", "URL": "https://lankatruth.com/si/?p=67042", "Category": "පුවත්", "Parent URL": null}