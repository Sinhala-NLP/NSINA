{"Source": "Lankatruth", "Timestamp": "August 28, 2019", "Headline": "ශ්‍රී ලංකන්, මිහින් ලංකා, ශ්‍රී ලංකන් කේටරින් සමාගම්වල ජනාධිපති විමර්ශන කොමිසමේ  වාර්තාව සභාගත කිරීමට අනුමැතිය", "News Content": "ශ්‍රී ලංකන්, මිහින් ලංකා සහ ශ්‍රී ලංකන් කේටරින් සමාගම්වල සිදුව අතැයි පැවසෙන අක්‍රමිකතා සම්බන්ධව විමර්ශනය කළ පංච පුද්ගල ජනාධිපති පරීක්ෂණ කොමිසමේ වාර්තාව එහි නිර්දේශ අනුව නීතිමය ක්‍රියාමාර්ග ගැනීම සඳහා නීතිපතිවරයා වෙත ඉදිරිපත් කිරීමට අමාත්‍ය මණ්ඩල අනුමැතිය හිමිව තිබේ. එම වාර්තාව පාර්ලිමේන්තුවේ සභාගත කිරීම සහ නීතිපතිවරයා වෙත ඉදිරිපත් කිරීඹ සඳහා ජනාධිපතිවරයා විසින් යොමුකළ යෝජනාවට ඊයේ(27) රැස්වූ කැබිනට් මණ්ඩලය අනුමැතිය ලබාදී ඇත. ශ්‍රී ලංකන්, මිහින් ලංකා සහ ශ්‍රී ලංකන් කේටරින් සමාගම්වල 2006 ජනවාරි මස 01 වනදා සිට 2018 ජනවාරි මස 31 වනදා දක්වා වූ කාලය තුළ සිදුව ඇති අක්‍රමිකතා හා වංචා දූෂණ පිළිබඳව විමර්ශනය කිරීම සඳහා පසුගිය වසරේ පෙබරවාරි 14 වැනිදා මෙම ජනාධිපති කොමිසම පත් කළේය. කොමිසම විසින් විවිධ පාර්ශවවලින් ලද ලිඛිත හා වාචික පැමිණිලි සහ වෙනත් තොරතුරු පරීක්ෂා කර නිර්දේශ 32 ක් ඇතුලත් වාර්තාවක් ඉදිරිපත් කර ඇති බවයි රජයේ ප්‍රවෘත්ති දෙපාර්තමේන්තුව පැවසුවේය. කොමිසමේ සභාපති ලෙස විශ්‍රාමලත් ශ්‍රේෂ්ඨාධිකරණ විනිසුරු අනිල් ගුණරත්න මහතා කටයුතු කරන අතර අභියාචනාධිකරණ විනිසුරු ඊ.ඒ.ජී.ආර් අමරසේකර, විශ්‍රාමික මහාධිකරණ විනිසුරු පියසේන රණසිංහ, විශ්‍රාමික නියෝජ්‍ය විගණකාධිපති එම්.ඩී.ඒ හැරල්ඩ් සහ ශ්‍රී ලංකා ගිණුම් හා විගණන ප්‍රමිති සමීක්ෂණ මණ්ඩලයේ අධ්‍යක්ෂ ජනරාල් ඩබ්ලිව්,ජේ.කේ ගීගනගේ මෙනවිය කොමිසමේ සෙසු සාමාජිකයින් වෙයි. මෙම වාර්තාව ඉදිරියේදී පාර්ලිමේන්තුවේ සභා ගතවන අතර නීතිමය පියවර ගැනීම පසුව සිදුවනු ඇත.", "URL": "https://lankatruth.com/si/?p=79959", "Category": "පුවත්", "Parent URL": null}