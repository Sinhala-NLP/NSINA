{"Source": "Lankatruth", "Timestamp": "June 10, 2022", "Headline": "බිඳවැටෙන ඉදිකිරීම් ක්ෂේත්‍රය ගොඩගන්න ජාතික ජන බලවේගයේ ඉංජිනේරුවරුන්ගෙන් කෙටිකාලීන යෝජනා 12ක්", "News Content": "මේ වනවිට රට පත්ව ඇති බරපතල අර්බුදකාරී තත්වය මත බිඳවැටෙන් ඉදිකිරීම් ක්ෂේත්‍රය ගොඩගැනීම සඳහා ජාතික ජන බලවේගයේ ඉංජිනේරුවෝ විසින් කෙටිකාලීන යෝජනා 12ක් ඉදිරිපත් කරති. ඔවූහු මෙම යෝජනා ඉදිරිපත් කරමින් අද (10) පෙරවරුවේ මාධ්‍ය හමුවක් පැවැත්වූහ. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති එම මාධ්‍ය හමුව සඳහා ඉංජිනේරු පාලිත අබේවර්ධන, සිවිල් ඉංජිනේරු ස්ටැන්ලි මොරේමඩ, පරිඝණක තාක්ෂණ ඉංජිනේරු එරංඟ වීරරත්න, සිවිල් ඉංජිනේරු එමල් ඉන්දික, ඉංජිනේරු උපුල් අබේසිරිවර්ධන එක්වී සිටියහ. එහිදී ඔවුන් දැක්වූ අදහස් පහතින් පල වේ… ඉංජිනේරු පාලිත අබේවර්ධන, “විවිධ ක්ෂේත්‍රවල මෙන්ම ඉදිකිරීමේ ක්ෂේත්‍රයේ බරපතළ අර්බුදකාරී තත්වයක් ඇතිවී තිබෙනවා. මෙම ක්ෂේත්‍රයේ පවුල් ලක්ෂ පහළොවක් පමණ අද ජීවත්වීමට නොහැකි අර්බුදයකට පත්ව සිටිනවා. මෙහිදී මෙම අර්බුදයේ ගැඹුර, එය කෙතරම් ව්‍යාප්ත වී ඇත්ද හා එයට අපගේ විසඳුම් ඉදිරිපත් කිරීමට අදහස් කරනවා. ඉදිකිරීමේ ක්ෂේත්‍රයට අනුබද්ධ ක්ෂේත්‍ර ගණනාවක් තිබෙනවා. රට පුරා ඉදිකිරීමේ ක්ෂේත්‍රයට පුහුණු හා නුපුහුණු කම්කරුවන් ලක්ෂ සංඛ්‍යාත ගණනක් ඍජුව සම්බන්ධ වී සිටිනවා. එසේම ඉංජිනේරුවන්, තාක්ෂණ ශිල්පීන්, ආදීන්ද මෙයට සම්බන්ධයි. අද ඔවුන් සියලු දෙනාගේ රැකියා අහිමි වි තිබෙනවා. මෙලෙස ඍජු රැකියාවල නිරත වූ ඔවුන් අසරණ වී මහමඟට ඇදවැටී තිබෙනවා. ගොඩනැගිල්ලක්, මහා මාර්ගයක් කෙනෙකුට දැකගැනීමට හැකිවුවද එම ව්‍යාපෘතියක් වටා සේවා සපයන විශාල පවුල් සංඛ්‍යාවක් සිටිනවා. ව්‍යාපෘතියකට අදාළව ඒ අවට දහස් ගණනක් එයින් යැපෙනවා. සේවකයන්ට ආහාර සැපයීමේ සිට නවාතැන් ආදී විවිධ සේවා සැපයීමෙන් ජීවත්වන පවුල් විශාල සංඛ්‍යාවක් සිටිනවා. මෙම ව්‍යාපෘති නතර වීමෙන් ඔවුන්ගේ වක්‍ර රැකියා සහ ආදායම් මාර්ග අහිමිවී තිබෙනවා. ඉදිකිරීමේ ක්ෂේත්‍රයට අමුද්‍රව්‍ය සැපයීමට වෙනම සැපයුම් ක්ෂේත්‍රයක් තිබෙනවා. කුඩා සැපයුම් කර්මාන්ත විශාල ප්‍රමාණයක් රට පුරා විහිදී තිබෙනවා. ඒ ආශ්‍රිතවද විශාල රැකියා ප්‍රමාණයක් මෙන්ම ආදායම් මාර්ග අහිමි වී තිබෙනවා. එසේම මෙම ක්ෂේත්‍රයට සම්බන්ධවන විශාල පිරිසක් බැංකු ණය මගින් යන්ත්‍රෝපකරණ මිලදී ගෙන ආයෝජනය කර තිබුණා. අද ඔවුන්ට ඔවුන්ගේ ආදායම් මාර්ග අහිමි වී බැංකු ණය ගෙවා ගැනීමට පවා නොහැකි වී තිබෙනවා. මේ සියලු දෙනාම ගත හොත් පවුල් ලක්ෂ පහළොවකට පමණ බලපෑමක් ඇතිවී තිබෙනවා. මෙය තවදුරටත් ආර්ථික අර්බුදයක් නොවෙයි; සමාජීය අර්බුදයකට ද හේතු වී තිබෙනවා. ලංකාවේ දළ ජාතික නිෂ්පාදිතයෙන් 07-10ක ප්‍රමාණයක් ලැබෙන්නේ ඉදිකිරීම් ක්ෂේත්‍රයෙනුයි. අනුරාධපුරය, පොළොන්නරුව වැනි ප්‍රදේශවල ගොවිබිම්වල සිටින අය තමන්ගේ ගොවිතැන් කටයුතු අවසන් වීමෙන් පසුව ජීවිකාව ලෙස තෝරාගෙන තිබෙන්නේ නගරයට පැමිණ ඉදිකිරීම් ව්‍යාපෘතිවල සේවය කිරීමයි. ඔවුනට අවුරුද්දේ යම් කාලයක ප්‍රධාන ආදායම් මාර්ගය වන්නේ පුහුණු හා නුපුහුණු කම්කරුවන් ලෙස ඉදිකිරිම් ව්‍යාපෘතිවල සේවය කිරීමයි. පසුගිය මහ කන්නය සහ මෙවර යල කන්නය අසාර්ථක වීම නිසා ඔවුන් විශාල පිරිසකට රැකවරණය තිබූ ඉදිකරීම් ක්ෂේත්‍රය අද බිඳවැටී තිබෙනවා. මෙය ගණනය වී නොතිබුණත් ගමකට ගියහොත් මේ බව හොඳින් තේරෙනවා. පාසල් අධ්‍යාපනය අවසන් කළ විශාල පිරිසකට සහතික පත්‍ර සහ ඩිප්ලෝමා පාඨමාලා ලබාගැනීමේදීත් විශ්වවිද්‍යාලවලින් පිටවන විශාල පිරිසකට පුහුණු වීමේදීත් ඉදිකිරීම් ක්ෂේත්‍රයට සම්බන්ධවීමට හැකිවුණා. ඔවුන් අනාගත වෘත්තීන් වෙනුවෙන් සහ විදෙස්ගත වීමට අවශ්‍ය පුහුණුව ලබාගත්තේ මෙම ඉදිකිරීම් ව්‍යාපෘතිවලිනුයි. නමුත් අද සිටින අයටත් රැකියා කිරීමට නොහැකි තත්වයක් තිබියෙදී කිසිදු ව්‍යාපෘතියකට පුහුණුවන්නන් ඇතුළත් කරගත නොහැකියි. මෙය අර්බුදයේ විශාල පැතිකඩක් නියෝජනය කරන්නේ මෙහි දීර්ඝ කාලීන බලපෑම් නිසයි. අපේ රටේ දැනට විශාල ව්‍යාපෘති බොහොමයක් සිදුකරන්නේ විදේශීය සමාගම් විසිනුයි. මෙය ලෝකයේ සාමාන්‍ය තත්වයක්. විදේශීය සමාගමක් ලංකාවට එනවිට අපි බලාපොරොත්තු වන්නේ තාක්ෂණය, යන්ත්‍ර සූත්‍ර වැනි දේ රටට ලැබීමයි. ලංකාවේ විශේෂත්වයක් වන්නේ මෙසේ පැමිණි සමාගම් බොහොමයක් විසින් තමන්ගේ නුපුහුණු කම්කරුවන් පවා තමන්ගේ රටින් මෙහි ගෙන ඒමයි. මෙවැනි ස්වභාවයේ චීන සමාගම් සියයකට ආසන්න සංඛ්‍යාවක් ලංකාව තුළ ක්‍රියාත්මක වෙනවා. මේ තත්වය තුළ ක්ෂේත්‍රයේ අය ලෙස අපට සම්බන්ධවීමට හැකි කොටසක් ඔවුන් විසින් අවුරා තිබෙනවා. මෙම තත්වය ලංකාවේ ඉදිකිරීම් ක්ෂේත්‍රයේ ගැටලුවක් ලෙස පවතිනවා. විශාල ව්‍යාපෘති බොහොමයක් සිදුකරන්නේ බැංකුවලින් ණය ලබාගෙනයි. බිලියන ගණන් ණය ලබාගත් ව්‍යාපෘති අද නතරවී තිබෙනවා. මේ තත්වය තුළ බැංකුවල ණය ආපසු ගෙවීමට නොහැකි වීමෙන් ඒවායේ ආයෝජකයන් අද විශාල අපහසුතාවයකට පත්ව තිබෙනවා. ලීසිං පහසුකම් යටතේ යන්ත්‍රෝපකරණ ලබාගත් විශාල පිරිසකට ඒවා ගෙවා ගැනීමට නොහැකිව අසරණ වී සිටිනවා. මීට වසර දෙකකට පමණ පෙර ලංකාවේ සංචාරක කර්මාන්තය විශාල ලෙස වර්ධනය වනු ඇති බවට ආණ්ඩුව ප්‍රචාරාත්මක වැඩපිළිවෙළක් ගෙනගියා. ඒ වෙනුවෙන් පවතින හෝටල් කාමර සංඛ්‍යාව දෙගුණයකින් පමණ වැඩිකළ යුතු බව පැවසුණා. ඒ නිසා මේ වෙනුවෙන් විශාල පිරිසක් ආයෝජනය කළා. නිවාඩු නිකේතන, සාමාන්‍ය හෝටල් මෙන්ම තරු පංතියේ හෝටල්ද ඉදිකිරීමට පටන් ගත්තා. මේ වන විට ඒවා සියල්ල නතර වී තිබෙනවා. අද සංචාරකයන් අඩුවී තිබෙනවා. තිබෙන සංචාරක හෝටල් පවා පවත්වාගෙන යන්නේ ඉතා අසීරුවෙනුයි. ඉදිකිරීම් ක්ෂේත්‍රය තුළ මෙම කඩා වැටීම, හුදු ව්‍යාපෘති නතර වීම පමණක් නොව පවුල් ලක්ෂ පහළොවක් අසරණ කර තිබෙනවා. ඔවුන්ට වෙනත් විකල්ප ආදායම් මාර්ගයක්ද සොයා ගැනීමට හැකියාවක් නැහැ. ජාතික ජන බලවේගයේ ඉංජිනේරුවන් ලෙස අප මේ වෙනුවෙන් මැදිහත් වීමට තීරණය කරන්නේ මේ තත්වය තුළයි. මේ අර්බුදය යම් තරමකට හෝ සමනය කර ගැනීම වෙනුවෙන් අප කෙටි කාලීන වැඩපිළිවෙළක් සකස් කර තිබෙනවා. මෙය ක්‍රියාත්මක කර ගැනීම සඳහා රජයට බලකිරීමට සහ විදේශීය තානාපති කාර්යාලවලින් ඉල්ලීම් කිරීමට අප බලාපොරොත්තු වෙනවා. සිවිල් ඉංජිනේරු ස්ටැන්ලි මොරේමඩ, අප විසින් ඉදිරිපත් කරන කෙටි කාලීන යෝජනා මාලාව පහත පරිදියි. විදෙස් ඉදිකිරීම් ව්‍යාපෘති මෙරට සමාගම්වලට ලබා ගන්න පරිගණක තාක්ෂණ විසඳුමක් අප සතුයි පරිගණක තාක්ෂණ ඉංජිනේරු සහ ව්‍යවසායක එරංග වීරරත්න, “ඉදිකිරීම් ක්ෂේත්‍රයේ ඇතිවී තිබෙන කඩා වැටීමට විසඳුමක් ලෙස පරිගණක තාක්ෂණය යොදා ගැනීමට අපි සූදානම් වෙනවා. ඒ වෙනුවෙන් මෘදුකාංගයක් සකස් කර තිබෙනවා. ඉදිකිරීම් ක්ෂේත්‍රයේ පුහුණු කම්කරුවන්ට රැකියා ලබාගැනීමට අවස්ථාව ලබාදීම සඳහාත් අර්බුදයට ලක්වී තිබෙන කර්මාන්තවලට විදේශයන්හි ව්‍යාපෘති අවස්ථා ලබාගැනීමටත් මේ මගින් වේදිකාවක් නිර්මාණය කර දිය හැකියි. මේ මොහොතේ විදේශයන්හි රැකියා අවස්ථා සහ ව්‍යාපෘති අවස්ථා ලබාගැනීමට ඇති අවස්ථා අතිශය සීමිතයි. අපි මේ මෘදුකාංගය නිර්මාණය කළේ ඒ බාධාව ජය ගැනීමටයි. මේ මෘදුකාංගයට තමන්ගේ රැකියා අවශ්‍යතාව ඇතුළත් කිරීමට විදේශීය සමාගම්වලට හැකියාව ලැබෙනවා. ශ්‍රී ලංකාවේ රැකියා අපේක්ෂකයන්ට තමන්ගේ සුදුසුකම් ඉදිරිපත් කර ඒවාට අයදුම් කළ හැකියි. ලංකාවේ නුපුහුණු හා සහතික නොලත් සේවකයන්ට සහතික ලබාගැනීමෙන් පසු එම රැකියාවලට අයදුම් කළ හැකියි. ලංකාවේ මහාපරිමාණ ඉදිකිරීම් ව්‍යාපාරවලට විදේශයන්හි ව්‍යාපෘති ලබාගත හැකියි. ඔවුන් ඒවා දැනටමත් ලබාගන්නවා. නමුත් සුළු හා මධ්‍ය පරිමාණ ව්‍යාපාරවලට එවැනි අවස්ථා ලබාගැනීම අතිශය අසීරුයි. ඔවුන්ට විදෙස් ව්‍යාපෘතිවල කටයුතු කිරීමේ අත්දැකීම් නැහැ. නමුත් මෙම ව්‍යාපාරවලට කළ හැකි විදෙස් ව්‍යාපෘති තිබෙනවා. අප විසින් සකස් කරන වෙබ් පෝටල් එක මගින් එම ව්‍යාපෘති සොයාගෙන ඒවාට අයදුම් කිරීමට මෙම ව්‍යාපාරවලට හැකිවෙනවා. තමන්ගේ ව්‍යාපාරවල හැකියාව, තමන් පෙරදී කළ ව්‍යාපෘති, ලබා ඇති සහතික, සේවකයන් ප්‍රමාණය, ඔවුන් කුමන කාණ්ඩවලට අයත්ද යන්න මෙම පෝටල් එකට ඇතුළත් කළ හැකියි. අපි රජයෙන් ඉල්ලා සිටින්නේ විදේශ අමාත්‍යාංශය මැදිහත් වී මෙම වෙබ් පෝටල් එක තානාපති කාර්යාල මගින් ඒ ඒ රටවල ඉදිකිරිම් ක්ෂේත්‍රයේ නියැලී සිටින මහාපරිමාණ ව්‍යාපාරවලට යොමුකරන ලෙසයි. ඒවායේ උප කොන්ත්‍රාත් ව්‍යාපෘති මෙම සමාගම්වලට ලබාදීමට යොමු කිරීම ඔවුන්ට කළ හැකියි. එසේ කළහොත් විදේශ විනිමය ප්‍රශ්නයටත් යම් ආකාරයකින් විසඳුමක් ලබාගත හැකියි. එසේම කඩා වැටී ඇති ඉදිකිරීම් කර්මාන්තයට නොනැසී පැවතිය හැකියි. ඒ ඒ රට අනුව අවම වශයෙන් ඩොලර් මිලියන සියයක ව්‍යාපෘති කැඳවා ගැනීමේ ඉලක්කයක් විදේශ අමාත්‍යාංශය මගින් අපේ තානාපති කාර්යාලවලට ලබාදිය යුතු යැයි අපි සිතනවා. මෙම මෘදුකාංගය සකස් කරන්න ජාතික ජන බලවේගයේ ඉංජිනේරුවන් ලෙස අපි සූදානමි. මෙම ක්ෂේත්‍රය බේරා ගැනීම සඳහා ඇති සුදුසුම හා අත්‍යවශ්‍යම මාර්ගයක් ලෙස එයට අවස්ථාව ලබාදෙන ලෙස අපි ඉල්ලා සිටිනවා. එසේම මෙම ක්‍රියාවලිය අප රටේ සිටින සැබෑ හැකියාවක් ඇති කර්මාන්තකරුවන්ට අවස්ථාව ලැබෙන පරිදි විනිවිද පෙනෙන ලෙස ක්‍රියාත්මක විය යුතුව ඇතැයිද අපි අවධාරණය කරනවා.” මාධ්‍යවේදීන්ගේ ප්‍රශ්නවලට පිළිතුරු “චීන සමාගම් ලංකාවේ ව්‍යාපෘති ලබාගෙන අපේ රටේ සමාගම්වලට ඒ තැන අහිමි කරන්නේ ඇයි? ඒකට හේතු දෙකක් තිබෙනවා. එකක් තමයි විදෙස් රටවලින් ලබාදෙන ණය ආධාර සමඟ එන කොන්දේසියක් තමයි ඒ රටේ සමාගමකට ඉදිකිරීම් ලබා දිය යුතුයි කියන කාරණය. චීන ව්‍යාපෘතිත් එහෙම තමයි. අනෙක් රටවලත් තිබෙන කොන්දේසියක්. එවැනි අවස්ථාවල ලංකාවේ සමාගම් කරන්නේ උප කොන්ත්‍රාත් පමණයි. දෙවැනි කරුණ අපිට චීන සමාගමක් සමඟ තරඟ කරන්න වුනොත් අපිට වඩා තරඟකාරී අවස්ථාවන් චීන සමාගම්වලට වැඩියි. මොකද ඔවුන්ට ප්‍රාග්ධන හැකියාව වැඩියි. සහ තාක්ෂණය උපකරන ඔවුන් සතුයි. ඒ වගේම ඒ රටවල්වල බැංකුවලින් ණයක් ගන්න ගියාම පොලී අනුපාත අඩුයි. නමුත් ලංකාවේ සමාගම්වලට එවැනි සහනදායි අවස්ථාවන් නැහැ. සාමාන්‍යයෙන් ගත්තාම චීන භාණ්ඩ සමඟ ලංකාවේ භාණ්ඩ නිෂ්පාදනය කරන සමාගම්වලට තරඟ කරන්න බැහැ. ඔවුන්ගේ වෙළඳපොළ විශාලයි. ප්‍රාග්ධන ශක්තිය වැඩියි. ඒ නිසා තමයි අපි කියන්නේ ලංකාවේ ආණ්ඩුව විසින් දේශීය සමාගම් ආරක්ෂා කරන්න වැඩපිළිවෙළක් අවශ්‍යයි කියලා. මේක එකවරම නතර කරන්න ඕන නෑ. නමුත් මේ අර්බුද අවස්ථාවේ එවැනි විදේශීය සමාගම්වල රැකියා අවස්ථා ලංකාවේ ශ්‍රමිකයින්ට ලබාගන්න ආණ්ඩුව මැදිහත් විය යුතුයි. බොහෝ අවස්ථාවල අපේ රටේ ව්‍යාපෘති ලබාදෙන්නේ විදෙස් සමාගම්වලටමයි. ඇයි ඒ? ටෙන්ඩර් පටිපාටිය ක්‍රියාත්මක වෙනකොට ලංකාවේ සමාගම්වලට චීන සමාගම් සමඟ තරඟ කරන්න බැහැ. මොකද ලංකාවේ සමාගම්වලට අමුද්‍රව්‍ය සහ උපකරණ බොහොමයක් පිටරටවලින් ආනයනය කරන්න වෙනවා. ඒ වගේම ලංකාවේ බැංකුවලින් ණය ගන්න ගියාම පොලිය ඉතාම වැඩියි. ඒ නිසා ලංකාවේ සමාගම්වලට තරඟ කරන්න අමාරුයි. නමුත් සමහර ව්‍යාපෘතිවලට විදේශීය සමාගම්වලට තරඟ කරන්න ඉඩ නොදී දේශීය සමාගම්වලට පමණක් තරඟ කරන්න අවස්ථාව ලබාදෙනවා. දේශීය සමාගම්වලට තරඟකාරී අවස්ථා ලබාගන්න නම් සිදුකළ යුත්තේ මොනවද? මෙය රටේ ආර්ථික අර්බුදයට හේතුවක් වෙනවා. ඇයි අපට චීනයෙන් ණය ගන්න වුනේ. අරමුදල් නැති නිසා. ඒ වගේම මේ ගත්ත ණය භාවිතා කරලා තියෙන්නේ රටේ ආර්ථිකයට ප්‍රතිඵලදායක නොවන ව්‍යාපෘති සඳහා. අපි ණය අරන් කරන ව්‍යාපෘතියෙන් ආදායමක් ලැබෙන්නේ නැත්නම් ණය මුදල හෝ පොළිය ගෙවන්න නොහැකි වෙනවා. ඒ නිසා අපේ රටේ සංවර්ධනය කියලා මේ කරන සියල්ල අවශ්‍ය දේවල්ද කියලා පළමුව සොයාබලන්න වෙනවා. ඒවා අපිට ඔරොත්තු දෙනවද කියලා බලන්න ඕනෑ. ඒ ඉදිකිරීම් කළාට පසුව අපිට ඒ සඳහා ගෙවන්න බැරි නම් එවැනි ව්‍යාපෘති කරන එකේ තේරුමක් නැහැ. ඒ නිසා දීර්ඝකාලීනව රටට ව්‍යාපෘති තෝරාගැනීමේදී සැලකිළිමත් වෙන්න ඕනෑ. ඒ නිසා එකවරම විදේශීය සමාගම් ප්‍රතික්ෂේප කරනවා වෙනුවට ඔවුන්ගෙන් තාක්ෂණය ලබාගෙන දේශීය සමාගම් ආරක්ෂා වෙන ආකාරයේ වැඩපිළිවෙළකට යන්න ඕනෑ.”", "URL": "https://lankatruth.com/si/?p=135377", "Category": "පුවත්", "Parent URL": null}