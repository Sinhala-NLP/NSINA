{"Source": "Lankatruth", "Timestamp": "September 26, 2017", "Headline": "සේනාධිපතිට සහ පාලිත ප්‍රනාන්දුට අධිකරණයෙන් නියෝග", "News Content": "රුපියල් ලක්ෂ 355ක අල්ලසක් දීම සහ ලබාගැනීම සම්බන්ධයෙන් චෝදනා ලබා සිටින ඇවන්ගාඩ් මැරිටයිම් සමාගමේ සභාපති නිශ්ශංක සේනාධිපති සහ විශ්‍රාමික මේජර් ජෙනරාල් පාලිත ප්‍රනාන්දු යන අයට ලබන 03 වැනිදා අධිකරණය හමුවේ පෙනී සිටින්නැයි කොළඹ මහාධිකරණය ඊයේ (25) නියෝග කර ඇත. අල්ලස් කොමිසම මගින් පවරා ඇති මෙම නඩුවේ විත්තිකරුවන් දෙදෙනාට අදාළ චෝදනා පත්‍ර භාරදීම සඳහා ඔවුන්ට ලබන 03 වනදා නැවත පෙනී සිටින්නැයි කොළඹ මහාධිකරණ විනිසුරු සම්පත් විජේරත්න මහතා නියෝග කර තිබේ. විත්තිකාර විශ්‍රාමික මේජර් ජෙනරාල් පාලිත ප්‍රනාන්දු මහතා ආරක්ෂක අමාත්‍යාංශයේ සේවය කළ අවස්ථාවේදී විත්තිකාර ඇවන්ගාඩ් සමාගමේ සභාපති නිශ්ශංක සේනාධිපති මහතා විසින් රුපියල් ලක්ෂ 355ක් අල්ලස් වශයෙන් ලබාදී ඇති බවත් එම මුදල ලබාගැනීම තුළින් විත්තිකාර විශ්‍රාමික මේජර් ජෙනරාල් පාලිත ප්‍රනාන්දුද අල්ලස් පනත යටතේ වරදක් සිදුකර ඇතැයි චෝදනා කරමින් අල්ලස් කොමිසම මෙම නඩුව පවරා තිබේ.", "URL": "https://lankatruth.com/si/?p=41551", "Category": "පුවත්", "Parent URL": null}