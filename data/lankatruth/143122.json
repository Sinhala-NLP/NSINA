{"Source": "Lankatruth", "Timestamp": "December 23, 2022", "Headline": "බොරු ප්‍රචාරවලින් වැසිය නොහැකි ආහාර අහේනිය තවත් දරුණු අතට", "News Content": "මෙරට තුළ ආහාර අහේනියක් ඇතිවෙමින් තිබෙන බව ප්‍රමුඛ පෙළේ ජාත්‍යන්තර සංවිධාන පවා අනතුරු අඟවමින් තිබියදී එවැන්නකට ඉඩ නොතබන බව ප්‍රකාශ කළ පත් කළ ජනාධිපති රනිල් වික්‍රමසිංහ ආහාර සුරක්ෂිතතාවය පිළිබඳ ජනාධිපති කාර්ය සාධක බලකායක් පිහිටුවා ඇතැයි ප්‍රචාරය කළද මේ වනවිට මෙරට ජනගහණයෙන් 36%ක් ආහාර අහේනියෙන් පෙළෙන බව හෙළි වී තිබේ. මෙම නවතම දත්ත ලෝක ආහාර වැඩසටහනේ අලුත් වාර්තාවෙන් හෙළි කර ඇත. මෙයට පෙර එම සංවිධානයෙන් නිකුත් කළ වාර්තාවකිල් හෙළි කර තිබුණේ එම පිරිස 32%ක් බවය. පත්කළ ජනාධිපති රනිල් වික්‍රමසිංහගේ ප්‍රධානත්වයෙන් ආහාර සුරක්ෂිත තාවය පිළිබඳ විවිද වැඩසටහන් ක්‍රියාත්මක කරමින් පවතින බවට ප්‍රචාරය කරන අතර ආහාර අහේනිය වේගයෙන් ඉහළ යමින් පවතී. ජනාධිපති මාධ්‍ය අංශය විසින් පසුගිය ඔක්තෝබර් මාසයේ නිකුත් කළ නිවේදනයකට අනුව සෑම නිවසකටම ගොස් අදාල දත්ත රැස්කරන බව ප්‍රචාරය කර තිබිණි. එම මාධ්‍ය නිවේදනයේ “එළැඹෙන සතිය ඇතුළත ගෙයින් ගෙට ගොස් මේ සම්බන්ධයෙන් අවශ්‍ය දත්ත රැස් කිරීමේ කටයුතු කඩිනමින් ආරම්භ කරන ලෙසත් අවශ්‍ය නම් මාර්ගගත (Online) තාක්ෂණය ඔස්සේ එය සිදු කිරීමේ හැකියාවත් නිලධාරීන්ට පෙන්වා දුන් සුරේන් බටගොඩ මහතා ආහාර නොමැති අයට ආහාර ලබාදීමේ ප්‍රමුඛ කාර්යය අරමුණු කරගෙන මෙම වැඩසටහන ඉදිරියට ක්‍රියාත්මක කරන ලෙස දැනුම් දුන්නේය.” යනුවෙන් සඳහන් කර තිබේ. නමුත් ලෝක අහාර වැඩසටහන පෙන්වා දී තිබෙන්නේ 2019දී මෙරට ආහාර හිගයෙන් පෙළුණු පිරිස ජනගහණයෙන් 9.1%ක් වී තිබූ බවය. එය මේ වනවිට 36%ක් දක්වා වේගයෙන් වර්ධනය වී ඇති අතර කිසියම් හෝ ආහාර ගැටළුවකින් පෙළෙන පිරිස සෑම පවුල් 10කින් 08ක් දක්වා ඉතා විශාල ලෙස ඉහළ ගොස් ඇති බව ලෝක ආහාර වැඩසටහන වැඩිදුරටත් හෙළි කර ඇත.", "URL": "https://lankatruth.com/si/?p=143122", "Category": "ආර්ථික පුවත්", "Parent URL": null}