{"Source": "Lankatruth", "Timestamp": "November 8, 2019", "Headline": "මැර ප්‍රහාරකයින් අත්අඩංගුවට ගැනීමට බල කරමින් විදුලි වෘත්තීය සමිති කිහිපයක් වැඩ වර්ජනයක", "News Content": "වව්නියාව විදුලිබල මණ්ඩලයේ සේවකයින්ට එල්ලකළ මැර ප්‍රහාරයට සම්බන්ධ පුද්ගලයින් අත්අඩංගුවට ගැනීමට පොලීසිය කටයුතු නොකිරීමට එරෙහිව විදුලිබල මණ්ඩලයේ යාන්ත්‍රික, සිවිල් සහ විදුලි අධිකාරීවරුන් සංකේත වැඩ වර්ජනයක් ආරම්භ කර තිබේ. පසුගිය 4 වැනිදා වව්නියාව, ආච්චිපුරම් ප්‍රදේශයේ 10 වැනි පටුමගේ නිවාස කිහිපයක විදුලි බිල නොගෙවීම හේතුවෙන් අදාල නීතිමය ක්‍රියාමාර්ග ගැනීමේදී විදුලි සේවකයන්ට මෙම මැර ප්‍රහාරය එල්ලවූ අතර ප්‍රහාරයෙන් තුවාල ලැබූ විදුලි අධිකාරීවරයෙකු ඇතුළු සේවකයන් 5 දෙනෙකු වව්නියාව රෝහලට ද ඇතුළත් කළේය. මෙම ප්‍රහාරයට සම්බන්ධ පුද්ගලයින්ට අදාල නීතිය ක්‍රියාත්මක නොවීම හේතුවෙන් වව්නියාව විදුලි සේවකයන් පසුගිය 5 වැනිදා වව්නියාව ජ්‍යෙෂ්ඨ පොලිස් අධිකාරී කාර්යාලය ඉදිරිපිට විරෝධතාවක් ද පැවැත්වූ අතර ඔවුන් සඳහන් කර සිටියේ ඊයේ(07) දිනය වනතුරු අදාල මැර ප්‍රහාරය සිදුකළ පුද්ගලයන් අත්අඩංගුවට නොගන්නේ නම් දිවයින පුරා ක්‍රියාත්මක වැඩ වර්ජනයක් සිදුකරන බවය. කෙසේ වෙතත් දිගින් දිගටම ප්‍රහාරයන් අත්අඩංගුවට ගැනීම පොලීසිය විසින් මගහැර සිටීම මත අද දිනයේ මෙම වර්ජනය සිදුකරන බව විදුලි සේවක වෘත්තීය සමිති සඳහන් කළේය.", "URL": "https://lankatruth.com/si/?p=85045", "Category": "පුවත්", "Parent URL": null}