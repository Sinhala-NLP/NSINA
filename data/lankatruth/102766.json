{"Source": "Lankatruth", "Timestamp": "December 8, 2020", "Headline": "ජනාධිපතිට අලුත්ම වාර්තාවක් බාරදෙයි", "News Content": "පසුගිය ආණ්ඩුවේ පාලන සමය තුළ සිදු කරන ලදැයි කියන දේශපාලන පළිගැනීම් පිලිබඳව සොයාබැලීමට පත් කළ ජනාධිපිත කොමිෂන් සභාවේ වාර්තාව අද (08) දින ජනාධිපතිවරයාට බාර දී තිබේ. මේ සඳහා පැමිණිලි 1971ක් ලැබී තිබුණු බවද ඒ පිළිබඳව විමර්ශන වාර්තාව වෙළුම් තුනකින් සමන්විත පිටු 2043ක් වී තිබූ බව ජනාධිපති මාධ්‍ය අංශය වාර්තා කර තිබේ. මෙම කොමිසම සඳහා 2015 ජනවාරි 08 වන දින සිට 2019 නොවැම්බර් 16 දින දක්වා දේශපාලන පලිගැනීම්වලට ලක් වූ රාජ්‍ය අංශයට සම්බන්ධ අයවලුන්ට පැමිණිලි කළ හැකිව තිබිණි. එහෙත් රාජ්‍ය අංශයට පරිබාහිරව කොමිසමේ විෂයපතයට බැහැරින් පෞද්ගලික අංශයේ චෝදනා විභාගයට ලක්කිරීම් පිළිබඳවද ආන්දෝලනාත්මක තොරතුරු හෙළි වී තිබිණි. කෙසේ වෙතත් ත්‍රිපුද්ගල ජනාධිපති කොමිසමේ වාර්තාව මේ වනවිට ජනාධිපතිවරයාට බාරදී ඇත. FCID, CID සහ පොලිස් විමර්ශන ඒකකය යන ආයතනවලින් 2015 සිට සිදුකරන ලද විමර්ශන අනුව අධිකරණ ක්‍රියාමාර්ග ගැනීම් සහ නීතිපතිවරයාට වාර්තා ඉදිරිපත්කිරීම් සම්බන්ධයෙන් මෙම කොමිසමට පැමිණිලි ලැබී තිබිණි.", "URL": "https://lankatruth.com/si/?p=102766", "Category": "පුවත්", "Parent URL": null}