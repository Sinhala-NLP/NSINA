{"Source": "Lankatruth", "Timestamp": "May 6, 2020", "Headline": "ජනපති ගෝටාභය සිය ආරක්ෂක අංශයේ සියලුම නාවික හමුදා නිලධාරීන් ඉවත්කරයි", "News Content": "ජනාධිපති ගොටාභය රාජපක්ෂ මහතා සිය ජනාධිපති ආරක්ෂක අංශයේ සිටි සියලුම නාවික හමුදා නිලධාරීන් ඉවත්කර ඇතැයි වාර්තාවේ. නාවික හමුදාවේ 200ට අධික නිලධාරීන් පිරිසක් කොරෝනා වයිරස ආසාදනයට ලක්වීමත් සමග මෙම තීරණය ගෙන ඇති අතර නාවික නිලධාරීන් අසාදනයට ලක්වූයේ රජයේ කොරෝනා මර්ධන වැඩසටහනේ පැවති අඩුපාඩු හේතුවෙනි. ඒ අනුව අප්‍රේල් 30 සිට ජනාධිපතිවරයාගේ සහ ඔහුගේ පවුලේ ආරක්ෂාව සඳහා යොදවා සිටි නාවික හමුදා නිලධාරීන් ජනාධිපති ආරක්ෂක අංශයේ සියලු රාජකාරිවලින් ඉවත්කර ඇත. ජනාධිපතිවරයාට කොරෝනා නිසා මර බිය දැනී ඇති බවත් සිය ආරක්ෂක අංශ නිලධාරීන් සහ කාර්යමණ්ඩල නිලධාරීන් නිරන්තරයෙන් වයිරස ආසාදනය පිලිබඳ පරීක්ෂණවලට ලක්කරන බවත් වාර්තා වේ. රජය ප්‍රකාශ කළ දිනකට සිදු කරන පීසීආර් පරීක්ෂණවලින් වැඩි හරියක් මෙම ජනාධිපති හා අගමැති කාර්යමණ්ඩලවලට සිදුකරන පරීක්ෂණ බව ද වාර්තා වෙයි. නිරෝධායන මධ්‍යස්ථානවල දී පරීක්ෂණවලට ලක්කරන්නේ රෝග ලක්ෂණ පෙන්නුම් කරන පුද්ගලයින් පමනක්වන අතර මේ අනුව ඉතා සීමිත කොරෝනා පරීක්ෂණවලින් වැඩි කොටසක් රාජපක්ෂ පවුලේ ආරක්ෂාව වෙනුවෙන් සිදුකරන බව මේ අනුව අනාවරණය වෙයි. කලම්බු ටෙලිග්‍රාෆ් ඇසුරිනි", "URL": "https://lankatruth.com/si/?p=93064", "Category": "පුවත්", "Parent URL": null}