{"Source": "Lankatruth", "Timestamp": "December 23, 2019", "Headline": "උපයන විට ගෙවන බද්ද අඩු කළ බව කීම බොරුවක්", "News Content": "ගෝඨාභය රාජපක්ෂ ජනාධිපති වී ජනතාවගේ බදු බර අඩු කරන බවට වූ පොරොන්දුවක් මත බදු අඩු කළ බවට දැවැන්ත ප‍්‍රචාරයක් ගෙන ගිය ද, සැබැවින්ම එය මිථ්‍යාවක් බව පෞද්ගලික අංශ සේවකයෝ ප‍්‍රකාශ කරති. විශේෂයෙන් ම පෞද්ගලික අංශයේ සේවකයන්ගෙන් රුපියල් පනස් දහසකට ඉහළ වැටුපක් ලබන අයගෙන් අය කරන උපයන විට ගෙවන 05% බද්ද දෙසැම්බර් පළමුවැනිදා සිට අඩු කරන බව පැවසුවද, මෙතෙක් පෞද්ගලික අංශයේ සේවකයන්ට එවැනි අඩු කිරීමක් සිදු කර නැත. පෞද්ගලික අංශයේ වැටුප් නිලධාරීන් මේ පිළිබඳව අදාළ අංශ වෙතින් විමසීම් කළද, ඔවුන් පවසා ඇත්තේ එවන් තීරණයක් මෙතෙක් ගෙන නොමැති බවකි. කෙසේ වෙතත් ජනාධිපතිවරයා, අගමැතිවරයා ප‍්‍රමුඛ අමාත්‍ය මණ්ඩලයත්, ඔවුන්ට හිතැති ජනමාධ්‍යයත් බදු අඩු කිරීම පිළිබඳව දැවැන්ත ප‍්‍රවෘත්ති නිර්මාණය කළද, සැබැවින්ම එවැන්නක් සිදුව නැති බව පෞද්ගලික අංශයේ සේවකයෝ ප‍්‍රකාශ කරති. එස්. කේ. ගමගේ – ලංකා ඉරිදා සංග්‍රහය", "URL": "https://lankatruth.com/si/?p=87886", "Category": "ආර්ථික පුවත්", "Parent URL": null}