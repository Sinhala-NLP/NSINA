{"Source": "Lankatruth", "Timestamp": "March 31, 2023", "Headline": "තෙල් සංස්ථා සේවකයෝ මානව හිමිකම් කොමිසමට", "News Content": "තෙල් සංස්ථාවේ වෘත්තීය සමිති නායකයන් ඇතුළු විසිදෙනකු අනිවාර්ය නිවාඩු යැවීමට එරෙහිව ඔව්හු ඊයේ (30) ශ්‍රී ලංකා මානව හිමිකම් කොමිසම වෙත ගොස් පැමිණිල්ලක් ඉදිරිපත් කර තිබේ. මේ සම්බන්ධයෙන් අදහස් දක්වමින් ලංකා ඛනිජ තෙල් සංස්ථා පොදු සේවක සංගමයේ සභාපති ආචාර්ය අශෝක රංවල පවසා සිටියේ, ආණ්ඩුව වෘත්තීය සමිති හා වෘත්තීය සමිති නායකයන් මර්දනය කරමින් රාජ්‍ය සම්පත් විකිණීමට පියවර ගනිමින් සිටින බවය. ආණ්ඩුක්‍රම ව්‍යවස්ථාව මගින් වෘත්තීය සමිති පවත්වාගෙන යෑමටත් වෘත්තීය අයිතීන් දිනාගැනීමටත් නීතියෙන් අවසර දී තිබෙන බවද ඔහු පැවසීය. ශ්‍රී ලංකා මානව හිමිකම් කොමිසමට පැමිණිලි කිරීමට අමතරව තෙල් සංස්ථා සේවකයන්ට එරෙහිව පාලනාධිකාරිය ගෙන තිබෙන තීරණයට එරෙහිව නීතිමය පියවර ගැනීමටද තීරණය කර ඇතැයිද වාර්තා වේ.", "URL": "https://lankatruth.com/si/?p=146051", "Category": "පුවත්", "Parent URL": null}