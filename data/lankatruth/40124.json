{"Source": "Lankatruth", "Timestamp": "August 29, 2017", "Headline": "ජවිපෙ, නව බදු පනතට එරෙහිව ජනතාව දැනුවත් කිරීම් අරඹයි", "News Content": "ආණ්ඩුව පාර්ලිමේන්තුවට ඉදිරිපත් කර ඇති නව බදු පනත මගින් මහජනතාව පීඩාවට ලක් වෙන බැවින් වහාම එය හකුලා ගන්නා ලෙස බල කරමින් හා එම පනත පිළිබඳ ජනතාව දැනුවත් කරමින් ජනතා විමුක්ති පෙරමුණ අද (29) කොළඹ කොටුව දුම්රියපළ ඉදිරිපිටදී අත්පත්‍රිකා බෙදාහැරියේ ය. මෙම පනත මගින් ඕනෑම වෘත්තීයක නියැලෙන පුද්ගලයකු හෝ කුමන ක්‍රමයකින් මසකට රුපියල් 50,000කට වඩා අදායම් ලබයි නම් රජයට බදු ගෙවිය යුතු බව ජනතා විමුක්ති පෙරමුණ පවසයි. මෙවන් අසාධාරණ බදු පනතට එරෙහි වන ලෙසත් ආණ්ඩුවට එය දැනෙන්නට සලස්වන ලෙසත් ඔවූහු මහජනතාවගෙන් ඉල්ලා සිටියහ. දේශපාලන මණ්ඩල සභික කේ.ඩී ලාල්කාන්ත, පාර්ලිමේන්තු මන්ත්‍රී වෛද්‍ය නලින්ද ජයතිස්ස, බස්නාහිර පළාත් සභා මන්ත්‍රී සුනිල් වටගල, දෙහිවල ගල්කිස්ස මහ නගර සභාවේ හිටපු මන්ත්‍රිනී සමන්මලී ගුණසිංහ යන මහත්ම මහත්මීන් ඇතුළු පක්ෂ සාමාජික සාමාජිකාවෝ පිරිසක් මේ අවස්ථාවට එක්වී සිටියහ. මීට සමගාමීව දිවයින පුරා බොහෝ නගරවලදී අද දින මෙලෙස ජනතා විමුක්ති පෙරමුණේ සාමාජිකයින් විසින් අත්පත්‍රිකා බෙදා හැර තිබේ.", "URL": "https://lankatruth.com/si/?p=40124", "Category": "පුවත්", "Parent URL": null}