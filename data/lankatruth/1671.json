{"Source": "Lankatruth", "Timestamp": "March 8, 2012", "Headline": "ප්‍රධාන සැකකරු ඇමැති ජෝන් සෙනෙවිරත්නගේ සම්බන්ධීකරණ ලේකම්", "News Content": "කහවත්ත කොටකෙතන ගම්මානයේ පදිංචිව සිටි මව හා දියණිය ඝාතනය කිරීමේ සිද්ධියට සැකපිට රත්නපුර ගොඩකවෙල ප්‍රාදේශීය සභාවේ මන්ත්‍රීවරයකුගේ සහෝදරයකු සහ තවත් පුද්ගලයකු ඊයේ (7) රහස්‌ පොලිසිය විසින් අත්අඩංගුවට ගෙන තිබේ. අත්අඩංගුවට ගත් සැකකරුවන්ගෙන් පොලිසිය දීර්ඝ ලෙස ප්‍රශ්න කරගෙන යන බවත් මේ වන විට ඔවුන්ගෙන් මෙම ඝාතනය පිළිබඳ වැදගත් තොරතුරු රැසක්‌ අනාවරණය වී ඇති බවත් පොලිස්‌පති එම්. කේ. ඉලංගකෝන් මහතා මාධ්‍ය වෙත පවසා ඇත. මේ අතර ප්‍රකෝප වූ පිරිසක්‌ ඝාතනය සම්බන්ධයෙන් සැකපිට අත්අඩංගුවට ගත් සැකකරුගේ සහෝදරයකු වන ගොඩකවෙල ප්‍රාදේශීය සභා මන්ත්‍රී හා ඇමැති ජෝන් සෙනෙවිරත්න මහතාගේ සම්බන්ධීකරණ ලේකම් එල්. එම්. ධර්මසිරි මහතාගේ සුවිසල් නිවස ගිනි තබා විනාශ කර ඇති අතර කහවත්ත ප්‍රදේශයේ දෙදහසකට අධික ජනතාව නගරයට පැමිණ රතිඤ්ඤා පත්තු කරමින් පාරේ ටයර් පුළුස්‌සා උද්ඝෝෂණය කරන ආකාරයද දැකගත හැකි විය. මේ වන විට අදාළ ප්‍රාදේශීය සභා මන්ත්‍රීවරයා ඇතුළු සැකකරුගේ ඥතීන් කහවත්ත ප්‍රදේශය අතහැර පලාගොස්‌ ඇතැයි වාර්තා වෙයි. මෙම ඝාතනය සම්බන්ධයෙන් සැකපිට මෙම සැකකරු මීට පෙර අවස්‌ථා කිහිපයකදී පොලිස්‌ කණ්‌ඩායම් කිහිපයක්‌ මගින් අත්අඩංගුවට ගෙන ප්‍රශ්න කළ නමුත් වැදගත් තොරතුරක්‌ අනාවරණය කර ගැනීමට නොහැකි විය. ප්‍රදේශවාසීන් පවසන්නේ මෙම මිනීමරුවන් කවුද යන්න පොලීසිය ද කළ්වේලා ඇතුවම හදුනාගෙන තිබුනත් ප්‍රබල දේශපාලන බලපෑම් මත මොවුන් අත්අඩංගුවට නොගත් බවයි. කහවත්ත කොටකෙතන සමගි මාවතේ පදිංචිව සිටි 52 හැවිරිදි නයනා නිල්මිණී (මව) සහ 18 හැවිරිදි කාවින්ද්‍යා චතුරංගී දියණිය ඝාතනය කර තිබියදී ඉකුත් පෙබරවාරි මස 01 වැනිදා කහවත්ත පොලිසිය මගින් සොයා ගනු ලැබිණි. ආශ්‍රිත පුවත් කහවත්තේ ඝාතන පිළිබද සමාජවිද්‍යාත්මක අධ්‍යයනයක් කහවත්තේ මීණීමැරීම් ගැන 100කගෙන් ප්‍රශ්නකරයි කහවත්තේ මව සහ දියනියගේ ඝාතකයන් සොයා මෙහෙයුම් අරඹයි මව සහ දියනිය සැහැසි ලෙස මරාදමයි", "URL": "https://lankatruth.com/si/?p=1671", "Category": "පුවත්", "Parent URL": null}