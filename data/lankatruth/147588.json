{"Source": "Lankatruth", "Timestamp": "June 4, 2023", "Headline": "රනිල්ගේ ගිණි පොලී ණය ගැන හෙළි නොවූ දත්ත එළියට", "News Content": "ශ්‍රී ලංකාව විදේශීය වාණිජ ණය ගැනීම 2001 වසරේ ශ්‍රී ලංකා සංවර්ධන බැඳුම්කර නිකුත් කිරිමෙන් ආරම් කර ඇති අතර එමගින් ඩොලර් කෝටි 1,720ක ණය ලබාගෙන තිබෙන බවත් මහින්ද රාජපක්ෂ පාලන සමයේ 2007 වසරේ සිට ජාත්‍යන්තර ස්වෛරිත්ව බැඳුම්කර නිකුත් කිරීමෙන් තවත් ඩොලර් කෝටි 1,760ක වාණිජ ණය ලබාගෙන ඇති බවත් අනාවරණය වේ. ශ්‍රී ලංකා මහ බැංකුව 2022 වර්ශය සඳහා නිකුත් කළ වාර්ශික වාර්තාවෙන් මෙම තොරතුරු අනාවරණය වේ. 2015දී බලයට පත්වූ රනිල් වික්‍රමසිංහ හෙළි කර තිබුණේ විදේශීය වශයෙන් ශ්‍රී ලංකාව ලබාගත් ණය පිළිබඳව තොරතුරු විමර්ශනය කිරීම සඳහා ජාත්‍යන්තර සහයෝගය ලබාගත යුතු බවය. අතිවිශාල ණය ප්‍රමාණයක් සඟවා ඇති බව ඔහු එදා චෝදනා කරනු ලැබීය. මහ බැංකුවෙන් ඉදිරිපත් කර තිබෙන විදේශ වාණිජ ණය සම්බන්ධ තොරතුරු අනුව 2001 වසරේ සිට ඩොලර් කෝටි 1,720ක සංවර්ධන බැඳුම්කර සහ 2007 වසරේ සිට ඩොලර් කෝටි 1,760ක ජාත්‍යන්තර ස්වෛරිත්ව බැඳුම්කර යන ආකාර දෙක තුළින් පමණක් ඩොලර් කෝටි 3,480ක වාණිජ ණය ලබාගෙන ඇති බව හෙළි කර තිබේ. මේ වනවිට ජනාධිපති රනිල් වික්‍රමසිංහ ජාත්‍යන්තර මූල්‍ය අරමුදලෙන් ලබාගන්නා ණය සඳහාද 5% ඉක්ම වූ පොලියක් නියම වී ඇති බව ප්‍රේමචන්ද්‍ර අතුකෝරල මහාචාර්යවරයා පෙන්වා දී තිබේ. මෙම පොලී අනුපාත තවත් වැඩිවිය හැකි බවද මූල්‍ය අරමුදල අනුව යමින් මෙරටට ණය ලබා දෙන ලෝක බැංකුව සහ ආසියානු සංවර්ධන බැංකුව වැනි මූල්‍ය ආයතන ඉහළ පොලී අනුපාත නියම කරන බවද මේ වනවිට තහවුරු වී ඇත.", "URL": "https://lankatruth.com/si/?p=147588", "Category": "පුවත්", "Parent URL": null}