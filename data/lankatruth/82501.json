{"Source": "Lankatruth", "Timestamp": "October 7, 2019", "Headline": "මේ ගමන අපට ජයග‍්‍රහණයෙන් කෙළවර කරන්න පුළුවන්…", "News Content": "“අපි හැම දෙනා ම එක වියගහට බැඳලා, එකට වේදනා විඳිනවා. දශක ගණනාවක් දුකට පත් වී විඳින මේ වේදනාවන්ගෙන් මිදීමේ මාර්ගයකට එන්න කියා අපි ඔබට ආරාධනා කරනවා. මේ වේදිකාවට ආව කවුරුත් පෞද්ගලික වුවමනාවන් වෙනුවෙන් පැමිණි අය නොවෙයි. සාධාරණ දේශපාලනය වෙනුවෙන් ඉස්සරහට ඇවිත් තියෙන්නේ. ඒ නිසා ඔබ අපට ධෛර්යය, විශ්වාසය ගෙනැවිත් තිබෙනවා. අපි ඔක්කොම එකට මේ ජයග‍්‍රාහී ගමන යන්න පියවර තබමු. මේ ගමන අපට ජයග‍්‍රහණයෙන් කෙළවර කරන්න පුළුවන්. ඒ වෙනුවෙන් හැම දෙනා ම එකතු වෙන්න කියලා ආරාධනා කරනවා. ශක්තිය, ධෛර්යය එකතු කරගෙන අපිත් එක්ක එකතු වෙන්න.” යැයි හිටපු අමාත්‍යාංශ ලේකම්, අශෝක පීරිස් මහතා සඳහන් කරයි. ඒ මහතා මේ බව සඳහන් කර්නේ ජාතික ජන බලවේගයේ ජනාධිපති ධුර අපේක්ෂක අනුර දිසානායක මහතාගේ ජයග්‍රහණය වෙනුවෙන් රට පුරා පවත්වනු ලබන “ගොඩනගමු රට” ජනතා සභා මාලාවේ පසුගිය 02 වෙනිදා යාපනය ට්‍රිමර් ශාලාවේදී පැවති යාපනය දිස්ත්‍රික් ජනතා සභාව අමතමිනි. එහිදී වැඩිදුරටත් අදහස් දැක්වූ හිටපු අමාත්‍යාංශ ලේකම්, අශෝක පීරිස් මහතා… “ඔබ හමුවේ සිංහල භාෂාවෙන් කතා කිරීමට සිදු වීම ගැන මුලින් ම කනගාටුව ප‍්‍රකාශ කරනවා. යාපනය විශ්වවිද්‍යාලය ආරම්භ කළ මුල් ම යුගයේ මම එහි කථිකාචාර්යවරයකු හැටියට සේවය කළා. ඒ කාලයේත් භාෂා අර්බුදය ගැන අපි කතා කළා. ඊට අවුරුදු හතළිස්දෙකකට විතර පස්සේ අද මම මේ ජනතාව ඉදිරිපිට දේශපාලන කතාවක් කරනවා. අපි හුස්ම ගන්න තරමට ම දේශපාලනය අපේ ජීවිත එක්ක සම්බන්ධයි. මිහිතලය මත ස්වර්ග රාජ්‍යයත්, නරකාදියත් තිබෙන තාක් කල් දේශපාලනයෙන් තොරව අපිට ජීවත් වෙන්න බැහැ. දැන් ශ්‍රී ලංකාවේ අට වැනි ජනාධිපතිවරණය ඇවිත් තිබෙනවා. මේක දකුණේ, උතුරේ අපි හැම දෙනාට ම වැදගත් අවස්ථාවක්. එක්දහස් නවසිය හතළිස්හතේ ඉඳලා පාර්ලිමේන්තු, පළාත් සභා යනාදී වශයෙන් මැතිවරණ විසිඅටක් පවත්වලා තිබෙනවා. මේ සියලු ම මැතිවරණවල දී අපි කළේ එක ම පිලක පක්‍ෂ දෙකක් මාරුවෙන් මාරුවට බලයට පත් කළ එක. දෙමළ සහ මුස්ලිම් දේශපාලන පක්‍ෂ දකුණේ මේ පක්‍ෂ දෙකට අනුගත වෙමින් ගියා. මේ දේශපාලනයෙන් අපේ රට දිගට ම ප‍්‍රපාතයට වැටුණා. ඊට පස්සේ දෙදහස් පහළොවේ දී දකුණේ තවත් අත්හදා බැලීමක් කර මේ පක්‍ෂ දෙක ම එකට එකතු කරලා බලය දුන්නා. ශ්‍රී ලංකා නිදහස් පක්‍ෂයේ නායකයා ජනාධිපති ලෙසත්, එක්සත් ජාතික පක්‍ෂයේ නායකයා අගමැති ලෙසත් පත් කළ ආණ්ඩුවක් හැදුවා. උතුර, දකුණ කියලා වෙනසක් නැතිව මේ පාලනයෙන් රට තව දුරටත් ප‍්‍රපාතයට වැටුණා. තිස් අවුරුදු යුද්ධය නිසා උතුරේ විශේෂ ප‍්‍රශ්න තිබුණත්, අනෙකුත් සියලූ ප‍්‍රශ්න උතුරට, දකුණට එක හා සමානයි. ජීවන වියදම් ප‍්‍රශ්න, රැකියා ප‍්‍රශ්න, දරුවන්ගේ අධ්‍යාපන ප‍්‍රශ්න සෞඛ්‍ය ප‍්‍රශ්න යනාදී හැම දෙයක් ම උතුරට, දකුණට පොදුයි. උතුර, දකුණ භේදයක් නැතිව විශාල සමාජ අර්බුදයක් නිර්මාණය වෙලා තියෙන්නේ. උතුරේ විද්‍යා කියන පාසල් දියණිය ඝාතනය කරද්දී, දකුණේ සත්‍යා කියන පාසල් දියණිය ඝාතනය කළා. මේ විදියට දෙපැත්තට ම ප‍්‍රශ්න එක සමාන වී තිබෙනවා. මේ නිසා සියලූ ප‍්‍රශ්න විසඳා ගැනීමට උතුර, දකුණ එකට අත්වැල් බැඳ ගැනීම අවශ්‍ය වෙලා තියෙනවා. ජාතික, ආගමික හා භාෂාමය වශයෙන් ශ්‍රී ලංකාව බහු විවිධත්වය තියෙන රටක්. මේ විවිධත්වයත් තියෙන අතරේ උතුර, දකුණ භේදයකින් තොරව ප‍්‍රශ්න විසඳා ගැනීමට අත්වැල් බැඳ ගත යුතුයි. මේ දක්වා සිටි පාලකයන් රට අර්බුදයට හෙළා ඔවුන්ගේ පැවැත්මට ජාතිකත්වයන් අතර භේදභින්න ඇති කළා. අසමඟිය ඇති කළා. මේ තත්ත්වයෙන් ගොඩ එන්නත්, දරුවන්ට යහපත් රටක් බිහි කරන්නත් අත්වැල් බැඳ ගැනීම අත්‍යවශ්‍ය වෙනවා. මෙතැන ඉන්න අපි වැඩ කරන්නේ, පෞද්ගලික අරමුණ වෙනුවෙන් නොවෙයි. අනාගත දුවා දරුවන් වෙනුවෙන්. ජාතික ජන බලවේගය කියන සංවිධානය පිහිටුවා, ජනතා විමුක්ති පෙරමුණේ නායක, අනුර දිසානායක මහත්තයා මේ ජනාධිපතිවරණයට ඉදිරිපත් කළේ ඒ අරමුණ වෙනුවෙන්. ලංකාව වැටී තිබෙන අගාධයෙන් ගොඩ ගෙන යහපත් සමාජයක් බිහි කිරීමට ඔහු ජයග‍්‍රහණය කරවීම අවශ්‍යයි. ඔහුගේ ජයග‍්‍රහණය වෙනුවෙන් සියලු දෙනා ම අත්වැල් බැඳ ගන්නා ලෙස මම ඔබෙන් ඕනෑකමින් ඉල්ලා සිටිනවා. අපි හැම දෙනා ම එක වියගහට බැඳලා, එකට වේදනා විඳිනවා. දශක ගණනාවක් දුකට පත් වී විඳින මේ වේදනාවන්ගෙන් මිදීමේ මාර්ගයකට එන්න කියා අපි ඔබට ආරාධනා කරනවා. මේ වේදිකාවට ආව කවුරුත් පෞද්ගලික වුවමනාවන් වෙනුවෙන් පැමිණි අය නොවෙයි. සාධාරණ දේශපාලනය වෙනුවෙන් ඉස්සරහට ඇවිත් තියෙන්නේ. ඒ නිසා ඔබ අපට ධෛර්යය, විශ්වාසය ගෙනැවිත් තිබෙනවා. අපි ඔක්කොම එකට මේ ජයග‍්‍රාහී ගමන යන්න පියවර තබමු. මේ ගමන අපට ජයග‍්‍රහණයෙන් කෙළවර කරන්න පුළුවන්. ඒ වෙනුවෙන් හැම දෙනා ම එකතු වෙන්න කියලා ආරාධනා කරනවා. ශක්තිය, ධෛර්යය එකතු කරගෙන අපිත් එක්ක එකතු වෙන්න.", "URL": "https://lankatruth.com/si/?p=82501", "Category": "පුවත්", "Parent URL": null}