{"Source": "Lankatruth", "Timestamp": "December 5, 2019", "Headline": "විපක්ෂ නායක ධුරය සජිත් ප්‍රේමදාසට", "News Content": "විපක්ෂ නායක ධුරය සජිත් ප්‍රේමදාස මහතාට ලබාදීමට තීරණය කර තිබේ. එක්සත් ජාතික පක්ෂයේ පාර්ලිමේන්තු මන්ත්‍රීවරුන් අද(05) පස්වරුවේ පැවැත්වූ සාකච්ඡාවලින් පසු මෙම තීරණය ගෙන ඇත. විපක්ෂ නායක ධුරය සහ එක්සත් ජාතික පක්ෂ නායකත්වය සම්බන්ධව එම පක්ෂය තුළ අර්බුධකාරී තත්වයක් මතුව තිබිණි. සජිත් ප්‍රේමදාස මහතා සහ රනිල් වික්‍රමසිංහ මහතා කේන්ද්‍රකරගත් බල කඳවුරු දෙකක් එම පක්ෂය තුළ ගොඩනැගී තිබීම හේතුවෙන් මෙම අර්බුධකාරී ස්වභාවය මතුව තිබිණි. විපක්ෂ නායක ධුරය සජිත් ප්‍රේමදාස මහතාට ලබාදෙන ලෙස පසුගිය දා එජාප පාර්ලිමේන්තු මන්ත්‍රීවරුන් 57 දෙනෙකු අත්සන් කරන ලද ලියවිල්ලක් ද කතානායකවරයා වෙත භාරදී තිබූ අතර එජාපයේ ඉදිරිපෙළ මන්ත්‍රීවරුන් ඊට විරෝධය පළකර තිබිණි. කෙසේ වෙතත් අද එම පක්ෂ පාර්ලිමේන්තු මන්ත්‍රීවරුන් රැස්වී පක්ෂ නායකත්වය සහ විපක්ෂ නායක ධුරය සම්බන්ධව සාකච්ඡා පවත්වා ඇති අතර එහිදී විපක්ෂ නායක ධුරය සජිත් ප්‍රේමදාස මහතාට ලබාදීමට තීරණය කර ඇත. පක්ෂ නායකත්වය සම්බන්ධව පසුව තීරණය කිරීමට එකඟවී ඇත.", "URL": "https://lankatruth.com/si/?p=86750", "Category": "පුවත්", "Parent URL": null}