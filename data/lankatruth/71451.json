{"Source": "Lankatruth", "Timestamp": "April 3, 2019", "Headline": "අයවැය ඡන්දෙන් පරාජය වූ අමාත්‍යාංශවලට පරිපූරක ඇස්තමේන්තු දෙකක්", "News Content": "අයවැය තෙවැනිවර කියවීමේ ඡන්ද විමසීමේදී පරාජයට පත්වූ අමාත්‍යාංශ දෙකේ වැය ශීර්ෂ වෙනුවට එම අමාත්‍යාංශ දෙකට මුදල් වෙන් කිරීම සඳහා පරිපූරක ඇස්තමේන්තු දෙකක් හෙට(03) පාර්ලිමේන්තුවට ඉදිරිපත් කරන බව රජය නිවේදනය කරයි. අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යාංශයේ සහ මහ නගර සහ බස්නාහිර සංවර්ධන අමාත්‍යාංශයේ වැය ශීර්ෂ පසුගිය 28 වැනිදා පාර්ලිමේන්තුවේ දී පරාජයට පත්වූ අතර ඒ සඳහා මුදල් වෙන්කිරීමට පරිපූරක ඇස්තමේන්තු දෙකක්, මුදල් ඇමති මංගල සමරවීර විසින් කැබිනට් මණ්ඩලයට ඉදිරිපත් කර ඇති අතර ඊට අනුමැතිය හිමිව තිබේ. අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යාංශය සඳහා රුපියල් කෝටි 21,000ක මුදලක් ද මහ නගර හා බස්නාහිර සංවර්ධන අමාත්‍යාංශය සඳහා රුපියල් කෝටි 500ක් මුදලක් ද වෙන් කිරීමට මෙම පරිපූරක ඇස්තමේන්තු දෙක පාර්ලිමේන්තුවට ඉදිරිපත් කෙරේ.", "URL": "https://lankatruth.com/si/?p=71451", "Category": "පුවත්", "Parent URL": null}