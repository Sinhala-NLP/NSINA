{"Source": "Lankatruth", "Timestamp": "November 20, 2021", "Headline": "ඉන්ධන අර්බුදයට ඉන්දියාවෙන් හදිසි ණයක්", "News Content": "බරපතළ අර්බුදයකට ලක්ව ඇති ඉන්ධන ආනයනය සඳහා ඉන්දියාවෙන් ඩොලර් කෝටි 50ක හදිසි ණයක් ලබාගැනීමට රජය තීරණය කර ඇතැයි ආරංචි මාර්ග සඳහන් කරයි. ඒ සඳහා ආණ්ඩුවේ ඉහළ පෙළේ නායකයන් ඉන්දීය රජය සමග මේ වනවිට සාකච්ඡා ආරම්භ කර ඇතැයි රජයේ ජේෂ්ඨ අමාත්‍යවරයෙක් සඳහන් කළේය. ඩොලර් හිඟය හේතුවෙන් ඛණිජ තෙල් සංස්ථාව බරපතළ අර්බුදයකට මුහුණ දී ඇති අතර ඉන්ධන ආනයනය සඳහා අවශ්‍ය ඩොලර් ප්‍රමාණය සොයා ගැනීමේ දැඩි අසීරුතාවකට ඔවුන් මුහුණ දී ඇත. බොරතෙල් ආනයනය සඳහා ඩොලර් නොමැතිවීමෙන් මේ වනවිට සපුගස්කන්ද තෙල් පිරිපහදුවද වසා දමනු ලැබූ අතර එය යළි විවෘත කෙරෙන දිනයක්ද තවමත් ප්‍රකාශයට පත් වී නොමැත. මේ අතර ඉකුත් සදුදා පැවැති කැබිනට් රැස්වීමේදී අදහස් දක්වා ඇති බලශක්ති අමාත්‍ය උදය ගම්මන්පිල සඳහන් කර ඇත්තේ ඉන්ධන ආනයනය සඳහා මසකට ඩොලර් මිලියන 350ක් අවශ්‍ය වන බවය. මේ කරුණු සැලකිල්ලට ගැනීමෙන් ඉන්ධන ආනයනය සඳහා ඩොලර් කෝටි 50ක හදිසි ණයක් ඉන්දියාවෙන් ලබා ගැනීමට රජය තීරණය කර ඇතැයි ආරංචි මාර්ග වැඩිදුරටත් සඳහන් කරයි. ලංකාදීප", "URL": "https://lankatruth.com/si/?p=125995", "Category": "ආර්ථික පුවත්", "Parent URL": null}