{"Source": "Lankatruth", "Timestamp": "August 20, 2022", "Headline": "ගෝටාබයගේ මිරිහානේ නිවසට හදිසියේම විශේෂ ආරක්ෂාවක්", "News Content": "හිටපු ජනාධිපති ගෝටාබය රාජපක්ෂගේ මිරිහාන පැඟිරිවත්ත හි පිහිටි නිවසට සහ ඒ අවට ප්‍රදේශයට හදිසියේම විශේෂ ආරක්ෂක විධිවිධාන යොදා ඇතැයි වාර්තා වේ. මෙම නිවසේ සහ ප්‍රදේශයේ ආරක්ෂක විධිවිධාන වැඩි කරන ලෙසත් නිවස අවට ප්‍රදේශය ගැන විශේෂ සෝදිසියකින් පසුවන ලෙසත් පොලිස් ප්‍රධානීන් ප්‍රදේශයේ පොලිස් සහ බුද්ධි අංශ නිලධාරීන්ට හදිසියේම ඊයේ (19) උපදෙස්දී ඇතැයිද වාර්තා වේ. ඒ ඊයේ පවත්වා ඇති පොලිස් නිලධාරීන්ගේ සාකච්ඡාවකදීය. හිටපු ජනාධිපති ගෝටාබය රාජපක්ෂ සහ ඔහුගේ බිරිඳ මේ වනවිට තායිලන්ත රජයේ අනුග්‍රහය යටතේ එරට විශේෂ ආරක්ෂක ස්ථානයක ලැගුම් ගෙන සිටින බව විදෙස් මාධ්‍ය වාර්තා කරයි. ජනතාව දිනෙන් දින මුහුණදෙමින් සිටි අර්බුදකාරී තත්වයට විසඳුම් ලබා දෙන ලෙස ඉල්ලා ජනතා විරෝධය උත්සන්න වූ අතර පසුව ජනතාව විසින් ජනාධිපති මන්දිරය වැටලීම හමුවේ ජනාධිපති ගෝටාබය රාජපක්ෂ රටෙන් පලා ගියේය. පසුව එක්සත් ජාතික පක්ෂ නායක රනිල් වික්‍රමසිංහ වැඩ බලන ජනාධිපති ලෙස පත්කරමින් ඔහු ජනාධිපති ධුරයෙන් ඉල්ලා අස්විය.", "URL": "https://lankatruth.com/si/?p=138266", "Category": "පුවත්", "Parent URL": null}