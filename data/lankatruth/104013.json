{"Source": "Lankatruth", "Timestamp": "December 20, 2020", "Headline": "පක්ෂපාතීව කටයුතු කළ ජනපතිගේ සභාපතිට මව්පිය විරෝධය!", "News Content": "ජනාධිපතිවරයා විසින්, අතුරුදන් වූ තැනැත්තන් පිළිබඳ කාර්යාලයේ නව සභාපති ධුරයට හිටපු විනිසුරු මෙන්ම දේශපාලන පළිගැනීම් කොමිසමේ සභාපති ධුරය දැරූ උපාලි අබේරත්න පත් කිරීමෙන් පසු ඔහු අදාළ කාර්යාලයේ වැඩ භාර ගැනීමට විරෝධය පළ කරමින් නාවික හමුදාවේ කප්පම් කල්ලියක් විසින් පැහැරගෙන ගොස් අතුරුදන් කරන ලද තරුණයන් 11 දෙනාගේ මවුවරුන් සහ පියවරුන් විසින් ලිපියක් යවා තිබේ. පසුගිය 17 වැනිදා වගකිව යුතු සියලු පාර්ශ්වවලට පිටපත් සහිතව අතුරුදන් වු තැනැත්තන් පිළිබඳ කාර්යාලයේ ලිපිනයට මෙම ලිපිය යවා ඇත. මෙම කාර්යාලයේ සභාපතිවරයා ලෙස කටයුතු කළ ජනාධිපති නීතිඥ සාලිය පීරිස් පසුගිය සැප්තැම්බර් 30දා එම ධුරයෙන් ඉල්ලා අස්විය. ඉන්පසු දේශපාලන පළිගැනීම් කොමිසමේ දී මෙම තරුණයන් අතුරුදන් වීම පිළිබඳ නඩුවේ විත්ති පාර්ශ්වයට වාසි වන අන්දමින් කටයුතු කළ බවට චෝදනා එල්ල වූ, එම කොමිසමේ සභාපති ධුරය දැරූ උපාලි අබේරත්නඅදාළ තනතුරට පත් කෙරිණි. 2009 වසරේ දී කොළඹ සහ තදාසන්න ප‍්‍රදේශවල පදිංචිව සිටි තරුණයන් 11 දෙනකු මෙසේ පැහැරගෙන ගොස් තිබූ අතර, නීතිපතිවරයා විසින් මෙම නඩුවේ විත්තිකරුවන්ට එරෙහිව අධිචෝදනාද ගොනු කර තිබේ. අගවිනිසුරු විසින් පත් කරන ලද ස්ථිර ත‍්‍රිපුද්ගල මහාධිකරණයක දී මෙම නඩුව විභාග වෙමින් පැවැතිණි.ඒ අතරතුර දී ජනාධිපතිවරයා විසින් පත් කරන ලද දේශපාලන පළිගැනීම් කොමිසමට නඩුවේ 14 වැනි විත්තිකරු විසින් ඉදිරිපත් කරන ලද පැමිණිල්ලක් විභාග කරමින්, කොමිසමේ විභාගය අවසන් වන තුරු නඩුව විභාග කිරීම අත්හිටුවන ලෙස නියෝගයක් නිකුත් කිරීමට එහි සභාපති විනිසුරු ලෙස කටයුතු කළ උපාලි අබේරත්න කටයුතු කර තිබූ බවත්, එය පක්ෂපාතී හැසිරීමක් බවත් අදාළ ලිපිය මඟින් එම මවුවරුන් සහ පක්ෂපාතීව කටයුතු කළ පියවරුන් විසින් පෙන්වා දී තිබේ. කෙසේ වෙතත්, මේ සම්බන්ධයෙන් නීති ක්ෂේත‍්‍රයේද බරපතළ කතාබහක් ඇති වූ අතර, නීතිපතිවරයා විසින් අවධාරණය කරන ලද්දේ දේශපාලන පළිගැනීම් සම්බන්ධයෙන් විමර්ශනය කිරීමට ජනාධිපතිවරයා විසින් පත් කරන ලද කොමිසමට අධිකරණයේ විභාග වන නඩුවක් සම්බන්ධයෙන් නියෝග ලබා දීමේ බලයක් නැති බවයි. මේ සම්බන්ධයෙන් ‘ලංකා’ පුවත් පත වෙත අදහස් දක්වමින් ජ්‍යෙෂ්ඨ නීතිඥ ජාවෙඩ් යූසුෆ් පැවසුවේ, කොමිසමේ මෙම හැසිරීම මඟින් අධිකරණය පිළිබඳව ජනතාව අතර සැකයක් ඇති විය හැකි බවයි. කොමිසමේ කටයුතු එක් පාර්ශ්වයකට වාසි වන ආකාරයට මාධ්‍ය මඟින් අතිශයෝක්තියෙන් වාර්තා කිරීමද මේ ගැටලුව තීව‍්‍ර කිරීමට හේතු වන බවද නීතිඥවරයා අවධාරණය කළේ ය. අතුරුදන් වූ තැනැත්තන් පිළිබඳ කාර්යාලය 2016 අංක 14 දරන පාර්ලිමේන්තු පනත යටතේ පිහිටුවා ඇති අතර, අතුරුදන් වූ තැනැත්තන් පිළිබඳ විමර්ශනය සහ ඔවුන්ගේ වින්දිතයන්ට සාධාරණයක් ඉටු කිරීමට මැදිහත් වීම මෙම කාර්යාලයේ කාර්යභාරය වේ. එවැනි කාර්යාලයක සභාපති ධුරයට යුක්තිය පසිඳලීමේ අධිකරණ කාර්යයට අත්තනෝමතික ලෙස මැදිහත් වූ පුද්ගලයකු පත් කිරීමට විරෝධය පළ කරන අදාළ මවුවරු සහ පියවරු එම තනතුරේ වැඩ භාර ගැනීම හෘදයසාක්ෂියට එකඟ දැයි උපාලි අබේරත්න හිටපු විනිසුරුවරයාගෙන් ප‍්‍රශ්න කර සිටිති. ශාලික විමලසේන – ලංකා සතිඅන්ත ජාතික පුවත්පත", "URL": "https://lankatruth.com/si/?p=104013", "Category": "පුවත්", "Parent URL": null}