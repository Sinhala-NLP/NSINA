{"Source": "Lankatruth", "Timestamp": "March 4, 2020", "Headline": "රවී ඇතුලු පිරිසට විදෙස් ගමන් තහනම් – වරෙන්තු නිකුත් කරන්නේදැයි තීන්දුව මාර්තු 06", "News Content": "මහ බැංකුවේ බැඳුම්කර වංචාව සම්බන්ධයෙන් හිටපු මුදල් අමාත්‍ය රවී කරුණානායක ඇතුළු 11දෙනා අත්අඩංගුවට ගැනීමට වරේන්තු නිකුත් කරනවාද නැද්ද යන්න පිළිබඳ තීරණය මාර්තු 06වනදාට ලබා දෙන බව කොටුව මහේස්ත්‍රාත් රංග දිසානායක මහතා අද (04) නියෝග කර ඇති අතර ඔවුන්ට එරෙහිව විදෙස් ගමන් තහනමක් පනවා ඇත. හිටපු මුදල් අමාත්‍ය රවී කරුණානායක, හිටපු මහ බැංකු අධිපති අර්ජුන මහේන්ද්‍රන්, අර්ජුන් ඇලෝෂියස්, කසුන් පලිසේන, ජෙෆ්රි ජෝසප් ඇලෝෂියස්, රංජන් හුලුගල්ල, මුතුරාජා සුරේන්ද්‍රන්, අජාන් ගාර්දිහේවා පුංචිහේවා, බුද්ධික සරත්චන්ද්‍ර, සංගරපිල්ලේ කුමරනාදන්, ඉන්දික සමන් කුමාර යන 11 දෙනා අත්අඩංගුවට ගැනීම සඳහා වහාම අධිකරණය මගින් වරෙන්තු ලබාගන්නැයි නීතිපතිවරයා වැඩබලන පොලිස්පතිවරයාට ඊයේ (03) පස්වරුවේ දැනුම් දී තිබිණි. ඒ 2016 වසරේ මාර්තු මස බැඳුම්කර ගනුදෙනුවලදී සිදුවූ අක්‍රමිකතාවලට අදාළව ඉදිරිපත්ව ඇති කුමන්ත්‍රණය කිරීම, අනුබල දීම, සාවද්‍ය පරිහරණය සහ තමන්ට වාසිදායක වන පරිදි වෙළඳපොල මිල කෘත්‍රිමව ඉහළ දැමීම යන චෝදනා මත ය.", "URL": "https://lankatruth.com/si/?p=90550", "Category": "පුවත්", "Parent URL": null}