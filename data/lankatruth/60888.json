{"Source": "Lankatruth", "Timestamp": "October 11, 2018", "Headline": "ත්‍රීකුණාමලය තෙල් ටැංකි ඉන්දියාවට පැවරීමට එරෙහිව “දූෂණ විරෝධී හඬ” නඩු මගට", "News Content": "ත්‍රීකුණාමලය තෙල් ටැංකි පද්ධතිය ඉන්දියාවට පැවරීමට ආණ්ඩුව ගෙන ඇති තීරණයට එරෙහිව දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා විසින් හෙට (12) දින ශ්‍රේෂ්ඨාධිකරණයේ නඩුවක් ගොනු කිරීමට සූදානම් වන බව වාර්තා වේ. මේ සම්බන්ධයෙන් අදහස් දැක්වූ වසන්ත සමරසිංහ මහතා සඳහන් කර සිටියේ මේ වනවිට ප්‍රයෝජනයට ගත හැකි තත්වයේ පවතින තෙල් ටැංකි 99ක් පවතින බවත් ඉන් තෙල් ටැංකි 14ක් මේ වනවිටත් ඉන්දියාව නීතිවිරෝධී ලෙස භාවිතා කරමින් තිබෙන බවත්ය. එම තෙල් ටැංකි පද්ධතියේ තෙල් මෙට්‍රික් ටොන් ලක්‍ෂ 10ක් ගබඩා කළ හැකි යැයිද වසන්ත සමරසිංහ මහතා අවධාරණය කරයි. මෙම තත්වය යටතේ සම්පූර්ණ තෙල් ටැංකි පද්ධතියම ඉන්දියාවට පැවරීමට ආණ්ඩුවේ ඇති සූදානමට විරුද්ධව මේ වනවිටත් අධිකරණයේ නඩුවක් පවතින නමුත් එය නොතකා මෙම තෙල් ටැංකි පද්ධතිය ඉන්දියාවට පැවරීම සඳහා කැබිනට් මණ්ඩලයට යෝජනාවක් ඉදිරිපත් කර ඇති බැවින් වහාම එය අත්හිටුවන ලෙසත් ඉන්දියාව නීතිවිරෝධීව පාවිච්චි කරන තෙල් ටැංකි 14 යළි පවරා ගන්නා ලෙසත් ඉල්ලමීන් මෙම නඩුව ගොනු කිරීමට නියමිත බව වසන්ත සමරසිංහ මහතා වැඩිදුරටත් පැවසීය.", "URL": "https://lankatruth.com/si/?p=60888", "Category": "පුවත්", "Parent URL": null}