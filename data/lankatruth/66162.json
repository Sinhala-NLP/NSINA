{"Source": "Lankatruth", "Timestamp": "January 6, 2019", "Headline": "ජනාධිපති පොලිස් කොමිසමටත් අත තියයි", "News Content": "ජාතික පොලිස් කොමිසමේ නිර්දේශ මත පොලිස්පතිවරයා විසින් ලබා දුන් ස්ථාන මාරුවීම් 72ක් ජනාධිපති වරයාගේ නියෝග පරිදි ආරක්ෂක ලේකම්වරයා විසින් අවලංගු කර ඇතැයි වාර්තා වේ. දිවයිනේ පොලිස්ථාන 476ක සිදු කළ විමර්ශනවලින් අනතුරුව සෘණාත්මක වාර්තා ලැබුණු පොලිස්ථානාධිපති වරු 30 දෙනෙකු ඉන් ඉවත් කර කොට්ඨාශ කාර්යාලවලට අනුයුක්ත කරමින් ලබා දුන් ස්ථානමාරු කිරීම්වලට අදාළව ස්ථාන මාරුවීම් 60ක් නිර්මාණය වී ඇති අතර ඊට තවත් ස්ථාන මාරු කිරීම් 12ක් එක් කර තිබේ. ඒ අනුව අදාළ ස්ථාන මාරුකිරීම් 72 සකස් කර ඇති අතර එම මාරු කිරීම් පොලිස් කොමිසමේ නිර්දේශ මත පොලිස්පතිවරයාගේ නියෝගයෙන් සිදු කර ඇත. කෙසේ වෙතත් උක්ත මාරුකිරීම් සම්බන්ධයෙන් පොලිස්පතිවරයා නියෝගය සහිත පොලිස් පණිවිඩය නිකුත් කර පැය 48ක් යාමටත් මත්තෙන් තවත් පොලිස් පණිවිඩයක් නිකුත් කරමින් නියෝග කර ඇත්තේ අදාළ මාරුවීම් සියල්ල අවලංගු කළ බවයි. ජාතික පොලිස් කොමිසමේ නිර්දේශ මත මෙම මාරු කිරීම සිදු කරන බව පළමු පොලිස් පණිවිඩයේ සඳහන් කර තිබුණද එම මාරු කිරීම් අවලංගු කරමින් නිකුත් කර තිබූ පොලිස් පණිවිඩියේ සඳහන් කර ඇත්තේ ආරක්ෂක ලේකම්වරයාගේ සහ පොලිස් කොමිසමේ උපදෙස් පරිදි ස්ථාන මාරු අවලංගු කරන බවයි. මෙම මාරු කිරීම්වලට ආරක්ෂක ලේකම්වරයාගේ මැදිහත්වීමක් සිදුවීමට නම් ඒ සඳහා ආරක්ෂක ඇමතිවරයා ලෙස ජනාධිපතිවරයාගේ මැදිහත්වීමක් අනිවර්යයෙන්ම සිදුව ඇති අතර එසේ නොමැතිව පොලිස් කොමිසමට ඇඟිලි ගැසීමට තරම් බලයක් ආරක්ෂක ලේකම්වරයාට නැත. මීට පෙර එනම් පසුගිය දින පනහේ කුමන්ත්‍රණ කාලයේ පොලිස් කොමිසම නොතකමින් ජනාධිපති මෛත්‍රීපාල සිරිසේන මහාතා විසින්මපොලිස්පති පූජිත් ජයසුන්දර මහතාට ලබා දී තිබූ නියෝගයක් පරිදි අපරාධ පරීක්ෂණ දෙපාර්තමේන්තුවේ සමූහ මංකොල්ල විමර්ශන අංශයේ ස්ථානාධිපති පොලිස් පරීක්ෂක නිශාන්ත සිල්වා මහතාට ලබාදි තිබූ ස්ථාන මාරුව වහාම ක්‍රියාත්මක වන පරිදි පොලිස් කොමිසම විසින් අවලංගු කරන ලදී. ජනාධිපතිවරයාගේ හැසිරිම් රටාව නීරක්ෂන කරන ඕනෑම කෙනෙකුට මෙට ජනාධිපතිවරයා විසින් පොලිස් කොමිසමට සිදු කළ එකට එක කිරීමක් විය හැකි බව දේශපාලන විචාරකයෝ පෙන්වා දෙති.", "URL": "https://lankatruth.com/si/?p=66162", "Category": "පුවත්", "Parent URL": null}