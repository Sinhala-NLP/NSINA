{"Source": "Lankatruth", "Timestamp": "July 12, 2017", "Headline": "දූෂණ මර්දන කමිටු ලේකම් කාර්යාලයේ හිටපු අධ්‍යක්ෂවරයාගෙන් පුවත්පත් කොමිසමට පැමිණිල්ලක්", "News Content": "දූෂණ මර්දන කමිටු ලේකම් කාර්යාලය පිලිබදව අසත්‍ය ප්‍රවෘර්ති පලකරන ලදැයි ඉරිදා ලංකාදීප පුවත්පතට එරෙහිව දූෂණ මර්දන කමිටු ලේකම් කාර්යාලයේ හිටපු අධ්‍යක්ෂ ආනන්ද විජේපාල මහතා ඊයේ (11) පුවත්පත් කොමිසමට පැමිණිල්ලක් ඉදිරිපත් කර තිබේ. කැබිනට් ප්‍රකාශක රාජිත සේනාරත්න මහතා පසුගිය සතියේ කැබිනට් මාධ්‍ය සාකච්ඡාවේදී පැවසූ අසත්‍ය කරුණු පදනම් කරගනිමින් සහ කරුණු විකෘති කරමින් උක්ත පුවත්පත විසින් පලකරන ලද ලිපියකට එරෙහිව මෙම පැමිණිල්ල ඉදිරිපත් කර ඇත. රාජිත සේනාරත්න ඇමතිවරයා පවසන ලද්දේ රජය මාසයකට රුපියල් මිලියන් 12ක් වැයකරමින් දූෂණ මර්දන කමිටු ලේකම් කාර්යාලය පවත්වාගෙන යන ලද බව සහ එම කාර්යාලය කිසිදු ඵලදායී විමර්ශනයක් සිදුකර නොමැති බවය. මේ පිළිබද පැමිණිලි කරන හිටපු අධ්‍යක්ෂවරයා පවසන්නේ, දූෂණ මර්දන කමිටු ලේකම් කාර්යාලය සදහා අගමැති කාර්යාලය මගින් මසකට විදම් කරන ලද මුදල රුපියල් මිලියන 12ක් නොව රුපියල් ලක්ෂ 12ටත් අඩු මුදලක් බවයි. එමෙන්ම එම කාර්යාලය මගින් ප්‍රබල දේශපාලඥයින්ට එරෙහිව විශාල පැමිණිලි සංඛ්‍යාවක් ඉදිරිපත් කරන ලද බවත් පසුගිය වසර දෙකක කාලය තුළ පසුගිය රජය සමයේ සිදුවූ මහාපරිමාණ වංචා පිළිබද සියලු පැමිණිලි ලබාගත්තේද මූලික අධ්‍යයනයන් සිදුකර විමර්ශන සදහා පහසුකරණය කරන ලද්දේද දුෂණ මර්දන කමිටු ලේකම් කාර්යාලය මගින් බවය. මෙලෙස අසත්‍ය පුවත් පලකිරීමට පෙර කරුණු වීමසීමක් නොකොට මාධ්‍ය ආචාර ධර්ම කඩකරමින් ද්වේශ සහගත පුවත් පළකිරීම නිසා දුෂණ මර්දන කමිටු ලේකම් කාර්යාලයටත් එම කාර්යාලයේ සේවයකළ කාර්ය මන්ඩලයටත් අපහාසයක් සිදුවූ බවට පැමිණිල්ල මගින් කරුණු ඉදිරිපත් කර තිබේ. එම පුවත නිවැරදි කරන ලෙසත් සමාන ප්‍රචාරයක් ලබාදෙමින් නිවැරදි කිරීම පලකරන ලෙසත් හිටපු අධ්‍යක්ෂවරයා ලංකාදීප කර්තෘ වරයාගෙන්ද ඉල්ලා සීටී. එහෙත් මෙහි ඇති බරපතල ගැටලුව වන්නේ ඉරිදා ලංකාදීප කර්තෘ ආරියනනන්ද දොඹගහවත්ත මහතා පුවත්පත් කොමිසමේ අධ්‍යක්ෂවරයෙකුද වීමයි. දූෂණ මර්දන කමිටු ලේකම් කාර්යාලයට එරෙහිව ද්වේශසහගතව මෙම ලිපිය පළකර ඈත්තේ දයාසීලී ලියනගේ මාධ්‍යවේදිනිය විසිනි.", "URL": "https://lankatruth.com/si/?p=37340", "Category": "පුවත්", "Parent URL": null}