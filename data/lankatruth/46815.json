{"Source": "Lankatruth", "Timestamp": "January 27, 2018", "Headline": "විදුහල්පතිනිය දණගැස්වීමේ සිද්ධියට මානව හිමිකම් කොමිසම යළි රැස්වෙයි", "News Content": "ඌව පළාත් ප්‍රධාන අමාත්‍යවරයා විසින් දණගැස්වූ බව කියන බදුල්ල දෙමළ බාලිකා විද්‍යාලයේ විදුහල්පතිනි දණගැස්වීමේ සිද්ධිය සම්බන්ධයෙන් කොමිසම ලබා ගත් සාක්ෂි මේ වනවිට විශ්ලේෂණය කරමින් සිටින බව ශ්‍රී ලංකා මානව හිමිකම් කොමිෂන් සභාව පවසයි. පාර්ශව ගණනාවකින් ලබාගත් සාක්ෂි අනුව යළිත් ලබන 30 වන දා මානව හිමිකම් කොමිසම රැස්ව මේ පිළිබදව සාකච්ඡා කිරීමට නියමිත බව එහි කොමසාරිස්, ජනාධිපති නීතිඥ සාලිය පීරිස් සඳහන් කරයි. කෙසේ වෙතත් බදුල්ල කලාප අධ්‍යාපන අධ්‍යක්ෂවරයා සහ බදුල්ල පොලිස් ස්ථානාධිපතිවරයා මෙම සාක්ෂි විභාගය සිදුකරන දිනයේ නොපැමිණි බවද වාර්තා වේ. මෙම සිදුවීම සම්බන්ධයෙන් ශ්‍රී ලංකා මානව හිමිකම් කොමිසම පසුගිය 25වනදා පාර්ශව ගණනාවකින් පැය 10කට ආසන්න කාලයක් ප්‍රකාශයක් ලබා ගෙන තිබිණි. ඌව පළාත් අධ්‍යාපන ලේකම්වරියට අමතරව පළාත් අධ්‍යාපන ලේකම්වරිය, පළාත් අධ්‍යාපන අධ්‍යක්‍ෂවරයා, කොමිසම හමුවේ පෙනී සිටි අතර, ඔවුන් සියලු දෙනාගෙන් එදින රාත්‍රී 8 වන තෙක් කොමිසම් සභාව කරුණු විමසා තිබිණි.", "URL": "https://lankatruth.com/si/?p=46815", "Category": "පුවත්", "Parent URL": null}