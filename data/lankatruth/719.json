{"Source": "Lankatruth", "Timestamp": "January 3, 2012", "Headline": "අමාත්‍යාංශ ලේකම්වරුන් ඒහාට මෙහාට මාරුකරයි", "News Content": "නව වර්ෂය වෙනුවෙන් රජයේ අමාත්‍යාංශ පහක ලේකම්වරුන් සංශෝධනය කර ඇතැයි රජයේ ආරංචි මාර්ග සඳහන් කරයි. ඒ අනුව ඛනිජ තෙල් කර්මාන්ත අමාත්‍යාංශය, පරිසර අමාත්‍යාංශය, නැවත පදිංචි කරවීමේ අමාත්‍යාංශය, ඵලදායීතා ප්‍රවර්ධන අමාත්‍යාංශය හා කෘෂිකර්ම අමාත්‍යාංශයට නව ලේකම්වරුන් පත් කර තිබේ. ඛනිජ තෙල් කර්මාන්ත අමාත්‍යාංශයේ ලේකම්වරයා ලෙස පරිසර අමාත්‍යාංශයේ හිටපු ලේකම් ආචාර්ය ආර් එච් එස් සමරතුංග ද, පරිසර අමාත්‍යාංශයේ ලේකම්වරයා ලෙස නැවත පදිංචි කරවීමේ අමාත්‍යාංශයේ හිටපු ලේකම් බී එම් යූ ඩී බස්නායක ද, නැවත පදිංචි කරවීමේ අමාත්‍යාංශයේ ලේකම්වරයා ලෙස ඵලදායීතා ප්‍රවර්ධන අමාත්‍යාංශයේ හිටපු ලේකම්වරයා වන ඩබ් එම් බන්දුසේන ද, ඵලදායීතා ප්‍රවර්ධන අමාත්‍යාංශයේ ලේකම්වරයා ලෙස බස්නාහිර පළාත් සභාවේ හිටපු ලේකම් ලලිත් කන්නන්ගර ද පත්කර ඇත. කෘෂිකර්ම අමාත්‍යාංශයේ ලේකම්වරයා විශ්‍රාම ගිය හෙයින් ගාල්ල දිසාපති විජේරත්න සකලසූරිය එහි ලේකම්වරයා ලෙස පත්කර ඇතැයි වාර්තා වේ.", "URL": "https://lankatruth.com/si/?p=719", "Category": "පුවත්", "Parent URL": null}