{"Source": "Lankatruth", "Timestamp": "March 17, 2021", "Headline": "සීනි බදු කොල්ලය වහන්න සීතා මහ බැංකුවට තඩිබායි…", "News Content": "මෙම ආණ්ඩුව ගන්නා ලද තීරණයක් අනුව රජයට අයවිය යුතු රුපියල් කෝටි 1590ක සීනි බදු මංකොල්ලය සම්බන්ධයෙන් තොරතුරු හෙළිකළේ යැයි රාජ්‍ය ඇමති සීතා අරඹේපොල මහ බැංකුවට චෝදනා එල්ලකර තිබේ. ‘මහ බැංකුව කියන විදිහට සීනි බදු වංචාවක් වෙලා නෑ.“ යනුවෙන් අද (17) මව්බිම පුවත්පත රාජ්‍ය අමාත්‍යවරියගේ ප්‍රකාශයක් අනුව ප්‍රවෘත්තියක් පළ කර තිබේ. එහෙත් මෙම සීනි බදු මංකොල්ලය සම්බන්ධයෙන් මහ බැංකුව කිසිදු නිල ප්‍රකාශයක් මේ වන විට කර නැති අතර, පාර්ලිමේන්තුවේ රාජ්‍ය මුදල් කාරක සභාව විසින් නිකුත් කළ, වාර්තාවකට අනුව රුපියල් කෝටි 1590ක අලාභයක් සීනි ආනයනය සම්බන්ධයෙන්, බදු අහිමි වීමෙන් රජයට සිදුවී ඇති බව තහවුරු කර තිබේ. රාජ්‍ය මුදල් කාරක සභාව මෙම වාර්තාව නිකුත් කිරීමෙන් පසුව ආණ්ඩුවේ ඇමතිවරුන් ඒ සම්බන්ධයෙන් විවිධ ප්‍රකාශ සිදුකරමින් සිටින අතර මෙම රාජ්‍ය අමාත්‍යවරිය ද, ජනතාව නොමග යැවීමට මෙම ප්‍රකාශය සිදුකර ඇත.", "URL": "https://lankatruth.com/si/?p=113039", "Category": "පුවත්", "Parent URL": null}