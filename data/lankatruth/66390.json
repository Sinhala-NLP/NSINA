{"Source": "Lankatruth", "Timestamp": "January 10, 2019", "Headline": "පාසල් සිසුන් ඇතුළු තරුණයන් 11 දෙනා ඝාතනය කිරීමේ සිද්ධියේ තවත් සැකකරුනක් දෙදෙනෙකු හඳුනා ගැනේ…", "News Content": "පාසල් සිසුන් 05 දෙනෙකු ඇතුළු තරුණයන් 11 දෙනෙකු පැහැරගෙන ගොස් ඝාතනය කිරීමට අදාළව පවතින නඩුවේ, අතුරුදහන් වූ තරුණයෙකුගේ මව සහ ඥාති සොහොයුරියක විසින් තවත් සැකකරුවන් දෙදෙනෙකු ඊයේ (09) මහේස්ත්‍රාත් නිල මැදිරියේ පැවති හඳුනාගැනීමේ පෙරෙට්ටුවකදී හඳුනා ගනු ලැබිණි.කොළඹ කොටුව වැඩ බලන මහේස්ත්‍රාත් ප්‍රියන්ත ලියනගේ මහතා ඉදිරියේ ඊයේ නඩුව කැඳවූ අවස්ථාවේ නඩුවේ මෙතෙක් සිටි සැකකරුවන්ට අමතරව තවත් සැකකරුවන් දෙදෙනෙකු අධිකරණයට ඉදිරිපත් කෙරිණි. ඒ, නාවික හමුදාවේ සුළු නිලධාරීන් දෙදෙනෙකු වශයෙන් කටයුතු කළ බල නැවියෙකු වන ඉඹුලාන ලියනගේ උපුල් චමින්ද නොහොත් “අන්නච්චි” නැමැත්තා සහ සංජය ප්‍රසාද් දිලංක සේනාරත්න යන අය වන අතර ඔවුන් නඩුවේ ප්‍රධාන සැකකරු වන ඩී.කේ.පී දසනායකගේ අණට අදාළ කප්පම් මුදල් එකතු කළ අය බව හඳුනා ගැනීමේ පෙරට්ටුවේදී නඩුවේ අලුත් සාක්ෂිකරුවන් දෙදෙනා වන ත්‍යාගරාජා පරමේෂ්වරී සහ ත්‍යාගරාජා ජෙයා යන අය විසින් හඳුනා ගන්නා ලදී. “අන්නච්චි” යන අය විසින් ත්‍රීකුණාමලයේ, තඹලගමුව ප්‍රදේශයේදී බලහත්කාරයෙන් ත්‍යාගරාජා ජෙගන් නමැති ළමයාගේ මව වන ත්‍යාගරාජා පරමේශ්වරී නමැත්තියගෙන් ලක්ෂ 05ක මුදලක් යතුරුපැදියකින් පැමිණ බලහත්කාරයෙන් රැගෙන ගොස් ඇත. පැහැරගෙන ගොස් ඝාතනය කර ඇති ජෝන් රීට් නමැති ළමයාගේ මව වන සන්සුන් සහාරා නැමැත්තියගෙන්ද “අන්නච්චි” යන අය ලක්ෂ 05ක මුදලක් ලබාගෙන ඇති අතර ඒ පිළිබඳ හඳුනාගැනීමේ පෙරට්ටුව ඉදිරි දිනයකදී පැවැත්විමට නියමිතය. සිද්ධියේ 11 වැනි සැකකරු වන නාවික හමුදාවේ සුළු නිලධාරීයෙකු වන සංජීව ප්‍රසාද් දිලංක සේනාරත්න නැමැත්තා “අන්නච්චි” යනඅය කප්පම් ලබා ගැනීමට යෑමේදී ඔහු සමඟ යතුරුපැදිය පදවාගෙන ගොස් ඇත. මේ වනවිට ඇප මත සිටින සිද්ධියේ සෙසු සැකකරුවන් වන හිටපු නාවික හමුදා මාධ්‍ය ප්‍රකාශක කොමදෝර් ලුතිනන් කොමාණ්ඩර් ඩී.කේ.පී දසනායක, නාවික හමුදා ලුතිනන් කමාණ්ඩර්වරු වශයෙන් කටයුතු කළ නිලන්ත සම්පත් මුණසිංහ, සුමිත් රණසිංහ ඇතුළු සෙසු නාවික හමුදා නිලධාරීන් පිරිස කප්පම් ගැනීම සඳහා පැහැරගෙන ගොස් ඝාතනය කළේ යැයි කියන සිද්ධියට අදාළ නඩුව සම්බන්ධයෙන් ඊයේ දින අධිකරණයේ පෙනී සිටි අතර ඊට අදාළ නඩුව ලබන මාර්තු මස 27 වැනිදා කැඳවීමට නියමිතය. සිද්ධියට අදාළව විමර්ශනවල ප්‍රගතිය අධිකරණයට ඉදිරිපත් කරමින් සිද්ධියේ විමර්ශන නිලධාරියා වන පොලිස් පරීක්ෂක නිශාන්ත සිල්වා මහතා අධිකරණය හමුවේ ප්‍රකාශ කර සිටියේ පැහැරගත් ළමයින් පැහැරගැනීමට සහ රඳවා ගැනීමට අදාළ පුද්ගලයන් පිළිබඳ පුළුල් විමර්ශනයක් සිදු කරමින් පවතින බවයි. සිද්ධියට අදාළ විමර්ශන කඩිනමින් සිදු කර නීතිපති උපදෙස් සඳහා උධෘත නීතිපතිවරයාට යොමු කර නීතිපති උපදෙස් මත සැකකරුවනට එරෙහිව අධිචෝදනා ගොනු කිරිමට කටයුතු කරන බවද පොලිස් පරීක්ෂක නිශාන්ත සිල්වා මහතා අධිකරණයට දන්වා සිටියේය. ඉදිරිපත් වූ සාක්ෂි සලකා බැලූ මහේස්ත්‍රාත්වරයා, මෙම නඩුවේ සියලුම සැකකාරයන් ලබන 23 වැනිදා දක්වා රක්ෂිත බන්ධනාගාරගත කර නඩුව කැඳවන දිනයේදීද සැකරුවන් නැවත හඳුනා ගැනීමේ පෙරෙට්ටුවකට යොමු කරන ලෙසද නියෝග කර තිබේ.", "URL": "https://lankatruth.com/si/?p=66390", "Category": "පුවත්", "Parent URL": null}