{"Source": "Lankatruth", "Timestamp": "June 22, 2022", "Headline": "ඇමරිකානු බැංකුවක් ශ්‍රී ලංකාවට එරෙහිව නඩු කියයි", "News Content": "ශ්‍රී ලංකාව නිකුත්කළ ස්වෛරී බැඳුම්කරයක් සඳහා ආයෝජනය කළ ‘හැමිල්ටන් රිසර්ව්ස්’ බැංකුවේ ණය ආපසු නොගෙවීම සම්බන්ධයෙන් නිව්යෝර්ක් ප්‍රාන්තයේ මෑන්හැටන් හි ෆෙඩරල් උසාවියේ නඩු පවරා ඇතැයි ‘බ්ලූම්බර්ග්’ පුවත් සේවය උපුටා දක්වමින් ‘ඩේලි මිරර්’ වෙබ් අඩවිය වාර්තා කරයි. දැඩි ආර්ථික අර්බුදයකට මුහුණ දෙන ශ්‍රී ලංකාව ණය ගෙවීම අත්හිටුවීමට ගත් තීරණය සම්බන්ධයෙන් මෙලෙස නඩු පවරා ඇත්තේ ජාත්‍යන්තර ස්වෛරී බැඳුම්කරවලින් ඩොලර් මිලියන 257.5ක මුදලක් සහ එයට අදාල 5.875%ක පොලිය ආපසු නොගෙවීම සම්බන්ධයෙනි. එම මූලික ණය මුදල සහ අදාල පොලිය ලබා දෙන ලෙස නියෝගයක් නිකුත් කරන්නැයි එමගින් ඉල්ලා ඇත. ශ්‍රී ලංකාව නිකුත්කළ ඩොලර් බිලියනයක ස්වෛරී බැඳුම්කරය ලබන මස 25 වනදා කල් පිරීමට නියමිත අතර එම අමෙරිකානු බැංකුව පවසන්නේ මේ වනවිට ස්වෛරී බැඳුම්කර දෙකක් සඳහා ගෙවීම් පැහැර ඇති බවයි.", "URL": "https://lankatruth.com/si/?p=135887", "Category": "පුවත්", "Parent URL": null}