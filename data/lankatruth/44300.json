{"Source": "Lankatruth", "Timestamp": "November 23, 2017", "Headline": "මහින්දගෙන් මෛත්‍රීට තවත් කොන්දේසියක්", "News Content": "ඉදිරි පළාත් පාලන මැතිවරණයේදී එක්ව තරඟ කිරම සඳහා මහින්ද පාර්ශවය විසින් ශ්‍රී ලංකා නිදහස් පක්ෂයට කොන්දේසි කිහිපයක් ඊයේ ඉදිරිපත් කළ අතර ඒ සම්බන්ධයෙන් සාකච්ඡා කිරීමට තිදෙනෙකුගෙන් යුත් කමිටුවක්ද නම් කරන ලදී. එහිදී මහින්ද රාජපක්ෂ විසින් විකල්ප දෙකක් සහිත කොන්දේසියක් ඉදිරිපත් කර ඇති අතර ඉන් කියැවෙන්නේ එජාපයෙන් ඉවත්ව ශ්‍රීලනිප ආණ්ඩුවක් පිහිටුවන්නේනම් එහි අගමැති ධුරය හෝ විපක්ෂයේ අසුන් ගන්නේනම් විපක්ෂ නායක ධුරය තමාට ලබා දියයුතු බවය. මේ සම්බන්ධයෙන් ඊයේ (22) රාත්‍රියේ රැස්වූ ශ්‍රීලනිප මධ්‍යම කාරක සභාව සාකච්ඡා කර ඇති අතර එහිදීද දේපාර්ශවය එක්ව තරඟ කිරීම සම්බන්ධයෙන් එකඟතාවයට පැමිණ ඇති බව වාර්තා වේ. ශ්‍රීලනිපයේ මෛත්‍රී පිලෙන් ඊයේ රාත්‍රීයේ ලැබුණු මෙම සුභවාදී පණිවිඩයත් සමගම මහින්ද රාජපක්ෂ විසින් අද (23) දිනයේ තවත් කොන්දේසියක් එක් කර ඇත. ඒ අනුව මහින්ද රාජපක්ෂ තවදුරටත් ඉල්ලා සිටින්නේ රාජපක්ෂ පවුලේ සාමාජිකයන්ට එරෙහිව මේ වනවිට ක්‍රියාත්මක වෙමින් ඇති අධිකරණ ක්‍රියාමාර්ග වහාම ක්‍රියාත්මක වන පරිදි නැවැත්විය යුතු බවය. මේ වනවිට දෙපාර්ෂවය විසින්ම තිදෙනෙකුගෙන් යුත් කමිටුවක් නම් කර ඇති අතර මෛත්‍රී පාර්ශවයෙන් නම් කර සිටි රාජ්‍ය අමාත්‍ය ඩිලාන් පෙරේරා වෙනුවට අනුර ප්‍රියදර්ශන යාපා ඇතුළත් කර ඇති අතර නිමල් සිරිපාලද සිල්වා හා ලසන්ත අලගියවන්න සේසු සාමාජිකයින් වේ. මහින්ද පිලෙන් නම් කර ඇති කමිටුවට පවිත්‍රා වන්නිආරච්චි, මහින්ද යාපා අබේවර්ධන හා සී.බී. රත්නායක ඇතුළත් වේ.", "URL": "https://lankatruth.com/si/?p=44300", "Category": "පුවත්", "Parent URL": null}