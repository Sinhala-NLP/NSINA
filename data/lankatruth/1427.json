{"Source": "Lankatruth", "Timestamp": "February 16, 2012", "Headline": "කිම් ජොන් ඉල් ජන්ම දිනය සැමරුම අදයි", "News Content": "හිටපු උතුරු කොරියානු නායක, කිම් ජොං ඉල් ගේ 70 වැනි ජන්ම දින සංවත්සරය වෙනුවෙන් එරට උත්සව රාශියක් සංවිධානය කර ඇතැයි වාර්තා වේ. ජන්ම දින සංවත්සරය යෙදී තිබෙන අද දිනය ’දිලෙන තරුවේ දිනය’ ලෙස නම් කර ඇති බව විදෙස් වාර්තා සඳහන් කරයි. මෙම සැමරුම් වල එක් අංගයක් ලෙස කිම් ජොං ඉල් ගේ පිළිමයක් ප්යෝන්යැන් අගනුවරදී පෙරේදා දින විවෘත කර ඇත. මීටර 6ක් උස මෙම පිළිමය තඹ වලින් නිමවා ඇත. මීට අමතරව, උතුරු කොරියාවේ උසස්ම ගෞරව නාමය වන ජෙනරාලිසිමෝ නාමයෙන්ද ඔහුව පුදා ඇත. හෘදයාබාධයක් හේතුවෙන් පසුගිය දෙසැම්බර් 17දා මෙම කොරියානු නායකයා මියගිය අතර, මියයන විට ඔහුගේ වයස 69කි. ඔහු සිහිවීමට කාසි, පදක්කම් ඇතුළු රාශියක් පසුගිය කාලය පුරාවට එළිදක්වා තිබුණි.", "URL": "https://lankatruth.com/si/?p=1427", "Category": "විදෙස් පුවත්", "Parent URL": null}