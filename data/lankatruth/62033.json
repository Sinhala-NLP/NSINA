{"Source": "Lankatruth", "Timestamp": "October 28, 2018", "Headline": "බලය තහවුරු කර ගන්නා තුරු රනිල්ගේ වරප්‍රසාද රකින්නැයි කතානායක ජනපතිගෙන් ඉල්ලයි", "News Content": "ආණ්ඩුක්‍රම ව්‍යවස්ථාවේ (42) 4 ව්‍යවස්ථාවට අනුව තේරීපත්වූ අග්‍රාමාත්‍යවරයා ලෙස රනිල් වික්‍රමසිංහ මහතාගේ ආරක්ෂාව ඇතුළු සියලු වරප්‍රසාද ඒ අයුරින්ම පවත්වාගෙන යාම සහතික කරන ලෙස එක්සත් ජාතික පක්ෂය කතානායකවරයාගෙන් කරන ලද ඉල්ලීම සැලකිල්ලට ගනිමින් රනිල් වික්‍රමසිංහ මහතාගේ ආරක්ෂාව සහ වරප්‍රසාද ආරක්ෂා කරන ලෙස සඳහන් කරමින් කතානායකවරයා ජනාධිපතිවරයා වෙත ලිපියක් යොමුකර තිබේ. රට තුළ දැනට උද්ගතව ඇති දේශපාලනමය අර්බුදකාරී තත්ත්වය හමුවේ සෑම මහජන නියෝජිතයෙකුගේම අයිතිවාසිකම් රැකදීම කතානායකවරයාගේ පරම යුතුකමක් ලෙස සලකන අතර රනිල් වික්‍රමසිංහ මහතාගේ වරප්‍රසාද ආරක්ෂා කරදෙන ලෙස සිදුකර ඇති ඉල්ලීම ප්‍රජාතන්ත්‍රවාදී සාධාරණ ඉල්ලීමක් ලෙස තමන් දකින බව එම ලිපියෙන් පෙන්වා දී ඇත. ඒ අනුව පාර්ලිමේන්තුව තුළින් බහුතර මන්ත්‍රී පිරිසකගේ විශ්වාසය දිනා ගත් පුද්ගලයා ස්ථාපිත වන තෙක් රනිල් වික්‍රමසිංහ මහතාගේ වරප්‍රසාද ආරක්ෂා කර දෙන ලෙසද එම ලිපියේ සඳහන් වේ. විවිධ පුද්ගලයින් විසින් මාධ්‍ය හරහා තර්ජන සිදුකිරීමේ අවස්ථා කිහිපයක්ද වාර්තා වී ඇති බව සඳහන් කරන කතානායක කරු ජයසූරිය මහතා පෙන්වා දෙන්නේ මේ වනවිට ඇතැම් රටවල් ශ්‍රී ලංකාවට පැමිණීමට අපේක්ෂා කරන සිය රටවැසියන් අරඹයා නිකුත් කර ඇති අනතුරු ඇඟවීම් නිවේදන තුළින්ද උද්ගතව ඇති තත්ත්වයේ බරපතලකම මැනවින් විද්‍යාමාන වනු ඇති බවය. පාර්ලිමේන්තුව නොවැම්බර් මස 16 වන දින දක්වා දින 20ක කාලයක් අක්‍රීය පැවතීම තුළින් රටට දැඩි අහිතකර වාතාවරණයක් උද්ගත වීමට ඉඩ නොතබන ලෙසද කතානායක කරු ජයසූරිය මහතා ජනාධිපතිවරයා වෙත යොමුකළ ලිපියේ සඳහන් කර තිබේ. පාර්ලිමේන්තුව කල් තැබීම ප්‍රජාතන්ත්‍රවාදී සම්ප්‍රදාය අනුව විය යුත්තේ කතානායකවරයාගේද අනුදැනුම ඇතුව බව කතානායකවරයා නිකුත් කළ ලිපියේ වැඩිදුරටත් සඳහන් වන්නේය.", "URL": "https://lankatruth.com/si/?p=62033", "Category": "පුවත්", "Parent URL": null}