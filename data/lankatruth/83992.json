{"Source": "Lankatruth", "Timestamp": "October 26, 2019", "Headline": "“අපි හදන්නේ හැම පුරවැසියාටම ආරක්ෂාව දෙන ආණ්ඩුවක්”", "News Content": "ජාතික ජන බලවේගයේ පාලනයක් යටතේ රටේ ගොඩනගන්නේ සෑම පුරවැසියෙකුටම ආරක්ෂාව ලබාදෙන ආණ්ඩුවක් යැයි ජාතික ජන බලවේගයේ ජනාධිපති ධුර අපේක්ෂක අනුර දිසානායක මහතා අවධාරණය කරයි. ඒ මහතා මේ බව පැවසූවේ පසුගිය 24 වනදා අක්කරේයිපත්තුවේදී පැවැත්වූ ජන රැලියක් අමතමිණි. එහිදී වැඩිදුරටත් අදහස් දැක්වූ අනුර දිසානායක මහතා… “මහින්දගේ ආණ්ඩුවේ මහින්ද රාජපක්ෂ හිටිය, චම්පික රණවක හිටිය, විමල් වීරවංස හිටිය, රවුෆ් හකීම් හිටිය, රිශාඩ් බදුර්දීන් හිටිය, තොන්ඩමන් හිටිය, ඩග්ලස් දේවානන්ද හිටියා, අතාවුල්ලා හිටිය. ඔක්කෝම එකට එක කෑම මේසේ වාඩිවෙලා ඉන්නවා. ඔක්කොම එකට හොරකම් කරනවා. ඔක්කොම එකට නාස්ති කරණවා. ජනතාවට කියනවා ගහගන්න කියලා. ඒ ගොල්ලො එකට හොරකම් කරනවා. එකට පාටි දානවා. මීට පස්සේ අපි කිසිවෙක් ගහගතයුතු නැහැ. කවුරුහරි ගහගන්න කියනවානම් ඉස්සරලා, විමල් වීරවංස, රිශාඩ් බදුර්දීනුයි ගෝස්පේස් පිට්ටනියට ගිහිල්ලා ගහගන්න ඕනා. ඒගොල්ලෝ ගහගත්තට පස්සේ අපි ගහගමු. ඒගොල්ලෝ ගහගන්නේ නැහැ. ඒ ගොල්ලෝ හරි යාලුවෝ. ඒගොල්ලො බොරුවට බෙදිල ඉන්නවා. එකට හොරකම් කරනවා. ඒ නිසා යළි කිසිදු ගැටුමක්, යළි කිසිඳු වෛරයක් අපේ රට තුළ ඇතිවෙන්න දෙන්නේ නැහැ. අපි මේ රටේ ජාතික සමගිය හදනවා. අපි හදන ආණ්ඩුව හැම පුරවැසියටම ආරක්ෂාව දෙන ආණ්ඩුවක්. 2015 රාජපක්ෂ පාලනය බිඳවැටුනට පස්සේ, බැසිල් රාජපක්ෂ ඇමරිකාවට පැන්නා. ගෝඨාභය රාජපක්ෂ තමන්ගේ ගෙදර හිටපු අලි හමුදාවට බාරදීලා, ගෙදර තිබුණ මෝර ටැංකිය පොඩිකරලා මිරිහානේ ගෙදරට ගිහිල්ලා හැංගුනා. මහින්ද රාජපක්ෂ සතියක් යනකොට ශ්‍රී ලංකා නිදහස් පක්ෂය මෛත්‍රීපාල සිරිසේනට දෝතින් ගෙනල්ලා භාරදුන්නා. ඇයි ඒ. බයවෙලා හිටියේ. මෛත්‍රීපාල සිරිසේන මහත්තයා මට කිව්වා, නාමල් රාජපක්ෂ මුනගැහුණා කියලා චමල් රාජපක්ෂ කතානායක නිල නිවසේදී. නාමල්ගේ පිටට අත තියනකොට ඇඟ වෙවුලනවලු. ඒ 2015 ජනවාරි මාසේ. ඒ ගොල්ලන්ට පන දුන්නේ කවුද? ඇමරිකාවේ හිටපු බැසිල් ලංකාවට ආවේ කොහොමද? හිරේ යන්න හිටපු ගෝඨාභය එළියේ ඉන්නේ කොහොමද? මහජනයාගේ දේපළ හොරකම්කරපු නාමල්ලා එළියේ ඉන්නේ කොහොමද? ඒ ගොල්ලෝ මේ ගොල්ලෝ රකිනවා. මේ ගොල්ලෝ ඒ ගොල්ලෝ රකිනවා.”", "URL": "https://lankatruth.com/si/?p=83992", "Category": "පුවත්", "Parent URL": null}