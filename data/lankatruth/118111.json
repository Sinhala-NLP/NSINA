{"Source": "Lankatruth", "Timestamp": "June 17, 2021", "Headline": "ඔන්ලයින් හරහා මත්වීමේ අවස්ථාව නවතී", "News Content": "සුපිරි වෙළෙඳසල් හරහා මාර්ගගත (Online) ක්‍රමයට මත්පැන් බෙදාහැරීමට මුදල් අමාත්‍යංශය හරහා ඉල්ලීමක් කර ඇති බවත් එය කොන්දේසි කිහිපයකට යටත්ව අවසර ලැබුණු බවත් ඊයේ (16) දහවල් සුරාබදු කොමසාරිස්වරයා නිවේදනයක් නිකුත් කරමින් පවසා තිබිණි. එම කොන්දේසි අතර කොවිඩ් 19 පැතිරීම වැලැක්වීමේ ජාතික ක්‍රියාන්විත මධ්‍යස්ථානයේ අවසරය ලබන අයට පමණක් මෙම බෙදාහැරීමට අවසරය හිමිවන බවටද දන්වා තිබිණි. මෙම තීන්දුවත් සමඟ වෛද්‍ය සංගම් ඇතුළු බොහෝ පාර්ශවවලින් ආණ්ඩුවට බරපතළ ලෙස විවේචන එල්ල විය. ඔවුන් පෙන්වා දෙන්නේ මේ හරහා මත්පැන් භාවිතය නිසි වයසේ අයට ලබාදීම ගැන විශ්වාසයක් ඇති නොවන බවයි. එසේම කොරෝනා වසංගතය හමුවේ මත්පැන් දුම්වැටි ආදිය ප්‍රවර්ධනය රෝගයට තවත් රුකුලක් බවත් ලෝක සෞඛ්‍ය සංවිධානය පවා ඒවා භාවිතයෙන් ඉවත්වීමට උපදෙස් ලබාදී ඇති බවයි. එල්ල වන විරෝධයන් හමුවේ අන්තර්ජාලය හරහා මත්පැන් අලෙවිය මේ වනවිට නවතා දමා ඇති බව පැවසේ.", "URL": "https://lankatruth.com/si/?p=118111", "Category": "පුවත්", "Parent URL": null}