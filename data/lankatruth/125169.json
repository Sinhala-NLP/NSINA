{"Source": "Lankatruth", "Timestamp": "October 28, 2021", "Headline": "විරෝධය උග්‍ර වෙයි… මහින්දටත් පොහොර නැවට බෑ කියන්න වෙයි", "News Content": "අහිතකර ක්ෂුද්‍ර ජීවින් සහ බැක්ටීරියා අඩංගු බව පැවසෙන චීනයේ සිට ආනයනය කර තිබෙන කාබනික පොහොර මෙට්‍රික් ටොන් 90,000කට අධික ප්‍රමාණය සම්බන්ධයෙන් එල්ල වන විරෝධය හමුවේ එය මෙරටට බාරගත නොහැකි බව අගමැතිවරයා ඊයේ (27) දින චීන තානාපතිවරයා වෙත පවසා ඇති බව වාර්තා වේ. චීනයේ සිට මෙරටට ගෙන එන ලද එම කාබනික පොහොර තොගය සම්බන්ධයෙන් සාම්පල පරීක්ෂාව සිදුකරනු ලැබූඅතර එහිදී එම පොහොර තොගය භාවිතයට නුසුදුසු බවට ශාඛනිරෝධායන සේවය විසින් තහවුරු කරනු ලැබ තිබිණි. කෙසේ වුවද පසුගියදා කෘෂිකර්ම ඇමතිවරයා වන මහින්දානන්ද අලුත්ගමගේ සහ රාජ්‍ය ඇමතිවරයා වන ශෂීන්ද්‍ර රාජපක්ෂ චීන තානාපති කාර්යාලයට ගොස් තෙවැනි පාර්ශවයක් හරහා පරීක්ෂණයක් සිදු කිරීමට එකඟතාවය පළකර ඇති බව මාධ්‍ය වාර්තා කර තිබිණි. ඇමතිවරුන් විසින් මෙලෙස කෘෂි විද්‍යාඥයින්ගේ තීන්දු නොසලකා හැර මෙරට කෘෂිකර්මාන්තය අනතුරේ හෙළීමට සූදානම්වීම පිළිබඳව බොහෝ පාර්ශවයන්ගෙන් ආණ්ඩුවට බලවත් විරෝධයක් එල්ල විය. විශේෂයෙන්ම මෙරට කෘෂිකර්ම ක්ෂේත්‍රයේ හසල දැනුමක් ඇති කෘෂි විද්‍යාඥයින් 140කට වැඩි ප්‍රමාණයක් මේ සම්බන්ධයෙන් සාකච්ඡාවක් ලබා දෙන ලෙස ජනාධිපතිවරයාගෙන් ඉල්ලා තිබිණි. කෙසේ වුවද කෘෂිකර්මික ක්ෂේත්‍රයේ, ආණ්ඩුව අභ්‍යන්තරයේ මෙන්ම දේශපාලන ක්ෂේත්‍රයේ මේ සම්බන්ධයෙන් ආණ්ඩුවට එල්ලවන විරෝධය හමුවේ එම කාබනික පොහොර තොගය මෙරටට භාරගත නොහැකි බව මහින්ද රාජපක්ෂ අගමැතිවරයා පැවසීමට සිදුව තිබේ.", "URL": "https://lankatruth.com/si/?p=125169", "Category": "පුවත්", "Parent URL": null}