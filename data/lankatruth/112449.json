{"Source": "Lankatruth", "Timestamp": "March 11, 2021", "Headline": "බඩුමිල ඉහළට – ආර්ථිකය පහළට ‘සිස්ටම් ෆේල්’ – පීබී, බැසිල් විතරක් එලවලා හරියනවද? අනුර දිසානායක", "News Content": "“ආර්ථික අර්බුද විසින් ඇති කරන සමාජ අර්බුද දේශපාලන පරිවර්තන සඳහා පෙළඹවීම් කරනවා. ආණ්ඩුව ඇතුළේ කණ්ඩායමක් පී.බි. සහ බැසිල් එලවන්න ඕනෑ කියලා ෆයිට් කරනවා. ආර්ථිකය හොඳට තිබුණා නම් ඔය ඔක්කොමලා එක බෝට්ටුවේ නැගලා යනවා. මේ ප්‍රශ්නයට පීබී, බැසිල් එලවලා හරියනවාද? අර්බුදය දේශපාලන තලයට කාන්දු වෙන්නේ මේ විදිහට. ගෝඨාභය රාජපක්ෂ, මම අසමත් නෑ පාස් කියලා කියන්නේ ඔහුට ඒක කාන්දු වෙන විදියට. ඔය අතර රනිල් වික්‍රමසිංහ වෙනත් පාරකින් එන්න බලනවා. සජිත් ප්‍රේමදාසත් නොයෙක් කතා කියනවා. හැබැයි ආර්ථිකය විසින් ඇතිවෙන අර්බුදය අවසානයේ මිනිසුන්ට ජීවිතය අහිමි කරලා. ජීවත්වීමට සරිලන ආදායම් මාර්ගයක් නැහැ. නොතෙමී ඉන්න නිවහනක් නැහැ. තමන්ගේ දරුවන්ට හොඳින් අධ්‍යාපනය ලබාදීමට අධ්‍යාපනයක් නැහැ, පාසලක් නැහැ. ලෙඩරෝග හැදුණාම බෙහෙත් ගන්න සෞඛ්‍ය සේවයක් නැහැ. ජීවිතයේ සතුටක් විනෝදයක් නැහැ. 2017දී සියදිවි හානිකර ගැනීම් 3,263යි. 2018දී 3,281යි. සියදිවි හානිකර ගැනීමට ප්‍රයත්නය දැරූ සංඛ්‍යාව 10,000ක් පමණ වෙනවා. දවසකට ආසන්න වශයෙන් 09 දෙනෙක් සියදිවි නසා ගන්නවා. යාපනය දිස්ත්‍රික්කයේ සියදිවි හානිකර ගන්නා වැඩිම ප්‍රමාණය කාන්තාවන්. හේතුව ණය ගෙවා ගන්න බැරිකම. ක්ෂුද්‍ර මූල්‍ය ණය ගන්නා අයට 150%ක පමණ පොලියක් ගෙවන්න වෙනවා. ණය ගෙවා ගන්න බැරිව සියදිවි නසා ගන්න එක පුරවැසියෙක්වත් අපේ රටේ නොසිටිය යුතුයි. තව පැත්තකින් 2019දී අවුරුදු 16ට වඩා අඩු දැරිවියන් 305 දෙනෙක් දූෂණය කරලා තිබෙනවා. අඩම්තේට්ටම්වලට ලක්වී තිබෙන ප්‍රමාණය ඊට වඩා විශාලයි. 2019දී අපේ රටේ දැරිවියන් සහ කාන්තාවන් 594ක් දූෂණයට ලක්වූ බව පොලිස් පොතේ ලියවිලා තිබෙනවා.” යැයි ඊයේ (10) කොළඹ නව නගර ශාලාවේ පැවති, බඩුමිල ඉහළට – ආර්ථිකය පහළට ‘සිස්ටම් ෆේල්’ සම්මන්ත්‍රණය අමතමින් ජනතා විමුක්ති පෙරමුණේ නායක අනුර කුමාර දිසානායක පැවසීය. එහිදී ඔහු දැක්වූ සම්පූර්ණ අදහස් පහතින් පල වේ… “මේ වෙනකොට රටේ ප්‍රධාන මාතෘකා කිහිපයක්ම සාකච්ඡාවේ තිබෙනවා. බඩුමිල ඉහළ යාම ගැන කඩේ මුදලාලිට හරි ආණ්ඩුවට හරි බනිනවා. ඉදිකිරීම් කර්මාන්තය කඩාවැටීම පිළිබඳ සාකච්ඡාවක් තිබෙනවා. විශේෂයෙන්ම ටයිල් ආනයනය නොකිරීමෙන් ඇතිවී තිබෙන ප්‍රශ්නය සාමාන්‍ය ජනතාවටත් බලපාලා. වාහන ආනයන නතර කිරීම පිළිබඳ තව පැත්තකින් කතා වෙනවා. ස්වයං රැකියාවක් හැටියට සැලෝන් කරන අයගේ මැසිවිලි තිබෙනවා. උසස් පෙළ සමත්, ඩිප්ලෝමාවක් හරි උපාධියක් හරි ලබාතිබෙන අයට සුදුසු රැකියාවක් නැති ප්‍රශ්නය කතා කරනවා. ගොවි ජනතාවගේ අස්වැන්න විකුණලා ජීවත්වෙන්න බැහැ කියනවා. ධීවර ජනතාවත් එහෙමයි. මේ අතර කහ කෑවේ නැතුවට මැරෙන්නෑ, දෙවැනි ලෝක යුද්ධ කාලේ බජරි, කොල්ලු වගේ දේවල් කෑවා දැන් ඒ වගේ තත්වයක් නැහැ කියලා බන්දුල ගුණවර්ධන කියනවා. ජනාධිපතිවරයා කියන්නේ මාව අසමත් කියල කීවාට අසමත් නැහැ; කරපු වැඩවලට ගෞරව උපාධියක් තිබෙනවා; දැන් කරන්නේ බෝනස් වැඩ, ඒවා කරන්නේ ඩබල් පීඑච්ඩී එකට කියලා ඔහු කියනවා. අර්බුදය ඔවුන් දකින්නේ ඒ විදිහට. අපේ රටේ පුරවැසියනුත් පාලකයනුත් පවතින අර්බුදය විවිධ කෝනවලින් අර්ථකථනය කරනවා. මාළුවා පනුවා දකිනවා කොක්ක දකින්නේ නැහැ, කියලා කියමනක් තිබෙනවා. ඒ වගේ ජනතාවගෙන් බහුතරයක් සහ පාලකයන් කොක්ක ගැන අවධානය යොමු කරනවා වෙනුවට පනුවා ගැන අවධානය යොමු කරනවා. බඩුමිල ඉහළ යාම ආර්ථික අර්බුදය නෙවෙයි, අර්බුදයේ ප්‍රකාශනයක්. බඩුමිල ඉහළ යාමෙන් පාරිභෝගික ජනතාවට දැනෙන්නේ ආර්ථිකය කඩාවැටීම. උණ කියන්නේ රෝගයක් නොවෙයි. රෝගයක ප්‍රකාශනයක්. ඒ වගේම බඩුමිල ඉහළ යාම, රැකියා නොමැතිවීම, ගොවි ජනතාවට ගොවිතැනින් ජීවත්වීමට බැරිවීම, ධීවර ජනතාවගේ අස්වැන්න සාධාරණ මිලකට අලෙවිකර ගත නොහැකිවීම මගින් කියැවෙන්නේ ආර්ථික අර්බුදයේ ප්‍රකාශනය මිස අර්බුදය නෙවෙයි. එහෙම නම් අර්බුද ඇතිවෙන්නේ ආර්ථික බිඳවැටීමේ ප්‍රකාශනයක් හැටියට. බඩුමිල වැඩි වුණාම එහි හරය තේරුම් නොගෙන ගැසට්වලින් පාලනය කරන්න හදන්නේ ඒ නිසා. හැබැයි ගැසට් එකේ මිලට බඩු ගන්න නැහැ. ගැටලුව වෙන්නේ බඩුමිල නම්, ගැසට් එකෙන් විසඳන්න පුළුවන්. නමුත් ගැටලුව බඩුමිල නොවන නිසා එය ගැසට්වලින් විසඳන්න බැහැ. ගිය අවුරුද්දේ හාල්වලට විතරක් ගැසට් 05ක් ගැහුවා. අවුරුද්දකට කන්න දෙකයි තිබෙන්නේ. ගැසට් එකෙන් හාල් මිල පාලනය කරන්න බැරි, මිල ඉහළ යාම ආර්ථික අර්බුදයේ ප්‍රකාශනයක් නිසයි. මාළුවා ගිලින්නේ පනුවා. හැබැයි ඇමිණෙන්නේ කොක්කේ. පනුවා කාපු නිසා මාළුවා මැරුණා නොවෙයි. කොක්ක නිසයි මාළුවා මැරෙන්නේ. මේ නිසා ආර්ථිකයේ ඇතිවී තිබෙන අර්බුදය ගැන අපි සැලකිය යුතු අවධානයක් යොමුකළ යුතු වෙනවා. ආර්ථිකයේ මතුවී තිබෙන ප්‍රධානම ගැටලුව ණය අර්බුදයයි. රටක් හැටියට අපේ ණය ධාරිතාව ඔරොත්තු නොදෙන මට්ටමක තිබෙනවා. 2000 වසරේදී මුළු ණය ප්‍රමාණය බිලියන 1,218යි. 2005 වෙනකොට බිලියන 2219යි. අවුරුදු 05කදී බිලියන 1,008කින් ණය වැඩි වුණා. 2010 වෙන කොට බිලියන 4,594 දක්වා වැඩිවුණා. 2015 වෙනකොට 8,599ක්. 2019වෙන කොට බිලියන 6,000කින් වැඩිවෙනවා. 2020 සහ 2021 අපේක්ෂා කරන ණය ගැනීම බිලියන 5,872ක්. ඒකෙන් බිලියන 5,800ක් විතර නැවත ණය ගෙවීමට. 2021 අවසන් වනවිට අපේ ණය පංගුව බිලියන 17,300දක්වා ඉහළ යනවා. 2012 ඉඳන් අපේ ණය ගිණුම්ගත කිරීමට අලුත් ක්‍රමයක් හඳුන්වා දුන්නා. ආණ්ඩුවේ ණය වෙනමත් රාජ්‍ය ආයතන සතු ණය වෙනමත් ගිණුම්ගත කළා. උදාහරණයක් හැටියට හම්බන්තොට වරාය හදන්න ණය ගත්තේ වරාය අධිකාරිය. ඒ ණය රජයේ හැටියට නෙවෙයි වරාය අධිකාරියේ ණය හැටියට ගිණුම්ගත කළා. 2021 අවසන් වන විට රුපියල් බිලියන 17300ක ණය පංගුවට රාජ්‍ය ආයතනවල ණය ඇතුළත් වෙන්නේ නැහැ. මාර්ග සංවර්ධන අධිකාරියේ, එයාර් ලංකා එකේ, පෙට්ට්‍රොලියම් එකේ, විදුලි බලමණ්ඩලය ආදී රාජ්‍ය ආයතනවල ණය බිලියන 1300යි. 2021 ඉවර වෙනකොට රටේ මුළු ණය බිලියන 18600යි. ඒක පුද්ගල ණය පංගුව ලක්ෂ 09 ඉක්මවනවා. 1981දී ඒක පුද්ගල ණය පංගුව රු:4357/-යි. 2005දී 113,000යි. 2015 වෙනකොට 418,000යි. 2021දී 900,000 ඉක්ම වනවා. අපේ රටේ ආර්ථිකය, රජයේ ආදායම වගේ සාධක සලකා බලනකොට අපිට දරාගන්න බැරි ණය පංගුවක හිරවෙලා ඉන්නේ. කෙනෙක් හිතන්න පුළුවන් ඔය ණය ගෙවන්නේ අපේ පොකට් එකෙන් නෙවෙයි කියලා. නමුත් භාණ්ඩවලට බදු ගහලා, දඩ ගහලා, ලියාපදිංචි ගාස්තු විදිහට මහා භාණ්ඩාගාරයට අයකර ගන්නේ අපේ සල්ලි. ණය ගෙවන්නේ භාණ්ඩාගාරයට ලැබෙන බදු මුදලින්. 2020දී අපේක්ෂිත බදු ආදායම බිලියන 1,550ක්. නමුත් උපරිම වශයෙන් ලැබෙන්නේ රු.බිලිය 1,350යි. ණය පොලිය සහ ණය වාරික වශයෙන් 2020දී රුපියල් බිලියන 1,854ක් ගෙවන්න සිදුවුණා. ආසන්න වශයෙන් ගත්තොත් බිලියන 500ක් විතර අමතරව ණය ගන්න සිද්ධ වුණා, ණය වාරික සහ පොලිය ගෙවන්න විතරක්. අනෙක් සියලු වියදම් සඳහා ආණ්ඩුව ණය ගන්න ඕනෑ. රාජ්‍ය සේවකයන්ගේ වැටුප් සහ විශ්‍රාමි වැටුප් ගෙවන්න කෝටි 90,000ක් ඕනෑ. සෞඛ්‍ය සඳහා කෝටි 15,900ක්, ප්‍රවාහනය සඳහා කෝටි 4,100ක්, අධ්‍යාපනය සඳහා කෝටි 12,600ක්, ආදී සියළු වියදම්වලට ණය ගන්න වෙලා. අවුරුදු 73ක් අනුගමනය කළ ආර්ථික ප්‍රතිපත්තිය නිසා අපිට දරාගන්න බැරිතරම් ණයක් ගොඩගැහිලා. 2021 අපේක්ෂිත ආදායම බිලියන 1919යි. ණය පොලී වාරිකය ගෙවන්න බිලියන 2117ක් යනවා. භාණ්ඩාගාරයට ලැබෙන මුළු ධනයම ණය පොලී සහ වාරිකය ගෙවන්න ප්‍රමාණවත් නැහැ. මේ තත්වය තුළ සෞඛ්‍ය සඳහා වියදම් කප්පාදු කරන්න වෙනවා. ඉස්පිරිතාලේ බෙහෙත් නැති වෙනවා. අධ්‍යාපනය සඳහා මුදල් කප්පාදු කරනවා. එතකොට පාසලේ නඩත්තු වියදම් දෙමාපියන් පිට පැටවෙනවා. ආණ්ඩුවේ සියලු ආදායම් ණය ගෙවීමට යොදවන තත්වයක් තුළ ජනතාවගේ සියලු සේවාවන් කප්පාදු කරනවා. 2020 අගෝස්තු වෙනකොට රජය මුළු ණය ප්‍රමාණය ටි්‍රලියන 14.3යි. මෙයින් 47%ක් වූ ඉහළ ප්‍රමාණයක් විදේශීය ණය වශයෙන් ලංකා ඉතිහාසයට එකතු වෙනවා. ආසන්න වශයෙන් ගත්තොත් ඩොලර් බිලියන 35.3ක්. විදේශ ණය ගිණුම්ගත කරන්න වෙන්නේ ඩොලර්වලින්. ඒවා ගෙවන්නත් ඩොලර් ඕනෑ. දේශීය ණය ගෙවන්න සල්ලි අච්චු ගහලා පුළුවන්. නමුත් විදේශීය ණය එහෙම ගෙවන්න බැහැ. අපිට ඩොලර් අච්චු ගහන්න බැහැ; උපයන්න ඕනෑ. ආණ්ඩුවේ ආයතන ඩොලර්වලින් විදේශ ණය ගන්නවා වගේම මේ රටේ පෞද්ගලික සමාගම් පවා ඩොලර්වලින් ණය අරන් තිබෙනවා. පෞද්ගලික අංශයෙන් ගත් ණයත් එකතු කළාම රටක් හැටියට අපේ විදේශ ණය ප්‍රමාණය ඩොලර් බිලියන 56යි. හැබැයි ආණ්ඩුවේ ණය පංගුව ඩොලර් බිලියන 35.5යි. එයින් හම්බන්තොට වරාය හදන්න ගියේ ඩොලර් බිලියන 1.1යි. තව විදිහකින් කියනවා නම් හම්බන්තොට වරාය වගේ 30ක් අපි විදේශයන්ට ණයයි. විදේශීය ණය පංගුවෙන් මේ අවුරුද්දේදී රටක් හැටියට ඩොලර් බිලියන 8.7ක් ගෙවන්න ඕනෑ. රජයේ ණය නෙවෙයි රටක් හැටියටයි මේ විදේශීය ණය පංගුව ගෙවන්න තියෙන්නේ. මේ තුළ ආණ්ඩුව, රාජ්‍ය ආයතන, සහ පෞද්ගලික අංශය ගෙවන්න ඕනෑ ඩොලර් ණය සියල්ලම ඇතුළත් වෙනවා. ණය වාරික හැටියට ඩොලර් බිලියන 8.7ක් ගෙවීමට අමතරව විදේශ වෙළඳාමෙන් ඇතිවෙන පාඩුව පියවන්නත් ඩොලර් ඕනෑ. විදේශ වෙළඳාමේ හිඟය දළ වශයෙන් ඩොලර් බිලියන 09ක් විතර වෙනවා. මේ හිඟය පියවා ගන්න සියලුම ආනයන සීමා කර තිබෙනවා. මේ ආනයන සීමා කිරීම් නිසා රට ඇතුළේ වෙනත් අර්බුද රැසක් ඇති වූවත් උපරිම වශයෙන් විදේශ වෙළඳාමේ පාඩුව ඩොලර් බිලිය 06 දක්වා අඩුකර ගන්න පුළුවන්. ඊට වැඩිය අඩුකර ගන්න බැහැ. දැන් ලෝක වෙළඳපොළේ තෙල් මිල බැරල් එකක් ඩොලර් 70දක්වා ඉහළ ගිහින් තිබෙනවා. ඒ නිසා විදේශ වෙළඳාමේ පාඩුව නැවත ඉහළ යන්න පුළුවන්. කොහොම වුණත් රටක් හැටියට විදේශ ණය ගෙවන්න ඩොලර් බිලියන 8.7ක් ඕනෑ වගේම විදේශ වෙළඳාමේ පාඩුව පියවා ගන්න තවත් ඩොලර් බිලියන 06ක් විතර ඕනෑ. මේ නිසා ඩොලර් බිලියන 14.7ක අවශ්‍යතාවයක් තිබෙනවා. විදේශීය සමාගම් අපේ රටේ විවිධ ආයෝජන සිදුකර තිබෙනවා. උදාහරණයක් හැටියට දුම්කොළ සමාගම ඔවුන් අපේ රටේ ව්‍යාපාර කරලා ලාභ ලබාගෙන ආපසු අරන් යනවා. ඒ ලාභ ගෙනයන්නේ ඩොලර්වලින්. ඒවගේම කොටස් වෙළඳපොළේ විදේශීය සමාගම් ආයෝජනය කරනවා. ඔවුන් කොටස් ගනුදෙනුවලින් උපයා ගන්නා ලාභය ගෙනියන්නේත් ඩොලර් හැටියට. අයි.ඕ.සී. සමාගම තෙල් විකුණලා ලාභ ගෙනියන්නේත් ඩොලර්වලින්. මේ වගේ විවිධ විදේශ ආයෝජනවලින් ලබාගන්නා ලාභය ගෙනියන්නේ ඩොලර්වලින්. අපේ සමහර ආයෝජකයන් පිටරටවල ආයෝජනය කරන්න ගෙනියන්නේත් ඩොලර්වලින්. ඒ ආයෝජනවලින් ලබන ලාභය ලංකාවට ගේනවා. මේ සියල්ල තිබුණත් අපි පිටරට ආයෝජනය කරලා, ලබාගන්නා ලාභවලට වඩා පිටරට අය අපේ රට තුළින් ආයෝජන ප්‍රතිලාභ හැටියට ආසන්න වශයෙන් ඩොලර් බිලියන 2.4ක් ආපසු ගෙනියනවා. මේ මුදලත් 2021 වර්ෂයේදී ඩොලර් හැටියට පිටරටට ඇදී යනවා. මේ අවුරුද්ද තුළදී දළ වශයෙන් ඩොලර් බිලිය 17ක් විදේශීය ගෙවීම් සඳහා ඕනෑ. මේ මුදල හොයාගන්නේ කොහොමද? සල්ලි අච්චු ගහලා මේ වියදම් පියවන්න බැහැ. අතිරේක වශයෙන් ඩොලර් බිලියන 17ක වියදමක් තිබෙනවා. මේ වියදම පියව ගන්න විදෙස්ගත ශ්‍රමිකයන් මෙහෙට සල්ලි එවනවා. ඒවගේම පිටරට අය මෙහෙ වැඩකරලා සල්ලි එහෙට යවනවා. එතකොට ලංකාවේ ඩොලර් එහෙට යනවා. සාමාන්‍යයෙන් විදේශ රැකියා කරන අයගෙන් අපේ රටට ඩොලර් බිලියන 7ක් එනවා. මේ රටේ රැකියා කරන විදේශිකයන් වෙනුවෙන් ඩොලර් බිලියනයක් විතර ආපහු යනවා. එතනින් බිලියන 6ක් ඉතුරු වෙනවා. අවුරුද්දට අවශ්‍ය අර ඩොලර් බිලියන 17 පියවා ගන්න තව ඩොලර් බිලියන 11ක් ඕනෑ. සංචාරක ව්‍යාපාරයෙන් ආසන්න වශයෙන් බිලයන 2.8ක ලාභයක් තිබෙනවා. ඉතිරි හිඟය පියවන්න ඩොලර් හොයා ගන්නේ කොහොමද? ආණ්ඩුව හමුවේ තිබෙන මූලික ගැටලුව මේක. ඩොලර් හොයාගන්න ආකාර තුනයි තිබෙන්නේ. විදේශීය වෙළඳපොළෙන් ණය ගන්න වෙනවා. ඒ වෙනුවෙන් කරන්න සිදුවෙලා තිබෙන්නේ රටේ සම්පත් විකිණීමයි. ණය කොන්දේසි වෙනුවට දැන් ඉදිරිපත් වෙන්නේ සම්පත් විකිණීමයි. උදාහරණයක් හැටියට, නැගෙනහිර ජැටිය වෙනුවට බරහිර ජැටිය අදානි සමාගමට විකුණන්න යන්නේ ඩොලර් බිලියනයක් ගන්න. චීනයට ගිහින් ණය ඉල්ලනකොට නයනතිව් දූපත්වල සුළං විදුලි බලාගාර ඉදිකිරීමේ කොන්ත්‍රාත්තුව චීනයට ඉල්ලනවා. අපිව හිරකරලා. ණය වෙනුවට ජාතික සම්පත් විකිණීමට සිදුවීම යන දෙකම එකට ගැටගැහිලා. ඊට අමතරව ජාත්‍යන්තර ස්වෛරිත්ව බැඳුම්කරවලින් ණය ගන්න වෙනවා. 2009 ඉඳන් ස්වෛරිත්ව බැඳුම්කරවලින් ඩොලර් බිලියන 15.5ක් ණය අරන් තිබෙනවා. පසුගිය ඔක්තෝබර් මාසයේ එක බිලියනයක් ගෙව්වා. මේ විදිහට 2029 වනතුරු නිදහස් කරන්න ස්වෛරිත්ව බැඳුම්කර ණය තිබෙනවා. මේවගේ පොලිය 7.5%යි. ඒ වගේම ඩොලර්100ක් වටිනා බැඳුම්කරයක් අද විකිණෙන්නේ ඩොලර් 59කට. මේ අනුව ස්වෛරිත්ව බැඳුම්කරවලින් ණය ගන්න බෑ. හැබැයි කොරියාව නිකුත් කර තිබෙන 2029 කල්පිරෙන බැඳුම්කරයක් වෙනුවෙන් පොලිය 2.5%ක් නියමවෙලා තිබෙද්දිත් ද්වීතික වෙළඳපොළේ ඩොලර් 100 වෙනුවට විකිණෙන්නේ 103 ගානේ. මේකෙන් කියැවෙන්නේ මොකක්ද? අපේ රටට ඩොලර්වලින් ගෙවීමේ හැකියාව හීනවී තිබීම සහ කොරියාවට ඒ හැකියාව ඉහළම අගයක තිබීමයි. 2020දී අපේ රටේ ස්වෛරිත්ව බැඳුම්කරවලින් අලුතින් ණය ගන්න බැරිවුණා. රටේ ණය ගෙවීමට හිඟ වී තිබෙන ඩොලර් බිලියන නවයක මුදල හොයාගන්න සම්පත් විකිණීමත් විදේශයන් ඉස්සරහා නැවත නැවත යටත්වීමටත් සිදුවී තිබෙනවා. මේ අතර ජාත්‍යන්තර මූල්‍ය අරමුදලත් එක්ක එකඟතාවලට යන්න යෝජනා කෙරී තිබෙනවා. මූල්‍ය අරමුදලත් එක්ක යන්න නම්, අනිවාර්යයෙන්ම රුපියල පාවීමට අත්හැරීම, රාජ්‍ය අංශයේ සේවය කප්පාදු කිරීම, රාජ්‍ය ආයතන පෞද්ගලීකරණය කිරීම වගේ කොන්දේසි වලට යටත් වෙන්න සිදුවෙනවා. තවත් වටයකින් අපි කොටුවෙනවා. මේ අර්බුදය ජනතාව ඉදිරියට එන්නේ කොහොමද? ක්‍රම දෙකකින් එනවා. ආණ්ඩුව මුදල් අච්චු ගැසීම, මුලින්ම කරනවා. ඒ මුදල් බැංකුවල ගොඩගැහිලා තියෙන නිසා, කතාකරලා ණය දෙනවා. හැබැයි මේ අච්චු ගහන සල්ලිවලට සමාන්තරව රටේ නිෂ්පාදනය වැඩිවෙලා නැහැ. ඒ නිසා බැංකුවලින් ණය හැටියට ජනතාවට මුදාහරින සල්ලි සංසරණය වීමෙන් තිබෙන භාණ්ඩවලට ඉල්ලුම වැඩිවෙනවා. ඉල්ලුමට සරිලන සැපයුමක් නැහැ. මේ නිසා වෙළඳපොළේ මිල ගණන් වැඩිවෙනවා. සල්ලි අච්චු ගහලා වෙළඳපොළට පොම්ප කරන අතර, ගැසට් ගහලා භාණ්ඩ මිල පාලනය කරන්න බැහැ. ලංකාව තුළ ඩොලර්වලට තිබෙන ඉල්ලුමට සරිලන සැපයුමක් නැහැ. ඒ නිසා ඩොලරයේ අගය ඉහළ යනවා. ඒ තුළින් සෑම ආනයනික භාණ්ඩයකම මිල ගණන් ඉහළ යනවා. ඩොලර් එකට රුපියල් 180/-ක් විනිමය අනුපාතය තීරණය වෙලා තිබෙද්දී, ඩොලර් එකකට ගෙනා සැමන් ටින් එකම ඩොලර් එකකට රුපියල් 200/-ක විනිමය අනුපාතයක් තීරණය වෙද්දී මේ රට තුළ රුපියල් 200/-ක් ඒ වෙනුවෙන් පාරිභෝගිකයාට ගෙවන්න වෙනවා. ඒ පැත්තෙනුත් භාණ්ඩ මිල ඉහළ යනවා. ඩොලරයට සාපේක්ෂව රුපියල කඩාවැටීම නිසාත් බඩුමිල වැඩිවෙනවා. එයට හේතුව ඩොලර් ආදායමට ඩොලර් වියදම වැඩිවීමයි. ණය ගැනීම තුළින් මේ වගේ පැති ගණනාවකින් අපේ රට අර්බුදයට ගිහින් තිබෙනවා. එක පැත්තකින් ණය නිසා ආර්ථික අර්බුදයක් ඇතිවෙනවා වගේම අනෙක් පැත්තෙන් ආදායම් බෙදීයාමේ විෂමතාවය නිසා අර්බුදයක් ඇතිවෙනවා. රටේ කොතරම් ධනස්කන්ධයක් නිෂ්පාදනය කළත් ආදායම් බෙදීයාමේ විෂමතාවය නිසා අර්බුද මතු වෙනවා. ජාතික ධනය සාධාරණ ලෙස බෙදෙන්න ඕනෑ. සමාන ලෙස බෙදෙන්න ඕන කියලා අපි කියන්නේ නැහැ. අද වෙනකොට ජාතික ධනයෙන් 1.6%ක් පහළම ආදායම් ලබන ජනතාවගෙන් 10%ක් වෙත බෙදී යනවා. ඉහළම ආදායම් ලබන 10% වෙනුවෙන් ජාතික ධනයෙන් 35.8%ක් බෙදිලා යනවා. 2020දී ආර්ථික අර්බුදය කොවිඩ් වසංගතය නිසා තවත් තීව්‍ර කළා. ඒ අතර මනෝ සෙල්වනාදන් සහ හරීන් සෙල්වනාදන්ට අයත් ‘මුදිත්දා’ කියන සමාගමේ 2019 ලාභය මිලියන 1019 වෙද්දී 2020දී මිලියන 11,322 දක්වා ලාභය අවුරුද්දක් තුළ දසගුණයකින් වැඩිවෙලා තිබෙනවා. පාරේ කොළකැඳ විකුණපු කෙනාගේ ආදායම, තැඹිලි විකුණපු කෙනාගේ ආදායම පහත වැටුණා. කම්කරු රැකියා කරපු කෙනාගේ ආදායමත් අඩු වුණා. හැබැයි මනෝ සෙල්වනාදන් සහ හරීන් සෙල්වනාදන්ට අයිති සමාගමේ ලාභය දසගුණයකින් වැඩිවුණා. හනීෆ් යූසුෆ් මහත්තයාගේ ‘එක්ෆෝ ලංකා’ සමාගමේ 2019 මිලියන 1909ක් වූ ලාභය 2020දි මිලියන 14,480ක් වෙනවා. එයාගේ ලාභය හත්ගුණයකින් වැඩිවෙලා. ධම්මික පෙරේරාගේ ‘හේලීස්’ සමාගමේ 2019දී මිලියන 2,750ක් වූ ලාභය 2020දි 10,338ක් වෙනවා. රටේ සියලු දෙනාගේ ආදායම් අඩු වෙනකොට මේ අයගේ ලාභය විශාල වශයෙන් වැඩිවෙලා. රටේ මහා ධනයක් නිෂ්පාදනය වුණාට ඉතා කුඩා කණ්ඩායමක් අතේ සංකේන්ද්‍රණය වෙලා තිබෙනවා. අපේ ආර්ථිකයේ ප්‍රධානම අර්බුදය ජාතික ධනය සාධාරණ බෙදී නොයාමයි. ජනගහනයෙන් පහළම ආදායම් ලබන 70%ක් දෙනා ජාතික ආදායමෙන් ලබාගන්නා පංගුවට සමාන ප්‍රමාණයක් ඊළඟ 10%ක් දෙනා ලබාගන්නවා. ඒතරම් විශාල ආදායම් බෙදීයාමේ විෂමතාවක් නිර්මාණය වෙලා තිබෙනවා. ඒ නිසා ග්‍රාමීය ජනතාව විශාල දුප්පත් භාවයකට ඇදවැටිලා මිලදී ගැනීමේ හැකියාව ඉතාම අවම වෙලා තිබෙනවා. එහෙම වුණාම බිස්කට් විකිණෙන එක අඩුවෙනවා, පපඩම් විකිණෙන එක අඩුවෙනවා, ආදායම් බෙදීයාමේ විෂමතාවයෙන් ග්‍රාමීය ජනතාවගේ ආර්ථිකය කඩාවැනෙවා විතරක් නොවෙයි ආර්ථිකය අර්බුදයකට ලක්කරනවා. අපේ රටේ ආර්ථිකය මුහුණ දී තිබෙන දෙවැනි අර්බුදයි මේ. මීට කලින් ආර්ථිකයේ ඇතිවී තිබෙන අර්බුදයට හේතුව යුද්ධය කිව්වා. පාලකයෝ වේදිකාවලදී මල්ටි බැරල්වලින් ප්‍රහාර එල්ල කරනකොට යන වියදම් ගණන් හදල පෙන්නුවා. අනෙක් උණ්ඩවලට යන වියදම් හදල පෙන්නුවා. යුද්ධය අවසන් වුණාම ආර්ථිකය හදන බව කිව්වා. එහෙම නම් ජනතාව තේරුම් ගන්න ඕනෑ ආර්ථික අර්බුදයට හේතුව යුද්ධය නොවන බව. ඇත්ත ගත්තොත් යුද්ධය ජනිත කළේත් ආර්ථික අර්බුදය විසින්මයි. තව ටිකදවසකින් ආර්ථික අර්බුදයට හේතුව කෝවිඩ් බව කියන්න පටන් ගන්නවා. හැබැයි කෝවිඩ් එන්න කලිනුත් 2020 පළවෙනි කාර්තුවේ ආර්ථික වර්ධන වේගය -1.7යි. දෙවැනි කාර්තුවේ ආර්ථික වර්ධන වේගය -16.3යි. ඒ නිසා කොවිඩ් වසංගතය අපේ ආර්ථික අර්බුදය තීව්‍ර කරලා තිබෙන එක ඇත්ත, යුද්ධයෙන් ආර්ථික අර්බුදය තියුණු වූ බව ඇත්ත. හැබැයි කෝවිඩ් හෝ යුද්ධය අපේ ආර්ථික අර්බුදයේ පතුළ නොවෙයි. පතුළේ තිබෙන්නේ විශාල ණය කන්ද, ජාතික සම්පත් අත්හැරීම, වගේ සාධක. මේ වසරේ රටවල් තුනක් බංකළොත්භාවයට පත්වන බව ජාත්‍යන්තර මූල්‍ය ආයතන අනතුරු අඟවනවා. ඒ අතරින් එකක් ලංකාව. අපේ රට බංකොලොත් වුණොත් එක තැනක චීනය පදිංචි වෙනවා. තව තැනක ඉන්දියාව, ඇමෙරිකාව ඇතුළු අය පදිංචි වෙනවා. අවුරුදු 73ක් රට පාලනය කරලා ගෙනත් තියෙන්නේ මෙතනට.ආර්ථික අර්බුදය, ආර්ථික ක්ෂේත්‍රයේ විතරක් රැඳෙන්නේ නැහැ. ආර්ථික අර්බුදයෙන් සමාජ අර්බුදයන් නිර්මාණය කරනවා. සෑම ක්ෂේත්‍රයකම පැවැත්මට තර්ජනයක් එල්ල කරනවා. අනාගතය පිළිබඳව අවිනිශ්චිත තාවයක් නිර්මාණය කෙරෙනවා. අද තියෙන්නේ අර්බුදවලින් ගහන සමාජයක්. දරුවන් පළවෙනි පංතියට දාගන්න බැරි තත්වයට සමාජ අර්බුදයන් නිර්මාණය වෙලා. පහේ ශිෂ්‍යත්වයෙන් සමත්වුණු ළමයින්ට ස්කෝලයක් හොයා ගන්න බැරි තත්වයට පත්වෙලා. උසස් පෙළ විභාගයේදී ලබාගත හැකි උසස්ම සාමාර්ථය වන “ඒ 3” ගත් දරුවාට වෛද්‍ය පීඨයට යන්න බැරි සමාජ අර්බුදයක් නිර්මාණය වී තිබෙනවා. ගම්මානවලට අලි කඩා වදිනවා. 2019දී අලි ගහල මිනිසුන් 122ක් මිය ගිහිල්ලා. මිනිස්සු වෙඩි තියලා අලි 407ක් මැරිලා. සාමාන්‍යයෙන් ගත්තොත් 1:3 අනුපාතයක්. වල්සපුතැන්න ප්‍රදේශයේ ජනතාව මාසයක් උපවාස කරනවා අලියන්ට වෙන්කරපු ප්‍රදේශය ගැසට් කරල දෙන්න කියලා. ගොවි ජනතාව පාරට බැහැල උද්ඝෝෂණය කරනවා. විශ්‍රාමිකයන්ගේ විශ්‍රාම වැටුප 2020 ජනවාරි මාසයේ සිට වැඩිවෙන්න තිබුණා. ඔවුන්ට සරිලන විශ්‍රාම වැටුප ඉල්ලා අරගල කරනවා. ශ්‍රේෂ්ඨාධිකරණයේ නඩු දාලා තිබෙනවා. ගුරුවරුන් පාරට බැහැලා අරගල කරනවා. මේ විදිහට ආර්ථික අර්බුදය සමාජ අර්බුද නිර්මාණය කරනවා. ආර්ථික අර්බුද විසින් ඇති කරන සමාජ අර්බුද දේශපාලන පරිවර්තන සඳහා පෙළඹවීම් කරනවා. ආණ්ඩුව ඇතුළේ කණ්ඩායමක් පී.බි. සහ බැසිල් එලවන්න ඕනෑ කියලා ෆයිට් කරනවා. ආර්ථිකය හොඳට තිබුණා නම් ඔය ඔක්කොමලා එක බෝට්ටුවේ නැගලා යනවා. මේ ප්‍රශ්නයට පීබී, බැසිල් එලවලා හරියනවාද? අර්බුදය දේශපාලන තලයට කාන්දු වෙන්නේ මේ විදිහට. ගෝඨාභය රාජපක්ෂ, මම අසමත් නෑ පාස් කියලා කියන්නේ ඔහුට ඒක කාන්දු වෙන විදියට. ඔය අතර රනිල් වික්‍රමසිංහ වෙනත් පාරකින් එන්න බලනවා. සජිත් ප්‍රේමදාසත් නොයෙක් කතා කියනවා. හැබැයි ආර්ථිකය විසින් ඇතිවෙන අර්බුදය අවසානයේ මිනිසුන්ට ජීවිතය අහිමි කරලා. ජීවත්වීමට සරිලන ආදායම් මාර්ගයක් නැහැ. නොතෙමී ඉන්න නිවහනක් නැහැ. තමන්ගේ දරුවන්ට හොඳින් අධ්‍යාපනය ලබාදීමට අධ්‍යාපනයක් නැහැ, පාසලක් නැහැ. ලෙඩරෝග හැදුණාම බෙහෙත් ගන්න සෞඛ්‍ය සේවයක් නැහැ. ජීවිතයේ සතුටක් විනෝදයක් නැහැ. අර්බුදය අවසානයේදි මිනිසුන්ට ජීවිතය අහිමිකරන තැනට ඇවිල්ලා. 2017දී සියදිවි හානිකර ගැනීම් 3263යි. 2018 3281යි. සියදිවි හානිකර ගැනීමට ප්‍රයත්නය දැරූ සංඛ්‍යාව 10,000ක් පමණ වෙනවා. දවසකට ආසන්න වශයෙන් 09 දෙනෙක් සියදිවි නසා ගන්නවා. යාපනය දිස්ත්‍රික්කයේ සියදිවි හානිකර ගන්නා වැඩිම ප්‍රමාණය කාන්තාවන්. හේතුව ණය ගෙවා ගන්න බැරිකම. ක්ෂුද්‍ර මූල්‍ය ණය ගන්නා අයට 150%ක පමණ පොලියක් ගෙවන්න වෙනවා. ණය ගෙවා ගන්න බැරිව සියදිවි නසා ගන්න එක පුරවැසියෙක්වත් අපේ රටේ නොසිටිය යුතුයි. තව පැත්තකින් 2019දී අවුරුදු 16ට වඩා අඩු දැරිවියන් 305 දෙනෙක් දූෂණය කරලා තිබෙනවා. අඩම්තේට්ටම්වලට ලක්වී තිබෙන ප්‍රමාණය ඊට වඩා විශාලයි. 2019දී අපේ රටේ දැරිවියන් සහ කාන්තාවන් 594ක් දූෂණයට ලක්වූ බව පොලිස් පොතේ ලියවිලා තිබෙනවා. 2019දී මිනිස් ඝාතන 479ක් සිදුවෙලා තිබෙනවා. 2020දී 464යි. ජීවත් වෙන්න මෙහෙම රටක් යෝග්‍යයිද? අවුරුදු 05ට වඩා අඩු දරුවෝ 21%ක් මන්දපෝෂණයෙන් පෙළෙනවා. 2019දී වාහන අනතුරු 30,000ක් වෙලා තිබෙනවා. මේ නිසා ආසන්න වශයෙන් දවසකට 8දෙනෙක් මිය යනවා. පිළිකාවලින් ආසන්න වශයෙන් දවසකට 14 දෙනෙක් මිය යනවා. එක් ලක්ෂ අසූදාහක් වසරකට පිළිකා රෝගීන් හඳුනා ගන්නවා. අවසානයේදී මිනිස් ජීවිත පොඩිපට්ටම් කරමින් අර්බුදය ගමන් කරනවා. මේ සිස්ටම් එකේ කිසිවක් සිස්ටම් එකට දුවන්නේ නැහැ. කෝවිඩ් එන්නත ලබාගන්න ලෝක සෞඛ්‍ය සංවිධානයෙන් සෑම රටකටම සිස්ටම් එකක් හැදුවා. ජනගහනයෙන් 70%කට එන්නත විදින්න ඕනෑ. හැබැයි කිසිදු රටකට මේ ඉලක්කයට යන්න බැහැ. මුලින්ම සෞඛ්‍ය කාර්ය මණ්ඩලවලට, ඊළඟට වයස අවුරුදු වඩා වැඩි අයට, ඊළඟට විවිධ රෝගවලින් පෙළෙන අය. නමුත් අපේ රටේ පළමු තැන මන්ත්‍රීවරුන්ට; කෝ සිස්ටම්. සමාජ ක්‍රමයක් හැටියට නොවෙයි යාන්ත්‍රණයක් හැටියටත් මේක අසමත්. මේ සමාජය අපිට උරුමකරලා දීලා තිබෙන්නේ මරණය. ජීවිතයක් නැහැ. අද විශාල පිරිසක් මානසික පීඩනයට ගොදුරුවෙලා. මේ සමාජ ක්‍රමය ක්‍රමයක් හැටියටම අසමත්. මේ සිස්ටම් එක ෆේල්. එහෙනම් අපි අලුත් සිස්ටම් එකකට යන්න ඕනෑ. ඒ වෙනුවෙන් මුලින්ම සමාජය පරිවර්තනය වෙන්න ඕනෑ. ඊළඟට ආර්ථික පරිවර්තනයක් ඇති කරන්න ඕනෑ. ලාභ උපරිම කරගැනීම සඳහා තරගකාරිත්වයක් ඇති සමාජයක් තිබෙන්නේ. ඒ සමාජයේ තමයි 2020දී මුළු ආර්ථිකයම කඩා වැටෙනකොට සමාගම් කිහිපයක් මත ජාතික ධනය කේන්ද්‍රගත වන තිරශ්චීන ක්‍රමයක් තිබෙන්නේ. තරඟය ඔවුන්ට ලාභ උපයා ගැනීමේ මෙවලමක්. ඒ නිසා මේ සමාජය තරගකාරිත්වයකට තල්ලු කරලා තිබෙන්නේ. ඒ වෙනුවට අපි යෝජනා කරන්නේ මොකක්ද?සමාජයට අවශ්‍ය පරිවර්තනය සහයෝගයයි. සහයෝගයෙන් යුතු සමාජයක් අවශ්‍යයි. පළවෙනි පන්තියේදී අනික් දරුවන් ගැනත් අවධානය යොමුකරමින් ඒ දරුවන් එක්කම ගොඩයන සහයෝගයක් අවශ්‍යයි. තරඟකාරිත්වයෙන් මුසපත් කර තිබෙන සමාජය වෙනුවට සහයෝගයේ ආලෝකය විහිදුවන සමාජයක් අවශ්‍යයි. වැලි ගොඩදාන කෙනා ඉදිකිරීම් කර්මාන්තයට අවශ්‍ය වැලි සපයනවා. නමුත් ලාභය වැඩි කරගන්න වැලිගොඩ දාන කෙනා ගංගාවේ තිරසාර පැවැත්ම ගැන කල්පනා කරන්නේ නැහැ. මේ සමාජයට තරඟකාරිත්වයෙන් ඉදිරියට යන්න තවදුරටත් බැහැ. සහයෝගය නම් බදු අඩු කළාම අඩු මිලට ජනතාවට සීනි දෙනවා. තරගකාරිත්වය නම් කෝටි 1590ක බදු සාක්කුවේ දාගන්නවා. සහයෝගිත්වය නම් පොදු ජනතාවට සහන ලබාදෙනවා. අපිට එහෙම සමාජයක් අවශ්‍ය නැද්ද? අපේ පළවැනි අධිෂ්ඨානය මේ සමාජය සහයෝගය සහිත යහපත් සමාජයක් බවට පත්කිරීමයි. දේශපාලන පරිවර්තනය සිදුකරන්නේ කොහොමද? අද පවතින්නේ අතිශය ලාභ ලබන, වරප්‍රසාද ලබන, දේශපාලනයක්. කොවිඩ් එන්නත එනකොට ඉස්සෙල්ලාම ලබාගන්නා දේශපාලකයන්. විශාල වරප්‍රසාද, විශාල ආදායමක් ලබාගත හැකි වෘත්තියක් තමයි අද දේශපාලනය. ව්‍යාපාරයක් බවට පත්ව තිබෙන දේශපාලනය, මහජන සේවයක් බවට පත්කරන දේශපාලන පරිවර්තනයක් අවශ්‍යයි. ඒ වෙනුවෙන් මුළු සමාජයේම ආකල්පමය පරිවර්තනයක් ඕනෑ. දේශපාලනයේදී එක එක මැජික්කරුවන්ට ඒක කරන්න බැහැ. මේ සමාජයේ අද දියත් වෙමින් තිබෙන්නේ අපේ රටේ අනුගමනය කරන ලද සමාජ ආර්ථික දේශපාලනයේ මර ළතෝනියයි. සමාජ සහ දේශපාලන පරිවර්තනය මත ගොඩනැගෙන ආර්ථික පරිවර්තනයක් අවශ්‍යයි. ග්‍රාමීය ජනතාවගේ දුප්පත්කම, රටේ ණය බර වැනි ජාතික ආර්ථික ගැටලුවලට උත්තර ඕනෑ. ගෝඨාභයට තිබුණේ මැද පාංතික සංවර්ධන සිහිනයක්. ග්‍රාමීය ජනතාවගේ ජීවිතය අවලස්සන වෙලා ලස්සන කොළඹක් හදන්න බැහැ. මැද පාංතික සිහින සැබෑ කරන්නත් බැහැ. සංවර්ධනයේදී නම් ජනතාවගේ ජීවන සහ සමාජීය තත්වය උසස් වෙන්න ඕනෑ. අපේ රටේ ග්‍රාමීය ජනතාවගේ ජීවිතය සහ සමාජීය තත්වය උසස් වෙන්න ඕනෑ. අපේ සංවර්ධන උපාය මාර්ගය ග්‍රාමීය ජනතාවගේ ජීවන තත්ත්වයත් සමාජීය තත්වයත් උසස් කිරීමයි. කොළඹ ගෙයක් තියෙන අයම අලුතින් ඉදිවන එපාර්ට්මන්ට්වල ගෙවල් ගන්නවා. මිනිස්සු ඉන්නේ ගමේ. ග්‍රාමීය ජනයා කොළඹට කැඳවලා පෝර්ට් සිටි ගොඩනගන සංවර්ධන උපායමාර්ගයක් මේ ගොල්ලන්ට තිබෙන්නේ. නැති අර්බුදයක් කැඳවනවා. අපේ සංවර්ධනයේ උපායමාර්ගය මොකක්ද? ගමේ ජනතාව ගමේම තියලා ජීවන තත්වය සහ සමාජීය තත්වය උසස් කිරීමයි. සිස්ටම් එකේ වෙනස තිබෙන්නේ එතනයි. ඒ වෙනුවෙන් ගමට සංනිවේදන පද්ධතියක් තියෙන්න ඕනෑ. ඒ වෙනුවෙන් අඩුමිලක් තීරණය වෙන්න ඕනෑ. ඊළඟට ගම සහ නගරය අතර මාර්ග පද්ධතියක් තියෙන්න ඕනෑ. වසරකට අපේ රටේ නිෂ්පාදනය කෙරෙන ජාතික ධනයෙන් 38.5%ක් නිෂ්පාදනය කරන්නේ බස්නාහිර පළාතේ. උතුරේ 4.1%යි. නැගෙනහිර 4%යි. උතුරු මැද 5.7%යි. ඌව 5.7%යි. බස්නාහිර පළාත භූමියෙන් සංසන්දනය කරලා බැලුවාම කුඩාම පළාත. හැබැයි ජාතික ධනයෙන් 38.5%ක් කේන්ද්‍රගත වෙලා. ආර්ථිකය කොළඹ සහ බස්නාහිර කේන්ද්‍රගත කරගෙන. ආර්ථික වර්ධනය වගේම ආර්ථික ප්‍රසාරණයත් අපේ මූලික සැලැස්මයි. සූරියවැව පිට්ටනියක් හදලා ඒ ජනතාවගේ ජීවන තත්වය උසස් කරන්න හැකිවුණාද? සූරියවැව මන්තීරු 06ක පාරක් හදලා ඒ ජනතාවගේ ජීවන තත්වය උසස් කරන්න පුළුවන් වුණාද? ජනතාවගේ ජීවිතයත් එක්ක සම්බන්ධ නැති උපායමාර්ග මේවා. අපේ උපාය මාර්ග එහිදී වැදගත් වන්නේ ග්‍රාමීය ජනතාව සම්බන්ධවී සිටින ආර්ථික ප්‍රභවය ඉහළ ඵලදායීතාවයකට ගෙනඒම. ග්‍රාමීය ජනයාගේ දිළිඳු භාවයට දෙන උත්තරය, ඔවුන්ගේ ආර්ථික ප්‍රභවය සංවර්ධනය කිරීමයි. අපේ රටේ සම්පත් යොදාගෙන වඩාත් කාර්යක්ෂමව උසස් ඵලදාවක් ලබාගත හැකි කර්මාන්ත පද්ධතියක් ඉදිකරන්න ඕනෑ. ඉල්මනයිට්, මිනිරන්, වගේ බැර කර්මාන්ත පද්ධතියක් නිර්මාණය කරන්න ඕනෑ. අපේ රටේ අමුද්‍රව්‍ය යොදා ගන්න කර්මාන්ත බවට පත්වෙන්න ඕනෑ. අපේ ශ්‍රම සම්පත, තාක්ෂණය, යොදා ගන්න ඕනෑ. හැබැයි ඒකෙන් විතරක් ගොඩඑන්න බැහැ. පිහිටීම, ස්වභාවික සම්පත්, මානව සම්පත, දියුණු කරගෙන ආර්ථික පරිවර්තනයකට යොදා ගන්න ඕනෑ. ඒ වෙනුවෙන් මානව සම්පත දියුණු කරන්න අධ්‍යාපනය, වෙනුවෙන් පළමුවත්, දෙවනුවත්, තෙවනුවත් ප්‍රමුඛත්වය දෙන්න ඕනෑ. ඒ වෙනුවෙන් හොඳ චින්තනයක් සමාජීය වශයෙන් නිර්මාණය කරන්න ඕනෑ. රට වෙනුවෙන් ජාතික ධනය උත්පාදනය කරන මානව සම්පතක් බවට පත්කරන්න ඕනෑ. ලෝකයේ දියුණුම ශ්‍රම වෙළෙඳපොළෙන් පංගුවක් අත්පත්කර ගත හැකි මානව සම්පතක් නිර්මාණය කරන්න ඕනෑ. එවැනි නව ආර්ථික උපායමාර්ගයකට අපේ රට පරිවර්තනය කරන්න ඕනෑ. මේ විදිහට එකතු වෙන ධනය සාධාරණ ලෙස බෙදීයන ක්‍රමයක් හදන්න ඕනෑ. ඒ වෙනුවෙන් අපේ බදු ප්‍රතිපත්තිය යළි සැකසිය යුතුයි. අද වක්‍ර බදු 82%යි. ඍජු බදු 18%යි. වක්‍රබදු කියන්නේ මුළු රටේම ජනතාවට සමාන ලෙස ගහන බදු. උදාහරණයක් හැටියට ධම්මික පෙරේරා මහත්මයා කඩේට ගිහින් සිනි කිලෝ එකක් ගත්තොත් එයාටත්, ගමේ ඉන්න ගොවි මහත්තයා කඩෙන් සීනි කිලෝ එකක් ගත්තත් අයකරන සමාන බද්ද. ඒ නිසා අපේ ඍජු බදු අඩුම තරමින් 40% දක්වාත් වක්‍ර බදු 60% දක්වාත් කෙටි කාලයකදී පරිවර්තනය කරන්න ඕනෑ. ආදායම් බෙදී යාමේ විෂමතාවය අවම කරන එක යාන්ත්‍රණයක් හැටියට බදු යොදා ගන්න ඕනෑ. ඒ වගේම ආර්ථික ක්‍රියාවලියත් එක්ක අද සම්බන්ධ නැති ග්‍රාමීය ජනයා දක්වා ආර්ථිකය ප්‍රසාරණය කරන්න ඕනෑ. ආර්ථිකයේ සම පංගුකරුවන් බවට ග්‍රාමීය ජනතාව පත්කර ගැනීමෙන් ඔවුන්ගේ ආදායම් මට්ටම ඉහළ දමන්න පුළුවන්. අනික් පැත්තෙන් මේ රටේ නිෂ්පාදන ඒකාධිකාරිත්වයක් හැදෙන එක වළක්වන්න ඕනෑ. අද අපේ සහල් වෙළඳපොළ තිබෙන්නේත් ඒකාධිකාරිත්වයක. ඒ නිසා ගොවිජනයාට සාධාරණ මිලට වී විකුණන්න බැහැ. පාරිභෝගිකයාට සහන මිලට හාල් ගන්න බැහැ. රජය මැදිහත් වී ඒකාධිකාරිත්වය බිඳින්න ඕනෑ. අත්‍යාවශ්‍ය ආර්ථික ක්‍රියාකාරිත්වයන්ට රජය මැදිහත් වෙන්න ඕනෑ. මේ සිස්ටම් එකේ මේ රටේ ජනතාව අවුරුදු 73ක් ගමන්කර තිබෙනවා. මේ ක්‍රමය අසාර්ථක බවට ඒකාලය තුළ අපිට ඕනෑවටත් වඩා ඔප්පුකර හමාරයි. කවර හෝ ක්ෂේත්‍රයක ජයග්‍රහණ තිබෙන බව කාටහරි කියන්න පුළුවන්ද? රාජ්‍ය පරිපාලනය බිංදුවට වැටිලා. ගෝඨාභය ආර්.එම්.වී. එකට පැන්නා කියලා ඒක වෙනස් කරන්න බැහැ. ඒව සෝබන වැඩ. ඒ වෙනුවෙන් සමාජ පරිවර්තනයක් ඕනෑ. සහයෝගයෙන් සමාජ ආකල්ප පරිවර්තනය කරන අය එකතු වෙන්න ඕනෑ. මහජන සේවාවක් බවට පරිවර්තනය කරන දෙශපාලනයේ සිට සෑම ක්ෂේත්‍රයකම සහයෝගයක් බවට පත්වෙන්න ඕනෑ. මේ සිස්ටම් එක වෙනස් කර, මියැදෙන්න බලකර තිබෙන ජනතාවට ජීවිතය යලි ලබාදීමේ ආර්ථික සැලැස්මක්, ජීවිතය යහපත් කිරීමේ සමාජ සැලැස්මක් ආදර්ශමත් දේශපාලනයක් ඕනෑ. අන්න ඒ තැනට මේ සිස්ටම් එක වෙනස් කරමු. ඒක නොකරන තාක්කල් තව එක එක වර්ගයේ ලේබල් ගහපු නායකයින් එළියට දාන්න පුළුවන් වෙයි. නමුත් ප්‍රතිඵලයක් අත්පත් වන්නේ නැහැ. එවැනි සමාජ ආර්ථික දේශපාලනික පරිවර්තනයක් වෙනුවෙන් මේ මොහොතේ පෙළ ගැහෙන්න ඕනෑ. අපි හැමදෙනාම ඒ වෙනුවෙන් වෙනදාට වඩා වේගයෙන් ඒකරාශී වී සමාජය දැනුවත් කරන්න ආරාධනා කරනවා.”", "URL": "https://lankatruth.com/si/?p=112449", "Category": "පුවත්", "Parent URL": null}