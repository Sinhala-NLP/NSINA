{"Source": "Lankatruth", "Timestamp": "December 19, 2016", "Headline": "ජනතා මුදල් ශෂීන්ද්‍රට පිදූ භාෂ්වර, ජයවීර රක්ෂිත බන්ධනාගාරයට", "News Content": "පසුගිය ඌව පළාත් සභා මැතිවරණයට තරඟ කළ ඌව පළාත් හිටපු මහ ඇමති ශෂීන්ද්‍ර රාජපක්ෂ මහතාගේ ජයග්‍රහණය වෙනුවෙන් වූ ප්‍රචාරක කටයුතු සඳහා රජයේ මුදල් රුපියල් ලක්ෂ 57ක් වැය කර ඇතැයි සිදු කළ විමර්ශනයකට අදාළව පොලිස් මූල්‍ය අපරාධ විමර්ශන කොට්ඨාශය මගින් අත්අඩංගුවට ගත් සංචාරක සංවර්ධන අධිකාරියේ හිටපු සභාපති හා එහි හිටපු විධායක අධ්‍යක්ෂ යන දෙදෙනා තවදුරටත් මේ මස 23වනදා තෙක් රක්ෂිත බන්ධනාගාර ගත් කිරිමට කොළඹ කොටුව මහේස්ත්‍රාත් ලංකා ජයරත්න මෙනවිය නියෝග කර තිබේ. මෙසේ රක්ෂිත බන්ධනාගාර ගත කර ඇත්තේ භාෂ්වර සේනාංක සහ ඩී.එස්. ජයවීර යන මහත්වරුන් දෙදෙනාය. මෙම චෝදනාවටම අදාළව මීට පෙර අධිකරණයට ඉදිරිපත් කෙරුණු සංචාරක සංවර්ධන අධිකාරියේ හිටපු අධ්‍යක්ෂවරු වන කිත්සිරි රණවක, ආර්. හේමතිලක, ඩබ්ලිව්. ඒ. චන්ද්‍රසිරි සහ හේමා ධර්මවර්ධන යන සිව්දෙනා දැනට ඇප මති මුදා හැර සිටිති. පොලිස් මූල්‍ය අපරාධ විමර්ශන කොට්ඨාසය මොවුන් අධිකරණයට ඉදිරිපත් කර ඇත්තේ පොදු දේපල පනතේ විධිවිධාන යටතේය. දේශීය සංචාරක කටයුතු ප්‍රවර්ධනයට වෙන් කෙරුණු මුදල් ඒ සඳහා නොයදවා එවකට පැවති ඌව පළාත් මැතිවරණයේ ශෂීන්ද්‍ර රාජපක්ෂ මහතාගේ ජයග්‍රහණය වෙනුවෙන් සහභාගී වූ පිරිසකට සංග්‍රහ දීමනා කටයුතුවලට යොදවා ඇතැයි මූල්‍ය අපරාධ විමර්ශන කොට්ඨාසය අධිකරණයට වාර්තා කර ඇත. මූලාශ්‍ර ලංකාදීප", "URL": "https://lankatruth.com/si/?p=25493", "Category": "පුවත්", "Parent URL": null}