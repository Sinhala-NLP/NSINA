{"Source": "Lankatruth", "Timestamp": "February 11, 2019", "Headline": "‘සේනා’ හානි කළ වගාවන්ට වන්දි ඉල්ලා ගොවියෝ පාරට බසිති", "News Content": "සේනා දළඹුවාගෙන් වගා හානිවූ බඩ ඉරිඟු ගොවීන් පිරිසක් අද (11) බඩඉරිඟු අක්කරයක් සඳහා වගා වන්දිය ලෙස රුපියල් 75,000ක් ලබාදෙන ලෙස හා තවත් ඉල්ලීම් කීපයක් මුල් කරගෙන ආණ්ඩුවට බල කරමින් අම්පාර දිසා ලේකම් කාර්යාලය ඉදිරියේදී උද්ඝෝෂණයක නිරත වූහ. සමස්ත ලංකා ගොවිජන සම්මේලනය මගින් සංවිධානය කළ මෙම උද්ඝෝෂණයට එහි ජාතික සංවිධායක නාමල් කරුණාරත්න මහතා, අම්පාර දිස්ත්‍රික් හිටපු පාර්ලිමේන්තු මන්ත්‍රී වසන්ත පියතිස්ස මහතා ඇතුළු ගොවීහු විශාල පිරිසක් එක්ව සිටියහ. අම්පාර ප‍්‍රධාන තැපැල් කාර්යාලය ඉදිරිපිට සිට ඔවුහු සිය ඉල්ලීම් සඳහන් බැනරයන්ද පෙරටු කරගෙන පාගමනින් ඉල්ලීම් සහිත පුවරු අතැතිව දිසාලේකම් කාර්යාලය ඉදිරියට පැමිණියහ. එහිදී ආරක්ෂක හේතූන් මත දිසාලේකම් කාර්යාලයට පිවිසෙන ප‍්‍රධාන ගේට්ටුව වසා දමා එම ස්ථානයට පොලිස් ආරක්ෂාව යොදා තිබිණි. පාලකයිනි බඩ ඉරිඟු වගාව විනාශයි, වහාම වන්දි දෙනු, පාලකයින් බඩ ඉරිඟු ගොවියා විනාශයි, සේනා දළඹුවා මර්ධණය කරනු ආදී ලෙස විවිධ සටන් පාඨ රැගෙන ගොවීන් විරෝධතාවට නිරත වූහ. ආණ්ඩුව බඩ ඉරිඟු ගොවියාට වන්දි දීම මඟ හරිමින් සිටින බවට විරෝධතාකරුවෝ චෝදනා කරති. ඔවුන් ඉල්ලා සිටියේ තමන් බැංකුවලින් ලබාගත් ණය මුදල් ගෙවීම හැකි ඉක්මනින් මෙම සහනාධාරය ලබාදෙනා ලෙසයි. මෙම හානිය නිසා ගොවින් මහත් අපහසුතාවයට පත්ව ඇති අතර අද ජීවත්විමත් ගැටලුවක් වි ඇති බව විරෝධතාකරුවෝ වැඩිදුරටත් පැවසූහ. විරෝධතාවය අවසානයේ දිස්ත්‍රික් ලේකම්වරයාට සන්දේශයක්ද භාරදෙන ලදී.", "URL": "https://lankatruth.com/si/?p=67966", "Category": "පුවත්", "Parent URL": null}