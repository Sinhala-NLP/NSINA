{"Source": "Lankatruth", "Timestamp": "March 18, 2021", "Headline": "කැළෑ කපන වසංගතය ‘කොරෝනාට’ වඩා දරුණුයි – ආදිවාසී නායකයා කියයි", "News Content": "කොරෝනා වසංගතයට වඩා දැන් රට හැම තැනම කැලෑ කපන වසංගතයක් ව්‍යාප්ත වෙනවා යැයි දඹාන ආදිවාසී නායක විශ්ව කීර්ති වනස්පතී ඌරුවරීගයේ වන්නිලෑ ඇත්තෝ අදහස් ප්‍රකාශ කර සිටියහ. වැඩිදුරටත් අදහස් ප්‍රකාශ කරමින් ආදිවාසී නායකයා මෙසේද පැවසිය. “මේ ආණ්ඩුව ගැන රටේ මිනිස්සු පුදුම විශ්වාසයකින් හිටියේ. කොරෝනා තිබ්බා කියලා නැහැ. මගේ නිවසට දිනකට වාහන 7ක 8ක මිනිස්සු එනවා. ඒ එන හැම කෙනාම මගෙන් ප්‍රශ්න කරන්නේ නායකතුමනි රටට මොනවද වේගෙන යන්නේ කියලා. ඒ අය කථා කරන්නේ මේ දිනවල රට හැම තැනම සිද්ධ වන වන විනාශයන් පිළිබඳව. ඒ අයගේ කථා තුළින්ම මට පෙනී යන කරුණ තමයි රටේ පාලකයන් පිළිබඳව තිබ්බ ලොකු විශ්වාසය බිඳිලා ලොකු අප්‍රසාදයක් ඇති වෙලා තියෙනවා කියන එක. රට හැම තැනින්ම දිනපතා වාර්තා වෙන්නේ කොතනක හෝ මහා කැලයක් විනාශ කරලා එළිපෙහලි කරලා කියලා. එහෙම නැත්නම් අවුරුදු 100ක් 200ක් පැරණිය මහා රූස්ස ගස් කපලා කියලා. මේ ආණ්ඩුව පත්වෙන කොට රටේ ජනතාවට ලොකු විශ්වාසයක් තිබ්බා පත් වෙන ජනාධිපතිට පමණයි රට ගොඩ ගන්න පුළුවන් කමක් තියෙන්නේ කියලා. එහෙම විශ්වාස කරලා තමයි මිනිස්සු ඡන්දය දීලා එතුමාව පත් කර ගත්තෙත්. පසුගිය කාලේ රඹකැන්මය කැලෑ විනාශ කළා. රට හැම තැනම ගංඟා ඇළ දොළවල මහා පරිමාණ වැලි කැණීම් සිද්ධ කරලා මහත් විනාශයක් සිද්ධ කරනකම් බලන් හිටියා රටේ විශාල පරිසර ද විනාශයන් සිද්ධවෙද්දී එය රටේ ජනාධිපතිවරයාට විශාල කැළලෙක් වෙනවා කියලයි මට නම් තේරෙන්නේ පසුගිය කාලයේ වසපුගල ගම්මානයේ විරෝධතාවයක් පටන් ගත්තා. මේ වෙනකොට දින 58කට අධික කාලයක් තිස්සේ ඒ අයගේ ඉල්ලීම් ඉල්ලලා විරෝධතාවයේ නියැලෙනවා. හැබැයි ඒ විරෝධතාවයේ නියැලෙන අය ඉල්ලන්නේ අපට ඉඩම් දෙන්න කියලවත් අපට කැලෑ දෙන්න කියලාවත් නෙවෙයි. ඒ අයගේ ඉල්ලීම්වලත් සාධාරණයක් තියෙනවා. අද වෙනකොට රට වටේම වන අලින්ගෙන් මිනිසුන්ට සිද්ධවෙන පීඩා වැඩිවෙලා තියෙනවා, මහියංගණයට ඇවිත් මහවැලි ගඟ දිහා බැලුවොත් ඕනෑම වෙලාවක අලි 15ක් 20ක් ඉන්නවා. මේ වගේ වන අලි ගම් වදින්න හේතු තියෙනවා. ඒ සතුන්ගේ වාසභූමි මිනිස්සු විසින් අත්පත් කර ගැනීම තමයි ඒකට ප්‍රධානම හේතුව. මේවා මෙහෙම වෙනකොට සිද්ධවෙන්නේ ලොකු විනාශයක්. මට මතක තියෙනවා 1983 දී මාදුරු ඔය අභය භූමියක් කියලා නම් කරනකොට වටේම තිබේ ගම්මානවල ඉඩම් ටික මහවැලියට අරගෙන මැද තියෙන මල් වට්ටියක් වගේ කැලෑ කොටස අභයභූමියක් බවට පත් කළා. මේ අභයභූමි බවට පත් කරනකොට වටේ තිබ්බ ඉඩම් වැවවලට කුඹුරු බවට පත් කරන කාට තිබ්බ කැලෑ විනාශ වෙලා. ඒ කැලෑ තුළ හිටිය වන අලි ඇතුළු සතා සිව්පාවාට ජීවත් වෙන්න තැනක් නැති වුණා. ඒ සත්තු ටික ගම් වදින්න ගත්තේ ඉන් පස්සේ. හැම ආණ්ඩුවක්ම රටේ ජනතාව ගැන කල්පනා කළ යුතු වෙනවා. මිනිස්සු ජීවත් කරනවන්න විවිධ වූ ව්‍යාපාර ආරම්භ කරනවා, සංවර්ධන ක්‍රියාවලියන් දියත් කරනවා. හැබැයි කැලැවේ ජීවක් වන මොනම දෙයක් නොතේරෙන වන අලින් ඇතුළු සතා සිවුපාවන් ගැන සැලකිල්ලක් දැක් වුයේ නෑ ඒ සංවර්ධන ක්‍රියාවලියේදී. පහුගිය කාලයේ කඳුකර තේ වගාවන් මැද ‘කොටි’ සැඊ සරනව කියලා විශාල කථාබහක් ගියා. ඒ වගේම ඒ ඉන්න කොටි ගම්බම්වලට පැහලා සුනඛයන් දඩයම් කරන්න පටන්ගෙන තියෙන කථාවක් තිබ්බා. කොටියාට ජීවත් වෙන්න ඒ අයගේ නිජභූමි නියමාකාරයෙන් තිබ්බා නම් කොටින්ට ගම් වැදිලා සුනඛයන් දඩයම් කරන්න අවශ්‍යතාවයක් තියෙයි කියලා මම හිතන්නේ නැහැ. “කැලෑ සතෙක්” දඩයම් කරගෙන කැලයෙම ජීවත් වෙේන ඒ කොටින්ට ඉඩකඩ තිබුණ ඕනතරම් ඇත. ඉඩම්වලට බලපත්‍ර, ඔප්පු රජයෙන් ලබා දෙනවා කියලා කථාවේදී මගේ ගමේ තුන්වෙනි පරම්පරාවටවත් තාම එහෙම ඔප්පුවක් හෝ බලපත්‍රයක් ලැබිලා නැහැ. හැබැයි මේ ගම්වල පාරම්පරිකව ජීවත් වෙන මිනිසුන්ට වඩා අලුතෙන් ඇවිත් පදිංචි වෙච්ච අයට ඔප්පු බලපත්‍ර ලැබිලා තියෙනවා. එහෙම නැත්නම් හදාගෙන තියෙනවා. මුදල් වියදම් කරලා ඒවා හදාගන්න මිනිහා කොහෙන් හරි මොන ක්‍රමයෙන් හරි වැරදි විදියට ඒවා හදාගන්නවා, හැබැයි පරම්පරා ගණනාවක් මේ ඉඩම්වල ජීවත් වෙන මිනිසුන්ට ඔප්පුවක් තියා බලපත්‍රයක් ලැබිලා නැහැ.”", "URL": "https://lankatruth.com/si/?p=113158", "Category": "පරිසර", "Parent URL": null}