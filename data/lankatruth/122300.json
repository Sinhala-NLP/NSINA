{"Source": "Lankatruth", "Timestamp": "August 31, 2021", "Headline": "ඉන්දියාවෙන් වරම් දෙන මිලින්ද මොරගොඩ වැඩ බාර ගනී", "News Content": "ඉන්දියාවේ ශ්‍රී ලංකාවේ මහ කොමසාරිස් ලෙස මිලින්ද මොරගොඩ පත් කිරීමෙන් වසරකට වැඩි කාලයක් ගත වූ පසුව එරට අනුමැතිය ලැබී ඊයේ (30) නවදිල්ලියේදී වැඩි බාර ගනු ලැබීය.  ජනාධිපතිවරයා විසින් මිලින්ද මොරගොඩ මෙම තනතුරට නම් කරනු ලදුව,ඉහල නිලතල සඳහා පත් කිරීමේ කමිටුවේ අනුමැතිය ද ලබා දෙනු ලැබීය. ඒත් ඔහුට එම ධුරය බාර ගැනීමට ඉන්දියාව ඉඩ නොදී තිබිණි. ගෙවුණු වසරකට වැඩි කාලය තුළ ඉන්දියාව සම්බන්ධයෙන් මෙරට තුළ සිදු කළ යුතු රාජතාන්ත්‍රික ක්‍රියාමාර්ග ගණනාවක් ඉටු කරනු ලැබීය. දකුණු පළාත සහ මොනරාගල දිස්ත්‍රික්කයද ආවරණය වන පරිදි ඉන්දීය නියෝජ්‍ය කොමසාරිස්වරයෙකු පත් කිරීම ඒ අතරින් ප්‍රධාන විය. ඊට අමතරව කොළඹ වරායේ බටහිර පර්යන්තය ලබාදීම, ත්‍රිකුණාමලයේ තෙල් ටැංකි සංකීර්ණය සම්බන්ධයෙන් අලුත් එකඟතා ඇතුළු ආර්ථික ව්‍යාපෘති ගණනාවක් වෙනුවෙන් මෙරට වර්තමාන ආණ්ඩුව එකඟතාවන් පළකිරීමෙන් පසුව මිලින්ද මොරගොඩට එම තනතුරේ වැඩ බාර ගැනීම සඳහා අවස්ථාව සලසා දෙනු ලැබීය.  මෙයට පෙර අවස්ථාවල ඉන්දීය රජය විසින් මෙරට පැවති ආණ්ඩුවලට දිගින් දිගටම බලපෑම් සිද්ධ කළේ දෙමළ ජනතාව සම්බන්ධයෙන් ව්‍යවස්ථාමය ප්‍රතිසංස්කරණ දිනා දීමට ය. එහෙත් මෙවර ඉන්දීය ආර්ථික සහ ආරක්ෂක උපායමාර්ග සම්බන්ධයෙන් මෙරට ආණ්ඩුවට දැඩි බලපෑම් සිදු කෙරිණි. එම කොන්දේසිවලට එකඟවීමෙන් පසුව මිලින්ද මොරගොඩට මෙම වැඩ බාර ගැනීමට අවස්ථාව දෙනු ලැබීය.", "URL": "https://lankatruth.com/si/?p=122300", "Category": "පුවත්", "Parent URL": null}