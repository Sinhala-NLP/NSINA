{"Source": "Lankatruth", "Timestamp": "March 12, 2021", "Headline": "සත්‍යග්‍රහයට විසඳුම් නොලැබුණොත් මාරාන්තික උපවාසයක් අරඹනවා… ක්ෂුද්‍ර මූල්‍ය ණය උගුලේ හිරවුණු කාන්තාවෝ…", "News Content": "ඉල්ලීම් පහක් මුල්කර ගනිමින් ක්ෂුද්‍ර මූල්‍ය ණය හේතුවෙන් විපතට පත්වූ කාන්තා එකමුතුව මගින් හිඟුරක්ගොඩ ගම්උදා භූමියේ පසුගියදා ආරම්භ කරන ලද සත්‍යග්‍රහයට කඩිනම් විසඳුම් ලබා නොදුනහොත් මාරාන්තික උපවාසයක් දක්වා රැගෙන යන බව උතුරු මැද පළාත් ගොවි සංසදයේ සභාපති කවුඩුල්ලේ එම්.එක් ජයතිස්ස පවසයි.ඔහු මේ බව පැවසූවේ විවිධ ප්‍රදේශවලින් පැමිණි සත්‍යග්‍රහයේ නිරත වී සිටින මෙම කාන්තාවන්ට පිරිත් සජ්ඣායනා කර ආශීර්වාද එක් කිරීම පෙරේදා (09) රාත්‍රියේ දිඹුලාගල ආරණ්‍ය සේනාසනයේ මහා සංඝරත්නය වැඩම කළ අවස්ථාවේදීය. කාන්තාවෝ 10 දෙනෙක් ඉකුත් 08 වැනිදා මෙම සත්‍යග්‍රහය ආරාම්භ කළහ. මෙහිදී සත්‍යග්‍රහයේ නිරත වැලිඔය සපුමල්තැන්න ගම්මානයේ පදිංචිව සිටින එච්.ආර් රේණුකා කරුණාරත්න පැවසුවේ දිවයින පුරා කාන්තාවන් විසිහතර ලක්ෂ තිස් අටදහසක් (2,438,000) මෙම ක්ෂුද්‍ර මූල්‍ය ණය උගුලේ පැටලී ඇති බවත්, පැවැති සියලු ආණ්ඩු මෙන්ම වත්මන ආණ්ඩුවද මෙම ණය කපා හරින බවට පොරොන්දු වුවද එය කඩකර ඇති බවයි. මෙම ණය හේතුවෙන් ලංකාවේ කාන්තාවන් 200කට වැඩි පිරිසක් සියදිවි හානිකර ගෙන තිබෙන බවත් ඇය වැඩිදුරටත් පවසයි. මෙම සත්‍යග්‍රහයට ආශීර්වාද කිරීම වැඩම කළ වැලිකන්ද ශාසනාරක්ෂක බල මණ්ඩලයේ හිටපු ලේඛකාධිකාරී සුසිරිගම සුදර්ශනාරාමාධිපති දිඹුලාගල රාහුල ලංකාර නාහිමියන් පැවසුවේ ඉකුත් වසරේදී මෙම ක්ෂුද්‍ර මූල්‍ය ණය උගුලේ සිරවූ දිඹුලාගල වැලිකන්ද කලාපවල කාන්තාවන් 28ක් සියදිවි හානිකරගෙන ඇති බවත් පවුල් 500කට ආසන්න පිරිසකගේ පවුල් ආරවුල් සිදුවී පවුල් කඩාකප්පල්වී තිබෙන බවයි. සත්‍යග්‍රහයේ නිරත අසරණ මව්වරුන්ගේ ඉල්ලීම්වලට රජය කන් නොදුනහොත් ඊට එරෙහිව දිඹුලාගල ආරණ්‍ය සේනාසනයේ මහා සංඝරත්නයත් පළාතේ අනෙකුත් කාන්තාවන් එක්ව මෙය මාරාන්තික උපවාසයක්කරා රැගෙන යන බවද රාහුලාලංකාර නාහිමියෝ පවසති. යහපාලන ආණ්ඩුවේ අගමැතිවරයා මෙම ක්ෂුද්‍ර මූල්‍ය ණය කපා හරින බවට ජනතාවට පොරොන්දු වුවද එය කඩකර ඇති බවත් වත්මන් රජය හෝ මෙම පීඩිත කාන්තාවන්ගේ ප්‍රධාන ගැටලුවට ඉක්මන් විසඳුම් ලබාදිය යුතු බවත් උන්වහන්සේ වැඩිදුරටත් පවසති.", "URL": "https://lankatruth.com/si/?p=112495", "Category": "පුවත්", "Parent URL": null}