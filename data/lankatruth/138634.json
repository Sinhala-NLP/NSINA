{"Source": "Lankatruth", "Timestamp": "August 29, 2022", "Headline": "සිංහරාජ හෝටලය රෝහිතගේ බව පොලිසිය හෙළිකරයි", "News Content": "නීති විරෝධි ලෙස සිංහරාජ අධි සංරක්ෂිත කළාපයේ ඉදිකර තිබූ හෝටලය රෝහිත රාජපක්ෂගේ බව පොලිස් පරීක්ෂණවලින් අහම්බෙන් හෙළිවී තිබේ.  මෙය හෙළිවී ඇත්තේ “සිංහරාජ ග්‍රීන් එකෝ ලොජ්” යනුවෙන් හැඳින්වූ හෝටලයක් ගිනි තබා විනාශ කිරීම සම්බන්ධයෙන් පවත්වන පරීක්ෂණවලදී ය. පසුගිය මැයි මස 10 දින මෙම හෝටලය ගිනි තබා ඇත. ඒ පිළිබඳ පරීක්ෂණ පවත්වන පොලිසියට එහි හිමිකාරීත්වය හිටපු ජනාධිපති මහින්ද රාජපක්ෂගේ බාල පුත් රෝහිත රාජපක්ෂට පවතින බව හෙළිවී තිබේ.  මෙයට පෙර මෙම නීති විරෝධි හෝටලය රාජපක්ෂ පුතෙකුගේ බව විවිධ පාර්ශවයන් විසින් ප්‍රකාශ කර තිබුණ ද නාමල් රාජපක්ෂ, යෝෂිත රාජපක්ෂ සහ රෝහිත රාජපක්ෂ එම ප්‍රකාශ ප්‍රතික්ෂේප කර තිබිණි. නමුත් මේ වනවිට පොලිසිය විසින් එය රෝහිත රාජපක්ෂගේ බව ප්‍රකාශ කර තිබේ.  මේ හා සමානවම මල්වානේ පිහිටි සුවිසල් මන්දිරය බැසිල් රාජපක්ෂගේ නොවන බවත් එයට හිමිකරුවෙකු නැති බවත් මුලින් ප්‍රකාශ කර තිබුණ ද, එම නිවස ගිනි තැබීම සම්බන්ධයෙන් පරීක්ෂණ පැවැත්වීමේදී දොම්පේ පොලිසිය විසින් අධිිකරණයට වාර්තාකර තිබුණේ එය බැසිල් රාජපක්ෂට අයත් බවය.", "URL": "https://lankatruth.com/si/?p=138634", "Category": "පුවත්", "Parent URL": null}