{"Source": "Lankatruth", "Timestamp": "September 24, 2018", "Headline": "දේශපාලනඥයින්,  මත්ද්‍රව්‍ය ජාවාරම්කරුවන්, ආගමික අන්තවාදීන් ඇතුළු 62,338 දෙනෙකුට මෙරටින් පිටවීම තහනම්", "News Content": "දේශපාලනඥයන්, මත්ද්‍රව්‍ය ජාවාරම්වලට හවුල් වූවන්, දෙමළ ඩයස්පෝරාවට හිතවත් පිරිස්, ආගමික අන්තවාදීන් ඇතුළු විවිධ අපරාධවලට සම්බන්ධ වී අධිකරණයේ නඩු පැවැරී ඇති ශ‍්‍රී ලාංකිකයන් 62,338 දෙනෙකුට රටින් පිටවීම තහනම්ව ඇතැයි ආගමන හා විගමන දෙපාර්තමේන්තු ආරංචි මාර්ග සඳහන් කරයි. මෙම පිරිස අතර ආරක්ෂක අංශවල පහළ මට්ටමේ සිට ඉහළ මට්ටම දක්වා විවිධ නිලයනට අයත් 30,000ක්ද ඇතැයි පැවසේ. මෙරට අධිකරණ හා හමුදා අධිකරණ මඟින් ලබාදුන් නියෝග මත මෙම ලාංකිකයන් පිරිස අසාදු ලේඛනගත කර ඇති බවද එම ආරංචි මාර්ග සඳහන් කරයි. මෙම පිරිස් රටින් පිටවීම වැළැක්වීම සඳහා රජයේ බුද්ධි අංශ කණ්ඩායම්, ගුවන්තොටුපොළ, සිවිල් ගුවන් සේවා බලධාරීන් හා ආගමන විගමන නිලධාරීන් ඒකාබද්ධව මෙහෙයුම් ක‍්‍රියාත්මක කර ඇති අතර එම කණ්ඩායම්වල ප‍්‍රයෝජනය සඳහා නවීන උපකරණ ලබාදී ඇති බවත් ඒ සම්බන්ධයෙන් ඔවුන් සීරුවෙන් තබා ඇති බවත් පැවසේ. ගුවන් ගමන්වල යෙදෙන මගීන් පිළිබඳ තොරතුරු කල්වේලා ඇතිව ආගමන විගමන දෙපාර්තමේන්තුව වෙත ලබාදෙන ලෙස අදාළ අංශවෙත උපදෙස් දී ඇතැයිද එම ආරංචි මාර්ග සඳහන් කරයි. මූලාශ්‍ර ලංකාදීප", "URL": "https://lankatruth.com/si/?p=59921", "Category": "පුවත්", "Parent URL": null}