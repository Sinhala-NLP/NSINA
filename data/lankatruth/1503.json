{"Source": "Lankatruth", "Timestamp": "February 23, 2012", "Headline": "ආණ්ඩුව මූල්‍යඅරමුදල ඉදිරියේ දනගසයි", "News Content": "ජාත්‍යන්තර මූල්‍ය අරමුදලින් ශ්‍රී ලංකාවට ලබාදෙන සමීපස්ථ ණය මුදලේ අවසන් වාරිකය ලබා නොගන්නා බව මහබැංකු අධිපතිවරයා රජය විසින් ප්‍රකාශකර තිබුනද එම අවසන් වාරිකය ලබාගැනීමට ආණ්ඩුව කටයුතු කරමින් සිටින බව අනාවරණයවේ.  2009 වසරේ ජුනි මස ඩොලර් බිලියන 2.6ක මෙම ණය මුදල අනුමතකළ අතර එය වාරික 9කින් ලංකාවට ලබාදීමට කටයුතුකර තිබින. ණය ලබාගැනීමට නම් ආණ්ඩුව විසින් මහජන සුභසාදන වියදම් කපාහැර රුපියලේ විදේශීය අගය පාවීමට ඉඩහැරීම විනිමය පාළන සීමා ඉවත්කිරීම අයවැය හිගය දලදේශීය නිශ්පාදනයෙන් 5%ට අඩු මට්ටමක පවත්වාගැනීම ඇතුළු කොන්දේසි ගණනාවක් පණවන ලදී. මෙම කොන්දේසි බොහෝමයක් වරින් වර ආණ්ඩුව විසින් ඉටුකරනලද අතර මූල්‍ය අරමුදල සෑහීමකට පත්කිරීම සදහා පසුගිය අයවැයෙන්ද විශාල කොන්දේසි ප්‍රමාණයක් ඉටුකරනලදී. රුපියලේ අගය 3% පහත හෙලීම, පාවෙන විණිමය අනුපාතිකයට ඉඩ හැරීම, ඉන්දන, බස් ගාස්තු, විදුලි බිල විශාල වශයෙන් ඉහල දැමීම මගින් සුභසාදන කප්පාදුව සහ අධ්‍යාපන, සෞඛ්‍ය පෞද්ගලීකරණයට ඉඩ සැලසීම ආණ්ඩුව විසින් ක්‍රමාණුකූලව ඉටුකරමින් සිටී. මෙම තත්වය යටතේ මූල්‍ය අරමුදලේ ශ්‍රී ලංකා කාර්යාලයේ ප්‍රධානියාවන ආචාර්ය බ්‍රයන් එයිට්කන් ආණ්ඩුවේ නායකයන්ට අවධාරණයකර ඇත්තේ විදේශවිණිමය සංචිතයට මූල්‍ය අරමුදල ලබාදෙන ණය එකතු නොකරනලෙස සහ රටේ මූල්‍ය පරිපාලනය විචක්ශනෂීලීව පවත්වාගෙනයන ලෙසය. කෙසේ හෝ අවසන් වාරිකය වන ඩොලර් මිලියන 800 ලබාගැනීමට ආණ්ඩුව දැඩි ප්‍රයත්නයක යෙදී සිටින අතර එය ලබාගැනීමෙන් මේ දක්වා 1% වූ එම ණය පොලිය 3.1% දක්වා ඉහල අගයක් බවට පත්වේ. මෙම ඉහල පොලිය මුළු ණය මුදල වන ඩොලර් බිලියන 2.6 වෙනුවෙන්ම ගෙවීමට සිදුවේ.", "URL": "https://lankatruth.com/si/?p=1503", "Category": "ආර්ථික පුවත්", "Parent URL": null}