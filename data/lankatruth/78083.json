{"Source": "Lankatruth", "Timestamp": "July 24, 2019", "Headline": "සමාජවාදී තරුණ සංගමය “සහෝදරත්වයේ දිනය” සමරයි", "News Content": "සමාජවාදී තරුණ සංගමය විසින් සංවිධානය කරනු ලබන “සහෝදරත්වයේ දිනය” ජුලි 23 කොළඹ, නිදහස් චතුරස්‍ර පරිශ්‍රයේ දී පැවැත්වුණි. ඒ 2008 වසරේ පටන් සෑම වසරකදීම ජුලි මස 23 වන දිනට පවත්වනු ලබන අපේ රටේ ජාතික සමගිය ගොඩනැගීම අරමුණු කරගත් වැඩසටහනකට සමගාමීවය. මෙම වැඩසටහන “තවත් කළු ජූලියක් එපා” යන මැයෙන් පැවැත්වූ නිහඬ විරෝධතාවයකින්, ජාතික සමගිය තේමා කරගත් වීදි නාට්‍යයක් සහ ගී ගැයීම් ඇතුළත් සංස්කෘතික වැඩසටහනකින් හා අදහස් දැක්වීම් කිහිපයකින් සමන්විත විය. එහිදී සමාජවාදී තරුණ සංගමයේ ජාතික සංවිධායක එරංග ගුණසේකර මහතා, කැළණිය විශ්වවිද්‍යාලයේ කථිකාචාර්ය රාජකීය පණ්ඩිත කැකිරාවේ සුදස්සන හිමි, ගාල්ල කොටිගලහේන ශ්‍රී පරමේන්ද්‍රාරාම පුරාණ විහාරවාසී කාව්‍යමය ධර්ම දේශක කාව්‍ය ශ්‍රී විශාරද පූජ්‍ය හිනිදුම සරණසිරි ස්වාමීන්වහන්සේ, සම්මානනීය රංගන ශිල්පිනී නදී කම්මැල්ලවීර මහත්මිය, මාරුතයේ හඬ සංවිධානය වෙනුවෙන් විදර්ශන කන්නංගර මහතා, රම්‍ය ලංකා සංවිධානය වෙනුවෙන් එන්.එම්.එම්. ඉන්ෂාෆ් මහතා, සමාජවාදී තරුණ සංගමයේ ප්‍රචාරක සහ ජාත්‍යන්තර කටයුතු පිළිබඳ ලේකම් අංජන සම්පත් අමරසිංහ මහතා, සිල්මා මොහිදීන් අහමඩ් මහත්මිය, වොයිසස් ඔෆ් හියුමන්ස්හි අධ්‍යක්ෂ කපිල රස්නායක මහතා සහ ප්‍රගතිශීලී මුස්ලිම් සමාජයක් උදෙසා තරුණ එකමුතුව සංවිධානයේ සම කැඳවුම්කරු චිත්‍රපට අධ්‍යක්ෂක අර්ෂාඩ් නජුදීන් මහතා විසින් සිය අදහස් දැක්වීය. එසේම ප්‍රවීණ ගායන ශිල්පී ඉෂාක් බෙග් මහතා, යොවුන් ගායන ශිල්පී පියත් රාජපක්ෂ මහතා, ස්කිට්සෝ සංගීත කණ්ඩායම සමඟින් සංගීත ශිල්පී සුදන්ත මාධව මහතා, ගායන ශිල්පී සුලක්ෂන් අශෝකන් මහතා, ගායන ශිල්පිනී දිලුනි ජාගොඩආරච්චි මහත්මිය, සහෝදරත්වයේ රඟමඩල නාට්‍ය කවය සහ සමාජවාදී තරුණ සංගමයේ චේන්ජ් සංගීත කණ්ඩායම ඇතුළු පිරිසක් සංස්කෘතික ප්‍රසංගය සඳහා සම්බන්ධ වූ අතර මෙම අවස්ථාව සඳහා තවත් කලාකරුවන්, සමාජ ක්‍රියාකාරිකයින් හා තරුණ තරුණියන් ඇතුළු විශාල පිරිසක් සහභාගී වී සිටියහ.", "URL": "https://lankatruth.com/si/?p=78083", "Category": "පුවත්", "Parent URL": null}