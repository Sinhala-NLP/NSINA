{"Source": "Lankatruth", "Timestamp": "September 22, 2022", "Headline": "කැලණියේ දරුවන්ගෙන් 25%ක් පාසල් නොඑන බව කොට්ඨාස අධ්‍යාපන අධ්‍යක්ෂවරිය කියයි", "News Content": "“කැලණිය ප්‍රදේශයේ පාසල් දරුවන්ගෙන් හතරෙන් එකක් දෛනිකව පාසල් එන්නේ නැහැ. ප්‍රධානම ගැටළුව ආහර ප්‍රශ්නය. ඇතැම් දරුවන් උදේ කෑම නැතිනම් එදාට පාසල් එන්නේ නැහැ. මේ නිසා පාසල් දරුවන්ගේ පැමිණීම සලකා බලනවිට දරුවන්ගේ පැමිණීම ගැන සතුටු වෙන්න බැහැ.” යැයි කැලණිය කොට්ඨාස අධ්‍යාපන අධ්‍යක්ෂිකා සජිවි ලියනගේ පවසයි. ඇය මේ බව සඳහන් කර තිබෙන්නේ ව්‍යාපාරික ප්‍රජාවේ පූර්ණ දායකත්වයෙන් දරුවන්ට පෝෂ්‍යදායි ආහාර වේලක් ලබාදීම වෙනුවෙන් පැවැති වැඩසටහනකදීය. වසංගත තත්වය නිසා පසුගිය අවුරුදු තුනක පමණ කාලයේ දූ දරුවන්ගේ අධ්‍යාපන කටයුතු යම් තරමකගට අඩාල වුණා. යළි ආරම්භ කළත් දරුවන්ගේ පැමිණීම සතුටු වෙන්න බැහැ. එක් පාසලක් තියෙනවා සමස්ත දරුවන්ගේ 52%කයි දරුවන් පාසලට එන්නේ. මේ හේතුවෙන් දරුවන්ට අධ්‍යාපනය ලබා ගැනීමේ අවස්ථාව මගහැරිලා. සාමාන්‍යයෙන් බලන විට දරුවන්ගේ පැමිණීම 25%කින් අඩුවෙලා යැයිද ඇය එහිදී සඳහන් කර තිබේ. කැලණිය, කිරිබත්ගො, හුණුපිටිය ආදී ප්‍රදේශවල ව්‍යාපාරිකියින් විසින් සපයා දෙන මෙම ආහාර වේල තෝරාගත් දරුවන් 750කට සතියකට දින දෙකක් බත්, පරිප්පු, පොල්සම්බල, බිත්තර, කඩල ආදියෙන් සමන්විතව පෝෂ්‍යදායි ලෙස පිරිනැමීමට නියමිතය.", "URL": "https://lankatruth.com/si/?p=139536", "Category": "පුවත්", "Parent URL": null}