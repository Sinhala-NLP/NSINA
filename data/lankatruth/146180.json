{"Source": "Lankatruth", "Timestamp": "April 4, 2023", "Headline": "දරුවන් අතර වෛරස් රෝග පැතිරීමේ වර්ධනයක්", "News Content": "මේ දිනවල දරුවන් අතර වෛරස් රෝග පැතිර යාමේ වර්ධනයක් පවතින බව ළමා රෝග පිළිබඳ විශේෂඥ වෛද්‍ය දීපාල් පෙරේරා පවසයි. උණ ඇතුළු වෛරස් රෝග කිහිපයක් පසුගිය දිනවලදී දරුවන් අතර පැතිර ගිය බවද ඉන්ෆ්ලුවෙන්සා රෝග ලක්ෂණ සහිත දරුවන් බහුල ලෙස වාර්තා වූ බවද ඔවුන් ඉන්ෆ්ලුවෙන්සා A හෝ B පොසිටිව් ලෙස පරීක්ෂණවලදී හෙළි වූ බවද ඔහු සඳහන් කරයි. පාසල්, දිවා සුරැකුම් මධ්‍යස්ථාන සහ මුල් ළමාවිය සංවර්ධන මධ්‍යස්ථානවල කැස්ස, සෙම්ප්‍රතිශ්‍යාව වැනි රෝග ලක්ෂණ සමඟ උණ තත්වය වැලඳුණු දරුවන්ගේ වැඩිවීමක් නිරීක්ෂණය වූ බවද වෛද්‍යවරයා සඳහන් කරයි. මේ දිනවල පාසල් දරුවන් ක්‍රීඩා උත්සව, ක්‍රිකට් තරග, අවුරුදු උත්සවවලට වැඩි වශයෙන් සහභාගි වන නිසා දිගු වේලාවක් තද හිරු එළියට නිරාවරණය වන බවද ඔහු පවසයි. අධික හිරුඑළියට නිරාවරණය වන අවස්ථාවලදී වැඩිපුර ජලය පානය කිරීම මෙන්ම වෙන දාට වැඩි වේලාවක් ජලයෙහි ගත කිරීම කළ යුතු යැයිද වෛද්‍යවරයා පෙන්වා දෙයි. එසේ නොමැති වුවහොත් විජලනය වීමට හෝ තාප කම්පන තත්වයට වුවද පාත්‍රවිය හැකි යැයිද ඔහු කීය. අව් රශ්මියේ දිව යාමේදී බිම ඇද වැටී මරණයට වුවත් පත්වීමේ අවදානමක් ඇතැයිද වෛද්‍යවරයා අවධාරණය කරයි. එවන් අවාසනාවන්ත තත්වයන්ට පත්වීමෙන් වැළකීම සඳහා ජලය වැඩිපුර පානය කළ යුතු බවද ඔහු පවසයි. පවතින අධික රස්නයත් සමග සමේ රෝගවල වැඩි වීමක්ද පෙන්නුම් කෙරෙන බව වෛද්‍ය දීපාල් පෙරේරා පෙන්වා දෙයි. කුඩා දරුවන් දහවල් කාලයේ විනාඩි විස්සකුත් සවස් කාලයේ විනාඩි විස්සකුත් ලෙස ජලයේ නෑවීමට හෝ සෙල්ලම් කිරීමට අවස්ථාව සලසා දෙන්නැයිද ඔහු ඉල්ලා සිටී. හැකිනම් දරුවන්ට සරල ඇඳුම් ඇන්දවීමට කටයුතු කරන්නැයි ද වෛද්‍යවරයා දෙමව්පියන්ගෙන් ඉල්ලා සිටී.", "URL": "https://lankatruth.com/si/?p=146180", "Category": "පුවත්", "Parent URL": null}