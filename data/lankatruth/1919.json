{"Source": "Lankatruth", "Timestamp": "March 28, 2012", "Headline": "වැපිරූ දෙය නෙළා ගත යුතුය", "News Content": "රාජපක්ෂ ආණ්ඩුව ජිනීවා මානව හිමිකම් කවුන්සලය ඉදිරියේ පැවති ඡන්ද විමසීමෙන් පරාජයට පත්වී තිබේ. මෙය ශ්‍රී ලංකාව ලද පරාජයක් ලෙස අර්ථකථනය කරන්නට ජාත්‍යන්තරව හා දේශීයව කෙතරම් උත්සාහ දැරුණද මෙය පැහැදිලි ලෙසම ආණ්ඩුවේ පරාජයකි. වඩාත් නිවැරදිව කිවහොත් මහින්ද රාජපක්ෂ ආණ්ඩුවේ විදෙස් පිළිවෙතේ පරාජයකි. කෙසේ වුවද විදේශ ප්‍රතිපත්තියේ ආසන්න පරාජයට පදනම් වන්නේ, ආණ්ඩුවේ රටට අදාල ප්‍රතිපත්තිවල සමස්ත අසාර්ථකභාවයය. ඒ අනුව බලන විට රාජපක්ෂ ආණ්ඩුවේ ප්‍රතිපත්තිවල අසමත්කමේ ප්‍රකාශනය වනුයේ ජිනීවා පරාජයය. මානව හිමිකම් කවුන්සලය ඉදිරියේ ලංකාවට අහිතකර ලෙස පාවිච්චි කර ගත හැකි යෝජනාවක් සම්මත වීම ඒ හා බැඳුණු දීර්ඝ කාලීන ක්‍රියාවලියක අවසන් තර්කානුකූල පියවරයය. උද්ගත විය හැකි මෙම අනතුර අවම වශයෙන් වසර තුනක කාලය තුළ ජ.වි.පෙ. ඇතුළු දේශපාලන පක්ෂත් විවිධ සිවිල් සංවිධානත් විසින් නැවත නැවතත් පෙන්වා දෙන ලද්දකි. එහෙත් අදූරදර්ශීභාවය හේතුවෙන් වටහා නොගත්තා වූද උද්දච්ඡභාවය හේතුවෙන් විසින් නොසලකා හරින ලද්දා වූද හේතු සමුදායක් විසින් ආණ්ඩුව මෙම පරාජය කරා තල්ලූ කර හැරිය බව පැහැදිලිය. 2009 මැයි 19වැනි දින ඛෙදුම්වාදයේ යුධමය පෙරමුණේ පරාජයත් සමග රට පෙරමුණේ ලා සලකන ආණ්ඩුවකටනම් විවර වී තිබුණේ, ඉතිහාසයේ අගනා අවස්ථාවකි. එහෙත් එදින පාර්ලිමේන්තුව ඇමතීමට පැමිණි මහින්ද රාජපක්ෂ ජනාධිපතිවරයාගේ, මුළුමහත් රටම උනන්දුවෙන් බලා සිටි, දේශනය තුළ ඉතිහාසය විසින් ලබා දුන් අවස්ථා හඳුනා ගෙන ඇති බවට කිසිදු සඳහනක් නොවීය. එය හුදු යුධ ජයග්‍රහණය තම දේශපාලන ගිණුමට බැර කර ගැනීමට දරන්නා වූ උත්සාහයක ප්‍රකාශනය විය. සිංහල දෙමළ මුස්ලිම් ඇතුළු සියලූ ජාතිකත්වයන් අතර බිඳී ගිය සිත් යා කළ හැකි වැඩපිළිවෙළක්, යුද්ධය තුළ සිදුවූ භෞතික විනාශය කඩිනමින් යථා තත්වයට පත්කළ හැකි වැඩපිළිවෙළක්, අවතැන්වූවනට කඩිනමින් ඔවුන්ගේ මුල් ජීවිත කරා යාහැකි සහ ඔවුන්ගේ අතුරුදන් වූ නෑසියන්ගේ ඉරණම තේරුම් කර දෙන වැඩපිළිවෙළක් එහි වූයේ නැත. මගහැරී ගිය තවත් වැදගත්ම කරුණක් වූයේ, ඛෙදුම්වාදයේ මතවාදී පෙරමුණටත් එය දඩමීමා කරගනිමින් රටට එල්ලවිය හැකි අධිරාජ්‍යවාදී අතපෙවීම්වලටත් ඇති ඉඩකඩ අවමකරලීමට සැලසුමක් ‍තිබීමය. ඒ වෙනුවට දක්නට ලැබුණේ, අප මෙම ලේඛන තුළින් දිගින් දිගටම පෙන්වා දුන් පරිදි යුද ජයග්‍රහණ, මැතිවරණ ජයග්‍රහණ පටු දේශපාලන වාසි තකා පාවිච්චි කරගන්නා පාලනයකි¦ නාස්තිකාරී, දූෂිත පාලනයක් පවත්වාගනිමින් එහි බර ජනතාව මත පටවීමත් අයිතීන් ඉල්ලා පාරට බසින ජනතාව මර්දනය කිරීමත් උතුරේ සිවිල් ජනතාව මත අර්ධ මිලිටරි පාලනයක් පවත්වා ගැනීමත් නැගෙනහිර ඇතුළු දිවයිනේ සියලූ පළාත්වල සරුසාර ඉඩම් ඉන්දියාවට හා බහුජාතික සමාගම්වලට පාවා දීමත් සාධාරණීකරණය කිරීම සඳහා යොදා ගන්නා අත්තනෝමතික පාලනයකි¦ අවම ප්‍රජාතන්ත්‍රවාදී ඉඩකඩක් විවර කළ 17වැනි ආණ්ඩුක්‍රම ව්‍යවස්ථාව ආපසු හරවීමටත් බලය, බලය හා තව තවත් බලය සොයා යන 18වැනි ආණ්ඩුක්‍රම ව්‍යවස්ථා සම්මත කර ගැනීමත් වරප්‍රසාද හා වරදාන මගින් දිනාගත් පාර්ලිමේන්තුවේ 2/3ක බලය පාවිච්චි කරගන්නා පාලනයකි. මේ සියල්ල අතරතුර ජාත්‍යන්තර මූල්‍ය අරමුදල, ලෝක බැංකුව, ලෝක වෙළඳ සංවිධානය වැනි අධිරාජ්‍යවාදී ආයතන සමග එකඟතාවලට එළඹෙමින්ද එක්සත් ජනපදයේ හමුදාවලට රට තුළ පහසුකම් සැලසීම සඳහා රටේ ස්වෛරීභාවය පරදුවට තබන ආරක්ෂක ගිවිසුම්වලට යමින්ද සිටි ආණ්ඩුව අවසානයේ අධිරාජ්‍යවාදී මැදිහත්වීම්වලට එරෙහිව පාරට බසින්නැයි ආයාචනා කිරීම විහිළුවකට වැඩි දෙයක් නොවීය. කළ යුතු දේ නොකර සිට, ගතයුතු පියවර නොගෙන සිට උද්ගත වූ තත්වයන් අවසානයේ පාර කැපුවේ, අධිරාජ්‍යවාදී මැදිහත්වීම්වලටමය. අධිරාජ්‍යවාදීන්ගේ බලපෑම් මත, ඔවුන් සතුටු කිරීම සඳහා LLRC කමිටු පත්කිරීමට සිදුවූයේ, ඒ නිසාය. වරක් දණ ගැසූ පසු දණ ගැසීම්වල කෙළවරක් නැති බව ආණ්ඩුව දන්නේ නැත. අවසානයේ අඩු හෝ වැඩි වශයෙන් අධිරාජ්‍යවාදයේ වුවමනාකම් තෘප්ත කෙරෙන එහි නිර්දේශ ක්‍රියාත්මක කරන ලෙසටද බලපෑම් එල්ල විය. සම්මත වූ ජිනීවා යෝජනාවේ හරය ඒකය. එහෙත් පසුව කළ යුතු දණ ගැසීම්වලට පෙරට වඩා කොන්දේසි සහිතය. LLRC නිර්දේශ ක්‍රියාත්මක කිරීම මානව හිමිකම් කවුන්සලයේ අධීක්ෂණයට ලක් විය යුතු බවට යෝජනා කෙරෙන්නේ ඒ නිසාය. අශ්වයා පැන ගිය පසු ඉස්තාලය වසා දැමීමෙන් ඵලක් නැත. LLRC නිර්දේශ අන් අයගේ අධීක්ෂණ නොමැතිව අපටම ක්‍රියාත්මක කළ හැකි යැයිද නව යෝජනා අනවශ්‍ය යැයිද මහින්ද සමරසිංහ අමාත්‍යවරයා මානව හිමිකම් කවුන්සලය ඉදිරියේ කොතරම් සද්දය දමා කීවත් වැඩක් නොවන්නේ ඒ නිසාය. ජිනීවා යෝජනා සම්මතය විසින් ආණ්ඩුවේ දෙබිඩිභාවයේ අවසානයද සටහන් කර තිබේ. විදේශීය නියෝජිතයින් හමුවේ ඉංග්‍රීසියෙන් එකක් කියා රටේ ජනතාව හමුවේ සිංහලෙන් ඒ සියල්ල ප්‍රතික්ෂේප කිරිමේ ආණ්ඩුවේ පිළිවෙත යෝජනා සම්මතය විසින් අභියෝගයට ලක්කර ඇත. ඉන්දීය විදේශ අමාත්‍ය ක්‍රිෂ්ණා ලංකාවට පැමිණි අවස්ථාවේ රාජපක්ෂ ජනාධිපතිවරයා තමන් 13 ප්ලස් දීමට සූදානම් බව කීය. මේ බව රටට කීවේ ක්‍රිෂ්ණා අමාත්‍යවරයාමය. එහෙත් ඔහු ඉන්දියාවට ගිය මොහොතේ ජනාධිපතිවරයා රටට කීවේ තමන් එවැන්නක් නොකී බවය. තමන් පිළිගත යුත්තේ කවුරුන් කී දෙය දැයි ජනතාව වික්ෂිප්තව සිටියේ අතීතයේය. දැන් රහසේ බැඳි වෙස් එළියේ නටන්නට සිදුව තිබේ. දැන් ආණ්ඩුවට ඉතිරිවී ඇත්තේ කොන්දේසි විරහිතව අධිරාජ්‍යවාදය වෙනුවෙන් පෙනී සිටින්නටය. ඔවුන්ගේ යෝජනා තමන්ගේ එවා සේ ජනතාව හමුවේ ගෙන හැර පාන්නටය. ටික කලක් යනතෙක් ජනතාව තවදුරටත් දේශප්‍රේමීත්වයේ වේගවත් පපුවට ගසා ගැනීම්වලින් වික්ෂිප්ත කොට තැබීමට හැකි දැයි ආණ්ඩුවේ නායකකාරකාදීන් පුරුද්දට මෙන් උත්සාහ කොට බැලිය හැකිය. එහෙත් වඩා වැඩි ඉඩක් ඇත්තේ, බලය ඛෙදීමද ඇතුළත් LLRC යෝජනා වේගයෙන් ක්‍රියාත්මක වීම ඇරඹීමටය. අධිරාජ්‍යවාදයේ ආර්ථීක පෙරමුණේ යෝජනා – රුපියල පාවෙන්නට හැරීම, ඉන්ධන සහනාධාර කපා හැරීම, දිළිදු සහන කප්පාදුව, අත්‍යාවශ්‍ය මහජන උපයෝගීතා සේවාවන්හි ගාස්තු ඉහළ දැමීම – ක්‍රියාත්මක වන්නටත් දේශපාලන පෙරමුණේ යෝජනා – බලය ඛෙදීමේ යෝජනා – ඉදිරියට නොයන්නටත් හේතුවක් නැත. රාජපක්ෂ ආණ්ඩුවට අධිරාජ්‍යවාදී රටවල් සමග ඇතිවූ එකඟතා අනුව එසේ කිරීමෙන් තොරව පැවතිය නොහැකිවනු ඇත. වැපිරූ දේ නෙළීමට ආණ්ඩුව බලාපොරොත්තු විය යුතුය. ආණ්ඩුවේ ආයුෂ කෙටිවන්නේ, ජනතාවට රහසේ වැපිරූ දෙය ඔවුන්ගේ ඇස් ඉදිරිපිට නෙළන්නට සිදුවන විටය.", "URL": "https://lankatruth.com/si/?p=1919", "Category": "වදය", "Parent URL": null}