{"Source": "Lankatruth", "Timestamp": "July 18, 2019", "Headline": "බැටික්ලෝ කැම්පස් ආයතනය ගැන FCID යෙන් වාර්තාවක්", "News Content": "මඩකලපුව පූනානි ප්‍රදේශයේ ඉදිකෙරෙමින් පවතින බැට්ක්ලෝ කැම්පස් පෞද්ගලික අධ්‍යාපන ආයතනය ඉදිකිරීමට මහවැලි අධිකාරිය යටතේ පැවති ඉඩම ඉල්ලා ඇත්තේ, නැගෙනහිර පළාතේ තරුණ තරුණියන්ට නොමිලයේ වෘත්තීය පුහුණු පාඨමාලා ආරම්භ කිරීමේ අධ්‍යාපන ආයතනයක් ඉදිකිරීමට බව මෙතෙක් සිදුකර ඇති පරීක්ෂණවලදී අනාවරණය වී ඇතැයි පොලිස් මූල්‍ය අපරාධ විමර්ශන ඒකකය ඊයේ(18) අධිකරණයට දැනුම් දී තිබේ. එසේම මෙම විශ්වවිද්‍යාලය වෙනුවෙන් සෞදි අරාබියේ සිට ඇමරිකානු ඩොලර් මිලියන 100කට අධික මුදලක් එවා ඇති බවත් ඒ සම්බන්ධව මුදල් විශුද්ධිකරණ පනත යටතේ විමර්ශන ආරම්භ කර ඇති බවත් පොලිස් මූල්‍ය අපරාධ විමර්ශන ඒකකය කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කරුණු දක්වා ඇත. මේ සම්බන්ධව ඊයේ පැවති මාධ්‍ය හමුවකදී ජනතා විමුක්ති පෙරමුණේ පාර්ලිමේන්තු මන්ත්‍රී නලින්ද ජයතිස්ස මහතා හෙලිකර සිටියේ, 2013 ජුනි මස 11වැනිදා “යුනිවර්සිටි කොලේජ් බැටිකොලෝ” ආයතනය ආරම්භ කිරීමට තරුණ කටයුතු සහ වෘත්තීය පුහුණු අමාත්‍යාංශය සහ ශ්‍රී ලංකා හීරා පදනම අවබෝධතා ගිවිසුමක් අත්සන් කර ඇති බවත් 2013 ජූලි 24වැනිදා මඩකලපුව උතුර ප‍්‍රාදේශීය ලේකම් කොට්ඨාසයට අයත් අක්කර 35ක ඉඩමක් වසර 35කට බදු ලෙස හීරා පදනමට ලබාගෙන ඇති බවත්ය. එසේම 2016 මාර්තු මාසයේ සිට 2017 ජුනි මස දක්වා වසරක පමණ කාලයක් තුළ සෞදි අරාබියේ අලි ෆාලී නම් පදනමක් මගින් අවස්ථා 07කදී හීරා පදනමට රුපියල් කෝටි 360ක් ලබාදී ඇති බවත් මෙම ආයතනය සඳහා ආචාර්යවරුන් ලෙස සෞදි අරාබියේ මහාචාර්යවරු ගෙන්වා ගැනීමට උසස් අධ්‍යාපන අමාත්‍යාංශයන් අවසර ඉල්ලා ඇති බවත් නලින්ද ජයතිස්ස මහතා හෙලිකර සිටියේය.", "URL": "https://lankatruth.com/si/?p=77824", "Category": "පුවත්", "Parent URL": null}