{"Source": "Lankatruth", "Timestamp": "June 17, 2021", "Headline": "සක්කරයාගේ පුතා වයිමාටත් නවත්වන්න බැරි ලංකාවේ බඩු මිල", "News Content": "ශ්‍රී ලංකාවට ආනයනය කරනු ලබන සියලු අත්‍යවශ්‍ය භාණ්ඩවල මිල ඉහළ දැමිය යුතු බවට ආනයනකරුවන්ගෙන් ඉල්ලීම් ඉදිරිපත්ව ඇතැයි වෙළඳ අමාත්‍ය බන්දුල ගුණවර්ධන මහතා පවසනවා. ලෝක වෙළඳපොලෙන් ආනයනය කරන භාණ්ඩවල ආනයන වියදම් සැළකිය යුතු ප්‍රමාණයකින් ඉහළ ගොස් ඇති බවත් බොහෝ අත්‍යවශ්‍ය භාණ්ඩ ආනයනය කිරීමට රජයේ මැදිහත්වීමක් නොමැති බවත්, පෞද්ගලික ආනයනකරුවන් විසින් එම භාණ්ඩ ආනයනය කරන බවත් ඇමතිවරයා පවසන අතර ආනයනය කරන මිලට වඩා අඩු මිලකට භාණ්ඩ විකිණිය නොහැකි බවද පවසයි. කෙසේ නමුත් භාණ්ඩ මිල ඉහළ දමා ජනතාව අපහසුතාවයට පත් කිරීම ආණ්ඩුව සූදානම් නොමැති බවත්, ඒ අනුව මිල ඉහළ දැමිය හැකි භාණ්ඩවල පමණක් මිල ඉහළ දැමීමට කටයුතු කරන බවත් ඇමතිවරයා පවසනවා. මේ වනවිට ගෑස් සහ ආනයනික කිරිපිටි මිල ඉහළ දැමීම සම්බන්ධයෙන් සාකච්ඡා කිහිපයක් පවත්වා ඇති බව වාර්තා වේ. විශේෂයෙන්ම පසුගියදා ඉන්ධන මිල ඉතා විශාල ලෙස ඉහළ දැමීමෙන් අනතුරුව ප්‍රීමා සමාගමද පිටි මිල ඉහළ දැමීය. මේ වනවිට ලාෆ් සමාගමේ ගෑස් සිලින්ඩර වෙළඳ පොළ තුල බරපතළ හිඟයක් පවතින අතර ඉන්ධන මිල සහ පිටි මිල ඉහළ දැමීමත් සමඟ බේකරි නිෂ්පාදනවල මිල දැනටමත් ඉහළ දමා තිබේ. බන්දුල ගුණවර්ධන ඇමතිවරයා මීට පෙර ඇමති ධූරය දරන සමයේදීප්‍රකාශ කරනු ලැබූවේ සක්කරයාගේ පුතා වයිමා පැමිණියත් භාණ්ඩ මිල ඉහළයෑම නැවැත්විය නොහැකි බවයි.", "URL": "https://lankatruth.com/si/?p=118124", "Category": "පුවත්", "Parent URL": null}