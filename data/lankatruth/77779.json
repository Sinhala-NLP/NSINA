{"Source": "Lankatruth", "Timestamp": "July 17, 2019", "Headline": "අත්අඩංගුවට ගැනීම වලකන්නැයි ඉල්ලා පොලිස් කොමිසමේ ලේකම් ගොනුකළ පෙත්සම ඉවතට", "News Content": "ගාලු වරයාට නුදුරු මුහුදේ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධව නීතිපතිවරයාගේ උපදෙස් මත තමා අත්අඩංගුවට ගැනීමේ සූදානමක් පවතින බවත් එය වළක්වමින් නියෝගයක් නිකුත් කරන ලෙසත් ඉල්ලා ජාතික පොලිස් කොමිසමේ ලේකම් සමන් දිසානායක විසින් ගොනුකර තිබූ පෙත්සම කොළඹ කොටුව මහේස්ත්‍රාත් රංග දිසානායක මහතා විසින් අද(17) ප්‍රතික්ෂේප කර තිබේ. 2010 වසරේ සිට 2014 වසර දක්වා කාලසීමාව තුළ ඇවන්ගාඩ් මැරිටයිම් සර්විස් සමාගමට ගාලු වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4 ක පාඩුවක් සිදුකිරීමේ සිද්ධිය සම්බන්ධව ඇවන්ගාඩ් සමාඟමේ සභාපති නිශ්ශංක සේනාධිපති, ජාතික පොලිස් කොමිසමේ ලේකම් සමන් දිසානායක ඇතුළු 8 දෙනෙකු අත්අඩංගුවට ගෙන අධිකරණය වෙත ඉදිරිපත් කරන්නැයි නීතිපතිවරයා විසින් වැඩබලන පොලිස්පතිවරයා වෙත පසුගිය 5 වනදා දැනුම්දීමක් කර තිබිණි. එම දැනුම්දීමට අනුව තමා අත්අඩංගුවට ගැනීම වලක්වන්නැයි ඉල්ලා ජාතික පොලිස් කොමිසමේ ලේකම්වරයා විසින් ඇප අයදුම්පතක් ඉදිරිපත් කර තිබිණි. එය අද විභාගයට ගත් අවස්ථාවේ මහේස්ත්‍රාත්වරයා පවසා ඇත්තේ ගිනි අවි ආඥා පනත යටතේ සිදුකර ඇති වැරදි සම්බන්ධව ඇප ලබාදීමේ බලයක් මහේස්ත්‍රාත් අධිකරණයට නොමැති බවය. මීට අමතරව මෙම සිද්ධිය සම්බන්ධව තමන් අත්අඩංගුවට ගැනීමේ සූදානමක් පවතින බවත් එය වලක්වමින් නියෝගයක් නිකුත් කරන ලෙසත් ඉල්ලා ඇවන්ගාඩ් සමාගමේ සභාපති නිශ්ශංක සේනාධිපති, ජාතික පොලිස් කොමිසහේ ලේකම් සමන් දිසානායක, යුධ හමුදාවේ විශ්‍රාමික මේජර් ජනරාල්වරුන් වන පාලිත ප්‍රනාන්දු සහ කරුණාරත්න බණ්ඩාර අධිකාරි, නාවික හමුදාවේ විශ්‍රාමික කොමදෝරු විශ්වජිත් නන්දන දියබලනගේ යන අය ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සම් ගොනුකර තිබූ අතර එම පෙත්සම් සළකා බැලූ අධිකරණය එම පෙත්සම් නිශ්ප්‍රභ කළේය. ඒ අනුව ඇවන්ගාඩ් පාවෙන අවි ගබඩාවක් පවත්වාගෙන යාම සහ රජයට අතිවිශාල මුදලක් අහිමි කිරීමේ සිද්ධිය සම්බන්ධව මොවුන් පස්දෙනා අත්අඩංගුවට ගෙන අධිකරණයට ඉදිරිපත් කිරීමේ නීතිමය බාධාවක් නොමැති බව නීතිපතිවරයා විසින් වැඩබලන පොලිස්පතිවරයාට දන්වා තිබේ. ඔවුන් පස්දෙනා අතුරින් ඇවන්ගාඩ් සභාපති නිශ්ශංක සේනාධිපති සහ නාවික හමුදාවේ විශ්‍රාමික කොමදෝරු විශ්වජිත් නන්දන දියබලනගේ යන අය අධිකරණ තීන්දුව ප්‍රකාශයට පත් කිරීමට පෙර විදේශ ගතව ඇත. මේ අතර සිද්ධිය සම්බන්ධව ප්‍රකාශයක් ලබාදිමට පැමිණි රක්නා ලංකා සමාඟමේ සභාපති හෙක්ටර් සමරවීර අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 19 වැනිදා දක්වා රක්ෂිත බන්ධනාගාර ගතකර තිබේ.", "URL": "https://lankatruth.com/si/?p=77779", "Category": "පුවත්", "Parent URL": null}