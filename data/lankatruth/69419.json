{"Source": "Lankatruth", "Timestamp": "March 1, 2019", "Headline": "ගුරුවරියට පහරදුන් සැකකාර ගුරුවරයා සොයා පොලිස් විමර්ශන", "News Content": "විලච්චිය ඇත්දල්කල්ල රාහුල විද්‍යාලයේ ගුරුවරියකට එම ප්‍රදේශයේම වෙනත් පාසලක සේවය කරන ගුරුවරයෙකු පහරදී තුවාල සිදුකර තිබේ. 53 හැවිරිදි පහර කෑමට ලක්වූ ගීතා රංගනී ෆොන්සේකා ගුරුවරිය මේ වනවිට අනුරාධපුර ශික්ෂණ රෝහලේ ප්‍රතිකාර ලබමින් සිටියි. විලච්චිය සිද්ධාර්ථ විද්‍යාලයේ පාසල් කිහිපයක් අතර පැවති ක්‍රීඩා තරඟයක් අතරතුර සාලියමාලා පාසලේ ක්‍රීඩා ගුරුවරයෙකු මෙම පහරදීම සිදුකර ඇති අතර පහරකෑමට ලක්වූ ගුරුවරිය පවසා සිටියේ තමා ක්‍රීඩා පිටියේ රැදී සිටීම සම්බන්ධව උරණ වූ අදාල ගුරුවරයා තමාට පහරදුන් බවයි. සැකකාර ගුරුවරයා ප්‍රදේශයෙන් පළාගොස් ඇති බවත් ඔහු අත්අඩංගුවට ගැනීමට විමර්ශන ආරම්භ කර ඇති බවත් පොලීසිය පවසයි.", "URL": "https://lankatruth.com/si/?p=69419", "Category": "පුවත්", "Parent URL": null}