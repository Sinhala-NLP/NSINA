{"Source": "Lankatruth", "Timestamp": "February 21, 2020", "Headline": "Airbus වංචාවේ මුදල් නාමල්ට ගියා ද?", "News Content": "ශ්‍රීලන්කන් ගුවන් සේවයේ හිටපු ප්‍රධාන විධායක කපිල චන්ද්‍රසේනගේ බිරිඳගේ සිංගප්පූරුවේ බැංකු ගිණුමකින් ඩොලර් 800,000ක් නිමල් හේමසිරි පෙරේරා නමැති අයෙකුගේ ගිණුමට 2014 නොවැම්බර් මාසයේ දී එවා ඇතිබව නියෝජ්‍ය සොලිසිටර් ජනරාල් තුසිත මුදලිගේ මහතා පෙරේදා (19) කොටුව මහේස්ත්‍රාත් අධිකරණයට දන්වා සිටියේය. මෙම ගනුදෙනුව 2014 නොවැම්බර් සිදුවූ ඩොලර් මිලියන 2ක එයාබස් අල්ලස් ලබාදීමේ සිද්ධියට පසුව සිදුවී ඇත. එයාබස් සමාගමෙන් අල්ලස් ලබාගැනීම පිලිබඳ නඩුව පෙරේදා කැඳවූ අවස්ථාවේ මේ බව අනාවරණය විය. මහේස්ත්‍රාත් රංග දිසානායක මහතා කරුණු විමසීමේ දී වැඩිදුරටත් අනාවරණය වූයේ මෙම නිමල් හේමසිරි පෙරේරා මුදල් විශුධිකරණය පිලිබඳ කොටුව මහේස්ත්‍රාත් අධිකරණයේ විභාග වන වෙනත් නඩුවකද (Case No: B 195/16) සැකකරුවෙකු වන බවයි. එම නඩුවේ ප්‍රධාන සැකකරුවා වන්නේ මන්ත්‍රී නාමල් රාජපක්ෂ ය. මේ පිලිබඳ වැඩිදුර විමර්ශන සඳහා පොලිසියට උපදෙස් ලබා දී ඇති නමුත් ඒ පිලිබඳ පොලිස් පරීක්ෂණ සතුටුදායක නොවන බව ද තුසිත මුදලිගේ මහතා අධිකරණයට වාර්තා කළේය. මෙම මුදල් විශුද්ධිකරණය පිළිබඳව විමර්ශන කරන ලෙස අපරාධ පරීක්ෂණ දෙපාර්තමේන්තුවට උපදෙස් ලබා දී ඇති නමුත් මේ වනවිට කිසිඳු ක්‍රියාමාර්ගයක් ගෙන නොමැති බව ඔහු වැඩිදුරටත් පැවසීය. එයා බස් වංචාවට අදාළව යුරෝ 160,000ක මුදලක් එස්.එල් ඇග්රෝ නමැති සමාගමකට ගෙවා ඇති බවත් අධිකරණයේ දී තුසිත මුදලිගේ මහතා හෙළිදරව් කළේය. එම සමාගමේ අධ්‍යක්ෂ වරුන් දෙදෙනෙකු හඳුනාගෙන ඇත. එහෙත් අපරාධ පරීක්ෂන දෙපාර්තමේන්තුව මේ පිළිබඳව විමර්ශන කිරීමට අපොහොසත් වී ඇති අතර අදාළ පුද්ගලයින්ගේ බැංකු ගිණුම් පරීක්ෂා කිරීමට අධිකරණ නියෝග ඉල්ලා නැත. මෙහි දී යම් සංවරණයක් දක්නට ලැබෙන බව පැවසූ ඔහු සැකකරුවන් දෙදෙනා ප්‍රකාශ ලබාගැනීම සඳහා පොලිසියට කැඳවා ඇතත් ප්‍රකාශ සටනත් කරගෙන ඇත්තේ එක අධ්‍යක්ෂ වරයෙකුගෙන් පමණක් බවත් ඔහු ලබා දී ඇත්තේ ග්‍රෙගරි පාර, කෝලඹ 7 ලෙස වීදියක ලිපිනයක් පමණක් බව ද පැවසීය. අනෙක් පුද්ලයා ඔහුගේ සහෝදරයා බව පොලිසිය පවසන බව ද ඔහු පැවසීය. පසුව මහේස්ත්‍රාත් වරයා පෞද්ගලික බැංකු කිහිපයක සැකකටයුතු ගිණුම්වල තොරතුරු ලබාගැනීමට අපරාධ පරීක්ෂණ දෙපාර්තමේන්තුවට නියෝග කළේය. මෙහි දී මහේස්ත්‍රාත් වරයා මෙම විමර්ශනවල දක්නට ලැබෙන දුර්වලතා පිළිබඳව අපරාධ පරීක්ෂණ දෙපාර්තමේන්තුවේ නිලධාරීන්ගෙන් ප්‍රශ්න කරන ලදී. එහි දී පොලිසියේ විමර්ශනවලට කිසියම් බාධාවක් පවතින්නේ දැයි මහේස්ත්‍රාත්වරයා දිගින් දිගටම ප්‍රශ්න කළ අතර රහස් පොලිස් නිලධාරීන් එය ප්‍රතික්ෂේප නොකර නිශ්ශබ්දව පිළිගැනීම හෝ ප්‍රතික්ෂේප කිරීම නොකර නිශ්ශබ්දව සිටි අතර අවසානයේ එවැනි බාධාවක් නොමැති බවත් පරීක්ෂණ හැකි ඉක්මනින් අවසන් කරන බවටත් පොරොන්දු විය. මහේස්තාත් වරයා මෙහිදී පැවසුවේ මෙම ගනුදෙනුවල පිටුපස තිබෙන සත්‍යය සොයාගත යුතු බවයි. එයාබස් සමාගමෙන් සැකකරුවෙකු ගේ ගිණුමට කොමිස් මුදලක් ලැබීම මහජනතාවට වැදගත් කරුණක් නොවන බවත් අවශ්‍ය වන්නේ එවැනි මුදලක් දුන්නේ කුමක් සඳහා ද යන්න බවත් මහේස්ත්‍රාත්වරයා පැවසීය. සැකකරුවන් මාර්තු 4 දක්වා යලි රක්ෂිත බන්ධනාගාර ගත කිරීමට නියෝග කළ මහේස්ත්‍රාත් වරයා පැවසුවේ අපරාධ පරීක්ෂණ දෙපාර්තමේන්තුව මෙම එයාබස් ගනුදෙනුවේ මුදල් ලැබීම් පිලිබඳ තොරතුරු සොයා ගැනීමට පූර්ණ කැපවීමක් නොපෙන්වන බවය.", "URL": "https://lankatruth.com/si/?p=90069", "Category": "පුවත්", "Parent URL": null}