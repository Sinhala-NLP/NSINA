{"Source": "Lankatruth", "Timestamp": "September 16, 2022", "Headline": "රාජ්‍ය සේවය කප්පාදුවට චක්‍රලේඛ නිකුත්කරයි", "News Content": "ජාත්‍යන්තර මූල්‍ය අරමුදලේ ප්‍රමුඛතම කොන්දේසියක් වී තිබෙන රාජ්‍ය සේවය කප්පාදු කිරීමට ආණ්ඩුව මුල පුරමින් ඊට අදාල චක්‍රලේඛයක් රාජ්‍ය පරිපාලන හා ස්වදේශකටයුතු අමාත්‍යාංශයේ ලේකම්වරයා විසින් ඊයේ (15) නිකුත් කර තිබේ. එම චක්‍රලේඛය “ජ්‍යෙෂ්ඨත්වයට හා විශ්‍රාම වැටුපට හානියක් නොවන පරිදි රාජ්‍ය නිලධරයන් සඳහා දේශීය වශයෙන් වැටුප් රහිත නිවාඩු ලබා දීම” යනුවෙන් හඳුන්වා ඇත. මේ අනුව රජයේ සේවයෙන් තාවකාලිකව ඉවත් වී දේශීය වශයෙන් වෙනත් පෞද්ගලික අංශයේ රැකියාවක් හෝ ස්වයං රැකියාවක් කිරීම සඳහා පුළුල් ඉඩකඩ ලබා දී තිබේ. එය දිරිගැන්වීම වෙනුවෙන් ලබාදී ඇති මූලික සහන අනුව ජ්‍යෙෂ්ඨත්වයට හානි නොවන පරිදි යළි රාජ්‍ය සේවය තුළ උසස්වීම් ලබාගැනීමටත් විශ්‍රාම වැටුප් ලබාගැනීමේදී අවප්‍රමාණය නොවන ලෙස ලබාගැනීමටත් ඉඩකඩ සපුරා දී ඇත. රාජ්‍ය සේවයෙන් ඉවත් වී සිටින කාලය තුළ වැටුප් නොගෙවීම පමණක් සිදුවන අතර එම කාලයට අදාළ නිවාඩු අනුමත කිරීමට පියවර ගෙන ඇත. මේ අනුව ජාත්‍යන්තර මූල්‍ය අරමුදලේ නියෝග මත රාජ්‍ය සේවයේ කප්පාදු කිරීමේ එක් පියවරක් මෙම චක්‍රලේඛයෙන් ඉටුකර දීමට ආණ්ඩුව ක්‍රියා කාර තිබේ.", "URL": "https://lankatruth.com/si/?p=139294", "Category": "පුවත්", "Parent URL": null}