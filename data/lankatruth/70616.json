{"Source": "Lankatruth", "Timestamp": "March 19, 2019", "Headline": "වෘත්තීය සමිතියක් ගොඩනැගුවැයි ස්වර්ණවාහිනියේ 15කගේ වැඩ තහනම්", "News Content": "ස්වර්ණවාහිනී ආයතනයේ වෘත්තීය සමිතියක් ගොඩනැගීමට මුල් වූ පිරිසක් ඇතුළු එහි සේවකයන් 15 දෙනෙකුගේ වැඩ තහනම් කිරීමට එහි පාලනාධිකාරිය කටයුතු කර ඇතැයි සේවකයෝ චෝදනා කරති. ස්වර්ණවාහිනී ආයතනයේ සේවකයන් විසින් ඊයේ (18) වෘත්තිය සමිතියක් ආරම්භ කර ඇති අතර එම ආයතනයේ සේවකයන් 300කගෙන් 270ක පමණ පිරිසක් එම වෘත්තීය සමිතිය ආරම්භ කිරීමට මුල් වී කටයුතු කර තිබේ. වැඩ තහනම් කර ඇති පිරිස අතර එම වෘත්තීය සමිතියේ සභාපති, ලේකම් ඇතුළු නිලධාරී මණ්ඩලය හා ඊයේ ඔවුන් පැවැත්වූ රැස්විමේදී අදහස් ප්‍රකාශ කළ පිරිසද වන බව වැඩිදුරටත් වාර්තා වේ. එම සේවකයන් අතර ස්වර්ණවාහිනියේ ප්‍රසිද්ධ ප්‍රවෘත්ති නිවේදකයෙකුද වන බව වාර්තා වේ. එම පිරිස අද (19) උදෑසන සේවයට වාර්තා කිරීමට යාමේදී ස්වර්ණවාහිනී ප්‍රධාන දොරටුවේ එම සේවකයන් 15 දෙනාගේනම් ලයිස්තුව ප්‍රදර්ශනය කර ඔවුන්ගේ වැඩ තහනම් කර ඇති බව සඳහන් කර ඇත. මෙසේ අත්තනෝමතික ලෙස සේවකයන්ගේ සේවය තහනම් කිරීමට එරෙහිව ඔවුන් කම්කරු කොමසාරිස් කාර්යාලයට පැමිණිලි කර ඇති අතර පොලීසියට පැමිණිලි කිරීමට තීරණය කර තිබේ.", "URL": "https://lankatruth.com/si/?p=70616", "Category": "පුවත්", "Parent URL": null}