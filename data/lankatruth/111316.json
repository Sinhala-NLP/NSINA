{"Source": "Lankatruth", "Timestamp": "February 24, 2021", "Headline": "දරු ප්‍රසූතියට කන්තලේට ආ තිදෙනාටම කොරෝනා", "News Content": "කන්තලේ මූලික රෝහලට දරු ප්‍රසූතිය සඳහා ආ කාන්තාවන් තිදෙනෙකු කොවිඩ් – 19 ආසාදිතයන් බවට තහවුරු වීමෙන් පසු කාත්තන්කුඩි රෝහලට යවා ඇතැයි සෞඛ්‍ය වෛද්‍ය නිලධාරී කාර්යාලය පවසයි. ඔවුන් හඳුනාගෙන ඇත්තේ රෝහල්ගත කිරීමට පෙර කළ ඇන්ටිජන් පරීක්ෂණවලින් පසුවය. පසුගිය 21 වැනි දින මවුවරුන් දෙදෙනෙකුද 22 දා එක් මවක්ද මෙසේ හ‍ඳුනාගන්නා ලදී. ඔවුන් තිදෙනාම කන්තලේ පේරාරු ප්‍රදේශයේ පදිංචිකරුවන් වන අතර එක් අයෙකු මේ වනවිට දරුවකු ප්‍රසූත කර ඇති බවට තොරතුරු ලැබී ඇත. පේරාරු ප්‍රදේශයෙන්ම මෙලෙස රෝගීන් වාර්තාවීම ගැටලු සහගත තත්වයක් බවත් තවත් එම ප්‍රදේශයේ රෝගීන් ඇත්දැයි පරීක්ෂා කිරීම ඉදිරියේදී සිදුකරන බවටත් සෞඛ්‍ය වෛද්‍ය නිලධාරී සමීර නානායක්කාර පවසයි.", "URL": "https://lankatruth.com/si/?p=111316", "Category": "කොවිඩ් -19 (කොරෝනා ) පුවත්", "Parent URL": null}