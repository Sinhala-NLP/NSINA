{"Source": "Lankatruth", "Timestamp": "August 26, 2021", "Headline": "ණය ගොඩට තවත් ට්‍රිලියන 7ක් එක් කරන හැටි හෙළිවේ", "News Content": "ලබන 2030 වසර වනවිට මහා පරිමාන ව්‍යාපෘති 319ක් නිම කිරීම සඳහා දළ වශයෙන් රුපියල් කෝටි 710,000 (රුපියල් ට්‍රිලියන 7.1)ක් යෙදවීමට ආණ්ඩුවේ තිබෙන සැලසුමක් අනාවරණය වේ.  මේ බව මුදල් අමාත්‍යංශය විසින් අගෝස්තු 16 වෙනි දින ඉදිරිපත් කර තිබෙන කැබිනට් සන්දේශයකින් හෙළිවේ. මුදල් ඇමති බැසිල් රාජපක්ෂ ඉදිරිපත් කර ඇති මෙම කැබිනට් සන්දේශයේ මූලික අරමුණ වී තිබෙන්නේ යෝජිත මෙම ව්‍යාපෘති ක්‍රියාත්මක කිරීමේදී පවතින මන්දගාමී තත්වය පිළිබඳව අධ්‍යයනය කිරීමෙන් ඉදිරිපත් කර තිබෙන යෝජනා පිළිබඳව කැබිනට් මණ්ඩලය දැනුවත් කිරීමය.  ආණ්ඩුව මේ ආකාරයට අති විශාල ණය ව්‍යාපෘති ක්‍රියාත්මක කළ ද, වෙළඳ ඇමති බන්දුල ගුණවර්ධන පසුගිය දා කර තිබෙන ප්‍රකාශයකින් ආණ්ඩුව දියත් කරන ලද ව්‍යාපෘති තුළින් රටට ණය බර පමණක් උරුම වී තිබෙන ආකාරය හෙළිවිය. ඔහු සඳහන් කර තිබුණේ හම්බන්තොට වරාය ව්‍යාපෘතිය සහ පෝට් සිටි ව්‍යාපෘතිය වෙනුවෙන් විදේශ ආයෝජන ඩොලර් කෝටි 280ක් වැනි ඉතා සුළු ප්‍රමාණයක් ලැබී තිබූ බවය. එහෙත් සංචාරක ව්‍යාපාරය බිඳවැටීමට පෙර එයින් ඩොලර් කෝටි 300ක් වාර්ෂිකව ලැබුණු බව දක්වා තිබිණි.", "URL": "https://lankatruth.com/si/?p=122025", "Category": "ආර්ථික පුවත්", "Parent URL": null}