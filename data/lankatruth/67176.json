{"Source": "Lankatruth", "Timestamp": "January 29, 2019", "Headline": "සැප්තැම්බරයේ ජනාධිපතිවරණයක් !", "News Content": "හිටපු ගමන් ගෝඨාභය රාජපක්‍ෂ “ඔබලා සූදානම් නම්, මම සූදානම්” යැයි කීවේ ය. ඒ කියන්නේ, ජනාධිපතිවරණයට ඉදිරිපත් වන්න සූදානම් යන්න ය. පහුව දාම බැසිල් රාජපක්‍ෂ ඊ ළඟ ජනාධිපතිවරණයට ඉදිරිපත් වෙන්නේ අනිවාර්යයෙන් ම ශ්‍රී ලංකා පොදුජන පෙරමුණෙන් යැයි කීවේ ය. ඒත් එක්ක ම තමන් ඊට සූදානම් යැයි ද කීවේ ය. චමල් රාජපක්‍ෂ ද මේ සඳහා සූදානම් යැයි කීවේ ය. අයියලා, මල්ලිලා තුන්දෙනා ම ඊ ළඟ ජනාධිපතිවරණයට සූදානම් යැයි ප‍්‍රසිද්ධියේ ප‍්‍රකාශ කළහ. මේ ප‍්‍රකාශත් එක්ක මළ ගෙදර, බණ ගෙදර, මඟුල් ගෙදර හැමෝ ම මේ පිළිබඳව කතා කරන්නට පටන් ගත්හ. බැලූ බැල්මට ම අපභ‍්‍රංසයක් ලෙස පෙනෙන මෙය සංවාදයට ලක් කිරීම ඔවුන්ගේ ප‍්‍රධාන අරමුණ වී ඇත. ඒ කියන්නේ, කවුරුන් ඉල්ලනවා ද නැද්ද යන කතාව ජනතාව තුළ සාකච්ඡාවට ලක් කිරීම මෙහි ප‍්‍රධාන ම ඉලක්කයයි. දැනටමත් එය සාර්ථක කරගෙන ඇත. ඉල්ලන නො ඉල්ලන එක කෙසේ වෙතත්, පවුලේ අය ගැන කතාබහක් ඇති කිරීම ඔවුන්ගේ ප‍්‍රධාන ඉලක්කයයි. ඒ වුවමනාව දැනටමත් සිදු කරගෙන ඇත. ඒ උගුලට දන්නේ ම නැතිව හැමෝ ම නොදැනුම්වත්ව ම හසු වී අවසන් ය. ගෝඨාභය තමන් ලෑස්ති යැයි කියන විට මෛත්‍රීපාල සිටියේ පිලිපීනයේ ය. ආණ්ඩු පක්‍ෂයේ ඇමතිවරුන් හෝ මන්ත්‍රීවරුන් වෙනුවට මෛත්‍රීපාල එක්ක පිලිපීනයට ගොස් සිටියේ, විපක්‍ෂයේ මන්ත්‍රීවරුන් ය. ඩිලාන් පෙරේරා, ලසන්ත අලගියවන්න, නිශාන්ත මුතුහෙට්ටිගම, ලක්‍ෂ්මන් වසන්ත පෙරේරා වැනි අය ඒ කණ්ඩායම නියෝජනය කළහ. ගෝඨාභයගේ ප‍්‍රකාශය දැනගත් ගමන් මෛත්‍රීපාල තම කණ්ඩායමට කියා ඇත්තේ, “ආ… ලෑස්ති වෙලා ඉන්ඩ කියන්ඩකෝ… ඇතුළට යන්න… කොට්ට, මෙට්ට, රෙදිපිළි ලෑස්ති කර ගන්ඩ කියන්ඩ කෝ ඇතුළට යන්න… දෙන්නම් මම ඉල්ලන්ඩ…” යනුවෙනි. ඒ කියන්නේ, ගෝඨාභයට ඉල්ලන්න ඉඩක් නොදෙන බව ඔහුගේ ප‍්‍රකාශයෙන් ගම්‍ය වේ. චමල් රාජපක්‍ෂ තමන් ඉල්ලන බව කියන්නේ, කිසිදු සංවිධානාත්මක තීරණයක් නොමැතිව ය. ඔහු ඉල්ලනවාට කැමැත්ත දක්වන පිරිසක් මහින්ද පෙළේ ඉදිරියෙන් ම ඉන්න එක ප‍්‍රසිද්ධ කාරණයකි. කුමාර වෙල්ගම, වාසුදේව නානායක්කාර වාගේ අය දැනටමත් එය ප‍්‍රසිද්ධියේ ප‍්‍රකාශ කර ඇත. ඒ අයගේ වුවමනාවට අනුව චමල් එවැනි ප‍්‍රකාශයක් කිරීම අරුමයක් නොවේ ය. එහෙත්, එයට ඉඩක් ලැබෙයි ද යන්න ප‍්‍රශ්නගත කාරණයකි. බැසිල් රාජපක්‍ෂ ද එවැන්නක් කීවේ නිකම් ම නොවේ ය. ඒ පිටුපස පැහැදිලි දේශපාලනයක් ඇත. කවුරුත් දන්නා පරිදි බැසිල් රාජපක්‍ෂ කියන්නේ, සටකපටියෙකි. හැමදේ ම කරන්නේ, හීන් නූලෙන් ය. යටිකූට්ටු වැඩවලට හොඳට ම ප‍්‍රසිද්ධ ය. ගෝඨාභයව, චමල්ව ඉස්සරහට දැම්මාට බැසිල්ගේ ඇත්ත වුවමනාව තමන් ඒ තැනට පැමිණීම ය. එහෙත්, එය එකවර කර ගත නොහැකි ය. කවුරුන් මොනවා කීවත්, හීන් නූලෙන් බැසිල් පළාත් පාලන මන්ත්‍රීවරුන් ටික තමන්ගේ අණසකට යටත් කරගෙන අවසන් ය. බිම් මට්ටමේ යාන්ත‍්‍රණය ඇත්තේ, බැසිල්ට ය. චමල්ට හෝ ගෝඨාට කිට්ටුවටවත් එන්නට බැරි ය. පක්‍ෂයේ බලය ඇත්තේ ද බැසිල්ට ය. ගෝඨාභයව, චමල්ව, මහින්දව පාවිච්චි කර ගනිමින් බැසිල් උත්සාහ දරන්නේ, තමන්ගේ යටිකූට්ටු වුවමනාව ඉටු කර ගන්නට ය. ඒ පිළිබඳ කතා දෙකක් නැත. හරි පැහැදිලි ය. එස්.බී. දිසානායක, තිලංග සුමතිපාල වැනි අය උත්සාහ දැරුවේ මහින්දව අගමැති කරලා, මෛත්‍රීට ජනාධිපති අපේක්‍ෂකකම ලබා දෙන්නට ය. මහින්දලා එලෙස පොරොන්දු වූ බව ද කිව්වේ ය. වරක් නොව හය වාරයක් මෛත්‍රීපාල හා මහින්ද තමන්ගේ ගෙදර රහසිගතව හමු වූ බව ‘හිරු’ මාධ්‍යයේ ‘සලකුණ’ වැඩසටහනේ දී කිව්වේ ය. ඒ ඔක්කො ම කළේ මෛත්‍රීපාලව ඊ ළඟ ජනාධිපති අපේක්‍ෂකයා කරන්නට මහින්ද කණ්ඩායම කැමැති යැයි මෛත්‍රීපාලට ඒත්තුගැන්වීමට ය. ඒ කෙසේ වෙතත්, බැසිල් රාජපක්‍ෂ අද කියන්නේ, තමන් එහෙම එකඟතාවකට කොහෙත් ම ආවේ නැති බවක් ය. වාචිකව එවැනි පොරොන්දුවක් දුන්න ද, එසේ පොරොන්දු නොවූ බව ඔවුන්ට කිව හැකි ය. මන්ද යත්, අඩු ම ගණනේ මෛත්‍රීපාල එවැනි ප‍්‍රකාශයක් මහින්ද කණ්ඩායමෙන් ලබා නොගත් බැවිනි. නිමල් සිරිපාලලා වැනි අය කියන පරිදි අඩු ම ගාණේ මහින්ද අගමැති වෙච්ච ගමන් ඒ ප‍්‍රකාශය ගත්තා නම්, මෙහෙම දෙයක් නොවන බව පැහැදිලි ය. මෛත්‍රීපාල ඒ වාගේ දේකටවත් මොළයක් ඇතිව වැඩ නොකළ බව කාටත් පැහැදිලි ය. චමල් රාජපක්‍ෂ ඉල්ලූවාට කිසිදු ගැම්මක් ඇති නොවන බව පැහැදිලි ය. එක ම සුදුසුකම පතෝල වාගේ කිසි ම ප‍්‍රශ්නයක් නැති කෙනෙක් වීම පමණක් ම ය. ඒ හැර ජනාධිපතිවරණය දිනන්නට තරම් ශක්තියක් ඔහුට නැති බව පැහැදිලි ය. වෙන කරන්නට දෙයක් නැති තැන කියන නමක් ලෙස මෙය සැලැකිය හැකි ය. ගෝඨාභය ඉල්ලනවා ද නැද්ද යන්න තීරණය වන්නේ ද බැසිල්ගේ එකඟතාව ලැබෙනවා ද නැද්ද යන්න මත ය. කෙසේ වෙතත්, ඔහුට මුස්ලිම් හා දෙමළ ඡන්ද ලබා ගත නොහැකි බව හරි ම පැහැදිලි ය. අපේ රටේ ජනාධිපතිවරණයේ දිනුම පැරදුම තීරණය වන්නේ, මේ ඡන්ද පදනම මත ය. එය හැසිරෙන ආකාරයෙන් දිනුම පැරැදුම තීරණය වන එක පහුගිය කාලය තුළ අත්දැකීමෙන් ම අපි දැක්කෙමු. ජනාධිපතිවරණයක් දිනන්නට මේ ඡන්ද අත්‍යවශ්‍ය ය. ගෝඨාභය එනවාට යූ.එන්.පී.ය වැඩියෙන් ම කැමැති වන්නේ මේ හේතුව නිසා ය. කොහොම වුණත්, ඒ සඳහා ඇමරිකානු පුරවැසිභාවය අහෝසි කර ගත යුතු ය. මහා ලොකුවට දේශප්‍රේමී කතා කීව ද, බැසිල්, ගෝඨාභය දෙන්නා ම තවමත් ඇමරිකානු පුරවැසියෝ ය. ඔය කවුරුන් කොහො ම කයිවාරු ගැහුවත්, මෛත්‍රීපාල හිතාගෙන ඉන්නේ තමන් ඉල්ලන්නට ය. පළාත් සභා මැතිවරණය කලින් ගන්නට උත්සාහ කරන්නේ ඒකට ය. මහින්දලාවත් එකතු කරගෙන පළාත් සභා ඡන්දයට ඉදිරිපත් වීම ඔහුගේ අරමුණ ය. ඒකෙන් හදා ගන්නා සන්ධානය ඊ ළඟට තමන්ට වාසිදායක වන විදියට පාවිච්චි කිරීම ඔහුගේ අරමුණ ය. ඒ කියන්නේ, අගෝස්තු – සැප්තැම්බර්වල ජනාධිපතිවරණයක් කැඳවා ගැනීම ය. ඒකට පදනම හැදෙන්නේ, ඊට කලින් පළාත් සභා ඡන්දය එකට සන්ධානගතව ඉල්ලීමෙන් ය. අද දිනේෂ්ලා, මහින්දලා කෑමොර දෙන්නේ මෛත්‍රීපාලගේ මේ යටි අරමුණ වෙනුවෙන් ය. එහෙත්, එය රඳාපවතින්නේ යූ.එන්.පී. ආණ්ඩුව මත ය. පළාත් සභා ඡන්දය පිළිබඳව යෝජනාව ගෙන ආ යුත්තේ, ආණ්ඩුව පැත්තෙන් ය. ආණ්ඩුව එය ගෙන ආවොත්, කැබිනට් මණ්ඩලය තුළ සම්මත කර ගත හැකි ය. ඉන් පසු පාර්ලිමේන්තුවට ඉදිරිපත් කළ හැකි ය. එසේ නොකළහොත්, මෛත්‍රීපාලගේ අරමුණ ඉටු වන්නේ නැත. එහි බලය ඇත්තේ, යූ.එන්.පී.යට ය. කෙසේ වෙතත්, දීර්ඝ කාලයක් එය නොකර පැහැර හැරීම ද යූ.එන්.පී.යට කළ නොහැක්කකි. බැලූ බැල්මට විධායක ජනාධිපති ක‍්‍රමය අහෝසි කර ගැනීම කළ හැකි යැයි විශ්වාස කළ නොහැකි ය. ඒ කියන්නේ, විසිවැනි සංශෝධනය සම්මත කර ගැනීම ඒ තරම් පහසු කටයුත්තක් නොවනු ඇත. මෙහෙ ම බැලූවා ම යූ.එන්.පී.යේ අභ්‍යන්තර අර්බුදය මේකට බලපාන ප‍්‍රධාන සාධකයකි. යම් හෙයකින්, ජනාධිපතිවරණයට යන්න වුවහොත්, අපේක්‍ෂකයා වන්නේ කවුරුන් ද යන්න ඒ අයට ප‍්‍රශ්නයකි. බොහෝ විට රනිල්ව අපේක්‍ෂකයා කිරීම සිදු නොවනු ඇත. සජිත්ට ඒ අවස්ථාව ලැබීමේ ඉඩකඩ වැඩි ය. ඒ කියන්නේ, සජිත් දිනුවත්, පැරැදුණත් රනිල්ගේ දේශපාලනය එතැනින් අවසන් ය. එතැනින් එහාට රනිල්ට සිදු වන්නේ චන්ද්‍රිකා වාගේ නිකම් ම අවලංගු කාසියක් වන්නට ය. පළාත් සභා මැතිවරණය වාසි වන්නේ, මහින්දලාට සහ මෛත්‍රීලාට ය. එය කොහෙත් ම යූ.එන්.පී.යට වාසියක් නොවන්නේ ය. එවැනි අවාසිදායක ඡන්දයකට දැන දැන ම යාම මෝඩකමකි. එසේ වුවත්, වැඩි කාලයක් කල් දමන්නට ද බැරි ය. අද ඔවුන් හිර වී ඇත්තේ, එතැන ය. යූ.එන්.පී.ය පැත්තෙන් ගත්තොත්, ජනාධිපතිවරණයක් ඉක්මනින් එන්නේ නම්, වාසිදායක ය. එහෙත්, එය තීරණය කරන්නේ මෛත්‍රීපාල ය. එසේ නම්, අවාසිදායක පළාත් සභා මැතිවරණයට යාම දැන දැන ම පරාජය ගෙන්වා ගැනීමකි. කළ හැක්කේ කුමක් ද? කළ යුත්තේ කුමක් ද? තීරණය ඇත්තේ, යූ.එන්.පී.ය මත ය. මහා මැතිවරණයකට යාමට පසු පෙළ මන්ත්‍රීවරුන් විරුද්ධ ය. ආසනවල වැඩ නොකරපු බොහෝ අයට එය අභියෝගයකි. අලුත් මන්ත‍්‍රීවරුන්ට විශ‍්‍රාම වැටුප පවා නැති වීමකි. ඒ නිසා බොහෝ මන්ත්‍රීවරුන් මහා මැතිවරණයකට අකැමැති විය හැකි ය. එහෙත්, තර්කානුකූලව ගතහොත්, යූ.එන්.පී.යට වාසිය ඇත්තේ, එතැනින් ය. එහෙම නැතිව පළාත් සභා මැතිවරණයකින් නොවේ ය. ජනාධිපතිවරණයකට කලින් එවැන්නක් ලබා ගැනීම එ.ජා.ප.යේ අභ්‍යන්තර ප‍්‍රශ්නයට ද උත්තරයකි. එසේ නොමැති වුවහොත්, ජනාධිපති අපේක්‍ෂකයා කවුරුන් ද යන්න පිළිබඳව අභ්‍යන්තර ප‍්‍රශ්නයක් මතු වීම වැළැක්විය නොහැක්කකි. රනිල්ගේ භූමිකාව අවසන් වීම අනිවාර්යයෙන් ම සිදු වේ. මේ තත්ත්වය හමුවේ මහා මැතිවරණයකට යාම යූ.එන්.පී.යට ද අවාසි අවම කර ගැනීමේ පැත්තෙන් වාසිදායක ය. එහෙත්, ඒ සඳහා පක්‍ෂයේ මන්ත්‍රීවරුන් එකඟ කර ගැනීම රනිල්ට අභියෝගයකි. මේ සඳහා උපක‍්‍රමශීලී තීන්දු නොගතහොත්, අනිවාර්යයෙන් ම පළාත් සභා මැතිවරණයට යන්නට සිදු වීම වැළැක්විය නොහැකි ය. පොදුජන පෙරමුණ පැත්තෙන් ගත්ත ද, මෙය ගැටලුවක් ඇති කරන්නකි. පළාත් සභාවලට ඔය කවුරුන් හෝ ඉදිරිපත් කර සන්ධානගත වීමෙන් එම කඩඉම පසු කර ගත හැකි ය. එහෙත්, මහා මැතිවරණය එසේ නොවේ. ප‍්‍රධාන චරිතවලට අවස්ථා නො ලැබෙන්නේ නම්, ප‍්‍රශ්නයක් ම වනු ඇත. මේ ගැන හිතුවොත්, යූ.එන්.පී.යට වඩාත් ම වාසිදායක වන්නේ මහා මැතිවරණයයි. එය කැඳවා ගැනීම පක්‍ෂයේ අභ්‍යන්තර ප‍්‍රශ්නවලට වාගේ ම රට හමුවේ මුහුණ දී ඇති ප‍්‍රශ්නවලට ද උත්තරයකි. එහෙත්, ඒ තීන්දුව එඩිතරව ගනී ද යන්න සැකසහිත ය. හොර ගල් අහුලමින් ඉන්නේ බලයට ඇති කෑදරකමට ය. එසේ ඉන්නා විට මෛත්‍රීපාල ඇතුළු මහින්ද කණ්ඩායම ගේම ගසා අවසන් කරනු ඇත. එතකොට රනිල්ට සිදු වන්නේ පස්සෙන් එළවා යාමට ය. එහෙත්, එවිට හොඳටෝ ම පරක්කු ය. දැනටමත් හොඳට ම පරක්කු ය. දේශපාලනයේ අවස්ථා යන්න ඉතා ම වැදගත් ය. එය මඟහැරීම දැනුම්වත්ව කරන මෝඩකමකි. ජනතාවගේ ඉල්ලීම ද රට වෙනස් කරන ජාතික මැතිවරණයකි. එවැන්නකට යාමෙන් ජනතා වුවමනාව ද ඉටු වනු ඇත. පළාත් සභා හෝ වෙන කවරක් වුවත්, තීරණය වන්නේ රටේ ප‍්‍රධාන ආණ්ඩුවේ ගමන් දිශාව මත ය. ඒ දිශාව තීරණය කිරීම සඳහා ජනතාවට අවස්ථාවක් ලබා දීම තමන්ගේ පැවැත්මට ද, රටේ පැවැත්මට ද වාසිදායක ය. එසේ නම්, ඒ සඳහා තීන්දු ගැනීම වහ වහා යුහුසුලුව කළ යුතු ය. ප‍්‍රමාදය පසුතැවිල්ලට හේතුවක් ම වන්නේ ය. ලංකා ඉරිදා සංග්‍රහය", "URL": "https://lankatruth.com/si/?p=67176", "Category": "පුවත්", "Parent URL": null}