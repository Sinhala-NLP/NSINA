{"Source": "Lankatruth", "Timestamp": "May 2, 2019", "Headline": "පුපුරණ ද්‍රව්‍ය ඇටවූ  රථ 20ක් අත්අඩංගුවට ගැනීමට විමර්ශන", "News Content": "පුපුරණ ද්‍රව්‍ය සහිත වාහන 20ක් දකුණේ සිට උතුරට පැමිණ ඇතැයි බුද්ධි අංශ වෙත ලැබී ඇති තොරතුරු අනුව උතුරට පැමිණෙන සහ පිටවන සියළුම රථ වාහන විශේෂ සෝදිසි කිරීමක් සිදුකරන බව ආරක්ෂක අංශ දන්වා සිටියි. මෙම වාහන අතර යතුරු පැදි 12ක්, වෑන් රථ දෙකක්, කැබ් රථ දෙකක්, ත්‍රී රෝද රථයක්, ඩිමෝ බට්ටා ලොරියක්, මෝටර් රථ දෙකක් ඇතුළත් බව බුද්ධි අංශ වාර්තා කරයි. මෙම රථවාහන බොහෝමයක් පසුගිය පාස්කු ඉරිදා මරාගෙන මැරෙන ප්‍රහාරයක් එල්ල කළ ත්‍රස්තවාදියෙකුගේ නමට ලියාපදිංචි කර ඇතැයි ද වාර්තා වේ. මෙම වාහන හඳුනාගැනීමට විශේෂ මාර්ග බාධක 4ක් ස්ථාපිත කර ඇති බවත් වව්නියාව නගරයේ, හොරොව්පතාන මාර්ගයේ, තාන්ඩිකුලම් ප‍්‍රදේශයේ, ඉරට්ටපෙරියකුලම් යන ප‍්‍රදේශවල මෙම මාර්ග බාධක ස්ථාපිත කර ඇති බව හමුදාව ආරංචි මාර්ග සඳහන් කරයි. මෙම සැකසහිත වාහන 20 අංක සහිත දැන්වීම් මහජනයාට දැන ගැනීම පිණිස ඇතැම් මාර්ගවල ප‍්‍රදර්ශනය කර ඇති බවද ආරක්ෂක අංශ කියයි.", "URL": "https://lankatruth.com/si/?p=73244", "Category": "පුවත්", "Parent URL": null}