{"Source": "Lankatruth", "Timestamp": "September 23, 2012", "Headline": "පනත පාර්ලිමේන්තුවෙන් ඉවත් කිරීම සමස්ත සමෘද්ධි සේවකයින්ගේම ජයග‍්‍රහණයක් – චාමර මද්දුමකලුගේ", "News Content": "දිවි නැගුම පනත පාර්ලිමේන්තුවේ න්‍යාය පුස්තකයෙන්ම ඉවත් කර ගැනීමට හැකිවීම සමස්ත සමෘද්ධි සේවකයින්ම ලද ජයග්‍රහණයක් බව සමෘද්ධි සංවර්ධන නිලධාරී සංගමයේ ප‍්‍රධාන ලේකම් චාමර මද්දුමකළුගේ මහතා මාධ්‍ය නිවේදනයක් නිකුත් කරමින් පවසයි. එහිදී ඔහු වැඩිදුරටත් පවසන්නේ “සමෘද්ධි සේවකයින්ටත් සඟවමින් පාර්ලිමේන්තුවේ සම්මත කර ගැනීමට සැරසුන ආණ්ඩුක‍්‍රම ව්‍යවස්ථාවට පටහැනි දිවි නැගුම පනත 2012 සැප්තැම්බර් 21 සිකුරාදා දින සභානායක වරයා විසින් පාර්ලිමේන්තු න්‍යාය පුස්තකයෙන්ම ඉවත් කර ගැනීමට ආණ්ඩුවට සිදු වීම සමස්ත සමෘද්ධි සේවකයින්ම ලද ජයග‍්‍රහණයක් බව අප සංගමය මෙයින් ප‍්‍රකාශ කර සිටිමු. පසු ගිය අගෝස්තු 10 වන දින පාර්ලිමේන්තුවට ගෙන එන ලද මෙම පනත අගොස්තු මස 24 දින හදිස්සියේ සම්මත කර ගැනීමේ අපේක්‍ෂාවෙන් ආණ්ඩුව විසින් පාර්ලිමේන්තු න්‍යාය පත‍්‍රයට ඇතුලත් කර තිබියදී මෙම පනත සේවකයින් මෙන්ම සමෘද්ධිලාභීන්ද අගතියට පත් කරවන බවත් එමෙන්ම මෙම පනත ආණ්ඩුක‍්‍රම ව්‍යවස්ථාවටද පටහැනි බැවින් ඊට එරෙහිව පනත අභියෝගයට ලක් කරමින් 2012 අගෝස්තු 16 දින අප සංගමය විසින් ශ්‍රේෂ්ඨාධිකරණයේ නඩුවක් ගොනු කරන ලදී. පළාත් සභාවල විෂය පථයට අදාල කරුණු මෙම පනතේ ඇතුළත්ව තිබියදී, ආණ්ඩුක‍්‍රම ව්‍යවස්ථාවද නොසලකමින් පළාත් සභාවල අනුමැතියකින් තොරව බලය පිළිබදව උමතුවෙන් සිටින ආණ්ඩුව හිතුවක්කාරී ලෙස ගමන් කිරීමට ගත් උත්සහය ශ්‍රේෂ්ඨාධිකරණය විසින් ලබා දුන් තීන්දුවෙන් සම්පුර්ණයෙන්ම ව්‍යර්ථ වී ඇත. පාර්ලිමේන්තුවේ සම්මත කර ගැනීමට උත්සහ ගත් මෙම පනතෙහි කිසිදු ගැටලුවක් නොමැති බව පවසමින් ආණ්ඩුවේ උවමනාව ඉටු කරමින් සේවක අයිතීන් පාවා දීමට ඇතැම් වෘත්තීය සමිති මෙම නීති විරෝධී පනතට සහය පල කිරීමේ උද්ඝෝෂණ පවත්වමින් අසත්‍ය කරුණ ගෙන හැර පාමින් සේවකයින් නොමග යවමින් සේවකයින් මත මෙම පනත බලහත්කාරයෙන් පැටවීමටත්, සමාජයේ ඒ පිළිබද වෙනස් මතයක් ගොඩනැගීමටත් නොයෙක් උත්සහයන් ගැනින. එමෙන්ම ආණ්ඩුවේ රෙදි සෝදන විවිධ විද්වතුන්සේ පෙනී සිටින අයද මෙම පනතේ කිසිදු ගැටලුවක් නොමැති බව පවසමින් මාධ්‍ය මගින් සිදු කරන ලද සියලු රංගනයන්ට ශ්‍රේෂ්ඨාධිකරණය විසින් ලබා දී ඇති තීන්දුවෙන් කදිම පිළිතුරක් ලබා දී ඇත. යුක්තිය සාධාරණත්වය පසිදලමින් ශ්‍රේෂ්ඨාධිකරණය විසින් ලබා දුන් එම තීන්දුවට අප සංගමයේ ගෞරවනීය ප‍්‍රණාමය පුද කිරීමටද මෙය අවස්ථවක් කර ගනිමු. බලය පිළිබදව උදම් නොවී රටේ නීතියටත් ශ්‍රේෂ්ඨාධිකරණය විසින් ලබා දී ඇති තීන්දුවටත් ගරු කරමින් ආණ්ඩුව නිසෙකවම කටයුතු කල යුතු අතර රටේ වෙනත් දෙපාර්තමේන්තු සේම දෙපාර්තමේන්තු ව්‍යුහයට යටත් වෙන දෙපාර්තමේන්තුවක් ස්ථාපනය කර කඩිනමින් සමෘද්ධි සේවකයින් හට විශ‍්‍රාම වැටුප් හිමිකම් ලැබෙන ක‍්‍රම වේදයක් සැකසිය යුතුව ඇති අතර තවද අප නඩු නිමිති කර ගත් සමෘද්ධි සේවකයින් සතු සියලු අයිතිවාසිකම් මෙන්ම දුප්පත් සමෘද්ධිලාභීන්ගේද අයිතිවාසිකම් සුරැකීම ආණ්ඩුවේ වගකීම වන බවද එයින් කිසිදා ආණ්ඩුවට මග හැර යාමට ඉඩ නොලැබෙන බවද බලධාරීන් වෙත අප මෙයින් වැඩිදුරටත් අවධාරණය කර සිටිමු.” යනුවෙනි.", "URL": "https://lankatruth.com/si/?p=4304", "Category": "පුවත්", "Parent URL": null}