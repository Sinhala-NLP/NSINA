{"Source": "Lankatruth", "Timestamp": "September 24, 2022", "Headline": "රූපලාවන්‍ය ක්ෂේත්‍රයම කොට උඩ… පාඨමාලාත් නතරවෙයි…", "News Content": "රජය රූපලාවන්‍ය ද්‍රව්‍ය සහ උපකරණ ආනයනය තහනම් කිරීම හේතුවෙන් 50,000ක් පමණ වන රූපවන්‍යාගාරවලින් 90%ක්ම වැසී යෑමේ සහ ඒවායේ රැකියාව කරන ලක්‍ෂ 04කට අධික පිරිසෙන් 80%ක පමණ රැකියා අහිමිවීමේ අවදානමකට ලක්ව ඇති බව රූපලාවන්‍ය සහ කේෂ අලංකරණ ශිල්පීන්ගේ එකමුතුවේ සභාපති ප්‍රවීණ රූපලාවන්‍ය ශිල්පිනී ජැකි අපෝන්සු පවසයි. ඇය මේ බව පවසා ඇත්තේ රූපලාවන්‍ය ක්ෂේත්‍රය පත්ව ඇති අසීරු තත්වය පිළිබඳ දැනුවත් කිරීම සඳහා කොළඹදී ඊයේ (23) පැවැති විශේෂ මාධ්‍ය හමුවේදීය. රූපලාවන්‍ය ද්‍රව්‍ය ආනයනය තහනම ඉවත්කරන ලෙස ජනාධිපතිවරයාගෙන් මීට සති තුනකට පමණ පෙර ඉල්ලීමක් කර සාකච්ඡා කීපයක් පැවැත්වුවද මේ දක්වා තහනම ඉවත් නොකළ බවත් එළඹෙන නොවැම්බර් සහ දෙසැම්බර් මාසවලට යෙදෙන වැඩ අධික සමයට රූපලාවන්‍ය ද්‍රව්‍ය සහ උපකරණ ලබාගැනීමට නම් අද හෙටම ආනයන තහනම ඉවත්කළ යුතු බවත් ඇය එහිදී අවධාරණය කරයි. රූපලාවන්‍ය ද්‍රව්‍ය සහ උපකරණ ආනයනයට දින 45ත් 60ත් අතර කාලයක් ගතවන බවත් රජය ඉතාමත් ඉක්මණින් මේ පිළිබඳව අවධානය යොමුකළ යුතුව ඇති බවත් ඇය වැඩිදුරටත් අවධාරණය කරයි. එම මාධ්‍ය හමුවේදී ප්‍රවීණ රූපලාවන්‍ය ශිල්පිනී බර්නි බාලසූරිය අවධාරණය කර ඇත්තේ මෙම තත්වය හේතුවෙන් රූපලාවන්‍ය පාඨමාලාද ඇනහිට ඇති බවත් ඒ හේතුවෙන් රූපලාවන්‍ය ක්ෂේත්‍රයේ විදේශ රැකියාවට යෑමද ප්‍රශ්නයක් බවට පත්ව ඇති බවත්ය.", "URL": "https://lankatruth.com/si/?p=139591", "Category": "පුවත්", "Parent URL": null}