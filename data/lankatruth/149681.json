{"Source": "Lankatruth", "Timestamp": "July 27, 2023", "Headline": "ආණ්ඩුව මහ බැංකුව හා වාණිජ බැංකු අතර අශුද්ධ සන්ධානයක් – මහාචාර්යවරයෙකු හෙළිකරයි", "News Content": "මේ වනවිට රට තුළ ක්‍රියාත්මක කරමින් පවතින ආර්ථික උපායමාර්ග ආණ්ඩුව, ශ්‍රී ලංකා මහ බැංකුව සහ වාණිජ බැංකු අතර අශුද්ධ සන්ධානයකින් මෙහෙය වන බවට දැඩි චෝදනාවක් පේරාදෙණිය විශ්ව විද්‍යාලයේ ආර්ථික විද්‍යා සහ සංඛ්‍යාත විද්‍යා දෙපාර්තමේන්තුවේ මහාචාර්ය ආනන්ද ජයවික්‍රම එල්ල කර තිබේ.  අද (27) නිකුත් කරන ලද ලංකාදීප පුවත්පතට ලබා දෙන සාකච්ඡාවකදී මේ පිළිබඳව කරුණු මහාචාර්යවරයා හෙළිකර තිබිණි. මෙය තහවුරු කෙරෙන උපුටා ගැනීම පහත පළ වේ.  “බැංකු අධීක්ෂකයා හා පාලකයා වන මහ බැංකුව, ණය පොලිය අඩු කරන්න යැයි බැංකුවලය නියෝග නොකර කෙඳිරි ගායි. ආණ්ඩුව, මහ බැංකුව හා වාණිජ බැංකු අතර අශුද්ධ සන්ධානයක් තිබෙන බව ඉන් අනාවරණය වෙයි. දේශීය ණය ප්‍රතිව්‍යූහගත කිරීමේ සම්පූර්ණ බර වැඩ කරන ජනතාවගේ විශ්‍රාම වැටුප් අරමුදල මත පටවා ඒ බරින් බැංකු නිදහස් කිරීමේ ඒ අශුද්ධ සන්ධානයේ තරම ද රටට ප්‍රදර්ශනය වෙයි. මේ ගේම් එක නිසා රටේ ආර්ථිකය තව තවත් හැකිලෙනවා මිස වර්ධනය නොවෙයි. එසේ වූ කළ සමාගම්වලට තම පැවැත්ම සඳහා වත්කම් විකිණීමට සිදුවීම ද තාර්කික ය.”", "URL": "https://lankatruth.com/si/?p=149681", "Category": "ආර්ථික පුවත්", "Parent URL": null}