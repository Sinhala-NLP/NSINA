{"Source": "Lankatruth", "Timestamp": "March 23, 2019", "Headline": "ජනපති හමුවීමට අවසර ඉල්ලූ අරුවක්කාඩු විරෝධතාකරුවන් දෙදෙනා ඇප මත නිදහස්", "News Content": "ජනාධිපතිවරයා හමුවී සිය ගැටලු ඉදිරිපත් කිරීමට අවස්ථාව ඉල්ලූ අරුවක්කාඩු කසල අංගනයේ විරෝධතාකරුවන් දෙදෙනෙකු ඊයේ(22) අත්අඩංගුවට ගෙන අද පුත්තලම අතිරේක මහේස්ත්‍රාත් ලහිරු එන්. සිල්වා මහතා හමුවට ඉදිරිපත් කල අතර එහිදී රුපියල් ලක්ෂ දෙක බැගින් වූ ශරීර ඇප දෙකක් මත සැකකරුවන් මුදා හැරියේය. ජනාධිපතිවරයා ඊයේ(22) ග්‍රාම ශක්ති දිස්ත්‍රික් රැස්වීමට පැමිණ සිටි අවස්ථාවේ අරුවක්කාඩු කසල අංගනයට විරෝධය පලකරන ප්‍රදේශවාසීන් පිරිසක් එම ස්ථානයේ විරෝධතාවයේ නිරතව සිටි අතර ඉන් දෙදෙනෙකු ජනාධිපතිවරයා හමුවී සිය ගැටලුව ඉදිරිපත් කිරීමට ඉඩදෙන ලෙස ඉල්ලා සිටියේය. නමුත් ආරක්ෂක අංශ ඊට විරුද්ධවීම නිසා ඇතිවූ කලහකාරී තත්වයේදී එම පුද්ගලයන් දෙදෙනා අත්අඩංගුවට ගත්තේය. ඔවුන්ට චෝදනා ගොනුකර තිබුණේ මහජන සාමය කඩවන පරිදි උද්ඝෝෂණ සිදුකරමින් අධිකරණයෙන් ලබාදී තිබූ නියෝගය කඩ කිරීම මතය. මෙම සැකකරුවන් දෙදෙනා අයුතු ජන රාශීයක් ලෙස රැස්වීම , මහජන පීඩා සිදුවන ආකාරයෙන් හැසිරීම , රජයේ නිලධාරියකුගේ අණ පිළි නොගැනීම හා ප්‍රසිද්ධ රැස්වීමකට සහභාගි වූ පිරිසකට බාධා වන අයුරින් හැසිරීම යන චෝදනා යටතේ අත්අඩංගුවට ගත් බව පුත්තලම පොලිසිය කියයි.", "URL": "https://lankatruth.com/si/?p=70923", "Category": "පුවත්", "Parent URL": null}