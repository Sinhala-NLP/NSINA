{"Source": "Lankatruth", "Timestamp": "June 6, 2019", "Headline": "මැති-ඇමතිවරුන්ගේ ඉල්ලා අස්වීම් ජනාධිපති කාර්යාලයට වාර්තා කර නැහැ", "News Content": "සිය ධුරවලින් ඉල්ලා අස්වන බව ප්‍රකාශකළ කැබිනට්, රාජ්‍ය, නියෝජ්‍ය අමාත්‍ය තනතුරු හොබවන ඇමතිවරුන්, ඉල්ලා අස්වීමේ ලිපි ජනාධිපති කාර්යාලය වෙත මේ වනතුරු ද භාරදී නොමැති බව වාර්තා වේ. එසේම ඔවුන්වෙත ලබාදී ඇති නිල රථ භාරදීමක් හෝ පෞද්ගලික කාර්ය මණ්ඩල ඉවත් කර ගැනීමක් සිදුකර නොමැත. එසේම ජනාධිපති කාර්යාලයෙන් අදාල අමත්‍යවරු සහ මන්ත්‍රීවරු ඉල්ලා අස්වී ඇති බවට දන්වා නොමැති බැවින් පාර්ලිමේන්තුවේ අසුන් පැනවීමේදී තවදුරටත් ඔවුන් පෙර හෙබවූ අසුන්ම හිමිවන බව වේත්‍රධාරී නරේන්ද්‍ර ප්‍රනාන්දු මහතා සඳහන් කළේය. එසේම අමාත්‍ය ධුරවලින් ඉවත් වූ මුස්ලිම් මැති ඇමතිවරු අතර පක්ෂ නායකයින් දෙදෙනෙකු සහ එක්සත් ජාතික පක්ෂයේ සභාපතිවරයා සිටින බැවින් ඔවුන්ට පෙර පරිදිම පාර්ලිමේන්තුවේ අසුන් පැනවිමට පසුගියදා පැවති පක්ෂ නායක රැස්වීමේදී තීරණය කර ඇතැයි ද ඒ මහතා පැවසීය. ඒ අනුව පක්ෂ නායකවරුන් දෙදෙනා සහ එජාප සභාපතිවරයා හැර සෙසු මන්ත්‍රීවරුන් ඉල්ලා අස්වී ඇති බවට ලිඛිතව දන්වන තුරු ඔවුන්ට පෙර පරිදිම අසුන් පනවන බව වේත්‍රධාරීවරයා පැවසීය.", "URL": "https://lankatruth.com/si/?p=75203", "Category": "පුවත්", "Parent URL": null}