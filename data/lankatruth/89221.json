{"Source": "Lankatruth", "Timestamp": "January 31, 2020", "Headline": "මහින්දානන්දගේ විදෙස් ගමන් තහනම ඉවතට – චීනයට විදෙස් සංචාරයක්", "News Content": "සතොස ආයතනය හරහා රුපියල් කෝටි 05ක් වටිනා කැරම් බෝඩ් ඇතුළු ක්‍රීඩා භාණ්ඩ ගෙන්වා 2015 ජනාධිපතිවරණ සමයේදී බෙදා හැරීම තුළින් රජයේ මුදල් අවභාවිතා කිරීම සම්බන්ධ නඩුවට අදාළව රාජ්‍ය අමාත්‍ය, රජයේ සම මාධ්‍ය ප්‍රකාශක මහින්දානන්ද අලුත්ගමගේ මහතාට එරෙහිව පනවා තිබුණු විදෙස් ගමන් තහනම ඉවත් කිරීමට කොළඹ ත්‍රිපුද්ගල විශේෂ මහාධිකරණය අද (31) නියෝග කර තිබේ. ඒ තමන්ට පෙබරවාරි 10 – 25 අතර කාලය තුළ රාජකාරි කටයුත්තක් සඳහා චීනයේ සංචාරය කිරීමට අවශ්‍යව ඇති හෙයින් විදෙස් ගමන් තහනම ඉවත් කරන ලෙස ඒ මහතා සිය නීතීඥයින් මාර්ගයෙන් කළ ඉල්ලීමක් විනිසුරු මඬුල්ල විසින් සලකා බැලීමෙන් අනතුරුවය. මේ වනවිට චීනය තුළ කොරෝනා වෛරසය පැතිරයාම නිසා දැනට චීනයෙහි සිටින ශ්‍රී ලාංකිකයින්ද රජයේ මැදිහත් වීමෙන් සහ ඔවුන්ගේ පුද්ගලික මුදලින් ආපසු ශ්‍රී ලංකාවට එමින් සිටින මොහොතක මහින්දානන්ද අලුත්ගමගේ මහතාව චීනයට යැවීමට තීරණය කිරීම පිළිබඳ අන්තර්ජාලය තුළ බොහෝ කතාබහ පැතිර යමින් පවතී. මහින්දානන්ද අලුත්ගමගේ මහතාට එහෙරි කැරම්බෝඩ් නඩුව මාර්තු 11 වනදා යළි විභාගය ගැනීමට නියමිත ය.", "URL": "https://lankatruth.com/si/?p=89221", "Category": "පුවත්", "Parent URL": null}