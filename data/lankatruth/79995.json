{"Source": "Lankatruth", "Timestamp": "August 29, 2019", "Headline": "දුමින්ද දිසානායක අද යලිත් ජනාධිපති කොමිසමට", "News Content": "අනුමත තක්සේරු වටිනාකම ඉක්මවා යමින් රුපියල් මිලියන 21 මාසික කුලී පදනම මත ලබාගෙන ඇති රාජගිරිය ප්‍රදේශයේ කෘෂිකර්ම ගොඩනැගිල්ල සම්බන්ධව වැඩිදුර විමර්ශන සඳහා එවක කෘෂිකර්ම අමාත්‍යවරයාව සිටි දුමින්ද දිසානායක මහතා අද(29) යලිත්වරක් ජනාධිපති පරීක්ෂණ කොමිසම වෙත කැඳවා ඇත. දුමින්ද දිසානායක මහතා කෘෂිකර්ම අමාත්‍ය ධුරය දරමින් සිටියදී මිලියන 21ක මාසික කුලී පදනම මත මෙම ගොඩනැගිල්ල ලබාගැනීමෙන් මහජන මුදල් නාස්තිකර ඇතැයි, 2015 – 2018 කාල සීමාව තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සම්බන්ධව විමර්ශනය කිරීමට පත්කළ ජනාධිපති පරීක්ෂණ කොමිෂන් සභාව වෙත පැමිණිලි ලැබී ඇති පැමිණිල්ලට අදාලව ඒ මහතා පසුගිය 21 වැනිදා ද කොමිසම හමුවේ පෙනී සිටියේය. එදින දුමින්ද දිසානායක මහතා කොමිසම හමුවේ ප්‍රකාශ කර ඇත්තේ කැබිනට් අනුමැතියට යටත්ව නීතිපතිවරයාගේ අනුමැතිය මත මෙම ගොඩනැගිල්ල ලබාගත් බව ය. එහිදී කොමිසමේ සාමාජිකයින් දුමින්ද දිසානායක මහතාට දන්වා ඇත්තේ නීතිපතිවරයා විසින් අවසර ලබාදෙමින් නිකුත් කළ ලිපිය ඉදිරිපත් කරන ලෙසය. කෙසේ වෙතත් මීට ඉහත අවස්ථාවක කෘෂිකර්ම අමාත්‍යාංශයේ හිටපු ලේකම්වරයා ප්‍රකාශ කර සිටියේ නීතිපතිවරයාගේ උපදෙස් නොමැතිව අමාත්‍යවරයාගේ උපදෙස් මත මෙම ගොඩනැඟිල්ල ලබාගත් බවය. මෙම පරස්පරතාව හේතුවෙන් දුමින්ද දිසානායක මහතාට අද දිනයේ ද කොමිසම හමුවේ පෙනී සිට සාක්ෂි ලබාදෙන්නැයි නියෝග කළේය.", "URL": "https://lankatruth.com/si/?p=79995", "Category": "පුවත්", "Parent URL": null}