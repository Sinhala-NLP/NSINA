{"Source": "Lankatruth", "Timestamp": "December 31, 2019", "Headline": "රාජිතගේ ලේකම්, හිටපු SPC සභාපති දින 07කට රක්ෂිත බන්ධනාගාර ගත කරයි", "News Content": "අද (31) පෙරවරුවේ අපරාධ පරීක්ෂණ දෙපාර්තමේන්තුවට භාර වීමෙන් පසු අත්අඩංගුවට ගත් හිටපු අමාත්‍ය රාජිත සේනාරත්න මහතාගේ ලේකම්වරයෙකු ලෙස කටයුතු කළ, රාජ්‍ය ඖෂධ නීතිගත සංස්ථාවේ හිටපු සභාපති රූමි මොහොමඩ් අසීම් මහතා ලබන 06 වනදා දක්වා රක්ෂිත බන්ධනාගාර භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. පසුගිය ජනාධිපතිවරණය සමයේ හිටපු අමාත්‍ය රාජිත සේනාරත්න මහතාගේ මෙහෙයවීම යටතේ පැවැත්වුණු සුදුවෑන් මාධ්‍ය සාකච්ඡාවට මූල්‍ය පහසුකම් සපයා දුන්නේ යැයි ඔහුට එරෙහිව චෝදනා එල්ලවී ඇත. සැකකරුවන් අධිකරණයට ඉදිරිපත් කරමින් අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ නියෝජ්‍ය සොලිසිටර් ජෙනරාල් දිලීප පිරිස් මහතා අධිකරණය හමුවේ කරුණු දක්වමින් මෙම නඩුවට පාදක වී තිබෙන සුදුවෑන් මාධ්‍ය සාකච්ඡාව හිටපු අමාත්‍ය රාජිත සේනාරත්න මහතාගේ මෙහෙයවීම යටතේ පවත්වා තිබෙන බවට කරුණු අනාවරණය වී ඇතැයි සඳහන් කර ඇත. මෙම මාධ්‍ය සාකච්ඡාවට සහභාගි වීම සඳහා දැනට රක්ෂිත භාරයේ පසුවන සැකකරුවන් දෙදෙනා රුපියල් ලක්ෂ 30ක මුදලක් ඉල්ලා තිබෙන අතර ඉන් පසුව එය කේවල් කර රුපියල් ලක්ෂ 20ක් දක්වා අඩු කර තිබෙන බවද සඳහන් කළ නියෝජ්‍ය සොලිසිටර් ජෙනරාල්වරයා ඔහුට එම ලක්ෂ 20 සපයා දී තිබෙන්නේ දැනට අත්අඩංගුවට ගෙන සිටින රූමි මොහොමඩ් අසීම් නැමැති සැකකරු විසින් බවට පරීක්ෂණවලදී අනාවරණය වී ඇති බවද ප්‍රකාශ කර තිබේ. මෙම සැකකරුගෙන් ප්‍රකාශයක් පමණක් සටහන් කර ගෙන තිබෙන බවත් ඔහු පරීක්ෂණ සඳහා අවංක සහයෝගයක් ලබා දී නොමැති බව පෙන්වා දී ඇති රජයේ නියෝජ්‍ය සොලිසිටර් ජනරාල්වරයා ඒ අනුව විමර්ශන කටයුතු තවදුරටත් පැවැත්වෙන හෙයින් ඔවුන් රක්ෂිත බන්ධනාගාර ගත කරන ලෙස ඉල්ලා ඇත. තම සේවාදායකයාට එල්ල කර තිබෙන්නේ ඇප දිය හැකි වරදවල් බවත් මෙම සිද්ධියට සම්බන්ධ ප්‍රධාන සැකකරුවකු වන හිටපු අමාත්‍ය රාජිත සේනාරත්න ඊයේ දින අධිකරණය විසින් ඇප මත මුදාහැර තිබෙන හෙයින් මෙම සැකකරු දැන් ඇපමත මුදල් ලෙස සැකකරු වෙනුවෙන් පෙනී සිටි නීතිඥ අනුර සෙනෙවිරත්න මහතා අධිකරණයෙන් ඉල්ලා තිබේ. එහෙත් මෙම සැකකරුගෙන් දැනට ප්‍රකාශයක් පමණක් සටහන් කරගෙන තිබෙන හෙයින් විමර්ශන කටයුතු අවසන් කර නොමැති නිසා මෙම අවස්ථාවේ අප ලබා දුන හොත් ඉදිරි පරීක්ෂණවලට බාධා සිදුවිය හැකි බව සඳහන් කරමින් කොළඹ අතිරේක මහේස්ත්‍රාත් ශලනි පෙරේරා මහත්මිය සැකකරුගේ ඇප ඉල්ලීම ප්‍රතික්ෂේප කරමින් ඔහු ලබන 06 වනදා දක්වා රක්ෂිත භාරයේ තැබීමටද නියෝග කර ඇත.", "URL": "https://lankatruth.com/si/?p=88149", "Category": "පුවත්", "Parent URL": null}