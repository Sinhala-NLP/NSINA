{"Source": "Lankatruth", "Timestamp": "July 12, 2021", "Headline": "අර්බුදය උග්‍ර වන විට ලෙබනනය අඳුරේ ගිලෙයි", "News Content": "ලෙබනනයේ විදුලි අවශ්‍යතාවයෙන් 40%ක් සපයන ඩියර් අම්මාර් සහ සහරානි යන ‍පෞද්ගලික විදුලි සමාගම් පසුගිය සිකුරාදා සිට විදුලිය නිෂ්පාදනය නතර කිරීමත් සමඟ මේ වනවිට ලෙබනයට විදුලිබලය ඇණහිට ඇති අතර ඒ හේතුවෙන් දැවැන්ත අර්බුදයකට මුහුණ දීසිටී. පසුගිය වසරේ බීරූට් වරායේ පිපිරීමත් සමඟ ලෙබනනය පැවති ආර්ථික අර්බුදයද එතැන් පටන් දැවැන්ත පිපිරීමකටද ලක් විය. පැවති ආණ්ඩුවට එල්ල වූ මහජන විරෝධය හමුවේ ඉල්ලා අස්වීමට සිදු වු අතර ආර්ථික අර්බුදයට ඉන් කිසිඳු සහනක් නොලැබුණි. මේ වනවිට භාරකාර රජයක් ලෙබනනය ක්‍රියාත්මක වෙමින් පැවතියත් පවතින අර්බුදය හමුවේ ඔවුන්ටද කිසිදු විසඳුමක් නොමැති අතර මේ වනවිට එරට බංකොලොත් භාවයට පත්ව ඇති බව විදෙස් මාධ්‍ය වාර්තා කරයි. ලෙබනනයේ සමස්ත විදුලි ජනනයෙන් වැඩි ප්‍රමාණයක් පෞද්ගලික අංශය විසින් සිදුකරන අතර විදුලි ජනන සමාගම්වලින් බහුරතයක් විදෙස් සමාගම් බව පැවසේ. මේ නිසා රජය මිලදී ගන්නා විදුලි ඒකක සඳහා ගෙවිය යුත්තේ ඇමරිකානු ඩොලර්වලිනි. ලෙබනනය මේ වනවිට දේශපාලන සහ ආර්ථික අර්බුදවලින් බැටකමින් සිටින අතර ඔවුන් මුහුණ දී සිටින දැවැන්තම අර්බුදය වන්නේ විදෙස් සංචිත හිඟ වීමයි. මේ නිසා ඩොලර්වලින් ගෙවිය යුතු ගෙවීම් සිදුකළ නොහැකි වී ඇති අතර ලෙබනන් ජනතාවට අවශ්‍ය අත්‍යවශ්‍ය ඖෂධ පවා ආනයනය කළ නොහැකි තත්වයට අර්බුදය දුරදිග ගොස් තිබෙනවා. එරට ජනතාව මේ වනවිට ඉන්ධන හා ආහාර අර්බුදයකටද මුහුණ දී සිටින අතර විදුලිය නොමැති වීමෙන් එරට පානීය ජල නිෂ්පාදනයද බිඳවැටීඇති බව පැවසෙන අතර හදිසි තත්වයක් ප්‍රකාශයට පත්කර ජලය සීමිත අවශ්‍යතා වෙනුවෙන් පමණක් භාවිතා කරන ලෙසට දැනුම් දීතිබේ. මේ වනවිට ඉන්ධන ලබා ගැනීම සඳහා ජනතාව විශාල වශයෙන් ඉන්ධන හල් අසල ඒකරාශීවී ඇති අතර දැවැන්ත පොලිම් දක්නට ලැබෙන බව පැවසේ. පවතින තත්වය හමුවේ ජනතාව රජයට එරෙහිව කැරලි ගසන තත්වයට අර්බුදය උත්සන්න වී තිබෙන බව විදෙස් මාධ්‍ය වාර්තා කරයි.", "URL": "https://lankatruth.com/si/?p=119526", "Category": "පුවත්", "Parent URL": null}