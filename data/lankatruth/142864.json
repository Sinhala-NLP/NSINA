{"Source": "Lankatruth", "Timestamp": "December 14, 2022", "Headline": "වීරවංසගේ මන්ත්‍රී පහරදී සංවිධායක රෝහලේ", "News Content": "පාර්ලිමේන්තු මන්ත්‍රී විමල් වීරවංසගේ නියෝජනය කරමින් කළුතර දිස්ත්‍රික්කයෙන් තේරීපත් වූ පාර්ලිමේන්තු මන්ත්‍රී ජයන්ත සමරවීරගේ අමාණුෂික පහරදීමෙන් අසාධ්‍ය වූ එම පක්ෂයේම සංවිධායකවරයෙකු ප්‍රතිකාර සඳහා රෝහල් ගත කළ බව බණ්ඩාරගම පොලීසිය පවසයි. මෙලෙස රෝහල් ගතව ඇත්තේ ජාතික නිදහස් පෙරමුණේ පානදුර දිග්ගල සංවිධායකවරයෙකු මෙන්ම අපේක්ෂකයෙකු වන විශ්වනාත් ද අල්විස් නැමැති වයස අවුරුදු 42ක් වූ දෙදරු පියෙකි. පහරකෑමට ලක්වූ පුද්ගලයා මේ සම්බන්ධයෙන් බණ්ඩාරගම පොලිසියට පැමිණිල්ලක්ද ඉදිරිපත් කර ඇත. පහර කෑ පුද්ගලයා ඊයේ (13) සවස එම පාර්ලිමේන්තු මන්ත්‍රීවරයාගේ හිටපු ලේකම් වරයා සමග බණ්ඩාරගම කඹුරුගොඩ ප්‍රදේශයේ අවමඟුල් නිවසකට පැමිණ ඇති අතර ඔවුන් පැමිණ මද වේලාවක දී පාර්ලිමේන්තු මන්ත්‍රී ජයන්ත සමරවීර සිය ආරක්ෂකියන් ඇතුළු පිරිසක් සමග එම අවමඟුල් නිවසට පැමිණ තිබේ. එම අවස්ථාවේ පහර කෑමට ලක් වූ සංවිධායකවරයා ඔහු සමග පැමිණි හිටපු ලේකම් සමග සිය නිවස කරා යාමට යතුරුපැදියෙන් ආපසු පැමිණ තිබේ. එසේ පැමිණි ඔවුන් බණ්ඩාරගම කැස්බෑව මාර්ගයට පැමිණිර ඔවුන් බණ්ඩාරගම දෙසට යාම සඳහා මද දුරක් පැමිණීමේදී සුඛෝපභෝගී ජීප් රථයෙන් පැමිණ තිබූ මන්ත්‍රීවරයා යතුරු පැදිය නවතන ලෙස පවසා පහර කෑමට ලක්වූ පුද්ගලයා අසලට පැමිණ ඇති අතර ආරක්ෂක නිලධාරීන් දෙදෙනා ඔහුගේ අත්දෙක අල්ලාගෙන ඇත. ඒසේ සිටියදී පාර්ලිමේන්තු මන්ත්‍රීවරයා සහ තවත් පුද්ගලයන් කීප දෙනකු එක්ව ඔහුට පහර දුන් බවත් එම අවස්ථාවේදී මන්ත්‍රී ජයන්ත සමරවීර තමන්ගේ යටිබඩ ප්‍රදේශයේට පා පහරක්ද එල්ල කර තිබේ. පැමිණිල්ල සිදු කරමින් සිටිය දී පහර කෑ පුද්ගලයා ක්ලාන්තව බණ්ඩාරගම පොලිසියේ සුළු පැමිණිලි අංශයේ බිම ඇද වැටී ඇති අතර වහා ක්‍රියාත්මක වූ පොලිස් නිලධාරීන් සහ එම පුද්ගලයාගේ හිතවතුන් ප්‍රථමාධාර ලබාදී 1990 සුවසැරිය ගිලන් රථයෙන් බණ්ඩාරගම දිසා රෝහල වෙත ඇතුළත් කර ඇත. මෙතෙක් කිසිවෙකුත් අත්අඩංගුවට ගෙන නැතැයිද වාර්තා වේ.", "URL": "https://lankatruth.com/si/?p=142864", "Category": "පුවත්", "Parent URL": null}