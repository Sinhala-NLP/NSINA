{"Source": "Lankatruth", "Timestamp": "May 13, 2018", "Headline": "මහවැසි සමඟ මධ්‍යම කඳුකරය නායයාමේ අවදානමක", "News Content": "මේ දිනවල මධ්‍යම කදුකරයේ බටහිර බැවුම් ප්‍රදේශවලට ඇද හැලෙන ධාරානිපාත වර්ෂාවත් සමඟ ප්‍රධාන මාර්ගවලට පස් කදු කඩා වැටිමේ අවදානමක් පවතින බව ආපදා කළමණාකාර ඒකකය පවසයි. හැටන් කොළඹ ප්‍රධාන මාර්ගයේ හැටන් මල්ලිඅප්පු ප්‍රදේශයේ දි ප්‍රධාන මාර්ගයට පස් කන්දක් කඩා වැටිමෙන් එම මාර්ගයේ ගමනාගමන කටයුතු එක් මන්තිරුවකට පමණක් මේ වනවිට සිමා කර ඇත. අධික වර්ෂාවත් සමගම තවදුරටත් ප්‍රධාන මාර්ගවලට පස් කදු කඩා වැට්ම්, ගස් සහ අතු කඩා වැට්ම හා ගල් පෙරලිමේ අවදානමක් මතු වි ඇති නිසා එම මාර්ගවල ගමන් කිරිමේදි හා රථවාහන ගාල් කිරිමේදි සැළකිලිමත් වන ලෙස හැටන් පොලිසිය රියදුරන්ගෙන් ඉල්ලා සිටියි. තවද අධික වර්ෂාවත් සමගම ඝන මීදුම් තත්ත්වයක්ද පවතින බැවින් ප්‍රධාන මාර්ගවල වාහන ධාවනය කිරිමේදි වාහනවල ඉදිරිපස ප්‍රධාන ලාම්පුව දල්වාගෙන සැළකිලිමත් ලෙස සෙමින් රිය ධාවනය කරවන ලෙස පොලිසිය රියදුරන්ට දන්වා සිටී. වසර ගණනාවක් මුළුල්ලේ මෙරට මධ්‍යම කඳුකරය පාදක කරගෙන අවිධිමත්ව සිදු කළ වානිජ මට්ටමේ විවිධ වගාවන් සහ කැණීම්, ඉදිකිරීම් ඇතුළු සංවර්ධන ක්‍රියාවලිය මෙලෙස මධ්‍යම කඳුකරයේ නායයාමේ තත්වය ඇතිවීමට හේතුවී ඇති බව පරිසරවේදිහු පවසති.", "URL": "https://lankatruth.com/si/?p=51980", "Category": "පුවත්", "Parent URL": null}