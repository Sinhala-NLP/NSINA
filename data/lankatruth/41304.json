{"Source": "Lankatruth", "Timestamp": "September 21, 2017", "Headline": "SAITM විරෝධී ජන පවුරේ වර්ජනය සාර්ථකව පැවැත්වේ", "News Content": "මුදලට වෛද්‍ය උපාධිය විකුණන මාලඹේ සයිටම් ආයතනය අහෝසි කරන ලෙස ආණ්ඩුවට බලකරමින් අද (21) පවත්වන වැඩ වර්ජනය මේ වනවිට සාර්ථකව පැවැත්වෙමින් ඇත. අධ්‍යාපන සහ සෞඛ්‍ය ක්ෂේත්‍රයට අයත් ආයතනවල වෛද්‍යවරු, හෙද හෙදියන්, සෞඛ්‍ය කාර්ය මණ්ඩල, විදුහල්පතිවරු, ගුරුවරු, පිරිවෙන් ගුරුවරු, විශ්වවිද්‍යාල ආචාර්යවරු, අනධ්‍යයන සේවකයෝ මෙම වර්ජනයට එක්ව සිටිති. බොහෝ පාසල්වල අද දින ගුරුවරුන්ගේ සහභාගිත්වය දුර්වල මට්ටමක පැවති අතර ඒ අතරින් ත්‍රිකුණාමල දිස්ත්‍රික්කයේ සිංහල මධ්‍ය මහා විද්‍යාලයේ ගුරුවරු 70න් 64ක්ද, නාලන්ද මහා විද්‍යාලයේ ගුරුවරු 20න් 17ක්ද, ධර්මරාජ මහා විද්‍යාලයේ ගුරුවරු 14න් 13ක්ද, සුමේධංකර මහා විද්‍යාලයේ ගුරුවරු 33න් 28ක්ද අභය පුර මහා විද්‍යාලයේ 27න් 21ක්ද වැඩවර්ජනයට එක්වී සිටිති. දිවයිනේ සියරෝහල්වලින් මාතෘ රෝහල්, ළමා රෝහල්, පිළිකා ආයතන, වකුගඩු ආයතන හා හමුදා රෝහල්වල වැඩ වර්ජනය ක්‍රියාත්මක නොවන අතර අනෙකුත් රෝහල්වල හදිසි ප්‍රතිකාර පමණක් සිදු කෙරේ.", "URL": "https://lankatruth.com/si/?p=41304", "Category": "පුවත්", "Parent URL": null}