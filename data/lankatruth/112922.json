{"Source": "Lankatruth", "Timestamp": "March 16, 2021", "Headline": "කොරෝනා ආසාදිත මව මැරෙන්නත් කලින් ආදාහනයට නියෝග නිකුත් කරලා", "News Content": "කොවිඩ් ආසාදිත මවක් මියගිය දිනයට පෙර දියක එම මව ආදාහණය කරන ලෙස දන්වමින් අනුරාධපුර අධිකරණ වෛද්‍ය ඒකකයෙන් අනුරාධපුර මහ නගර සභාවේ නාගරික කොමසාරිස්වරයාට නියෝග නිකුත් කිරීම නිසා මරණ සහතිකය ලබාගැනීමට යෑමේදී ඇතිව තිබෙන ගැටලුවට සාධාරණයක් ඉටුකරන ලෙස ඉල්ලමින් මරණකාරියගේ පුත්‍රයා අනුරාධපුර නාගරික හදිසි මරණ පරීක්ෂක ජේ.එම්. ජයතිලක මහතාට පසුගියදා (13දා) ලිඛිත පැමිණිල්ලක් ඉදිරිපත් කර තිබේ. අංක 1250, දහවැනි පටුමඟ, නාමල්ගම, බෝගස්වැව, වවුනියාව ලිපිනයේ පදිංචි ඩී.එම්. දිසානායක බණ්ඩා මහතා පැමිණිල්ල ඉදිරිපත් කර තිබෙන අතර සිය මව කොවිඩ් – 19 වයිරස් රෝගය හේතුවෙන් මියයනු ලැබුවේ පසුගිය මස 07දා බව පැමිණිල්ලේ සඳහන් කර ඇත. තෙල්දෙණිය, ගාලදිවුල්වැව, නොච්චියාගම ලිපිනයේ පදිංචිව සිටි 76 හැවිරිදි සිය මව අනුරාධපුර තුන්වැනි පියවරේ පිහිටි සිය දියණියගේ නිවෙසට පැමිණ ඇති බවත් ඇය 07දා අලුයම 1.20ට පමණ මියගොස් ඇති බව කියමින් දියණිය තමන්ට දුරකථනයෙන් දැන්වූ බවත් පැමිණිල්ලේ සඳහන්ව තිබේ. මවගේ මරණ සහතිකය ලබාගැනීමට අනුරාධපුර නාගරික හදිසි මරණ පරීක්ෂකවරයා හමුවට පැමිණි අවස්ථාවේ අදාළ ලේඛන පරීක්ෂා කළ නාගරික මරණ පරීක්ෂක ජේ.එම් ජයතිලක විසින් ඇය මියගිය දිනය හා ආදාහනය කිරීමට නියෝග කළ දිනයන් පරස්පර විරෝධී බැවින් මරණ සහතිකය නිකුත් කිරීමට නොහැකි බව දන්වා ඇත. කොවිඩ් අසාත්මිකතාව හේතුවෙන් මියගිය මව 06දා අනුරාධපුර ශික්ෂණ රෝහලේ පැවැති සායනයකටත් සහභාගි වී රාත්‍රි 10.30ට නින්දට ගොස් ඇති බවත් පසුදින 1.20ට ඇය රෝගීව කෑගසනා හඬ දියණියට ඇසීම නිසා 1990 ගිලන් රථයක් ගෙන්වා රෝහල්ගත කිරීමට උත්සාහ කර ඇතත් මව මියගොස් ඇති බව එහි පැමිණි ගිලන් රථයේ පිරිස පවසා තිබෙන බව පැමිණිල්ලේ සඳහන්ව තිබේ. ඇය 07දා මියගොස් ඇතත් හයවැනිදා මියගිය බව කියමින් ආදාහනයට නියෝග කළ වාර්තාවේ සඳහන්ව තිබෙන බවත් ඇයට කොවිඩ් – 19 වැලඳී ඇති බව තහවුරු වූයේත් 08දා දිනයේ බවත් ලිපියෙන් පෙන්වාදී තිබේ. එදින හදිසි මරණ පරීක්ෂණය සිදුකළ අනුරාධපුර නාගරික හදිසි මරණ පරීක්ෂකවරයා ඇතුළු පිරිස නිරෝධායනයට යොමු කිරීම නිසා සාලියපුර කොට්ඨාසයේ හදිසි මරණ පරීක්ෂක ආර්.එම්. ජයතිලක මහතා විසින් අදාළ ලේඛනයේ ඇති වැරැදි කරුණු තහවුරු නොකරමින් ව්‍යාජ ලේඛනයන්ට අස්සන් කර නියෝග ලබාදී ඇති බව එහි සඳහන් කර ඇත. ව්‍යාජ තොරතුරු ඉදිරිපත් කරමින් සිය මවගේ ආදාහන කටයුතු සිදුකිරීම නිසා තමන්ට අවශ්‍ය මවගේ මරණ සහතිකය පවා ලබාගැනීමේ ගැටලුවක් ඇති බව ලිපියේ වැඩිදුරටත් සඳහන් අතර සිය මවගේ මරණ පරීක්ෂණ කටයුතුවල දින වකවානු නිවැරැදි කර ලබාදෙන ලෙස ඔහු අනුරාධපුර නාගරික හදිසි මරණ පරීක්ෂකවරයාගෙන් ඉල්ලා තිබේ. නාගරික හදිසි මරණ පරීක්ෂක ජේ.එම්. ජයතිලක නිරෝධායනයට ලක්කළ 07දා දිනයේ වැඩ ආවරණය කිරීම සඳහා කහටගස්දිගිලිය මරණ පරීක්ෂකවරයා යොමුකර තිබියදී සාලියපුර කොට්ඨාසයේ හදිසි මරණ පරීක්ෂකවරයා අදාළ ලේඛනවලට අස්සන් තැබීම ගැටලු සහගත බව අනාවරණය වී ඇත. මේ සම්බන්ධයෙන් සාලියපුර කොට්ඨාසයේ හදිසි මරණ පරීක්ෂක ආර්.එම් ජයතිලකගෙන් දුරකථනයෙන් කළ විමසීමකදී කියා සිටියේ තමන්ට වැඩ ආවරණය කිරීමට ආවරණ ලිපියක් නොමැති වුවත් උපකල්පනය කරමින් එදින රාජකාරි සිදුකළ බවයි. එමෙන්ම අනුරාධපුර අධිකරණ වෛද්‍ය කාර්යාලයෙන් වැරැදි දින සහිතව ලබාදුන් ලිපියට තමන් අස්සන් තබා ඇති බවත් එය අත්වැරැදීමකින් සිදුව ඇති ගැටලුවක් බවත් ඔහු වැඩිදුරටත් පවසයි.", "URL": "https://lankatruth.com/si/?p=112922", "Category": "කොවිඩ් -19 (කොරෝනා ) පුවත්", "Parent URL": null}