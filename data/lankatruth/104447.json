{"Source": "Lankatruth", "Timestamp": "December 24, 2020", "Headline": "වීරවංස බොරුකාරයෙක් – ව්‍යාපාරිකයෝ කියති", "News Content": "ඡන්දය කාලයේ පැමිණ තමන්ට ව්‍යාපාරික කටයුතු කරගෙන යාමට ස්ථිර ස්ථානයක් ලබා දෙන බවට පොරොන්දු වූ විමල් වීරවංස ඇමතිවරයා දැන් තමන්ගේ දුරකතන ඇමතුමකටවත් පිළිතුරු නොදෙන බව මහරගම, පමුණුව රෙදිපිළි ව්‍යාපාරිකයෝ පවසති. පමුණුව යනු රෙදිපිළි ව්‍යාපාරිකයන් සඳහාම වෙන්වූ ප්‍රදේශයකි. කුඩා හා මධ්‍යම පරිමාන රෙදිපිළි නිෂ්පාදකයෝ තමන් නිපදවූ ඇඳුම් පැළඳුම් අලෙවි කරගැනිමට එක්රැස්වන ස්ථානය මහරගම පමුණුවයි. එමෙන්ම රටේ සිවුකොනෙන්ම ව්‍යාපාරිකයන් තොග වශයෙන් ඇඳුම් පැළඳුම් මිලදී ගැනිමට පැමිණෙන්නේද පමුණුවටයි. මහරගම දුම්රියපොල මාවත සහ පමුණුව අවට මාර්ගය දෙපස තාවකාලිකව අටවා ගත් ලෑලි තට්ටු මත 2000කට අධික පිරිසක් දිවා-රාත්‍රී ව්‍යාපාරික කටයුතුවල යෙදෙති. මැතිවරණ සමයේ මෙම ව්‍යාපාරිකයන් හමුවට ආ පොහොට්ටුවේ කොළඹ දිස්ත්‍රික් අපේක්ෂක විමල් වීරවංස මහා මාර්ගය දෙපස තාවකාලික ලෑලි තට්ටු මත රෙදිපිළි වෙළඳාම් කරන පිරිසට ආකර්ෂණිය පොරොන්දුවක් ලබා දුන්නේය. “එතුමාට අපේ අසීරුතා කිව්වම එතුමා පොරොන්දු වුනා අපිට රෙදිපිලි වෙළඳාම් කරන්න ස්ථිර ස්ථානයක් ගොඩනඟල දෙනව කියලා. දැඩි අසීරුතා මැද පමුණුවේ වෙළදාම් කරන අපි එතුමගේ වචනය විශ්වාස කලා. අපේ ඡන්දෙන් පාර්ලිමේන්තු ගිහින් ඇමති කෙනෙක් වුනාට පස්සේ එතුමට පොරොන්දු අමතක වුනා. දැන් මාස ගණනක් පහු වෙලා. එතුමාව හමුවෙන්න අවස්ථාවක් දෙන්නේ නැහැ. එතුමා අපේ දුරකතන ඇමතුමකට වත් පිලිතුරු දෙන්නේ නැහැ. ඡන්දේ කාලේ නම් එතුමගේ කෝල්වලින් අපිට බේරුමක් තිබ්බේ නැහැ. වීරවංස කියන්නේ අමු බොරුකාරයෙක්” යැයි මැතිවරණ සමයේ විමල් විරවංස හා සමිපව කටයුතු කළ පමුණුවේ රෙදිපිලි ව්‍යාපාරිකයන් ප්‍රකාශ කරයි.", "URL": "https://lankatruth.com/si/?p=104447", "Category": "පුවත්", "Parent URL": null}