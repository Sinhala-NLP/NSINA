{"Source": "Lankatruth", "Timestamp": "September 16, 2019", "Headline": "නඩු විභාගයට ගැනීමට එරෙහිව ජොන්ස්ටන් ගොනුකළ පෙත්සම ඔක්තෝබර් 4 යලි කැඳවයි", "News Content": "සතොස ආයතනයේ සේවකයින් 153 දෙනෙකු නිල රාජකාරි කටයුතුවලින් බැහැරකර දේශපාලන කටයුතුවල යෙදවීමෙන් රජයට කෝටි 4ක පාඩුවක් සිදුකර ඇතැයි හිටපු වෙළඳ අමාත්‍ය ඒකාබද්ධ විපක්ෂයේ පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතාට එරෙහිව අල්ලස් කොමිසම විසින් ගොනුකර ඇති නඩුව කොළඹ මහේස්ත්‍රාත් අධිකරණයේ විභාගයට ගැනීම නීති විරෝධීබව ප්‍රකාශ කරන මෙන් ඉල්ලා විත්තිකාර හිටපු ඇමතිවරයා ගොනුකර ඇති පෙත්සම සම්බන්ධව, ලබන ඔක්තෝබර් මස 4 වැනිදා කරුණු දක්වන ලෙස කොළඹ මහාධිකරණය නියම කර තිබේ. සිද්ධියට අදාල අද(16) කොළඹ මහාධිකරණ විනිසුරු ප්‍රදීප් හෙට්ටිආරච්චි මහතා ඉදිරියේ කැඳවා තිබූ අතර එහිදී විනිසුරුවරයා මෙම නියෝගය සිදුකර තිබේ. 2010 සහ 2014 යන වසරවලට අදාල කාලසීමාව තුළ ස.තො.ස ආයතනයේ සේවකයින් 153 දෙනෙකු ඔවුන්ගේ නීත්‍යානුකූල රාජකාරිවලින් ඉවත් කර දේශපාලන ක්‍රියාකාරකම්වල යෙදවීම තුළින් රජයට රුපියල් කෝටි 04ක පාඩුවක් සිදු කළ බවට චෝදනා කරමින් අල්ලස් කොමිසම විසින් හිටපු අමාත්‍ය ජොන්ස්ටන් ප්‍රනාන්දු මහතා ඇතුළු විත්තිකරුවන් තුන්දෙනෙකුට එරෙහිව අල්ලස් කොමිසම මෙම නඩුව ගොනුකර තිබේ. එම නඩුව ගොනුකර ඇති ආකාරය නීති විරෝධී බවත් ඊට එරෙහිව විරෝධතා ඉදිරිපත් කළ ද ඒවා ප්‍රතික්ෂේප කර නඩුව විභාග කිරීමට මහේස්ත්‍රාත් අධිකරණය තීරණය කර ඇති බවත් පෙත්සම්කාර ජොන්ස්ටන් ප්‍රනාන්දු මහතා පවසා සිටියි. එසේම පෙත්සම්කරු වැඩිදුරටත් පවසා ඇත්තේ මහේස්ත්‍රාත් අධිකරණයේ තීන්දුව නීති විරෝධී බව ප්‍රකාශ කරන ලෙසත් අදාල චෝදනාවලින් තමා නිදොස් කොට නිදහස් කරන ලෙසත් ය.", "URL": "https://lankatruth.com/si/?p=80932", "Category": "පුවත්", "Parent URL": null}