{"Source": "Lankatruth", "Timestamp": "February 17, 2021", "Headline": "දකුණේ සෞඛ්‍ය ලේකම්වරයෙකුටත් කොරෝනා", "News Content": "දකුණු පළාත් ප්‍රධාන අමාත්‍යාංශයේ සෞඛ්‍ය විෂය භාර ජ්‍යෙෂ්ඨ සහකාර ලේකම්වරයාට කොවිඩ් – 19 ආසාදනය වී ඇතැයි සෞඛ්‍ය අංශ පවසයි. ඔහු ගාල්ල මහ නගර සභාවේ නාගරික කොමසාරිස් ධුරයේද වැඩ ආවරණය කරන අතර රෝගලක්ෂණ මතුවීම හේතුවෙන් ගාල්ලේ පුද්ගලික රෝහලකින් ඊයේ (16) කරන ලද රැපිඩ් ඇන්ටිජන් පරීක්ෂණයකින් ඔහු කොවිඩ් – 19 ආසාදිත බව තහවුරු වී තිබේ. මෙම ලේකම්වරයාගේ එක් දරුවෙකු ගාල්ල මහින්ද විද්‍යාලයේ දෙවැනි ශ්‍රේණියේ ඉගෙනුම ලබන බැවින් එම දරුවාගේ පන්තියේ අද (17) පාසලට පැමිණ සියලුම සිසුන් ආපසු හරවා යවා තිබේ. සෞඛ්‍ය අංශ පවසන්නේ එම දරුවාට කරන ලද රැපිඩ් ඇන්ටිජන් පරීක්ෂණයෙන් ඔහු ආසාදිත නොවන බව තහවුරු වී ඇති බවයි. ජ්‍යෙෂ්ඨ සහකාර ලේකම්වරයා මේ වනවිට ප්‍රතිකාර සඳහා යොමුකර සිටින අතර ඔහුගේ සමීපතමයන් නිරෝධායනයට යොමුකරමින් සිටින බවද සෞඛ්‍ය අංශ පවසයි.", "URL": "https://lankatruth.com/si/?p=110725", "Category": "කොවිඩ් -19 (කොරෝනා ) පුවත්", "Parent URL": null}