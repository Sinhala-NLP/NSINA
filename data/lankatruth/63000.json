{"Source": "Lankatruth", "Timestamp": "November 10, 2018", "Headline": "අපහාස කිරීමට එරෙහිව ඩිලාන්ගෙන් හා අරුන්දිකගෙන්, මනූෂ රු. බිලියනක වන්දි ඉල්ලයි  ", "News Content": "තමා සම්බන්ධයෙන් සාවද්‍ය හා අපහාත්මක ප්‍රකාශ කිරීමට විරෝධය දක්වමින් ඩිලාන් පෙරේරා හා අරුන්දික ප්‍රනාන්දු යන මන්ත්‍රීවරුන් දෙදෙනාගෙන් රුපියල් බිලියනයක වන්දියක් ඉල්ලා පාර්ලිමේන්තු මන්ත්‍රී මනූෂ නානායක්කාර මහතා විසින් එන්තරවාසියක් යවා ඇතැයි වාර්තා වේ. පසුගිය ඔක්තෝබර් 26 වනදා ජනාධිපතිවරයා විසින් කුමන්ත්‍රණකාරී ලෙස මහින්ද රාජපක්ෂ මහතාව අගමැතිවරයා බවට පත්කිරීමෙන් පසු කම්කරු හා විදේශ රැකියා නියෝජ්‍ය අමාත්‍යධූරයේ දිවුරුම් දුන් මනූෂ නානායක්කාර මහතා පසුව එම ධුරයෙන් ඉවත්වී එක්සත් ජාතික පක්ෂයට එක් විය. ඔහු වෙනුවෙන් කොන්ටිනෙන්ටල් ලෝ ඇසෝසියේටිස් නීතීඥ ආයතනය මෙම එන්තරවාසි දෙක යොමු කර ඇති අතර එක් අයෙක්ගෙන් රුපියල් මිලියන පන්සියය බැගින් වන වන්දියක් ඉල්ලා තිබේ. ඩිලාන් පෙරේරා මන්ත්‍රීවරයා ප්‍රවෘත්ති සාකච්ඡාවක් කැදවමින් හිටපු නියෝජ්‍ය ඇමැතිවරයා විදේශ ගතවීම සම්බනන්ධයෙන් ද්වේශසහගතව හා කීර්තිනාමයට හානියක් වන ආකාරයට ප්‍රකාශ නිකුත් කර තිබූ බවත් ඔහු ඉදිරිපත් කළ සියලුම කරුණු සාවද්‍ය බවත් එම එන්තරවාසියේ දක්වා ඇත. අරුන්දික ප්‍රනාන්දු මන්ත්‍රීවරයාද ජනාධිපති ලේකම් කාර්යාලයේදී පැවති සාකච්ඡාවකදී හිටපු නියෝජ්‍ය ඇමැතිවරයාගේ දේශපාලන ජීවිතයට දැඩි ලෙස හානි වන ආකාරයේ අසත්‍ය ප්‍රකාශයක් නිකුත් කර තිබෙන බවද එය ජනමාධ්‍යයේ ප්‍රචාරය වී තිබෙන බවද එන්තරවාසියේ දැක්වේ. මෙම අසත්‍ය හා ද්වේශසහගත ප්‍රකාශ තරයේ ප්‍රතික්ෂේප කරන බවද එහි සදහන් වේ. දින දහ හතරක කාලයක් තුළදී මෙම වන්දි මුදල ලබාදීමට කටයුතු කළ යුතු බවත් එහ පැහැර හරින්නේ නම් අධිකරණයේ නඩු පැවරීමට සිදුවන බවත් මනුෂ නානායක්කාර මහතා වෙනුවෙන් පෙනී සිටින නීතීඥ සමාගම ඩිලාන් පෙරේරා හා අරුන්දික ප්‍රනාන්දු යන මහත්වරුන්ට දැනුම්දී ඇත.", "URL": "https://lankatruth.com/si/?p=63000", "Category": "පුවත්", "Parent URL": null}