{"Source": "Lankatruth", "Timestamp": "June 28, 2021", "Headline": "බ්‍රිතාන්‍ය යුධ නැවකට රුසියාවෙන් ප්‍රහාරයක් !", "News Content": "රුසියාව විසින් ක්‍රිමියා දුපත ඇඳා ගැනීමෙන් පසුව එයට දඬුවමක් ලෙස ලොව පොහොසත්ම රටවල කණ්ඩායම වන G7 කණ්ඩායම රුසියාව එහි සාමාජිකත්වයෙන් ඉවත්කරන ලදී. පසුගිය G7 රටවල් කණ්ඩායමට සමගාමිව ජිනීවා නුවරදී බයිඩන් හා පුටින් හමුවනුයේ තමන් අතර පවතින ගැටුම් අවසන් කර ගැනීමේ අරමුණ ඇතිව වුවත් එම හමුවීම සාමාන්‍ය රාජතාන්ත්‍රික මට්ටමින් සිදුවූ හමුවීමක් විනා ජාත්‍යන්තර තලයේ දෙරට අතර සිදුවූ දැවැන්ත අර්බුද සම්බන්ධයෙන් කතාබහක් එහිදී සිදුවුයේ නැත. එම හමුවීම සිදුවී සතියක් යාමටත් පෙර රුසියානු නාවික හමුදා විසින් කළු මුහුදේ ක්‍රිමියා දුපතට ආශ්‍රිතව ප්‍රදේශයට ඇතුළුවූ නේටෝ සාමාජික මහා බ්‍රිතාන්‍යයේ රාජකීය නාවික හමුදාවේ නැවකට ප්‍රහාර එල්ල කර ඇත. 1802දී එමියන් ගිවිසුමේ අඩංගු කොන්දේසි යටතේ සියළු ඕලන්ද යටත් විජිත ප්‍රංශයට ලබාදීමට නියමිතව තිබුණද ශ්‍රී ලංකාව ඉන්දියන් සාගරයේ දොරටුව ලෙස සලකමින් මහා බ්‍රිතාන්‍යය අප රට ප්‍රංශයට ලබානොදුනුයේ එහි පිහිටීම හා යුධමය වශයෙන් එහි තිබු උපක්‍රමික වැදගත්කම හේතුවෙනි. ඒ ආකාරයටම මහා බ්‍රිතාන්‍යය, ප්‍රංශය හා තුර්කිය සමග එක්වී රුසියාව සමග 1853-1856 කාලය තුලදී යුධ වදින්නේ කළු මුහුදේ පිහිටා තිබෙන යුධමය අතින් වැදගත් මර්මස්ථානයක් වන ක්‍රිමියා දූපත අල්ලාගැනීමටයි. සාර් රුසියාව යුද්ධයෙන් පරාජය ලබන අතර 1856දී අත්සන් කරන ලද “පැරිස් ගිවිසුම” මගින් කළු මුහුද සාමකාමී හා ස්වාධීන ප්‍රදේශයක් ලෙස පිළිගන්නා ලද්දේ රුසියානු යුධ බලපෑම අවමකරලීම ඉලක්ක කරමිනි. 1920 දී ක්‍රිමියා දුපත සෝවියට් සමුහාණ්ඩුවේ ප්‍රාන්තයක් බවට පත්වන අතර 1954 දී ක්‍රිමියා දුපත යුක්රේනයේ ස්වයං පාලිත ප්‍රදේශයක් ලෙස සෝවියට් පාලකයින් විසින් යුක්රේනයට ලබාදෙන ලදී. 1990 දී සෝවියට් කඳවුර බිඳවැටීමෙන් පසුව 1995 දී නේටෝ හමුදා ඛණ්ඩයක් ක්‍රිමියා හි රඳවනු ලැබුවද 2014 දී පුටින් විසින් නැවතත් එය රුසියාවට ඇඳා ගනු ලබනුයේ එහි වෙසෙන බහුතරයක් රුසියානු ජනතාව විසින් ජනමත විමසුමක් මගින් රුසියාවට එක්වීමට කැමැත්ත ලබාදීම නිසාවෙනි. එතැන් පටන් ක්‍රිමියා අවට කළු මුහුද රුසියාවේ හා නේටෝ හමුදා අතර නිරන්තර ගැටුම් ඇතිවන ප්‍රදේශයක් බවට පත්ව ඇත්තේ එම ඈඳා ගැනීම යුක්රේනයේ භෞමික අඛණ්ඩතාවය උල්ලංඝණයක් ලෙස සලකා බටහිර රටවල් එය ප්‍රතික්‍ෂේප කරලීම නිසාවෙනි. මෙම මස ජුනි 23 වැනිදා බ්‍රිතාන්‍ය යුධ නැවක් වන HMS Defender කළු මුහුදේ ක්‍රිමේ දුපත සීමාවට ඇතුළුවීමට උත්සහ කිරීම හේතුවෙන් එහි රඳවා සිටින රුසියන් නාවික හමුදාව හා ගුවන් හමුදාව අනතුරු හඟවන ප්‍රහාර රාශියක් එල්ලකර ඇති බව බටහිර පුවත්පත් වාර්තා කර සිටියේ මේ අතරය. එහිදී ක්‍රේම්ලන් නාවික හමුදා ප්‍රකාශකයා(FSB) පවසනුයේ බ්‍රිතාන්‍ය නෞකාව තම දේශසීමා උල්ලංඝණය කිරීම මතක්කරමින් අනතුරු ඇඟවීම් කීපයක් අදාළ යුධ නෞකාවට ලබාදුන්නත් එය නොසලකා හැරීම නිසා Su-24M යුධ යානා යොදාගනිමින් ප්‍රහාර එල්ලකළ බවයි. එහිදී බ්‍රිතාන්‍ය රජය පවසනුයේ තමන්ට ප්‍රහාර එල්ලකිරීම ප්‍රතික්‍ෂේප කරන බවත් කළු මුහුදට තම නෞකාව ඇතුළුකිරීම “අහිංසක උත්සහයක්” පමණක් බවයි. කෙසේ වෙතත් ප්‍රහාරයක් එල්ලවූ බව අදාළ අවස්ථාවේ බ්‍රිතාන්‍ය නෞකාවේ සිටි BBC වාර්තාකරු ද සනාථ කර සිටියේය. රුසියානු විදේශ අමාත්‍යංශය මොස්කව් නුවර මහා බ්‍රිතාන්‍ය තානාපතිනිය වන Deborah Bronnert කැඳවා ජාත්‍යන්තර නීතිය හා එජා සංවිධානයේ ප්‍රඥප්තිය උල්ලංඝණය කරලීම පිළිබඳව අනතුරු හඟවා ඇතැයි වාර්තා වේ. මෙම ගැටුම සිදුවනුයේ මහා බ්‍රිතාන්‍ය හා යුක්රේනය අතර ආරක්ෂක ගිවිසුමක් අත්සන් කර දින කීපයකට පසුව වන අතර එසේම මෙම මස 28 වනදා සිට ජුලි 10 වැනිදා දක්වා නේටෝ හමුදා යුක්රේනය සමග පවත්වන යුධ අභ්‍යාසය වන Sea Breeze 2021 මාලාව ක්‍රියාත්මක වීමට පෙරය. ඒ අනුව මෙය ඉතා සැලසුම් සහගතව සිදුවූ සිදුවීමක් දැයි යන්න සැක පහල වී ඇත. මේ අතර යුධ විචාරකයින් පවසනුයේ රුසියාව හා චීනය අතර ඇති යුධ, ආර්ථික හා දේශපාලන පෙරමුණ පසුගිය සෝවියට් පාලන සමයේදී පැවති තත්වයට වඩා ඉතා බරපතළ බව ඇමරිකාව ප්‍රමුඛ නේටෝ හමුදා වටහා ගත යුතු බවයි. මක්නිසාදයත් එම සීතල යුද්ධයේදී සෝවියට් දේශයට එරෙහිව චීනය යොදාගැනීමට ඇමරිකාව සමත්වුවද අද තත්වය හාත්පසින්ම වෙනස් වනුයේ ඔවුන් දෙදනාම අද එක් පෙරමුණකට පැමිණීම පමණක් නොව එම පෙරමුණ ආර්ථික, යුධ, දේශපාලන පමණක් නොව රාජතාන්ත්‍රික තලයේදී එනම් එජා ආරක්ෂක මණ්ඩලයේ නිෂේධ බලය සහිත නිත්‍ය සාමාජිකයින් දෙදනෙකුද බවයි. එම නිසා ඔවුන් ප්‍රකෝප කිරීම එතරම් බුද්ධිමය ක්‍රියාවක් නොවන බවත් ඒවා ලෝක යුද්ධයක් දක්වා වර්ධනය වී ලෝක සාමයට පවා තර්ජනයක් වනු ඇති බවට ඔවුන් අවධාරණය කරයි.", "URL": "https://lankatruth.com/si/?p=118621", "Category": "පුවත්", "Parent URL": null}