{"Source": "Lankatruth", "Timestamp": "July 10, 2019", "Headline": "ආණ්ඩුවට එරෙහි ජවිපෙ විශ්වාසභංගය අද විවාදයට", "News Content": "ජනතා විමුක්ති පෙරමුණ විසින් ආණ්ඩුවට විරුද්ධව ඉදිරිපත් කර ඇති විශ්වාසභංග යෝජනාව අද(10) පාර්ලිමේන්තුවේ විවාදයට ගැනීමට නියමිතය. අද පෙරවරු10.30ට කතානායකවරයාගේ ප්‍රධානත්වයෙන් පාර්ලිමේන්තුව රැස්වීමට නියමිත අතර වාචික ප්‍රශ්න ඇසීමේ වාරයෙන් පසුව විශ්වාසභංග යෝජනාව විවාදයට ගැනීමට නියමිතය. පසුගිය අප්‍රේල් 21 ප්‍රහාරය සම්බන්ධව ප්‍රමාණවත් බුද්ධි තොරතුරු ලැබී තිබියදී ආණ්ඩුව සිය දේශපාලන වගකීම් පැහැරහැර ඇති බවත් එමඟින් ජීවිත 250කට අධික ප්‍රමාණයකින් වන්දි ගෙවීමට සිදුවූ බවත් ජනතා විමුක්ති පෙරමුණ පෙන්වා දෙයි. එසේම 500කට අධික තුවාල කරුවන් ද විශාල දේපල හානියක් ද සිදුකර ඇති බවත් ආණ්ඩුවේ සාපරාධී නොසැලකිල්ල මෙම විනාශයට එක් හේතුවක් බවත් ජනතා විමුක්ති පෙරමුණ පවසයි. එබැවින් අගමැති රනිල් වික්‍රමසිංහ ඇතුලු ආණ්ඩුව මහජන විශ්වාසය කඩකර ඇති බවත් වහා ඉල්ලා අස්විය යුතු බවත් ජනතා විමුක්ති පෙරමුණ පෙන්වාදෙයි. ඒ අනුව කරුණු 12කින් සමන්විත විශ්වාසභංග යෝජනාවලියක් පසුගිය දා කතානායකවරයා වෙත භාර දුන්නේ ය. එහි විවාදය අද(10) දින පාර්ලිමේන්තුවේදී සිදුකිරීමට නියමිතය. පසුගිය 8 වැනිදා කළුතර සිට නුගේගොඩ දක්වා ජනතා විමුක්ති පෙරමුණ සංවිධානය කර තිබූ දැවැන්ත පා ගමන මගින් ආණ්ඩුවට එරෙහි ජනතා විරෝධතාව මහපාරේ ප්‍රධර්ශනය කළ බවත් එය පාර්ලිමේන්තුව තුළ ද ගොඩනගන බවත් ජවිපෙ නායකයන් පවසයි. පසුගිය 8 වැනිදා පැවති ජවිපෙ ආණ්ඩු විරෝධී රැලියේදී ඔවුන් පවසා සිටියේ ආණ්ඩුවට එරෙහි සැබෑ විරුද්ධවාදීන් විශ්වාසභංගයේදී හෙලිකර ගත හැකි බවය.", "URL": "https://lankatruth.com/si/?p=77339", "Category": "පුවත්", "Parent URL": null}