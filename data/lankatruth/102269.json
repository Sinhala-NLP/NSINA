{"Source": "Lankatruth", "Timestamp": "December 3, 2020", "Headline": "ඇමෙරිකාවෙන් විදුලිය ගන්න මහජන උපයෝගීතා කොමිසම බිල්ලට දෙයි.", "News Content": "වහාම ක්‍රියාත්මක වන පරිදි මහජන උපයෝගීතා කොමිසම(PUCSL) අහෝසි කිරීමට ජනාධිපති ගෝඨාභය රාජපක්ෂ මහතා තීරණය කොට තිබේ. එම තීරණය දැනුම් දෙමින් ගෝඨාභය රාජපක්ෂ මහතාගේ ලේකම් පී.බී. ජයසුන්දර දෙසැම්බර් 02 දාතමින් භාණ්ඩාගාර ලේකම් ,මුදල් අමාත්‍යාංශයේ ලේකම් , නීතිපති ඇතුළු අදාළ ආයතනවලට උපදෙස් ලබාදී තිබේ. මහජන උපයෝගීතා කොමිසමේ සේවය කළ සේවකයින් ජාතික සැලසුම් දෙපාර්තමේන්තුවට සහ ලංකා විදුලිබල මණ්ඩලයට අනියුක්ත කෙරෙනු ඇත.එසේම මහජන උපයෝගිතා කොමිෂන් පනත අහෝසි කරමින් පාරිභෝගික සේවා අධිකාරි පනත හා විදුලිබල මණ්ඩල පනත සංශෝධනයට ද ආණ්ඩුව කටයුතු කරන බව වාර්තා වෙයි. ලංකා විදුලිබල මණ්ඩලයට LNG බලාගාරයක් මගින් මෙ.වො. 300ක විදුලි මිලදී ගැනීමට අදාළ කැබිනට් පත්‍රිකා කීපයක් පසුගිය සතිවල කැබිනට් මණ්ඩලයේදී සාකච්ඡා වී තිබේ. නීතිපතිවරයාගෙන් නීතිමය නිෂ්කාශනය සහ මහජන උපයෝගීතා කොමිෂමෙන් නියාමන නිෂ්කාශනය ලබාගෙන මේ කටයුතු සිදු කළ යුතු බවට මුදල් අමාත්‍යවරයා ලෙස මහින්ද රාජපක්ෂ මහතා කලින් කැබිනට් පත්‍රිකාවක් මගින් දැනුම් දී තිබුණද පසුගිය සතියේ හදිසියේම එම තීරණය අංශක180න් වෙනස් කරමින් විදුලිබල මණ්ඩලයට කැමති පරිදි එම මිලදී ගැනීම් සිදු කිරීමට කැබිනට් පත්‍රිකාවක් ඉදිරිපත් කර ඇත. මේ අතර ලංකාවේ බලශක්ති ක්ෂේත්‍රයට ඇමරිකා එක්සත් ජනපදය මැදිහත්වීමේ උත්සහයක් පිළිබඳව තොරතුරු වාර්තා වෙමින් තිබේ. New Fotress හා General Electric ඇමරිකානු සමාගම් දෙක LNG බලාගාර හරහා ලංකාවේ හදිසි විදුලි අවශ්‍යතාවට මැදිහත් වීමට කටයුතු කරමින් සිටී. මේ සඳහා වන ටෙන්ඩර් රහිත (Unsolicited) ව්‍යාපෘතිය ඇමරිකානු තානාපති ඇලීනා ටෙප්ලිස් මහත්මිය විසින් ආණ්ඩුවට බාර දී ඇත . ට්‍රම්ප් ජනාධිපති වරයාගේ ආණ්ඩුවේ රාජ්‍ය ලේකම් මයික් පොම්පියෝ ගේ ශ්‍රී ලංකා සංචාරය තුළ දී ද මෙම විදුලි ව්‍යාපෘති පිළිබඳ සාකච්ඡාවට ලක්වී ඇත. ශ්‍රී ලංකාව තුල විදුලි මිලදී ගැනීම්වල දී විදුලි ඒකකයක් අවම මිලට මිලදී ගැනීම සඳහාත්, ජනතාවට සාධාරණ මිලට විදුලිය ලබාදීම සඳහාත් මැදිහත් වූයේ මහජන උපයෝගීතා කොමිසමයි. ආණ්ඩුවේ මැති ඇමැතිවරුන් සහ විදුලිබල මණ්ඩලයේ සමහර නිලධාරීන් පෞද්ගලික විදුලි බලාගාරවලින් අධික මිලට විදුලිය මිලදී ගැනීමට සූදානම් වෙද්දී ඒවා වැළැක්වීමට මහජන උපයෝගිතා කොමිසම කටයුතු කළේය.", "URL": "https://lankatruth.com/si/?p=102269", "Category": "ආර්ථික පුවත්", "Parent URL": null}