{"Source": "Lankatruth", "Timestamp": "January 18, 2018", "Headline": "ලංවිම සේවකයන්ට පහරදීමට එරෙහිව වෘත්තීය සමිති විරෝධතා දක්වති", "News Content": "ලංකා විදුලිබල මණ්ඩලයේ සේවකයන්ට කැරලි මර්ධන පොලීසිය යොදවා ආණ්ඩුව ඊයේ (17) සිදු කළ පහරදීමට විරෝධය දක්වමින් අද (18) දින වෘත්තීය සමිති නායකයන්ගේ මැදිහත්වීමෙන් ලංවිම ප්‍රධාන කාර්යාලය ඉදිරිපිටදී විරෝධතාවයක් පවත්වන ලදී. එමෙන්ම ලංවිම ඒකාබද්ධ වෘත්තීය සමිති සංධානයට අයත් සේවකයෝ විදුලි බල මණ්ඩල මූලස්ථානයේ සිට මල් පාරේ පිහිටි අගමැති කාර්යාලය අසලට විරෝධතා පාගමනින් පැමිණියහ. ලංකා විදුලි බල මණ්ඩලයේ ඉංජිනේරුවන්ට අත්තනෝමතික හා නීතිවිරෝධී ලෙස වැටුප් වැඩි කිරිම නිසා විදුලි බල මණ්ඩලයට අමතර බරක් දැරීමට සිදුවන බවත් තවත් එය පියවා ගැනීමට මාස කිහිපයකින් විදුලි මිල වැඩි කිරීමට ආණ්ඩුව පිඹුරුපත් සකසමින් සිටින බවත් ලංවිම ඒකාබද්ධ වෘත්තීය සමිති සංධානයේ කැඳවුම්කරු රංජන් ජයලාල් මහතා පවසයි. කෙසේ නමුත් විදුලි සේවකයන්ට පහරදීමට එරෙහිව අද කැඳවා තිබූ වැඩවර්ජනය මේ වනවිට අත්හිටුවා ඇති අතර තම ඉල්ලීම් ලබා නොදුනහොත් ලබන මස 07 සහ 08 යන දිනවල යළි වෘත්තීය සමිති ක්‍රියාමාර්ගවල නිරතවීමට තීන්දු කළ බවද රංජන් ජයලාල් මහතා සඳහන් කරයි.", "URL": "https://lankatruth.com/si/?p=46424", "Category": "පුවත්", "Parent URL": null}