{"Source": "Lankatruth", "Timestamp": "August 6, 2019", "Headline": "කෘෂිකර්ම ගොඩනැගිල්ල ගැන සාක්ෂි ලබාදීමට පාර්ලිමේන්තු මහලේකම් දින 3ක් ඉල්ලයි", "News Content": "කෘෂිකර්ම අමාත්‍යාංශය, බත්තරමුල්ල රජගිරිය ප්‍රදේශයේ පිහිටි පෞද්ගලික ගොඩනැගිල්ලකට රැගෙන යාම මගින් රාජ්‍ය මුදල් නාස්තියක් සිදුකර ඇති බවට, රජයේ ආයතනවල සිදුව ඇතැයි පැවසෙන දූෂණ වංචා සෙවීමට පත්කළ ජනාධිපති කොමිසම හමුවේ විභාගවන පැමිණිල්ලට අදාල සාක්ෂි ලබාදීමට පාර්ලිමේන්තු මහ ලේකම්වරයා තවත් දින 3ක කාලයක් ඉල්ලා තිබේ. සිද්ධිය සම්බන්ධව ලිඛිත ප්‍රශ්න 15කට පිළිතුරු ලබාදීම සඳහා පාර්ලිමේන්තු මහ ලේකම්වරයා අද(06) කොමිසම හමුවට කැඳවා තිබිණි. කෘෂිකර්ම අමාත්‍යාංශය මීට පෙර පවත්වාගෙන ගිය ගොවිජන මන්දිරය පාර්ලිමේන්තු කාරක සභා පවත්වාගෙන යාමට පවරාගෙන ඇති බවට කොමිසම හමුවේ කරුණු අනාවරණය වීමත් සමඟ ඒ සම්බන්ධව පාර්ලිමේන්තු මහලේකම් වෙත ලිඛිත ප‍්‍රශ්න 15 ක් ඉදිරිපත් කර ඒ සඳහා පිළිතුරු අද කොමිසමට ඉදිරිපත් කරන ලෙසට මීට පෙර ඔහුට දැනුම් දී තිබිණි. ඒ සඳහා පිළිතුරු දීමට මහ ලේකම්වරයා දින 3ක් පමණ කල් ඉල්ලා කොමිසම වෙත ෆැක්ස් පණිවිඩයක් එවා ඇතැයි කොමිසම සඳහන් කර තිබේ.", "URL": "https://lankatruth.com/si/?p=78795", "Category": "පුවත්", "Parent URL": null}