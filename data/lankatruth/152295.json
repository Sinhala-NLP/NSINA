{"Source": "Lankatruth", "Timestamp": "September 27, 2023", "Headline": "රනිල්ගේ අත්තනෝමතික වැඩ තව මාස 11යි – නලින්ද ජයතිස්ස", "News Content": "රනිල් මොන ගහට කොටාගෙන ගියත් ජනාධිපතිවරණය කියන කෙසෙල් ගහේ හොට පටලා ගන්නා බවත් ජනාධිපතිවරණයට අතිශය බියවී සිටින රනිල් වික්‍රමසිංහගේ මාධ්‍ය ඒකකය ජනාධිපතිවරණය බොඳ කිරීමට විවිධ ප්‍රකාශ නිකුත් කරමින් සිටින බවත් රනිල් වික්‍රමසිංහට අත්තනෝමතික ක්‍රියා සිදු කරමින් සිටින්නට වෙන්නේ තවත් මාස 11ක පමණ කාලයක් පමණක් බවත් ජාතික ජන බලවේගයේ ජාතික විධායක සභික හිටපු පාර්ලිමේන්තු මන්ත්‍රී වෛද්‍ය නලින්ද ජයතිස්ස අවධාරණය කරයි. ඒ සම්බ්නධයෙන් ඔහු වැඩිදුරටත් දැක් වූ අදහස්, “ව්‍යවස්ථාව අනුව ජනාධිපති ධුර කාලය අවුරුදු 05යි. එය සම්පූර්ණ වන මාසයකට නොඅඩු හා මාස දෙකකට නොවැඩි කාලයක් තුළ ජනාධිපතිවරණය පවත්වන්න ඕන.2019 නොවැම්බර් 18 රනිල් ජනාධිපති ධුරය භාර ගත්තා. ඒ ධුරය 2024 නොවැම්බර් 17ට අවුරුදු පහ සම්පූර්ණ වෙනවා. ලබන සැප්තැම්බර් 17 සිට ඔක්තෝබර් 17 අතර කාලය තුළ ජනාධිපතිවරණය පවත්වන්න ඕනෑ. එහෙම ජනාධිපතිවරණයක් පවත්වන්නෙ නැතුව සිටීමට නම් පාර්ලිමේන්තුවේ තුනෙන් දෙකක බලයක් සහ ජනමත විචාරණයක් අනුමත කළ යුතුයි. ඒක සිදුවන්නේ නැහැ. පළාත් පාලන මැතිවරණය නොතියන රනිල් වික්‍රමසිංහ ජනාධිපතිවරණය වෙනුවට ජනමත විචාරණයක් තියයිද? ඒ වගේම ඔහු කැමැති වුණත් අකැමැති වුණත් ජනාධිපතිවරණයක් තියන්න වෙනවා. මැතිවරණ කොමිසම ජූලි අග හෝ අගෝස්තු මුල ජනාධිපතිවරණයක් ප්‍රකාශයට පත්කරනවා. මාස 11කින් අනිවාර්යයෙන්ම රනිල්ගෙ සෙල්ලම් ඉවරයි. රටේ දැන් බල කේන්ද්‍ර දෙකයි තියෙන්නෙ. එකක් රට බංකොලොත් කළ රනිල් වික්‍රමසිංහ ඇතුළු කණ්ඩායම. අනෙක බංකොලොත් රට ගොඩනැංවීමට එන අනුර දිසානායක ප්‍රමුඛ කණ්ඩායම” මව්බිම – අනුරාධා හේරත්", "URL": "https://lankatruth.com/si/?p=152295", "Category": "පුවත්", "Parent URL": null}