{"Source": "Lankatruth", "Timestamp": "May 31, 2019", "Headline": "සෞඛ්‍ය සේවා අධ්‍යක්ෂකට සිතාසි", "News Content": "2015 – 2018 කාලය තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සෙවීමට පත්කළ කොමිසම හමුවේ පෙනී සිටින ලෙස සෞඛ්‍ය අමාත්‍යාංශයේ සෞඛ්‍ය සේවා අධ්‍යක්ෂ ප්‍රියන්ත අතපත්තු මහතාට සිතාසි නිකුත් කර තිබේ. රජයට පවරාගෙන නොමැති මාලඹේ නෙවිල් ප්‍රනාන්දු රෝහල සඳහා රජයේ මුදල් ගෙවන බවට වන චෝදනාව සම්බන්ධව වැඩිදුර විමර්ශන සඳහා ඒ මහතා කැඳවා ඇති අතර ලබන මස 12 වැනිදා පස්වරු 1.00ට කොමිසම හමුවේ පෙනීසිටින ලෙස ද ඒ මහතාට සිතාසි නිකුත් කර තිබේ. කෙසේ වෙතත් මෙම චෝදනාව සම්බන්ධව සෞඛ්‍ය අමාත්‍යාංශයේ ලේකම් වසන්තා පෙරේරා මහත්මිය ඊයේ(30) කොමිසම හමුවේ සාක්ෂි ලබාදෙමින් පවසා ඇත්තේ මාලඹේ නෙවිල් ප්‍රනාන්දු රෝහල රජයට අයිති නොමැති අතර ඒ සඳහා රජයෙන් මුදල් යොදවන බවය. එසේම නෙවිල් ප්‍රනාන්දු රෝහලට රුපියල් මිලියන 50කට අධික මුදලක් මසකට රජය මගින් යොදවන බව ද කොමිසම හමුවේ අනාවරණය වී තිබේ. ඒ අනුව රජයට පවරා නොගත් ආයතනයක් වෙනුවෙන් රජයේ මුදල් යෙදවීම තුළින් මූල්‍ය අක්‍රමිකතාවක් සිදුව ඇති බවත් ඒ සම්බන්ධව සාක්ෂි ලබාගැනීම සඳහා සෞඛ්‍ය සේවා අධ්‍යක්ෂකවරයාට කොමිසම හමුවේ පෙනීසිටින ලෙසත් සිතාසි නිකුත් කර ඇත.", "URL": "https://lankatruth.com/si/?p=74896", "Category": "පුවත්", "Parent URL": null}