{"Source": "Lankatruth", "Timestamp": "November 14, 2019", "Headline": "රට ගොඩනැගිය හැක්කේ ජාතික ජනබලවේගයට පමණයි", "News Content": "“අපි ඔබට කියනවා හොරකමෙන්, වංචාවෙන්, දූෂණයෙන්, නාස්තියෙන් තොර පාලනයක් මේ රටේ ගොඩනැඟිය හැක්කේ ජාතික ජන බලවේගයට පමණයි කියලා. අපි සහතික කරලා ඔබට එය කියනවා. මේ කඳවුරු දෙකම එකට තබා පරාජය කරන්න හැකි කඳවුර, අපි නිර්මාණය කර තිබෙනවා. එනිසා කැත නැතිව, සැක නැතිව ඔබට ඔබේ ඡන්දය පාවිච්චි කළ හැකි ව්‍යාපාරය ජාතික ජන බලවේගයයි. ලකුණ ‘මාලිමාව’යි. මේ 16 වැනිදාට ඔබත් දිනා රටත් දිනවන්න ඇත්ත වුවමනාව ඔබට තිබේ නම්, ජාතික ජන බලවේගයේ අපේක්ෂකයා ජයග්‍රහණය කරවන්න කියා අපි ඔබෙන් ඉල්ලා සිටිනවා.” යැයි ජාතික ජන බලවේගයේ ජනාධිපති අපේක්ෂක අනුර දිසානායක මහතා ඊයේ (13) මහරගම නගරයේ පැවති ජන රැලියේදී සඳහන් කළේ ය. එහිදී වැඩිදුරටත් අදහස් දැක්වූ ජාතික ජන බලවේගයේ ජනාධිපති අපේක්ෂක අනුර දිසානායක මහතා… “අපි මාසයකට අධික කාලයක් මේ රටේ ජනතාව සමඟ විශාල දේශපාලන සංවාදයක නිරත වුණා. මේ මහරගමට රැස්වෙලා සිටින දහස් ගණන් ජනතාව කියාපාන්නේ අපි කරන ලද ප්‍රයත්නය අතිශයින් සාර්ථික වූ වගයි. මේ මැතිවරණයේදී අපි අපේ ප්‍රතිපත්ති පිළිබඳව රට ගොඩනඟන අන්දම පිළිබඳව හැමදෙනාටම ගරුකරන, සියලු දෙනාගේම අයිතිවාසිකම් පිළිගන්න, මනුෂ්‍යත්වයෙන් පිරි රාජ්‍යයක් ගොඩනඟන විධිය ගැන අපි කථා කළා. මම කල්පනා කළා අද ඒව ගැන ටිකක් අඩුවෙන් කථා කරන්න. ඒවා දීර්ඝ ලෙස මේ වනවිට අපි සාකච්ඡා කර තිබෙනවා. ඒ නිසා මම අද කැමතියි අනෙක් අය ගැන කථාකරන්න. මේ මැතිවරණයේ ප්‍රධාන කඳවුරු 3ක් තිබෙනවා. එකක් තමයි 2015 ජනාවාරි 08 වැනිදා මේ රටේ ජනතාව එකතුවී ලක්ෂ 62ට අධික ජනතාවක් ඡන්දය දීල පරාජය කළ රාජපක්ෂ කඳවුර. අනෙක් කඳවුර ඒ හැටදෙලක්ෂයක ජනතාවගේ ඡන්දයට මුළුමනින්ම පිටුපාන ලද රනිල්, සජිත්, සාගලගේ කඳවුර. ඊළඟ කඳවුර එම හැටදෙලක්ෂයක ජනතාවගේ පමණක් නොවෙයි මේ රටේ සියලු ජනතාවගේ අනාගතය සුරක්ෂිත කිරීම සඳහා සතුට, සෞභාග්‍යය, සැපත ගෙනදෙනු ලබන ජාතික ජන බලවේගයේ කඳවුර. දැන් අපි නැවත 2015 ජනවාරි 08 වැනිදා මේ රටේ ජනතාව පරාජයට පත්කරන ලද කඳවුරු ගැන යළි ඔබට ටිකක් මතක් කරන්න ඕනෑ. රනිල් – සජිත්ලාගේ හවුල විසින් එම ජනවරම පාවාදුන්නට, එහි අභිලාෂයන් විනාශ කළාට, රාජපක්ෂ කඳවුර නිවැරදි වෙන්නේ නැහැ. එදා පරාජයට පත්කරනකොට මේ රටේ ජනතාව ඉදිරියට ඇවිල්ලා එම පාලනයේ තිබූ තත්වය පිළිබඳව පෙන්වා දුන්නාටත් වැඩියෙන් පසුගිය අවුරුදු 4 1/2 ඇතුළත එම කඳවුරේ විනාශකාරී ක්‍රියාකාරිත්වය පිළිබඳව අප දැක තිබෙනවා. නොවැම්බර් 16 වැනිදා මේ රටේ ජනතාව 2015 පරාජය කළ එම කඳවුර තෝරාගත යුතුද? මුළු රටම පාලනය කළේ එක පවුලක්. දේශපාලනයේ ප්‍රධානම හස්තයන් එක පවුලක් අතේ. ආර්ථිකයේ ප්‍රධානම මෙවලම් එක පවුලක් අතේ. ජාත්‍යන්තර සම්බන්ධතාවල වැදගත්තැන් ටික පවුලක් අතේ. මහින්ද රාජපක්ෂ සතුව මුදල් අමාත්‍යාංශය, ආරක්ෂක අමාත්‍යාංශය, වරාය භාර අමාත්‍යාංශය, මහාමාර්ග අමාත්‍යාංශය, නීතිය පිළිබඳ අමාත්‍යාංශයේ වැදගත්ම ආයතන මහින්ද අතේ. නීතිපති දෙපාර්තමේන්තුව සහ නීති කෙටුම්පත් දෙපාර්තමේන්තුව, පරිසර අමාත්‍යාංශයේ වැදගත්ම කොටස වන වෙරළ සංරක්ෂණ අධිකාරය තිබුණේ මහින්ද රාජපක්ෂ අතේ. ඉඩම් අමාත්‍යාංශයේ වැදගත්ම ආයතනය (ඛඍක්‍) තිබුණේ මහින්ද අතේ. අමාත්‍යාංශවල මදය ඔහු අතේ. ආර්ථික සංවර්ධන අමාත්‍යවරයා ලෙස අපේ රටේ ප්‍රධානම ආර්ථික මර්මස්ථාන මුළුමනින්ම පාලනය කළේ බැසිල් රාජපක්ෂ. ආරක්ෂාව ඒ කියන්නේ ජනතාවගේ ආරක්ෂාව නොවෙයි. තමන්ගේ සිතැඟි පරිදි රටක පාලනය කිරීමට අවශ්‍ය වන සියලු ආරක්ෂණ මෙවලම් මෙහෙය වූයේ ගෝඨාභය රාජපක්ෂ. පාර්ලිමේන්තුවේ ප්‍රධානියා වූයේ චමල් රාජපක්ෂ. ඇමතිවරුන් පවා යටත් වන ලෙසට බලය හැසුරුවේ කව්ද? නාමල් රාජපක්ෂ. ඇමෙරිකා එක්සත් ජනපදයේ තානාපතිවරයා මහින්දගේ මස්සිනා කෙනෙක්. ජාලිය වික්‍රමසුරිය. මොකක්ද ඔහු කළේ ඇමෙරිකා එක්සත් ජනපදයේ ශ්‍රී ලංකාවට අයිති තානාපති ගොඩනැගිල්ල වික්කා. අද ඒකට නඩුවක් යනවා. නඩුවෙන් පස්සෙ වික්‍රමසිංහත් පැන්න, නෝනත් පැන්න, එයාට ඇප දීපු දෙන්නත් පැන්න. රනිල් පනින්න ඉඩ දුන්න. ඇමරිකාවේ හිටපු ශ්‍රී ලංකා තානාපතිවරයා අද ජාත්‍යන්තර වරෙන්තුකරුවෙක්. මහින්දගෙ මස්සිනා. මහින්දගෙ පාලන කාලයේ රුසියාවේ හිටපු තානාපතිවරයාත් අද ජාත්‍යන්තර වරෙන්තුකරුවෙක්. කවුද? උදයංග වීරතුංග. යුද්දෙට මිග් යානා සහ අවිආයුධ ගැනීමේදී වංචා කරපු වැරැද්දට ‘එයාර් ලංකා’ ආයතනයේ සභාපති වෙලා හිටියේ ශිරන්ති නෝනගෙ මල්ලි. ඒ විතරක්ද ඌව පළාතෙ මහ ඇමති ශෂේන්ද්‍ර රාජපක්ෂ අඩුම තරමේ දේවාලයක්වත් ඉතුරු කළේ නැහැ. ලංකාවේ වැඩිම ආදායම තිබෙන දේවාලය තමයි කතරගම දේවාලය. ඒකෙ බස්නායක නිලමේ හැටියට පත්කළා ශෂේන්ද්‍ර රාජපක්ෂව. ඔහු ඊට පස්සෙ පළාත් සභා මන්ත්‍රී වුණා. සාමාන්‍යයෙන් අපේ රටේ විහාර දේවාලගම් පනත අනුව කවර හෝ බස්නායක නිලමේ කෙනෙක් කවර හෝ මන්ත්‍රීවරයෙක් බවට පත්වෙනවා නම් එයා බස්නායක නිලමේකමින් අයින් විය යුතුයි. නමුත් මොකක්ද කළේ මහින්ද රාජපක්ෂ ගෙනාව විහාර දේවාලගම් පනතට සංශෝධනයක්. මොකක්ද? මන්ත්‍රී කෙනෙක් වූ පසු බස්නායක නිලමේ තනතුරෙන් ඉවත්විය යුතුය කියන වගන්තියට එකතු කළා, ‘කතරගම දේවාලය හැර’ කියලා ඇයි ඒ? දේවාලයට එන ආදායම මංකොල්ලකන්න. මහනුවර දියවඩන නිලමේකමටත් කෙළ හල හලා හිටියේ. නමුත් ඒක ගන්න බැහැ, උඩරට රාජ්‍යයට අයිති නැති කෙනෙකුට. ඒකටත් එහෙන් කසාදයක් කරගන්න ලැහැස්ති කළා, දෙවෙනි පුතාට. නමුත් නිලමේකම ගන්න බැරි වුණ නිසා කසාදය නතර කළා. එහෙම තමයි රාජපක්ෂ පවුල රට පාලනය කළේ. ඒ පාලනයට එරෙහිව කිසිවෙකුට කටයුතු කරන්න ඉඩ දුන්නේ නැහැ. ඒ පාලනයේ බලයට හසුනොවන කිසිදු ආයතනයක්, බල ප්‍රදේශයක් තිබුණේ නැහැ. ත්‍රීවිල් පාක් එකේ, මාළු ලෑල්ලේ, දායක සභාවේ, ගොවි සමිතියේ, ඒ විතරක් නොවෙයි සමහර රජමහා විහාරවල නායක හාමුදුරුවන් පත්කිරීමේ බලයද ඒ ගොල්ලෝ අත්පත් කරගෙන හිටියේ. තමන්ට එල්ල වන ඕනෑම විවේචනයක්, විරෝධයක් මිනීමරා හෝ නතර කිරීමට පසුබට වූයේ නැහැ. යුද්දේ තිබෙන අවස්ථාවේ මිග් ප්‍රහාරක යානා ගෙන්නලා ඩොලර් මිලියන 7ක් ගසා කෑවා. ඒක සන්ඬේ ලීඩර් පත්තරයට ලිව්වා ලසන්ත වික්‍රමතුංග. ලියලා සතියයි ගියේ ලසන්ත වික්‍රමතුංග ඝාතනය වුණා. එක්නැලිගොඩ, තාජුඩීන්ලටත් වුණේ ඒ ටික. පවුලට අබමල් රේණුවකින් රිදුනා නම් දෙනවා බැටේ. තාජුඩීන් ඝාතනය වහන්න මෛත්‍රීපාලත් උපරිම සහාය දුන්නා. තමන්ගේ පුතාලා රගර් තරගයකට පිට්ටනියට බහින විට අනෙක් කණ්ඩායම් නියත වශයෙන් පරාජය භාරගෙන ගෙදර යන්න ඕනෑ. නුවර රගර් තරගයකදි අහසට වෙඩි තියලා අනෙක් පිල බියගන්නවා, ඔල්වරසන් දුන් අයට ගහල පුතාලට කප් එක අරන් දුන්නා. අම්ම හිනාවෙමින් පුතාලට කප් එක ප්‍රදානය කරනවා. ජනතාවගේ සාධාරණ උද්ඝෝෂණවලට වෙඩි තියලා ජනතාව ඝාතනය කළ පාලනයක් තමයි රාජපක්ෂ පාලනය. ඒ විතරක් නොවෙයි ජනතා දේපොළ ඉවත් බවක් නැතිව කොල්ලකෑවා. අද ඒවා වමාරනවා. එයාගේ හොඳම සගයා සජින් වාස් ගුණවර්ධන. එවැනි පාලනයක් තමයි 2015 ජනවාරි 8 මේ රටේ ජනතාව එකතුවෙලා පලවා හැරියේ. ඒ නිසා යළි එම පාලනයට ඉඩ ලබානොදිය යුතුයි. එම පාලනය යළි අපේ රටේ පිහිටුවීමට ඉඩලබා නොදෙන බව අපි සහතික වෙනවා. එදත් අපි බය වුණේ නැහැ. ඔවුන් තාවකාලිකව බලය අත්පත් කර ගත්තත් අපි බයේ හැංගෙන්නේ නැහැ, කියලා අපි මේ රටේ ජනතාවට සහතික වෙනවා. ඕනෑම ඒකාධිපති වියරුවෙකුට බලයකට මුහුණු දිය හැකි ප්‍රබලතම ජනතා පවුර අද අපි නිර්මාණය කරලා තිබෙනවා, ජාතික ජන බලවේගය ලෙසට. සමහරු උත්සාහ දරනවා ඒ ඉතිහාසය මතක් කරලා ජනතාව බිය ගන්වන්න. මම උත්සාහ කළේ ඔබව බියගන්වන්න නොවෙයි. නැවත ඒ ඉතිහාසය ඔබට මතක් කරන්න. එදත් අපි ඒ මර්දනකාරී පාලනයට බිය වූ මිනිස්සු නොවන බව ඔබ දන්නවා. එවැනි මර්දනයකට එරෙහිව කොහොමද කටයුතු කරන්නේ කියලා අපි දන්නවා. කවුරුහරි ඒකට බයේ දේශපාලනය කරනවා නම් දේශපාලනය කරන්න එපා. කරුණාකර ගෙදර ඇඳ යටට වෙලා ඉන්න. මේ විනාශකාරී කඳවුර පරාජය කරන්න ඕනැ කියලා කටයුතු කරපු මිනිස්සු අපි. නමුත් සිද්ධ වුණේ මොකක්ද ඒ විනාශකාරී පාලනය පරාජය කරලා ගත්තු ජනවරම රනිල්-මෛත්‍රී-සජිත්-මලික් ආණ්ඩුව ඉතා ලාභයට කොල්ලකෑවා. රාජපක්ෂ පවුල කහ වතුරෙන් නාවලා පිරිසිදුකොට සුදු පිරුවට අන්දලා ඔවුන්ව යළිත් බෞතීස්ම කළේ මේ රනිල් -සජිත්-මෛත්‍රී හවුලයි. මහා බැංකු කොල්ලයට හවුල් කවුද? අර්ජුන මහේන්ද්‍රන්. ලාභය අරන් තියෙන්නේ අර්ජුන ඇලෝසියස්. රැකවරණය දුන්නේ රනිල්. ආණ්ඩුවේ ඉන්න හර්ෂ, අකිල, රවි කරුණානායක, මලික් මේ සියලු දෙනාම මහබැංකු කොල්ලකරුවන්ව ආරක්ෂා කළා. වංචාව ආරක්ෂා කළා විතරක් නොවෙයි රටේ අගමැතිවරයා, තමන්ගේ පක්ෂයේ නායකයා හොරකම් කරන විට, පහළ ඉන්න පැටව් ටික පිමි ගහනා හොරකම් කරන්න පටන් ගත්තා. රවි කරුණානායක මහ බැංකු මංකොල්ලයෙන් ගත්තු දේපොළ එළියට එන්න පටන් ගත්තා. වරායේ ප්‍රාඩෝ රථ 600ක් පමණ බදු වංචා කිරීම නිසා හිරකරගෙන තිබුණා. පරීක්ෂණය නිසි පරිදි කෙරුණා නම් එක වාහනයකින් ලක්ෂ 150ක බද්දක් ගන්න තිබුණා. රවි කරණානායක ලක්ෂ 16 බැගින් බදු අරගෙන වාහන 600 නිදහස් කළා. එතන විතරක් වෙච්ච පාඩුව මිලියන දස ලක්ෂ 3000 පනිනවා. එ.ජා.ප. ඇමතිවරු ආණ්ඩුවේ දේවල් උපයෝගී කරගෙන ව්‍යාපාර කරන්න පටන් ගත්තා. කරුංකා, ගම්මිරිස්, ව්‍යාපාරයේ යෙදුණේ ආණ්ඩුවේ ඇමතිවරු හා හිතවතුන්. කිරිඇල්ලලා අධිවේගී මාර්ගයෙන් හොරා කෑවා. පුළුවන් නම් නැහැ කියන්න. එය මම ඔප්පු කරනවා. පාසල්වල ටැබ් බෙදාදීමේ ව්‍යාපෘතියේ කොමිෂන් එක නිසා ඒක නතර වුණා. හම්බන්තොට වරාය චීන සමාගමට දෙන විට කවුද ඇස්තමේන්තු කළේ. ඒක හදන්න ණය අරගෙන තිබුණා ඩොලර් බිලියන 1.4ක්. ඩොලර් කෝටි 1400ක්. වරාය හදන්න විතරක් ණය කෝටි 1400යි. අක්කර 400ක භූමියක් වරායට යටවුණා. අමතර අක්කර 4000ක් වරායට ඇතුළත් වුණා. වරාය කියන්නේ අපේ ලොකේෂන් බිස්නස් එකක්. ඒක මහනුවර දාන්න බැහැ. බැලූබැල්මට හම්බන්තොට වරායේ වත්කම ඩොලර් කෝටි 3000ට වැඩියි. හැබැයි වරාය දුන්නේ කීයටද? ඩොලර් කෝටි 1100කට. අඩුම තරමින් වරාය හදන්න ගිය වියදමටවත් ඒක විකුණන්න බැරිවුණා. ඇයි? කොමිස් ගැහැව්වා හොරකම් කළා. වරාය ව්‍යාපෘතියට සම්බන්ධ වූ ඇමතිවරයාට මාස්පතා මිලියන 30 ගණනේ කොමිස් එනවා. එහෙමයි මේ ආණ්ඩුවත් රට අරගෙන පාලනය කළේ. මේකත් වංචාවේ කෙළ පැමිණි ආණ්ඩුවක් බවට පත්වුණා. අපේ රටේ වටිනා ජාතික සම්පත් විකුණන්න සැලසුම් හැදුවා. කොළඹ වරායේ නැගෙනහිර ජැටිය ජපන් සහ ඉන්දියානු සමාගමකට විකුණන්න සැලසුම් හැදුවා. පළමු ගිවිසුම අත්සන් කළා, වරාය ඇමති සාගල රත්නායක. හම්බන්තොට වරායට අමතරව තව අක්කර 15,000ක් ගිරුවාපත්තුවේ අපේ අම්මලා තාත්තලාගේ ඉඩම් අක්කර 3000ක් චින සමාගමකට දෙන්න රනිල්ලා සැලසුම් කරලා තිබෙන්නේ. ඒ විතරක් නොවෙයි. ත්‍රීකුණාමලේ තෙල්ටැංකි සංකීර්ණයේ තෙල්ටැංකි 103ක් තිබෙනවා. හරිනම් අපේ රටේ තෙල් ගබඩාකරණය ගෙනියන්න ඕනැ එහෙට. කොලොන්නාවේ තෙල්ටැංකි සංකීර්ණය තිබෙන්නේ නගරය මැද. ඒක නගරයේ ආරක්ෂාවට අනතුරුදායකයි. වාහන තදබදයටත් හේතුවක්. තෙල් එන්නේ කොළඹ වරායට. මේක ත්‍රීකුණාමල වරායට ගෙනිච්චා නම්, ආර්ථික වශයෙන් රටට ඉතාම ප්‍රතිඵලදායකයි. අපේ රටේ සම්පූර්ණ තෙල් බෙදාහැරීම ත්‍රීකුණාමෙලන් කරන්න පුළුවන් කියලා වාර්තාවක් ඇවිල්ලා තිබෙනවා. නැගෙනහිරට පමණක් තෙල් බෙදාහැරීම සඳහා ත්‍රීකුණාමල වරාය පාවිච්චි කළොත් අවුරුද්දකට රටට ලක්ෂ 7000ක් ලාභයි කියලත්, මෙහේ ඉඳන් තෙල් ගෙනයනවාට වඩාකියලත් වාර්තාවේ තිබෙනවා. එවැනි වටිනා සම්පතක් රනිල් වික්‍රමසිංහ ඉන්දියාවට දෙන්න ගිවිසුම් ගහන්න හදනවා. ඒ වගේම අපේ රටේ ඉඩම් සම්පත විකිණීම සඳහාත් රනිල්ලාගේ ආණ්ඩුව සැලසුම් කරමින් ඉන්නවා. මේ මොකක්ද? 2015 පරාජය කළ ඒ විනාශකාරී ගමන සහිත පාලනය ඔළුගෙඩි මාරුකරලා බලයට ගෙන ඒමක් විතරයි. දැන් කියනවා ගෝඨාභය පරාජය කරන් සජීත්ට දෙන්නලු. එ.ජා.ප.ය පරාජය කරන්න ගෝඨාභයට දෙන්නලු මොකටද? මේ එකම ගමන් මඟේ දිගුව. ඒ නිසා අපි ඔබට ආරාධනා කරනවා දැන් මේ කඳවුරු දෙකම දේශපාලනික වශයෙන් අවතැන් වූ කඳවුරු දෙකක්. ආර්ථික වශයෙන් අපේ රට විනාශ කරපු කඳවුරු දෙකක්. සදාචාරය විනාශ කළ, වංචාව, දූෂණය නාස්තිය ඉහවහා ගිය කඳවුරු දෙකක්. සජිත් වේදිකාවේ ඉඳන් හොරකම් ගැන කථා කරලා පිටුපස බැලුවොත් විසිදැලක් දාලා හොරුටික ඔක්කෝම අල්ලා ගන්න පුළුවන්. ඇයි ඒ වේදිකාවෙත් ඉන්නේ ඔක්කෝම හොරු. ඒ නිසා සදාචාරාත්මක වශයෙන් ඒ කඳවුරු දෙකට හොරකම, වංචාව, දූෂණය ගැන කථා කරන්න බැරිවෙලා තිබෙනවා. අපි ඔබට කියනවා හොරකමෙන්, වංචාවෙන්, දූෂණයෙන්, නාස්තියෙන් තොර පාලනයක් මේ රටේ ගොඩනැඟිය හැක්කේ ජාතික ජන බලවේගයට පමණයි කියලා. අපි සහතික කරලා ඔබට එය කියනවා. මේ කඳවුරු දෙකම එකට තබා පරාජය කරන්න හැකි කඳවුර, අපි නිර්මාණය කර තිබෙනවා. එනිසා කැත නැතිව, සැක නැතිව ඔබට ඔබේ ඡන්දය පාවිච්චි කළ හැකි ව්‍යාපාරය ජාතික ජන බලවේගයයි. ලකුණ ‘මාලිමාව’යි. මේ 16 වැනිදාට ඔබත් දිනා රටත් දිනවන්න ඇත්ත වුවමනාව ඔබට තිබේ නම්, ජාතික ජන බලවේගයේ අපේක්ෂකයා ජයග්‍රහණය කරවන්න කියා අපි ඔබෙන් ඉල්ලා සිටිනවා.”", "URL": "https://lankatruth.com/si/?p=85703", "Category": "පුවත්", "Parent URL": null}