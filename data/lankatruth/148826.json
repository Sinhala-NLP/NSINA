{"Source": "Lankatruth", "Timestamp": "July 7, 2023", "Headline": "ජනතාව බලාපොරොත්තු වෙන්නේ ප්‍රශ්නවලට විසඳුම් දිය හැකි පාලනයකුයි – සදීෂ් සෙල්වරාජ්", "News Content": "මහජනතාව එකතු වී ඉන්න මේ මොහොතේදී පවා විවිධ බෙදීම් ඇතිකරමින් කලබලකාරී වාතාවරණයක් උදාකිරීමට ඇතැම් කණ්ඩායම් සුදානම් වෙමින් ඉන්නවා. ආර්ථික ගැටලුවට විසඳුම් ලබා දීමට පැමිණි රනිල් රාජපක්ෂට ආණ්ඩුවටද ඒවා කරගන්න බැරිව ලතවෙනවා. රටේ බදු වැඩි කර තිබෙනවා, ජීවන වියදම වැඩිවී තිබෙනවා, ජනතාව ණයකරුවන් බවට පත්වෙලා ඉන්නවා, බෙහෙත් සහ ආහාර ද්‍රව්‍ය හිඟයක් පවතිනවා. මෙවැනි අවස්ථාවකදී ජනතාව බලාපොරොත්තු වෙන්නේ ප්‍රශ්නවලට විසඳුම් දිය හැකි පාලනයකුයි. මේ පාලනයේ වෙනස්වීමයි. ඒ නිසා තමන්ගේ පැවැත්ම ආරක්ෂා කර ගැනීමට ඔවුන් ජනතාව බෙදීමේ උත්සාහයක නිරත වී ඉන්නවා. මේ කුමන්ත්‍රණය අපි පරාජයට පත්කරමු. සහෝදරත්වය ගොඩනගමු. සියලුම ජනතාව අයිතිවාසිකම් භුක්ති විදිමින් සතුටින් සාමයෙන් ජීවත් විය හැකි සුන්දර රටක් හදමු. ඒ වෙනුවෙන් ජනතාවාදී පාලනයක්බිහිකරමු.” යැයි සමාජවාදී තරුණ සංගමයේ ජාතික කමිටු සාමාජික සදීෂ් සෙල්වරාජ් ජනතාවට යෝජනා කරයි. ඔහු මේ බව සඳහන් කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (07) පෙරවරුවේ පැවති මාධ්‍ය හමුවක් අමතමිණි. එම මාධ්‍ය හමුව සඳහා සමාජවාදී තරුණ සංගමයේ ජාතික සංවිධායක එරංග ගුණසේකර, ගම්පහ දිස්ත්‍රික් කමිටු සාමාජිකා ශානිකා මධුරංගි සහ කොළඹ දිස්ත්‍රික් කමිටු සාමාජික තුවාන් නසීර් යන අයද එක්වී සිටින අතර එහිදී සමාජවාදී තරුණ සංගමයේ ජාතික කමිටු සාමාජික සදීෂ් සෙල්වරාජ් දැක්වූ සම්පූර්ණ අදහස් පහතින් දැක්වේ. “සමාජවාදී තරුණ සංගමය සැම අවුරුදක් පාසාම සිදුකරනවා වගේ මේ වතාවෙත් සහෝදරත්වයේ දිනය පවත්වනවා. ඒ අනුව එළඹෙන ජුලි 14 දින පටන් 27 වන දක්වා ‘බෙදන්නට ඉඩනොදෙමු! එක්ව අපි පියාඹමු” යන තේමාව යටතේ, ජාතිවාදය පරදවා ජාතික සමගිය ගොඩනැගීම සඳහා විවිධ වැඩසටහන් සංවිධානය කර තිබෙනවා. උතුරු, නැගෙනහිර ප්‍රදේශ ඇතුළු දිවයිනේ විවිධ ප්‍රදේශවල සහෝදරත්වය දින වැඩසටහන් පැවැත්වීමට අපි බලාපොරොත්තු වෙනවා. 2009දී යුද්ධය අවසන් වීමට පෙර සිටම එනම් 2008 වර්ෂය සිටම අපි මෙම සහෝදරත්වයේ දිනය පවත්වා තිබෙනවා. ජාතීන් අතර බෙදීම් ඇතිකිරීමෙන් කිසිවෙකුටත් කිසිදු විසඳුමක් ලැබන්නේ නැහැ. ඒ නිසා මුල සිටම ජාතික සමගිය තුළින් රට ගොඩනැංවිය යුතුයි යන පදනමින් අපි ක්‍රියාකර තිබෙනවා. ඇතැම් වකවානු තුළ අපව NGO කාරයෝ, කොටි ආධාරකරුවන් සහ ජාතින් ද්‍රෝහීන් කියා හංවඩු ගසා තියනවා. නමුත් අපි ස්ථීර පදනමකින් ක්‍රියාත්මක වෙනවා. ජාතින් අතර බෙදීම් ඇති කිරීම මගින් රටට අත්වුණේ විනාශය පමණයි. තමන්ගේ පටු දේශපාලන වුවමනාවන් සහ ලබා ප්‍රයෝජන සඳහා මේවා දිරිමත් කළේ දේශපාලකයනුයි. දැනට රටක් ලෙස අපි අත්විදින ආර්ථික ගැටලුවලටත් හේතුව වන්නේ මෙම තත්වයමයි. නිදහසට පෙර 1948 දී අපේ රටේ හොඳ ආර්ථික ස්ථාවරත්වයක් තිබුණා. ආසියාවේ තිබෙන රටවල් 48 අතරින් අප රට ආර්ථික වශයෙන් දෙවන ස්ථානයේ තමයි තිබුණේ. අපට උඩින් හිටියේ ජපානය පමණයි. ජපානයේ එක පුද්ගල ආදායම අමරික්කානු ඩොලර් 90ක් වෙද්දී අපේ රටේ එක පුද්ගල ආදායම වුනේ ඇමෙරිකානු ඩොලර් 89යි. ඒ කාලයේදී කිසිවක් අපනයනය නොකර මාස 17කට අවශ්‍ය භාණ්ඩ ආනයනය කිරීමට ප්‍රමාණවත් විදේශ විනිමය සංචිතයක් අප ළඟ තිබුණා. ශක්තිමත් මේ ආර්ථික වර්ධනයට වැඩිපුරම දායක වුනේ සුළු ජාතිකයිනුයි. විශේෂයන්ම තේ සහ රබර් අපනයනය මගින් සැලකිය යුතු විදේශ විනිමයක් ලබාගත්තා. ඒ වගේම මුස්ලිම්, බර්ගර්, මලේ ජාතිකයින් පතල් කර්මාන්තය තුළින් මැණික් අපනයනය සිදු කළා. එමෙන්ම සුළු ජාතිකයින් අනිකුත් වෙළඳ කටයුතුවලද නිරතවුණා. එමෙන්ම සිංහල ජනතාව කෘෂිකර්මයේ නිරතවීමෙන් දේශීය ආර්ථික ශක්තිමත් කළා. සියලුම ජාතිකයින් එකතුවෙලා තමයි, මේ ආර්ථික ස්ථාවරත්වය ළඟා කරගත්තේ. මුස්ලිම් ජනතාවට එරහිව 1915 වසරේ සිදුකළ ජාතිවාදී කෝලාහලයට නායකත්වය දුන් ඩී.එස් සේනානායක 1948 දී අගමැති ධුරයට පත්වූ විගස වතුකරයේ ජනතාවගේ පුරවැසි අයිතිය සහ ඡන්ද අයිතිය අහිමි කළා. මේ අවස්ථාවේ ඉඳන් තමයි ලංකාවේ ආර්ථිකය කඩාවට්ටන්නට පටන් ගත්තේ. 1950 වනවිට රටේ නායකයින් විසින් ලබාගෙන තිබුණු මුළු ණය ප්‍රමාණය ඇමරිකානු ඩොලර් මිල්ලියන් 125යි. දැනට පවතින ප්‍රමාණය ඇමෙරිකානු ඩොලර් මිලියන 4,300 දක්වා වැඩිවෙලා තියනවා. මේ වගේ තමයි මහා ජනතාව මත ණය බර පටවා තියන්නේ. ජාතීන් අතර බෙදීම් ඇති කිරීම නිසා ආර්ථිකයේ බලවත් කඩාවැටීමකට හේතු වී තියනවා. 1983 කළු ජුලිය ඔබට මතක ඇති. ඒ අවාසනාවන්ත සිදුවීම්වලට අප්‍රසාදය පළ කරන අපි ඒ වෙනුවට ජාතීන් අතර සහෝදරත්වය වර්ධනය කරන්න කටයුතු කරමින් තියනවා. කළු ජුලිය නිර්මාණය කළේ දේශපාලන වුවමානවන් වෙනුවෙන්මයි. ඒ අවස්ථාවේදී මතුවෙමින් තිබෙන ප්‍රගතශීලී දේශපාලන ව්‍යාපාරය අතුගා දැමීමට මෙය යූ.එන්.පී ආණ්ඩුව විසින් පාවිච්චි කළා. ජේ.ආර් ජයවර්ධන රටේ නායකත්වයට පත්වෙච්ච කාලයේ සිටම විශේෂයෙන්ම 1977 පටන් විවිධ අවස්ථාවල දෙමළ ජනතාවට එරෙහි ප්‍රචණ්ඩ ක්‍රියා මේ රටේ සිද්ද වුණා. එයින් උච්චතම අවස්ථාව 1983 කළු ජුලියයි. කළු ජුලිය පෙර සිටම එවැනි විවිධ සිදුවීම් රාශියක් විවිධ ස්ථානවල සැලසුම් සහගතව සිදුකෙරුණා. 1981 යාපනයේ සංවර්ධන සභා මැතිවරණයේ ඡන්ද මකොල්ලයට ගිය කණ්ඩායම යාපනය පුස්තකාලයට ගිනි තිබ්බා. ඒ කණ්ඩායමේ ගාමිණි දිසානායක, සිරිල් මෙතිව්, ෆෙස්ටස් පෙරේරා සහ වත්මන් ජනාතිපති රනිල් වික්‍රමසිංහ යන ඇමතිවරු හතරදෙනික් හිටියා. මේ කාරණාව පාර්ලිමේන්තුවේ හැන්සාර්ඩ් වාර්තාවේ සඳහන් වෙනවා. ඒ වගේම කළු ජූලියට සතියකට පෙර පේරාදෙණිය විශ්වවිද්‍යාලය ආශ්‍රිතව සිංහල නාම පුවරුවලට ගොම ගසා මකා මහනුවර යම් කලබලයක් ඇති කිරීමට උත්සහ කළ බවටද වාර්තා වී තිබුණා. 30 අවුරුද්දක යුද්දය ඇවිළීමට මේ වගේ සිදුවීම් හේතු වුණා. මෙවැනි සිදුවීම් ඉදිරියට සිදු නොවිය යුතුයි කියන චේතනාව පෙරදැරිකරගෙන අපි සහෝදරත්වය දිනය පවත්වනවා. මහජනතාව එකතු වී ඉන්න මේ මොහොතේදී පවා විවිධ බෙදීම් ඇතිකරමින් කලබලකාරී වාතාවරණයක් උදාකිරීමට ඇතැම් කණ්ඩායම් සුදානම් වෙමින් ඉන්නවා. ආර්ථික ගැටලුවට විසඳුම් ලබා දීමට පැමිණි රනිල් රාජපක්ෂට ආණ්ඩුවටද ඒවා කරගන්න බැරිව ලතවෙනවා. රටේ බදු වැඩි කර තිබෙනවා, ජීවන වියදම වැඩිවී තිබෙනවා, ජනතාව ණයකරුවන් බවට පත්වෙලා ඉන්නවා, බෙහෙත් සහ ආහාර ද්‍රව්‍ය හිඟයක් පවතිනවා. මෙවැනි අවස්ථාවකදී ජනතාව බලාපොරොත්තු වෙන්නේ ප්‍රශ්නවලට විසඳුම් දිය හැකි පාලනයකුයි. මේ පාලනයේ වෙනස්වීමයි. ඒ නිසා තමන්ගේ පැවැත්ම ආරක්ෂා කර ගැනීමට ඔවුන් ජනතාව බෙදීමේ උත්සාහයක නිරත වී ඉන්නවා. මේ කුමන්ත්‍රණය අපි පරාජයට පත්කරමු. සහෝදරත්වය ගොඩනගමු. සියලුම ජනතාව අයිතිවාසිකම් භුක්ති විදිමින් සතුටින් සාමයෙන් ජීවත් විය හැකි සුන්දර රටක් හදමු. ඒ වෙනුවෙන් ජනතාවාදී පාලනයක්බිහිකරමු.”", "URL": "https://lankatruth.com/si/?p=148826", "Category": "පුවත්", "Parent URL": null}