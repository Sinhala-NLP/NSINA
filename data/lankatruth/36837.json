{"Source": "Lankatruth", "Timestamp": "June 29, 2017", "Headline": "SAITM අර්බුදය විසඳනු වෛද්‍ය පීඨ ආචාර්යවරු විරෝධතාවයේ", "News Content": "මාස ගණනාවක් තිස්සේ සමස්ත විශ්වවිද්‍යාල පද්ධතිය දැඩි අර්බුදයට පත් කරමින් තිබෙන මුදලට වෛද්‍ය උපාධි ප්‍රදානය කරන සයිටම් ආයතනය සම්බන්ධ ගැටලුවලට සාධාරණ විසඳුමක් ලබා දෙන ලෙස ඉල්ලමින් කොළඹ වෛද්‍ය පීඨ ආචාර්ය සංගමය අද (29) සංකේත වැඩ වර්ජනයක නිරතවීමට තීරණය කර ඇත. එදින සියලුම ඉගැන්වීමේ හා පරිපාලන කටයුතුවලින් ඉවත්වන එම සංගමය පහත ඉල්ලීම් ලබා දෙන ලෙස ආණ්ඩුවට බලකර සිටී. රාජ්‍ය වෛද්‍ය පීඨවල ශිෂ්‍යයන් අඛණ්ඩ පන්ති වර්ජනයක් අරඹා සති 19ක් ගතවී ඇති බැවින් සයිටම් ආයතනය පිළිබඳ අර්බුදය සම්බන්ධව විද්වතුන් විසින් ඉදිරිපත් කරන ලද යෝජනා මත පදනම්ව ඉක්මන් විසඳුමක් ලබා දෙන මෙන් වෛද්‍ය පීඨ ආචාර්ය සංගමය ආණ්ඩුවෙන් ඉල්ලා සිටින බව එම සංගමයේ සභාපති වෛද්‍ය මනුජ් සී. වීරසිංහ මහතා ප්‍රකාශ කරයි. එමෙන්ම ඊයේ (28) දින පේරාදෙණිය වෛද්‍ය පීඨ ආචාර්‍ය සංගමය විසින් සයටම් ආයතනය පූර්ණ ජනසතු කීරීමක් කලයුතු බව අවධාරණය කරමින් මාධ්‍ය සාකච්ඡාවක් පැවත්වූ අතර ඔවූහු සයටම් ආයතනයට එරෙහිව විරෝධතාවයක්ද නියැලුනහ.", "URL": "https://lankatruth.com/si/?p=36837", "Category": "පුවත්", "Parent URL": null}