{"Source": "Lankatruth", "Timestamp": "December 16, 2019", "Headline": "රිය අනතුරක් සිදුකිරීම සම්බන්ධව චෝදනා ලබාසිටි ජේ. ශ්‍රී රංගා ඇතුළු පොලිස් නිලධාරීන් 4 දෙනා ඇප මත නිදහස්", "News Content": "රිය අනතුරක් සිදුකිරීම සහ එය වසන්කිරීම සම්බන්ධව චෝදනා එල්ලවී සිටින හිටපු පාර්ලිමේන්තු මන්ත්‍රී ජේ. ශ්‍රී රංගා සහ විශ්‍රාමික නියෝජ්‍ය පොලිස්පතිවරයෙකු ඇතුළු පොලිස් නිළධාරීන් සිව්දෙනා රුලියල් ලක්ෂ 10 බැගින් වූ ශරීර ඇප දෙකක් මත මුදාහරින ලෙස වව්නියාව මහාධිකරණ විනිසුරු ආර්. කන්නන් මහතා අද(16) නියෝග කර තිබේ. 2011 වසරේ මාර්තු 30 වැනිදා, හිටපු පාර්ලිමේන්තු මන්ත්‍රී ජේ. ශ්‍රී රංගා මහතා පදවාගෙන ගිය ලියාපදිංචි නොකළ මෝටර් රථයක් අනතුරට ලක්වීමෙන් එහි ගමන්ගත් තිදරු පියෙකු වූ පොලිස් සැරයන් ජී. උදය ජයමිණි පුෂ්පකුමාර නැමති නිලධාරියෙකු මියගිය අතර එම සිදුවීමට අදාල තොරතුරු වසන්කිරීම සහ සැකකරුට පලායෑමට ආදාර අනුබල සම්බන්ධව විශ්‍රාමික නියෝජ්‍ය පොලිස්පතිවරයා ඇතුළු පොලිස් නිලධාරීන් සිව්දෙනෙකුට චෝදනා එල්ලවිය. ඒ අනුව පාර්ලිමේන්තු මන්ත‍්‍රී ජේ.ශ‍්‍රී රංගා මහතාට සාවද්‍ය මනුෂ්‍යඝාතනයක් සිදුකිරීම , ලියාපදිංචි නොකළ ජීප්රථයක් පැදවීම, අනතුරක් වලක්වානොගැනීම හා අපරික්ෂාකාරීව රිය ධාවනය කිරීම යන අධිචෝදනා ඉදිරිපත් කොට ඇති අතර සැකකාර පොලිස් නිලධාරීන් වෙත සිදුවීම සම්බන්ධයෙන් චෝදනා වසන් කිරීම, රියඅනතුරක් පිළිබද අසත්‍ය තොරතුරු වාර්තා කිරීම, බිය වැද්දීම ඇතුළු අධි චෝදනා අටක් අද විවෘත අධිකරණයේ කියවා භාරදී තිබේ. මෙම අනතුර සිදුවන අවස්ථාවේ රථය පදවා ඇත්තේ මියගිය සැරයන්වරයා බව පවසමින් අධිකරණයට අසත්‍ය කරුණු වාර්තාකර මෙම නඩු විභාගය අවසන් කොට තිබූ අතර පසුව මියගිය සැරයන්වරයාගේ ඥාතීන් විසින් තමන්ට සිදුව ඇති අසාධාරණය සම්බන්ධව හිටපු ජනාධිපති මෛත්‍රිපාල සිරිසේන මහතා දැනුවත් කිරීමෙන් පසු සිද්ධියට අදාල විමර්ශන නැවත සිදුකරන ලෙස වව්නියාව හිටපු ජ්‍යෙෂ්ඨ පොලිස් අධිකාරීවරයාට නියෝග ලබාදී තිබිණි.", "URL": "https://lankatruth.com/si/?p=87379", "Category": "පුවත්", "Parent URL": null}