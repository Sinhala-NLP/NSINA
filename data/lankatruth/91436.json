{"Source": "Lankatruth", "Timestamp": "March 22, 2020", "Headline": "අලුත් පියාපත් සංවිධානයෙන් රාගම ශික්ෂණ රෝහල් කාර්යාමණ්ඩලයට ආරක්ෂිත ඇඳුම් කට්ටල පරිත්‍යාගකරයි", "News Content": "“අපි ගෙදර තියෙන මැෂින් රෝහලට ගෙනත් මහන තත්වෙක හිටියෙ” යැයි ‘අලුත් පියාපත්’ සංවිධානයේ ආරක්ෂිත ඇඳුම් ප්‍රදානෙයේදී රාගම ප්‍රධාන හෙද නිලධාරිනිය පවසයි… දිවයින පුරා සීඝ්‍රයෙන් ව්‍යාප්ත වෙමින් යන කොරෝනා වසංගත තත්වයට ගොදුරු වූ රෝගීන්ට ප්‍රතිකාර කරන උතුරු කොළඹ (රාගම) ශික්ෂණ රෝහල් කාර්ය මණ්ඩලය වෙත ජැකට් 104ක්, මුහුණු ආවරණ 250ක්, පා ආවරණ 50ක් සහ හිස් වැසුම් 50ක් සහිත පළමු ආරක්ෂිත ඇඳුම් කට්ටල ප්‍රදානය කිරීම ‘අලුත් පියාපත්‘ සංවිධානය විසින් ඊයේ (21) සිදු කෙරිණි. මෙම අවස්ථාවට අලුත් පියාපත් මෙහෙයුම් කමිටු සාමාජික සමාජවාදී තරුණ සංගමයේ ජාතික සංවිධායක එරංග ගුණසේකර මහතා සහ අලුත් පියාපත් මෙහෙයුම් කමිටු සාමාජික නිර්ශාන් දිලීප් විසින් සිදු කෙරිණි. “මේ අවස්ථාවෙ හැටියට මේක අපිට කරපු ලොකු උදව්වක්. රජයෙන් මේ ඇඳුම් කට්ටල සඳහා ප්‍රතිපාදන සපයා තිබුණත් ඒවා මසාගන්න මේ අවස්ථාවේදී පහසුකම් නැහැ. සැපයුම් අඩාල වෙලා තියෙනවා. ඒ නිසා ගෙදර තියෙන මහන මැෂින් අරන් ඇවිත් අසීරුවෙන් මේ පොලිතීන් ඇඳුම් මහන තත්වෙක අපි හිටියෙ. අපිට තියෙන ලොකුම ප්‍රශ්නෙ තමයි රෝගියා ළඟට යන්න අපිට ආරක්ෂිත ඇඳුම් අත්‍යාවශ්‍යයි. එක රෝගියෙක් හිටියත් කාර්ය මණ්ඩලයේ පස් දෙනෙකුට විතර මේ ඇඳුම අඳින්න අවශ්‍ය වෙනවා. එක වරුවකට ඒ වගේ ඇඳුම් 06ක් 07ක් අවශ්‍ය වෙනවා. රෝගීන් සංඛ්‍යාව අනුව නෙවෙයි, රෝගීන් ළඟට යන වාර ගණන අනුවයි මේ ඇඳුම්වල අවශ්‍යතාවය තීරණය වෙන්නෙ. ඒ නිසා ඔවුන් අපට කළේ විශාල උදව්වක්.‘‘ යැයි මේ පිළිබඳ අදහස් දක්වමින් රාගම ශික්ෂණ රෝහලේ ප්‍රධාන හෙද නිලධාරිනී මේනකා ප්‍රියන්ති මහත්මිය පවසයි.” මේ වනවිට රාගම ශික්ෂණ රෝහල අයත් වන ගම්පහ දිස්ත්‍රික්කය කොරෝනා ආසාදනයන් වැඩි වශයෙන් වාර්තාවන අධි අවදානම් කලාපයකි. මේ වනවිටත් කොරෝනා යැයි සැක සහිත රෝගලක්ෂණ ඇති රෝගීන් 14 දෙනෙකු පමණ සිටි අතර, මෙම රෝහලේ කාර්ය මණ්ඩලය දිනකට පැය 12-18 වැනි දීර්ඝ සේවා මුරවල නිරත වී සිටිති. රාගම ශික්ෂණ රෝහලේ පමණක් නොව, ලංකාව පුරා රෝහල් කාර්ය මණ්ඩලවලට මේ වනවිට ආරක්ෂිත ඇඳුම්වල දැඩි හිඟයක් පවතින බව වාර්තා වේ. රජය විසින් අවශ්‍ය මුදල් ප්‍රතිපාදන ලබා දී තිබෙන නමුත්, දිවයිනේ පවතින ඇඳිරි නීතිය සහ අදාළ සේවාවන් අඩපණ වීම හේතුවෙන් රෝගීන්ගේ හදිසි වැඩිවීමක් වැනි හදිසි අවස්ථාවක් උද්ගත වුවහොත් එයට මුහුණ දීමට රෝහල් සතුව සම්පත් ප්‍රමාණවත් අන්දමින් නොමැති බවට තොරතුරු වාර්තා වේ. මේ අනුව එවන් අර්බුද අවස්ථාවක අලුත් පියාපත් සංවිධානය විසින් මුලපිරූ මෙම සද්කාර්යය මානුෂීය මැදිහත් වීමකි. දින 02ක් ඇතුළත මෙම සද් කාර්යය සාර්ථක කර ගැනීමට මූල්‍යමය සහ ශ්‍රම දායකත්වය ලබාදුන් සියලු දෙනාට සහ මේ සඳහා අවස්ථාව ලබාදුන් රාගම ශික්ෂණ රෝහලේ අධ්‍යක්ෂක වෛද්‍ය ෂෙල්ටන් පෙරේරා මහතා ඇතුළු කාර්ය මණ්ඩලයට අලුත් පියාපත් සංවිධානය සිය කෘතඥතාවය පළ කර සිටිති.", "URL": "https://lankatruth.com/si/?p=91436", "Category": "පුවත්", "Parent URL": null}