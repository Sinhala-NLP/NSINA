{"Source": "Lankatruth", "Timestamp": "February 13, 2019", "Headline": "ප්‍රදේශවාදීහු සටන ජය ගනිති – ජාතික පාසල ගමේ දරුවන්ට විවෘතවෙයි", "News Content": "කුරුණෑගල කුඹල්පොල ප්‍රදේශයේදී අද (13) දින අගමැති රනිල් වික්‍රමසිංහ මහතාගේ ප්‍රධානත්වයෙන් පැවති කුඹල්පොල විශ්වෝධා ජාතික පාසල විවෘත කිරීමේ උත්සවය අවස්ථාවේදී, එම පාසලට කුඹල්පොල හා ඒ අවට ග්‍රාමසේවා වසම්වල ළමුන් ඇතුළත් කරගෙන නැතැයි පවසමින් දෙමව්පියෝ විරෝධතාවයක නිරත වූහ. ප්‍රදේශයේ භික්ෂූන් වහන්සේලා, ජනතා විමුක්ති පෙරමුණේ කුරුණෑගල ප්‍රාදේශීය සභාවේ මන්ත්‍රීවරයා සහ දෙමව්පියන් එක්ව සංවිධානය කර තිබූ මෙම විරෝධතාවය හේතුවෙන් අගමැතිවරයා, අධ්‍යාපන අමාත්‍ය අකිල විරාජ් කාරියවසම් මහතා ඇතුළු පිරිසට අදාළ පාසල විවෘත කිරීමට යාමට මග ඇහිරුණු බැවින් ඔවුන් සමග සාක්ච්ඡා කිරීමට අවස්ථාවක් ලබාදී තිබිණි. ඒ අනුව බමුනාවල විහාරාධිපති බුලුපිටිගම නන්දසාර හිමි, නාගොල්ල රාජමහා විහාරාධිපති අඹන්වැල්ලේ රතනසාර හිමි, කුරුණෑගල ප්‍රාදේශීය සභාවේ ජනතා විමුක්ති පෙරමුණේ ප්‍රාදේශීය සභා මන්ත්‍රී ධර්මප්‍රිය දිසානායක මහතා සහ දෙමව්පිය සංගමයේ සභාපති වීරක්කොඩි මහතා අග්‍රාමාත්‍යවරයා සමග සාකච්ඡාවකට සහභාගී වූහ. අග්‍රාමාත්‍යවරයා සහ අධ්‍යාපන ඇමතිවරයා සමග පැවති එම සාකච්ඡාවලින් ඵලක් නොවූ බැවින් කුරුණෑගල – මීගමුව ප්‍රධාන මාර්ගයේ හාල්පාර මන්සන්ධිය අසළට පැමිණි පිරිස විරෝධතාවයේ නිතරවූ අතර පසුව ඔවුන් උත්සව භූමිය දක්වා ගමන් කිරීමට සූදානම් වූ නමුත් පොලිසිය කැරලිමර්ධන කණ්ඩායම් යොදවා එය අහුරන ලදී. එහිදී විරෝධතාවයේ නිරත පිරිස සහ පොලිසිය අතර උණුසුම්කාරී තත්වයක්ද ඇති විය. කෙසේ නමුත් පසුව සාකච්ඡාවක් ලබාදුන් ජාතික පාසල් කළාප අධ්‍යක්ෂක වරයා විසින්, 05 වසර ශිෂ්‍යත්ව විභාගයෙන් ලකුණු 130කට වැඩියෙන් ලබා ගන්නා ප්‍රදේශයේ ළමුන් ඇතුළත්කර ගැනීම සඳහා එකඟතාවය පළ කර තිබේ. ඒ අනුව තම ඉල්ලීම් සඳහා සාධනීය පිළිතුරක් ලැබුනු බැවින් තාවකාලිකව අදාළ විරෝධතාවය නතර කරන ලදී.", "URL": "https://lankatruth.com/si/?p=68103", "Category": "පුවත්", "Parent URL": null}