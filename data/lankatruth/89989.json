{"Source": "Lankatruth", "Timestamp": "February 19, 2020", "Headline": "ප්‍රශ්නයක් අහල අවුරුද්දක් ගියත් තවමත් පිළිතුරු නැහැ –  ගාල්ල නගර සභේ ජවිපෙ විරෝධය", "News Content": "පොහොට්ටු පක්ෂය සහ එජාපය හවුලේ බලය පිහිටුවාගෙන සිටින ගාල්ල මහ නගර සභාවේ මාසික සභා රැස්වීම අද (19) ආරම්භයේ මන්ත්‍රීවරුන්ගේ යෝජනා ඉදිරිපත් කිරීමේ අවස්ථාවේදි ජනතා විමුක්ති පෙරමුණේ මන්ත්‍රී සුනිල් ගමගේ මන්ත්‍රී මහතා කියා සිටියේ මෙයට වසරකට පෙර තමා විසින් අසන ලද ප්‍රශ්නයකට තවමත් පිළිතුරු නොදී කල් ඉල්ලීම අසාධාරණ බවය. මන්ත්‍රිවරයා දිගින් දිගටම කරුණු දැක්වූවද ආණ්ඩු පක්ෂයෙන් ඊය යහපත් පිළිතුරක් නොලැබීම හේතුවෙන් මේසය මතට ගොඩවී විරෝධය දක්වන ලදී. ඒ සමගම ජනතා විමුක්ති පෙරමුණේ තවත් මන්ත්‍රීවරයෙකු වන කුමාර සෙනවිරත්න මහතාද මේසය මතට ගොඩවී විරෝධය පළ කරන්නට වූ අතර එම පක්ෂයේ මන්ත්‍රිනී නිශාන්ති ප්‍රදිපිකා මහත්මියද මේසයට ගසමින් විරෝධය දක්වා ඇත. ජවිපෙ මන්ත්‍රීවරයාගේ විරෝධය සාධාරණ බව මෙහිදි පොහොට්ටු පක්ෂයේ මන්ත්‍රී කැලුම් සෙනවිරත්න මහතාද ප්‍රකාශකර තිබේ. ප්‍රශ්නයක් අසා වසරක් යනතුරු පිළිතුරු දිය නොහැකිනම් එය පිළිතුරු සැපයීමට නොහැකි ප්‍රශ්නයක් විය යුතු බවද ඔහු සඳහන් කර තිබේ. එහිදී සභාව පාලනය කර ගැනීමට අපහසුවීම හේතුවෙන් නගරාධිපතිවරයා පැය භාගයකට සභාව කල් තබා ඇත. පසුව යළත් සභාව රැස්වු අවස්ථාවේද සුනිල් ගමගේ මන්ත්‍රීවරයා ඇතුළු ජවිපෙ මන්ත්‍රීවරු කියා සිටියේ තම විරෝධය දිගටම පළකරන බවය. එහෙත් නගරාධිපතිවරයා ඊට කිසිඳු යහපත් ප්‍රතිචාරයක් නොදැක්වීය.", "URL": "https://lankatruth.com/si/?p=89989", "Category": "පුවත්", "Parent URL": null}