{"Source": "Lankatruth", "Timestamp": "October 15, 2019", "Headline": "නිවසකට බෝම්බ ගැසීමේ සිද්ධියකට අනුරාධපුර පොහොට්ටු නගරාධිපති ඇතුළු 9කට අධි චෝදනා ගොනුකරයි", "News Content": "අනුරාධපුර දිස්ත්‍රික් ආහාර සහ ඖෂධ පරීක්ෂකවරයාගේ නිවසට බෝම්බ ප්‍රහාරයක් එල්ලකිරීමේ සිද්ධිය සම්බන්ධව අනුරාධපුර මහනගර සභාවේ පොහොට්ටු පක්ෂයේ නගරාධිපතිවරයා ඇතුළු විත්තිකරුවන් 9 දෙනෙකුට රජයේ අධි නීතීඥ නුවන් කෞෂල්‍ය මහතා විසින් අධිචෝදනා ගොනුකර තිබේ. මෙම බෝම්බ ප්‍රහාරයෙන් රපියල් ලක්ෂ 30කට අධික දේපල අනර්ථයක් සිදුව ඇතැයි විත්තිකරුවන්ට එරෙහිව මෙම නඩුව ගොනුකර තිබේ. උතුරු මැද පළාත් බද මහාධිකරණ විනිසුරු සහන් මාපා බංඩාර මහතා ඉදිරියේ නගරාධිපතිවරයා ඇතුළු විත්තිකරුවන්ට අධිචෝදනා භාරදුන් අවස්ථාවේ ඔවුන් පවසා ඇත්තේ සිද්ධිය සම්බන්ධව තමන් නිවරදි කරුවන් බවය. ඒ අනුව මෙම නඩුව 2020 වසරේ ජනවාරි මස 9 වන දින යළි කැදවීමට නියෝග කළ මහාධිකරණ විනිසුරු සහන් මාපා බංඩාර මහතා සියලු විත්තිකරුවන්ට එදින යළි මහාධිකරණය හමුවේ පෙනී සිටින ලෙස නියෝග කළේය. මෙලෙස අධිචෝදනා බාර දෙනු ලැබුවේ අනුරාධපුර මහ නගර සභාවේ පොහොට්ටු පක්ෂයේ නගරාධිපති එච්.පී සෝමදාස උතුරු මැද පළාත් සභාවේ හිටපු සභාපති ටී.එමි.ආර්. සිරිපාල, තලාව ප‍්‍රාදේශීය සභාවේ සභාපති ටී.එම්.ආර් ඉන්දුක උයද කුමාර නොහොත් සිරිපාලගේ පුතා රාජාංගනය ප‍්‍රාදේශීය සභාවේ උප සභාපති අයි.පී සමන් නිල්මිණි වීරසිංහ නොහොත් සමන් නිල්මිණි ග‍්‍රාම නිලධාරි ඩි.එල් ජගත් චන්ද්‍රසිරි, නිහාල් වන්නිආරච්චි, පී. නිමල් ජයරත්න නොහොත් නුගවෙල නිමල්, ඩී. ප්‍රේමසිරි නොහොත් උක්කුවා, රංජිත් ගුනපාල නොහොත් රංජිත් යන විත්තිකරුවන්ටය. 1999 වසරේ පැවති ජනාධිපතිවරණ සමයේදී මෙම ප්‍රහාරය එල්ලවී ඇති අතර දිගින් දිගටම සැකකරුවන් අධිකරණය මගහරමින් කටයුතු කර ඇත.", "URL": "https://lankatruth.com/si/?p=83085", "Category": "පුවත්", "Parent URL": null}