{"Source": "Lankatruth", "Timestamp": "March 29, 2019", "Headline": "කිරිහරක් ගෙන්වීමට ගත් රුපියල් කෝටි 131ක් පෞද්ගලික සමාගමකට දීලා", "News Content": "විදේශ රටවලින් කිරිහරක් ගෙන්වීමේ ව්‍යාපෘතියේ අදියරක් යටතේ විදේශ රටකින් ලබාගත් රුපියල් කෝටි 131 මුදලක් පෞද්ගලික සමාගමකට ලබාදී ඇති බව සාක්ෂි සහිතව ඔප්පු කළ හැකි යැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කරයි. අද (29) දඹුල්ලේ දී කැඳවා තිබූ මාධ්‍ය හමුවකදී ඒ මහතා මේ බව අවධාරණය කළේ ය. සමස්ත ලංකා කිරි ගොවීන් සුරැකීමේ ජාතික මධ්‍යස්ථානය සහ විදේශ රටවලින් ගෙනා කිරි ගවයන් මිලදී ගත් ගොවීන් එක්ව මෙම මාධ්‍ය හමුව කැඳවා තිබිණි. 2017 වසරේ විදේශ සේවා සම්පත් දෙපාර්තමේන්තුව මඟින් කිරි හරක් ගෙන්වීම සඳහා අවශ්‍ය මුදල් ඉල්ලා ලිපියක් ඉදිරිපත් කර තිබූ නමුත් මුදල් වෙන් වී නොමැති බව එම ආයතනයෙන් ලිඛිතව දැනුම් දී තිබෙන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා එම මාධ්‍ය හමුවේදී අනාවරණය කළේය. එම ලිපිය පසුගිය වසරේ මැයි මාසයේ 09 වන දින ලබාදී තිබෙන බවත් එහෙත් මැයි මස 08 වන දින විදේශ සම්පත් දෙපාර්තමේන්තුවේ අධ්‍යක්ෂ ජෙනරාල්වරයාගේ මැදිහත්වීම මත රුපියල් කෝටි 131ක මුදලක් වෙලාඩ් නමැති පෞද්ගලික ආයතනයකට කිරිහරක් ගෙන්වීම සඳහා ලබාදී තිබෙන බවත් එම මුදලට මෙතෙක් කිසිදු ගවයෙක් ගෙන්වා නැති බවත් ඔහු වැඩිදුරටත් අනාවරණය කළේ ය. කිරි ගොවියකු වූ කේ.ජී.කේ.ඩබ්ලිව් සේනානායක මහතා කියා සිටියේ මේ වනවිට තම ගොවිපලේ කිරි ගවයන් විශාල වශයෙන් මිය යන බවත් අවශ්‍ය කිරි ප්‍රමාණය නොමැතිවීම නිසා සිය ආර්ථික තත්වය සම්පූර්ණයෙන්ම කඩා වැටී තිබෙන බවත්ය. පාර්ලිමේන්තුව නියෝජනය කරන දෙදෙනෙකු කිරි ගවයන් මිලදී ගත් බවත් එම අයට පෞද්ගලිකව කිරිහරක් ගෙන්වූ ආයතනය මගින් මුදල් වියදම් කර එම ගොවිපලවල් පවත්වාගෙන යෑමට අවශ්‍ය විශාල මුදලක් වියදම් කරමින් සිටින බවත් කිරි ගොවි ව්‍යාපාරිකයෙකු වන ගුණතිලක බණ්ඩාර මහතා කියා සිටියේ ය. මීට අමතරව සිගිරිය ගෙඩිගස්වාලාන ප්‍රදේශයේ ව්‍යාපාරිකුගේ ගොවිපලක කිරි දෙනුන් තැන තැන මැරී සිටි අතර එම දෙනුන් වළ දමන ආකාරය දක්නට ලැබිණි. එම භූමියේ කිරි ගවයින් 70කට වැඩි ප්‍රමාණයක් වළදැමූ සුසාන භූමියද ගොවීහු පෙන්වූහ. නාමල් කරුණාරත්න මහතා සුසන්ත කුමාර මහතා ගුණතිලක මහතා රත්නායක මහතා සේනානායක මහතා", "URL": "https://lankatruth.com/si/?p=71234", "Category": "පුවත්", "Parent URL": null}