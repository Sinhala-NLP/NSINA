{"Source": "Lankatruth", "Timestamp": "October 10, 2019", "Headline": "වැලිකඩ 27ක් ඝාතන සිද්ධියට අදාල නඩුව 14 වැනිදා සිට කැඳවයි", "News Content": "වැලිකඩ බන්ධනාගාරය තුළදී රැදවියන් 27 දෙනෙකු ඝාතනය කිරීමේ සිද්ධියට අදාලව පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂඛ නියෝමාල් රංගජීව සහ හිටපු බන්ධනාගාර කොමසාරිස් එමිල් රංජන් ළමාහේවා යන විත්තිකරුවන්ට එරෙහිව පවතින නඩුව, ලබන 14 වැනිදා සිට බදාදා සහ සිකුරාදා දිනවල විභාගයට ගැනීමට විශේෂ ත්‍රිපුද්ගල මහාධිකරණය අද(10) තීන්දු කර තිබේ. ඒ අනුව සිද්ධියට අදාල නඩුවේ සාක්ෂිකරුවන් සිව් දෙනෙකුට සිතාසි නිකුත් කිරීමට ද විනිසුරු මඬුල්ල නියම කර තිබේ. වැලිකඩ බන්ධනාගාරයේ රැඳවූවන් සතුව තිබූ බව කියන මත්ද්‍රව්‍ය, ජංගම දුරකතන ඇතුළු තහනම් භාණ්ඩ අත්අඩංගුවට ගැනීම සඳහා පොලිස් විශේෂ කාර්ය බළකාය හා බන්ධනාගාර බුද්ධි ආරක්ෂණ අංශය එක්ව 2012 නොවැම්බර් මස 09 වැනි දින සිදු කළ හදිසි සෝදිසියක් අතරතුරදී ඇති වූ කලහකාරී තත්ත්වයකදී එහි රඳවා සිටි සැකකරුවන් 27 දෙනකු ඝාතනයට ලක්කිරීමේ සිද්ධිය සම්බන්ධයෙන් චෝදනා 33ක් යටතේ නීතිපතිවරයා විසින් විත්තිකරුවන්ට නඩු පවරා ඇත.", "URL": "https://lankatruth.com/si/?p=82638", "Category": "පුවත්", "Parent URL": null}