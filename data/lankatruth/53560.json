{"Source": "Lankatruth", "Timestamp": "June 5, 2018", "Headline": "යමහල් විධාරණයෙන් ගුවාතමාලාවේ හදිසි තත්වයක්", "News Content": "ගුවාතමාලාවේ සිදුවූ යමහල් විදාරණයක් හේතුවෙන් මේ වන විට විසිපස් දෙනෙකු මියගොස් සියයකට අධික සංඛ්‍යාවක් තුවාල ලබා ඇතැයි වාර්තා වේ. ගුවාතමාලාවේ දශක කිහිපයකට පසු ඇතිවූ විශාලතම යමහල් විදාරණය මෙය වන අතර ලාවා දහරා එල් රොඩෙඔ (Elrodeo) ගම්මානය හරහා ගලායාමෙන් නිවෙස් තුලදීම වැඩි පිරිසක් මරණයට පත්ව ඇත. යමහල විදාරණයවීමත් සමඟ ගල් කැබලි හා අළු විසිරයාම හේතුවෙන් ගුවාතමාලාවේ ප්‍රධාන ගුවන් තොටුපළවන ගුවාතමාලා සිටි අගනුවර ගුවන්තොටුපළ වසා දමා ඇත. එසේම ආසන්න නගර අළු වලින් වැසී ගොස් ඇතැයි ද වාර්තා වේ. ගම්මාන තවමත් ලාවා දහරාවලින් වැසී පවතින බැවින් සහන සේවකයන්ට ඒ කරා ලඟා වීමට නොහැකි වී තිබේ. එම නිසා මියගිය පුද්ගලයන් පිළිබඳව නිවරදි අදහසක් මේ වනතෙක් ලබා ගත නොහැකි වී ඇතැයි එරට ජාතිකආපදා කළමනාකරණ ඒජන්සියේ ප්‍රධානියා පවසයි. ගුවාතමාලාවේ 1974 වසරෙන් පසු වාර්තාගත විශාලතම යමහල් විදාරණය මෙය වන අතර මියගිය පිරිස් අතර දරුවන් මෙන්ම සහන සේවා නිලධාරීන්ද සිටින බව වාර්තා වේ. නිල වාර්තා අනුව මිලියන 1.7ක පිරිසකට මේ හේතුවෙන් බලපෑම් එල්ලවී ඇත. ගුවාතමාලාවේ ප්‍රදේශ හතරක ජනතාවට අළු වලින් ආරක්ෂාවීමට කටයුතුකරන ලෙසත් ගලවා ගැනීමේ මෙහෙයුම් සිදුකරමින් පවතින බවත් එරට රජය ප්‍රකාශ කරයි.", "URL": "https://lankatruth.com/si/?p=53560", "Category": "විදෙස් පුවත්", "Parent URL": null}