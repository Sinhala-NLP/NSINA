{"Source": "Lankatruth", "Timestamp": "September 14, 2023", "Headline": "ෆයිනල් යන්නේ කවුද ? ලංකා – පකිස්තාන් සටන අද", "News Content": "ආසියානු කුසලාන ක්‍රිකට් තරගාවලියේ අවසන් මහා තරගය සඳහා සුදුසුකම් ලබා ගැනීමේ අරමුණෙන් පකිස්තානය සහ ශ්‍රී ලංකාව කොළඹ ආර්. ප්‍රේමදාස ක්‍රීඩාංගණයේදී අද (14) තරග වැදීමට නියමිත ය. අද ප.ව.3.00ට ඇරඹෙන එම තරගයෙන් ජය ගන්නා කණ්ඩායම ලබන 17 වැනිදා ඉන්දියාව සමඟ පැවැත්වීමට නියමිත අවසන් මහා තරගය සඳහා සුදුසුකම් ලබා ගනු ඇත. පාකිස්ථානය සහ ශ්‍රී ලංකාව සුපිරි හතර වටයේදී බංග්ලාදේශයට එරෙහිව තරග ජයගත් අතර ඉන්දියාව හමුවේ පරාජයට පත් වූයේය. මේ වනවිට ඉන්දියාව අවසාන මහා තරගයට සුදුසුකම් ලබා තිබෙන අතර ඔවුන් සහභාගි වන අනෙක් තරගය හෙට (15) බංග්ලාදේශයට එරෙහිව පැවැත්වේ. ඉන්දියාව ශ්‍රී ලංකාවට එරෙහිව පෙරේදා ලද ජයග්‍රහණයත් සමග බංග්ලාදේශයට අවසන් තරග අවස්ථාව ලබා ගැනීමට තිබූ අන්තිම අවස්ථාවද අහිමිව ගියේය. පකිස්තානය සතු ප්‍රබල වේග පන්දු යවන්නන් දෙදෙනකු වන හැරිස් රවුෆ් සහ නසීම් ශා දෙදෙනා ආබාධ ලැයිස්තුවට එක්ව සිටි අතර ඊයේ හවස් වන තුරුත් ඔවුන් දෙදෙනා අද තරගයට සහභාගි කරනවාද නැද්ද යන්න තීරණය වී නොතිබුණි. ඉන්දියාව හමුවේ පරාජයට පත්වන විටද ලොව අංක එකේ එක් දින කණ්ඩායම ලෙස ශ්‍රේණිගතව සිටින පකිස්තානය පරාජයට පත් කිරීම සඳහා අංක 08 ස්ථානයේ පසුවන ශ්‍රී ලංකාවට අද තියුණු තරගයක නිරත වීමට සිදු වේ. කෙසේ වුවද වර්ෂාව හෝ වෙනයම් හේතුවක් නිසාවෙන් අද තරගය නොපැවැත්වුවහොත් හෝ මේ වනවිට පකිස්තානයට වඩා ඉහළ ශුද්ධ ලකුණු වේගයක් රඳවා ගෙන ඇති ශ්‍රී ලංකාව අවසන් මහා තරගය සඳහා සුදුසුකම් ලබනු ඇත. අද තරඟය සඳහා අනුමාන කළ හැකි ශ්‍රී ලංකා කණ්ඩායම පැතුම් නිශ්ශංක, දිමුත් කරුණාරත්න, කුසල් මෙන්ඩිස්, සධීර සමරවික්‍රම, චරිත් අසලංක, ධනංජය ද සිල්වා, දසුන් ශානක (නායක), දුනිත් වෙල්ලාලගේ, මහීෂ් තීක්ෂණ, කසුන් රාජිත, මතීෂ පතිරණ පාකිස්තාන කණ්ඩායම ෆකර් සමාන්, ඉමාම් උල් හක්, බාබර් අසාම් (නායක), මොහොමඩ් රිස්වාන්, අගා සල්මන්, ඉෆ්තිකාර් අහමඩ්, සදාබ් ඛාන්, ෆහීම් අශ්රෆ්, ශහීන් අෆ්රිඩි, නසීම් ශා, හැරිස් රවුෆ් (ශමන් ඛාන්, ශනවාස් දහානි)", "URL": "https://lankatruth.com/si/?p=151429", "Category": "ක්‍රීඩා පුවත්", "Parent URL": null}