{"Source": "Lankatruth", "Timestamp": "December 1, 2011", "Headline": "බළලා මල්ලෙන් එලියට පනී – ‘ආණ්ඩුව කචල්’ තැන තැන කියවෙයි", "News Content": "ආණ්ඩු පක්ෂයේ සිටින සියලු මන්ත්‍රීවරුන් සහයෝගයෙන් කටයුතු කළ යුතු බව ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම් පවසයි. ඊයේ කොළඹදී පැවති පක්ෂයේ 25වන සංවත්සරය අමතමින් ඔහු මේ අදහස් පළ කළේය. ශ්‍රී ලංකා මුස්ලිම් කොංග්‍රසයේ 25වෙනි සමරු උත්සවය කොළඹ, නව නගර ශාලාවේදි ඊයේ පැවැත්වුණේ පක්ෂ නායක රවුෆ් හකීම්ගේ ප්‍රධානත්වයෙනි. එහිදී අදහස් දක්වමින් රවුෆ් හකීම් මෙසේ පැවසීය. “අද ආණ්ඩු පක්ෂයේ සිටින සියලු මුස්ලිම් නායකයින් සහයෝගයෙන් කටයුතු කිරිමේ අවශ්‍යතාව දැන් මතුවෙලා තියෙනවා. ඒක කාටත් ප්‍රතික්ෂේප කරන්න බැහැ. රජයේ පාර්ශවයක් හැටියට සමාජයට කළ යුතු සේවාවන් තවත් වැඩි දියුණු කළ යුතු නම් ඒ සහයෝගිතාව අත්‍යාවශ්‍යයි. බෙදීම තුළත් එකමුතු බවක් අවශ්‍යයි කියන එකයි මගේ අදහස. රාජ්‍ය බලයට ඇති කැමැත්ත හා විපක්ෂයේ සිට සාර්ථකත්වය ලබාගැනීමට නොහැකියි කියන මතයෙන් අද පක්ෂය අතහැර ආණ්ඩු පක්ෂයත් එක්ක එකතුවෙන දේශපාලන සම්ප්‍රදායක් ඇතිවෙලා තියෙනවා” ශ්‍රී ලංකා මුස්ලිම් කොංග්‍රසයේ සභාපති නියෝජ්‍ය අමාත්‍ය බෂීර් සේගුදාවුද් මෙසේ පැවසීය. “අද මේ රටේ සියලු අංශ පරාජය වි ඇති බවයි මගේ අදහස. දෙමළ දේශපාලනය අද පරාජය වෙලා. බහුතරය වන සිංහල දේශපාලනයත් අද පරාජය කරා ගමන් කරනවා. මේ රටට විතරක් සීමා වූ දේශපාලනයෙන් අපිට සාර්ථකත්වයක් ලබාගන්න බැහැ. මුස්ලිම් දේශපාලන ඉලක්කයත් අද නැතිවෙලා තියෙනවා. අලුත් ක්‍රමයකට යන තෙක් අපට සාර්ථකත්වය ළඟා කරගත නොහැකියි”", "URL": "https://lankatruth.com/si/?p=402", "Category": "පුවත්", "Parent URL": null}