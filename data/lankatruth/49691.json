{"Source": "Lankatruth", "Timestamp": "March 27, 2018", "Headline": "විත්තිකරුවකු  සිහිසුන්වී ‘සෙල්ලම් පිස්තෝල’ නඩුව කල්යයි", "News Content": "මත්තල ජාත්‍යන්තර ගුවන්තොටුපොළ හා හම්බන්තොට මාගම්පුර වරායේ නිරික්ෂණ චාරිකාවකට එක් වූ එජාප මංත්‍රිවරුන් පිරිසට හම්බන්තොට වරාය පරිශ්‍රයේදී ප්‍රහාරයක් එල්ල කිරීම ගැන නඩු විත්තිකරුවකු සිහිසුන්ව ඇදවැටීම හේතුවෙන් නඩු විභාගය මැයි මස 15 වන දින දක්වා කල් තැබීමට හම්බන්තොට මහාධිකරණ විනිසුරු තාමර තෙන්නකෝන් මහතා අද(27) නියෝග කළේය. මෙම සිද්ධියට අදාලව පැවැත්වෙන නඩු විභාගය 26 හා 27 යන දෙදින එක දිගට පැවැත්විමට මිට පෙර දෙපාර්ශ්වයේම කැමැත්ත අනුව තීරණය වි තිබුණු අතර ඒ අනුව අද(27) පෙරවරු 11ට පමණ අදාල නඩු විභාගය ආරම්භ කෙරුණු අතර ඉරාන් වික්‍රමරත්න මහතාගේ සාක්ෂිය ලබා දෙමින් සිටි අතරවාරයේ දහවල් 12.30ට පමණ විත්ති කූඩුවේ සිටි පළමු වැනි විත්ති කරු එකවර විත්තිකූඩුව තුළ ඇදවැටිම හේතුවෙන් නඩු විභාගය මිනිත්තු 30ට කල් තැබීමට මහාධිකරණ විනිසුරුවරයා නියෝග කළේය. ඒ අනුව පස්වරු 01ට නැවත නඩුව කැඳවු අතර එහිදී විත්තිය වෙනුවෙන් පෙනි සිටි නීතීඥ තුසිත අලුත්පටබැදිගේ මහතා අධිකරණයට දැනුම් දුන්න්නේ විත්ති කූඩුව තුල අසනිප වී ඇදවැටුණු පළමු විත්ති කරු වන පේමසිරි පරණමාන යන අය ප්‍රතිකාර සදහා හම්බන්තොට මහ රෝහලට ඇතුලත් කළ බවයි. මහාධිකරණ විනිසුරුවරයා අද දින රෝහල් ගත කෙරුණු පළමු විත්තිකරු සම්බන්ධයෙන් වෛද්‍ය වාර්තාවක් මීළඟ නඩු දිනයේදී මහාධිකරණය වෙත ලබා දෙන ලෙස හම්බන්තොට රෝහලේ අධිකරණ වෛද්‍යවරයාට නියෝග කළේය. ඒ අනුව නඩු විභාගය මැයි මස 15 වැනි දිනට කල් තැබිණි. මෙම සිද්ධියට අදාලව එවකට හම්බන්තොට හිටපු නගරාධිපති එරාජ් රවීන්ද්‍ර මහතාට ද, පේමසිරි පරණමාන, තුවාන් රම්සාන්, මදුෂ නිලාන් හා බිංදු ශ්‍රි වර්ණසිංහ යන පිරිසටද එරෙහිව චෝදනා 29ක් යටතේ නඩු විභාගය පැවැත්වෙයි.", "URL": "https://lankatruth.com/si/?p=49691", "Category": "පුවත්", "Parent URL": null}