{"Source": "Lankatruth", "Timestamp": "October 12, 2017", "Headline": "ලංගමට IOC සමාගමෙන් ඉන්ධන ගන්න ඉදිරිපත් කළ කැබිනට් පත්‍රිකාව වහා අහෝසි කළ යුතුයි", "News Content": "ලංකා ගමනාගමන මණ්ඩලයට IOC සමාගමෙන් ඉන්ධන ලබාගැනීම සඳහා ඉදිරිපත් කළ කැබිනට් පත්‍රිකාව වහාම අහෝසි කළ යුතු බව සමස්ත ලංකා ප්‍රවාහන සේවක සංගමය රජයට බල කරයි. එම සංගමයේ ප්‍රධාන ලේකම් සේපාල ලියනගේ මහතා පවසන්නේ IOC සමාගමෙන් ලංගමයට ඉන්ධන ලබාගැනීම සඳහා කැබිනට් පත්‍රිකාවක් ප්‍රවාහන අමාත්‍යවරයා විසින් ඉදිරිපත් කළ බව මාධ්‍ය හරහා පළවූ බවත් එකී කැබිනට් පත්‍රිකාව අහෝසි කිරීමට ජනාධිපතිවරයා කටයුතු කළ යුතු බවත්ය. දැනට තෙල් සංස්ථාව සතුව ඉන්ධන පිරවුම්හල් 1,200ක ප්‍රමාණයක් ඇති අතර එය මේ ක්‍රියාවලිය හරහා අඩපණ වන බවද ලියනගේ මහතා පෙන්වා දෙයි. ඔහු පවසන්නේ ලංගම බස් රථවලට මෙන්ම බාහිර වාහනවලට ඉන්ධන සැපැයීමෙන් ලංගමයට විශාල ආදායමක් උපයා ගැනීමට අවස්ථාව තිබෙන විට IOC සමාගමින් ඉන්ධන ලබාගැනීමට කැබිනට් පත්‍රිකා ඉදිරිපත් කිරීම අනවශ්‍ය කරුණක් බවය. ලංගමය අඩපණ කරමින් පෞද්ගලික බස්රථ ව්‍යාපාරිකයන්ට මගී ප්‍රවාහන අයිතිය ලබාදුන්නා සේම 2003 වසරේ මෙරට තෙල් සංස්ථාව විනාශ කිරීමට සංස්ථාව සතු ඉන්ධන පිරවුම්හල් ඉන්දියාවට විකුණමින් කළ ක්‍රියාව පැවැති හෝ පවතින ආණ්ඩු කිසිවිටෙක නිවැරැදි නොකළ බවටද හෙතෙම චෝදනා කරයි. සමස්ත ලංකා ප්‍රවාහන සේවක සංගමයේ ප්‍රධාන ලේකම් සේපාල ලියනගේ මහතා අත්සනින් මේ සම්බන්ධයෙන් ජනාධිපතිවරයාට ලිපියක්ද යොමුකර ඇත.", "URL": "https://lankatruth.com/si/?p=42407", "Category": "පුවත්", "Parent URL": null}