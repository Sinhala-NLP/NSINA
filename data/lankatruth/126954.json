{"Source": "Lankatruth", "Timestamp": "December 14, 2021", "Headline": "ලෝක වෙළඳ සංවිධානයට චීනය එක්වී වසර 20ක් පිරේ!", "News Content": "ආර්ථිකයක සමතුලිතතාවය තීරණය කරනුයේ ඉල්ලුම හා සැපයුම තුළ වුවද එහි යම් අවස්ථාවකදී අධි නිෂ්පාදනය විසින් එම සමතුලිතතාවය බිඳ දමනු ලබන බව ආර්ථික විද්‍යාවේ මුලික සංකල්පයක් වේ. එහි දී ඇතිවන අධි නිෂ්පාදනයන් විකුණා ගැනීමට නව වෙළඳ පළවල් සොයා යාමට නිෂ්පාදකයන්ට සිදුවේ. වසර 15ක සාකච්ඡා වට රාශියකින් පසුව ලෝක වෙළඳ සංවිධානයට 2001 දෙසැම්බර් 11 වැනිදා එක්වෙමින් චීනය ලෝක වෙළඳ සංවිධානයේ නිදහස් ආර්ථික කොන්දේසි වාසියට හරවා ගනිමින් ලෝකයේ දෙවන ආර්ථික බලවතා බවට පත්වී ඇත්තේ දුප්පත් කමින් එරට පුද්ගලයින් මිලියන 600ක්ද මුදා ගනිමිනි. ඒ අතර ලෝක කොටස් වෙළඳපල තුල ආයෝජකයන්ට තම කොටස් විකිණිම හා මිලදී ගැනීමේදී එය සමාජවාදිද ධනවාදීද යන්න අදාළ නැත. පිටු 800කින් සමන්විත වූ මෙම ගිවිසුමට එක්වීම මගින් ලෝක වෙළඳපලට නිදහස්ව කිසිදු රේගු හා බදු ගාස්තු නොගෙවා හෝ අඩු මුදලක් වැයකර ලොව පුරා රටවලට යැවීමට චීනයට හැකියාව ලැබිණි. ලෝකයේ දියණු රටවලට සාපේක්ෂව චීනයේ සියළු භාණ්ඩ ලෝක වෙළඳපල සමග තරඟ කිරීමට යැවුනේ එරට පාලක කොමියුනිස්ට් පක්‍ෂයේ ඍජුව හෝ වක්‍රව පාලනය වන බහු ජාතික සමාගම් ඔස්සේය. ලෝකයේ ප්‍රකට බහු ජාතික සමාගම් වන amazon, facebook, appel මෙන්ම ඉදිකිරීම්, පරිගණක, ඩිජිටල් හා මුල්‍ය ආයතන සමග තරඟ කල හැකි සමාගම් එමගින් ඉතා සුක්‍ෂම ලෙස ලෝක වෙළඳපලට ඇතුළු වූ අතර ඒවා පසුකාලීනව ලෝක වෙළඳපලේ ඒකාධිකාරි ආයතන බවට පත්වනුයේ හා පත්වෙමින් පවතිනුයේ පැරණි මුල්‍ය ආයතන හා ඒ සමග බැඳුණු වෙළඳ සමාගම්ද බංකොලොත් කරමිනි. එය ධනවාදයේ මුලික ස්වභාවයයි. මේ තත්වයත් කලබලයට පත්වන පැරණි මුල්‍ය සමාගම්වල හාම්පුතුන් තමන් ලෝකයට හඳුන්වා දුන් නිදහස් වෙළඳ ප්‍රතිපත්ති මත ගොඩනැගුණු ලෝක වෙළඳ සංවිධානයද විවේචනයට ලක් කරනුයේ චීනයට රහසිගතව සහයෝගය දෙන බවට චෝදනා කරමිනි. ට්‍ර්ම්ප් පාලන සමයේ මෙම තත්වය උග්‍ර වනුයේ ඔහු විසින් චීන භාණ්ඩ වලට ඇමරිකානු වෙළඳපල වසා දමමින් හා තම රේගු බදු ගාස්තු ද ඉහල දමමිනි. නමුත් ජාත්‍යන්තර මුල්‍ය සමාගම් හා ඒවායේ නියෝජිතයින්ට අවශ්‍ය කොටස් වෙළඳපලේ ඇති තම කොටස් ආරක්ෂා කර ගනිමින් සුපුරුදු ඔට්ටු ඇල්ලීම පවත්වා ගැනීමට විනා නැවතත් ආරක්ෂණවාදයකට ගමන් කිරීමට නොවේ. එම හේතුව නිසාම ඇමරිකානු කොටස් වෙළඳපල ට්‍රම්ප් පාලනය පෙරලා දමනුයේ ඩොලර් මිලියන 74ක් ජෝ බයිඩන්ගේ මැතිවරණ සටනට වියදම් කරමිනි. එහෙත් බයිඩන් පාලනය පවසනුයේද චීනයට ලෝක වෙළඳ සංවිධානයට ඇතුළුවීමට අවසර දීම පැරණි යුරෝපය සිදුකල බරපතළ වැරැද්දක් බවය. පසුගිය වසර 20 ඇතුලත, (විශේෂයෙන් ට්‍රම්ප් පාලන කාලය තුල හා කොරෝනා වසංගත කාලය තුලදී), 2001 වසරේ ඩොලර් බිලියන 1300 ක ප්‍රාග්ධනයක අතැතිව ලෝකයේ 7 වැනි ධනවත් රාජ්‍යය ලෙස පැවතී චීනය ඩොලර් බිලියන 14700ක ප්‍රාග්ධනයකට හිමිකම් කියමින් 2021 දී දෙවන ස්ථානයට පත් වෙමිනි. ලෝක අපනයන වෙළදපල තුල 15% ක් භාණ්ඩ පැමිණෙනුයේ චීනයෙන් වේ. එසේම ලෝක වෙළඳපල තුල චීනයයේ ආනයන කේෂ්ත්‍රයද 11%කින් ඉහල ගොස් ඇත. ලෝක ලිබරල් ආර්ථිකය තුල ප්‍රථම අපනයන රට චීනය වන අතර දෙවන ආනයනකරුවා බවටද එරට පත්ව ඇත. චීන ආර්ථිකයේ ප්‍රධාන එන්ජිම බවට පත්ව ඇත්තේ ලෝක ලිබරල් වෙළඳපලයි. එය ලෝක ආර්ථිකය තුල සමස්ථ දල ජාතික නිෂ්පාදනයෙන් 18%ක් නියෝජනය කරනු ලබයි. මෙයින් ලැබෙන ලාභය තුලින් වසරකට කිලෝ මීටර් 10,000ක් බැගින් මං මාවත් දියුණු කරමින් නගරය හා ගම අතර තිබු පරතරය අවසන් කර සමස්ථ ජනගහනයේ පරිභෝජන හැකියාවන් වර්ධනය කරමින් රට තුලම වෙළඳපලක් බිහි කිරීමට සමත් වී ඇත්තේ ලෝකයේ සියළු නිෂ්පාදනයන් තම රට තුලම නිපදවා ගනිමිනි. 2020 වන විට නවීන මෝටර් රථ මිලියන 25ක් රට තුලම විකිණීමට චීන ආර්ථිකය සමත් වී ඇත. එසේම ලෝක වෙළඳ පල තුල චීන බහු ජාතික සමාගම් වන huawei, xiaomi, Lenovo, tencent හෝ geely විසින් ලෝක වෙළඳොපලට අපනයනය කරනු ලබන නිෂ්පාදනයන් ලොව ඕනෑම නිෂ්පාදනයක් සමග තරඟ කිරීමේ හැකියාව පවතින බව සුප්‍රකට brand directory ආයතනය තම 2021 වාර්තාව මගින් සනාථ කර ඇත. මෙලෙස ලෝකයේ සියලු ආර්ථිකයන් තුල සිදුකරන මැදිහත් වීම මගින් ලෝක ආර්ථික වර්ධනය තුල එහි 1/3ක් නියෝජනයක් අත්පත් කර ගැනීමට චීනය සමත් වීම තුල එහි බලපෑම් රාජ්‍යයක් බවටද මේ වනවිට පත් වී ඇත. එමගින් ලෝක නව තාක්‍ෂණය මත ගොඩනැගුණු බහු ජාතික සමාගම්වල විශේෂඥයන්ගේ සහය ඍජුව ලබා ගනිමින් අධිවේගී දුම්රිය යන්ත්‍ර පවා නිර්මාණය කිරීමට සමත් වී ඇත. පසුගිය සතියේ එවැනි දුම්රිය පද්දතියක් චීනයේ සිට ලාඕසය හරහා තායිලන්තය දක්වා ගොඩනගා ජනතා අයිතියට පත් කරනු ලැබුවේ ඩොලර් බිලියන 6ක් වියදම් කරමිනි. චීන ජනාධිපති Xi Jinping පුන පුනා පවසා සිටිනුයේ වෙළඳාම සිදු කරනුයේ සමාජ ක්‍රමයන් මත නොවන බවයි. චීන සමාජවාදය නාමයෙන් තම ආර්ථිකයේ ප්‍රතිලාභ සමස්ථ ලෝක ජනතාව සමග බෙදා ගැනීමට ඔහු අපේක්ෂා කරයි. මිල අඩු චීන නිෂ්පාදන ලෝක වෙළඳපලට ඇතුළුවීමෙන් යුරෝපයේ කම්කරු පංතියේ පරිබෝජන හැකියාව ඩොලර් 100කින් වැඩි වූවද එමගින් වැසී ගිය කර්මාන්ත හා අහිමි වූ රැකියා ප්‍රමාණය ලක්‍ෂ 5කට වඩා ඉහල අගයක් වාර්තා කරනු ලබයි. එම නිසාම චීන විරෝධී ප්‍රවනතාවයක්ද හිස ඔසවමින් පවතී. චීන ආර්ථික වර්ධනයේ ප්‍රථිපලයක් ලෙස එරට උග්‍ර දුප්පත්කමෙන් පෙළුණු විශාල පිරිසක් එයින් මිදුනද ලොව පුරා චීන ආයෝජනයන් හේතුවෙන් ලෝකය පුරා දුප්පතුන් බවට පත්වීම ඉහල අගයක පවතී. එම නිසාම පසුගිය අගෝස්තු 18 වැනිදා චීන ජනාධිපති Xi Jinping එරට ආර්ථික සමුළුවක් අමතමින් ඉල්ලා සිටියේ තම රට තුලම තවමත් දුප්පත් කමින් පෙලෙන ජනතාවට එයින් මිදීමට සහය වන ලෙස චීන පොහොසත් හා මධ්‍යම පංතියෙන් ඉල්ලා සිටින බවයි. ලාභය සමාජයේ සියළු කොටස් සමග සමානව බෙදා ගන්නා ලෙස එහිදී ඔහු දැඩිව අවධාරණය කරනු ලැබුවේය. අතිශයින් මධ්‍යගත කරන ලද රාජ්‍යයයක් තුල මෙම නියෝගය සාර්ථක විය හැකි මුත් ලෝක නිර්ධන පංතික ප්‍රජාව සඳහාත් එවැනිම යාන්ත්‍රණයක අවශ්‍යතාවය චීන කොමියුනිස්ට් පක්ෂයේ ඍජු මැදිහත් වීමක් මගින් අවශ්‍ය වී ඇති බවට ලෝක වාමාංශික ව්‍යාපාර චීනයට අවධාරණය කල යුතු බව ලෝක වාම බුද්ධිමතුන් මේ අතර කියා සිටි.", "URL": "https://lankatruth.com/si/?p=126954", "Category": "පුවත්", "Parent URL": null}