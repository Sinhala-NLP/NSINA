{"Source": "Lankatruth", "Timestamp": "September 23, 2012", "Headline": "ඇමති තාත්තයි මන්ත්‍රී පුතයි සීගිරියේ වැව් වනසනවා – ගම්වාසීන්", "News Content": "ඇමති ජනක බණ්ඩාර තෙන්නකෝන් මහතා සහ ඔහුගේ පුත් පළාත්සභා මන්ත්‍රී ප්‍රමිත බණ්ඩාර තෙන්නකෝන් මහතාගේ සෘජු මැදිහත්වීම මත ඇමතිවරයාගේ පුද්ගලික ලේකම් නන්දන ජයසිංහ මහතා විසින් සීගිරිය ප්‍රදේශයේ වැව් විශාල ප්‍රමාණයක රක්ෂිතවලට ඉඩම් ඔප්පු ලබාගෙන ඒවා කෝටිපති ව්‍යාපාරිකයන්ට විකුණමින් සිටින බව වාර්තාවේ. මේ ආකාරයටම සීගිරිය කායම්වල ප්‍රදේශයේ පිහිටි කායම්වල වැව් රක්ෂිතය පිහිටි ඉඩමටද ඔප්පුවක් සකස්කර එය කෝටිපති ව්‍යාපාරිකයෙකුට විකුණා ඇත. එම ව්‍යාපාරිකයා විසින් එම ඉඩම් කොටසට වැටක් ඉදිකර ඇත. මෙහි හෝටලයක් ඉදිකිරීමට යන්නේයැයි පවසමින් ප්‍රදේශවාසීන් එක්වී එහි වැට ඉදිකර ඇති ආකාරය මාධ්‍යවේදීන්ට පෙන්වන ලදී. එහිදී ගම් වැසියන් කිහිපදෙනෙකු මාධ්‍යවෙත අදහස් දැක්වූ අතර එම අදහස් පහත පළවේ. “සීගිරිය උරුමය අපිට දැන් මේක කරුමයක් වෙලා තියෙන්නේ. කඳුගැටයක් පේන්න බැහැ, කැලෑ කුට්ටියක් පේන්න බැහැ, වැවක් පේන්න බැහැ, ඒ ඔක්කෝම අයිතිකරගන්නවා. මේව්වා විකුනලා. අපට මේකේ ඇල දොලක් තියෙන්න බැහැ. එව්ව ඔක්කෝම ලොකු මිනිස්සු ඇවිල්ල අත්පත්කරගන්න හදන්නේ. ප්‍රදේශවාසීන් හැටියට අපිට මේ වැව ආරක්ෂාකරගන්න තමයි ඇත්ත වශයෙන්ම ඕන.” තවත් අයෙක් අදහස් දක්වමින් “අපි මේ සීගිරියේ මුල් පදිංචි කරුවෝ. නමුත් අපිට මේකේ අයිතියක් ඇත්තටම නැතිවේගනයි යන්නේ. මොකද සල්ලිකාර මිනිස්සු ඇවිල්ලා සිගිරියේ ඉඩම් වටේටම වැව් රක්ෂිත පවා සියලුම දේවල් මේ අය මුදලට අරගෙන හෝටල් ඉදිකිරලා. මේ වැවේ තියෙන සියලුම ස්වභාවික සම්පත් නැති කරන්න තමයි මේ අය මේ හදන්නේ. කුඹුරු අක්කර 50ක් 60කට තියෙනවා මේ වැවයටතේ. මේ අයගේ මේ හෝටල් නිසා මේව උනත් අපිට දැන් කරගන්න ක්‍රමයක් නැති තත්වයටයි පත්වෙලා තියෙන්නේ. මේ හෝටල් කාරයෝ හින්දා. ඉතින් අපි කියන්නේ මේ අපේ වැව් රක්ෂිතය ජල ගිල්ම අපිට අයිතිකරලා දෙන්න කියලා තමයි අපි මැති ඇමතිවරුන්ගෙන්, නායකයින්ගෙන් හැම කෙනෙක්ගෙන්ම ඉල්ලා සිටින්නේ. මේ ඉන්නේ ගොඩාක්ම මෙහේ අය නෙවෙයි. කොළඹ ඉන්න කොටිපතියන්ට තමයි මේ සිගිරියේ ඉඩම් අයිතිවෙලා තියෙන්නේ. මේ ගම්බ්ම්වල උපන් මිනිස්සුන්ට මුල් පදිංචි කාරයින්ට ඉඩම් මෙහේ නැහැ. ඒ මුල් ගම්බිම්වල අයට ඉඩම් සීමිත කරලා. මේ ඉඩම් ලක්ෂ කෝටි ගණන්වලට විකුනලා ඒ අය හෝටල් ඉදිකරනවා.” තවත් අයෙක් අදහස් දක්වමින් “මේ අපේ කායම්වල වැවේ සම්පත අපිට නැතිවෙන්න යන්නේ. අපිටනම් දැන් හිටපුකාළේ ඉවරයි. අ‍පේ දූදරුවන්ට තියෙන අනාගතය සම්පූර්ණයෙන්ම අහුරන්න යන්නේ මේකට්ටිය. අක්කර 80ක් විතර තියෙනවා ඉඩම් ප්‍රමාණය. අපි ලූනු කන්නයේදී මේකෙන් තමයි වතුර ගහන්නේ. ඉතින් අපිට මේ දේවල් රැකල දේන්න කියලා තමයි අපි ඇමති තාත්තලාගෙනුයි මන්ත්‍රී පුතාලාගෙනුයි ඔක්කෝගෙන්ම ඉල්ලන්නේ. මෙතන තියෙන ප්‍රශ්නෙ තමයි ලොකු මිනිස්සු මෙතන තියෙන ඉඩමේ බුක්තිය විඳිනවා. හෝටල් ගහනවා කියන්නේ මේකේ තියෙන සම්පත ඔක්කෝම ඇහිරෙනවා. හෝටල්වල තියෙන ඔක්කෝම අසූචිය මේ වවැට යනවා. දැන් මේ වැටවල් සේරම ගහලා තියෙන්නේ වැව ඇතුළේ. ඉතින් ඒ වැවේ අයිතිය අපිට ලබාදෙන්න කියලා තමයි අපි ඉල්ලන්නේ. අපිට මේ කියන අයිතිය ලැබුනෙ නැත්නම් අපි ඉදිරියටම යනවා අපේ ලේ බින්දුවටම වැය කරලා හරි මේක බේරගන්නවා. අපේ ළමයින්ට අනාගතයක් නැතිවෙනවා දැන්. වැව ඇහිරෙනවා කියන්නේ අපේ ගොවිතැන් බත් සේරම විනාශ වෙනවා. ලෝක් උරුමයක් කියලා මේ සීගිරිය ලෝකෙටම උරුමයි කියලා මේව මේ විදිහට විනාශ කරන්න අයිතියක් නැහැ කාටවත්. වැවක් ගොඩකරලා හොටෙල් එකක් ගහනඑක නෙවෙයි හපන්කම. ඒවට වෙන තැන් හොයාගන්න. අපේ වැව් විනාශ කරන්න එපා.”", "URL": "https://lankatruth.com/si/?p=4301", "Category": "පුවත්", "Parent URL": null}