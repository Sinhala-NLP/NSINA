{"Source": "Lankatruth", "Timestamp": "April 7, 2021", "Headline": "උතුරු කොරියාව ඔලිම්පික් තරඟාවලිය වර්ජනය කරයි", "News Content": "2021 වසරේ ජූලි 23 සිට අගෝස්තු 9 දක්වා ජපානයේ ටෝකියෝහිදී ආරම්භ වන ඔලිම්පික් තරගාවලියට සහභාගි නොවන බව උතුරු කොරියාව නිල වශයෙන් දක්වා ඇත. පසුගිය අඟහරුවාදා මේ පිළිබඳව නිල ලෙස උතුරු කොරියාව දැනුම් දීතිබෙන බව පැවසේ. එරට ක්‍රීඩා අමාත්‍යාංශයේ වෙබ් අඩවිය වාර්තා කරන්නේ කෝවිඩ් -19 වෛරසයෙන් සිය ක්‍රීඩක ක්‍රීඩිකාවන් ආරක්ෂා කිරීම සඳහා ජාතික ඔලිම්පික් කමිටුව ටෝකියෝ ඔලිම්පික් උළෙලට සහභාගී නොවීමට තීරණය කර ඇති බවයි. වසර 33කට පසු උතුරු කොර්යාව ඔලිම්පික් ක්‍රීඩා උළෙලකට සහභාගි නොවන පළමු අවස්ථාව මෙය වේ. මීට පෙර 1988 වර්ෂයේ දකුණු කොරියාවේ සියොල්හිදී පැවති ඔලිම්පික් තරගාවලිය වර්ජනය කිරීමට උතුරු කොරියාව පියවර ගත්තේ එවකට පැවති සීතල යුද්ධය හේතුවෙනි. මෙවර තරගාවලියට උතුරු කොරියාව සමගින් ඒකාබද්ධ කණ්ඩායමක් සහභාගි කරවීමට දකුණු කොරියාව මීට පෙර අදහස් කරගෙන සිටි අතර, උතුරු කොරියාවේ ඉවත්වීමත් සමග දකුණු කොරියාව තනිවම මෙවර ඔලිම්පික් උළෙලට සහභාගිවීමට නියමිතය.", "URL": "https://lankatruth.com/si/?p=114519", "Category": "ක්‍රීඩා පුවත්", "Parent URL": null}