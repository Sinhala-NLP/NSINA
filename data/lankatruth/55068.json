{"Source": "Lankatruth", "Timestamp": "June 24, 2018", "Headline": "ගොවි ජීවිත සම්පූර්ණයෙන්ම කඩා වැටිලා…", "News Content": "අද වනවිට ගොවි ජනතා ජීවිත සම්පූර්ණයෙන්ම කඩා වැටී ඇති බවත් මෙතෙක් පැවති කිසිඳු ආණ්ඩුවකින් රටේ ගොවි ජනතාවගේ ප්‍රශ්නවලට නිසි විසඳුම් ලබාදී නොමැති බවත් ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල් කාන්ත මහතා පවසයි. ඒ මහතා මේ බව සඳහන් කළේ පසුගිය 22වනදා දෙහිඅත්තකණ්ඩිය ප්‍රදේශයේ පැවති කමත් සභාවකට එක්වෙමිනි. අද වනවිට අස්වැන්නට නිසි මිලක් නොමැති බවත් ඒ හේතුවෙන් අස්වැන්න අපතේ දැමීමට සිදුව ඇති බවත් මේ හේතුවෙන් ගොවි ජනතාවගේ ජීවිතය සම්පූර්ණයෙන්ම කඩා වැටී ඇති බවත් එහිදී කේ.ඩී. ලාල් කාන්ත මහතා වැඩිදුරටත් ප්‍රකාශ කළේය. මෙම කමත් සභාව වැඩසටහන සමස්ත ලංකා ගොවිජන සම්මේලනය විසින් සංවිධානය කර තිබූ අතර ඒ සඳහා එම ගොවිජන සම්මේලනයේ ජාතික සංවිධායක නාමල් කරුණාරත්න, එහි ලේකම් ටී.බී. සරත් යන මහත්වරු ඇතුළු ගොවි නායකයින්ද ජනතා විමුක්ති පෙරමුණේ අම්පාර දිස්ත්‍රික් නායක වසන්ත පියතිස්ස මහතාද එක්වී සිටි අතර එහි ප්‍රධාන ආරාධිතයා ලෙස හේනානිගල ආදිවාසී නායක ඌරුවරිගේ සුදුබණ්ඩා නායක තුමාද එක්වී සිටියහ. එම කමත් සභාව වැඩසටහන දෙහිඅත්තකණ්ඩිය දෝලකන්ද ගම්මානයේ වැව අසළදී පවත්වා තිබිණි.", "URL": "https://lankatruth.com/si/?p=55068", "Category": "පුවත්", "Parent URL": null}