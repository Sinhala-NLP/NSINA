{"Source": "Lankatruth", "Timestamp": "July 7, 2021", "Headline": "අපි කන්නේ බොන්නේ කොහොමද ? මේරියන්ස් නලීන් ආණ්ඩුවෙන් අසයි", "News Content": "විවාහ මංගල කටයුතු ඇතුළු විනෝදාස්වාදී උත්සව තහනම් කිරීම හේතුවෙන් එම කර්මාන්තය හා බැඳුණු කලාකරුවන් දැඩි අර්බුදයකට පත්වී තිබෙන බව විවාහ කර්මාන්ත සේවා සපයන්නන්ගේ එකමුතුව ඊයේ (06) මාධ්‍ය සාකච්ඡාවක් පවත්වමින් අවධාරණය කළේය. එම මාධ්‍ය සාකච්ඡාවට කලාකරුවන්, උත්සව සඳහා සේවා සපයන්නන් ඇතුළු එම ක්ෂේත්‍රයන්ට සම්බන්ධ පිරිසක් සහභාගී වී සිටියහ. එහිදී අදහස් දක්වමින් ප්‍රවීණ ගායන ශිල්පී නලීන් පෙරේරා කියා සිටියේ, “මේ ක්ෂේත්‍රයට අදාළ අය ඉන්නවා මිලියනයකට වඩා පිරිසක්. මේ කොටස විතරක් වසා තබමින් ඉන්නකොට අපි ප්‍රශ්නය මතු කරන්නේ අපි කන්නේ බොන්නේ කොහොමද? ණය ගෙවන්නේ කොහොමද? කියලා කවුරුත් අහන්නේ නැහැ. අපි ඉල්ලන්නේ 500කට අවස්ථාව දෙන්න කියල නෙවෙයි. 150ක් වගේ ප්‍රමාණයකට විවාහ මංගල්‍ය උත්සවයක් කරන්න දෙන්න කියලා බොහොම සාධාරණ ඉල්ලීමක්.” එහිදී අදහස් දැක්වූ ප්‍රවීණ නර්ථන ශිල්පී චන්දන වික්‍රමසිංහ, “සංගීත කණ්ඩායමක් හෝ වේවා, නැත්නම් ඇඳුම් ආයිත්තම් අන්දන කට්ටිය, නිර්මාණය කරන අය, සංගීතය නිර්මාණය කරන අය එහෙම නැත්නම් මේක අලංකාර කරන සියලුම දෙනාම ශිල්පියෝ. මේ ශිල්පීන් ගැන කතා කරන්නේ නැති එකම අවස්ථාව මේ අවස්ථාව තමයි. අපේ වෘත්තිය තුළ විතරක් ලොකු පසුබෑමක් ලක්වෙලා තියෙනවා. අහන්න ඕනා වගකිවයුතු අයගෙන් ඔබලා තීන්දු තීරණ ගන්න ස්ථානවලට අයි මේ එන්ටටේට්මන්ට් නැත්නම් ඇයි මේ විවාහ මංගල කියන කොටම ගැන හිතන්නේ නැත්තේ.” එහිදී අදහස් දැක්වූ ප්‍රවීණ නර්ථන ශිල්පී චන්න විජේවර්ධන මහතා, “දැන් වෙනකොට සමහර නර්තන ශිල්පීන්, බෙරවාදකයන් වෙනත් වෙනත් රැකියාවන්වලට ගිහිල්ලා තියෙනවා. ජීවත්වීම සඳහා ඔවුන් වෙන වෙන රැකියාවල් තොරගන්නවා. මේ තෝරගන්නේ කොහොමහරි ඒගොල්ලන් ජීවිතේ ගැටගහගෙන යන්නනේ. කලාවට මොකද වෙන්නේ? අපේකමට මොකක්ද වෙන්නේ? අපේ සාරධර්මවලට මොකක්ද වෙන්නේ? අපේ නර්තනයට මොකද්ද වෙන්නේ? අපේ කියලා මොකක්ද අපි පෙන්නන්නේ? අපිට කියලා දෙයක් නැතිවෙනවා. මං හිතනවා අද මේ කතා කරපු දේවල්වලින් සුභවාදී දෙයක් ඉදිරියට දැකගන්න පුළුවන් වෙයි කියලා.” රූපලාවන්‍ය හා ඇඳුම් මෝස්තර නිර්මාණ ශිල්පී ධනංජය බණ්ඩාර, “ලක්ෂ 10ක් නම් මේ වෘත්තියේ ඉන්නේ, මම හිතන්නේ මිලියන 03කට විතර අධික සංඛ්‍යාවක් මේ ක්ෂේත්‍රය නිසා යැපෙනවා. ඇත්තටම කියනවානම් අපිට යම් කිසි අවස්ථාවක් දෙනවනම් නැවතත් යම් කිසි ප්‍රොටෝකෝල් එකක් ඇතුව මේ වෙඩින්ස් කරගෙන යන්න අපි සියලු දෙනාවම එකතු කරල මේ හැම ක්ෂේත්‍රයෙන්ම කෙනෙක්ව තෝරගෙන අපිට ඒ සීමාවන් ඇතුළේ වැඩකරගෙන යන්න යන්න ගියොත් මම හිතන්නේ මේ ක්ෂේත්‍රයටත් රටටත් ගොඩක් පිටුවහලක් වෙයි කියලා.”", "URL": "https://lankatruth.com/si/?p=119227", "Category": "කලා පුවත්", "Parent URL": null}