{"Source": "Lankatruth", "Timestamp": "May 5, 2023", "Headline": "වෙසක් පුන් පොහොය අදයි..!", "News Content": "ලොව පුරා බෞද්ධ ජනතාව මහත් අසිරියෙන් සමරණ වෙසක් පුර පසළොස්වක පොහොය දිනය අදට (05) යෙදී තිබේ. ගෞතම බුදුරජාණන් වහන්සේගේ ඉපදීම, බුදුවීම සහ පිරිනිවන්පෑම යන තෙමගුල සිහිකෙරෙන වෙසක් පොහොය බෞද්ධ සැදැහැවතුන්ගේ වටිනාම පුණ්‍ය උත්සවය වන අතර සමස්ත බෞද්ධ ජනතාවම ආමිස හා ප්‍රතිපත්ති පූජාවන්ට ප්‍රමුඛත්වය ලබාදෙමින් වෙසක් පොහොය සැමරනු ලබයි. වෙසක් පුන් පොහෝ දිනය ශ්‍රී ලංකා වාසීන්ට ශාසනික සංස්කෘතික හා සාමාජීය වශයෙන් වැදගත් සිදුවීම් රැසකට මුල් වූ දිනයක් වන අතර බුදුරජාණන් වහන්සේගේ තෙවන ලංකාගමනය සිදු වන්නේද අද වැනි දිනකයි. එහිදී උන්වහන්සේ මණිඅක්ඛිත නා රජුගේ ආරාධනයෙන් කැලණියට වැඩම කළ අතර අනතුරුව සුමන සමන් දෙව් රජුන්ගේ ආරාධනයෙන් සමනල කඳු මුදුණේ සිරිපා සලකුණු තැබුවේද අද වැනි උතුම් දිනකය. මෙරට ඉතිහාසයේ වැදගත් සන්ධිස්ථානයක් වන විජය රජු ඇතුළු සත් සීයක් පිරිස සිරිලකට පැමිණෙන්නේද වෙසක් පුන් පොහෝ දිනයක බව වංශ කතාවල සඳහන් වේ.", "URL": "https://lankatruth.com/si/?p=146797", "Category": "පුවත්", "Parent URL": null}