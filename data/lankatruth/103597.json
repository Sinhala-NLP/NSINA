{"Source": "Lankatruth", "Timestamp": "December 16, 2020", "Headline": "PCR නොකළ මළ සිරුරක් භූමිදානය කරලා… පානදුරේ දැඩි ආන්දෝලනයක්…", "News Content": "කොවිඩ් – 19 ආසාදිතයෙක්දැයි තහවුරු කර ගැනීමට PCR පරීක්ෂණය සඳහා යොමු කර පානදුර මූලික රෝහලේ මෘත ශරීරාගාරයේ තිබූ මළ සිරුරක් කිසිදු පරීක්ෂණයකින් තොරව කිසියම් බලවතෙකුගේ බලපෑම මත පානදුර තොටවත්ත ප්‍රදේශයේ සුසාන භූමියක මිහිදන් කර ඇතැයි සඳහන් කරමින් පානදුර ප්‍රදේශවාසීන් අතර මේ වනවිට දැඩි ආන්දෝලනයක් ඇති වි තිබේ. මෙලෙස මියගොස් ඇත්තේ පානදුර උතුර ප්‍රදේශයේ පදිංචිව සිටි 72 හැවිරිදි පුද්ගලයෙකි. ඉකුත් 13 වෙනිදා මෙම පුද්ගලයා මියගොස් තිබූ අතර ඊයේ (14) උදේ එම ප්‍රදේශය හදිසි මරණ පරීක්ෂකවරයාගේ දැනුම්දීම මත මියගිය පුද්ගලයාගේ ඥාතීන් පානදුර උතුර පොලිසියට පැමිණීමෙන් අනතුරුව එම අවස්ථාවේ රාජකාරි කරමින් සිටි එම ප්‍රදේශයේ භාර මහජන සෞඛ්‍ය පරීක්ෂක වරයාගේද, පානදුර මූලික රෝහලේ අධිකරණ වෛද්‍ය නිලධාරිවරයාගේද උපදෙස් මත මළ සිරුර PCR පරීක්ෂණය සඳහා පානදුර මූලික රෝහලේ මෘත ශරීරාගාර වෙත යොමුකර තිබිණි. මළ සිරුර එම පරීක්ෂණ සඳහා තිබියදී මෙම මළ සිරුර PCR පරීක්ෂණයකින් තොරව රැගෙන ගොස් ඇති අතර එලෙස රැගෙනයාමට අවස්ථාව ලැබී ඇත්තේ යම් ප්‍රබලයෙකුගේ මැදිහත්වීම මත යැයි ප්‍රදේශවාසීහු පවසති. මියගිය පුද්ගලයාගේ නිවස ආසන්නයේම නිවෙස් කීපයක පුද්ගලයන් කීපදෙනෙකු ආසාදිතයන් බවට පත්ව ඇති අතර එම ප්‍රදේශයෙන් මේ වනවිට කොරෝනා වෛරසය ආසාදිතයන් 50කට ආසන්න පිරිසක් දින කීපයක් තුළ දී වාර්තා වී තිබූ බව සෞඛ්‍ය ආරංචි මාර්ග සඳහන් කරයි.", "URL": "https://lankatruth.com/si/?p=103597", "Category": "පුවත්", "Parent URL": null}