{"Source": "Lankatruth", "Timestamp": "October 28, 2020", "Headline": "නිරෝධායන නීතියට අනුගත නොවී පවත්වන සභාවට ජවිපෙ මන්ත්‍රීවරු නොඑන බව කොළඹ නගරාධිපතිනියට ලිඛිතව දන්වති…", "News Content": "මේ වනවිට රට තුළ ව්‍යාපත්ව ඇති කොවිඩ් – 19 වසංගත තත්වය හමුවේ නිරෝධායන නීති නොතකා කැඳවන සභාවට තම මන්ත්‍රී කණ්ඩායම සහභාගී නොවන බව සඳහන් කරමින් කොළඹ මහ නගර සභාවේ ජනතා විමුක්ති පෙරමුණේ මන්ත්‍රී කණ්ඩායම විසින් නගරාධිපතිනිය වෙත ලිපියක් යොමු කර තිබේ. රට පුරා ව්‍යාපත් වී ඇති කොවිඩ් – 19 වසංගත තත්වය හේතුවෙන් කොළඹ නගරයේ ප්‍රදේශ ගණනාවක නිරෝධායන ඇඳිරිනීතිය ක්‍රියාත්මක වන මොහොතක සහ විශේෂයෙන් මෙම සභාව පැවැත්වීම සෞඛ්‍ය අංශ විසින් තරයේ නිර්දේශ නොකර සිටින තත්වයක් තුළ හෙට (29) දින සභාව පැවැත්වීමට කටයුතු කිරීම නුසුදුසු ක්‍රියාවක් බවත් එම සෞඛ්‍ය අංශ නිර්දේශ නොසලකා කටයුතු කිරීම සමාජයට ඉතාමත් නරක පූර්වාදර්ශයක් ලබාදීමක් බවත් එම ලිපිය මගින් පෙන්වා දී ඇත. සෞඛ්‍ය අංශවලට පැවරී ඇති බලතල ප්‍රකාරව කටයුතු කිරීමට නිරෝධායන නීතිය භාවිතා කිරිමට උපදෙස් ලබා දී තිබියදී, එය උල්ලංඝණය වන අයුරින් කටයුතු කිරීම කිසිසේතම පිළිගත නොහැකි කරුණක් යැයිද එම නිසා ජවිපෙ මන්ත්‍රී කණ්ඩායම හෙට දින සභාවට නොපැමිණෙන බවද එම ලිපියේ සඳහන් කර තිබේ. එමෙන්ම මෙම තත්වයන් පිළිබඳව නැවත සළකා බලා සෞඛ්‍ය අංශ උපදෙස්වලට අනුව කටයුතු කිරීමට අවශ්‍ය පියවර ගන්නා මෙන්ද එම ලිපිය මගින් ඉල්ලා ඇත. කොළඹ මහ නගර සභාවේ ජනතා විමුක්ති පෙරමුණේ මන්ත්‍රී කණ්ඩායම් නායක හේමන්ත වීරකෝන් මහතා අතුළු මන්ත්‍රීවරුන්ගේ අත්සනින් යුතුව මෙම ලිපිය යොම් කර තිබේ.", "URL": "https://lankatruth.com/si/?p=98786", "Category": "පුවත්", "Parent URL": null}