{"Source": "Lankatruth", "Timestamp": "April 8, 2021", "Headline": "හිටපු ලොක්කෙක් සහ රාජපක්ෂ සහෝදරයෙක් අතර තරගයක්…", "News Content": "ආරක්ෂක රාජ්‍ය ඇමති චමල් රාජපක්ෂ සහ වරාය අධිකාරියේ සභාපති දයා රත්නායක දෙදෙනාම වෙන් වෙන් වශයෙන් චරපුරුෂ සේවා ජාල තරකිරීමක යෙදී සිටින බවට තොරතුරු හෙළිවේ. ආරක්ෂක රාජ්‍ය අමාත්‍යවරයා විසින් මේ වන විට විශ්‍රාම ගොස් සිටින අපරාධ පරීක්ෂණ දෙපාර්තමේන්තුවේ නිලධාරීන් යළි සේවයට බ‍ඳවා ගැනීම පිළිබඳව ක්‍රියාකරමින් සිටින බව මාධ්‍යයට හෙළිකර තිබේ. ඔහු මේ පිළිබඳව ප්‍රකාශ කර තිබෙන්නේ එම දෙපාර්තමේන්තුවේ සිටි දක්ෂ විශ්‍රාමික නිලධාරීන් යළි සේවයට බ‍ඳවා ගන්නා බවයි. වරාය අධිකාරියේ සභාපතිවරයා ප්‍රකාශ කර තිබෙන්නේ කොළඹ වරාය පරිශ්‍රය තුළ ත්‍රිවිධ හමුදා සහ පොලිස් නිලධාරීන්ගෙන් සැදුම්ලත් විශේෂ බුද්ධි ඒකකයක් ස්ථාපිත කරන බවය. ඔහු එය හඳුන්වා ඇත්තේ ‘රාජ්‍ය බුද්ධි ඒකකයේ කාර්යාලයක්“ යනුවෙනි. කොළඹ වරාය නැගෙනහිර පර්යන්තය විකුණා දැමීමට එරෙහිව සියලු වෘත්තීය සමිති ඒකාබද්ධව ගෙනගිය විරෝධය හමුවේ සිය විකිණීම හකුලා ගැනීමට සිදුවූ ආණ්ඩුව සහ වරාය අධිකාරියේ සභාපතිවරයා මෙලෙස වෙනම බුද්ධි ඒකකයක් ස්ථාපිත කිරීමට සූදානම් වෙමින් සිටී.", "URL": "https://lankatruth.com/si/?p=114533", "Category": "පුවත්", "Parent URL": null}