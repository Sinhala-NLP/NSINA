{"Source": "Lankatruth", "Timestamp": "February 25, 2019", "Headline": "බොරැල්ල පොලිස් OIC අනතුරට ලක් කළ ඩිෆෙන්ඩරය සහ සැකකරුවන් අත්අඩංගුවට", "News Content": "බම්බලපිටිය ප්‍රදේශයේ දී බොරැල්ල පොලීසියේ රථවාහන අංශයේ ස්ථානාධිපතිවරයා අනතුරට ලක්කරමින් පළාගිය ඩිෆෙන්ඩර් රථයේ ධාවනය කළ පොලිස් අධිකාරීවරයෙකුගේ පුතෙකු සහ තවත් සැකකරුවන් තිදෙනෙක් අත්අඩංගුවට ගෙන තිබේ. පොලිස් යතුරු පැදියකින් ගමන් කරමින් සිටිය දී අදාල පොලිස් ස්ථානාධිපතිවරයා අනතුරට ලක්වූ අතර බරපතල තුවාල ලබා මේ වනවිට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටියි. සිද්ධියට අදාලව අත්අඩංගුවට ගෙන ඇත්තේ ජනාධිපති ආරක්ෂක අංශයට අනුයුක්තව සේවය කරන පොලිස් අධිකාරීවයෙකුගේ පුත්‍රයෙකු වේ. මෙම අනතුර සම්බන්ධයෙන් පරීක්ෂණ පැවැත්වූ බම්බලපිටිය පොලිසිය අනතුර සිදු වූ අවට සී.සී.ටී.වී දර්ශන පරීක්ෂා කිරීමේදී යතුරු පැදිය හා ඩිෆෙන්ඩර් රථය එකිනෙකට ගැටීමෙන් පසු එහි රියදුරු ලෙස සිටි පොලිස් අධිකාරීවරයාගේ පුත්‍රයා ඩිෆෙන්ඩර් රථයෙන් බැස බරපතල තුවාල ලබා සිටි පොලිස් ස්ථානාධිපතිවරයාගේ අසලට ගොස් පරීක්ෂා කර නැවත ඩිෆෙන්ඩර් රථයට නැග පිටව යන අයුරු සී.සී.ටී.වී දර්ශන වල සටහන්ව තිබූ බව පොලිසිය කියයි. අනතුර සිදුකළ ඩිෆෙන්ඩර් රථය බත්තරමුල්ල – පැලවත්ත – පැගොඩා ගාර්ඩ්න් හි අංක 727 දරන නිවසෙහි තිබී පොලිස් අත්අඩංගුවට පත්ව ඇත.", "URL": "https://lankatruth.com/si/?p=68906", "Category": "පුවත්", "Parent URL": null}