{"Source": "Lankatruth", "Timestamp": "July 3, 2022", "Headline": "දැන් ටෝකන් ක්‍රමයක් නැහැ – කංචන විජේසේකර", "News Content": "ඉන්ධන ලබාදීමේ දී හඳුන්වා දී තිබු ටෝකන් ක්‍රමය ජූනි මස 23 සහ 24 යන දිනයන්ට පමණක් අදාළ වුවක් බවත් මේ වනවිට එය ක්‍රියාත්මක නොවන බවත් විදුලිබල හා බලශක්ති ඇමති කංචන විජේසේකර අද (03) පැවති විශේෂ මාධ්‍ය හමුවට එක්වෙමින් පැවසීය. ඉන්ධන නොමැතිව ජනතාව පිරවුම්හල් අසල රැඳී සිටීම වැළැක්වීම සඳහා එම තීරණය ගනු ලැබුවද මේ වනවිට IOC ඉන්ධන පිරවුම්හල් අසළ ටෝකන් එක ව්‍යාපාරයක් බවට පත්ව ඇතැයිද ඇමති කංචන විජේසේකර සඳහන් කරයි. ඒ සම්බන්ධයෙන් වැඩිදුරටත් අදහස් දක්වන ඇමති කංචන විජේසේකර, “ටෝකන් ක්‍රමයක් නැහැ. ඔබතුමන්ලා වැරදියට වටහා ගන්න එපා. මේ ටෝකන් ක්‍රමය කියන එක ආවේ එදා දවසේ, 23 හා 24 යන දවස් දෙකේ තිබුණ පෝලිම්වල ඉන්න පිරිස්වලට දීලා ඒ අයට රැඳිලා ඉන්න එපා ඊළඟට අපි 10 හෝ 15 එන දවසට ඒ පිරිසට කතා කරලා ගෙන්න ගන්න. හැබැයි දැන් මේක IOC පිරවුම්හල් අසළ ටෝකන් එක ව්‍යාපාරයක් වෙලා. අද මම ආරක්ෂක මණ්ඩල ප්‍රධානීන්ටත් කතා කරලා, කිව්වා. එතුමත් කිව්වා නැහැ අපි එහෙම නෙමෙයි බලාපොරොත්තු වුණේ කියලා. ඇත්තටම ආරක්ෂක මණ්ඩලයෙන් තමා අපිට යෝජනා කළේ, පෝලිම්වල ඉන්න අය කිසිම බලාපොරොත්තුවක් නැතුව ඉන්න නිසා ඒ අයට ඉවත් කරන්න ඕක දුන්නේ. එහෙම නැතුව මෙන්න මෙතැන පිරවුම්හලේ ටෝකන් දෙනවා කියලා එහෙම එකක් නැහැ. ඒක මේ හදාගත්ත දෙයක්. ඒක අවාසනාවක්. ඒක අපේ අමාත්‍යාංශයෙන් මැදිහත් වෙලා කරපු දෙයක් නෙමෙයි. ආරක්ෂක අංශවලින් ඒ වෙලාවේ තියෙන තදබදය අඩු කරන්න ගත්ත පියවරක් විතරයි.” ප්‍රශ්නය – ටෝකන් එක දුන්නට පස්සේ මේක වැඩියි නේද ඇමතිතුමා ? “ඔබතුමා කියනවා ටෝකන් එක දුන්නාහම වැඩියි කියලා. ඔබතුමා විකල්පයක් කියන්න කෝ. ඔබතුමා කියන්නේ තෙල් නැතුව ඉන්ධන පිරවුම්හල්වල පෝලිමේ තියන්න කියලා ද? අපි දැන් තෙල් එන්නේ නැහැ කියලා, කියලා තියෙනවා. ටෝකන් එක කියන එක දුන්නේ ඒ වෙලාවේ පිරවුම්හලේ හිටිය පිරිසට ඇරෙන්න අලුතින් එකතුවෙන පිරිසට ටෝකන් දීලා මේ වෙලාවේ එන්න කියන්න නෙමෙයි. ඒක වැරදියට අවබෝධ කරගෙන තියෙනවා. මේකට ඉදිරියේ දී වැඩපිළිවෙලක් හදලා දෙනවා. කෙසේ හෝ ඉදිරියේ දී සීමා කිරීම් කරන්න සිදුවෙනවා. ඉන්ධන පරිභෝජනය කියන එක.”", "URL": "https://lankatruth.com/si/?p=136313", "Category": "පුවත්", "Parent URL": null}