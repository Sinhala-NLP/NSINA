{"Source": "Lankatruth", "Timestamp": "June 23, 2018", "Headline": "සිසුන්ගෙන් පහර කෑ හලාවත සවරාන විදුහලේ ප්‍රධාන ශිෂ්‍ය නායකයා ජීවිතක්ෂයට", "News Content": "තම පාසලේම සිසුන්ගේ අමානුෂික මැර ප්‍රහාරයකට ලක් වූ හලාවත සවරාන මුස්ලිම් විදුහලේ ප්‍රධාන ශිෂ්‍ය නායකයා කොළඹ ජාතික රෝහලේ දි අද (23) අලුයම මිය ගොස් තිබේ. මොහොමඩ් රිස්වි මොහොමඩ් ෆයිසුල් නමැති එම සිසුවා ඉගෙනීමට ඉතා දක්ෂයෙකු වන අතර පසුගිය දා එම පාසලේ ප්‍රධාන ශිෂ්‍ය නායකයා ලෙසද තේරී පත් වී ඇත. ඉකුත් දිනක දේවමෙහෙයකට සහභාගී වී ආපසු යමින් සිටියදී එම සිසුවා මැර ප්‍රහාරයට ලක්ව ඇති අතර පහර දීම සම්බන්ධයෙන් කිසිවකුටත් නොපවසන ලෙස ද මැරයන් තර්ජනය කර තිබේ. පහර කෑමෙන් පසු හදිසියේ අසාධ්‍ය වූ එම සිසුවා හලාවත රෝහලටත් පසුව වැඩිදුර ප්‍රතිකාර සඳහා කොළඹ ජාතික රෝහලට ඇතුළු කර ඇත. මෙම පහරදීම සම්බන්ධයෙන් එම පාසලේ සිසුන් සිවු දෙනකු අත්අඩංගුවට පත්ව ඇති අතර එක් සිසුවකු රක්ෂිත බන්ධනාගාර ගත කර තිබේ. අනෙක් සිසුන් තිදෙනා ඇප මත මුදා හැරීමටත් මහේස්ත්‍රාත් විභාගය අද (23) පැවැත්වීමටත් නියෝග කර තිබේ.", "URL": "https://lankatruth.com/si/?p=54997", "Category": "පුවත්", "Parent URL": null}