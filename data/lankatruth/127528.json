{"Source": "Lankatruth", "Timestamp": "January 4, 2022", "Headline": "ගෝඨාභයගෙන් කැබිනට් පත්‍රිකා 7ක්", "News Content": "ඊයේ (03) පැවති කැබිනට් මණ්ඩල රැස්වීමේදී සාකච්ඡා කිරීම සඳහා ආරක්ෂක ඇමති ලෙස ගෝඨාභය රාජපක්ෂ කැබිනට් පත්‍රිකා 7ක් ඉදිරිපත් කළ බව අනාවරණය වේ.  මෙයින් කැබිනට් පත්‍රිකා දෙකක් හැර ඉතිරි 5 රුපියල්, යුරෝ සහ ඩොලර්වලින් මුදල් වියදම් කිරීමට අදාළ ඒවාය.  නාවික හමුදාවේ සන්නිවේදන ජාලය වැඩිදියුණු කිරීම සඳහා ඩොලර් 2,988,143.40 වැය කිරීම සඳහා එක් කැබිනට් පත්‍රිකාවකින් අනුමැතිය ඉල්ලා ඇත.  ගුවන් හමුදාවේ හෙළිකොප්ටර් යානා එකක් අලුත්වැඩියා කිරීම සඳහා යුරෝ මුදල් වෙන්කර ගැනීමට කැබිනට් පත්‍රිකා දෙකක් ඉදිරිපත් කර තිබේ. එක කැබිනට් පත්‍රිකාවකින් යුරෝ 1,531,253 ද අනෙක් කැබිනට් පත්‍රිකාවෙන් යුරෝ 1,494,443ක් ද වැය කිරීමට අනුමැතිය ඉල්ලා තිබේ.  ඊට අමතරව කොස්ගම හමුදා කඳවුරේ ගොඩනැගිලි ඉදිකිරීම සඳහා රුපියල් මිලියන 140.83ක් වැය කිරීමට අනුමැතිය ඉල්ලා ඇත. මේ අතර අගුණකොළපැලැස්ස ප්‍රාදේශීය ලේකම් කාර්යාල ගොඩනැගිල්ලේ ඉතිරි වැඩ නිම කිරීම සඳහා රුපියල් 304,580,380ක් වෙන්කර ගැනීමට ද අනුමැතිය ඉල්ලා ඇත. ප්‍රාදේශීය ලේකම් කාර්යාල ස්වදේශ කටයුතු අමාත්‍යංශය යටතේ විෂය පඨයට අයත්වන අතර එයට අදාළ කැබිනට් පත්‍රිකාවද ඒකාබද්ධ ලෙස ආරක්ෂක අමාත්‍යංශයෙන් ඉදිරිපත් කර තිබීම විශේෂත්වයකි.", "URL": "https://lankatruth.com/si/?p=127528", "Category": "පුවත්", "Parent URL": null}