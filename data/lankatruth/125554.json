{"Source": "Lankatruth", "Timestamp": "November 7, 2021", "Headline": "විශ්‍රාමිකයන්ගේ වැටුපෙන් 600ක් කපයි", "News Content": "රාජ්‍ය සේවයෙන් 2016 වසරට පෙර විශ්‍රාම ලැබූ විශ්‍රාමිකයන්ට අග්‍රහාර රක්‍ෂණ ආවරණය ලබාදීම සඳහා යැයි පවසමින් විශ්‍රාම වැටුපෙන් මාසික කපාහැරීමක් සඳහා රාජ්‍ය පරිපාලන අමාත්‍යංශයේ ලේකම් ජේ.ජේ රත්නසිරි විසින් චක්‍රලේඛයක් නිකුත් කර තිබේ. එම චක්‍රලේඛයට අනුව 2016 වසරේ ජනවාරි මස 01 වැනි දිනට පෙර විශ්‍රාම ලැබූ වයස අවුරුදු 70ට අඩු විශ්‍රාමිකයකුගෙන් රුපියල් 400ක මාසික වාරික මුදලක්ද, වයස අවුරුදු 70ට වැඩි විශ්‍රාමිකයකුගෙන් රුපියල් 600ක මාසික වාරිකයක්ද අයකරගැනීමට නියමිතය. මෙම අයගැනීම සඳහා කැබිනට් මණ්ඩලයේ අනුමැතිය ලැබී ඇති බව රාජ්‍ය පරිපාලන අමාත්‍යංශයේ ලේකම් ජේ.ජේ රත්නසිරි නිකුත් කර ඇති චක්‍රලේඛයේ සඳහන් වේ. විශ්‍රාම වැටුපෙන් එම මුදල් අයකිරීමට කිසියම් විශ්‍රාමිකයෙක් විරුද්ධ නම් මේ මස 12 වැනිදාට පෙර විශ්‍රාම වැටුප් අධ්‍යක්‍ෂ ජනරාල්වරයාට ලිඛිතව දැනුම්දිය යුතු බවත් එම දිනයෙන් පසුව මනාපය වෙනස්කිරීමට නොහැකි බවත් එම චක්‍රලේඛයේ සඳහන් වේ. විශ්‍රාම වැටුප් දෙපාර්තමේන්තුවේ www.pensions.gov.lk වෙබ් අඩවියට පිවිස Public Service වෙත පිවිස ඒ හරහා ජංගම දුරකථනයට ලැබෙන කෙටි පණ්වුඩ ඔස්සේ කැමැත්ත හෝ අකමැත්ත ප්‍රකාශ කළ හැකිය. නව වාරිකය අය කරන විශ්‍රාමිකයන්ට පෞද්ගලික රෝහලක නේවාසිකව ප්‍රතිකාර ලබන්නේ නම් උපරිම දින 10ක් සඳහා වසරකට රුපියල් 120,000ක ආවරණයක්ද, රජයේ රෝහලක ප්‍රතිකාර ලබන්නේ නම් වරකට උපරිම දින 10ක් දක්වා දිනකට රුපියල් 500 බැගින් උපරිම දින 20කට රුපියල් 10,000ක ආවරණයක්ද, වසරකට ගෙවීමට නියමිතය. රජයේ රෝහලක ප්‍රතිකාර ලබන පුද්ගලයකුට වසරකට ඖෂධ වියදම් සඳහා රුපියල් 50,000ක් සහ වෛද්‍ය පරීක්‍ෂණ සඳහා රුපියල් 20,000ක් හිමිවන බවද එම චක්‍රලේඛයේ සඳහන් වේ. 2016 වසරේ ජනවාරි මස 01 වැනි දිනට පසු විශ්‍රාම ලැබූවන් මේ වනවිටත් අග්‍රහාර රක්‍ෂණ ආවරණය ලබන බවත් ඔවුන්ගෙන් රුපියල් 200ක මාසික වාරිකයක් පමණක් කපා හරින බවත් විශ්‍රාම වැටුප් දෙපාර්තමේන්තුවේ නිලධාරියෙක් පැවසීය. කෙසේ වෙතත් මෙම මුදල් කපා හැරීමට විශ්‍රාමිකයන්ගේ බහුතරයක් විරෝධය දක්වන බවත් පසුගිය දින කීපයේදී විශ්‍රාමිකයන් රැසක් ප්‍රාදේශීය ලේකම් කාර්යාලවල පිහිටි විශ්‍රාම වැටුප් අංශ වෙත පැමිණ විරෝධය පළකර ඇති බවත් වාර්තා වේ.", "URL": "https://lankatruth.com/si/?p=125554", "Category": "ආර්ථික පුවත්", "Parent URL": null}