{"Source": "Lankatruth", "Timestamp": "November 28, 2020", "Headline": "මහනුවර ජාතික රෝහලේ තවත් 08කට කොරෝනා… ශල්‍ය වාට්ටුවවකුත් වසාදමයි…", "News Content": "මහනුවර ජාතික රෝහලේ උගුර, කන හා නාසය ප්‍රතිකාර ඒකකයේ වෛද්‍යවරයෙකුට හා හෙද නිලධාරිනියන් 07 දෙනෙකු ඇතුලු කාර්‍ය මණ්ඩලයේ තවත් 08 දෙනෙකුට කොවිඩ් – 19 වයිරසය ආසාදනය වී තිබෙන බව මහනුවර රෝහලේ වැඩබලන අධ්‍යක්ෂ වෛද්‍ය ඉරේෂා ප්‍රනාන්දු මහත්මිය පැවසයි. ඒ අනුව මහනුවර ජාතික රෝහලේ කොවිඩ් ආසාදනය සංඛ්‍යාව 18ක් දක්වා ඉහළ ගොස් තිබේ. මහනුවර රෝහල් කාර්ය මණ්ඩලයේ සාමාජිකයින් පසුගිය 26 දින අහඹු ලෙස PCR පරීක්ෂණයට භාජනය කිරීමේදි උගුර, කන හා නාසය ප්‍රතිකාර ඒකකයේ හෙදියන් දෙදෙනෙකුට කෝවිඩ් ආසාදනය වි ඇති බව තහවුරු වීමත් සමග ඊයේ (27) එම අංශයේ නිලධාරින් PCR පරීක්ෂණයට ලක් කිරීමෙන් අනතුරුව මොවුන්ට කොවිඩ්-19 වෛරසය ආසාදනය වී තිබෙන බව තහවුරු වී ඇත. මේ වනවිට ඔවුන්ගේ සමීපතයින් ඇතුලු සියලුම ආශ්‍රිතයන් අය අද (28) දිනයේ මේ වනවිටත් PCR පරීක්ෂණවලට ලක් කරමින් සිටින බව මහනුවර රෝහලේ වැඩ බලන අධ්‍යක්ෂ වෛද්‍ය ඉරේෂා ප්‍රනාන්දු මහත්මිය පවසයි. මෙම තත්වය හේතුවෙන් මහනුවර ජාතික රෝහළේ උගුර, කන හා නාසය ප්‍රතිකාර ඒකකය ශල්‍ය වාට්ටුව වසා දමා ඇති අතර මහනුවර රෝහල වෙත මේ අවස්ථාවේදි රෝගීන් එවිය යුතු නොවන බව ප්‍රාදේශීය රෝහල් දැනුවත් කර ඇති බවද අධ්‍යක්ෂකවරිය සඳහන් කරයි.", "URL": "https://lankatruth.com/si/?p=101822", "Category": "කොවිඩ් -19 (කොරෝනා ) පුවත්", "Parent URL": null}