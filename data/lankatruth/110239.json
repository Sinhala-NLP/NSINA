{"Source": "Lankatruth", "Timestamp": "February 9, 2021", "Headline": "රවී, නලින්, අජිත් පී පෙරේරා ඇතුළු 06කට නිදහස", "News Content": "පිරිසක් සමඟ පෙළපාලියකින් ගොස් බලහත්කාරයෙන් ශ්‍රී ලංකා වරාය අධිකාරියේ පරිශ‍්‍රයට ඇතුළු වී එහි දේපළවලට හානි කිරීම, වෘත්තිය සමිති ක්‍රියාකාරීන්ට පහරදීම ඇතුළු චෝදනාවලින් හිටපු එක්සත් ජාතික පක්ෂ පාර්ලිමේන්තු මන්ත්‍රීවරුන් වන නලින් බණ්ඩාර, රවි කරුණානායක, අජිත් පී පෙරේරා, ආර්. යෝගරාජන් ඇතුළු සැකකරුවන් 06 දෙනෙකු නිදහස් කිරීමට නීතිපතිවරයාගේ උපදෙස් පරිදි කොටුව මහෙස්ත‍්‍රාත් ප්‍රියන්ත ලියනගේ ඊයේ (08) නියෝග කර තිබේ. 2015 ජනාධිපතිවරණය ඉලක්ක කොට ගනිමින් එවකට පැවැති රජයට සම්බන්ධ වෘත්තිය සමිති විසින් දේශපාලන ප‍්‍රචාරක කටයුතු සිදුකරන බවට ලද තොරතුරු අනුව එම සැකකරුවන් සිය ආධාරකරුවන් සමග පෙළපාලියකින් ගොස් ඊට විරෝධය පළකර තිබූ අතර එහිදී ආර්. යෝගරාජන් මහතා ගමන් කළ රථයටද දැඩි හානි සිදු වී තිබිණි. සැකකරුවන් හයදෙනාට එරෙහිව පොලිසිය විසින් පවරා ඇති නඩුව ඉදිරියට පවත්වාගෙන යෑමට ප‍්‍රමාණවත් සාක්ෂි නොමැති බැවින් ඔවුන් චෝදනාවලින් නිදහස් කරන ලෙසට නීතිපතිවරයා ලබාදුන් උපදෙස් අනුව පසුගිය 23 වැනිදා මෝසමක් මගින් කරුණු දැක්වීමට පොලිසිය පියවර ගෙන තිබිණි. ඒ අනුව සැකකරුවන් හයදෙනාට ඊයේ අධිකරණය හමුවේ පෙනී සිටින ලෙස දන්වා සිතාසි යැවීමට අධිකරණය පියවර ගෙන තිබිණි.", "URL": "https://lankatruth.com/si/?p=110239", "Category": "පුවත්", "Parent URL": null}