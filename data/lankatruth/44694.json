{"Source": "Lankatruth", "Timestamp": "December 1, 2017", "Headline": "අයහපත් කාලගුණයෙන් දකුණට බලපෑම්", "News Content": "මේ දිනවල පවතින අයහපත් කාලගුණය හේතුවෙන් දකුණු පළාතේ හම්බන්තොට, මාතර, ගාල්ල යන දිස්ත්‍රික්ක තුළටම බලපෑම් එල්ලවී ඇති බව වාර්තාවේ. අද (01) උදෑසන 9.30ට පමණ එක්වරම මාතර එළියකන්ද හදිසියේ නාය යාමට පටන් ගැනීම නිසා මාතර කතරගම ප්‍රධාන මාර්ගයේ වෙරළ පාර කොටස වසා දැමීමට පොලීසිය කටයුතු කර ඇත. මේ නිසා මාතර සිට කතරගම දෙසට ධාවනය වන රථ වාහන මාතර මැද්දවත්ත ඔස්සේ ධාවනය කරවීමට ක්‍රියා කර තිබේ. මාතර දිස්ත්‍රික්කයට ඇද හැළෙන ධාරාණිපාත වර්ෂාවත් සමග එම කන්ද තව දුරටත් නාය යාමේ ලක්ෂණ පෙන්නුම් කර ඇත. මේ අතර පවතින අධික වර්ෂාව නිසා හම්බන්තොට දිස්ත්‍රික්කයේ කිරම ඔය හා කෝංගල්ආර ඔය පිටාර ගැලීම නිසා ප්‍රදේශ රැසක පහත් බිම් ජලයෙන් යට වී තිබේ. කෝංගල්ආර පිටාර ගැලීම නිසා බෙලිඅත්ත, කහවත්ත ප්‍රදේශය ජලයෙන් යට වීඇති අතර බෙලිඅත්ත වලස්මුල්ල මාර්ගයේ ගමනා ගමනයට බාධා පැමිණ ඇත. කිරම ඔය පිටාර ගැලීම නිසා තංගල්ල වීරකැටිය මාර්ගය ජලයෙන් යට වී ඇති අතර වාහන ගමනා ගමනයට බාධා පැමිණ තිබේ. හම්බන්තොට දිස්ත්‍රික්කයේ නාය යාමේ අවධානමට ලක්ව ඇති වලස්මුල්ල සපුතන්ත්‍රි කන්ද කරවිල කන්ද තලපත් කන්ද ආදී ප්‍රදේශ රැසකට ඊයේ (30) රාත්‍රී පුරා මහ වැසි ඇද හැළී ඇත. පසුගිය දිනවල ඇති වූ සුළගෙන් ගස් රැසක් කඩා වැටීම නිසා හම්බන්තොට දිස්ත්‍රික්කයේ ප්‍රදේශ රැසකට දින දෙකක් තිස්සේ විදුලිය ඇන හිට තිබේ. මේ අතර ගාල්ල දිස්ත්‍රික්කයට දින තුනක් අඛණ්ඩව කඩින් කඩ ඇදහැලෙන වර්ෂාවෙන් මේ වනවිට මාර්ග ගණනාවක් ජලයෙන් යටවීමෙන් ගමනාගමනයට බාධා එල්ලවී ඇත. ගිංගඟ ආශ්‍රිත ප්‍රධාන ඇළ මාර්ග සහ පහත්බිම් බොහොමයක් පිරී ඉතිරී යාම නිසා මෙම තත්වය ඇති වී තිබේ. බද්දේගම උනන්විටිය නාගොඩ හරහා කුරුපනාව උඩුගම ප්‍රධාන මාර්ගය, උනන්විටිය,කැප්පිටියාගොඩ සහ කුරුපනාව අතුරු මාර්ග ,ගාල්ල මාපලගම මාර්ගයේ ස්ථාන කිහිපයක්, මාපලගම ඇල්පිටිය මාර්ගයේ ස්ථාන රැසක්, ගාල්ල වක්වැල්ල මාර්ගයේ ඇතැම් ස්ථාන, ගාල්ල බද්දේගම මාර්ගයේ ඇතැම් ස්ථාන, දොඩන්ගොඩ සන්දරවල මාර්ගය ඇතුළු අතුරු මාර්ග රැසක් මේ වනවිට ජලයෙන් යටවීම නිසා ගමනාගමනයට බාධා එල්ලවී ඇත.", "URL": "https://lankatruth.com/si/?p=44694", "Category": "පුවත්", "Parent URL": null}