{"Source": "Lankatruth", "Timestamp": "March 22, 2019", "Headline": "බඳවා ගැනීමේ කප්පාදුව සබරගමුවේ ගැටලු රැසක් ඇති කරයි", "News Content": "සබරගමුව විශ්වවිද්‍යාලයේ සමාජීය විද්‍යා හා භාෂා පීඨයේ මෙවර බඳවාගත් 2017/2018 කණ්ඩායමට අදාල අතිරේක ප්‍රවේශය යටතේ බඳවාගන්නා සිසුන් ප්‍රමාණය පසුගිය වසරවලට සාපේක්ෂව කප්පාදු කිරීම හේතුවෙන් විශ්වවිද්‍යාලය තුළ ගැටලුකාරී තත්වයක් නිර්මාණය වී ඇති බව එම විශ්වවිද්‍යාලීය මහා ශිෂ්‍ය සංගමය නිවේදනයක් නිකුත් කරමින් පවසා සිටියි. අතිරේක ප්‍රවේශය යටතේ ශිෂ්‍යයන් 95 දෙනෙකු බඳවා ගැනීමට නියමිතව තිබුණ ද විශ්වවිද්‍යාල ප්‍රතිපාදන කොමිෂන් සභාව නිකුත්කළ විශේෂ චක්‍රලේකයක් මගින් මෙම ශිෂ්‍ය සංඛාව 62ක් දක්වා අඩුකර ඇතැයි එම නිවේදනයේ දැක්වේ. මෙම ශිෂ්‍ය කප්පාදුවට එරෙහිව සබරගමු විශ්වවිද්‍යාලීය මහා ශිෂ්‍ය සංගමය විවිධ ක්‍රියාමාර්ග අනුගමනය කර ඇති බවත් සාමාජීය විද්‍යා හා භාෂා පීඨයේ ශිෂ්‍යන් මේවන විට අඛණ්ඩ පන්ති වර්ජනයකට එක්ව ඇති බවත් එයට අද(22) දිනය වන විට දින 10ක් ගතවී ඇති බවත් වාර්තා වේ. මෙම ගැටලුව හේතුවෙන් සබරගමු විශ්වවිද්‍යාලයේ මහා ශිෂ්‍ය සංගමය මගින් සංවිධානය කරන පිරිහිඹින දියවර කලා උළෙලේ වැඩ කටයුතු ද අතපසුවී ඇතැයි නිවේදනයේ දැක්වේ. කලා උළෙලේ සැළසුම්කර තිබූ අංග කිහිපයකම දිනයන් වෙනස් කිරීමට ද මේ වනවිට සිදුව ඇති නමුත් දීප ව්‍යාප්ත පාසල් තරඟ සඳහා ලබාදී තිබූ දිනයන්ගේ කිසිදු වෙනසක් සිදු නොවන බවත් මහා ශිෂ්‍ය සංගමය දන්වා සිටියි. මේ සම්බන්ධව මාධ්‍ය දැනුවත් කිරීමේ මාධ්‍ය හමුවක් හෙට දිනයේ පැවැත්වෙන බව සබරගමු විශ්වවිද්‍යාලීය මහා ශිෂ්‍ය සංගමය නිකුත්කළ නිවේදනයේ දැක්වෙන අතර එය පහතින් පළවේ.", "URL": "https://lankatruth.com/si/?p=70884", "Category": "පුවත්", "Parent URL": null}