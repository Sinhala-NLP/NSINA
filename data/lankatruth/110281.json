{"Source": "Lankatruth", "Timestamp": "February 9, 2021", "Headline": "ගම්පහ නගරයේ දැඩි කොරෝනා අවදානමක් – පැත්තක් යළි ලොක්ඩවුන්", "News Content": "ගම්පහ නගරයේ පොදු වෙළඳපොළ ආශ්‍රිතව දින තුනක් තුළ කොවිඩ් – 19 ආසාදිතයින් 58 දෙනෙකු හමුවීම හේතුවෙන් පවතින අවදානම සළකා නගරයේ කොටසක් සහ එම කොටසෙහි සියලුම වෙළඳසල් සහ ආයතන අද (9) සවස සිට නැවත දැනුම් දෙන තුරු වසා දැමීමට පියවර ගෙන තිබේ. ගම්පහ නගරයේ දැඩි අවදානම් සහිත තත්වයක් පවතින බැවින් හදිසි අවශ්‍යතාවයකට හැර නගරයට පැමිණීමෙන් වළකින ලෙස ජනතාවට දැඩි ලෙස අවවාද කිරීමට සිදුව ඇති බව ප්‍රදේශය බාර මහජන සෞඛ්‍ය පරීක්ෂක නන්දන පතිරගේ පවසයි. නගරයේ මහ වීදිය ඇතුළු පොදු වෙළඳ පොළ ඇතුළු ඒ අවට වෙළඳසල් 200ක් පමණ සහ ආශ්‍රිත අතුරු මාර්ග වසා දැමීමට ගම්පහ මහ නගර සභාව මීට පෙර පියවර ගෙන තිබිණි. නගර සභාවේ පැවති සාකච්ඡාවෙන් පසුව වෙළඳසල්වලට අමතරව එම ප්‍රදේශයේ ආයතනද වසා දැමීමට තීරණය කළ බව ගම්පහ පරිපාලන මහජන සෞඛ්‍ය පරීක්ෂක සමින්ද සමරදිවාකර සඳහන් කරයි. පසුගිය ජනවාරි මාසයේ සිට ගම්පහ නගර සීමාවෙහි පවුල් 89කට අයත් 223 දෙනෙකු කොවිඩ් – 19 ආසාදිතයින් බවට හඳුනා ගනිමින් ප්‍රතිකාර පිණීස යොමු කර ඇති බවත් පවතින තත්වය සැළකිල්ලට ගනිමින් අනිද්දා (11) දිනයේ නගරයේ වෙළෙඳසල් සහ ආයතනයන්හි කටයුතු කරන්නන් 1000ක් PCR පරීක්ෂණයට භාජනය කිරීමට නියමිතය.", "URL": "https://lankatruth.com/si/?p=110281", "Category": "කොවිඩ් -19 (කොරෝනා ) පුවත්", "Parent URL": null}