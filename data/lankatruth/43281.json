{"Source": "Lankatruth", "Timestamp": "November 1, 2017", "Headline": "මහින්දානන්දගේ කැරම්බෝඩ් නඩුවත් කල් තබයි", "News Content": "ක්‍රීඩා අමාත්‍යවරයා ලෙස කටයුතු කළ අවධියේ ක්‍රීඩා සංවර්ධන දෙපාර්තමේන්තුවට ක්‍රීඩා භාණ්ඩ මිලදී ගැනීමේදී රජයට රුපියල් කෝටි 05කට අධික පාඩුවක් සිදු කිරීම සම්බන්ධයෙන් චෝදනාලැබ සිටින මහින්ද පිලේ මන්ත්‍රී මහින්දානන්ද අලුත්ගමගේ මහතා ඇතුළු විත්තිකරුවන් දෙදෙනකුට එරෙහිව ගොනුකර ඇති නඩුවක් විභාග කිරීම කොළඹ මහෙස්ත්‍රාත් අධිකරණය කල් තබා ඇත. එම නඩුව පසුගිය 30වනදා කොළඹ ප්‍රධාන මහෙස්ත්‍රාත් ලාල් රණසිංහ බණ්ඩාර මහතා ඉදිරියේ කැඳවූ අවස්ථාවේදී විත්තිකාර මහින්දානන්ද අලුත්ගමගේ මහතා අධිකරණය හමුවේ පෙනී සිටි නැත. ඔහුගේ නීතිඥවරයා අධිකරණයට දන්වා සිටියේ සිය සේවාදායකයා විශේෂ පාර්ලිමේන්තු සැසි වාරයකට සහභාගි වන බැවින් අධිකරණය හමුවට පැමිණීමට ඔහුට නොහැකි වී ඇති බවයි. ඒ අනුව නඩු විභාගය දෙසැම්බර් මස 13 වැනිදා පැවැත්වීමටද අධිකරණය නියෝග කර ඇත. එමෙන්ම විදේශගත වීම සඳහා දැනට මුදාහැර ඇති විත්තිකාර අලුත්ගමගේ මන්ත්‍රිවරයාගේ විදේශ ගමන් බලපත්‍රය නැවත අධිකරණයට භාරදී නොමැති බවට පැමිණිල්ල විසින් කරුණු පෙන්වා දීමෙන් පසුව එය වහාම අධිකරණය වෙත භාර දෙන්නැයි මහෙස්ත්‍රාත්වරයා විත්තිකාර මන්ත්‍රිවරයාට නියෝග කර ඇත. පසුගිය රජය සමයේ ක්‍රීඩා අමාත්‍යවරයා ලෙස කටයුතු කරමින් ක්‍රීඩා සංවර්ධන දෙපාර්තමේන්තුවට කැරම් බෝඩ් ඇතුළු ක්‍රීඩා උපකරණ මිලදී ගැනීමේදී රුපියල් පන් කෝටි තිස්පන් ලක්ෂයක පාඩුවක් සිදු කිරීම සම්බන්ධයෙන් මහින්ද පිලේ පාර්ලිමේන්තු මන්ත්‍රි මහින්දානන්ද අලුත්ගමගේ ඇතුළු විත්තිකරුවන් දෙදෙනකුට එරෙහිව අල්ලස් කොමිසම මෙම නඩුව ගොනුකර ඇත.", "URL": "https://lankatruth.com/si/?p=43281", "Category": "පුවත්", "Parent URL": null}