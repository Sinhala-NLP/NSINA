{"Source": "Lankatruth", "Timestamp": "August 12, 2018", "Headline": "දුම්රිය වර්ජනය අවසන්කරයි", "News Content": "ජනාධිපති මෛත්‍රීපාල සිරිසේන මහතා සමඟ අද (12) පැවැති සාකච්ඡාවකින් පසු දුම්රිය වැඩ වර්ජනය තාවකාලිකව අත්හිටුවීමට තීරණය කළ බව දුම්රිය වෘත්තිය සමිති පවසයි. ඒ අනුව වැටුප් විෂමතාව නිවැරදි කිරීමේ කැබිනට් පත්‍රිකාව ක්‍රියාත්මක කරන ලෙස බල කරමින් දුම්රිය රියදුරු, නියාමක, ස්ථානාධිපති සහ පාළක යන ශ්‍රේණි ක්‍රියාත්මක වර්ජනය මෙසේ අවසන් කර තිබේ. පොලොන්නරුවේ ජනාධිපති නිල නිවසේදී අද (12) පෙරවරුවේදී ජනාධිපති මෛත්‍රීපාල සිරිසේන මහතාගේ මැදිහත්වීමෙන් පැවති සාකච්ඡාවේදී මෙම තිරණයට එළැඹි බව දුම්රිය වෘත්තීය සමිති සඳහන් කරයි. වැටුප් විෂමතාව ඉවත් කිරීමේ කැබිනට් පත්‍රිකාව ක්‍රියාත්මක කරන ලෙස මෙහිදී ජනාධීපතිවරයා බලධාරීන්ට උපදෙස් ලබාදුන් බවද වෘත්තීය සමිති සඳහන් කරයි. ඒ අනුව දුම්රිය වර්ජනය අත්හිටුවීමට තීරණය කර ඇති අතර දුම්රිය ධාවන කටයුතු අද (12) සිට සාමාන්‍ය පරිදි සිදු කරන බවද වෘත්තීය සමිති නායකයෝ සඳහන් කරති.", "URL": "https://lankatruth.com/si/?p=57593", "Category": "පුවත්", "Parent URL": null}