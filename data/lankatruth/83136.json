{"Source": "Lankatruth", "Timestamp": "October 16, 2019", "Headline": "හිටපු පාර්ලිමේන්තු මන්ත්‍රී, මාධ්‍යවේදී ජේ. ශ්‍රී රංගා ඇතුළු 6ක් වහාම අත්අඩංගුවට ගැනීමට නියෝග", "News Content": "හිටපු පාර්ලිමේන්තු මන්ත්‍රී, මාධ්‍යවේදී ජේ. ශ්‍රී රංගා, වව්නියාව හිටපු ජ්‍යෙෂ්ඨ පොලිස් අධිකාරීවරයා ඇතුළු 6 දෙනෙකු වහාම අත්අඩංගුවට ගන්නා ලෙස නීතිපතිවරයා විසින් පොලිස් විශේෂ විමර්ශන ඒකකයේ ස්ථානාධිපතිවරයාට දන්වා තිබේ. 2011 වසරේ මාර්තු 30 වැනිදා සෙට්ටිකුලම් ප්‍රදේශයේ දී සිදුවූ රිය අනතුරක් සම්බන්ධව මෙම අත්අඩංගුවට ගැනීම සිදුකරන්නැයි නීතිපතිවරයා දන්වා ඇත. හිටපු පාර්ලිමේන්තු මන්ත්‍රී ජේ. ශ්‍රී රංගා විසින් පැදවූ ලියාපදිංචි නොකළ මෝටර් රථයක් අනතුරට ලක්වීමෙන් එහි ගමන්ගත් පොලිස් සැරයන්වරයෙකු ජීවිතක්ෂයට පත්විය. මෙම අනතුරට අදාල විමර්ශනවල උධෘත නීතිපතිවරයා වෙත යොමුකර ඇති අතර පසුව මෙම නියෝගය සිදුකළ බව නීතිපතිවරයාගේ සම්බන්ධීකරණ නිලධාරිනී රජයේ අධිනීතීඥ නිශාරා ජයරත්න මෙනවිය ප්‍රකාශ කර තිබේ.", "URL": "https://lankatruth.com/si/?p=83136", "Category": "පුවත්", "Parent URL": null}