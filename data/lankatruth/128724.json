{"Source": "Lankatruth", "Timestamp": "February 13, 2022", "Headline": "EPF, ETF අධිභාර බද්ද නිසා පොලිය තවත් අඩුවේ යැයි කම්කරු ඇමති කියයි", "News Content": "අධිභාර බද්දට සේවක අරමුදල් ඇතුළත් කිරීමේ මුදල් අමාත්‍යංශ යෝජනාව ක්‍රියාත්මක වුවහොත් සේවක අර්ථසාධක අරමුදලේ සාමාජික සාමාජිකාවන්ට දැනට ගෙවනු ලබන 40%ක පොලිය තවදුරටත් අඩු වනු ඇතැයි කම්කරු ඇමති නිමල් සිරිපාල ද සිල්වා පවසයි. මුදල් අමාත්‍යංශයේ එම යෝජනාව ක්‍රියාත්මක වුවහොත් සේවක අර්ථසාධක අරමුදලෙන් පමණක් වාර්ෂිකව රුපියල් බිලියන 108.5ක (කෝටි 10,850ක්) බදු ආදායමක් හිමි කර ගැනීමට රජයට හැකිවනු ඇති බවද කම්කරු ඇමති සඳහන් කරයි. දැනටමත් සේවක අර්ථසාධක අරමුදලෙන් වාර්ෂිකව රුපියල් බිලියන 37කට ආසන්න මුදලක් ආදායම් බදු වශයෙන් ගෙවන බව ත් එසේ තිබියදී තවත් බිලියන 28.5ක් වැට් බදු වශයෙන් ගෙවන ලෙස දේශීය ආදායම් දෙපාර්තමේන්තුවේ ජ්‍යෙෂ්ඨ නියෝජ්‍ය කොමසාරිස් රසිකා සිරිවර්ධනගේ අස්සනින් යුතුව 2020 වසරේ ඔක්තෝබර් හය වන දා අමාත්‍යංශය වෙත දන්වා එවා තිබූ බව ඇමතිවරයා පවසවි. එසේ වැට් බදු ගෙවීමට එම අරමුදල ව්‍යාපාරික අරමුණින් හෝ ලාභාපේක්ෂාවෙන් ක්‍රියාත්මක වන්නක් නොව, ජනතාවගේ අරමුදලක් බව ඉකුත් වසරේ අගෝස්තු 27 වන දා තමන් දන්වා යැවූ බව කී අමාත්‍යවරයා, 25%ක අධිභාරය ගෙවිය යුතු ආයතනයක් ලෙස මෙම අරමුදල අර්ථ නිරූපණය කරමින් 2022 පෙබරවාරි 03 වන දා ගැසට් පත්‍රයක් නිකුත් කර ඇති බවත් පෙන්වා දෙයි.", "URL": "https://lankatruth.com/si/?p=128724", "Category": "ආර්ථික පුවත්", "Parent URL": null}