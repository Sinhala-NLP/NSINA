{"Source": "Lankatruth", "Timestamp": "November 23, 2020", "Headline": "ලබන 11 වැනිදා කොරෝනා මර්ධන එන්නත ඇමරිකානුවන්ට ලබාදීමට සැළසුම්", "News Content": "කොවිඩ් 19 වෛරසයට එරෙහිව, පළමු ඇමරිකානුවන් පිරිස එන්නත් කිරීම ලබන දෙසැම්බර් මස 11 වැනිදා සිදුකිරීමට නියමිත බව විදෙස් මාධ්‍ය වාර්තා කර තිබේ. ලොව ප්‍රමුඛ සමාඟම් කිහිපයක් විසින් නිපදවා ඇති කොවිඩ් 19 වෛරස මර්ධන එන්නත්, සියයට 90 ඉක්මවූ සාර්ථකත්වයක් පෙන්වා ඇතැයි ද විදෙස් මාධ්‍ය වාර්තා කලේ ය. ඒ අතර අමෙරිකාවේ Pfizer සහ එහි හවුල්කාර BioNTech සමාගම් සිය කොවිඩ් 19 මර්ධන එන්නත වෙනුවෙන් එක්සත් ජනපදයේ හදිසි අවසරයක් ලබා ගැනීම සඳහා පසුගිය සිකුරාදා අයදුම්පතක් යොමුකර ඇති බවත් දෙසැම්බර් මස 10 වැනිදා ඇමරිකාවේ ආහාර සහ ඹෟශධ ආයතනයේ එන්නත් උපදේශක කමිටුව එන්නත අනුමත කිරීම සම්බන්ධ සාකච්ඡා සිදුකිරීමට නියමිත බවත් වැඩිදුරටත් වාර්තා වේ. එන්නත ලබාදීම සම්බන්ධව අවසරය හිමිවීමෙන් පසු පැය 24ක් ඇතුළත ප්‍රතිශක්තීකරණ ස්ථාන වෙත එන්නත යැවීමට සැළසුම් කර ඇති බව ඇමරිකාවේ කොරෝනා වෛරස වැඩසටහනේ ප්‍රධානී වෛද්‍ය මොන්සෙෆ් ස්ලුයි ප්‍රකාශ කර තිබේ. එසේම වෛද්‍ය ස්ලුයි ප්‍රකාශ කර ඇත්තේ, ජනතාව යලි සාමාන්‍ය ජීවිතය‌ට පිවිසීමට ප්‍රතිශක්තීකරණ එන්නත ලබාගෙන තිබිය යුතු බවත් ලබන මැයි මාසය වනවිට ජනගහනයෙන් සියයට 70කට එන්නත ලබාදීමට සැළසුම් කර ඇති බවත් ය. කෙසේ වෙතත් මෙම එන්නත් සම්බන්ධ සායනික පර්යේෂණ තොරතුරු මෙතෙක් හෙළිකර නොමැත. චීනයේ වූහාන් ප්‍රදේශයෙන් පළමු කොවිඩ් 19 වෛරස ආසාධිත රෝගියා හමුවී මේ වනවිට වසරක් පමණ ගතව තිබේ. ලොව පුරා රටවල් වැඩි ප්‍රමාණයක් කොරෝනා වෛරසයේ බලපෑමට ගොදුරුව තිබෙන අතර එහි වැඩිම බලපෑමට ලක්ව ඇත්තේ ඇමරිකා එක්සත් ජනපදයයි. මේ වනවිට ඇමරිකාවෙන් කොරෝනා ආසාධිතයන් මිලියන 12 ඉක්මවූ සංඛ්‍යාවක් වාර්තා වී තිබේ. ඇමරිකාව තුළ වාර්තා වී ඇති මරණ සංඛ්‍යාව 262,000කට අධිකය. කොරෝනා වෛරසයට එරෙහි නිස්චිත ප්‍රතිකාරයක් සොයාගැනීම ලොව පුරා ජනතාවගේ ප්‍රාර්ථනාව වී තිබේ.", "URL": "https://lankatruth.com/si/?p=101147", "Category": "විදෙස් පුවත්", "Parent URL": null}