{"Source": "Lankatruth", "Timestamp": "May 3, 2020", "Headline": "බලන් කඩතුරා හැර දෑසේ…", "News Content": "මේ දිනවල පවතින කොරෝනා වසංගත තත්වය හමුවේ මෙරට දේශපාලකයන් විසින් සිදු කරනු ලබන ප්‍රකාශ තුළින් ජුගුප්සාජනක තත්වයක් නිර්මාණය කර ඇති බව සඳහන් කරමින් ජන නියමු කලාකරුවෝ සංවිධානය විසින් මාධ්‍ය වෙත නිවේදනයක් නිකුත් කර තිබේ. “බලන් කඩතුරා හැර දෑසේ…” යනුවෙන් සඳහන් කරමින් නිකුත් කර ඇති එම නිවේදනය සම්පූර්ණයෙන් පහතින් පල වේ… “බලන් කඩතුරා හැර දෑසේ… ‘ලිප ගිනි මොළවන තෙක් දිය සැලියේ – සැපයක් යයි කකුළුව දිය කෙළියේ’ අපට මේ අර්ථවත් කවි පද මතක් වන්නේ මේ දිනවල අතන මෙතන මාධ්‍ය හමු පවත්වමින් ආණ්ඩු පක්ෂයේ මැති ඇමතිවරුන් සහ විරුද්ධ පක්ෂය හැටියට ප්‍රධාන වශයෙන් සමගි ජන බලවේගය නමින් පෙනී සිටින කිහිප දෙනෙකුත් කරන නන් දෙඩවිලි අසා සිටින්නට බැරි තරම් ජුගුප්සාජනක තත්වයක් නිර්මාණය කර ඇති නිසාය. විසුරුවා හරින ලද පාර්ලිමේන්තුව කැඳවිය යුතුද නැද්ද යන්න ගැන කෙස් පැලෙන තර්ක, මඩ සහ අවලාදවලින් පිරුණු ඒ ප්‍රකාශ අද මේ මොහොතේ ලෝකයත් අප රටත් මුහුණ දී සිටින මරණීය අනතුර හමුවේ සහනයක් ලබාගැනීමට කෙසේ නම් ප්‍රයෝජනවත් වේද? එසේම කොරෝනා මර්දනයේදී ප්‍රමුකත්වය ලැබිය යුත්තේ සෞඛ්‍ය බලධාරීන්ට නොවන්නේද? ව්‍යවස්ථාව ප්‍රකාරව දේශපාලන අර්බුදයක් නිර්මාණය වන්නේද යන්න ගැන එකිනෙකාගේ නන්දෙඩවිලිවලින් විසඳුමක් නොලැබෙයි. ඒ සඳහා ගතයුතු නිවැරදි හා නිශ්චිත පියවර වන්නේ ශ්‍රේෂ්ඨාධිකරණයේ අර්ථ දැක්වීම ලබාගැනීමයි. ප්‍රජාතන්ත්‍රවාදය ගරු කරන පාලකයෙකුට එය මදිපුංචි කමක් නොවනවා පමණක් නොව එය තම පාලනයේ නීතිගරුක බව පෙන්නීමක් ද වන්නේ ය. ශ්‍රේෂ්ඨාධිකරණයේ අර්ථ දැක්වීම පිළිගන්නට මැතිවරණ කොමිසමත් දේශපාලන පක්ෂත් බැඳී සිටී. කලාකරුවන් හැටියට අප මේ තීරණාත්මක මොහොතේ අවධාරණය කරන්නේ එය නොවේ. කොරෝනා වසංගත තත්වය තව වසර එකහමාරක් තරම්වත් ඈතට ඇදී යනු ඇතැයි ලෝක සෞඛ්‍ය සංවිධානය ප්‍රකාශ කරයි. මේ අතර මේ වසංගතයෙන් ලෝක ජනගහනයෙන් තුනෙන් එකක් වත් මිය යන්නට ඉඩ ඇතැයි කෙරෙන පුරෝකථනද ඉවත දැමිය නොහැක්කේ ලෝකය මීට පෙර මුහුණ දී ඇති වසංගත තත්වයන් විමසන විට ය. මීට වසර 7500කට පෙර චීනයේ වුහාන් ප්‍රදේශයෙන්ම ඇරඹී පැතිර ගිය භයානක වසංගතයක් ගැන තොරතුරු තිබේ. 1347 සිට 1351 දක්වා යුරේසියානු සහ උතුරු අප්‍රිකාවේ පැතිරුණු වසංගතයෙන් මිලියන 200ක් මිය ගිය බව වාර්තා විය. 1720 දී යුරෝපය බිලිගත් මහාමාරිය වසංගතය මිනිස් ජීවිත මිලියන ගණනින් බිලිගත්තේය. 1820 දී කොලරාව 1920 දී ඉන්ප්ලුවැන්සා, 1918, 1919, 1920 ඉබෝලා, සාස්, සහ කොරෝනා වසංගත මිනිස් වර්ගයාට එල්ල කළ තර්ජනය කියන්නේ ආපසු හැරී දෑස් හැර බලා පාඩම් ඉගෙන ගත යුතු බව නොවන්නේ ද? වසංගත මිනිස් ජීවිත මිලියන ගණනින් බිලිගැනීමෙන් පමණක් නවතින්නේ නැත. ලෝකය පුරා දරුණු ආර්ථික අර්බුද ද නිර්මාණය කරයි. දැන් නුදුරේ දී ඇතිවන ආර්ථික අර්බුදය ගැන අනතුරු අඟවා තිබේ. ලෝක ආර්ථික අර්බුදයක බලපෑම අපවැනි දුර්වල රටවල නිර්මාණය කරනු ඇත්තේ සාගතය යි. වසංගත තත්වයන් මිනිස් ජීවිත බිලි ගන්නා විට සෞඛ්‍ය ක්ෂේත්‍රයේ විද්වතුන් විසින් නොයෙකුත් අත්හදාබැලීම් මගින් නව ඖෂධ සහ ප්‍රතිකාර ක්‍රම සොයා ගන්නා විට තත්වය නිසි බරින් වටහා ගත් දේශපාලකයන් කර ඇත්තේ නව දේශපාලන සන්ධාන, පෙරමුණු, ජාතික ආණ්ඩු, ගිවිසුම් ආදිය මගින් ගොඩනැගෙන නව ව්‍යුහයන් ඔස්සේ තම රටවැසියන් සහ ආර්ථිකය බේරාගැනීමට උත්සාහ දැරීම යි. මෙවැනි ව්‍යසනවල දී මෙන්ම ලෝක යුද්ධවල දී ද අපි එම තත්වයන් අත්දැක ඇත්තෙමු. මෙවැනි වසංගතවලදී ජාති, ආගම්, පන්ති භේද නොසලකා ජන ජීවිත අනතුරට අනාවරණය වන බව දැනටමත් පෙනී ගොස් තිබේ. අප ජීවත්වන්නේ විශාල වශයෙන් අසමාන වූ සමාජයකය. මෑත දශකවල ලංකා සමාජයේ ආර්ථික සහ සාමාජික අසමානතා බෙහෙවින් වැඩි වී තිබේ. සෑම වසංගතයකදී සේ ම මෙම වසංගතයේදී ද ආර්ථික වශයෙන් සහ සමාජයීය වශයෙන් අනාරක්ෂිත ජනතාව විශාල ජීවිත අවදානමකට මුහුණ දී සිටියි. දේශපාලන බලය රැකගැනීම හෝ තහවුරු කරගැනීම ඉලක්ක කරගත් ව්‍යාපෘති නිසා අවවරප්‍රසාදිත ජනයාගේ ජීවිත තවත් අනතුරට පත්වන්නට පුළුවන. එහෙයින් රටෙහි සහ ජාතික ආර්ථිකයෙහි සමස්ත ආරක්ෂාව පොදු වශයෙනුත්, මෙවන් අවස්ථාවක විශේෂ අනාරක්ෂිතභාවයකට ඇද වැටෙන ජනයා සුවිශේෂ වශයෙනුත් ඒ අනතුරින් ආරක්ෂා කරන ආර්ථික දේශපාලනික සිතාබැලීමකට ජාතියක් වශයෙන් අප යොමු විය යුතුය. කලා ක්ෂේත්‍රයේ වෘත්තිකයන්ගෙන් බහුතරයක් ද ගැනෙන්නේ මෙම අවවරප්‍රසාදිත ස්ථරයට ය. මෙවන් අවස්ථාවක බලයේ සිටින පක්ෂය බලය වැඩිකර ගන්නේ කෙසේ ද, විරුද්ධ පක්ෂය ඉක්මණින් බලයට පත්වන්නේ කෙසේ ද යන කරුණු කෙරෙහි ජන මනස යොමු කරවීම ඉතිහාසය විසින් සමාව නොදෙන වරදක් වනු නොඅනුමාන ය. අප වැනි කුඩා රටක බලපොරය විසින් අපේ ජන ජීවිතය මරුකටට තල්ලු කෙරෙමින් තිබෙන බව අවධාරණයෙන් පෙන්වා දීමට අපි කැමැත්තෙමු. අද ජනතාව හමුවේ ඇත්තේ ඡන්ද පවත්වන්නේ කවදා ද මැති ඇමතිවරුන් වන්නේ කවුරුන් ද යන ප්‍රශ්න නොවන බව අපේ වැටහීම යි. ලෝකය හැටියට ගතහොත් බලපොරය අතහැර අවංක ව එක්සත් වී මානව වර්ගයා විපතින් ගලවා ගැනීමටත් මෙතෙක් ගෙනගිය ආර්ථික හා දේශපාලන ප්‍රතිපත්ති දෙස විචාරශීලී ව බලා අලුත් ප්‍රතිපත්ති සහිත ඉදිරි දැක්මක් වෙත නැඹුරුවීමත් අවශ්‍ය වී තිබේ. අප රටේ ද මැතිවරණ කතා කලකට පැත්තකට තබා සියලු දේශපාලන පක්ෂ එක් ව මේ ව්‍යසනයෙන් ගැලවීමටත් ඉදිරි ආර්ථික අර්බුදයට මුහුණ දීමටත් අවශ්‍ය ජාතික සැලැස්මක් වෙනුවෙන් ගැලපෙන දේශපාලන ව්‍යුහයක් සකසා ගත යුතු යයි අපි අවධාරණය කරමු. ජන නියමු කලාකරුවෝ මෙහෙයුම් මණ්ඩලය වෙනුවෙන් ජයතිලක කම්මැල්ලවීර මහාචාර්ය ලියනගේ අමරකීර්ති ආචාර්ය හිනිදුම සුනිල් සෙනෙවි දීපානි සිල්වා කමල් පෙරේරා කීර්ති වැලිසරගේ ජ්‍යෙෂ්ඨ කථිකාචාර්ය ප්‍රියංකර රත්නායක චන්ද්‍රසෝම බින්දුහේවා”", "URL": "https://lankatruth.com/si/?p=92971", "Category": "පුවත්", "Parent URL": null}