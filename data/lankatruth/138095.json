{"Source": "Lankatruth", "Timestamp": "August 14, 2022", "Headline": "වසරක් ඇතුළත අලි මිනිස් ගැටුම අවසන් කරනවා", "News Content": "වන අලි හා මිනිස් ගැටුම අවසන් කිරීම සඳහා සියලුම දිස්ත්‍රික්කවලට ලබන වසර ඇතුළත විදුලි වැටවල් සකසා අවසන් කිරීමට තමන් තීරණය කළ බව කෘෂිකර්ම වන ජීවී සහ වන සංරක්ෂණ අමාත්‍ය මහින්ද අමරවීර පවසයි. අලි – මිනිස් ගැටුම ලබන වසරේ අවසන් කිරීම සඳහා ගනු ලබන පියවරක් ලෙස සියලුම ගොවි සංවිධාන හා ගොවීන් සමග සාකච්ඡා කර එතඟත්වයකට පැමිණිය යුතු බවත් ඒ සඳහා කඩිනම් වැඩ පිළිවෙළක් සකසන ලෙසත් අමාත්‍යවරයා වනජීවි හා වනසම්පත් සංරක්ෂණ ලේකම් චන්ද්‍රා හේරත්ට උපදෙස් ලබා දුන් බවද පවසයි. පසුගිය වසර තුනේ අලි මිනිස් ගැටුම් ඉහළ ගොස් ඇතැයිද ඒ අනුව 2019 අලි මරණ 407ක් හා මිනිස් මරණ 122ක්ද 2020 වසරේ වන අලි මරණ 328ක් හා මිනිස් මරණ 112ක්ද 2021 දී වන අලි මරණ 375ක් හා මිනිස් මරණ 142ක්ද වශයෙන් වාර්තා වී තිබෙන බව වනජීවී අමාත්‍යාංශය සඳහන් කරයි. 2022 වසරේ පළමු මාස හතරේ අලි – මිනිස් ගැටුම නිසා වන අලි මරණ 47ක් හා පුද්ගල මරණ 34ක් වාර්තා වී තිබෙන අතර මෙම වන අලි මරණවලින් 13ක් වෙඩි තැබීම් වන අතර වන අලි මරණ 17ක් විදුලි සැර වැදීම නිසා සිදුව ඇති බවද වනජීවී අමාත්‍යාංශය සඳහන් කරයි. එමෙන්ම හක්ක පටස් ගිනිකෙල් වර්ගය නිසා මරණ 19ක් හා තුවාල නිසා මරණ 08ක්ද වාර්තා වී ඇති බවත් එම අමාත්‍යාංශය සඳහන් කරයි.", "URL": "https://lankatruth.com/si/?p=138095", "Category": "පුවත්", "Parent URL": null}