{"Source": "Lankatruth", "Timestamp": "March 22, 2019", "Headline": "මාවුස්සාකැලේ ජල පෝෂක ප්‍රදේශයට කෘතිම වැසි", "News Content": "මාවුස්සාකැලේ ජල පෝෂක ප්‍රදේශය කේන්ද්‍ර කර ගනිමින් අද(22) කෘතිම වැසි ඇති කිරීමේ නියමු ව්‍යාපෘතියක් ලංකා විදුලි බල මණ්ඩලය මගින් ක්‍රියාත්මක කර ඇත. මාවුස්සාකැලේ ජලාශයට අඩි 8000ක් පමණ ඉහළින් ඇති වලාකුළුවලට එකතු කරන රසායනික ද්‍රව්‍යයක් මගින් මෙම කෘතිම වැසි නිර්මාණය කිරීමට සැළසුම් කර තිබූ අතර ඒ සඳහා ශ්‍රී ලංකා ගුවන් හමුදාවට අයත් වයි 12 ගුවන් යානයක් යොදාගෙන තිබිණි. රසායනික ද්‍රව්‍ය එක් කිරීමෙන් අනතුරුව අද මධ්‍යහ්නයේ කෘතිම වැසි තත්වයක් ඇතිව තිබූ අතර විනාඩි 45ක පමණ කාලයක් අඛණ්ඩව වැසි ඇදහැලුන බව වාර්තා වේ. ලංකා විදුලි බල මණ්ඩලයේ ඉල්ලීමක් මත තායිලන්තයේ සිය මෙරටට පැමිණි විශේෂ ඉංජිනේරුවන් පිරිසක් කෘතිම වැසි ඇති කිරීමේ ව්‍යාපෘතිය ක්‍රියාක්මක කරනු ලැබුවේය. 1980 වසරේ ද කාසල්රි සහ මාවුස්සාකැලේ ජල පෝෂක ප්‍රදේශ කේන්ද්‍රකර ගනිමින් මෙවැනි කෘතිම වැසි ඇති කිරීමේ ව්‍යාපෘතියක් ක්‍රියාත්මක කර ඇති අතර ඉදිරි දින කිහිපයේ ද එම ජල පෝෂක ප්‍රදේශ කේන්ද්‍රකර ගනිමින් කෘතිම වැසි ඇති කිරීමේ කටයුතු සිදුකරන බව ලංකා විදුලි බල මණ්ඩලය පවසයි.", "URL": "https://lankatruth.com/si/?p=70874", "Category": "පුවත්", "Parent URL": null}