{"Source": "Lankatruth", "Timestamp": "March 29, 2012", "Headline": "නිදහස් අධ්‍යාපනය සුරැකීමේ සටන යනු අධිරාජ්‍යවාදයත් ධනපති ආණ්ඩුවත් එකවර පැරදවීමයි – දඹර අමිල හිමි", "News Content": "අධ්‍යාපනයේ සම අයිතිය ජනතාවට උරුමකරගත හැක්කේ අධිරාජ්‍යවාදයත් ධනපති ආණ්ඩුත් එකවර පරාජය කිරීමෙන් පමණක් යැයි ජයවර්ධනපුර විශ්වවිද්‍යාලයේ පුරාවිද්‍යව පිළිඹද ජ්‍යෙෂ්ඨ කථිකාචාර්ය, නිදහස් අධ්‍යාපනය සුරැකීමේ ජාතික ව්‍යාපාරයේ කැදවුම්කරු දඹර අමිල ස්වාමීන්ද්‍රයන් වහන්සේ පැවසීය. උන්වහන්සේ මේ බව පැවසූවේ නිදහස් අධ්‍යාපනය සුරැකීමේ එම ව්‍යාපාරය විසින් අද (28) නුවරදී තරුණ බෞද්ධ සංගම් ශාලාවේ පැවති “අධ්‍යාපනයේ අවුල සහ සපිරි පාසල් අවුල” සම්මන්ත්‍රණය අමතමිණි. එහිදී උන් වහන්සේ වැඩිදුරටත් පවසා සිටියේ “එස්.බී. – බන්දුල ඇමති දෙබෑයන් කරන්නේ කන්නංගර චින්තනය ආපස්සට හැරවීම, කන්නංගර චින්තනය ආපස්සට හැරවීම. එදා නිදහස් අධ්‍යාපණය මෙරටට ගෙනඒමෙන් කන්නංගර මැතිතුමා ධනපතියන්ට සීමාවී තිබූ අධ්‍යාපනය නිර්ධනයන්ටද විවෘත කළා. වැහුනු පොතක් සේ තිබුනු නිදහස් අධ්‍යාපනය විවෘත ලියවිල්ලක් බවට පත්කළා. අද මේ ආණ්ඩුව කරමින් සිටින්නේ එම විවෘත ලියවිල්ල යලි සදාකාළිකවම වැසුනු පොතක් කිරීමයි. පොදු ජනතාවට විවෘතව තිබෙන නිදහස් අධ්‍යාපනය ධනවතුන්ට පමණක් සීමා කිරීමයි. වර්ථමාන ආණ්ඩුව පෞද්ගලික විශ්වවිද්‍යාල පනත්, පෞද්ගලික විශ්වවිද්‍යාල, සපිරිපාසල් ගෙනඑන්නේත් අධ්‍යාපන ප්‍රතිපාදන දිගින් දිගටම කප්පාදු කරන්නේත් ජාත්‍යන්තර මුල්‍ය අරමුලේ හා ලෝක බැංකුවේ උපදෙස් අනුවයි. ඒ නිසා නිදහස් අධ්‍යාපනය සුරැකීමේ සටන යනු අධිරාජ්‍යවාදයට එරෙහි සටනක්. අධ්‍යාපනයේ සම අයිතිය ජනතාවට උරුමකරගත හැක්කේත් අධිරාජ්‍යවාදයත් ධනපති ආණ්ඩුත් එකවර පරාජය කිරීමෙන් පමණයි.” යනුවෙනි. විවෘත්ත විශ්වවිද්‍යාලයේ කථිකාචාර්ය අතුල සමර‍කෝන් මහතා, ලංකා ගුරුසේවා සංගමයේ ප්‍රධාන ලේකම් මහින්ද ජය සිංහ මහතා, සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතා සහ පාසල් සුරැකීමේ ජාතික ව්‍යාපාරයේ නුවර දිස්ත්‍රික් සම්බන්ධීකාරක ඊ.අයි. වීරවර්ධන මහතාද අදහස් දැක්වීය. විශ්වවිද්‍යාල සහ පාසල් ආචාර්ය වරුන්, විශ්වවිද්‍යාල සිසු සිසුවියන්, දෙමාපියන් ඇතුළු පිරිසක් ඊට සහභාගීවී සිටියහ.", "URL": "https://lankatruth.com/si/?p=1931", "Category": "පුවත්", "Parent URL": null}