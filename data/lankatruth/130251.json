{"Source": "Lankatruth", "Timestamp": "March 20, 2022", "Headline": "මේ පාලනය පළවා හැරීම සඳහාත් ජනතාවාදී පාලනයක් ගොඩනැගීම සඳහාත් ජනතාව පෙළ ගැස්වීමට ජාතික ජන බලවේගය සූදානම් – අනුර දිසානායක", "News Content": "ජනතාව පීඩාවට පත්කරණ වත්මන් පාලනය පළවා හැරීම සඳහාත් ජනතාවාදී පාලනයක් ගොඩනැගීම සඳහාත් ජනතාව පෙළ ගැස්වීමට ජාතික ජන බලවේගය සූදානම් බව එහි නායක අනුර දිසානායක අවධාරණය කරයි. ඔහු මේ බව පැවසූවේ පැලවත්ත බත්තරමුල්ල හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (20) පෙරවරුවේ පැවති ජාතික ජන බලවේගයේ මාධ්‍ය හමුව අමතමිණි. එම මාධ්‍ය හමුව සඳහා ජාතික ජන බලවේගයේ ප්‍රධාන ලේකම් වෛද්‍ය නිහාල් අබේසිංහ, ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනි අමරසූරිය සහ ජාතික ජන බලවේගෙය ජාතික විධායක සභික මහින්ද රත්නායකද සහභාගී වූහ. එහිදී දැක්වූ අදහස්… ජාතික ජන බලවේගයේ නායක අනුර දිසානායක, “අද අපේ රට විශාල ආර්ථික ආපදා තත්වයකට මුහුණපා තිබෙනවා. භාණ්ඩ මිල ඉහළ යාම, භාණ්ඩ හිඟය, ආර්ථිකය මුළුමනින්ම ආණ්ඩුවෙන් ගිලිහී කළු ආර්ථිකය ප්‍රබල වීම සිදුව තිබෙනවා. පසුගියදා මහ බැංකුව රුපියල පාවෙන්න ඉඩ හරින්න තීරණය කළා. ඩොලරයේ අගය රු.280 දක්වා ඉහළ ගොස් තිබෙනවා. කළු වෙළඳපොළේ එම අගය රු.300ට වඩා ඉහළයි. ආණ්ඩුවේ නිල රෙගුලාසිවලට පිටින් කළු ආර්ථිකයක් නිර්මාණය වීම නිසා ජනතාවගේ අත්‍යාවශ්‍ය භාණ්ඩ හා සේවා සාධාරණ මිලකට ලබාදෙන්න ආණ්ඩුවට නොහැකිවී තිබෙනවා. මෙහි ප්‍රතිඵලයක් ලෙස ඊයේ(19) රාත්‍රියේදී කිරිපිටි මිල අධික ලෙස ඉහළ ගියා. ඉන්ධන මිල විශාල ලෙස ඉහළ ගොස් තිබෙනවා. ආපන ශාලාවල ආහාරපාන ඉතා මිල අධිකවී තිබෙනවා. ඉන්ධන මිල ඉහළ යාම නිසා සමස්ථ ආර්ථිකයම ආපදාවකට ලක්වී තිබෙනවා. එහි පීඩාව සෑම තරාතිරමක ජනතාවටම විඳින්න සිදුවෙලා. ජනතාව එහි ගොදුරක් බවට පත්වෙලා. වැලිපැන්න ප්‍රදේශයේ 37 හැවිරිදි පියෙක් තමන්ගේ දරුවන් බඩගින්නේ ඉන්නවා දරාගන්න බැරිව සියදිවි හානිකර ගත්තා. නුවර, යටිනුවර වීදියේ පිරවුම්හලක් අසල භූමිතෙල් පෝලිමේ සිටි 71 හැවිරිදි පියෙක් මියගියා. ජනතාවගේ ජීවිතය බිලිගනිමින් අර්බුදය ඉදිරියට තල්ලු වෙමින් තිබෙනවා. නමුත් මෙම අර්බුදය විසඳා ජනතාවගේ ජීවිත සුවපත් කිරීම සඳහා මූලික වගකීම තිබෙන පාලකයින් සහ ආණ්ඩුව හිරි වැටුණු ස්වභාවයක පසුවෙනවා. ඒ වගේම ඔවුන් තමන්ගේ නාස්තිකාර සල්ලාල දේශපාලන ජීවිතය අත්හැර නැහැ. පසුගියදා ජනාධිපතිවරයා ජාතිය අමතා කරන ලද කතාවෙන් පෙන්නුම් කළේ මොකක්ද? ඔහුට මෙම ආර්ථිකයේ දිග, පළල, ගැඹුර පිළිබඳව කිසිදු අවබෝධයක් නොමැති බවයි. ඒ වගේම මෙම ආර්ථික විනාශයට ඔහුගේ පාලන කාලය තුළ ගත් තීන්දු තීරණවල බලපෑම ගැන ඔහුට අදහසක් නැහැ. වංචා-දූෂණ, වැරදි බදු ප්‍රතිපත්ති, තමන්ගේ හිතමිතුරු ව්‍යාපාරිකයන්ට ධනය එක්රැස්කර ගැනීමට ඉඩදීම වැනි තීරණ ආර්ථිකය විනාශයට බලපා තිබෙනවා. ඇතිවී තිබෙන මෙම අර්බුදයත් ඊට හේතුවත් අර්බුදය විසඳීමේ මාවතත් ඔහුට ප්‍රකාශ කිරීමටවත් නොහැකි වුණා. එයින් පෙන්නුම් කරන්නේ මෙම ආර්ථික අර්බුදය ඔහේ ගලායාමට ඉඩදී පැත්තටකවී තුෂ්නිම්භූතව බලාගෙන ඉන්න තත්වයක්. මේ ජනාධිපතිවරයාටත් ආණ්ඩුවටවත් රටේ ජනතාව පිළිබඳ වගකීම දැරීමට කිසිදු යුක්තිසහගත අයිතියක් නැහැ. ඔවුන්ගේ භාවිතාව තුළින්, ඔවුන්ගේ ප්‍රකාශ තුළින් එය පෙන්නුම් කොට තිබෙනවා. මෙම පාලනය පළවා හැරීම සඳහා ජනතාව පෙළ ගැස්වීමට ජාතික ජන බලවේගය සූදානම්. පළවා හැරීමෙන් පමණක් ප්‍රමාණවත් වෙන්නේ නැහැ. මේ ආණ්ඩුවේ වසර දෙකක කාලය ආර්ථික අර්බුදය තීව්‍ර කිරීමට ඉවහල් වූවා පමණක් නොව මෙතෙක් කාලයක් අනුගමනය කළ වැරදි ආර්ථික ප්‍රතිපත්ති මෙම අර්බුදයට හේතු වෙලා තිබෙනවා. වරප්‍රසාදලත් දේශපාලන පංතියක්, වංචාව දූෂණය පිරුණු පාලන ක්‍රමයත් අර්බුදයේ විශාල පංගුවක්. ඒ වගේම රටේ නිෂ්පාදන ආර්ථීකය බිඳ වැට්ටීමත් මෙම අර්බුදය තීව්‍ර කළා. ඒ නිසා මෙම පාලනය පළවා හරිනවා වගේම 74 වසරක වැරදි දේශපාලන ආර්ථික ගමනත් වෙනස් කිරීම සඳහා අපේ රටේ ජනතාව පෙළගැස්විය යුතුව තිබෙනවා. එතැනින් නතර නොවී රට ඇදවැටී තිබෙන අඳුරු අගාධයෙන් ගොඩගැනීම සඳහා ජනතාවාදී පාලනයක් ගොඩනැගිය යුතුයි. අද රටේ ගොවි ජනතාව තමන්ගේ යන්ත්‍රෝපකරණවලට ඉන්ධන නැතිව ලතවෙනවා. ධීවරයාට මුහුදු යන්න ඉන්ධන නැහැ. දෛනිකව තමන්ගේ වාහනයෙන් බඩු ප්‍රවාහනය කරපු රියදුරෙකුට ඒක කරගෙන යන්න විදිහක් නැහැ. බඩගින්නේ වැළපෙන දරුවෙකුට කිරි වීදුරුවක් ලබාදෙන්න බැහැ කිරිපිටි පැකට් එකක මිල විශාල ලෙස ඉහළ ගිහිල්ලා. ගෑස් නොමැති වීම සහ ගෑස්වල මිල ඉහළ යාම නිසා ගෘහණියකට නිවසේ කටයුතු කරගෙන යන්න බැහැ. ආපන ශාලා හිමියන්ට එය පවත්වාගෙන යන්න බැහැ. ඒ තරමට පුරවැසියන් පීඩාවකට, අසරණභාවයකට පත්වෙලා. ඒ නිසා රටේ හැමතැනින්ම ජනතාවගේ විරෝධය පැනනගිමින් තිබෙනවා. “මුං පන්නන්න ඕනෑ, මොකා හරි එක්ක එකතු වෙලා ආණ්ඩුවක් හදන්න ඕනෑ” කියන අඳෝනාවක් තිබෙනවා. පෝලිම්වල අඬනවා. පෝලිම්වල සිහි නැතිවෙලා වැටිලා මිය යනවා, ජනතාව එවැනි ඛේදවාචකයක සිටියදී එය නොපෙනෙන තරමට පාලකයින් හිරි වටිලා තිබෙනවා. එනිසා අපි කාගේත් වගකීමක් තිබෙනවා, මේ ආණ්ඩුව පළවා හරින්න. ඒ වෙනුවෙන් මේ රටේ ජනතාව පෙරට ආ යුතුයි. මේ ආණ්ඩුව පළවා හැරලා ඒ පන්නයේම නාඩගම් කාරයෝ පිරිසකට පාලන බලය අත්පත් කරගන්න ඉඩතියන්න හොඳ නැහැ. එනිසා මේ වෙලාවේ ජීවත්වන අපේ පරම්පරාවේ මිනිස්සුන්ගේ වගකීම තමයි අපේ දරුවන්ට මීට වඩා සුරක්‍ෂිත රටක් අනාගතයක් නිර්මාණය කරගැනීම වෙනුවෙන් මේ පාලකයින් පළවා හැරීමටත් ජනතාවාදී පාලනයක් ගොඩනැගීමටත් මැදිහත් වන එක. ඒනිසා අපි ජනතාවගෙන් ඉල්ලනවා අපි සියලු දෙනා එක්ව මේ රට ගොඩනගමු. එය කේන්ද්‍ර කරගනිමින් එළඹෙන 23වැනිදා විශාල ජනබල විරෝධයක් සංවිධානය කොට තිබෙනවා. පෙළපාලිය දෙල්කඳ මංසන්ධියෙන් ආරම්භ කොට නුගේගොඩදී විශාල විරෝධතා රැලියක් පැවැත්වීමට බලාපොරොත්තු වෙනවා. මේ ආණ්ඩුව පළවා හැරීමත් දිගු කාලයක් තිස්සේ අනුගමනය කරන වැරදි ආර්ථික ගමනෙන් රට මුදවා ගැනීමටත් ජනතාවාදී පාලනයක් ගොඩනැගීමත් අරමුණු කර ගනිමින් මෙම සටන ආරම්භ කරනවා. ඒ සඳහා පුරවැසියන්ට අපි ආරාධනා කරනවා. වළකට වැටීම මොළයට හොඳයි. අපේ රටේ ජනතාව වැටෙන්න පුළුවන් ගැඹුරුතම වළට වැටී අවසන්. දැන් ඔබ අවදිවෙන්න. මොන වෙස්මුහුණෙන් ආවත් වංචාව දූෂණය පිරුණු ක්‍රමයකට අපේ රට ගොඩගන්න බැහැ. තීරණාත්මක ලෙස මෙම ආර්ථික සංවර්ධන උපායමාර්ග වෙනස් කළ යුතුව තිබෙනවා. ඒ සඳහා වූ නව ජනතා පෙළ ගැස්මක් අවශ්‍යයි. ඒ නිසා අපි මෙම අර්බුදය සහ පීඩනය යොදා ගත යුත්තේ තාවකාලිකව විරෝධය පළ කිරීමට, කෑ ගැසීමට හෝ හඬා වැළපීමට නොවේ. එය යොදා ගත යුත්තේ වඩාත් නිවැරදි දේශපාලන සහ ආර්ථික සංස්කෘතියක් සහිත ජනතා ආණ්ඩුවක් ගොඩනැගීම සඳහායි. ඒ සඳහා මේ රටේ සියලුම ජනතාවට අපි ආරාධනා කරනවා. අර්බුදයකදී එහි ගිලී මිය යනවාට වඩා එහි පාඩම් ඉගෙන ගෙන අලුත් මාවතක් සොයා ගැනීම සඳහා අර්බුදය යොදා ගමු කියලා අපි ජනතාවට යෝජනා කරනවා.” අර්බුදය නිර්මාණය කළේ මම නෙවෙයි කියලා ජනාධිපතිට වගකීමෙන් මිදෙන්න බැහැ…ජාතික ජන බලවේගයේ ප්‍රධාන ලේකම් වෛද්‍ය නිහාල් අබේසිංහ මහතා “ඇත්තටම කණගාටුයි කියන්න මෙවැනි අර්බුදයක් තිබෙන වෙලාවක ජනාධිපතිවරයා ජාතිය අමතලා කරන්න ඕනෑ ප්‍රකාශයක් නෙවෙයි පහුගියදා කළේ. මීට කලින් එතුමා ප්‍රකාශයක් කළා, මම තමයි හොඳටම කළේ කියලා. ඒ, කොවිඩ් සම්බන්ධ මුල් අවස්ථාවේදීයි. එහෙත් පසුව කොවිඩ් රැලි කිහිපයක් ඇවිල්ලා ජනතාව විශාල ප්‍රමාණයක් මිය ගියා. පසුගියදා ඔහු කළ ජාතිය ඇමතීමේදී වංචාව-දූෂණය, නාස්තිය පිළිබඳව වචනයක්වත් කතා කළේ නැහැ. ඒ වගේම ජනතාව බලාපොරොත්තු වුණා මෙම අර්බූධදය විසඳන්න කෙටි කාලීන, මධ්‍ය කාලීන සහ දිගු කාලීන වැඩ පිළිවෙළක් ආණ්ඩුව ප්‍රකාශ්‍යට පත් කරයි කියලා. එවැනි වැඩපිළිවෙළක් නැති නිසා ජනතා විරෝධය දිනෙන් දින වැඩිවෙමින් තිබෙන්නේ. ආහාර අර්බුදය, කෘෂිකාර්මික අර්බුදය, දුක් විඳින ජනතාවගේ ප්‍රශ්න, විසඳගන්නේ කොහොමද කියන එකවත් වචනයක් කතා කළේ නැහැ. 2019දී මේ රට බාරගන්නකොට ණය අර්බුදය ගැන දැනගෙන හිටියේ නැද්ද කියලා අපි ජනාධිපතිගෙන් අහනවා. නමුත් රටේ සියලුම දෙනා දැනගෙන හිටියා රට විශාල ණය අර්බුදයක තිබෙනවා කියලා. එනිසා ඔහුට මෙම බරපතල අර්බුදය ගැන කිසිම හැඟීමක් තිබුණේ නැහැ. එයින් ගම්‍ය වෙන්නේ ජනතාවට වගවීම සහ වගකීම පිළිබඳ ප්‍රශ්නයක්. එය මේ රටේ සියලුම ආයතනවල තිබෙන ප්‍රශ්නයක්. යම් පුද්ගලයෙක් වගකීම බාර ගන්නේ එම වගකීම ඉෂ්ට කිරීමටයි. එය කරන්න බැරිනම් වහාම ඉවත් විය යුතුයි. යම් පුද්ගලයෙකු ආයතනයක තනතුරකට පත් වෙනවා නම් ඔහුට කිසිදු අයිතියක් නැහැ කියන්න එම ආයතයනයේ කලින් තිබුණු ප්‍රශ්න තමන්ට අදාල නැහැ කියලා. යම් වසංගතයක් ඇතිවෙනකොට එය පාලනය කරන්න ඉන්න අය නෙවෙයි එම වසංගතය නිර්මාණය කරන්නේ. නමුත් ඔවුන් මෙම වසංගතය පාලනය කිරීමට වගකීමත් දරනවා. නමුත් අපේ රටේ තිබෙන්නේ සියලු ක්‍ෂේත්‍රවල වගකීම බාර ගන්නා අය වගකීම හරියට ඉෂ්ඨ කරන්නේ නැති තත්වයක්. රටක රාජ්‍ය නායකයෙකුට වගකීමක් තිබෙනවා සියලු ක්‍ෂේත්‍රවල දක්‍ෂයින්ගේ දැනුම අරගෙන අත්දැකීම් තිබෙන අයගෙන් උපදෙස් අරගෙන ජනතාව සමග එක්වී ප්‍රශ්නවලට පිළිතුරු සෙවීමට. යම් නායකයෙක් කියනවා නම් මෙම අර්බුදය නිර්මාණය කළේ මම නෙවෙයි, එය විසඳීමට නොහැකියි කියලා ජනතාව පෙරළා ප්‍රශ්න කළ යුතුයි එහෙනම් ඇයි ඔබ වගකීම බාර ගත්තේ කියලා. ඒ නිසා මෙම ජනතාවට වග නොකියන ආණි්ඩුවට අපි අපේ විරෝධය පළ කරනවා. අපි ජාතික ජන බලවේගය විදිහට සියලුම ග්‍රාම සේවා කොට්ඨාස මට්ටමින් සභා ගොඩනගමින් ජනතාව සමග එක්වී ජනතාවගේ පාලනයක් ගොඩනැගීම සඳහා කටයුතු සංවිධානය කරමින් ඉන්නවා. එම පාලනය මගින් ජනතාව සමග එක්වී ජනතාවගේ ප්‍රශ්න විසඳන ක්‍රියාමාර්ග ගන්න අපි බලාපොරොත්තු වෙනවා. ඒ සඳහා ජනතා පාලනයක් හදන ක්‍රියාමාර්ග අපි අතහරින්නේ නැහැ.” ආණ්ඩුව සමඟ තිබෙන කෝපය මේ රට යහපත් දිශාවකට හරවන සටන සමඟ සම්බන්ධ කරන්න කියලා ජනතාවගෙන් ඉල්ලනවා…ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනි අමරසූරිය “මේ ආණ්ඩුව රටේ වගකීමක් දරන ආණ්ඩුවක් ලෙස පිළිගන්න බැහැ. ඒ වගේම ඔවුන් ඔප්පු කරමින් තිබෙනවා ජනතාවගේ වගකීම ගන්න ඔවුන් සුදුසු නැහැ කියලා. අපි පාරට බැස්සොත් දකින්න ලැබෙන්නේ ජනතාව පෝලිම්වල අව්වේ වේළෙනවා, නැත්නම් වැස්සේ තෙමෙනවා. පුද්ගලයෙක් පෝලිමක සිටියදී මිය ගියා. තවත් කාන්තාවක් පෝලිමක කලන්තේ හැදිලා වැටුණා. මෙවැනි සිද්ධීන් ඇහෙන්නේ, දකින්නේ, දැනෙන්නේ නැති ආණ්ඩුවක් තමයි දැන් තිබෙන්නේ. ආණ්ඩුවේ අයගේ ප්‍රකාශවලින් දැන් පෙනෙන්නේ ජනතාවගේ පීඩනය තමන්ට දැනේනේ නැහැ කියන එකයි. එය තේරුම් ගැනීමටත් ඔවුන්ට හැකියාව නැහැ. එනිසා තව දුරටත් මේ ආණ්ඩුව ආණ්ඩුවක් ලෙස බාර ගත යුතු නැහැ. එය පළවා හැරීමට සංවිධානය විය යුතුයි. ඒ වගේම මේ ආණ්ඩුව පළවා හැර ගොඩනගන සමාජය පිළිබඳවත් අපිට අවබෝධයක් තිබිය යුතුයි. මෙැවනි ආපදා තත්වයකදී දරුවන්. කාන්තාවන් සහ වැඩිහිටියන් විශාල ගැටලුවකට මුහුණ දෙනවා. අඩුම තරමේ මෙවැනි අවදානම් වැඩි පිරිසට රැකවරණය දෙන්නේ කොහොමද කියලා ආණ්ඩුවට වැඩපිළිවෙළක් නැහැ. මෙැනි අර්බුදයකදී කාන්තාවන්ට එල්ල වන පීඩනය ඉතාම ඉහළයි. ඔවුන්ට සහනයක් ලබා දෙන්න, ඔවුන්ගේ පීඩනය අඩු කරන්න ආණ්ඩුවට කිසිදු වැඩපිලිවෙළක් නැහැ. කාන්තා දිනයේදී පවා ආණ්ඩුවේ අගමැතිවරයාගේ ප්‍රකාශය වුණේ තවත් ඉවසන්න කියලයි. මේ ඉවසීමේ කට්ට පැනලා දැන් ගොඩක් කල්. ඉවසන්න කියනවට වඩා පීඩාවට පත්වෙලා ඉන්න අයට අවම සහනයක් වත් ලබාදෙන එක ගැන මේ ආණ්ඩුවට හැඟීමක් නැහැ. ඒ නිසා මේ ආණ්ඩුවට තව දුරටත් කරන්න බැහැ කියලා හොඳටම පැහැදිලියි. මිනිස්සුන් තුළ තිබෙන තරහ මේ සමාජය කොහොමද වෙනස් විය යුත්තේ සහ මොන වගේ විසඳුමකටද යා යුත්තේ කියන අරගලයට සම්බන්ධ කරන ලෙස අපි ජනතාවගෙන් ඉල්ලනවා. ඒ නිසා 23වැනිදා දෙල්කඳ හන්දියෙන් ආරම්භ කරන පා ගමනටත් අපේ රැලියටත් සම්බන්ධ වෙන්න කියලා අපි ජනතාවට විවෘත ආරාධනයක් කරනවා. මේ වෙන විටත් රටේ හැම පැත්තකම ජනතාව ස්වාධීනව උද්ඝෝෂණය සංවිධානය කරනවා. ඒ සියලු දෙනාට අපිත් සමග එකතු වෙන්න කියලා අපි ආරාධනා කරනවා.” මාධ්‍යවේදීන් නැගූ ප්‍රශ්නවලට අනුර දිසානායක සහෝදරයා පිළිතුරු ලබා දෙමින්… සර්ව පාක්‍ෂික සමුළුවට සහභාගි වෙනවාද? “ජාතික ජන බලවේගයට මේ සඳහා ආරාධනාවක් ලැබී තිබෙනවා. මෙම සර්ව පාක්‍ෂික සමුලුව මේ මොහොතේ පවත්වන්නේ ආණ්ඩුවේ දේශපාලන අර්බුදය සමනය කර ගැනීමට මිස රටේ ආර්ථික ප්‍රශ්නය විසඳන්න නෙවෙයි. මෙම සර්ව පාක්‍ෂික සමුළුව යෝජනා කරන්නේ ආණ්ඩුවෙන් ඇමතිවරු දෙදෙනෙක් ඉවත් කළ පසුව ජනාධිපතිවරයා සමග ශ්‍රීලනිපය කරන සාකච්ඡාවේදීයි. එනිසා මේ යෝජනාව ශ්‍රීලනිපයේ පොදුජන පෙරමුණේ අර්බුදය නිසා යෝජනා වූවක් පමණයි. මීට පෙර මෙවැනි ආකාරයේ සර්වපාක්‍ෂික සමුළු විශාල ප්‍රමාණයක් කැඳවා තිබෙනවා. කොවිඩ්වලටත් එවැනි සර්ව පාක්‍ෂික සමුළුවක් කැඳෙව්වා. එය කෙළවර වුණේ විලාප සමුළුවක් බවට පත්වෙලා. ආණඩුව තමන්ගේ න්‍යාය පත්‍රය දිගටම කරගෙන ගියා. එවැනි සර්වපාක්‍ෂික සමුළු කියන්නේ ආණ්ඩුවේ අර්බුදය සාධාරණය කර ගැනීමට උඩින් තවරණ අයිසිං එකක් පමණයි. සර්ව පාක්‍ෂික සමුලුවක් පවත්වා රටේ ආර්ථීකය ගැන කතා කරනවා නම් මේ වෙලාවේ ආර්ථිකය ගැන ඇත්ත අර්බුදය ආණ්ඩුව රටට ඉදිරිපත් කළ යුතුයි. ආර්ථිකය සම්බන්ධයෙන් ජාත්‍යන්තර මූල්‍ය අරමුදල ඉදිරිපත් කරපු වාර්තාව පිළිබඳව, රටේ විදෙස් සංචිතය පිළිබඳ තොරතුරු, මෑත කාලයේදී ලබාගත් ණය පිළිබඳව විස්තර ආදිය මේ රටේ ජනතාව දන්නේ නැහැ. ඒ වගේම ඉන්දියාවෙන් ලබා ගන්න ඩොලර් බිලියනය සහ ඉන්දියාවට රටේ ජාතික සම්පත් ලබාදීම සම්බන්දයෙන් ඇතිකරගෙන තිබෙන එකඟතා පිළිබඳව රට දන්නේ නැහැ. එවැනි ආර්ථිකය සම්බන්ධ සියලු තොරතුරු සඟවා ආර්ථිකය සම්බන්ධයෙන් කරන සර්ව පාක්‍ෂික හමුවක් කිසි ලෙස සාධාරණය වන්නේ නැහැ. මෙවැනි සාකච්ඡාවක අවශ්‍යතාවය අපි අවධාරණය කළේ මීට වසර එක හමාරකට පමණ පෙරයි. නමුත් අර්බුදය වර්ධනය වී පුපුරා ගියාට පසුව ඒ සම්බන්ධයෙන් සාකච්චා කිරීමට අපිට ආරධනා කිරීම කිසිදු පලක් නැති ක්‍රියාවක්. ඒනිසා මෙම කරුණු පදනම් කරගෙන සාර්ව පාක්‍ෂික සමුළුව සඳහා ජාතික ජන බලවේගය සහභාගි වෙන්නේ නැහැ. ඒ වගේම ජනාධිපතිවරයා හෝ ආණ්ඩුව මේ ප්‍රශ්නවලට විසඳුම් ගෙනෙයි කියලා සිහිනයක අපි නැහැ. රටේ අර්බුදය විසඳීම සඳහා අනෙකුත් පක්‍ෂ එක්කර ගත් නායකත්ව මණ්ඩලයක් ගොඩනැගීමට යෝජනාවක් ඉදිරිපත් වී තිබෙනවා? ජාතික ජන බලවේගයේ අපි විශ්වාස කරන්නේ නැහැ පාර්ලිමේන්තුවේ ඔළුගෙඩි මාරුවකින් මේ ප්‍රශ්නයට විසඳුම් හොයන්න පුළුවන් වෙයි කියලා. එනිසා අපි පාර්ලිමේන්තුවේ කරන ඔළුගෙඩි මාරු කිරීමේ සෙල්ලම්වලට සහභාගි වෙන්නේ නැහැ. අනෙක් කාරණය මේ සියල්ල මේ අර්බුදයේ නිමවුම්කරුවෝයි. ඔවුන් මේ අර්බුදයට විසඳුමක් වෙන්නේ නැහැ. එනිසා මෙම අර්බුදය හදපු පිරිස් සමග අර්බුදය විසඳීම සඳහා සාකච්ඡා කර පළක් නැහැ.”", "URL": "https://lankatruth.com/si/?p=130251", "Category": "පුවත්", "Parent URL": null}