{"Source": "Lankatruth", "Timestamp": "February 27, 2019", "Headline": "බැඳුම්කර වංචාවට වසර 04යි – හොරු තවමත් නිදැල්ලේ…", "News Content": "මෛත්‍රී – රනිල් දින 100 ආණ්ඩුව සමයේ එනම් 2015 පෙබරවාරි 27 දිනය ලෙස සැලකෙන වංචා සහගත බැඳුම්කර වෙන්දේසියට අදට වසර 04ක් සපිරෙයි. එහෙත් එම වංචා සහගත බැඳුම්කර වෙන්දේසියට සම්බන්ධ වංචණිකයන්ට දඬුවම් ලබාදීමට හෝ එම මුදල් නැවත අය කරගැනීමට බලධාරීන් මෙතෙක් කටයුතු කර නැත. එම වංචාසහගත බැඳුම්කර වෙන්දේසිය සම්බන්ධයෙන් ජවිපෙ පාර්ලිමේන්තු මන්ත්‍රී සුනිල් හඳුන්නෙත්ති මහතාගේ සභාපතිත්වයෙන් යුත් කොප් කමිටුවෙන් සවිස්තරාත්මක වාර්තාවක් පාර්ලිමේන්තුවට ඉදිරිපත් කළ අතර ඉන් පසු ජනාධිපති මෛත්‍රීපාල සිරිසේන මහතා විසින්ද ජනාධිපති කොමිෂන් සභාවක් පත් කර විශේෂ විමර්ශනයක්ද සිදු කරන ලදී. එහි වාර්තාවට මේ වනවිට ජනාධිපතිවරයා අතේ තිබේ. එම වාර්තාව මෙතෙක් හෙළි කර නැත. එය හෙළි කිරිමේ බලය හිමි එකම තැනැත්තා ජනාධිපති මෛත්‍රීපාල සිරිසේන මහතාය. මෙම බැඳුම්කර වංචාව සිදුවීමට පෙර අර්ජුන් මහේන්ද්‍රන් මහතා මහ බැංකුවේ අධිපතිවරයා ලෙස පත් කිරීමට සූදානම් වන බව සැලවීමත් සමග විශේෂයෙන් දූෂණ විරෝධී හඬ සංවිධානයේ කැඳවුම්කරු ජනතා විමුක්ති පෙරමුණේ මධ්‍යම කාරක සභික වසන්ත සමරසිංහ මහතා විසින් මේ බව රටට අනාවරණය කළේය. අර්ජුන් මහේන්ද්‍රන් මහතා ශ්‍රී ලංකා පුරවැසියෙකු නොවන බැවින් ඔහුට මෙරට මහ බැංකුවේ අධිපති ධුරය ලබාදීමට ඇති සූදානම දැඩිව විවේචනය කළේය. ඉන් පසු එය යම් ආන්දෝලනයක් ඇති කළ නමුත් මෛත්‍රී – රනිල් ආණ්ඩුව විසින් විශේෂයෙන් එක්සත් ජාතික පක්ෂ නායක, අග්‍රාමාත්‍ය රනිල් වික්‍රමසිංහ මහතාගේ සෘජු මැදිහත්වීම මත සිංගප්පූරු පුරවැසියෙකු වන අර්ජුන් මහේන්ද්‍රන් මහතාව ශ්‍රී ලංකාවේ මහ බැංකුවේ අධිපතිවරයා බවට ජනාධිපති මෛත්‍රීපාල සිරිසේන මහතා විසින් පත් කළේය. ගිනිය නොහැකි තරමේ දැවැන්ත පාඩුවක් මෙරට ආර්ථික දේහයට සිදු කළ බැඳුම්කර වංචාව සිදුවූ අතර එය පළමුවරට 2015 මාර්තු 10වනදා ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා විසින් ජවිපෙ ප්‍රධාන කාර්යාලයේ පැවති මාධ්‍ය හමුවකදී අනාවරණය කර සිටියේය. බැඳුම්කර වෙන්දේසිය පිළිබඳව නොදැන සිටි සාමාන්‍ය සමාජයට පමණක් නොව බොහෝ මාධ්‍යවේදීන්ටද එය පළමු මොහොතේ තේරුම් ගැනීම පවා ඉතාමත් සංකීර්ණ කටයුත්තක් බවට පත්විය. එය සමාජයෙන් සහ මාධ්‍යවේදීන්ගෙන් පෙරළා නැගුණු ප්‍රශ්නවලින් මනාව පැහැදිලි විය. විශේෂයෙන් ජනතා විමුක්ති පෙරමුණේ නායක අනුර දිසානායක මහතා විසින් 2015 මාර්තු 17 වනදා මෙම බැඳුම්කර වංචාව සම්බන්ධයෙන් අගමැතිවරයාගෙන පාර්ලිමේන්තුවේ සිදු කළ ප්‍රශ්න කිරීම් හමුවේ මෙම බැඳුම් කර වංචාව සම්බන්ධ සමාජ කතිකාවත තව තවත් තීව්‍ර විය. මෙම වංචා සහතග බැඳුම්කර වෙන්දේසියට අග්‍රමාත්‍ය රනිල් වික්‍රමසිංහ මහතා සෘජුවම වගකිවයුතු බවට අනාවරණය වන්නේද එම ප්‍රශ්න කිරීම්වලදීය. ඉන් පසු ෆේස්බුක් ඇතුළු සමාජ මාධ්‍යවලත් විද්‍යුත් මුද්‍රිත මාධ්‍යවලත් දැඩි කතා බහක් ඇති වූ අතර බැඳුම්කර වංචාව දේශපාලන වේදිකාවේද ප්‍රබල මාතෘකාවක් විය. බැඳුම්කර වෙන්දේසිය සිදු කරන ආකාරය පිළිබඳව රටට පැහැදිලි කිරීම සඳහා වෙනම වීඩියෝ පවා සැකසෙන්නට විය. මෙම බැඳුම්කර වංචාව පිළිබඳව ජනතා අවධානය යොමු කරවමින් රටට හෙළිදරව් කිරීම ගැන මහින්ද පිලේ මන්ත්‍රී ඩලස් අලහප්පෙරුම මහතා විසින් ජනතා විමුක්ති පෙරමුණට ස්තුතිවන්න වන බව ප්‍රධාන ජාතික පුවත් පතකටද පවසා තිබිණි. මේ අතරතුර දූෂණ විරෝධී හඬ සංවිධානයේ කැඳවුම්කරු, ජවිපෙ මධ්‍යම කාරක සභික වසන්ත සමරසිංහ මහතා විසින් 2017 නොවැම්බර් 01වනදා මාධ්‍ය හමුවක් පවත්වමින් මෙම බැඳුම්කර වංචාවට අදාළ හඩ පට 19ක් මාධ්‍ය වෙත නිකුත් කළ අතර එම හඬපට සහ උක්ත බැඳුම්කර වංචාවට අදාළ තමා සතු සියළු සාක්ෂි ජනාධිපති කොමිසම වෙත ලබාදීමටද ඔහු කටයුතු කළේ ය. 2015 ජනවාරි 08ට පෙර පැවති රාජපක්ෂ ආණ්ඩුවේ වංචා දූෂණවලට එරෙහිව රට තුළ ඒ වනවිට ගොඩනැගී තිබුණ විරෝධතාවයේ කරමතින් 2015 ජනවාරි 08ට බලයට පැමිණි මෛත්‍රීපාල සිරිසේන මහතාගේත් ඉන් පසු අග්‍රාමාත්‍යවරයා බවට පත්වූ රනිල් වික්‍රමසිංහ මහතාගේත් මුවගේ මැතිවරණ වේදිකාව තුළ රැඳී තිබූ ප්‍රබලම මාතෘකාවක් වූයේ වංචාව දූෂණය නාස්තිය පිටු දකින බවය. එමෙන්ම එකළ ජනාධිපතිවරණ වේදිකාවේ, විජේදාස රාජපක්ෂ, චම්පික රණවක, රවී කරුණානායක, මංගල සමරවීර, නලීන් බණ්ඩාර, සජිත් ප්‍රේමදාස, රාජිත සේනාරත්න, වජිර අබේවර්ධන, සරත් ෆොන්සේකා වැනි මන්ත්‍රීවරු දිගින් දිගටම වංචාව දූෂණය පිටුදකින ආකාරය මතුරන්නට වූහ. කෙසේ නමුත් පැවති රාජපක්ෂ පාලනස සමයේ ජනතා දේපල විනාශ කළ, ජනතා මුදල් අවභාවිතා කළ කිසිවෙකුටත් දඩුවම් ලබාදිමට මෙතෙක් මෛත්‍රී – රනිල් ආණ්ඩුවට හැකි වී නැති අතර මෛත්‍රී – රනිල් ඇතුළු පිරිස කට මැද දෙඩවූ ආකාරයට තමන්ගේ පාලනය යටතේ හෝ වංචාව දූෂණය නතර කරගැනීමට ඔවුන්ට හැකි වී නැත. අඩුම තරමේ වංචා සහගත බැඳුම්කර වෙන්දේසිය සිදු වී වසර 04ක් ගතව ඇතත් අද ඇමති ධුර හොබවන උක්ත මන්ත්‍රීවරු සියල්ලෝම පාහේ මෙම බැඳුම්කර වංචාව හමුවේ මුණිවත රකිති. චම්පික රණවක මන්ත්‍රීවරයා අවස්ථා කිහිපයකදීම ප්‍රකාශ කළ ‘යහපාලන ආණ්ඩුවේ වංචාවට එරෙහි ලිට්මස් පරීක්ෂාව’ ලෙස හැඳින්වූ ඇවන්ගාඩ් නඩුවද මේ වනවිට ඇල්මැරුනු ස්වභාවයක් ගෙන තිබේ. එහි චූදියන්ට රිසිසේ කටයුතු කිරීමට ඉඩ හසර විවරවී ඇති අතර ඔවුන්ට අවශ්‍ය විට විදේශගතවීමට නිදහස ලැබී තිබේ. එහි එක් ප්‍රධාන චූදිත තැනැත්තියක වන ආරක්ෂක අමාත්‍යාංශයේ හිටපු අතිරේක ලේකම්වරියක වන දමයන්ති ජයරත්න මහත්මිය අධිකරණය මගහැර රට පැන සිටින අතර ඇය අත් අඩංගුවට ගෙන මෙරටට ගෙන ඒමට මෙතෙක් කටයුතු කර නැත. එලෙසම මේ වනවිට බැඳුම්කර වංචාවේ ප්‍රධාන චූදිතයෙකු වන හිටපු මහ බැංකු අධිපති අර්ජුන් මහේන්ද්‍රන් මහතාද මේ වනවිට අධිකරණය මග හැර රට පැන සිටින අතර ඔහු අත් අඩංගුවට ගෙන මෙරටට ගෙන ඒමට මෙතෙක් කටයුතු කර නැත. අද පොලිසිය ඇතුළු මෙම වංචා දූෂණ සම්බන්ධයෙන් විමර්ශන සිදුකරන ආයතන පවතින්නේද ජනාධිපති මෛත්‍රීපාල සිරිසේන මහතා යටතේය. උදයංග වීරතුංග, ජාලිය වික්‍රමතුංග වැන්නන්ද වංචා, දූෂණ, මිනීමැරුම් සම්බන්ධයෙන් මෙරටට අවශ්‍යව සිටින එහෙත් අධිකරණය මගහැර රට පැන සිටින්නන් වේ. ඔවුන්වද ගෙන්වීමට මෙතෙක් වත්මන් පාලකයන්ට හැකිවී නැති අතර ඔවුන් දෙදෙනාම විශ්‍රාමික ජනාධිපති, වත්මන් විපක්ෂ නායක මහින්ද රාජපක්ෂ මහතාගේ ඥාතීන්ය. ප්‍රධාන වශයෙන් මෙම වංචණිකයන් සම්බන්ධයෙන් නීතිය ක්‍රියාත්මක් කිරීමේදී ප්‍රධාන කොටසක් විමර්ශණ අංශවලට පැවරී ඇති අතර එම විමර්ශන අංශ පවතින්නේ පොලිස් දෙපාර්තමේන්තුව යටතේය. පොලිසිය පවතින්නේ ජනාධිපති මෛත්‍රීපාල සිරිසේන මහතා යටතේය. එමෙන්ම තමා විසින්ම පත් කළ බැඳුම්කර වංචාව සම්බන්ධ ජනාධිපති කොමිසම විසින් නිකුත් කළ, එම වංචාවට අදාළව පුද්ගල නම්ගම්ද ඇතුළුව කරුණු රැසක් අනාවරණය කළ වාර්තාව පවතින්නේද ජනාධිපතිවරයා අතේය. එමෙන්ම මහින්ද රාජපක්ෂ ඇතුළු එම පිලේ මන්ත්‍රීවරු සඳහන් කරන පරිදි අද මෛත්‍රීපාල සිරිසේන ජනාධිපතිවරයා සිටින්නේ ඔවුන්ගේ පිලේය. එබැවින් අඩුම තරමේ මෙම සම්පූර්ණ බැඳුම්කර වාර්තාව රටට ඉදිරිපත් කර එම වංචාවට සම්බන්ධ බවට මේ වනවිට අනාවරණය වී සිටින, රනිල් වික්‍රමසිංහ, රවී කරුණානායක, අර්ජුන් මහේන්ද්‍රන් සහ අර්ජුන් ඇලෝසියස් යන අයටත් ඔවුන්ගෙන් යැපුණුබවට මේ වනවිට ඔවුන් විසින්ම පිළිගෙන ඇති දයාසිරි ජයසේකර, සරත් ෆොන්සේකා සහ සුජීව සේනසිංහ ඇතුළු දේශපාලන නඩයටත් දඬුවම් කිරීමට ජනාධිපතිවරයා කටයුතු කළ යුතුය. එය මේ වනවිට ජනාධිපතිවරයා අතේ පවතින බරපතලම වගකීමකි. Lanka Truth", "URL": "https://lankatruth.com/si/?p=69191", "Category": "පුවත්", "Parent URL": null}