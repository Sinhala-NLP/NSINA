{"Source": "Lankatruth", "Timestamp": "March 17, 2019", "Headline": "මෛත්‍රිගෙන් හදිසි ජනාධිපතිවරණයක්", "News Content": "දෙවැනි වරටත් බලය ලබාගැනීම සඳහා සැළසුම් කර තිබෙන මෛත්‍රිපාල සිරිසේන ජනාධිපතිවරයා ලබන අප්‍රේල් මාසයෙන් පසු හදිසි ජනාධිපතිවරණයක් ප්‍රකාශයට පත්කර ශ්‍රිලනිප සහ පොදුජන පෙරමුණේ අපේක්ෂකයා වශයෙන් ඉදිරිපත් වීමේ සූදානමක් පවතින බවට තොරතුරු අනාවරණය වේ. මේ වනවිටත් ශ්‍රිලනිප සහ පොදුජන පෙරමුණ ඒකාබද්ධවීම සඳහා සාකච්ඡා සිදුකෙරෙමින් පැවතිය ද එහි සාර්ථකත්වය පිළිබඳව දෙපාර්ශ්වයටම ඇත්තේ ඉතා අල්ප බලාපොරොත්තුවකි. ශ්‍රී ලංකා පොදුජන පෙරමුණේ හෝ එක්සත් ජාතික පෙරමුණෙන් අපේක්ෂකයෙකු ඉදිරිපත් කිරීමට කිසිඳු ඉඩක් නොතබා හදිසියේ ප්‍රකාශයට පත්කරන ජනාධිපතිවරණයක අපේක්ෂකයා වීම ජනාධිපතිවරයාගේ වුවමනාව වී ඇති බව හෙළිවේ. නියමිත කාලයට පෙර ජනාධිපතිවරණයක් පවත්වන්නේ නම්, එය ප්‍රකාශයට පත්කරන ජනාධිපතිවරයා ද අපේක්ෂකයෙකු ලෙස ඉදිරිපත් වීම ව්‍යවස්ථාවෙන් අනිවාර්ය කර තබේ. එම අවස්ථාව උපයෝගී කර ගනිමින් ඉදිරිපත් වීම ජනාධිපතිවරයාගේ අපේක්ෂාවවී ඇත. ශ්‍රී ලංකා පොදුජන පෙරමුණ තුළ බැසිල්, ගෝඨා, චමල් යන රාජපක්ෂ සහෝදරයන් අතර බල අරගලයක් පවතී. එසේම එක්සත් ජාතික පෙරමුණ තුළ ද රනිල් වික්‍රමසිංහ, සජිත් ප්‍රේමදාස සහ කරු ජයසූරිය අතර තිබෙන තරගය වර්ධනීය මට්ටමකට පත්වෙමින් ඇත. මෙම වටපිටාව උපයෝගී කර ගනිමින් හදිසි ජනාධිපතිවරණයක් කැඳවා ඉදිරිපත් වීමෙන් මහින්ද රාජපක්ෂ ඇතුළු පොදුජන පෙරමුණේ සම්පූර්ණ සහය ලබාගැනීමට මෛත්‍රී අපේක්ෂා කර ඇත. එවැනි තත්වයක් යටතේ මහින්ද රාජපක්ෂ අගමැති පෙස පත්කිරීම සහතික කර පහසුවෙන්ම එම පක්ෂයේ ඡන්ද ලබාගෙන ජයග්‍රහණය කිරීමේ හැකියාව ගැන ජනාධිපතිවරයා ගණන් බලා තිබේ. මෑතක සිට යුධ සැමරුම් වර්ශයක් නම් කිරීම, එල්ලා මැරීම, මත්ද්‍රව්‍ය මැඬලීම, වැනි ජනප්‍රියවාදී ව්‍යාපෘති පිළිබඳව ජනාධිපතිවරයා ප්‍රචාරය කරමින් සිටින්නේථ මෙම අරමුණ ඉටුකර ගැනීමට බව ද වැඩිදුරටත් අනාවරණය වේ. -ලංකා ඉරිදා සංග්‍රහය-", "URL": "https://lankatruth.com/si/?p=70531", "Category": "පුවත්", "Parent URL": null}