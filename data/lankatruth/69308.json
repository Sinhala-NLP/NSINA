{"Source": "Lankatruth", "Timestamp": "February 28, 2019", "Headline": "මන්ත්‍රී නාමල් සහ සේනානි විදෙස්ගත ශ්‍රමිකයන් විකුණා වාසි ලබාගෙන", "News Content": "කුවේට් රාජ්‍යයේ සිටින 34 දෙනෙකු මෙරටට ගෙන්වා ගැනීම සදහා සියළුම අවශ්‍යතාවයන් සකසා තිබියදී නාමල් රජපක්ෂ මන්ත්‍රීවරයා සහ සේනානි සමරනායක යන අය කුවේට් රාජ්‍යයේ සිට අසත්‍ය ප්‍රචාර පතුරවමින් මෙරට ශ්‍රමිකයන් නැවත ගෙන්වා ගැනීමට අවශ්‍ය මුදල් එකතුකර ගැනීමට සහය වන ලෙස ට්විටර් පණිවිඩ නිකුත් කරමින් සිටින බව විදුලි සන්දේශ, විදේශ රැකියා සහ ක්‍රීඩා නියෝජ්‍ය අමාත්‍ය මනූෂ නානායක්කාර පවසයි. ඒ මහතා මේ බව සදහන් කළේ ඊයේ(27) පස්වරුවේ විදේශ සේවා නියුක්ති කාර්යාංශයේ පැවති මාධ්‍ය හමුවක් අමතමිනි. විදේහසේවා නියුක්ති කාර්යාංශය මගින් අදාල ශ්‍රමිකයන් 34 දෙනා මෙරටට ගෙන්වා ගැනීම සඳහා ගුවන් ප්‍රවේශපත්‍ර ඇතුළු සියලු කටයුතු සූදානම් කර තිබියදී, නාමල් රාජපක්ෂ මහතා ප්‍රකාශ කර ඇත්තේ එම පිරිස මුදල් නොමැතිකම හේතුවෙන් ලංකාවට පැමිණීමට නොහැකිව සිටින බවත් ඒ සඳහා මූළ්‍යාධාර සපයන ලෙසත් ය. දේශපාලන වාසි ලබාගැනීම වෙනුවෙන් අසත්‍ය ට්විටර් පණිවිඩ නිකුත් කර මෙරට ශ්‍රමිකයන් අසරණ නොකරන ලෙසත් ශ්‍රමිකයන් වංචනිකව යොදා ගනිමින් මුදල් උපයන ක්‍රියාමාර්ගවල නිරත නොවන ලෙසත් මනූෂ නානායක්කාර මහතා නාමල් රාජපක්ෂ මහතාගෙන් ඉල්ලා සිටියේය.", "URL": "https://lankatruth.com/si/?p=69308", "Category": "පුවත්", "Parent URL": null}