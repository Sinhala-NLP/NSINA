{"Source": "Lankatruth", "Timestamp": "November 4, 2022", "Headline": "මගේ වැඩ තහනම් කළේ රටට ඇත්ත කී නිසා – වෛද්‍ය චමල් සංජීව", "News Content": "හම්බන්තොට මන්ද පෝෂණ තත්ත්වය පිළිබඳ රටට ඇත්ත කී නිසා තමන් වැඩ තහනමකට ඉක්ව ඇතැයි වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය පී.ජී චමල් සංජීව පවසයි. ඒ සම්බන්ධයෙන් වැඩිදුරටත් අදහස් දක්වක වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය ජී.පී චමල් සංජීව, “රටට ඇත්ත කිව්ව නිසා අද මගේ වැඩ තහනම් කරලා. පසුගිය සැප්තැම්බර් 21වැනිදා මා සිදුකළ ප්‍රකාශයකටයි මේ වැඩ තහනම් කරලා තියෙන්නේ “හම්බන්තොට මන්දපෝෂණ තත්ත්වය 80% දක්වා ඉහළට” මැයෙන් තමයි ජාතික පුවත්පත් සියල්ලෙහි වගේ මෙම ලිපිය පළ වුණේ. හම්බන්තොට කොට්ඨාසයේ ප්‍රදේශ කිහිපයක් ඉලක්ක කරගෙන සිදුකළ සමාජ සමීක්ෂණයකදී අනාවරණය වූ තොරතුරු තමයි මා ප්‍රකාශ කළේ. වගකිවයුතු බලධාරීන් නිහඬව සිටියදී ජනතාවගෙන් අපට ඉල්ලීමක් තිබුණා මේ පිළිබඳ සොයා බලන්න කියලා. ඒ අනුව සිදුකළ සොයා බැලීමේදී තමයි මේ කරුණු අනාවරණය වුණේ. කවුරුන් කුමක් කිව්වත් ඇත්ත තිත්තයි කියන එක අද හොඳටම ඔප්පු වෙලා තියෙනවා. මම කළේ ජාතික වගකීමක් ඉටුකිරීමක්. නිදියගෙන ඉන්න ප්‍රාදේශීය නායකයන් වගේම වගකිවයුතු බලධාරීන්ගේ ඇස් ඇස්වීමක්. රජය මේ වෙලාවේ කරන්න ඕන මගේ වැඩ තහනම් කරන එක නෙවේ. මේ කරුණ පෙන්නලා දුන්නම ඒ ඒ ප්‍රදේශ භාර නිලධාරීන් මේ ජනතාව පිළිබඳ මොනවද කරලා තියෙන්නේ කියලා හොයලා බලලා අදාළ තීන්දු තීරණ ගැනීමයි. නමුත් රජය කරලා තියෙන්නේ මං කිව්ව කරුණ සම්බන්ධයෙන් කිසිදු සොයා බැලීමක් නොකර මගේ වැඩ තහනම් කරපු එක. මං අදටත් ඉල්ලනවා මේ නිලධාරීන්ගෙන් යන්න ගමට. ගිහින් බලන්න මොකක්ද ඇත්ත තත්වය කියලා. මගට ගිහින් ගමේ ඉන්න අහිංසක මිනිස්සු ටික බිය කරලා දැම්මම ඒ මිනිස්සු හාමතේ හිටියත් ඒක කියන්නෙත් නැහැ. අද රටේ තියෙන්නේ කන්න නැති වුණාට කමක් නැහැ ඒක හෙළි කරන්න තහනම්. රෝහල්වල බෙහෙත් නැතුව ලෙඩ්ඩු මැරුණට කමක් නැහැ. හැබැයි ඒක රටට කියන්න තහනම්. මගේ වැඩ තහනම් කිරීමට මත්තෙන් නිසි විමසීමක් කළ යුතුයි. ඒ කිසිවක් නැතිව මේ කළ වැඩ තහනමට එරෙහිව මා ක්‍රියාමාර්ග ගන්නවා” යැයිද ඔහු කියා සිටියේය. වැඩ තහනමට ලක් වූ වෛද්‍ය පී.ජී චමල් සංජීව හම්බන්තොට දිස්ත්‍රික් හිටපු සෞඛ්‍ය සේවා අධ්‍යක්ෂවරයාද වන අතර වර්තමානයේ සෞඛ්‍ය අමාත්‍යාංශයේ රෝහල් පරිපාලනය පිළිබඳ ජ්‍යෙෂ්ඨ ලේඛකාධිකාර්වරයා ලෙසත් වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති ලෙසත්, වෛද්‍ය වෘත්තිකයන්ගේ පෙරමුණේ සහිතැදවුම්කරු ලෙසත් කටයුතු කරයි.", "URL": "https://lankatruth.com/si/?p=141608", "Category": "පුවත්", "Parent URL": null}