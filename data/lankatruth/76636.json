{"Source": "Lankatruth", "Timestamp": "June 29, 2019", "Headline": "දුම්රිය සේවකයින්ගේ වෘත්තීය ක්‍රියාමාර්ගය තාවකාලිකව අවසන්", "News Content": "වැටුප් විශමතා අර්බුධයක් හේතුවෙන් දුම්රිය වෘත්තීය සමිති කිහිපයක් ක්‍රියාත්මක කළ සංකේත වැඩ වර්ජනය අවසන් කර තිබේ. වැටුප් විශමතා අර්බුධය විසඳීමට මුදල් අමාත්‍යාංශය පියවරක් නොගැනීම හේතුවෙන් සෑම බ්‍රහස්පතින්දා දිනකම මධ්‍යම රාත්‍රියේ සිට වැඩ වර්ජන ක්‍රියාමාගරයක නිරතවීමට වෘත්තීය සමිති තීරණය කර ඇත. දුම්රිය සේවාව අත්‍යාවශ්‍ය සේවාවක් බවට පසුගිය දා පත් කළද එම නොසලකා දුම්රිය වෘත්තීය සමිති සිය ඉල්ලීම් ඉටුකරන තුරු වර්ජනයේ නිරත වන බව පවසා තිබිණි. කෙසේ වෙතත් දුම්රිය සාමාන්‍යාධිකාරී ඩිලන්ත ප්‍රනාන්දු මහතා, හදිසි නීති රෙගුලාසි කඩ කිරීමේ චෝදනාව යටතේ වර්ජනයේ නිරත දුම්රිය සේවකයන්ට එරෙහිව කොටුව පොලිස් ස්ථානයේ පැමිණිල්ලක් ද සිදුකළේය. එම පැමිණිල්ලට අනුව ඉදිරි දිනවලදී විමර්ශන කටයුතු සිදුකරන බවත් වෘත්තිය සමිති නායකයින්ගෙන් ප්‍රකාශ ලබාගන්නා බවත් පොලීසිය පවසා තිබේ. වර්ජනය හේතුවෙන් දෛනික දුම්රිය ගමන්වාර 340කින් ධාවනය කර ඇත්තේ ගමන්වාර 27ක් පමණි. කෙසේ වෙතත් ඊයේ මධ්‍යම රාත්‍රියෙන් වර්ජනය තාවකාලිකව අත්හිටුවා ඇති අතර මේ වනවිට සාමාන්‍ය පරිදි දුම්රිය ධාවනය සිදුවේ. මේ සම්බන්ධව ඊයේ පාර්ලිමේන්තුවේ දී ද සාකච්ඡා ඇතිවූ අතර ආණ්ඩු පක්ෂය කියා සිටියේ මෙම ගැටලුව විසඳීමට තවත් මසක පමණ කාලයක් අවශ්‍ය බව ය. ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හදුන්නෙත්ති මහතා අදහස් දක්වමින් පවසා සිටියේ වර්ජකයන්ගේ ඉල්ලීම් සාධාරණ නම් ඔවුන්ට විසඳුම් ලබාදීමට තවත් කල්ගැනීම අනුමත කළ නොහැකි බවය. එසේම හදිසි නීතිය යොදා ගනිමින් වර්ජනයේ නිරත වැඩකරන ජනතාව මර්ධය කිරීම අනෙකුත් වෘත්තීය සමිති ද වෘත්තීය ක්‍රියාමාර්ග කරා කැඳවීමක් බවත් එසේ නොකර වහා මෙම ගැටලුව විසඳීමට රජය මැදිහත්විය යුතු බවත් පැවසීය.", "URL": "https://lankatruth.com/si/?p=76636", "Category": "පුවත්", "Parent URL": null}