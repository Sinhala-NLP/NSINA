{"Source": "Lankatruth", "Timestamp": "February 5, 2019", "Headline": "බෙලිඅත්තේ සභාපතිට එරෙහිව වෙළෙඳුන් පාරට බසිති", "News Content": "මහින්ද රාජපක්ෂ පිලට බලය හිමි බෙලිඅත්ත ප්‍රාදේශීය සභාවේ සභාපතිවරයාගේ තනි තීරණය පරිදි වසර එකසිය පනහක් පමණ පැරැණි බෙලිඅත්ත පොදු වෙළෙඳපොල වෙළෙන්දන්ගේ කැමැත්තකින් තොරව දැනට පවතින ස්ථානයෙන් ඉවත් කර වෙනත් ස්ථානයකට රැගෙන යාමට ඇති සූදානමට එරෙහිව විරෝධය දක්වා අද (05) බෙලිඅත්ත නගරයේදී විරෝධතාවක් පැවැත්විණි. මෙම විරෝධතාව බෙලිඅත්ත පොදු වෙළෙද සංගමය විසින් සංවිධානය කර තිබූ අතර එයට බෙලිඅත්ත එක්සත් වෙළෙඳ සංගමයේද සහයෝගය හිමිව තිබිණි. දිනපතා වෙළෙද කටයුතු සිදුකෙරන බෙලිඅත්ත පොදු වෙළෙදපොල ඊයේ (04) දිනයේදි වසා තිබුණු අතර අද විරෝධතාවට සහය පළ කරමින් විරෝධතාව පැවැති කාලයේදී බෙලිඅත්ත නගරයේ වෙළෙදසැල් වසාදමා තිබිණි. බෙලිඅත්ත නගරයේ සහ පොදු වෙළෙදපොල භුමියේ කළු කොඩිවැල් ඔසවා තිබූ ආකාරයද විරෝධතා දැන්වීම් පුවරු අලවා ඇති අකාරයද දක්නට ලැබිණි. අද පෙරවරු 9.00ට පමණ බෙලිඅත්ත පොදු වෙළෙඳපොල භූමියෙන් ආරම්භ කළ විරෝධතා පාගමන වලස්මුල්ල මාර්ගය ඔස්සේ බෙලිඅත්ත ප්‍රාදේශීය සභාව ඉදිරිපිටට පැමිණ එහිදී විරෝධතා පාඨ කියමින් සභාපතිවරයාට විරෝධය දක්වා එම ස්ථානයේදී බෙලිඅත්ත ප්‍රදේශීය සභාවේ සභාපතිවරයාගේ මුහුණ සහිත පඹයකු පුළුස්සා යලි බස්නැවැතුම්පළ පසුකරමින් පොදු වෙළෙදපොල භූමියට පැමිණි විරෝධතාකාරුවෝ විරෝධතාව අවසන් කළහ.", "URL": "https://lankatruth.com/si/?p=67568", "Category": "පුවත්", "Parent URL": null}