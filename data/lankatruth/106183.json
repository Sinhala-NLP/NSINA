{"Source": "Lankatruth", "Timestamp": "December 31, 2020", "Headline": "උදයංග ඇතුළු පිරිස සල්ලි හොරකම් කළා", "News Content": "මේ දිනවල යුක්රේනය ඇතුළු රටවල් කිහිපයකින් සෞඛ්‍ය නිරෝධායන නීති උල්ලංඝනය කර සංචාරකයින් ගෙන ඒම සම්බන්ධයෙන් ආන්දෝලනයක් ඇති කර තිබෙන උදයංග වීරතුංග ගුවන් හමුදාවට ප්‍රහාරක යානා මිලදී ගැනීමේදී මුදල් වංචා කර ඇති බව පාර්ලිමේන්තු හැන්සාඩ් වාර්තාවේ සඳහන් වේ. අයවැය විවාදයේදීදෙසැම්බර් 3 වැනි දින සරත් ‌ෆොන්සේකා මන්ත්‍රීවරයා මේ බව සඳහන් කර තිබිණ. “ඒවායින් හතරක් ගන්න ගිහින් දෙගුණයක් මුදල් ගෙවලා උදයංග ඇතුළු පිරිස සල්ලි හොරකම් කළා” යනුවෙන් මන්ත්‍රීවරයා සඳහන් කර ඇත. මෙරට සංචාරක ව්‍යාපාරය නගා සිටුවීමට බව කියමින් යුක්රේනය, රුසියාව සහ කසකස්ථානය යන රටවලින් සංචාරකයින් 5,000ක් ගෙන්වා ගැනීමට කැබිනට් අනුමැතිය ගැනීමට පෙර ඒ පිළිබඳව ප්‍රචාරය කිරීමට තරම් උදයංග වීරතුංග ආණ්ඩුවේ ප්‍රබල චරිතයක් වී සිටී. ඔහුට එල්ල වී තිබුණු මූල්‍ය වංචා සහ වෙනත් චෝදනා සම්බන්ධයෙන් ජාත්‍යන්තර රතු වරෙන්තු පවා නිකුත් කර තිබිණ. යුක්රේනයේ සිට කොත්තමල්ල ගෙන්වන මුවාවෙන් කන්ටේනර් 28ක ශාඛ අපද්‍රව්‍ය ගෙන්වීම පිළිබඳව මේ වනවිට හෙළිවී තිබුණද ඊට වගකිව යුත්තන් කවුරුන්ද පිළිබඳව හෙළිවීනොතිබීම සම්බන්ධයෙන්ද රට තුළ බලවත් සැකයක් නිර්මාණය වීඇත.", "URL": "https://lankatruth.com/si/?p=106183", "Category": "පුවත්", "Parent URL": null}