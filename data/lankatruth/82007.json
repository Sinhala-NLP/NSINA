{"Source": "Lankatruth", "Timestamp": "October 1, 2019", "Headline": "හිටපු මන්ත්‍රී සජින් ද වාස් ගුණවර්ධනට එරෙහි මුදල් විශුද්ධිකරණ නඩුව ලබන වසරට කල් යයි", "News Content": "හිටපු පාර්ලිමේන්තු මන්ත්‍රී සජින් ද වාස් ගුණවර්ධන මහතාට එල්ලවී ඇති මුදල් විශුද්ධිකරණ චෝදනාව සම්බන්ධ නඩුව, ලබන වසරේ පෙබරවාරි මස 25 වැනිදා සිට දිනපතා විභාගයට ගැනීමට කොළඹ මහාධිකරණය නියෝග කර තිබේ. සිද්ධියට අදාල නඩුව අද(01) කොළඹ මහාධිකරණ විනිසුරු ගිහාන් කුලතුංග මහතා ඉදිරියේ කැඳවා තිබූ අවස්ථාවේ මෙම නියෝගය සිදුකර තිබේ. 2010 – 2015 කාලසීමාව තුළ පාර්ලිමේන්තු මන්ත්‍රීවරයෙකු ලෙස කටයුතු කරමින් රුපියල් තිස්කෝටි හැට දෙලක්ෂයකට අධික මුදලක් උපයාගැනීම හරහා මුදල් විශුද්ධිකරණය යටතේ ගැනෙන වරදක් සිදුකර ඇතැයි නීතිපතිවරයා විසින් මෙම නඩුව ගොනුකර ඇත. සිද්ධියට අදාලව පසුගිය මස 5 වැනිදා හිටපු මන්ත්‍රීවරයාට අධිචෝදනා භාරදුන් අතර ඒ මහතාගේ විදේශ ගමන් වලක්වමින් විදේශ ගමන් බලපත්‍රය අධිකරණය භාරයට ගත්තේ ය. පැමිණිල්ලේ සාක්ෂිකරුවන් 5 දෙනෙකුට පෙබරවාරි 25 වැනිදා පැමිණිල්ල වෙනුවෙන් සාක්ෂි ලබාදීමට අධිකරණය හමුවේ පෙනීසිටින්නැයි ද මහාධිකරණය අද නියෝග කර තිබේ.", "URL": "https://lankatruth.com/si/?p=82007", "Category": "පුවත්", "Parent URL": null}