{"Source": "Lankatruth", "Timestamp": "June 12, 2019", "Headline": "අත්අඩංගුවට ගත් මෛත්‍රීගේ හිටපු කාර්ය මණ්ඩල ප්‍රධානී සහ දැව සංස්ථාවේ හිටපු සභාපතිට නඩු පැවරීමට අවසර", "News Content": "කන්තලේ සීනි සමාගමට අයත් යන්තෝපකරණ විකිණීමට අදාල කටයුතු සිදුකර දීම වෙනුවෙන් රුපියල් මිලියන 54ක අල්ලස් ඉල්ලා ඉන් රුපියල් මිලියන 20ක් අල්ලස් වශයෙන් ලබාගනිද්දී අත්අඩංගුවට පත් මෛත්‍රිපාල සිරිසේන මහතාගේ ජනාධිපති කාර්ය මණ්ඩල ප්‍රධානී ලෙස කටයුතු කළ ආචාරය අයි.එච්.කේ. මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අයට, කොළඹ ත්‍රිපුද්ගල මහාධිකරණය හමුවේ නඩු පැවරීමට අගවිනිසුරුවරයා අල්ලස් කොමිසමට අවසර ලබාදුන්නේ ය. ඉකුත් වසරේ මැයි මාසයේ දී ඉන්දියානු ව්‍යාපාරිකයෙකුගෙන් මෙම අල්ලස් මුදල ලබා ගන්නා අවස්ථාවේ සැකකරුවන් අත්අඩංගුවට ගත්තේ ය. විත්තිකරුවන්ට එරෙහිව කොළඹ ස්ථිර ත්‍රිපුද්ගල විශේෂ මහාධිකරණය හමුවේ නඩු පැවරීමට අවසර ලබාදෙන මෙන් අධිකරණ සංවිධාන සංශෝධන පනත යටතේ අල්ලස් කොමිසම විසින් අගවිනිසුරුවරයාගෙන් ඉල්ලීමක් කර තිබුණි. එම ඉල්ලීම පිළිගත් අග විනිසුරුවරයා අදාළ විත්තිකරුවන් දෙදෙනාට එරෙහිව කොළඹ ස්ථිර ත්‍රිපුද්ගල මහාධිකරණය හමුවේ නඩු පැවරීම සඳහා අවසර ලබා දී තිබේ.", "URL": "https://lankatruth.com/si/?p=75652", "Category": "පුවත්", "Parent URL": null}