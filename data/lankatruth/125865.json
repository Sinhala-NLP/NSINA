{"Source": "Lankatruth", "Timestamp": "November 16, 2021", "Headline": "ඇති වෙන්න තෙල් තියෙනවා – ඇමති ජොන්ස්ටන්", "News Content": "ඉන්ධන හිගයක් ඇති වේ යැයි බිය වී පෝලිම්වල සිටීමේ කිසිදු උවමනාවක් නැති බව ආණ්ඩු පක්ෂයේ ප්‍රධාන සංවිධායක ජොන්ස්ටන් ප්‍රනාන්දු මහතා පවසයි. අද (16) පාර්ලිමේන්තුවේදීප්‍රකාශයක් කරමින් ඔහු පවසන්නේ රට තුළ කිසිදු ඉන්ධන හිඟයක් නැති බවත් ආණ්ඩුව ඉන්ධන හිඟයක් ඇති වීමට කිසිසේත් ඉඩ ලබා නොදෙන බවත් ඔහු පවසයි. මේ සම්බන්ධයෙන් වැඩිදුරටත් අදහස් දක්වන ජොන්ස්ටන් ප්‍රනාන්දු ඇමතිවරයා… ”පැහැදිලිව කියන්න ඕනේ කිසිම තෙල්වල අඩු පාඩුවක් දැනට නැහැ. අපරාධයක් මේ ජනතාව ගිහිල්ලා හදිසි වෙලා පෝලිම්වල ඉන්නේ. මමත් ගිහිල්ලා පෝලිමේ ඉඳලා තමයි තෙල් ගහගෙන ආවේ. මේක ජනතාව අවුස්සමින් යම් යම් කණ්ඩායම් ලොකු හිඟයක් එනවා කියලා මේ ජනතාව අපහසුතාවයට පත් කරනවා. ඒක තමයි සිද්ධවෙන්නේ. මම කියන්නේ මේක දේශපාලනයට හරවා ගන්නේ නැතිව ඉන්න කියලා. ඇති වෙන්න තෙල් තියනවා. තෙල්වල අඩුපාඩුවක් නොමැති බව විෂයභාර ඇමතිතුමත් ප්‍රකාශ කෙරුවා. ඒක නිසා අපි පැහැදිලිව කියනවා ජනතාවට ඉතාමත්ම ගෞරවයෙන්, හදිස්සි වෙලා කලබල වෙලා ගිහිල්ලා අනවශ්‍ය පරිදි තෙල් ගබඩා කරගන්න අවශ්‍ය නැහැ. මීට ඉස්සෙල්ලත් මෙහෙම ප්‍රශ්න ඇති වුණා. මෙහෙම ප්‍රශ්න ඇති කෙරුවා. අපි පැහැදිලිව කියනවා ජනතාවට කලබල වෙන්න එපා, ඇතිවෙන්න තෙල් තියෙනවා කියලා. තෙල් හිඟයකින් තොරව තෙල් සපයනවා මේ රජය” යනුවෙන් පැවසීය. ඇමතිවරයා එසේ පැවසුවද මීට පෙර කොවිඩ් වසංගතය වේගයෙන් පැතිරෙමින් පවතින අවස්ථාවේදී ජොන්ස්ටන් ප්‍රනාන්දු ඇමතිවරයා පැවසූවේ කොවිඩ් මර්දනයක කිරීමට ඇති තරම් මුදල් පවතින බවයි. නමුත් විෂයභාර ඇමතිවරිය ප්‍රසිද්ධ මාධ්‍ය අමතමින් ඉල්ලා සිටියේ කොවිඩ් රෝගීන්ට අවශ්‍ය පහසුකම් ලබා දීම වෙනුවෙන් හැකි සෑමකෙනෙක්ම ආධාර උපකාර කරන ලෙසයි", "URL": "https://lankatruth.com/si/?p=125865", "Category": "පුවත්", "Parent URL": null}