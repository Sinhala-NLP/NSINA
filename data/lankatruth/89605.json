{"Source": "Lankatruth", "Timestamp": "February 8, 2020", "Headline": "කරන්නාගොඩට සිතාසි බාරදෙනවනම් මෙන්න තැන…", "News Content": "හිටපු නාවික හමුදාපති අද්මිරාල් ඔෆ්ද ෆ්ලිට් වසන්ත කරන්නාගොඩ මහතාට ලබන 10 වනදා පස්වරු 03.00ට දේශපාලන පලිගැනිම් පිලිබඳ සොයා බලන ජනාධිපති කොමිෂම හමුවේ පෙනී සිටින ලෙස දැනුම්දී ඇත. ඒ හිටපු නාවික හමුදාපති අද්මිරාල් ඔෆ්ද ෆ්ලිට් වසන්ත කරන්නාගොඩ මහතා විසින් එම කොමිසමට කරන ලද පැමිණිල්ලක් සම්බන්ධයෙන් ප්‍රකාශයක් ලබා ගැනිම සදහා ය. මීට අමතරව නාවික හමුදාවේ කොමදෝරු ආර්.පී.එස් රණසිංහ සහ ලුතිතන් කර්මාන්ඩ එච්.එම්.පී.සී හෙට්ටිආරච්චි යන මහත්වරුන්ටද එදින පස්වරු 01.00ට කොමිසම හමුවේ පෙනී සිටින ලෙස දැනුම්දී ඇත. අපරාධ පරික්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර සහ පොලිස් පරික්ෂක නිශාන්ක සිල්වා යන අය අසත්‍ය ප්‍රකාශ සටහන් කර ඉදිරිපත්ව ඇති නඩු කොළඹ ත්‍රිපුද්ගල මහාධිකරණයට ගෙන ඒමට හැකිවන පරිදි ඔවුන්ට එරෙහිව කටයුතු කරඇති බවට කොමිසමට පැමිණිලි ලැබී ඇති ඇති බව සදහන් වේ. පාසල් සිසුන් ඇතුළු තරුණයින් ඇතුළු 11 දෙනෙකු පැහැර ගෙන යාම සහ ඔවුන් මරණයට පත් කිරීම ඇතුළු අධිචෝදනා යටතේ පවරා ඇති නඩුවට අදාලව හිටපු නාවික හමුදාපති අද්මිරාල් ඔෆ්ද ෆ්ලිට් වසන්ත කරන්නාගොඩ මහතාට අධිකරණය හමුවේ පෙනී සිටින ලෙස දන්වා චම්පා ජානකි රාජරත්න, අමල් රණරාජා සහ නවරත්න මාරසිංහ යන කොළඹ විශේෂ ත්‍රිපුද්ගල විනිසුරු මඩුල්ල තෙවන වරටත් ඊයේ (07) සිතාසි නිකුත් කර තිබිණි. නීතිපතිවරයා වෙනුවෙන් පෙනි සිටි ජ්‍යේෂ්ඨ අතිරේක සොලිස්ටර් ජනරාල් සරත් ජයමාන්න මහතා අධිකරණයට පෙන්වා දී ඇත්තේ ඊට පෙර අවස්ථා දෙකේදීම ඔහු පදිංචිව සිටි බැද්දේගාන ප්‍රදේශය හා කිරුළපන ප්‍රදේශයේ පිහිටි නිවාස වසා දමා ඇති නිසා එම සිතාසි භාරදීමට නොහැකි වූ බව ය. කෙසේ වෙතත් ලබන 10 වනදා පස්වරු 03.00ට පෙර දේශපාලන පලිගැනිම් පිලිබඳ සොයා බලන ජනාධිපති කොමිෂම පරිශ්‍රයේ රැවල්ලාගෙන සිටියහොත් අදාළ සිතාසිය කරන්නාගොඩ මහතාගේ අතටම බාරදීමට හැකිවනු ඇත.", "URL": "https://lankatruth.com/si/?p=89605", "Category": "පුවත්", "Parent URL": null}