{"Source": "Lankatruth", "Timestamp": "April 3, 2019", "Headline": "ඌවේ මහඇමතිට තවදුරටත් සමාවක් දිය යුතු නැහැ (වීඩියෝ)", "News Content": "ඌව පළාත් ප්‍රධාන අමාත්‍ය චාමර සම්පත් දසනායකගේ හිතුවක්කාරී අනීතික ක්‍රියා සඳහා තව දුරටත් සමාව නොදිය යුතු බව ජනතා විමුක්ති පෙරමුණේ උව පළාත් සභා මන්ත්‍රී සමන්ත විද්‍යාරත්න මහතා පවසයි. ඌව පළාත් ප්‍රධාන ඇමතිවරයාගේ හිතුවක්කාරී ක්‍රියා කලාපයට එරෙහිව මේ වනවිට චෝදනා රැසක් එල්ලවී ඇති බවත් එහි ආසන්නම සිදුවීම දෙමෝදර ප්‍රාදේශීය රෝහලේ වෛද්‍යවරුන්ට පරුෂ වචනයෙන් බැනවැදී සිය බලය අනිසි ලෙස භාවිත කරමින් රෝහල හරහා මාර්ගයක් ඉදිකිරීමට අනුමැතිය ලබාදීම බව ද සමන්ත විද්‍යාරත්න මහතා හෙළිකලේය. මේ සිදුවීම හේතුවෙන් රෝහලේ වෛද්‍යවරු, හෙද නිලධාරීන් සහ රියදුරන් ඇතුළු රෝහල් කාර්යමණ්ඩලය විරෝධතාවය පළකරමින් පසුගිය දින කිහිපයේ ද වර්ජනයක ද නිරත විය. එසේම අද(03) දිනයේ ඌව පළාතේ සියලුම රෝහල්වල වෛද්‍යවරුන් පෙරවරු කාලයේ සිය සේවාවලින් ඉවත්ව මහඇමතිවරයාගේ ක්‍රියාකලාපයට එරෙහිව විරොධතාවයේ නිරතව සිටිති. විරෝධතාකරුවන් පවසා සිටින්නේ දෙමෝදර දිසා රෝහල හරහා මාර්ගයක් ඉදිකිරීමට පළාත් ප්‍රධාන අමාත්‍යවරයා ගෙන ඇති තීරණයට පළාත් සෞඛ්‍ය අධ්‍යක්ෂ ජනරාල්වරිය ඇතුලු වෛද්‍යවරුන් විරෝධය පලකිරීම හේතුවෙන් එතුමිය ගෙන්වා අසභ්‍ය වචනයෙන් බැන තර්ජනය කර ඇති බවයි. මෙම ක්‍රියාවට ඌව පළාත් ප්‍රධාන අමාත්‍ය චාමර සම්පත් දසනායක, පළාත් සෞඛ්‍ය අධ්‍යක්ෂ ජනරාල්වරියගෙන් සමාව ගන්නා තුරු වර්ජනය ක්‍රියාත්මක කරන බව ද විරෝධතාවයේ නිරත වෛද්‍යවරුන් පවසයි. තම දේශපාලන හිතවතෙකුගේ දරුවෙකු නීතියට පිටින් බදුල්ල දෙමළ බාලිකා විද්‍යාලයට ඇතුළත් කර ගැනීමට එහි විදුහල්පතිනිය විරෝධය දැක්වීම හේතුවෙන් එතුමියට මරණ තර්ජනය කර දණ ගැස්සවීම, ඌව පළාත් මූළ්‍ය අංශයේ ලේකම්වරියක අත්තනෝමතිකව සේවයෙන් ඉවත් කිරීම, අමාත්‍යාංශ ලේකම්වරයෙකු මාරුකර යැවීම ඇතුළු චෝදනා ගණනාවක් මේ වනවිටත් මහ ඇමතිවරයාට එරෙහිව පවතින බවත් තවදුරටත් මෙම හිතුවක්කාරී ක්‍රියා සඳහා සමාව නොදිය යුතු බවත් සමන්ත විද්‍යාරත්න මහතා අවධාරණය කළේය.", "URL": "https://lankatruth.com/si/?p=71457", "Category": "පුවත්", "Parent URL": null}