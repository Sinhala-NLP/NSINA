{"Source": "Lankatruth", "Timestamp": "June 16, 2017", "Headline": "ඇමෙරිකානු මිසයිල විදින ලබා දීම ගැන රුසියාව විමසිල්ලෙන්!", "News Content": "අයි.එස්. ත්‍රස්තවාදීන්ට ප්‍රහාර එල්ල කිරීමට බව පවසමින් ජෝර්දානය හරහා ඇමෙරිකාව සිරියාවේ අල් තනාෆ් කඳවුරට දිගු දුර මිසයිල විදින හමුදා ට්‍රක් රථ ලබා දීම පිළිබඳව රුසියාව විමසිලිමත්ව සිටින බව ප්‍රකාශකර තිබේ. ඇමෙරිකානු සන්ධානයට අයත් හමුදාවන් වෙත මෙම මිසයිල විදින ප්‍රහාරක ට්‍රක් රථ ලබා දීඇත්තේ අයි.එස්. ත්‍රස්තවාදීන්ට ප්‍රහාර එල්ල කිරීම සඳහාය. කිලෝ මීටර් 300 ක දුරක ඉලක්ක වෙත පහසුවෙන් මිසයිල විදීමට මෙම ට්‍රක් රථ වලට හැකියාව පවතින අතර මෙම මිසයිල අයි.එස්. ත්‍රස්තවාදීන්ට එරෙහිව ප්‍රහාර එල්ල කරන සිරියානු හමුදා වෙතද එල්ල විය හැකි බවයි රුසියාව ප්‍රකාශ කර ඇත. මීට පෙරද අවස්ථා කිහිපයකදීම ඇමෙරිකානු සන්ධානය මගින් අයි.එස්. ත්‍රස්තයින්ට එරෙහිව සටන් වදින සිරියානු හමුදා වෙත ප්‍රහාර ගණනාවක්ම එල්ල කිරීම මෙම සැකයට තුඩු දී ඇති බව මාධ්‍ය වාර්තා කර තිබේ. සිරියානු භූමිය තුළ කුමන හෝ ආයුධවර්ගයක් ස්ථානගත කිරීමකදී ස්වෛරී රාජ්‍යයක් ලෙස පවතින සිරියාවේ අනුමැතිය ලබා ගැනීම අත්‍යවශ්‍ය බව රුසියානු ආරක්ෂක ඇමතිවරයා ප්‍රකාශයක් නිකුත් කරමින් සඳහන් කර තිබේ. ජෝර්දාන – සිරියානු දේශසීමා ප්‍රදේශයේ කටයුතු පිළිබඳ තමන් විශේෂඅධීක්ෂණයකින් පසුවන බවද එහි වැඩි දුරටත් සඳහන් කර ඇත.", "URL": "https://lankatruth.com/si/?p=36047", "Category": "විදෙස් පුවත්", "Parent URL": null}