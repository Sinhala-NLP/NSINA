{"Source": "Lankatruth", "Timestamp": "February 27, 2020", "Headline": "විදුලිබල රාජ්‍ය ඇමති ඉන්නේ LTL සාක්කුවේ – ගාමිණි රත්නායක", "News Content": "වත්මන් විදුලිබල රාජ්‍ය ඇමති මහින්දානන්ද අලුත්ගමගේ මහතාද පැරණි ආණ්ඩුවේ අඩිපාරේම යමින් හදිසි විදුලිය මිලදීගැනීමකට පියවර තබා ඇති බවත් එලෙස විදුලිය මිලදී ගැනීමෙන් කොමිස් මුදල් සංසරණය වන බවත් “වත්මන් විදුලිබල රාජ්‍ය ඇමතිවරයා ඉන්නේ ලංකා ට්‍රාන්ස්පෝමර් ආයතනයේ සාක්කුවේ” බවත් කෑගල්ල දිස්ත්‍රික්කයේ හිටපු ජනතා විමුක්ති පෙරමුණේ පාර්ලිමේන්තු මන්ත්‍රී ගාමිණී රත්නායක මහතා පවසයි. ඒ මහාතා මේ බව පැවසූවේ ඊයේ (26) කෑගල්ල නගරයේ පැවති ජනතාව දැනුවත්කිරීමේ වැඩසටහනකින් පසු මාධ්‍ය අමතමිණි. “ලංකා ට්‍රාන්ස්ෆෝමර්ස් ලිමිටඩ් ආයතනය කියන්නෙ විදුලිබල මණ්ඩලයට අනුයුක්ත පෞද්යගලික ආයතනයක්. විදුලිබල මණ්ඩලය බිලියන ගණන් පාඩු වෙනකොට පෞද්ගලික ආයතනයක් වෙච්ච LTL එක ලාබ ලබනවා. එතකොට LTL එකේ ලාබය විදුලිබල මණ්ඩලයට සහ භාණ්ඩාගාරයට දෙන්න ඕනෙ. නමුත් කරන්නෙ මෙතෙක් බලයට පත්වෙච්චි හැම විදුලිබල ඇමතිවරයෙක්ම පාලනය කළේ, විදුලිබල ඇමතිවරයාගේ විදයම් දැරුවේ LTL ආයතනය. ඒ නිසා මීට කලින් හිටපු සෑම විදුලිබල ඇමතිවරයෙක්ම LTL එකේ සාක්කුවෙ තමා අවසානෙට නතර වුණේ. වර්තමානයේ මහින්දානන්ද අලුත්ගමගේ ඇමතිවරයාත් LTL එකේ සාක්කුවෙ තමා ඉන්නෙ. LTL ආයතනය ඉදිරි පාර්ලිමේන්තු මැතිවරණයේදී මහින්දානන්ද අලුත්ගමගේ ඇමතිවරයාට වියදම් කරන මුදල් ප්‍රතිපූර්ණය කරගන්නෙ මේ රටේ ජනතාවගෙන්. ඒනිසා LTL ආයතනයේ වංචා, දූෂණ, නාස්තිය ගැන කතා කරනකොට ඇමතිතුමාට කේන්ති යන එක හරි. මොකද ඇමතිතුමා ඉන්නෙ LTL එකේ සාක්කුවෙ” යනුවෙනුයි ඒ මහතා වැඩිදුරටත් සඳහන් කළේ.", "URL": "https://lankatruth.com/si/?p=90266", "Category": "පුවත්", "Parent URL": null}