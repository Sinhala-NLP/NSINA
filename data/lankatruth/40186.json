{"Source": "Lankatruth", "Timestamp": "August 30, 2017", "Headline": "ආණ්ඩුවේ සැලසුම වෙල්ලස්සේ සරුසාර බිමත් ජනතාවත් උක් ගසට බිලිදීමටයි", "News Content": "අක්කර 62500ක භූමියක උක් කර්මාන්ත ශාලාවක් සහ උක් වගාවක් ආරම්භ කිරීම සඳහා වටිනා පාරිසරික මෙන්ම පුරාවිද්‍යා වටිනාකමකින් යුත් දෙහිගම හා ඇකිරියන් කුඹු නම් ග්‍රාම නිළධාරී කොට්ඨාශවලට අයත් ඉඩම්වල වගාකටයුතු සිදුකරමින් ජීවිකාව ගෙනයන ජනතාවට එම භූමියෙන් ඉවත්වන ලෙස දන්වා මහවැලි අධිකාරිය විසින් නිවේදන නිකුත් කර ඇති බව වාර්තාවේ. ඒ අනුව එම ලිපි මගින් දන්වා ඇත්තේ රිදීමාලියද්ද ප්‍රාදේශීය ලේකම් කොට්ඨාශයේ පිහිටි එම භූමියේ සර්වේ ජනරාල්වරයා විසින් මැන සාදන ලද TOPO PP68 පිඹුරේ අතිරේක 38 හි කැබලි අංක 1795, 1806, 1808, 1809, 1812, 1819, 1821 හා 1831 වශයෙන් දැක්වෙන හෙක්ටයාර් 149.2ක් වූ ඉඩම ශ්‍රී ලංකා මහවැලි අධිකාරිය සතු ඉඩමක් බැවින් එහි සිදු කරනු ලබන සියළුම ක්‍රියාකාරකම් වහාම අත්හිටුවා ඉන් ඉවත්වන ලෙස ය. මේ සම්බන්ධයෙන් අදහස් දක්වන ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සඳහන් කර සිටියේ මේ වනවිට ස්වාමීන් වහන්සේලා, අන්‍යගමික පූජක තුමන්ලා, පරිසරවේදීන්, ආචාර්ය මහාචාර්යවරුන් සමග එක්ව ජනතාව සංවිධානය කිරීම ආරම්භ කර ඇතිබවත් ඉදිරියේදී මීට එරෙහිව දැවැන්ත ක්‍රියාමාර්ග රාශියක් ගැනීමට නියමිත බවත් ය.", "URL": "https://lankatruth.com/si/?p=40186", "Category": "පුවත්", "Parent URL": null}