{"Source": "Lankatruth", "Timestamp": "June 18, 2023", "Headline": "බැඳුම්කරේ හැර රාජපක්ෂලගේ සියලු සටන්පාඨ රනිල් ගනියි", "News Content": "රනිල් වික්‍රමසිංහ අගමැති ධුරය දැරූ 2015 – 2019 කාලයේ දී ඔහුට විරුද්ධව රාජපක්ෂලා එල්ල කළ බැඳුම්කර කොල්ලය සම්බන්ධ සටන්පාඨය හැර අනිකුත් සියලු සටන්පාඨ මේ වනවිට ජනාධිපති රනිල් වික්‍රමසිංහ විසින් අත්පත්කරගෙන ඇති බව දේශපාලන විශ්ලේෂකයෝ පෙන්වා දෙති. මෙම විශ්ලේෂණයට ආසන්නම හේතුව වී තිබෙන්නේ පුරාවිද්‍යා අධ්‍යක්ෂ ජනරාල්ව සිටි ආචාර්ය අනුර මනතුංගට එරෙහිව ජනාධිපති රනිල් ඉදිරිපත් කළ වාග් ප්‍රහාරය වේ. මේ අනුව රාජපක්ෂලා විසින් නිලධාරීන්ට තර්ජනය කිරීම, ජාතිවාදය සහ ආගම්වාදය මූලික කරගත් දේශපාලනයට ප්‍රවේශවීම, නීතියට බලපෑම් කිරීම, විවිධ අන්තවාදී සංවිධාන සහ ප්‍රචාරක ව්‍යාපාර පිහිටුවාගැනීම වැනි කරුණු රනිල් වික්‍රමසිංහ විසින් වේගයෙන් රාජපක්ෂලා වෙතින් තමන් වෙත ලබාගෙන ඇති බව පසුගිය සති කිහිපය පුරා තහවුරු කෙරී ඇත. එමෙන්ම රාජපක්ෂලා අනුගමණය කළ විශාල ප්‍රමාණයේ කටවුට් පාවිච්චි කරමින් තම පුද්ගලික ප්‍රතිරූපය ගොඩනංවා ගැනීමටද මුල පුරා තිබේ. නවීන් දිසානායක සබරගමුවේ ආණ්ඩුකාර ලෙස පත් කිරීමෙන් පසුව දැවැන්ත කටවුට් ප්‍රමාණයක් ප්‍රදර්ශනය කිරීමෙන් මෙයට මුල පුරා ඇත. විශේෂයෙන්ම උතුර සහ දකුණ ලෙස බෙදී තිබෙන අන්තවාදී කණ්ඩායම් එකවර පනගැන්වෙන ආකාරයේ ක්‍රියාමාර්ග රැසකට රනිල් වික්‍රමසිංහ මේ වනවිට ප්‍රවේශ වී ඇති බව කරුණු සහිතව හෙළි වෙමින් පවතී.", "URL": "https://lankatruth.com/si/?p=147916", "Category": "පුවත්", "Parent URL": null}