{"Source": "Lankatruth", "Timestamp": "September 4, 2018", "Headline": "කඩුවෙල මහ නගරසභාවේ වරිපනම් බදු වැඩි කිරිමේ යෝජනාවට ජවිපෙ විරෝධය", "News Content": "මේ වනවිටත් 9%ක බදු ප්‍රතිශතයක් අය කරන මහින්ද පිලට බලය හිමි කඩුවෙල මහ නගරසභාව විසින් බත්තරමුල්ල බලප්‍රදේශය තුළ තව දුරටත් වරිපනම් බදු වැඩි කිරීමට යෝජනාවක් ඉදිරිපත් කර ඇති අතර ඊට ජනතා විමුක්ති පෙරමුණේ මන්ත්‍රී කණ්ඩායම විරෝධය දැක්වීමත් සමග අද (04) එම සභාවේදී උණුසුම්කාරී තත්වයත් හටගෙන තිබේ. වරිපනම් බදු වැඩිකිරීමේ මෙම යෝජනාවට කඩුවෙල මහ නගර සභාවේ මන්ත්‍රී ජනතා විමුක්ති පෙරමුණේ කණ්ඩායම් නායක අසිත නිරෝෂන් මහතා විසින් විරෝධය දැක්වීමේ යෝජනාවක් අද ඉදිරිපත් කළ අතර එහිදී පක්ෂ විපක්ෂ උණුසුම්කාරී අදහස් දැක්වීම් මැද විවාදය ඇදී ගිය අතර එහි ඡන්ද විමසීමේදී මහින්ද පිලේ මන්ත්‍රීවරු වරිපනම් අය කිරීමට පක්ෂව ඡන්දය ලබාදෙන ලදී. එක්සත් ජාතික පක්ෂ මන්ත්‍රීවරු සහ මෛත්‍රීපිලේ මන්ත්‍රීවරු ඡන්දය දීමෙන් වැලකී සිටි අතර ජනතා විමුක්ති පෙරමුණේ මන්ත්‍රීවරු 05 දෙනා පමණක් එහිදී බදු වැඩිකිරීමේ යෝජනාවට විරුද්ධව අසිත නිරෝෂන් මහතා ගෙන ආ යෝජනාවට පක්ෂව ඡන්දය ලබාදෙන ලදී. ඒ අනුව වරිපනම් බදු වැඩි කිරීමට එරෙහිව ජනතා විමුක්ති පෙරමුණ විසින් ගෙන ආ යෝජනාව වැඩි ඡන්ද 20කින් පරාජය වී තිබේ. රනිල් – මෛත්‍රී ආණ්ඩුව මගින් බදු වැඩිකිරීමෙන් ජීව වියදම ඉහළ ගොස් ඇති බවත් පළාත් සභාව මගින්ද එලෙසම බදු අයකරමින් ජනතාව පීඩාවට පත්කරමින් සිටින බවත් අවධාරණය කරන ජනතා විමුක්ති පෙරමුණේ මන්ත්‍රී අසිත නිරෝෂන් මහතා සඳහන් කරන්නේ මහ නගර සභාව මගින්ද මෙලෙස බදු වැඩිකිරිම ජනතාව දැඩි පීඩාවකට ලක් කරන බවයි.", "URL": "https://lankatruth.com/si/?p=58762", "Category": "පුවත්", "Parent URL": null}