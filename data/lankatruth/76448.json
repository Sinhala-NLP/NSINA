{"Source": "Lankatruth", "Timestamp": "June 27, 2019", "Headline": "ඇමරිකානු පුරවැසි ගෝඨාට එරෙහිව ඇමරිකාවේ අධිකරණයක තවත් අපරාධ නඩු ගොනුවෙයි", "News Content": "ඇමරිකා එක්සත් ජනපද පුරවැසියෙකු වන ආරක්ෂක අමාත්‍යංශයේ හිටපු ලේකම් ගෝඨාභය රාජපක්ෂ මහතාට එරෙහිව ඇමරිකා එක්සත් ජනපද පුරවැසියන් පිරිසක් විසින් එරට කැලිෆෝනියා ප්‍රාන්තයේ මධ්‍යම දිස්ත්‍රික් අධිකරණයට තවත් නඩු කිහිපයකට අදාළ පෙත්සම් ගොනු කර ඇතැයි ඒ.පී පුවත් සේවය වාර්තා කරයි. ගෝඨාභය රාජපක්ෂ මහතා 2005 – 2015 අතර කාලයේ ආරක්ෂක ලේකම්වරයාව සිටියදී දේශපාලන විරුද්ධවාදීන් මර්දනයට හිංසනය භාවිත කර ඇති බවට චෝදනා කරමින් ජාත්‍යන්තර සත්‍ය සහ යුක්තිය පිළිබඳ ව්‍යාපෘතිය නම් නීති සමාගමක් සමග එක්ව ඊයේ (26) මෙම පෙත්සම් ගොනු කර ඇති බවද එහි දැක්වේ. අදාල පෙත්සම් ඉදිරිපත් කළ පුද්ගලයින් අතර දෙමළ ජාතිකයින් 08 දෙනෙකු සහ සිංහල ජාතිකයින් දෙදෙනෙකු සිටින බවත් එම දහදෙනා අතර කාන්තාවන් තිදෙනෙකු සිටින බවත් එම වාර්තාවල සදහන් වේ. ගෝඨාභය රාජපක්ෂ මහතා ඇමරිකන් පුරවැසියෙකු බැවිනුත් අදාළ පෙත්සම් කරුවන්ද ඇමරිකානු පුරවැසියන් හෙයිනුත් ඔවුන් විසින් මෙලෙස ඇමරිකා එක්සත් ජනපදයේ අධිකරණයකට මෙම පෙත්සම් ගොනු කර ඇති අතර මීට පෙර එනම් පසුගිය අප්‍රේල් මාසයේදීද සන්ඩේ ලීඩර් පුවත්පතේ ආරම්භක කතෘ ලසන්ත වික්‍රමතුංග ඝාතනය සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව ඇමරිකා එක්සත් ජනපද පුරවැසියෙකු වන ලසන්ත වික්‍රමතුංගගේ දියණිය අහිම්සා වික්‍රමතුංග ඇමෙරිකාවේ අධිකරණයක සිවිල් නඩුවක් ගොනු කිරීමට කටයුතු කර තිබිණි.", "URL": "https://lankatruth.com/si/?p=76448", "Category": "පුවත්", "Parent URL": null}