{"Source": "Lankatruth", "Timestamp": "September 23, 2022", "Headline": "කරුණාකරලා නවකවධය නවත්වන්න – වෛද්‍ය නලින්ද ජයතිස්ස", "News Content": "”කරුණාකරලා නවකවධය නවත්තන්න” යැයි ජනතා විමුක්ති පෙරමුණ මධ්‍යම කමිටු සාමාජික වෛද්‍ය නලින්ද ජයතිස්ස පවසයි. ඔහු මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ ඊයේ (23) පැවති ජාතික ජන බලවේගයේ මාධ්‍ය හමුවක් අමතමිණි. එහිදී නවකවධය සම්බන්ධයෙන් මාධ්‍යවේදියෙකු නැගූ පැනයකට පිළිතුරු දෙමින් ඔහු ඔහු පළ කළ අදහස්, ප්‍රශ්නය :- විශ්වවිද්‍යාලවල නවකවධය සම්බන්ධයෙන් නැවත කතා කිරීමට පටන්ගෙන තිබෙනවා. පේරාදෙණිය විශ්වවිද්‍යාලයේ දෙපිරිසක් ගහගෙනත් තිබෙනවා. මේ සම්බන්ධයෙන් ඔබ දකින්නේ කොහොමද? පිළිතුර :- “ජාතික ජන බලවේගය ලෙස කවරකාරයක හෝ නවකවධයක් අපි මුළුමනින්ම ප්‍රතික්‍ෂේප කරනවා. ශාරීරික හෝ මානසික හෝ මේ දෙකේ එකතුවක් ලෙසින් කරන ඕනෑම ආකාරයේ වධයක් අපි ප්‍රතික්‍ෂේප කරනවා. එවැනි දේවල් මානව සමාජයකට ගැලපෙන දේවල් නෙවෙයි. විශ්වවිද්‍යාලයක වේවා, වෙනත් රජයේ ආයතනයක වේවා බලහත්කාරය පාවිච්චි කර සිදුකරන එවැනි සියලු දේ ප්‍රතික්‍ෂේප කරනවා. එවැනි දේවල නිරත වන යම් පිරිසක් ඉන්නවා නම් ඔවුන්ට අපි කියන්නේ කරුණාකර මෙයින් මිදෙන්න කියලයි. මේ රටේ පාලකයන් විසින් ඔබේ සහෝදර තරුණ තරුණියන් හට, විශ්වවිද්‍යාල ශිෂ්‍යයින්ට වේවා දෙන වධය හොඳටම ප්‍රමාණවත්. ආණ්ඩු විසින් ඔබගේම සහෝදර සහෝදරියන්ට ඕනෑ තරම් වධ දී තිබෙනවා. ඕනෑ තරම් මානසිකව පීඩා කර තිබෙනවා. ජීවිතය කලකිරවන තරමටම පාලකයන් විසින් උග්‍රකර තිබෙනවා. එවැනි තත්වයක් තුළ ඔබ එක්ක එකට ඉගෙන ගන්න, ඔබ එක්ක එකට වැඩ කරන අයට සානුකම්පිතව සලකන්න. මේ වගේ පාලකයන් පාලනය කරන රටක මානව සමාජයේ අපේ පැවැත්ම තිබෙන්නේ අපි හැම දෙනාම එකිනෙකා තේරුම් අරගෙන අවබෝධයෙන් වැඩ කිරීම තුළයි.” ප්‍රශ්නය :- නවකවධය දුන් පිරිස දේශපාලන පක්‍ෂයකට සම්බන්ධ බව කියනවා. ඒ සම්බන්ධයෙන් හොයා බලනවාද පිළිතුර :- “කවුරු හරි කියනවා නම් මේකට දේශපාලන සම්බන්ධයක් තියෙනවා කියලා වහාම ඒ සම්බන්ධයෙන් සොයා බලන්න. එවැනි දේශපාලන කණ්ඩායම්වලට එරෙහිව රටේ නීතිය ක්‍රියාත්මක කරන්න ඕනෑ. කාටවත් වධ දෙන්න කිසිම කෙනෙකුට අයිතියක් නැහැ. ශාරීරිකව හෝ මානසිකව වධ බන්ධනයකට ලක් කරන්න කිසිම කෙනෙකුට අයිතියක් නැහැ. දේශපාලන පක්‍ෂයක් ඉන්නවා කියලා චෝදනා කිරීමේ තේරුමක් නැහැ. පරීක්‍ෂා කරන්න පුළුවන්. විශ්වවිද්‍යාල තියෙනවා, පරීක්‍ෂණ කරන ආයතන තිබෙනවා, විශ්වවිද්‍යාල ආචාර්යවරුන්ගේ සහාය ගන්න පුළුවන්, ශිෂ්‍යයන්ගේ සහාය ගන්න පුළුවන්. ඒ නිසා හරිහමන් පරීක්‍ෂණයක් කරලා වැරදිකරුවන්ට දඬුවම් දී විශ්වවිද්‍යාල පද්ධතිය ඇතුළේ නවකවධය මුලිනුපුටා දමන්න ඕනෑ.”", "URL": "https://lankatruth.com/si/?p=139575", "Category": "පුවත්", "Parent URL": null}