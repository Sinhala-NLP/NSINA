{"Source": "Lankatruth", "Timestamp": "April 4, 2023", "Headline": "ත්‍රස්ත පනත සම්මත කරගැනීමේ ඒකාධිපති වියරුව පරාද කළ යුතු බව අගරදගුරු හිමියෝ අවධාරණය කරති", "News Content": "සෑම දෙනාම එක් වී රට ගොඩනැගිය යුතු මොහොතක අධිකරණයේ නිදහසද සහ ප්‍රජාතන්ත්‍රවාදය ආරක්ෂා කරමින් ඉදිරියට යනවා වෙනුවට ත්‍රස්තවාදය වැලැක්වීමේ පනත වඩා භයානක ආකාරයෙන් ක්‍රියාත්මක කළහැකි ජන පීඩක පනතක් සම්මත කර ගැනීමට ආණ්ඩුව දරන්නා වූ ප්‍රයත්නය තරයේ හෙළා දකින බව මැල්කම් කාදිනල් රංජිත් කොළඹ අගරදගුරු හිමියෝ විශේෂ නිවේදනයක් නිකුත් කරමින් අවධාරණය කර ඇත. එම නිවේදනයේ මේ බව අවධාරණය කර තිබෙන්නේ, “මේ පිළිබඳව අපේ අදහස වනුයේ, රට නැවත ගොඩනැගීමේ උත්සාහයක සියල්ලන් යෙදී සිටින මෙවන් මොහොතක, එ නම් රටේ නීති ගරුක පැවැත්ම මෙන්ම අධිකරණයේ නිදහසද පිර්සිදු ප්‍රජාතන්ත්‍රවාදය ද ආරක්ෂා කරමින්, අප සැම කටයුතු කළ යුතු මොහොතක, මෙවැනි දරදඬු නීතියක් අනුමත කරගන්නට මාන බලන රය, මෙරට පුරවැසියන් මෙන්ම ජාත්‍යන්තරය ද විවේචනය කළ 1979 පැරණි ත්‍රස්තවාදය වැළැක් වීමේ පනත වෙනුවට ඊටත් වඩා දරුණු ජන පීඩක පනතක් ඉදිරිපත් කර ශ්‍රී ලංකා වාසි පුරවැසියන් පමණක් නොව මුළු ජාත්‍යන්තරය ම මුලා කරන්නට උත්සාහ කරන බවයි. ඒ නිසා අපි මේ පනත හෙළා දැකීමු. එය ජන පීඩක වහල් බව හා ඒකාධිපති වියරුව රට තුළ ප්‍රචලිත කරන පනතකි. ඉඳුරාම මේ පනතට පක්ෂව ඡන්දය පාවිච්චි කරන යමෙකු වේද ඔවුන් මේ රට හා එහි ජනතාවට ආදරය නොකරන්නන් බව කිව යුතුය. මේ පනත ප්‍රතික්ෂේප කිරීමට අප ආදරණීය මවුබිමට ආදරය කරන සියලුම් පුරවැසියන් එකඟ වනු ඇතැයි අපි විස්වාස කරමු එලෙස කරන ලෙස ද ඔවුන්ගෙන් උදක්ම ඉල්ලා සිටිමු.” යනුවෙනි.", "URL": "https://lankatruth.com/si/?p=146220", "Category": "පුවත්", "Parent URL": null}