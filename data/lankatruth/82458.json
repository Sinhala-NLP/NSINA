{"Source": "Lankatruth", "Timestamp": "October 7, 2019", "Headline": "අනුරාධපුර තැපැල් ඡන්ද අයදුම්පත් 6000ක් ප්‍රතික්ෂේපයි", "News Content": "ජනාධිපතිවරණය සඳහා අයදුම් කරන ලද අනුරාධපුර දිස්ත්‍රික්කයේ තැපැල් ඡන්ද 6000කට ආසන්න ප්‍රමාණයක් ප්‍රතික්ෂේප වී ඇතැයි අනුරාධපුර දිස්ත්‍රික් ලේකම් ආර්.එම්.වන්නිනායක මහතා සඳහන් කර ඇත. මෙවර ජනාධිපතිවරණය සඳහා අනුරාධපුර දිස්ත්‍රික්කයෙන් තැපැල් ඡන්ද අයදුම්පත් 53,000ක් පමණ ඉදිරිපත් වී ඇති අතර එම අයදුම්පත් සකස් කිරීමේදී සිදුව ඇති අඩුපාඩුකම් හේතුවෙන් අයදුම්පත් 6000කට ආසන්න ප්‍රමාණයක් ඉවත් කිරීමට සිදුව ඇතැයි ඒ මහතා සඳහන් කර ඇත. අනුරාධපුර දිස්ත්‍රික්කය තුළ පුද්ගලයන් 682,450ක් ඡන්දය ප්‍රකාශ කිරීමට සුදුසුකම් ලබා ඇති බවත් ඔවුන් ඡන්ද මධ්‍යස්ථාන 634 කදී ඡන්දය ප්‍රකාශ කිරීමට නියමිත බවත් දිස්ත්‍රික් ලේකම්වරයා සඳහන් කර ඇත. තැපැල් ඡන්ද සළකුණු කිරිම මේ මස 31 දින හා ලබන මස 1 දින සිදුකිරීමට නියමිතය.", "URL": "https://lankatruth.com/si/?p=82458", "Category": "පුවත්", "Parent URL": null}