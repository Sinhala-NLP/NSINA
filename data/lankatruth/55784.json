{"Source": "Lankatruth", "Timestamp": "July 8, 2018", "Headline": "රිටිගල දැඩි රක්ෂිතය අනතුරක", "News Content": "මෙරට පවතින දැඩි ස්වභාව රක්ෂිත තුන අතරින් එකක්වන රිටිගල රක්ෂිතය තුළ අනවසර ඉදිකිරීම් සිදුවන බවට තොරතුරු වාර්තා වේ. රිටිගල රක්ෂිතය වන සංරක්ෂණ දෙපාර්තමේන්තුව මගින් අධීක්ෂණයවන මෙරට ඉතා වැදගත් ජෛව පරිසර පද්ධතියකි. මේ හේතුවෙන් කළක සිට රක්ෂිතය තුළට පිවිසීම පවා තහනම් කර තිබිණි. නමුත් මෑතක සිට රිටිගල රක්ෂිත ප්‍රේරණ කලාපයට අයත් කැකිරාව ප්‍රාදේශීය කොට්ඨාසයේ ගණවල්පොල ප්‍රදේශයේ විවිධ නීති විරෝධී ඉදිකිරීම් සිදුවෙමින් පවතී. මෙම පෞද්ගලික ඉදිකිරීම් හේතුවෙන් අනාගතයේ මෙම ප්‍රදේශය නිසැකව ජනයා ගැවසෙන ප්‍රදේශ බවට පත්වෙන අතර එය රිටිගල දැඩි රක්ෂිතයේ පැවැත්මට දැවැන්ත තර්ජනයක් බවට පත්වේ. එසේම මෙම ඉදිකිරීම් ව්‍යාප්තවීමේ අවධානමද පවතී. පරිසර අමාත්‍යාංශයේ සහ වන සංරක්ෂණ දෙපාර්තමේන්තුවේ නිරන්තර අවධානයට ලක්විය යුතු මෙරට ඉතා වැදගත් ශාක හා සත්ව විශේෂ ගණනාවකට වාසස්ථාන සපයන ජාතික සම්පතක් විනාශවන්නට හැර බලා සිටීම බලධාරීන් සිදුකරන විශාල වරදක්බව පරිසරවේදීහු පවසති. එබැවින් මෙම ඉදිකිරීම් පිළිබඳ නිසි විමර්ශනයකින් අනතුරුව පියවර ගැනීම කඩිනමින් කළ යුතු බව ඔවුන්ගේ අදහසයි.", "URL": "https://lankatruth.com/si/?p=55784", "Category": "පරිසර", "Parent URL": null}