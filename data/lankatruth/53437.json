{"Source": "Lankatruth", "Timestamp": "June 2, 2018", "Headline": "ඉන්දන මිල ඉහළ දැමීමට එරෙහිව මාදු ගඟේ ධීවරයෝ රාත්‍රී විරෝධතාවක", "News Content": "ඉන්දන මිල ඉහල දැමීමට විරෝධය දක්වමින් මාදු ගඟේ ධීවරයෝ පසුගිය 31 වැනිදා රාත්‍රියේ විරෝධතාවයක නිරත විය. 31 දා රාත්‍රියේ පන්දම් පත්තු කරමින් ධීවරයෝ සිය විරෝධතාව පළ කර සිටියහ. ජනතා විමුක්ති පෙරමුණේ රත්න ගමගේ ඇතුළු එම පක්ෂයේ නියෝජිත පිරිසක් ධීවරයන් සමඟ එක්ව යාත්‍රාවල නැගී විරෝධතාව සඳහා එක්ව සිටියහ. මාදුගඟේ ජාකොටු කර්මාන්තයෙන් ජීවත්වන ධීවරයෝ විශාල පිරිසක් විරෝධතාව සඳහා එක්වී සිටි අතර ඉන්දන මිල ඉහළ දැමීමට විරෝධය දක්වන සටන් පාඨ සහිත හා පුවරු ඔසවමින් ඔවුහු විරෝධතාවයේ නිරත විය. තමන්ගේ රැකියාවට භූමිතෙල් සෘජුවම බලපාන බවත් , භූමිතෙල් මිල ඉහල දැමීමෙන් සිය රැකියාව දැඩි අනතුරකට ලක්ව ඇති බවත්, මෙම විරෝධතා ව්‍යාපාරයට එක්ව සිටි ධීවරයෝ පවසා සිටියහ. පන්දම් දල්වමින් මාදුගඟේ ධීවරයෝ විරෝධතාවයක නිරත වූ පළමු අවස්ථාව ද මෙය විය.", "URL": "https://lankatruth.com/si/?p=53437", "Category": "පුවත්", "Parent URL": null}