{"Source": "Lankatruth", "Timestamp": "January 30, 2019", "Headline": "අර්ජුන මහේන්ද්‍රන් දකුණු අප්‍රිකාවෙන් මතු වෙයි", "News Content": "බැඳුම්කර වංචාව සිදුවූ සමයේ මහ බැංකුවේ අධිපතිව සිටි අර්ජුන මහේන්ද්‍රන් මහතා දකුණු අප්‍රිකානු මාධ්‍යයක් මගින් ජාත්‍යන්තර බැංකුවකට අදාළව මුදල් විශුද්ධිකරණය පිළිබඳව තම අදහස් පළ කර තිබේ. මෙරට සුප්‍රකට බැඳුම්කර වංචාව සම්බන්ධයෙන් අධිකරණයෙන් අත්අඩංගුවට ගැනීමේ නියෝග නිකුත් කර තිබිය දී අර්ජුන් මහේන්ද්‍රන් මහතා විදෙස් රටක මෙවැනි අදහසක් ඉදිරිපත් කර තිබීම විශේෂ තත්වකි. පසුගිය 27 වන දින දකුණු අප්‍රිකාවේ “බිස්නස් ලයිව්” නැමති වෙබ් අඩවියට මෙම අදහස ඉදිරිපත් කර ඇත. අර්ජුන මහේන්ද්‍රන් සිංගප්පූරුවේ සහ මැද පෙරදිග රටවල ව්‍යාපාරවලට උපදෙස් ලබා දෙන්නෙක් ලෙසද කටයුතු කරන බව වාර්තා වේ. කෙසේ වෙතත් අපරාධ පරීක්ෂණ දෙපාර්තමේන්තුව ඔහුට අදාළව අධිකරණයේ ගොනු කර ඇති කරුණු අනුව අර්ජුන මහේන්ද්‍රන් මහතා මෙරට අධිකරණය විසින් අත්අඩංගුවට ගන්නැයි නියෝග කර ඇත. කෙසේ වෙතත් මහේන්ද්‍රන් මහතා පිළිබඳ නිසි තොරතුරක් නොමැතිව වසරකට ආසන්න කාලයක් ගතව තිබිය දී ජාත්‍යන්තරයේ මෙවැනි අදහස් පළ කිරීමක් සිදු කර තිබීම මවිතයට කරුණකි.", "URL": "https://lankatruth.com/si/?p=67250", "Category": "පුවත්", "Parent URL": null}