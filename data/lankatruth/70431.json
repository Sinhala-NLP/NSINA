{"Source": "Lankatruth", "Timestamp": "March 15, 2019", "Headline": "ගෝඨාට රට යන්න අවසර", "News Content": "හිටපු ආරක්ෂක ලේකම් ගෝඨාභය රාජපක්ෂ මහතාට මේ මස 26 වැනිදා සිට අප්‍රේල් 12 වැනිදා දක්වා විදෙස් ගතවීමට විශේෂ ත්‍රිපුද්ගල මහාධිකරණය අද(15) අනුමැතිය පල කළේය. ඉකුත් රජය සමයේ මැදමූලන ප්‍රදේශයේ දී ඩී.ඒ රාජපක්ෂ අනුස්මරණ කෞතුකාගාරය ඉදිකිරීම සඳහා ඉඩම් ගොඩ කිරීමේ හා සංවර්ධනය කිරීමේ සංස්ථාවට අයත් රුපියල් මිලියන 33.9ක මුදලක් සාවද්‍ය ලෙස පරිහරණය කිරීම සම්බන්ධයෙන් ගෝඨාභය රාජපක්ෂ මහතා ඇතුළු විත්තිකරුවන්ට එරෙහිව පොදු දේපල පනත යටතේ නීතිපතිවරයා විසින් ගොනුකර ඇති නඩුව අද කැඳවූ අවස්ථාවේ අධිකරණය මෙම අවසරය ලබාදී තිබේ. විත්තිකරුවන් සිව් දෙනෙකු වෙනුවෙන් චෝදනා ගොනුකර ඇති ආකාරය සම්බන්ධව විත්තියේ නීතීඥවරුන් මූලික විරෝධතාවක් ද ගොනුකර සිටි අතර ඊට පිළිතුරු ලබාදීමට ලබන 28 වැනිදා නීතිපතිවරයා කැඳවන බව අධිකරණය දැන්වීය. සම්පත් අබේකෝන්, සම්පත් විජේරත්න සහ චම්පා ජානකී යන මහත්ම මහත්මීන් විනිසුරු මඬුල්ල නියෝජනය කලේය.", "URL": "https://lankatruth.com/si/?p=70431", "Category": "පුවත්", "Parent URL": null}