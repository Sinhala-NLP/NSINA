{"Source": "Lankatruth", "Timestamp": "June 27, 2019", "Headline": "රෝහිත අබේගුණවර්ධනට එරෙහි අල්ලස් නඩුවේ සාක්ෂි විභාගය අගෝස්තුවල ඇරඹෙයි", "News Content": "හිටපු අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී රෝහිත අබේගුණවර්ධන මහතාට එරෙහිව අල්ලස් කොමිසම විසින් ඉදිරිපත් කර ඇති නඩුවේ සාක්ෂි විභාගය අගෝස්තු මස 30 වැනිදා යළි ආරම්භ කරන ලෙස මෙම නඩුව අද (27) කොළඹ මහාධිකරණ විනිසුරු ආදිත්‍ය පටබැඳි මහතා ඉදිරියේ කැඳවූ අවස්ථාවේ නියෝග කර තිබේ. එහිදී විනිසුරුවරයා තවදුරටත් නියම කර ඇත්තේ මෙම නඩුවේ වැඩිදුර සාක්ෂි විභාගය සැප්තැම්බර් මස 10 වනදාද පවත්වන බවයි. 2004 වසරේ සිට 2006 වසර දක්වා කාලසීමාව තුළ අමාත්‍යවරයෙකු ලෙස කටයුතු කරමින් සිය නීතියානුකූල ආදායම ඉක්මවා රුපියල් මිලියන හතළිස් 41.2ක වත්කම් අයථා ලෙස උපයා ගැනීම තුළින් අල්ලස් පනත යටතේ වරදක් සිදුකර ඇතැයි චෝදනා කරමින් අල්ලස් කොමිසම හිටපු අමාත්‍ය රෝහිත අබේගුණවර්ධන මහතාට එරෙහිව මෙම නඩුව කොළඹ මහාධිකරණය හමුවේ ගොනුකර තිබේ.", "URL": "https://lankatruth.com/si/?p=76509", "Category": "පුවත්", "Parent URL": null}