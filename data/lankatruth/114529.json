{"Source": "Lankatruth", "Timestamp": "April 7, 2021", "Headline": "බ්‍රසීලයේ කොරෝනාව දරුණු වෙයි – දිනකට මරණ 4000 සීමාව පනී", "News Content": "කොවිඩ් වසංගතය දරුණු ලෙස පැතිර යමින් තිබෙන බ්‍රසීලය තුළමේ වනවිට දෛනික කොවිඩ් ආසාදිත මරණ සංඛ්‍යාව පළමු වරට 4000 සීමාව ඉක්මවා ඇති බව විදෙස් මාධ්‍ය වාර්තා කරයි. ගතවුණු පැය 24 ඇතුළත එරටින් වාර්තා වූ මරණ සංඛ්‍යාව 4,195 කි. මේ වනවිට බ්‍රසීලයේ කොරෝනා මරණ 3,37,000 දක්වා ඉහළ ගොස් ඇතැයි වාර්තා වේ. මේ වනවිට බ්‍රසීලයේ සමස්ත කොරෝනා ආසාදිතයින් ප්‍රමාණය එක් කෝටි තිස් ලක්ෂය ඉක්මවා ගොස් තිබේ. බ්‍රසීල ජනාධිපති බොල්සරානෝ කොරෝනා වයිරසය අවතක්සේරු කරමින් කටයුතු කිරීම නිසා මේ වනවිට එරට තුළකොරෝනා වසංගතය දරුණු ලෙස පැතිරෙමින් පවතී.රට ලොක්ඩවුන් කරමින්, වයිරස ව්‍යාප්තිය පාලනය කිරීමට සෞඛ්‍ය අංශ උපදෙස් ලබා දුන්නත්, ජනාධිපති බොල්සරානෝ ඊට දිගින් දිගටම විරෝධය දක්වන බව පැවැසෙයි. මේ වනවිට බ්‍රසීලයේ රෝහල් සියල්ල කොරෝනා ආසාදිතයින්ගෙන් පිරී ගොස් ඇති අතර, කොරෝනා වයිරසය හේතුවෙන් මියයන පුද්ගලයන්ගේ සිරුරු වීදිවල ගොඩගැසීමට පටන්ගෙන ඇතැයි ද බ්‍රසීල පුවත් සේවා වාර්තා කරයි. පසුගිය මාර්තු මාසයේ පමණක් බ්‍රසීලයෙන් කොරෝනා මරණ 66,750 ක් වාර්තා වීතිබේ. නිල සංඛ්‍යාලේඛණ වාර්තා මෙසේ වුවත් එරට සැබෑතත්වය මීට වඩා දරුණු විය හැකි බව විදෙස් මාධ්‍ය වාර්තා කරයි.", "URL": "https://lankatruth.com/si/?p=114529", "Category": "විදෙස් පුවත්", "Parent URL": null}