{"Source": "Lankatruth", "Timestamp": "November 12, 2020", "Headline": "පොහොට්ටුවට බලය හිමි හල්දුම්මුල්ල ප්‍රාදේශීය සභාවෙත් අයවැය පරාදයි", "News Content": "පොහොට්ටු පක්ෂයට බලය හිමි හල්දුම්මුල්ල ප්‍රාදේශීය සභාවේ අයවැය වැඩි ඡන්ද 13කින් පරාජයට පත්ව තිබේ. එම අයවැයට පක්ෂව ලැබී ඇත්තේ ඡන්ද 07ක් පමණි. මෙහි බලය පිහිටුවා ඇත්තේ පොහොට්ටු පක්ෂය සහ එජනිසය එක්ව මන්ත්‍රීවරු 13දෙනෙකුගෙනි. එහි විපක්ෂ මන්ත්‍රීවරු 07දෙනෙකි. එම ප්‍රාදේශීය සභාවේ මන්ත්‍රීවරු 20 දෙනෙකු නියෝජනය කරන අතර ඉන් 08 දෙනෙකු පොහොට්ටු පක්ෂය නියෝජනය කරයි. එක්සත් ජනතා නිදහස් සන්ධානයෙන් සහ එක්සත් ජාතික පක්ෂයෙන් මන්ත්‍රීවරු 05දෙනා බැගින් 10දෙනෙකුද ජනතා විමුක්ති පෙරමුණෙන් සහ ස්වාධීන කණ්ඩායමකින් මන්ත්‍රීවරු එක් අයෙකු බැගින් මන්ත්‍රීවරු දෙදෙනෙක්ද වෙති. මෙවරද ඉදිරිපත් කර ඇත්තේ ගියවර අයවැයේම කොපියක් බවත් මේ මොහොතේ කොරෝනා ව්‍යවසනය හමුවේ රට මුහුණදී ඇති තත්වය මත ගොවිජනතාව බහුලව ජීවත්වන ප්‍රදේශයක් බැවින් ඒ ගැනද සලකා විශේෂ අයවැයක් ඉදිරිපත් කිරීමට අවස්ථාව තිබියදීත් එවැනි ජනතාවාදී අයවැක් ඉදිරිපත්කිරීමට සභාපතිවරයා අපොහොසත් වූ බව මෙම අයවැය සම්බන්ධයෙන් අදහස් දක්වමින් ජනතා විමුක්ති පෙරමුණේ මන්ත්‍රී කිට්නන් සෙල්වරාජ් මහතා පැවසීය. අඩුම තරමේ සභාවේ කම්කරුවන්ට සනීපාරක්ෂක ඇඳුම්කට්ටලයක් ලබාදීමට හෝ මෙම අයවැය සමත් වී නැති බවත් ඒ මහතා වැඩිදුරටත් පැවසීය.", "URL": "https://lankatruth.com/si/?p=99935", "Category": "පුවත්", "Parent URL": null}