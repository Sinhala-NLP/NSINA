{"Source": "Lankatruth", "Timestamp": "April 2, 2019", "Headline": "ලංකා විදුලිබල මණ්ඩලයේ ඉංජිනේරුවරුන්ට හඳුන්වා දුන් වැටුප් චක්‍රලේඛය අහෝසියි", "News Content": "2014 වසරේ මහින්ද රාජපක්ෂ පාලන සමයේ ලංකා විදුලිබල මණ්ඩලයේ ඉංජිනේරුවරුන් සඳහා හඳුන්වා දුන් වැටුප් ක්‍රමවේදය අඩංගු චක්‍රලේඛය අහෝසි කිරීමට අභියාචනාධිකරණය අද (02) නියෝග කර ඇත. ඒ අභියාචනාධිකරණ විනිසුරු මහින්ද සමයවර්ධන මහතා විසින් ලංකා විදුලි බල මණ්ඩයේ වෘත්තීය සමිති විසින් ඉදිරිපත් කළ පෙත්සමක තීන්දුව ලබාදෙමිණි. එමෙන්ම අදාළ වෘත්තීය සමිතිය සඳහා රුපියල් ලක්ෂ දෙකක නඩු ගාස්තුවක් ගෙවන මෙන්ද විනිසුරුවරයා ලංකා විදුලිබල මණ්ඩලයට නියෝග කර ඇත. ඉදිරිපත් කළ පෙත්සමෙන් සඳහන් කර තිබෙන්නේ ලංකා විදුලිබල මණ්ඩලයේ සේවය කරන ඉංජිනේරුවරු සඳහා නව වැටුප් තලයක් අඩංගු චක්‍රලේඛයක් එම මණ්ඩලය මගින් 2014 වසරේ නොවැම්බර් මස 27 වනදා ප්‍රකාශයට පත් කළ බවයි. එම වැටුප් තලය තුළින් එම මණ්ඩලයේ සෙසු සේවකයින්ට දැඩි අසාධාරණයක් සිදුවන බවත් ඒ තුළින් වැටුපක් අක්‍රමිකතාවක් නිර්මාණය වන බවත් ඔවුන් අභියාචනාධිකරණය හමුවේ පෙන්වා දී තිබේ. දීර්ඝ විභාගයකින් පසුව තීන්දුව ප්‍රකාශයට පත් කරමින් අභියාචනාධිකරණ විනිසුරු මහින්ද සමයවර්ධන මහතා ප්‍රකාශ කළේ ඉංජිනේරුවරුන්ගේ වැටුප් තලය අඩංගු චක්‍රලේඛය නීතියට පටහැනි බවයි. ඒ අනුව එය අහෝසි කරන බවද විනිසුරුවරයා සඳහන් කර තිබේ. මේ සම්බන්ධයෙන් අදහස් දැක්වූ ලංකා විදුලි සේවක සංගමයේ ප්‍රධාන ලේකම් රන්ජන් ජයලාල් මහතා සඳහන් කර සිටියේ මහින්ද රාජපක්ෂ පාලන සමයේ ජනාධිපතිවරණයද කැඳවා තිබූ මොහොතක විදුලි ඉන්ජිනේරුවරුන් ඉතාමත් අත්තනෝමතික ලෙසත් නීති විරෝධී ලෙසත් චක්‍රලේඛ මගින් සිය වැටුප් තලය වෙනස් කරගෙන වැටුප් වැඩිවීමක් සිදුකරගෙන තිබූ බවත් ඊට එරෙහිව විදුලි සේවකයන් රට පුරා දැවැන්ත වර්ජනයකද නිරතවීම සිදු වූ බවත්ය. එදා වර්ජනයේ නිරත වෘත්තීය සමිතිවල නායකයන්ට විවිධ බොරු අවලාද නගමින් චෝදනා කළා හැර වෘත්තීය සමිති අනාවරණය කළ කරුණ පිළිගැනීමට බළධාරීන් කිසිවෙකුත් එකඟ නොවූ නමුත් අවසානයේ කෙසේ හෝ සේවකයන් ජයග්‍රහණය කරමින් විදුලි බල මණ්ඩලයට සිදු වූ දැවැන්ත පාඩුවක් මෙන්ම වංචාවක් නතර කරගැනීමට හැකි වී ඇති බවත් රන්ජන් ජයලාල් මහතා අවධාරණය කළේ ය.", "URL": "https://lankatruth.com/si/?p=71429", "Category": "පුවත්", "Parent URL": null}