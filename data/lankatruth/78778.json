{"Source": "Lankatruth", "Timestamp": "August 6, 2019", "Headline": "කටුවාපිටිය ‌දේවස්ථානයේ ප්‍රතිමාවකට ගල් ප්‍රහාරයක්", "News Content": "පාස්කු දින ප්‍රහාරයෙන් විපතට පත්වූවන්ට සාධාරණය ඉටුකරන ලෙස ඉල්ලා කටුවපිටිය‌ දේවස්ථානය ඉදිරිපිට අද(06) පෙරවරුවේ සාමකාමී විරෝධතාවයක් පවත්වා තිබේ. විරෝධතාකරුවන් පවසා සිටියේ ප්‍රහාරය සිදුවී මාස තුනකට අධික කාලයක් ගතවී තිබුණ ද ඉන් විපතට පත්වූවන් වෙනුවෙන් බලධාරීන් නිසි ක්‍රියාමාර්ග ගෙන නොමැති බවය. මේ අතර කටුවාපිටිය දේවස්ථානයට පිවිසෙන මාර්ගයේ පිහිටුවා තිබූ ප්‍රතිමාවකට කිසියම් පිරිසක් විසින් අද අළුයම එල්ලකර ඇති ගල් ප්‍රහාරයක් හේතුවෙන් ප්‍රදේශයේ ජනතාව කළහකාරී ලෙස හැසිරී තිබේ. පසුව කටුවාපිටිය ශාන්ත සෙබස්තියන් දේවස්ථානය වෙත පැමිණි අතිඋතුම් මැල්කම් කාදිනල් රංජිත් හිමිපානන් තත්වය පාලනය කිරීමට මැදිහත් වී තිබේ. කටුවාපිටිය දේවස්ථානයේ ජනතාව ඉවසීමෙන් කටයුතු කරන අයුරු ලෝකයටම පෙන්වා ඇති අතර තවදුරටත් ඒලෙසම ක්‍රියාකරන්නැයි හිමිපානන් ප්‍රදේශවාසීන්ගෙන් ඉල්ලා ඇත. සිද්ධිය සම්බන්ධව මේ වනවිටත් කටාන පොලීසිය විමර්ශන ආරම්භ කර ඇතැයි පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://lankatruth.com/si/?p=78778", "Category": "පුවත්", "Parent URL": null}