{"Source": "Lankatruth", "Timestamp": "August 2, 2021", "Headline": "චීනය ලොව වේගවත්ම බුලට් දුම්රිය නිපදවයි", "News Content": "පැයට කිලෝමීටර් 600ක වේගයෙන් ධාවනය කරන ලොව වේගවත්ම දුම්රිය නිපදවීමට චීනය සමත්ව ඇති අතර මැග්ලෙව් හෙවත් චුම්භක බලයෙන් රේල් පීලි මත මද වශයෙන් පාවෙන (magnetic levitation) තාක්ෂණය මේ සඳහා යොදා ගෙන තිබේ. චීනය දශක දෙකකට ආසන්න කාලයක් තිස්සේ මෙම තාක්‍ෂණය භාවිතා කරමින් අධිවේගීදුම්රිය නිෂ්පාදනය සිදුකරමින් සිටින අතර එහි වේගවත්ම ධාවකයා චීනයේ වෙරළබඩ නගරයන් වන ක්වින්දාඕ පිහිටි පරීක්ෂණ චාරිකාව සාර්ථකවූබව පසුගියදා චීන රාජ්‍ය මාධ්‍ය අනාවරණය කරනු ලැබීය. වානේ ඊ හිසක් මෙන් ඈතට දිස්වන මෙම බුලට් දුම්රිය නිපදවා තිබෙන්නේ චීන දුම්රිය සංස්ථාව (සීආර්ආර්සී) විසිනි. මෙය, ලෝකයේ දැනට ඇති වේගවත්ම දුම්රිය ලෙස සලකයි.මැග්ලෙව් තාක්ෂණය යොදාගෙන ඇති නිසා, මේ දුම්රිය ගමනේ යෙදෙන විට පෙනෙන්නේ එය රේල් පීලි මත පාවෙනවාක් මෙනි. සුපිරි වේගයට අමතරව, එහි ශබ්ද දූෂණය අවම බවත්, පාරිසරික හානි සහිත විෂ දුම් විමෝචනය අවම බවත්, වෙනත් අධිවේගී දුම්රියවලට වඩා නඩත්තු වියදම ඉතා අඩු බවත් චීනය පවසයි. 2016 ඔක්තෝම්බර් මාසයේදී ආරම්භ කරන ලද අධිවේගී මැග්ලෙව් දුම්රිය ව්‍යාපෘතිය මඟින් 2019 දී සැලසුම් කරන ලද උපරිම වේගය පැයට කිලෝමීටර 600 ක් වූ චුම්භක-ලෙවීෂන් දුම්රිය මූලාකෘතියක් 2019 දී සංවර්ධනය කර 2020 ජුනි මාසයේදී සාර්ථක පරීක්‍ෂණයක් පැවැත්වීමට චීනය සමත් විය. මැග්ලෙව් ප්‍රවාහන පද්ධතිය ඒකාබද්ධ කිරීම චීන ඉංජිනේරුවන් විසින් මේ වනවිට අවසන් කර ඇත. මෙම ව්‍යාපෘතියේ ප්‍රධාන ඉංජිනේරු ඩිං සන්සන් පවසන පරිදි මැදිරි දෙකේ සිට 10 දක්වා එක් අධිවේගී දුම්රියකට මැදිරි සම්බන්ධ කර ධාවනය කර හැකි බවත් එක් මැදිරියක මගීන් 100 කට වැඩි ප්‍රමාණයකට ආසන පහසුකම් පවතින බවත් පවසයි. මෙම අධිවේගීදුම්රිය කිලෝමීටර් 1500 ක පරාසයක් තුළ ගමන් කිරීම සඳහා හොඳම විසඳුම සපයන බව ඔවුන් පවසයි. ඒ අනුව ඉදිරියේදීචීනයේ බීජිං සිට ෂැංහයි දක්වා කිලෝමීටර් 1200කට වැඩි දුරක් මෙම අධිවේගී දුම්රියෙන් යාමට ගත වන්නේ පැය 2.5 ක් පමණක් යැයි ගණන් බලා ඇත.", "URL": "https://lankatruth.com/si/?p=120794", "Category": "පුවත්", "Parent URL": null}