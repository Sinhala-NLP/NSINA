{"Source": "Lankatruth", "Timestamp": "December 4, 2017", "Headline": "මෛත්‍රීට එකතුවිය යුතු යැයි වීරවංසගේ තවත් ගෝලයෙක් කියයි", "News Content": "විමල් වීරවංස මහතාගේ නායකත්වයෙන් යුත් ජාතික නිදහස් පෙරමුණ මෛත්‍රීපාල සිරිසෙන මහතාගේ නායකත්වයෙන් යුත් ශ්‍රී ලංකා නිදහස් පක්ෂය සමග එක්විය යුතු බවට සාකච්ඡා වෙමින් තිබෙන බැවින් ඊට පක්ෂ හා විරුද්ධ ලෙස එම පක්ෂයේ ප්‍රධාන තනතුරු දරණ පිරිස තුළ දැවැන්ත බේදීමක් නිර්මාණය වී ඇති බව වාර්තා වේ. පසුගිය කාලය පුරා එම පක්ෂය නායකත්වයට එක් ස්ථාවරයකට පැමිණීමට නොහැකිවීම නිසා එම පක්ෂයේ ඉහළ පෙළේ කිහිපදෙනෙකු පක්ෂය හැරයාමට තීරණය කර ඇත. මේ වනවිටත් එම පක්ෂය ආරම්භයේ සිට ප්‍රධාන ලේකම්වරයා ලෙස කටයුතු කළ ප්‍රියන්ජිත් විතාරණ මහතා ඉල්ලා අස්වූ අතර එම පක්ෂය නියෝජනය කරමින් නැගෙනහිර පළාත් මන්ත්‍රීව සිටි ජයන්ත විජේසේකර මහතා විමල් වීරවංසගෙන් ඈත් වී ශ්‍රී ලංකා නිදහස් පක්ෂයේ මෛත්‍රී පාර්ශවය සමග එකතු විය. එමෙන්ම එම පක්ෂයේ ජාතික සංවිධායක ලෙස කටයුතු කළ පියසිරි විජේනායක මහතාව එම පක්ෂයෙන් ඉවත් කරනු ලැබුවේද එම පක්ෂ අභ්‍යන්තර මත ගැටුමේ ප්‍රලිඵලයක් ලෙස බව දේශපාලන ආරංචිමාර්ග සඳහන් කරයි. රටට ජයග්‍රහණ අත්කර දීමටනම් ජාතික නිදහස් පෙරමුණ මහින්ද පිල සමග නොව මෛත්‍රී පිල සමග එකතු වියයුතු බව එම පක්ෂයේ නියෝජ්‍ය නායක වීරකුමාර දිසානායක මහතාද මේ වනවිට ප්‍රසිද්ධයේම මාධ්‍ය වෙත ප්‍රකාශ කරමින් සිටියි. අනිවාර්යයෙන්ම එම එකතුවීම සිදුවිය යුතුය යන ස්ථාවරය අවශ්‍ය තැන්වලදී තමන් ප්‍රකාශ කළ බවද එම මන්ත්‍රිවරයා අද පුවත්පතට ප්‍රකාශ කර ඇත. මේ අවස්ථාවේ මහින්ද පිලය නොව රටට ජයග්‍රහණ අත්පත්කර දිය හැකි මාර්ගය කුමක්දැයි සියලු දෙනා සිතුය යුතු බව මන්ත්‍රීවරයා ප්‍රකාශ කර තිබේ.", "URL": "https://lankatruth.com/si/?p=44810", "Category": "පුවත්", "Parent URL": null}