{"Source": "Lankatruth", "Timestamp": "July 22, 2018", "Headline": "එජාප – මහින්ද හවුල ජවිපෙ විරෝධය මැද මන්ත්‍රී දීමනා වැඩි කරගනිති", "News Content": "කොළඹ මහ නගර සභාවේ මන්ත්‍රී දීමනා වැඩි කිරීමට කොළඹ පුරපතිනිය ගෙනා යෝජනාවට මහින්ද පිලේ මන්ත්‍රීවරුද කිසිඳු විරෝධයකින් තොරව තම සම්පූර්ණ සහාය ලබාදී ඇති බව වාර්තා වේ. එම යෝජනාව වැඩි ඡන්දයෙන් සම්මත වී ඇති අතර එම යෝජනාවට විරුද්ධව ඡන්දය ප්‍රකාශ කර ඇත්තේ ජනතා විමුක්ති පෙරමුණේ මන්ත්‍රීවරු 06 දෙනා පමණි. මේ අනුව කොළඹ මහ නගර සභාවේ මන්ත්‍රීවරයෙකුට ලබාදෙන මාසික දීමනාවට අමතරව මාසිකව ලබා දෙන දුරකථන දීමනාව, ගමන් දීමනාව සහ මුද්දර හා තැපැල් ගාස්තු දීමනාව වශයෙන් මෙතෙක් ලබාදුන් රුපියල් 13,000ක මුදල රපියල් 25,000ක් දක්වා ඉහළ නංවා තිබේ. නාගරික මන්ත්‍රීවරයෙකුට මෙතෙක් දුරකථන දීමනාව ලෙස රුපියල් 6000ක් ලැබුණු අතර එම දීමනවා රුපියල් 10,000ක් දක්වා ඉහළ නංවා ඇත. එසේම ගමන් වියදම ලෙස ලැබුණු රුපියල් 6,000ක දීමනාව රුපියල් 12,000ක් දක්වාත් රුපියල් 1000කව තිබූ මුද්දර හා තැපැල් දීමනාව රුපියල් 3,000ක් දක්වාත් වැඩිකරගෙන ඇත. ඒ අනුව මන්ත්‍රීවරයෙකුට සිය මාසික දීමනාවත වන රුපියල් 20,000 මුදල සමග මෙම වැඩි වූ රුපියල් 25,000ක මුදල සමග රුපියල් 45,000ක මුදලක් සම්පූර්ණ දීමනා ලෙස ලැබේ. මේ අනුව මන්ත්‍රීවරු 119ක් සිටන කොළඹ මහ නගර සභාවේ මන්ත්‍රීවරුන්ගේ මුළු දීමනා ගෙවීම සඳහා මාසයකට රුපියල් ලක්ෂ 50කට අධික වැය බරක් දැරීමට සිදුව ඇත.", "URL": "https://lankatruth.com/si/?p=56547", "Category": "පුවත්", "Parent URL": null}