{"Source": "Lankatruth", "Timestamp": "September 21, 2021", "Headline": "අසාද් සාලිගේ මූලික අයිතිවාසිකම් පෙත්සමට දින දෙයි", "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන රඳවාගෙන සිටින බස්නාහිර පළාත් හිටපු ආණ්ඩුකාර අසාද් සාලි වෙනුවෙන් ඔහුගේ නීතිඥවරු විසින් ඉදිරිපත්කළ මූලික අයිතිවාසිකම් පෙත්සම සලකාබැලීම සඳහා ඔක්තෝබර් මස 04 වන දා එය කැඳවන ලෙස ශ්‍රේෂ්ඨාධිකරණය අද (21) නියම කර තිබේ. මෙම පෙත්සම ප්‍රීති පද්මන් සූරසේන, අචල වෙංගප්පුලි සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබීය. එම අවස්ථාවේදී ත්‍රිපුද්ගල විනිසුරු මඩුල්ලේ සභාපති විනිසුරු ප්‍රීති පද්මන් සූරසේන පෙන්වා දීඇත්තේ මෙම නඩුවේ පෙත්සම ඉදිරිපත්කළ නීතිඥ ගෞරි තවරාසා මේ වනවිට මියගොස් ඇති බැවින් ඒ වෙනුවට වෙනත් නීතිඥවරයෙකු ආදේශකර නොමැති බවය. මේ හේතුවෙන් මෙම පෙත්සම අද දින සලකා බැලීමට නොහැකි බව පෙන්වා දුන් විනිසුරුවරයා මියගිය නීතිඥවරිය වෙනුවට පෙත්සම්කාර පාර්ශවය සඳහා වෙනත් නීතිඥවරයෙකු ආදේශකර අවශ්‍ය ලේඛන අධිකරණයට ඉදිරිපත්කරන ලෙසද පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ මෛත්‍රි ගුණරත්න වෙත දැනුම් දී ඇත. ඉකුත් මාර්තු මස 09 වනදා කොළඹ පැවති ජනමාධ්‍ය හමුවකදී අදහස් දැක්වූ අසාද් සාලි වාර්ගික සුහදත්වයට හානිකර ප්‍රකාශ සිදුකළේ යැයි සැකපිට ත්‍රස්තවාදය වැළැක්වීමේ පනත යටතේ අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන රැඳවුම් නියෝග මත රඳවාගෙන ප්‍රශ්නකර තිබුණි. එම රැදවුම් නියෝග අවසන් වීමෙන් පසුව ඔහුව කොළඹ මහෙස්ත්‍රාත් අධිකරණයට ඉදිරිපත්කර රක්ෂිත බන්ධනාගාරගත කළේය.", "URL": "https://lankatruth.com/si/?p=123438", "Category": "පුවත්", "Parent URL": null}