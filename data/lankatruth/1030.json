{"Source": "Lankatruth", "Timestamp": "January 21, 2012", "Headline": "ලාබාලතම මයික්‍රොසොෆ්ට් වෘතීය සහතිකය ලත් තැනැත්තිය මියයයි", "News Content": "වයස අවුරුදු 9දී මයික්‍රොසොෆ්ට් වෘත්තිමය සහතිකය( Microsoft Certified Professional) ලත් ලොව ලාබාලතම තැනැත්තිය වූ, පරිගණකසම්බන්ධව ලාබාල වියේදීම අසාමාන්‍ය දක්‍ෂතා දැක්වූ පකිස්තානයේ අර්ෆා කරීම් පසුගිය ජනවාරි 14 වන දා මිය ගොස් තිබෙනවා.ඒ වන විට ඇගේ වයස අවුරුදු 16කි. සති ගණනාවක් පුරා රෝහල් ගතව ප‍්‍රතිකාර ලබමින් සිටි ඇය, පසුගිය දෙසැම්බර් මාසයේ 22 දා කෝමා තත්ත්වයකට වැටී සිටි බව පකිස්තානු මාධ්‍ය වාර්තා කරයි.ජනවාරි 15 දා ලාහෝර් අගනුවර පැවති ආගමික වතාවත් වලින් පසුව අර්ෆා ගේ දේහය ඇගේ ගම වන ෆයිසාලාබාද් හි රාම් දෙවාලි වෙත ගෙන යනු ලැබිණි. ඇය රෝහල්ගතව සිටි සමයේ වෛද්‍ය ප්‍රතිකාර සදහා මුදල් ගෙවූ මයික්‍රොසොෆ්ට් නිර්මාතෘ බිල් ගේට්ස්,ඇගේ පවුල වෙත සිය ශෝකය පල කර තිබේ. වසර 2006 දී බාසිලෝනා නුවර පැවති තාක්‍ෂණික සමුළුවක් සඳහා ඇයට මයික්‍රොසොෆ්ට් ආයතනය විසින් ඇරයුම් කර තිබුණු අතර, මේ සඳහා සහභාගී වූ 5,000ක්පමණ පිරිසක් අතුරින් එකම පකිස්තානු ජාතිකයා වූයේ ඇයයි. සිය දක්‍ෂතා වෙනුවෙන් ඇයට පකිස්තානයේ සිවිල් සම්මාන දෙකක් ද හිමිවිය. අර්ෆා සිහිවීම සඳහා ස්මාරකයක් ද ඉදිකිරීමට නියමිත බවත්, කරච්චි හි පිහිටි IT Media City, Arfa Karim IT Media City ලෙස නම්කිරීමටත් නියමිත බව විදෙස්වාර්තා සඳහන් කරයි.", "URL": "https://lankatruth.com/si/?p=1030", "Category": "විදෙස් පුවත්", "Parent URL": null}