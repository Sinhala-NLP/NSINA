{"Source": "Lankatruth", "Timestamp": "April 10, 2018", "Headline": "මෛත්‍රීගේ සභාපති පොලිසියට පාට් දමා කූඩුවේ", "News Content": "පසුගියදා පැවති පළාත් පාලන මැතිවරණයෙන් පසු පත් කළ තමන්කඩුව ප්‍රාදේශීය සභාවේ සභාපති ප්‍රේමසරි මුණසිංහ මහතා ඇතුළු තිදෙනෙකු අත්අඩංගුවට ගෙන තිබේ. ඊයේ (09) පස්වරු 7.00ට පමණ පොලිස් නිලධාරීන් දෙදෙනකුට පහරදි ඔවුන්ගේ රාජකාරියට බාධා කර ඔවුන් සතු ගිනි අවි පැහැර ගැනීමට උත්සාහ කිරීම සම්බන්ධයෙන් මොවුන් සැකපිට අත්අඩංගුවට ගත් බව පොලොන්නරුව පොලිසිය කියයි. කඳුරුවෙල නගරයේ සෝමියෙල් හන්දිය ප්‍රදේශයේදී මාර්ගයේ කහ ඉර මත කැබ් රථයක් නවතා ඇති අතර එම රථය කහ ඉර මත නොතියා ඉදිරියට ගන්නා ලෙස පොලිස් නිලධාරීන් විසින් අදාළ කැබ් රථ රියදුරුට දන්වා ඇත. නමුත් එය ඉදිරියට නොගැනීම හේතුවෙන් නැවතත් අසළට පැමිණ ඒ පිළිබඳව දැනුවත් කළ පසු අදාළ සභාපතිවරයා තමා කවුදැයි දන්නවාදැයි අසමින් කැබ් රථයේ සිටි පිරිසත් සමඟින් රාජකාරීයේ නිරතව සිටි අදාළ පොලිස් නිලධාරීන් දෙදෙනාට පරුෂ වචනයෙන් බැන වැදී රාජකාරී ගිනි අවිද උදුරාගෙන පහරදී තිබේ. අදාළ පොලිස් නිලධාරීන් මේ වනවිට පොලොන්නරුව රෝහලේ ප්‍රතිකාර ලබන බව සඳහන් වේ. කෙසේ නමුත් අත්අඩංගුවට ගත් සභාපතිවරයා ඇතුළු තිදෙනා ද ප්‍රතිකාර සඳහා රෝහල් ගත කර තිබේ. තමන්කඩුව ප්‍රාදේශීය සභාවේ සභාපති ප්‍රේමසිරි මුණසිංහ මහතා ජනාධිපති විශේෂ ව්‍යාපෘති අධ්‍යක්ෂකවරයෙකු ලෙස ජනාධිපති කාර්යාලයට අනුබද්ධව කටයුතු කරන බවද වාර්තා වේ.", "URL": "https://lankatruth.com/si/?p=50434", "Category": "පුවත්", "Parent URL": null}