{"Source": "Lankatruth", "Timestamp": "June 7, 2019", "Headline": "ඥානසාර හිමියන්ගේ විදෙස් ගමන් තහනම ඉවතට", "News Content": "මත්ද්‍රව්‍ය වැටලීමේ රාජකාරියේ නිරතව සිටි පොලිස් නිලධාරීන්ගේ රාජකාරියට බාධාකර ඇති බවට වන නඩුවක් සම්බන්ධව බොදු බල සේනා සංවිධානයේ ලේකම් ගලගොඩඅත්තේ ඥානසාර හිමියන් වෙත පනවා ඇති විදෙස් ගමන් තහනම අගෝස්තු මස 23 වැනිදා දක්වා ඉවත් කිරීමට කොළඹ මහේස්ත්‍රාත් කාංචනා ද සිල්වා මහත්මිය අද(07) නියෝග කළේය. ඥානසාර හිමියන් වෙනුවෙන් පෙනීසිටි නීතීඥවරයා පවසා සිටියේ තම සේවා දායකයාට 2018 වසරේ සිට 2020 වසර දක්වා ක්‍රියාත්මක වන ජපාන ශිෂ්‍යත්වයක් ලැබී ඇති බවත් ඒ වෙනුවෙන් ජපානයේ සංචාරය කිරීමට අවශ්‍යව ඇති බවත් ය. ඒ වෙනුවෙන් දැනට පනවා ඇති විදේශ ගමන් තහනම හැකිතාක් කාලයකට අත්හිටුවන ලෙස නියෝගයක් නිකුත් කරන්නැයි ඥානසාර හිමියන් අධිකරණයෙන් ඉල්ලා ඇත. එහිදී මහේස්ත්‍රාත්වරිය සඳහන් කර සිටියේ මීළඟ නඩු දිනය දක්වා පමණක් විදේශ ගමන් තහනම ඉවත් කිරීමට හැකියාව තිබෙන බව සඳහන් කළ අතර ස්වාමීන් වහන්සේට අධිකරණයට පැමිණීමට අපහසු අවස්ථාවක සිය නීතිඥවරයා මාර්ගයෙන් නඩුව පවත්වාගෙන යාමට හැකියාව තිබෙන බවද දන්වා ඇත. ඒ අනුව පැමිණිල්ල නැවත කැඳවීම සිදුවන අගෝස්තු 23 දක්වා ඥානසාර හිමියන්ගේ විදෙස් ගමන් තහනම ඉවත් කිරීමට අධිකරණය අවසර ලබා දුන්නේය. නීතිපතිවරයාගේ උපදෙස් පරිදි සංවිධානාත්මක අපරාධ වැළැක්වීමේ ඒකකය විසින් යන ඥාණසාර හිමියන්ට එරෙහිව මෙම පැමිණිල්ල ඉදිරිපත් කර ඇත.", "URL": "https://lankatruth.com/si/?p=75273", "Category": "පුවත්", "Parent URL": null}