{"Source": "Lankatruth", "Timestamp": "February 18, 2020", "Headline": "උදයංග වීරතුංග නඩුවේ අමුතු හැසිරීම ගැන CID නිළධාරීන්ට මහේස්ත්‍රාත් වරයාගෙන් දැඩි අවවාද", "News Content": "මිග් 27 වර්ගයේ යානා ගනුදෙනුවේ ප්‍රධාන සැකකරුවෙකු වන උදයංග වීරතුංග මහතාට ඇප ලබාදීම ප්‍රතික්ෂේප කරමින් ඊයේ (17) කොටුව මහේස්ත්‍රාත් රංග දිසානායක මහතා පොදු දේපල පනත යටතේ ගැනෙන මෙම නඩුවේ දී සැකකරුවෙකු අධිකරණයට ඉදිරිපත් කිරීමේ නිවැරදි ක්‍රමවේදය අනුගමනය නොකර සැකකරු අධිකරණයට ඉදිරිපත් කිරීම පිලිබඳ අපරාධ පරීක්ෂණ දෙපාර්තමේන්තුවේ අමුතු හැසිරීම දැඩි ලෙස විවේචනය කර තිබේ. මේ සම්බන්ධයෙන් මහේස්ත්‍රාත් වරයා අපරාධ පරීක්ෂණ දෙපාර්තමේන්තුවේ නිලධාරීන්ට දැඩි ලෙස අවවාද කකර තිබේ. තමා පැමිණිලි පාර්ශවය තෘප්තිමත් කිරීමට ක්‍රියා නොකරන බව අවධාරණය කළ මහේස්ත්‍රාත්වරයා සැකකරුවෙකු රක්ෂිත බන්ධනාගාර භාරයට පත්කිරීම පොලිසියට අදාළ කාරණයක් නොව අධිකරණය සතු කාර්යයක් බවද අවධාරණය කර ඇත. 2015 මාර්තු 26 දින සිට මෙම ඩොලර් මිලියන 07ක මූල්‍ය වංචාවට අදාළ පරීක්ෂණය මෙහෙයවූ පොලිස් මූල්‍ය අපරාධ කොට්ඨාශයේ විමර්ශන නිලධාරී පොලිස් පරීක්ෂක නිහාල් ප්‍රැන්සිස් එම පරීක්ෂණයෙන් ඉවත්කර වෙනත් නිලධාරියෙකු පත්කිරීමට හේතු සහ නව නිලධාරියා එම විමර්ශනය පිලිබඳ කොපමණ දුරට අධ්‍යයනය කර තිබේද යන්න පිළිබඳව මෙහි දී මහේස්ත්‍රාත් වරයා ප්‍රශ්නකර තිබේ. නිහාල් ප්‍රැන්සිස් මහතා මීගමුව පොලිසියට මාරුකර යවා ඇති බව මෙහිදී අපරාධ පරෙක්ෂණ දෙපාර්තමේන්තුවේ නිලධාරීවරයා ප්‍රකාශ කර ඇත. මීට ඉහත අපරාධ පරීක්ෂණ දෙපාර්තමේන්තුවේ අධ්‍යක්ෂවරයා මෙම සැකකරුගෙන් ප්‍රශ්න කිරීම සඳහා දින 10ක් පමණ කාලයක් අවශ්‍ය බව ප්‍රකාශකර ඇති බව පෙන්වා දී ඇති මහේස්ත්‍රාත්වරයා මෙම විමර්ශනය පිලිබඳ නොදැන නව විමර්ශන නිලධාරියා සැකකරුගෙන් ප්‍රශ්න කරන්නේ කෙසේදැයි විමා ඇත. හිටපු විමර්ශන නිලධාරී නිහාල් ප්‍රැන්සිස් මහතාට යලිත් මෙම පරීක්ෂණය බාරදීමට හැකිද යන්න පිළිබඳව වැඩබලන පොලිස්පතිගෙන් විමසන ලෙසද මහේස්ත්‍රාත් වරයා නියෝග කර තිබේ. සැකකරු අධිකරණයට ඉදිරිපත් කර ඇති චෝදනා පිළිබඳව මහේස්ත්‍රාත් වරයා සලකා බලා ඇති අතර එහි දී අතිරේඛ සොලොසිටර් ජනරාල් තුසිත මුදලිගේ සහ ජේෂ්ඨ නීතීඥ උදාර කරුණාතිලක පෙන්වා දී ඇත්තේ මීට පෙර පැවතී විමර්ශනවලදී දණ්ඩනීති සංග්‍රහය, පොදු දේපල පනත සහ මුදල් විශුද්ධිකරණ පනත යටතේ වාර්තා කිහිපයක් අධිකරණයට ඉදිරිපත් කර තිබෙන බවය. ඊයේ අපරාධ පරීක්ෂණ දෙපාර්තමේන්තුව විසින් අධිකරණයට ඉදිරිපත්කල බී වාර්තාවේ ද පොදු දේපල පනත සඳහන් කර තිබිණි. එහෙත් රු. 25,000ට වැඩි වංචාවක් පිළිබඳව අදාළ පනත යටතේ අධිකරණයට වාර්තා කිරීමේ දී නියෝජ්‍ය පොලිස්පති වරයෙකු විසින් සහතික කළ ලිපියක් අධිකරණයට ඉදිරිපත් කලයුතු වුවත් ඊයේ පොලිසිය විසින් එසේ ලිපියක් ඉදිරිපත් කර තිබී නැත. ඒ පිළිබඳවද මහේස්ත්‍රාත් වරයා අපරාධ පරීක්ෂණ දෙපාර්තමේන්තුවෙන් විමසා ඇත. ඩොලර් මිලියන 07ක් යනු රු. 25,000ට වඩා වැඩිද යන්න පිළිබඳව පොලිසියට අවභෝධයක් නොමැති දැයි මෙහි දී මහේස්ත්‍රාත් වරයා අපරාධ පරීක්ෂණ දෙපාර්තමේන්තුවෙන් විමසා ඇත. (රුපියල් 25,000ට වැඩි පොදුදෙපල පනත යටතේ ගැනෙන චෝදනාවලට ඇප ලබාදීමට මහේස්ත්‍රාත් වරයාට නොහැක.) මහේස්ත්‍රාත් වරයා මෙහි දී පැවසුවේ මෙතෙක් කරන ලද විමර්ශනවල දී මිග් 27 යානා මිලදී ගැනීමට ශ්‍රී ලංකා රජය ඩොලර් මිලියන 14ක් ගෙවා ඇති බවත් ඉන් ඩොලර් මිලියන 07ක් පමණක් යුක්රේනයේ අදාළ සමාගමට ගෙවා ඇති බවයි. ඒ අනුව බැලූ බැල්මට ශ්‍රී ලංකා රජයට ඩොලර් මිලියන 07ක පාඩුවක් සිදු වී ඇත. ඒ අනුව මෙය රු. 25,000ට වැඩි වංචාවක් බවට අපරාධ පරීක්ෂණ දෙපාර්තමේන්තුවට නොපෙනීම තමාට තේරුම් ගත නොහැකි බව පවසා ඇති මහේස්ත්‍රාත් වරයා අදාළ සහතිකය අධිකරණයට ඉදිරිපත් කරන ලෙස පොලිසියට නියෝග කර ඇත. කරුණු පැහැදිලිනම් විමර්ශන කටයුතු අතර පොලොසියට නීතිපතිගේ උපදෙස් අවශ්‍ය නොවන බවත් ජනතාව ඔබ දෙස බලා සිටින බවත් ඔහු පොලිසියට අවධාරණය කර ඇත. නඩුවට අදාළව නීතිපති දෙපාර්තමේන්තුවේ සහ අපරාධපරීක්ෂණ දෙපාර්තමේන්තුවේ යම් විසංවාද පවතී නම් මුලින්ම ඒවා නිරාකරණය කරගන්නා ලෙසද මහේස්ත්‍රාත් වරයා පවසා තිබේ.", "URL": "https://lankatruth.com/si/?p=89927", "Category": "පුවත්", "Parent URL": null}