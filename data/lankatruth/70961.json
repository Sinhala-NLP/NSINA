{"Source": "Lankatruth", "Timestamp": "March 24, 2019", "Headline": "මහා වංචාවලින් පාරිභෝගිකයන්ට කරන්ට් වදී", "News Content": "වැසි රහිත කාලගුණ තත්වය යටතේ ජල විදුලිබල උත්පාදනය සීමිතවීමෙන් නීති විරෝධීව දිනකට පැය තුනක් විදුලිය කපාහරින අතර විදුලි සැපයුම අඛණ්ඩව සිදු කිරීමට බව කියන ව්‍යාපෘතිවලින් මේ ආණ්ඩුව යටතේ කෝටි දස දහස් ගණනක වංචා, දූෂණ සිදු කෙරෙන බව අනාවරණය වේ. විදුලි පාරිභෝගිකයන් වෙත නිසි පරිදි පූර්ව දැනුම් දීමකින් තොරව විදුලිය කපාහැරීම විදුලිබල මණ්ඩල පනත යටතේ නීති විරෝධී වේ. එහෙත් මේ දිනවල රටපුරා හොර රහසේ විදුලිය කපා හරිමින් සිටින බව හෙලිවේ. වැසි රහිත කාලයේදීද අඛණ්ඩ විදුලි සැපයුම තහවුරු කිරීමට කෙරවලපිටිය එල්.එන්.ජී.බලාගාර පිහිටුවීම සඳහා ටෙන්ඩර් පටිපාටියෙන් පිට චීන සමාගමකට ලබාදීමෙන් රුපියල් කෝටි 9,000ක් පමණ වංචාවක් සිදුකර තිබේ. එමෙන්ම හදිසි විදුලි බිඳවැටීම්වලදී යොදාගැනීම සඳහා භාවිතයට ගතහැකි ජංගම විදුලිජනක (mobile generater) යන්ත්‍ර 50ක් මිලදී ගැනීමේ ක්‍රියාවලිය ද බරපතල වංචාවලින් පිරී පවතී. මේ පිළිබඳව ලංකා විදුලි සේවක සංගමයේ ලේකම්, රංජන් ජයලාල්ගෙන් වැඩිදුර විස්තර විමසීමේදී බොහෝ තොරතුරු හෙලි කළේය. ඔහු පැවසුවේ මෙගාවොට් එකක් උත්පාදනය කළහැකි විදුලි ජනක යන්ත්‍ර 50ක් වෙනුවට ලබාගෙන ඇත්තේ,25ක් බවය. එම 25න් 5ක් තුල්හිරිය ග්‍රීඩ් උප පොළේ බිම සවිකර ඇති බවත්, එනිසා ක්ෂණිකව විනාශ වෙමින් යන බවත්, ඉතිරි 20 කොළොන්නායේ ස්ථානගතකර ඇති බවත් කීය. එම ජෙනරේටර් ප්‍රවාහනය කරන රථ ලබා නොගෙන ජංගම ජෙනරේටර් වශයෙන් සඳහන් කර ඇති බවත්, ඉතිරි ජෙනරේටර්වලට කුමක් වී දැයි ප්‍රශ්න කරන බවත් වැඩිදුරටත් පැවසීය. ඊළඟ වසරට විදුලි සැපයුම බිද වැටීමට ඉඩ නොදෙන බව පසුගිය කාලය පුරාම විදුලිබල අධිකාරීන් ස දේශපාලකයන් ප්‍රකාශ කළ ද, දැන් මේ මොහොතේ ද විදුලිය කප්පාදු කරන බවත්, ඊට විරුද්ධව පාරිභෝගිකයන්ට අධිකරණය ඉදිරියේ නඩු පැවරිය හැකි බවත් අනාවරණය කළේය. ප්‍රියදර්ශන දයාරත්න – ලංකා ඉරිදා සංග්‍රහය", "URL": "https://lankatruth.com/si/?p=70961", "Category": "පුවත්", "Parent URL": null}