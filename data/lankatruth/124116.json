{"Source": "Lankatruth", "Timestamp": "October 5, 2021", "Headline": "රාජිතට එරෙහි අල්ලස් නඩුව 10 කැඳවයි", "News Content": "මෝදර ධීවර වරාය අඩු මුදලකට බදු දීමෙන් රජයට පාඩු සිදු කිරීම සම්බන්ධයෙන් හිටපු ධීවර ඇමති රාජිත සේනාරත්න ඇතුලු විත්තිකරුවන් තිදෙනාට එරෙහි නඩුව නොවැම්බර් 10 වැනිදා කැඳවීමට කොළඹ මහාධිකරණ විනිසුරු මොහොමඞ් ඉර්ෂඩීන් ඊයේ (04) නියෝග කර තිබේ. ඒ එම නඩුව ඉයේ කැඳවනු ලැබු අවස්ථාවේදීය. විත්තිකරුවන්ට එරෙහිව අල්ලස් හෝ දුෂණ චෝදනා විමර්ශන කොමිසම චෝදනා නඟා ඇත්තේ, පැවති මහින්ද රාජපක්ෂ පාලන සමයේ 2014 වසරේ අගොස්තු මස පළමුවැනිදාත් නොවැම්බර් මස පළමුවැනිදාත් අතර කාලයේ කොළඹදී මෝදර ධීවර වරාය ‘සී ගල්ෆ් යු.කේ.’ සමාගමට අඩු මුදලකට බදු දීම සඳහා ලංකා ධීවර වරාය නීතීගත සංස්ථාවේ අධ්‍යක්‍ෂ මණ්ඩලය පෙළඹවු බවටද ඒ අනුව මෝදර ධීවර වරාය එම සමාගමට අඩු මුදලකට බදු දීමෙන් රජයට පාඩු සිදුකළ බවටය. එමඟින් විත්තිකරුවන් අල්ලස් පනතේ 70 වැනි වගන්තියේ දැක්වෙන දුෂණය නමැති වරද සිදුකළ බවට අල්ලස් හෝ දුෂණ චෝදනා විමර්ශන කොමිසම විසින් අධිචෝදනා 05ක් යටතේ නඩු පවරා ඇත. හිටපු ධීවර අමාත්‍ය රාජිත සේනාරත්නට අමතරව අනෙක් චූදිතයන් දෙදෙනා වන්නේ ලංකා ධීවර වරාය නීතීගත සංස්ථාවේ හිටපු අධ්‍යක්‍ෂ උපාලි ලියනගේ සහ එහි කළමණාකාර අධ්‍යක්‍ෂ නීල් රවින්ද්‍ර මුණසිංහය.", "URL": "https://lankatruth.com/si/?p=124116", "Category": "පුවත්", "Parent URL": null}