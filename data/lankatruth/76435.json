{"Source": "Lankatruth", "Timestamp": "June 26, 2019", "Headline": "ව්‍යාජ චෝදනා මත අත්අඩංගුවට ගත් රත්නපුරේ තරුණයන් නිදහස්", "News Content": "රත්නපුර නගරයේ ඇතැම් ස්ථාන ඡායාරූප ගත කළ තරුණයන් තිදෙනෙකු ත්‍රස්තවාදය වැලැක්වීමේ පනත යටතේ පසුගිය මස 19 වැනිදා අත්අඩංගුවට ගත් අතර එම තරුණයන් කිසිඳු ත්‍රස්ත ක්‍රියාවකට සම්බන්ධ නොමැති බවට විමර්ශනවලදී අනාවරණයවීම හේතුවෙන්, ඔවුන්ට එරෙහිව පනවා තිබූ නඩුවෙන් නිදහස් කිරීමට රත්නපුර මහේස්ත්‍රාත් අධිකරණය අද(26) නියෝග කර තිබේ. අදාල නඩුව අද රත්නපුර මහේස්ත්‍රාත් රෝෂිනී පෙරේරා මහත්මිය හමුවේ කැඳවා තිබූ අතර විත්තිකරුවන් වෙනුවෙන් පෙනී සිටි නීතීඥ ගාමිණී රත්නායක, භාණු මුනිප්‍රිය, ප්‍රියංකා ගුණවර්ණසූරිය, කිත්සිරි අරඹේවත්ත, තරිඳු අරැව්වල සහ හංසිනී දෙල්ගොඩ යන නීතීඥ මහත්ම මහත්මීන් අධිකරණයෙන් ඉල්ලා සිටියේ ත්‍රස්තවාදය වැළැක්වීමේ පනත යටතේ මෙම තරුණයන් තිදෙනාට එරෙහිව තවදුරටත් නඩු කටයුතු පවත්වාගෙන නොයන්නේ නම් ඔවුන් මුදා හරින ලෙසයි. තරුණයන් ඡායාරූප ලබාගන්නා ලද ජංගම දුරකථන සම්බන්ධව රස පරීක්ෂක වාර්තාව ලැබීමෙන් පසු සුදුසු නීතිමය පියවර ගන්නා ලෙස ද මහේස්ත්‍රාත්වරිය නියෝග කළාය. මෙම තරුණයන් පසුගිය සඳුදා (24) යළි රිමාන්ඩ් කිරීමෙන් පසු පළ වූ මාධ්‍ය වාර්තා සැලකිල්ලට ගෙන රත්නපුර කොට්ඨාස භාර පොලිස් අධිකාරී සුදත් මාසිංහ මහතා රත්නපුර පොලිසියේ නිලධාරීන් ගෙන්වා විමර්ශන ගොනු පරීක්ෂා කර තිබේ. එහිදී අනාවරණය වී ඇත්තේ තරුණයන්ට එරෙහිව සාක්ෂි නැති බවයි. ඒ අනුව වහාම ඉදිරි නීතිමය පියවර ගන්නා ලෙස පොලිස් අධිකාරීවරයා පොලිසියට උපදෙස් දීමෙන් පසු අද රත්නපුර පොලිසිය මෝසමක් මගින් නඩුව කැඳවා තිබිණි.", "URL": "https://lankatruth.com/si/?p=76435", "Category": "පුවත්", "Parent URL": null}