{"Source": "Lankatruth", "Timestamp": "March 16, 2012", "Headline": "ලංගම වර්ජනය නවතී", "News Content": "වැඩවර්ජනයේ යෙදුණු ලංගම සේවක ඉල්ලීම් ලබාදීමට පියවර ගත් බව වැඩබලන ප්‍රවාහන අමාත්‍ය රෝහණ දිසානායක පවසයි.  අද පැවැති ප්‍රවෘත්ති සාකච්ඡාවකදී ඔහු පැවසුවේ ඒ අනුව ලංගම ‍සේවක මුලික වැටුප වැඩි කෙරෙන බවයි. වැඩවර්ජනය නිසා මේ දක්වා රුපියල් මිලියන 150 ක පාඩුවක් සිදුවූ බව ද ඔහු පැවසීය. ඒ අතර සමස්ත ලංකා ප්‍රවාහන සේවක සංගමයේ ලේකම් සේපාල ලියනගේ මහතා පැවසුවේ, එකඟතාවන් පිළිබඳව මෙතෙක් ලිඛිත දැනුම් දීමක් තම සංගමයට කර නොමැති බවත්, එක් වෘත්තීය සමිතියක් සමග පමණක් පැවති සාකච්ඡාවකදී මෙම ඉල්ලීම් ලබා දෙන බවට වාචිකව ප්‍රකාශකර ඇති බවත්ය. වැඩවර්ජනයට මූලික වු ඉල්ලීම් විසදීම පිළිබඳව කරුණූ පැහැදිලි කිරීම සඳහා ප්‍රවාහන බලධාරීන්ගේ ප්‍රධානත්වයෙන් අද පස්වරුවේ ප්‍රවෘත්ති සකච්ඡාවක් පැවැත්විය. එහිදී නොසන්සුන් තත්ත්වයක් ඇති වුයේ ප්‍රවාහන බලධාරීන් සමග සාකච්ඡා කිරීම සඳහා එක් වෘත්තිය සමිතියක් පමණක් සහභාගී කර ගැනීමට විරෝධය පළ කරමිනි.", "URL": "https://lankatruth.com/si/?p=1786", "Category": "පුවත්", "Parent URL": null}