{"Source": "Lankatruth", "Timestamp": "June 16, 2019", "Headline": "හොරණ මූල්‍ය ආයතනයක් කොල්ලකෑමට පැමිණි පුද්ගලයෙකුට පොලීසියෙන් වෙඩි", "News Content": "අද(16) අලුයම කාලයේ හොරණ නගරයේ පිහිටි මූල්‍ය ආයතනයක් කොල්ලකෑමට පැමිණි පුද්ගලයෙකු පොලිස් වෙඩි පහරින් තුවාල ලබා රෝහල් ගතකර තිබේ. අදාල මූල්‍ය ආයතනයේ ආරක්ෂිත නලාව නාදවීම හේතුවෙන් හොරණ පොලිස් නිලධාරීන් පිරිසක් එම ස්ථානයට ගොස් ඇති අතර එහිදී සැකකරු පොලීසිය වෙත ගිනි අවියක් පෙන්වා ඇති බව පොලීසිය පවසයි. පසුව පොලිස් නිලධාරීන් විසින් සැකකරුගේ දකුණු පාදයට වෙඩි ප්‍රහාරයක් එල්ලකර ඔහු අත්අඩංගුවට ගෙන තිබේ. පසුව සිදුකළ විමර්ශනවලදී සැකකරු සතුව තිබූ ගිනි අවිය සෙල්ලම් පිත්සෝලයක් බව අනාවරණය වී ඇත. සැකකරු පොකුණුවිට මිමින ප්‍රදේශයේ පදිංචිකරුවෙකු බවත් මේ වනවිට පොලිස් ආරක්ෂාව යටතේ රෝහල්ගත කර ඇති බවත් පොලීසිය පවසයි.", "URL": "https://lankatruth.com/si/?p=75861", "Category": "පුවත්", "Parent URL": null}