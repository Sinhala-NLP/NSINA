{"Source": "Lankatruth", "Timestamp": "September 15, 2023", "Headline": "රට සංස්කෘතික කාන්තාරයක් කරා ගෙන යාමට ආණ්ඩුවට ඉඩදිය නොහැකියි – සාහිත්‍යවේදී කමල් පෙරේරා", "News Content": "පොදුවේ ගත් විට කලාවේ හා සංස්කෘතියේ මර්දනකාරී සහ කප්පාදු ක්‍රියාවලියක් ආණ්ඩුව විසින් මේ වනවිට දියත් කර තිබෙන බවත් රට සංස්කෘතික කාන්තාරයක් කරා ගෙන යාමට ආණ්ඩුවට ඉඩදිය නොහැකි බවත් ඊට එරෙහිව රටේම ජනමතයක් ඇති කර, ජනතාවගේ සහ කලාකරුවන්ගේ අයිතිවාසිකම් රැක ගැනීමට කටයුතු කළ යුතු බවත් ජාතික ජන බලවේගයේ ජන නියමු කලාකරුවෝ සංවිධානයේ සාමාජික සාහිත්‍යවේදී කමල් පෙරේරා අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්තහි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (15) පෙරවරුවේ පැවති ජාතික ජන බලවේගයේ ජන නියමු කලාකරුවෝ සංවිධානයේ මාධ්‍ය හමුවක් අමතමිණි. එහිදී වැඩිදුරටත් අදහස් දැක්වූ සාහිත්‍යවේදී කමල් පෙරේරා, “පොදුවේ ගත් විට කලාවේ හා සංස්කෘතියේ මර්දනකාරී සහ කප්පාදු ක්‍රියාවලියක් ආණ්ඩුව විසින් මේ වනවිට දියත් කර තිබෙනවා. මේ රටේ පාලකයන් මිනිසුන්ගේ සංස්කෘතික ජීවිතය පිළිබඳව දක්වන ආකල්පය මෙයින් පැහැදිලි වෙනවා. 1950 කාලයේ සිට ආරම්භ කළ සංස්කෘතික අමාත්‍යාංශය මේ දක්වා පැවතුණාත් රටේ ජනතාවගේ බදු මුදලින් කලාව හා සංස්කෘතිය පෝෂණය කර නංවාලීමට තිබූ ඉඩකඩ පවා මේ වන විට බරපතළ ලෙස අහෝසි කර තිබෙනවා. මහජනයාට සහ කලාකරුවන්ට සපයා දුන් සේවාවන් විශාල ප්‍රමාණයක් අහෝසි කර මේ රට සංස්කෘතික කාන්තාරයක් කරා ගෙන යාමේ ප්‍රවණතාවක් අපි දකිනවා. මේ රටේ ජනතාවට වගේම කලාකරුවන්ටත් තම ජීවිතවල ඒකාකාරී බව නැති කර වින්දනීය ඉඩකඩ අහෝසි කර දැමීමෙන් රටක පාලකයන් බලාපොරොත්තු වන්නේ ඒ ජීවිත අන්ධකාරයට ඇද දමා වහල් මානසිකත්වයක් ගොඩනැගීමයි. එවැනි බරපතළ මර්දනීය ක්‍රියාවලියකට, එවැනි විනාශකාරී පියවරවලට ඉඩ දෙන්න ජන නියමු කලාකරුවෝ හැටියට අපි කිසිසේත්ම සූදානම් නැහැ. මේ රජය අනුගමනය කරමින් තිබෙන සංස්කෘතික කප්පාදු කිරීම්, සංස්කෘතික ඩෝසර් කිරීම් සම්පූර්ණයෙන්ම හෙළා දකිනවා. ඊට එරෙහිව රටේම ජනමතයක් ඇති කර, ජනතාවගේ සහ කලාකරුවන්ගේ අයිතිවාසිකම් රැක ගැනීමට ක්‍රියා කිරීමේ පියවරක් හැටියට මේ මාධ්‍ය හමුව පවත්වනවා.”", "URL": "https://lankatruth.com/si/?p=151500", "Category": "කලා පුවත්", "Parent URL": null}