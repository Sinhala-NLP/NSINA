{"Source": "Lankatruth", "Timestamp": "September 20, 2017", "Headline": "පළාත් සභා ඡන්ද උණුසුමෙන් ප්‍රාර්ලිමේන්තුව කල්තබයි", "News Content": "පළාත් සභා ඡන්ද විමසීම් සංශෝධන පනත් කෙටුම්පත දෙවන වර කියවීමේ විවාදය අතරතුර ඇති වූ උණුසුම්කාරී තත්ත්වයක් හේතුවෙන් පාර්ලිමේන්තුව තාවකාලිකව කල් තැබීමට කථානායක කරූ ජයසූරිය මහතා පියවර ගෙන තිබේ. පෙරවරු 11.20 සිට දහවල් 12.00 දක්වා මෙලෙස පාර්ලිමේන්තුවේ කටයුතු කල් තැබීමට කථානායකවරයා පියවර ගෙන ඇත. අද (20) උදෑසන 09.00ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේනතුව රැස්වූ අතර මූලික කටයුතු අවසන් වීමෙන් පසු පළාත් සභා ඡන්ද විමසීම් සංශෝධන පනත් කෙටුම්පත දෙවනවර කියවීමේ විවාදය ආරම්භ වුණි. කෙසේවෙතත් ඊට මන්ත්‍රීවරු පිරිසක් විරෝධය පළ කිරීමත් සමග සභාව පාර්ලිමේන්තුව උණුසුම් වී තිබේ. පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා මෙම පනත් කෙටුම්පත සම්බන්ධයෙන් අදහස් දැක්වීමත් සමඟ මහින්ද පිලේ මන්ත්‍රීවරු සභා ගර්භය මැදට පැමිණ විරෝධතා දක්වා ඇත. මෙහිදී කථානායකවරයා පවසා ඇත්තේ අද දින දහවල් 12.00 ට අග්‍රමාත්‍ය රනිල් වික්‍රමසිංහ මහතාගේ ප්‍රධානත්වයෙන් පක්ෂ නායක රැස්වීමක් පැවැත්වෙන අතර එහිදී මෙම සංශෝධන පනත් කෙටුම්පත පිළිබඳව සාකච්ඡා කිරීමට හැකියාවක් පවතින බවයි. කෙසේවෙතත් අද දහවල් නීතිපතිවරයා පාර්ලිමේන්තුවට පැමිණෙන අතර එහිදී නීතිපතිවරයා සමඟ මේ පිළිබඳව සාකච්ඡා කිරීමට හැකියාව පවතින බවද අග්‍රමාත්‍ය රනිල් වික්‍රමසිංහ මහතා පාර්ලිමේන්තුවට දැනුම් දී ඇත. අනතුරුව දෙමළ ජාතික සන්ධාන පාර්ලිමේන්තු මන්ත්‍රී එම්.ඒ. සුමන්තිරන් මහතාගේ අදහස් දැක්වීමෙන් පසු කථානායක කරූ ජයසූරිය මහතා දහවල් 12.00 දක්වා පාර්ලිමේන්තුව තාවකාලිකව කල් තැබීමට කටයුත කර තිබේ.", "URL": "https://lankatruth.com/si/?p=41215", "Category": "පුවත්", "Parent URL": null}