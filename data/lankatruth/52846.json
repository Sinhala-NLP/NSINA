{"Source": "Lankatruth", "Timestamp": "May 24, 2018", "Headline": "තමිල්නාඩුවේ පොලිස් වෙඩි පහරින් 13ක් මරුට", "News Content": "ඉන්දියාවේ තමිල්නාඩු ප්‍රාන්තයේ තූත්තුඩි දිස්ත්‍රික්කයට අයත් තඹ කර්මාන්ත ශාලාවක් ඉවත් කරන ලෙස බලකරමින් පසුගිය 22වනදා පැවති ජනතා උද්ඝෝෂණයකදී පොලිසිය වෙඩි තැබීම නිසා පුද්ගලයන් 13 දෙනෙකු ඝාතනයට ලක්ව තවත් බොහෝ පිරිසත් තුවාල ලබා ඇත. එංගලන්තයට අනුබද්ධිත ස්ටර්ලයිට් (Sterlite) කොපර් නම් කර්මාන්ත ශාලාව මෙම ජනතා විරෝධයන්ට හේතු වී ඇත. පොලිස් වෙඩි පහරින් මිය ගිය තරුණයකු වටකරගන්නා පොලිසිය ‘රඟපෑම ඇති ඉවත්වන්න’ යනුවෙන් පා පහර දෙන දර්ශනයක්ද වෑන් රථයකට නැගී විරෝධතාකරුවන්ට වෙඩි තබා ‘එක්කෙනෙ හරි මැරුණා’ යනුවෙන් පවසන දර්ශනයක්ද මේ වනවිට සමාජජාලා වෙත නිකුත්ව ඇත. විරෝධතා සඳහා 5000කට අධික ජනකායක සහභාගීවී තිබේ මේ වනවිට එම විරෝධතාවල නිරතව සිටි 68දෙනෙකු පොලිස් අත්අඩංගුවට ගෙන ඇති අතර මෙම සිදුවීමෙන් පසුව තමිල්නාඩු පරිසර අධිකාරිය මගින් එම තඹ කර්මාන්ත ශාලාවේ විදුලිය තාවකාලිකව විසන්දි කර තිබේ. මෙම කර්මාන්ත ශාලාව 1995දී ඉන්දියාවේ ගුජරාට් ප්‍රාන්තයේ පිහිටුවීම සඳහා සූදානම්ව ඇතත් එහිදී එය ප්‍රතික්ෂේපවී ඇති අතර පසුව ගෝවා සහ මහාරාෂ්ඨ ප්‍රාන්තවල මෙය ස්ථාපිත කිරීමට සූදානම් වී ඇත. එම ප්‍රාන්තවලින්ද එය ප්‍රතික්ෂේප වීම නිසාතමිල්නාඩු ප්‍රාන්තයේ මෙය ස්ථාපිත කර තිබේ. මෙය අවුරුදු 20ක කාලයක් තමිල්නාඩු ප්‍රාන්තයේ ක්‍රියාත්මක වී ඇති අතර මේ වනවිට පැනනැග ඇති පරිසර දූෂණ හේතු කොට ගෙන ජනතාව මෙලෙස විරෝධතා ආරම්භ කර ඇත. මෙවැනි කර්මාන්ත ශාලාවක් පවත්වාගෙන යාමේදීඉන්දියාවේ විද්‍යා හා පරිසර අධිකාරිය මගින් පරිසර වාර්තාවක් ලබා දිය යුතු නමුත් මේ සඳහා අනුමැතිය ලබා දී ඇත්තේ එම කර්මාත්න ශාලාවේ හිමිකරුවන් විසින්ම සකස් කර දී ඇති වාර්තාවකටය.එය වැරදි පරිසර වාර්තාවක් බව පසුව අනාවරණය වී තිබේ.", "URL": "https://lankatruth.com/si/?p=52846", "Category": "පරිසර", "Parent URL": null}