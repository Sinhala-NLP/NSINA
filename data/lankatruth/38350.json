{"Source": "Lankatruth", "Timestamp": "July 26, 2017", "Headline": "තෙල් බෙදාහැරීම හමුදාව අතට – සේවක වර්ජනය දිගටම", "News Content": "කොළොන්නාව සහ මුතුරාජවෙල තෙල් ගබඩා සංකීර්ණවල කටයුතු සඳහා හමුදාව මැදිහත් වී ඇතැයි යුද හමුදාව පවසයි. සේවකයන් රැදී සිටි කොළොන්නාව තෙල් ගබඩා සංකීර්ණයට අද (26) අලුයම යුද හමුදාව ඇතුළු වී ඇති අතර ඛනිජ තෙල් සේවකයන් එම ස්ථානයෙන් ඉවත් කර ඇතැයි වාර්තා වේ. මේ අතර තෙල් සේවකයන්ගේ වර්ජනය හේතුවෙන් මහජනතාවට සිදුවන අපහසුතාවය ගැන සිතා වහා සේවයට වාර්තා කරන ලෙස ජනාධිපතිවරයා ඉල්ලීමක් කළ බව ජනාධිපති මාධ්‍ය අංශය පවසයි. කෙසේ නමුත් සෙවකයන් පවසන්නේ තම ඉල්ලීම් අතර වැටුප් වැඩිකරගැනීම වැනි කාරණා නොමැති බවත් ඉතාමත් සාධාරණ ලෙස චීන වරායේ තෙල් ටැංකි සංකීර්ණය ලංකා ඛනිජ තෙල් නීතිගත සංස්ථාවට පැවරීම, හම්බන්තොට වරායේ තෙල්ටැංකි සංකීර්ණයේ තෙල් පහසුකම් අංශය ලංකා ඛනිජ තෙල් නීතිගත සංස්ථාවට පැවරීම මෙන්ම සපුගස්කන්ද පිරිපහදුව නවීකරණය කර යළි පිරිපහදු කටයුතු ආරම්භ කිරීම යන ඉල්ලීම් ලබා දෙන ලෙස ආණ්ඩුවට බල කරන බවත් එය ලැබෙන තුරු වර්ජනය අත් නොහරින බවත් ය.", "URL": "https://lankatruth.com/si/?p=38350", "Category": "පුවත්", "Parent URL": null}