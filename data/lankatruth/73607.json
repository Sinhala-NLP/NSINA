{"Source": "Lankatruth", "Timestamp": "May 8, 2019", "Headline": "ත්‍රීකුණාමලය තෙල් ටැංකි ඉන්දියාවට පැවරීමට එරෙහිව ගොනු කළ මූලික අයිතිවාසිකම් පෙත්සම් විභාගයට අවසර", "News Content": "ත්‍රීකුණාමල, චීන වරාය පරිශ්‍රයේ පිහිටි තෙල් ටැංකි 99 සහ අක්කර 700ක ඉඩම ඉන්දීය තෙල් සමාගමට පවරා දුන් ලියවිල්ල නිත්‍යානුකූල නොවන බවට ප්‍රකාශ කර යළි එම ටැංකි සංස්ථාවට පවරා දෙන ලෙස ඉල්ලමින් “දූෂණ විරෝධී හඬ” සංවිධානය සහ ඛනිජතෙල් වෘත්තීය සමිති 04ක් ගොනු කළ මූලික අයිතිවාසිකම් පෙත්සම් දෙක විභාගය ගැනීමට ශ්‍රේෂ්ඨාධිකරණය අද (08) අවසර ලබාදී තිබේ. ඒ අනුව ත්‍රීකුණාමල, චීන වරාය පරිශ්‍රයේ පිහිටි තෙල් ටැංකි 99 සහ අක්කර 700ක ඉඩම පිළිබඳව අධිකරණමය කටයුතු පවතින බැවින් එම පෙත්සම විභාග කර අවසන් වනතුරු ඒ පිළිඳව ආණ්ඩුවට කිසිඳු තීරණයක් ගැනීමට නොහැකි බවත් අධිකරණමය කටයුතු නොතකා එම තෙල් ටැංකි සහ ඉඩම ඉන්දීය තෙල් සමාගමේ මෙහෙයුම් සඳහා ලබා දෙන්නෙනම් ඊට එරෙහින වාරණ නියෝගයක් ලබා ගත හැකි බවත් ලංකා ඛනිජතෙල් පොදු සේවක සංගමයේ ලේකම් ඩී.ජේ රාජකරුණා මහතා සඳහන් කරයි. දූෂණ විරෝධී හඬ සංවිධානය වෙනුවෙන් එහි කැඳවුම්කරු වසන්ත සමරසිංහ මහතා විසින් අදාළ මූලික අයිතිවාසිකම් පෙත්සම ගොනු කර තිබෙන අතර ලංකා ඛණිජ තෙල් පොදු සේවක සංගමය, ඉන්ජිනේරු සංගමය, විධායක නිලධාරීන්ගේ සංගමය ශ්‍රී ලංකා නිදහස් සේවක සංගමය යන ඛනිජ තෙල් වෘත්තීය සමිති 04 තවත් මූලික අයිතිවාසිකම් පෙත්සමක් ගොනු කර ඇත. එම පෙත්සම් වෙනුවෙන් ජනාධිපති නීතීඥ මනෝහරද සිල්වා මහතා, නීතීඥ උපුල් කුමාරප්පෙරුම මහතා සහ නීතීඥ සුනිල් වටගල මහතා අධිකරණය හමුවේ පෙනීසිටිති. අදාල පෙත්සම්, 2020 ජනවාරි 14 වනව දා විභාගයට ගැනීමට නියමිතව ඇත.", "URL": "https://lankatruth.com/si/?p=73607", "Category": "පුවත්", "Parent URL": null}