{"Source": "Lankatruth", "Timestamp": "June 20, 2018", "Headline": "මහින්දානන්දගේ නඩුව විනිසුරු ගිහාන් කුලතුංගගෙන් ඉවත් කරයි", "News Content": "ඇමැතිවරයකු ලෙස කටයුතු කරමින් සිටියදී උපයාගත නොහැකි රුපියල් දෙකෝටි හැත්තෑ ලක්ෂයක් (රු. 27,000,000) වටිනා නිවසක් බොරැල්ල කිංසි පාරෙන් මිලදී ගැනීම සම්බන්ධයෙන් නීතිපති ගොනු කළ අධි චෝදනා නඩුව මහාධිකරණ විනිසුරු ගිහාන් කුලතුංග මහතා නොමැති වෙනත් මහාධිකරණයක් හමුවේ කඩිනමින් විභාගයට ගන්නා ලෙසට අභියාචනාධිකරණය අද (20) නියෝග කර තිබේ. තමාට එරෙහිව අධිචෝදනා නඩුව මහාධිකරණ විනිසුරු ගිහාන් කුලතුංග මහතා ඉදිරියේ විභාගයට නොගන්නැයි ඉල්ලා හිටපු ක්‍රීඩා අමාත්‍ය සහ වත්මන් පාර්ලිමේන්තු මන්ත්‍රීවරයකු වන මහින්දානන්ද අලුත්ගමගේ මහතා ගොනු කළ රිට් පෙත්සම පිළිබඳ තීන්දුව ප්‍රකාශයට පත් කරමින් අභියාචනාධිකරණය මෙම නියෝගය නිකුත් කර ඇත. එම පෙත්සම පිළිබඳ පෙත්සම්කාර සහ වගඋත්තරකාර පාර්ශවයන් හි කරුණු දැක්වීම් අවසන් කරමින් මෙම තීන්දුව ලබාදී තිබේ. මෙම පෙත්සම එස්.එස් තුරෙයිරාජා සහ කුමුදුනී වික්‍රමසිංහ යන මහත්ම මහත්මීන් ගෙන් යුතු අභියාචනාධිකරණ විනිසුරු මඩුල්ලක් හමුවේ කැඳවන ලදී.", "URL": "https://lankatruth.com/si/?p=54819", "Category": "පුවත්", "Parent URL": null}