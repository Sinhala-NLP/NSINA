{"Source": "Lankatruth", "Timestamp": "March 6, 2020", "Headline": "දේශපාලන පළිගැනීම් පිළිබඳ ජනාධිපති කොමිසමේ ලේකම් වහාම අත්අඩංගුවට ගන්නැයි අධිකරණය නියෝග කරයි", "News Content": "දේශපාලන පළිගැනීම් පිළිබඳව සොයා බැලීම සඳහා පත් කර තිබෙන ජනාධිපති කොමිසමේ ලේකම් පර්ල් කේ. වීරසිංහ මහත්මිය වහාම අත්අඩංගුවට ගෙන අධිකරණයට ඉදිරිපත් කරන්නැයි කොළඹ විශේෂ ත්‍රිපුද්ගල මහාධිකරණය අද (06) වරෙන්තු නිකුත් කර තිබේ. මේ අතර ඇයගේ විදෙස් ගමන් තහනම් කරමින් ආගමන විගමන පාලකවරයා වෙතද දැන්වීමක් සිදු කර ඇත. මෙලෙස වරෙන්තු නිකුත් කර ඇත්තේ අදාළ ලේකම්වරියට අද දිනයේ අධිකරණය හමුවේ පෙනී සිටින ලෙසට නොතීසි නිකුත් කර තිබුණත් ඇය අධිකරණය හමුවේ පෙනි නොසිටිමින් එම නියෝගය නොතකා කටයුතු කිරීම හේතුවෙනි. නීති විරෝධී ලෙස අලි ඇතුන් පස් දෙනකු සන්තකයේ තබා ගෙන ජාවාරම් කිරීම සම්බන්ධයෙන් සමරප්පුලිගේ නිරාජ් රොෂාන් හෙවත් අලි රොෂාන් නමැත්තාට එරෙහිව ගොනුකර තිබෙන නඩුවක් අද කැඳවනු ලැබූ අවස්ථාවේදී විකුම් කළුආරච්චි, ධම්මික ගනේපොල සහ ආදිත්‍ය කේ. පටබැඳිගේ යන මහත්වරුන්ගෙන් සමන්විත කොළඹ ත්‍රිපුද්ගල විශේෂ මහාධිකරණ විනිසුරු මඩුල්ල විසින් මෙම නියෝගය කර ඇත. මෙම නඩුවේ විත්තිකරුවන් විසින් දේශපාලන පලිගැනීම් කොමිසමට කර ලද පැමිණිල්ලකට අනුව එම නඩුවට අදාළ ලේඛන එම කොමිසම බාරයට ගෙන තිබිණි. ඒවා අද දින අධිකරණයට හමුවට ඉදිරිපත් කරන ලෙස ත්‍රිපුද්ගල මහාධිකරණ විනිසුරු මඩුල්ල විසින් එම කොමිසමේ ලේකම් වෙත නොතීසි නිකුත් කර තිබුණත් එම ලේකම් අද අධිකරණය හමුවේ පෙනී සිට නැත. මෙය අධිකරණ ක්‍රියාදාමය හෑල්ලු කිරීමක් යැයි ප්‍රකාශ කර තිබෙන අතර ත්‍රිපුද්ගල විනිසුරු මඩුල්ල ඉන් අනතුරුව මෙම වරෙන්තු නිකුත් කිරීම සිදු කර තිබේ.", "URL": "https://lankatruth.com/si/?p=90629", "Category": "පුවත්", "Parent URL": null}