{"Source": "Lankatruth", "Timestamp": "February 24, 2021", "Headline": "තවත් අඳුන් දිවියෙකුට ජීවිතය අහිමිවෙයි", "News Content": "ජීවිතය අහිමි වූ තවත් අඳුන් දිවියෙකුගේ සිරුරක් හැටන් කොටගල මේෆිල්ඩ් වතු යායට අයත් ලොග්ගිල් තේ වත්ත කොටසේ තිබි අද (24) දින වතු කම්කරුවන් පිරිසකට හමු වී තිබේ. අඩි තුනකින් පමණ දිගකින් යුත් අඳුන් දිවියාගේ සිරුර පිළිබඳව වතු කම්කරුවන් විසින් දිඹුල පොලිසියට දැනුම් දී ඇත. දිඹුල පොලිසිය පවසන්නේ මිය ගිය අඳුන් දිවියා මිට දින කිහිපයකටම ප්‍රථම ජිවිතක්ෂයට පත් වන්නට ඇති බවය. නුවරඑළිය හැටන් ප්‍රධාන මාර්ගයේ ගමන් ගන්නා වාහනයකට අඳුන් දිවියා ගැටෙන්නට ඇති බවත් වාහනයේ ගැටුණු හදුන් දිවියා තේ වත්ත වෙත දිවගොස් මිය යන්නට ඇති බවත් පොලිසිය සැක කරයි. අඳුන් දිවියාගේ සිරුර සම්බන්ධයෙන් මරණ පරීක්ෂණය නල්ලතන්නිය වනජිවි කාර්යාලය විසින් සිදු කරන බවද වාර්තා වේ.", "URL": "https://lankatruth.com/si/?p=111401", "Category": "පරිසර", "Parent URL": null}