{"Source": "Lankatruth", "Timestamp": "February 25, 2019", "Headline": "විධායක ජනාධිපති ක්‍රමය අහෝසි කිරීමට මේ හොඳම අවස්ථාවයි", "News Content": "රටේ ප්‍රධාන නායකයන් තිදෙනාම විධායක ජනාධිපති ක්‍රමය අහෝසි කිරීමට එකඟවී ඇති මෙම අවස්ථාව ප්‍රයෝජනයට ගෙන, ඔවුන්ගේ දේශපාලන අරමුණ කුමක් වුවත් එය කළ යුතු බව ජනාධිපති නීතීඥ පාර්ලිමේන්තු මන්ත්‍රී ජයම්පති වික්‍රමරත්න මහතා පවසයි. ජනාධිපතිවරයා, අගමැතිවරයා සහ විපක්ෂ නායකවරයා විධායක ජනාධිපති ක්‍රමය අහෝසි කිරීමට සිය කැමැත්ත පළකර ඇති අවස්ථාවේ එම කාරණය නොකෙරෙන වෙද කමක් කර නොගෙන, විධායකය අහෝසි කිරීමටත් එකඟ විය හැකි කාරණා ඇතුළත් ව්‍යවස්ථා සංශෝධනයක් සිදුකිරීමටත් පියවර ගත යුතු බව ජයම්පති වික්‍රමරත්න මහතා සඳහන් කළේය. ඒ මහතා මේ බව පවසා සිටියේ සාධාරණ සමාජයක් සඳහා වූ ජාතික ව්‍යාපාර කාර්යාලයේ පැවති මාධ්‍ය හමුවක් අමතමිනි. වැඩිදුරටත් අදහස් දැක්වූ ඒ මහතා… “විධායක ජනාධිපති ක‍්‍රමය අහෝසි කිරීම සඳහා ජනාධිපතිතුමා සහ විපක්‍ෂනායකතුමා එකඟ වී ඇති බව මාධ්‍යවල වාර්තා කර තිබුණා. ඒ අනුව මේ වන විට රටේ ප‍්‍රධාන නායකයින් තිදෙනාම එයට එකඟයි. විධායක ජනාධිපති ක‍්‍රමය අහෝසි කිරීමට එක්සත් ජාතික පක්‍ෂය සූදානම් බව එහි නායක, අගමැති රනිල් වික‍්‍රමසිංහ මහතා කිහිපවරක්ම ප‍්‍රකාශ කර තිබෙනවා.” “නමුත් ශ්‍රී ලංකා නිදහස් පක්‍ෂය හා එක්සත් ජනතා නිදහස් සන්ධානය මේ ගැන පැහැදිලි ස්ථාවරයක් මෙතෙක් දක්වා නැහැ. සාධාරණ සමාජයක් සඳහා වූ ජාතික ව්‍යාපාරයේ නිර්මාතෘවරයා වූ මාදුළුවාවේ සෝභිත හිමියන් දිගු කාලයක් තිස්සේ විධායක ජනාධිපතික‍්‍රමය අහෝසි කිරීම වෙනුවෙන් කතා කළා. ඒ අනුව 2015 ජනාධිපතිවරණයේ ප‍්‍රධාන සටන් පාඨය බවට එය පත්කරගැනීමට උන් වහන්සේට හැකිවුණා. එහෙත් තුනෙන් දෙකක බලයක් නොවූ නිසා විධායක ජනාධිපතික‍්‍රමය අහෝසි කිරීම වෙනුවට ජනාධිපතිවරණයෙන් පසු එහි යම් බලතල කිහිපයක් පමණක් ඉවත් කළා.”", "URL": "https://lankatruth.com/si/?p=68988", "Category": "පුවත්", "Parent URL": null}