{"Source": "Lankatruth", "Timestamp": "August 29, 2017", "Headline": "වසර 30කට පසු පලස්තීන වැසියන් ලැබුණු අවස්ථාව!", "News Content": "වසර 30 කට පසු, ගාසා තීරයේ වෙසෙන පලස්තීන වැසියන්ට, සිනමා පටයක් නැරැඹීමේ අවස්ථාව පසුගිය දිනෙක උදා වී ඇති අතර එම සිනමා පටය තිරගත ව ඇත්තේ එක් දිනක් පමණක් බව වාර්තා වේ. පසුගිය 30 වසර තිස්සේ මෙම සිනමාහල අතහැර දමා තිබුණේ ඊශ්‍රායල පලස්තීන වැසියන් වෙත සිදු කරනු ලබන අමානුෂික ප්‍රහාරයන් නිසා බව පැවසෙන අතර සිනමා පටය නැරඹීමට පැමිණ සිටි නරඹන්නන් සිනමා ශාලාව පිරීගිය බව පැවසේ. ගාසා තීරයේ ඇති පැරැණිතම සිනමාහල වන සමාර් සිනමා ශාලාවේදී ප්‍රදර්ශනය කෙරුණු මෙම චිත්‍රපටය ඊශ්‍රායලය සිදු කරන අමානුෂික ප්‍රහාරයන්ගෙන් බැටකන පලස්තීනුවන්ගේ ජීවන අරගලය ගැනත්, ඊශ්‍රායල සිරගත කර සිටින පලස්තීනුවන් ගැනත් කියවෙන වාර්තා චිත්‍රපටයකි. ඊශ්‍රායල ආක්‍රමණ හේතුවෙන් තමන්ගේ මව්බිමේ එළිමහන් සිරකරුවන්ගේ ජීවිතයක් ගෙවීමට පලස්තීන වැසියන් සිදුව ඇති අතර 2007 වසරේ පටන් ගාසා තීරයේ ජීවත්වන මිලියන ගණනක් වන පලස්තීනුවන්ට ඊශ්‍රායලය මූලික මිනිස් අයිතිවාසිකම්ද අහිමි කරමින් දැඩි සම්බාධක පනවා තිබේ. විදුලිය, ජලය, අධ්‍යාපනය, සෞඛ්‍ය, වැනි මූලික අයිතිවාසිකම් අහිමිකර ඇති පලස්තීනුවන්ට නැරුඹීමට කියා චිත්‍රපට හෝ රූපවාහිනී මාලා නාට්‍ය නොමැති බවද පැවසේ.", "URL": "https://lankatruth.com/si/?p=40091", "Category": "විදෙස් පුවත්", "Parent URL": null}