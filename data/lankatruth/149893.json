{"Source": "Lankatruth", "Timestamp": "August 1, 2023", "Headline": "ඩොලර් හිගය ගැන ප්‍රබල අනතුරු ඇඟවීමක්", "News Content": "මෙරට අපනයන ආදායම ගෙවුණු මාස 06 තුළ පසුගිය වසරට වඩා ඩොලර් මිලියන 651කින් බිඳවැටී ඇති අතර සංචාරක ව්‍යාපාරයේ විශාල වර්ධනයක් ගැන කතා කළද එය අදාල මාස 06 තුළ විදේශ විනිමය ඉපයීම් සම්බන්ධයෙන් වැඩි වී ඇත්තේ ඩොලර් මිලියන 195ක් පමණක් බව නවතම නිල වාර්තාවලින් හෙළි වේ. පසුගිය 2022 වසරේ ජනවාරි සිට ජුනි දක්වා මාස 06 තුළ සමස්ත අපනයන ආදායම ඩොලර් මිලියන 6,522ක් වී තිබූ අතර මෙම වසරේ එම කාලය තුළ අපනයන ඉපයීම් ඩොලර් මිලියන 5,871 දක්වා පහත වැටී තිබේ. එමෙන්ම සංචාරක ව්‍යාපාරයෙන් පසුගිය වසරේ මුල් මාස 06 තුළ ඩොලර් මිලියන 680ක් උපයා තිබූ අතර මෙම වසරේ එය ඩොලර් මිලියන 875 දක්වා වර්ධනය වී තිබිණි. සංචාරක ව්‍යාපාරයේ එක් සංචාරකයෙකුගෙන් උපයන විදේශ විනිමය ප්‍රමාණය මෙම වසරේදී අඩු වී ඇති බව මෙයට හෙළි වී තිබිණි. රටේ ආනයන සීමා විශාල වශයෙන් පසුගිය මාස දෙක තුළ ඉවත් කිරීමත් සමග ඩොලර් සඳහා ඇති ඉල්ලුම ඉහළ යමින් තිබේ. මෙම පසුබිම තුළ අපනයන ආදායම විශාල වශයෙන් කඩාවැටීම ආර්ථිකයට බරපතල අනතුරු ඇඟවීම් සිදු කර ඇත.", "URL": "https://lankatruth.com/si/?p=149893", "Category": "පුවත්", "Parent URL": null}