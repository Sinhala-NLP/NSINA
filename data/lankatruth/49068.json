{"Source": "Lankatruth", "Timestamp": "March 14, 2018", "Headline": "ජාතිවාදය සමඟ සෙල්ලම් කරපු ආණ්ඩුව දැන් සමාජ මාධ්‍ය අවහිර කරමින් අමතර වාසියක් ගන්න හදනවා…", "News Content": "ජාතිවාදය පෝෂණය වීමට ඉඩ ලබාදෙමින් ජාතිවාදය සමඟ සෙල්ලම් කළ ආණ්ඩුව දැන් සමාජ මාධ්‍ය අවහිර කරමින් අමතර වාසියක් ගැනීමට කටයුතු කරමින් සිටින බව සමාජවාදී තරුණ සංගමයේ ජාතික සංවිධායක එරංග ගුණසේකර මහතා සඳහන් කරයි. ඒ සමාජවාදී තරුණ සංගමය වසින් අද (14) පෙරවරුවේ පැලවත්ත බත්තරමුල්ල පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති මාධ්‍ය හමුවක් අමතමිණි. මෙම මාධ්‍ය හමුව සඳහා සමාජවාදී තරුණ සංගමයේ ජාතික කමිටු සාමාජික අසිත නිරෝෂන්, සමාජ මාධ්‍ය ජාලා ක්‍රියාකරු රවිනාත් විජේසේකර යන මහත්වරුන්ද එක්වී සිටි අතර එහිදී වැඩිදුරටත් අදහස් දැක්වූ සමාජවාදී තරුණ සංගමයේ ජාතික සංවිධායක එරංග ගුණදේකර මහතා… “පසුගිය කාලයේ මහනුවර ප‍්‍රදේශයේ ඇතිවූ සිදුවීම් නිසා ෆේස්බුක්, වට්ස්ඇප්, වයිබර් තහනමට ලක්කළා. ජාතිවාදී ප‍්‍රවණතාවය කියන්නේ ලංකාවේත් ලෝකයේත් ඉතාම අඩු මුදලකින් මිලදී ගතහැකි හා වැඩිම විනාශයක් කළ හැකි ආයුධයක්. මහනුවර ඇතිවූ සිදුවීම් හුදකලා සිදුවීමක් නොවේ. පසුගිය ආණ්ඩුව කාලයේදීත් වර්තමාන ආණ්ඩුව කාලයේදීත් සිදුවූ ක්‍රියාකාරකම්වල ප‍්‍රතිඵලයක් ලෙස තමයි එම සිදුවීම ඇතිවුණේ. මේ ආණ්ඩුව ප‍්‍රධාන වශයෙන් ක්‍රීඩාවන් දෙකක් කළා. පළමුවැන්න තමයි, මේ ආණ්ඩුව පරණ හොරු එකකත් අලුත් හොරු එක්කත් සෙල්ලම් කිරීම. දෙවැනි එක තමයි සිංහල, මුස්ලිම් ජාතිවාදය සමග සෙල්ලම් කිරීම. ඒ අනුව අද මුළු රටම ජාතිවාදී පෙට‍්‍රල්වලින් තෙත් වෙලා තිබෙන්නේ. මේ වනවිට මහනුවර සිදුවීම යම් තරමකට සමනය වීමක් සිදුවෙලා තිබෙනවා. නමුත් අපි විශ්වාස කළ යුතු නැහැ, එයින් මෙම ජාතිවාදී ප‍්‍රවණතාවයන් නතර වෙයි කියලා. මොකද ආණ්ඩුව කරන සෙල්ලමත් එක්ක ජාතිවාදී ප‍්‍රවණතාවයන් මතුවීම නතර වෙයි කියලා කියන්න බැහැ. සමාජවාදී තරුණ සංගමයත් අප නියෝජනය කරන දේශපාලන පක්‍ෂයත් රටේ ජාතික සමගිය ඇතිකිරීම වෙනුවෙන් අඛණ්ඩව පෙනී ඉන්නවා. අපි දිගින් දිගටම මේ ආණ්ඩුවලට බලපෑම් කළා ජාතිවාදී ප‍්‍රවණතාවයන් ඇතිවීම වැළැක්වීමට ක්‍රියාමාර්ග ගන්නා ලෙස. නමුත් ආණ්ඩුව මේ කිසිවක් අවධානයට ගත්තේ නැහැ. පහුගිය කාලයේ කාන්තා යට ඇඳුම්වල වඳකිරීමට අදාළ විවිධ ද්‍රව්‍ය තිබෙනවා කියලා සමාජ මාධ්‍ය ජාලා තුළ විශාල ප‍්‍රචාරයක් දියත් කළා. සිංහල ජනතාව වඳ කරන්න කුමන්ත‍්‍රණයක් තියෙනවා කියලා කතා පැතිරුණා. එවැනි දේවල් පිළිබඳව ආණ්ඩුව කිසිදු ක්‍රියාමාර්ගයක් ගත්තේ නැහැ. එවැනි ව්‍යාජ ප‍්‍රකාශ ප‍්‍රචාරය කිරීම වැළැක්වීමට. අම්පාර සිදුවීම සමාජ මාධ්‍ය ජාලා තුළ දැඩි විවේචනයට ලක්වුණා. අම්පාර සිදුවීමට එරෙහිව සමාජ ජාලා තුළ ඇතිකළ විරුද්ධ මතය නිසා එය පරාජය කරන්න හැකි වුණා. නමුත් ආණ්ඩුව ඒ වෙනුවෙන් කිසිවක් කළේ නැහැ. වඳ පෙති කියලා දෙයක් නැහැ කියලා වෛද්‍යවරුන්ගේ ප‍්‍රකාශ උපුටලා දැක්වුවේ, ප‍්‍රචාරය කළේ සමාජ මාධ්‍ය භාවිතා කරන්නන්. නමුත් ආණ්ඩුව නිල ප‍්‍රකාශයක් ඒ වෙනුවෙන් දෙයක් කරන්න අසමත් වුණා. පසුගිය 04වැනිදා තමයි හීනෙන් බයවෙලා වගේ ප‍්‍රකාශයක් කරලා තිබුණේ. මේ ඇතිවී තිබෙන ජාතිවාදී ප‍්‍රවණතාවයන්වලට සෘජුවම ආණ්ඩුව වගකිව යුතුයි. ජාතිවාදී ප‍්‍රවණතාවය ඇතිවීම වැළැක්වීමට ගන්නා විසඳුම ෆේස්බුක් තහනම් කිරීම නොවෙයි. රටක අගමැතිවරයෙක්, ජනාධිපතිවරයෙක්, ඇමති මණ්ඩලයක් සිටින්නේ යම් යම් දේවල් තහනම් කිරීමට නොවේ. ඇතිවන අහිතකර දේවල් පාලනය කිරීම සඳහා ක්‍රියාමාර්ග ගැනීමයි ආණ්ඩුවක් විසින් කළ යුත්තේ. සමාජ මාධ්‍ය තුළ ජාතිවාදය වපුරන පිරිසක් ඉන්නවා. නමුත් සමාජ මාධ්‍ය ජාලා භාවිතා කරන වැඩි පිරිසක් ජාතික සමගිය වෙනුවෙන් කටයුතු කරනවා. ඉතාම සුළු පිරිසකගේ බාධා මැද ඔවුන් ජාතික සමගිය වෙනුවෙන් තමන්ගේ මත පළ කරනවා. ඒ නිසා ජාතිවාදී සුළු පිරිසක් නිසා සමස්තය ඊට වගකිව යුතු නැහැ. සුළු පිරිසකගේ ක්‍රියාකාරිත්වය නිසා සමාජ මාධ්‍ය අවහිර කළ යුතු නැහැ. ආණ්ඩුව ප‍්‍රකාශ කළේ පැය 72ක් සඳහා තහනම් කරනවා කියලා. නමුත් අද වන විට දින 07ක් ගතවෙලා තිබෙනවා. දැන් අවහිරය ඉවත්කර තිබෙන්නේ වයිබර් සඳහා පමණයි. ආණ්ඩුව අද උත්සාහ කරමින් තිබෙනවා, සමාජ මාධ්‍ය මහා භයානක යකෙක් බවට පත්කරන්න. ලෝකයේ තාක්‍ෂණය දියුණු වෙමින් තිබෙනවා. අපේ රටේ අගමැතිවරයා කතා කරමින් සිටින්නේ ඩිජිටල් යුගයක් ගැනයි. නමුත් අද ආණ්ඩුව තාක්‍ෂණය වාරණය කරමින් තිබෙනවා. අද ලෝකයේ න්‍යෂ්ටික තාක්‍ෂණය විදුලි උත්පාදනය කිරීමට යොදා ගන්නවා. නමුත් න්‍යෂ්ටික මූලද්‍රව්‍යවලින් මහා විනාශයක් කරන්නත් පුළුවන්. ඇතැම් බෙහෙත් වර්ග තිබෙනවා රෝගීන් සුවපත් කරන්න පුළුවන්. එම බෙහෙත්ම ඇතැම් තරුණයින් මත්වීම සඳහාත්, ඇතැම් අය දිවි නසා ගැනීම සඳහාත් භාවිතා කරනවා. ඒ වගේම තමයි කෘමිනාශක. වගාවන් සඳහා යොදා ගන්නත් පුළුවන්. සියදිවි හානිකර ගැනීමටත් යොදා ගන්නත් පුළුවන්. එනිසා මේ සියලු දේම හොඳ නරක තිබෙනවා. නරක තිබෙනවා කියා සියලු දේවල් තහනම් කිරීම උත්තරයක් නොවෙයි. අයහපත් ප‍්‍රතිඵල ගෙනෙන ක්‍රියා පාලනය කිරීමට ආණ්ඩුව ක්‍රියාමර්ග ගත යුතුයි. නමුත් මේ ආණ්ඩුව තමන්ගේ ඔටුන්න ගැන හිතමින් සෙල්ලම් කරනවා මිස ගතයුතු ක්‍රියාමාර්ග ගැන අවධානයක් යොමු කරන්නේ නැහැ. අද අපේ රටේ ලක්‍ෂ 56කට අධික ප‍්‍රමාණයක් ෆේස්බුක් භාවිතා කරනවා. එය හුදෙක් විනෝදය සඳහා පමණක්ම භාවිතා කරන්නක් නොවෙයි. අල්පෙනෙත්තේ සිට සියලුම භාණ්ඩ විකිණීම සඳහා ෆේස්බුක් භාවිතා කරනවා. සුළු පරිමාණ ව්‍යාපාරිකයින් මෙන්ම මහා පරිමාණ ව්‍යාපාරිකයින්ද තමන්ගේ ව්‍යාපාරික කටයුතු යොදා ගන්නවා. ඒ වගේම අද ලාභම සන්නිවේදන මාධ්‍ය බවට පත්වෙලා තිබෙන්නේ ෆේස්බුක් සමාජ මාධ්‍යයයි. ඒ හරහා විදෙස්ගත තමන්ගේ නෑදෑ හිතමිතුරන් සමග ඉතා අඩු මුදලකින් සන්නිවේදන කටයුතු කරගන්නවා. එමෙන්ම අධ්‍යාපන කටයුතු සඳහා නව තාක්‍ෂණික දැනුම සඳහා ෆේස්බුක් යොදා ගන්නවා. මෙතරම් වැදගත් කටයුතු ගණනාවක් ඉටුකරගැනීමට තිබියදී එක සිදුවීමක් පදනම් කරගනිමින් සියලු දේ නතර කොට තිබෙනවා. ජාතිවාදී කරුණ පදනම්කරගෙන සමාජ මාධ්‍ය ජාලා අවහිර කළ ආණ්ඩුව දැන් එයින් වෙනත් වාසි ගන්න හදනවා. දඹුලු ගිහින් තලගොයි මරන්න හදනවා. මහනුවර සිදුවීම මළ ගෙදරක් කරගෙන බූරුවා ගහන්න ආණ්ඩුව උත්සාහ කරමින් සිටිනවා. ආණ්ඩුවේ මැති ඇමතිවරු ෆේස්බුක් තහනම අද නතර කරනවා, හෙට නතර කරනවා කියමින් විවිධ ප‍්‍රකාශ කරනවා. නමුත් මේ ආණ්ඩුවේ ක්‍රියාමාර්ග පිළිබඳව අපිට සත පහක විශ්වාසයක් නැහැ. මේ ආණ්ඩුව පහුගිය කාලයේ කරපු වැඩවලින් හොඳටම නාගෙනයි ඉන්නේ. අපි ආණ්ඩුවට කියනවා තව තවත් නාන්න සූදානම් වෙන්න එපා කියලා. මේ දුර්වල ආණ්ඩුවට ලක්‍ෂ 56ක් එක්ක හැප්පෙන්න පුළුවන්කමක් නැහැ. පහුගිය ආණ්ඩුවේ වංචා-දූෂණ හෙළිදරව් කරමින් දූෂණයට එරෙහි මතයක් ගොඩනගමින් වර්තමාන ආණ්ඩුව බලයට පත් කරන්න සමාජ මාධ්‍ය ජාලා විසින් වැඩි කර්යභාරයක් සිදුකළා. එහෙම බලයට ආපු ආණ්ඩුවට ඔවුන්ගේ වැරදි පෙන්වා දෙනකොට, බැඳුම්කර හොරු ගැන කතා කරනකොට, මුදල් ඇමතිට විවේචන එල්ල කරනකොට සමාජ මාධ්‍ය එපා වෙලා තිබෙනවා. ආණ්ඩුව කළ යුත්තේ ෆේස් බුක් තහනම් කිරීම නොව ජනතාවගෙන් එල්ල වන විවේචනවලට පිළිතුරු දීමයි. එසේ නොකොට මර්දනය කළයුතු නැහැ. මීට වඩා ශක්තිමත්ව තිබුණු පහුගිය ආණ්ඩුව කාලයේදී පවා සමාජ මාධ්‍ය තුළ තරුණ තරුණියන් කිසිදු බියකින් තොරව තමන්ගේ අදහස් පළ කළා. ඒ නිසා මේ ආණ්ඩුවට අපි අවධාරණය කරනවා, සමාජ මාධ්‍ය අවහිර කරමින් ඔබ අප සමඟ සෙල්ලම් කරන්න හදනවා නම් ආණ්ඩුව සමග හොඳින් සෙල්ලම් කොට ජයගන්න අපි සූදානම් කියලා. ඒ නිසා වෙන වෙන ඩීල් දාන්නේ නැතුව වාරණය කරන්නේ නැතුව වහාම සමාජ මාධ්‍ය ජාලා අවහිරය නතර කරන ලෙස අපි ආණ්ඩුවට බලපෑම් කරනවා. මොකද අද පාට, පක්‍ෂ භේදයකින් තොරව විශාල පිරිසක් මේ ආණ්ඩුවට විරෝධය පළ කරමින් තිබෙනවා. මේ ආණ්ඩුවේ ක්‍රියාමාර්ග දිහා අපි අවධානයෙන් බලාගෙන ඉන්නවා. ඉදිරියේදී මේ ක්‍රියාමාර්ගයට එරෙහි සියලු දෙනා සමග එක්ව ආණ්ඩුවට එරෙහිව ක්‍රියාමාර්ග ගන්න අපි කටයුතු කරනවා. ඉදිරි දින කිහිපය තුළ සමාජ මාධ්‍ය ජාලා සක්‍රීය නොකළහොත් මේ ආණ්ඩුවට එරෙහිව දැඩි ක්‍රියාමාර්ග ගන්න අපි සූදානමින් ඉන්නවා.” සමාජ මාධ්‍ය ජාලා ක්‍රියාකරු රවිනාත් විජේසේකර “රංජිත් මද්දුමබණ්ඩාර පොලිස් ඇමතිවරයා කියා තිබෙනවා සමාජ මාධ්‍ය තුළ ජාතිවාදීන් ඉන්නේ 1%ක් තරම් සුළු පිරිසක් කියලා. එසේ නම් 99%ක්ම ජාතිවාදයට එරෙහිවයි සිටින්නේ. එසේ තිබියදී අද ආණ්ඩුවට ෆේස්බුක් අවහිර කිරීම දිගටම ක්‍රියාත්මක කරගන්න වුවමනා වෙලා තිබෙනවා. මොකද, බැඳුම්කර වංචාව පිළිබඳව පාර්ලිමේන්තුවේ සංවාද වුණාට වැඩිපුර සංවාදයක් ඇතිවුණේ ෆේස්බුක් සමාජ මාධ්‍ය තුළයි. ඒ නිසා මේ ආණ්ඩුව විශාල අපහසුතාවයකට පත්වුණා. ෆේස්බුක් යනු පුරවැසි මාධ්‍යයක්. අනෙක් මාධ්‍යවල ප‍්‍රචාරය සිදුවන්නේ එක් දිසාවකට පමණයි. එම නිසා එම මාධ්‍යවල ඒකාධිකාරියක් තිබෙනවා. ඔවුන්ගේ ප‍්‍රචාරය සම්බන්ධයෙන් ජනතාවට ප‍්‍රතිචාර දැක්වීමට අවස්ථාවක් නැහැ. නමුත් ෆේස්බුක් තුළ ජනතාවගේ විවෘත සංවාදයක් ඇතිවෙනවා. ඒ මගින් වැරදි තොරතුරක් පළ කළත් නිවැරදි කිරීමක් කරන්න ජනතාවට අවස්ථාවක් තිබෙනවා. ෆේස්බුක් මගින් ජාතිවාදය පෝෂණය කරන්න කටයුතු කළා කියලා ආණ්ඩුව චෝදනා කළත් එය භාවිතා කරන්නන්ගෙන් 70%-80%ත් අතර ප‍්‍රමාණයක් ජාතිවාදයට එරෙහිවයි සිය අදහස් පළ කළේ. දැන් ආණ්ඩුව ෆේස්බුක් භාවිතා කිරීම තහනම් කටයුත්තක් ලෙස හුවා දක්වනවා. නමුත් එය ගැසට් එකක් මගින් තහනම් කරපු දෙයක් නෙවෙයි. භාවිතා කිරීම අවහිර කොට පමණයි තිබෙන්නේ. එනිසා ෆේස්බුක් භාවිතා කිරීම නීතිවිරෝධී කටයුත්තක් නොවෙයි. ෆේස්බුක් භාවිතා කරමින් ස්වයං රැකියා කරන විශාල පිරිසක් ඉන්නවා. අද එම තරුණ තරුණියන්ගේ ආදායම අහිමි වෙලා තිබෙනවා. ෆේස්බුක් භාවිතා කිරීමට වෙනත් ක‍්‍රම භාවිතා කරමින් තිබෙනවා. එවැනි ක‍්‍රම මගින් මුලින්ම ෆේස්බුක් භාවිතා කර තිබුණේ අගමැතිවරයා සහ ජනාධිපතිවරයායි. ඔවුන් ජනතාවට ලබා දී තිබෙන්නේ වැරදි ආදර්ශයක්. ඔවුන් ෆේස්බුක් භාවිතා කරමින් ජනතාව විසින් භාවිත කිරීම අවහිර කොට තිබෙනවා. ඒ නිසා අපි ආණ්ඩුවට කියනවා, ආණ්ඩුවට එල්ල වෙන විවේචන නිසා ෆේස්බුක් තහනම් කරලා ඊළඟ මැතිවරණයෙන් ජය ලබන්න කල්පනා කරනවා නම් ආණ්ඩුවේ පරාජයට ෆේස්බුක් තහනමම ඇති කියලා.” මාධ්‍යවේදීන් නැගූ ප‍්‍රශ්නවලට පිළිතුරු ලබා දෙමින්… “ජාතිවාදී ප‍්‍රවණතාවයන් මර්දනය කිරීමට නීතිරීති තිබෙනවා. ජාතිවාදය පැතුරුවා කියලා මේ වෙනකොට කිහිප දෙනෙක් අත්අඩංගුවට ගැනීම මගින්ම නීති තිබෙන බව තහවුරු වෙලා තිබෙනවා. ඒ නිසා ආණ්ඩුව කළ යුත්තේ නීතිය ක්‍රියාත්මක කිරීමයි. පහුගිය කාලයේ මුස්ලිම් ජාතිවාදීන් විසින් මතයක් හදන්න උත්සාහ කළා ඔවුන්ගේ ව්‍යාපාරික ස්ථාන ගිනි තියනවා කියලා. නමුත් පොලීසිය හෝ ආණ්ඩුව මේ පිළිබඳව නිල ප‍්‍රකාශයක් කළේ නැහැ. නමුත් මේ පිළිබඳව පොලිස්පතිතුමාගෙන් විමර්ශනයක් කළ විට තමයි දැන ගන්න ලැබුණේ ඇතැම් සිදුවීම් ස්වභාවික කරුණු මත ඇතිවූ ගිනි ගැනීම් කියලා. ඉතින් මෙවැනි කරුණු පිළිබඳව පැහැදිලි ප‍්‍රකාශයක් පොලීසිය හෝ ආණ්ඩුව විසින් සිදු නොකිරීමයි ගැටලුව වෙලා තිබෙන්නේ. එනිසා නීතිය තමන්ට ඕන විදිහට නමන්නේ නැතිව සාධාරණ ලෙස ක්‍රියාත්මක කරනවා නම් මෙවැනි ප‍්‍රශ්න විසඳන්න පුළුවන්. එනිසා අපි ආණ්ඩුවට කියනවා තවදුරටත් ජාතිවාදය සමඟ සෙල්ලම් කරන්න එපා කියලා. ආණ්ඩුව මේ විදිහටම ෆුල් ෆේස් හෙල්මට් තහනම් කරන්න හැදුවා. ඒකට ආණ්ඩුව යොදා ගත්තේ ෆුල් ෆේස් හෙල්මට් පැළඳ සොරකම් කරනවා කියලා. නමුත් එම හෙල්මට් භාවිතා කරන්නේ යතුරුපැදි කරුවන්ගේ ආරක්‍ෂාවටයි. තහනම වෙලාවේ අපි ආණ්ඩුවෙන් විමසුවේ මහ බැංකුව මංකොල්ල කෑවෙත් ෆුල්ෆේස් හෙල්මට් දාගෙන ඇවිත්ද කියලා.? එම නිසා ආණ්ඩුව කළ යුත්තේ තහනම් කිරීම හෝ වාරණය කිරීම නොවේ. ආණ්ඩුව කළ යුත්තේ වැරදි කි‍්‍රයා පාලනය කිරීමට කි‍්‍රයාමාර්ග ගැනීමයි. එසේ නොමැති වුවහොත් බොහෝ දේවල් තහනම් කරන්න සිදුවෙයි. අපේ රටේ ජාතික සමගිය ඇති කිරීමට පෙළඹවීමක් ඇතිකළ යුත්තේ පාසැල් දරු දැරියන් තුළයි. අපේ රටේ පාසැල් සිංහල, දෙමළ, මුස්ලිම් කියලා වෙන්කර තිබෙනවා. අපි කියනවා, එහෙම වෙන් කරන එක වහාම නතර කරන්න කියලා. මොකද, පාසැල් යන කාලේ සිටම සිංහල, දෙමළ, මුස්ලිම් ජාතික සමගිය ඇති කිරීමත් සහජීවනයෙන් වැඩ කිරීමත් ඉගැන්විය යුතුයි. සිංහල දරුවන්ට දෙමළ, මුස්ලිම් යාළුවන්ද දෙමළ දරුවන්ට සිංහල මුස්ලිම් යහළුවන්ද මුස්ලිම් දරුවන්ට දෙමළ සිංහල යාළුවන්ද සිටිය යුතු නැද්ද? සිංහල ජනතාව තමන් ගැන කතා කිරීම හෝ දෙමළ ජනතාව තමන් ගැන කතා කිරීම හෝ මුස්ලිම් ජනතාව තමන් ගැන කතා කිරීම බාධාවක් නොවෙයි. ඔවුන්ට ඒ අයිතිය තිබෙනවා. නමුත් අද අපේ රටේ ප‍්‍රශ්නය වී තිබෙන්නේ කෙනෙකු සිංහල වීම හෝ දෙමළ වීම හෝ මුස්ලිම් වීම නොවෙයි. සියලූ දෙනාටම පොදු ප‍්‍රශ්න තිබෙනවා. නමුත් දේශපාලන නායකයින් කරන්නේ ජාතිවාදය පදනම් කර ගනිමින් තමන්ගේ බලය වෙනුවෙන් දේශපාලනය කිරීමයි. ඒක තමයි වෙනස් කළ යුත්තේ. සිංහල, දෙමළ, මුස්ලිම් සියලු දෙනාට එක දේශපාලන නායකත්වයක් ඕනෑ නැද්ද? ජාතිවාදය වපුරන දේශපාලන නායකයින්ගේ දුවා දරුවන් කිසිවෙක් ඇතිවෙන විනාශයේ ගොදුරු වෙලා නැහැ. ඒ විනාශයේ ගොදුරු බවට පත්වෙන්නේ සාමාන්‍ය අම්මා තාත්තාගේ දරුවෝ. එනිසා දැන් අලුතෙන් හිතන්න කාලයක් ඇවිත් තිබෙනවා. ජාතිවාදය වපුරපු අයගෙන් කඩ ගිනි තියපු අයගෙන් අද අපි අහනවා, එම ක්‍රියාමාර්ගවලින් අද අපේ රටට ලැබිලා තිබෙන ප‍්‍රතිඵලය මොකක්ද කියලා. ආණ්ඩුව අලුත් කරනවා කියලා සිහින තිබුණා. අර්ජුන මහේන්ද්‍රන් අත්අඩංගුවට ගන්න ක්‍රියාමාර්ග ගැන කතා කළා. නමුත් අද මේ සියලු දේම යටපත් වෙලා. රටට මොකද වෙලා තිබෙන ප‍්‍රතිඵලය? මෙම ජාතිවාදී ගැටුම් මැද මුස්ලිම් කඩ මංකොල්ල කාපු අයට වාසියක් අත්වෙන්න ඇති. නමුත් අපේ රටට ජීවිත 03ක් අහිමි වෙනවා. අන්තිමේදී සිදුවුණු දෙයක් නැහැ.”", "URL": "https://lankatruth.com/si/?p=49068", "Category": "පුවත්", "Parent URL": null}