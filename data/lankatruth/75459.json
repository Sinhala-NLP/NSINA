{"Source": "Lankatruth", "Timestamp": "June 10, 2019", "Headline": "වැල්ලම්පිටිය තඹ කර්මාන්ත ශාලාවේ සේවකයින් සම්බන්ධ පැමිණිල්ල 24ට කල්යයි", "News Content": "අප්‍රේල් 21 වැනිදා කොළඹ ෂැංග්‍රිලා හෝටලයට බෝම්බ ප්‍රහාරයක් එල්ලකළ මරාගෙන මැරෙන බෝම්බකරුට අයත් බව සැළකෙන වැල්ලම්පිටිය තඹ කම්හලේ සේවය කරමින් සිටි, පොලිස් අත්අඩංගුවට පත්වූ සැකකරුවන් 10 දෙනා සම්බන්ධ පැමිණිල්ල අද(10) කොළඹ මහේස්ත්‍රාත් අධිකරණයේදී කැඳවා තිබූ අතර රිමාන්ඩ් භාරයේ පසුවූ කරුපයියා රාජේන්ද්‍රන් හෙවත් අබ්දුල්ලා නැමැත්තා ලබන 24 වැනිදා දක්වා යලි රක්ෂිත බන්ධනාගාර ගත කරන ලෙස මහේස්ත්‍රාත් ප්‍රියන්ත ලියනගේ මහතා නියෝග කළේය. අත්අඩංගුවට ගත් සැකකරුවන් අතරින් අබ්දුල්ලා නැමැත්තා හැර සෙසු සැකකරුවන්ට ඇප මත මුදාහැර තිබූ අතර අද එම සැකකරුවන්ට ද අධිකරණය හමුවේ පෙනී සිටින ලෙස නියෝග කර තිබිණි. කරුපයියා රාජේන්ද්‍රන් නැමැත්තා වෙනුවෙන් පෙනීසිටි නීතීඥවරුන් ඔහුට ඇප ඉල්ලීමක් සිදුකළ ද එයට ප්‍රතිචාර නොදැක්වූ මහේස්ත්‍රාත්වරයා සැකකරු ලබන 24 දක්වා රක්ෂිත බන්ධනාගාර ගත කරන ලෙස නියම කළේය. අධිකරණය හමුවේ කරුණු දක්වමින් පොලීසිය සඳහන් කර සිටියේ අත්අඩංගුවට ගත් සැකකරුවන් අදාල තඹ කර්මාන්තශාලාවේ සේවය කළද අප්‍රේල් 21 අපරාධයට සම්බන්ධ දැයි සෙවීමට තවදුරටත් පරීක්ෂණ ක්‍රියාත්මක වන බවය. ත්‍රස්ත මර්ධන කාර්යාංශය අධිකරණය හමුවේ පවසා සිටියේ තව දුරටත් සැකකරුවන් සම්බන්ධ විමර්ශන අවසන් වී නොමැති බවය. ඒ අනුව නැවත පැමිණිල්ල ලබන 24 වනදා කැඳවීමට නියම කළ මහේස්ත්‍රාත්වරයා එදිනට පරීක්ෂණවල ප්‍රගතිය වාර්තා කරන මෙන් ත්‍රස්ත මර්දන කාර්යාංශයට දන්වා සිටියේය.", "URL": "https://lankatruth.com/si/?p=75459", "Category": "පුවත්", "Parent URL": null}