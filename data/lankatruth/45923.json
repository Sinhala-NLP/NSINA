{"Source": "Lankatruth", "Timestamp": "January 7, 2018", "Headline": "පැන ගිය මූල්‍ය ජාවාරමුන් රැක්කේ කවුරුන් ද?", "News Content": "ඇමෙරිකානු ඩොලර් දෙලක්ෂ අට දහසක මුදල් රටින් පිට කිරීමට තැත් කිරීමේ දී අත්අඩංගුවට ගන්නා ලද මැලේසියානු ජාතිකයන් සිව්දෙනා පසුපස සිටින ප‍්‍රබල දේශපාලනඥයන් කවුරුන් දැයි මූල්‍ය බුද්ධි අංශය දැඩි විමසිල්ලක සිටින බවටත් මැතිවරණ සමයේ කළු සල්ලි යෙදවීමේ හැකියාව පිළිබඳ විමර්ශනය කෙරෙන බවටත් තොරතුරු අනාවරණය වේ. ප‍්‍රකට මූල්‍ය ජාවාරම් අතරමැදියකු ලෙස හඳුනාගෙන සිටින ජේ. සුධීර් ජෙයනාත් නැමැත්තා ඇතුළු මැලේසියානු ජාතිකයන් සිව්දෙනෙකු පසුගිය නොවැම්බර් 10 වෙනිදා රේගු පරීක්ෂකයන් විසින් අත්අඩංගුවට ගෙන තිබිණි. නමුත් ඔවුන් රක්ෂිත බන්ධනාගාරගත නොකර ප‍්‍රකාශයක් සටහන් කර ගැනීමෙන් පසු මුදාහැරීම පසුපස ප‍්‍රබල දේශපාලනඥයකු සිටින බව තහවුරු වී ඇත. මුදල් මෙරටින් පිට කිරීමට තැත් කිරීමෙන් හෙළි වී තිබෙන්නේ මෑත කාලයේ නීති විරෝධීව මුදල් උපයා ගන්නා ලද කිසියම් පුද්ගලයෙකුගේ මුදල් විදේශගත කිරීමට උත්සාහ දරන බවය. ප‍්‍රකාශ ලබා ගැනීමෙන් පසුව යළි අධිකරණයට ඉදිරිපත් වන පොරොන්දුව පිට එම සිව්දෙනා මුදා හැර ඇති අතර ඉන්පසු රටින් පළාගොස් තිබේ. ඔවුන්ගෙන් ප‍්‍රශ්න කිරීමේදී එක් අයෙකු හෙළි කර ඇත්තේ කැසිනෝ සූදුවෙන් ඩොලර් එක් ලක්ෂ අටදහසක් උපයා ගන්නා ලද බවය. තවත් ජාවාරම්කරුවෙකු ප‍්‍රකාශ කර ඇත්තේ වව්නියාවේ ක‍්‍රියාත්මක කරන ආයෝජන මණ්ඩල ව්‍යාපෘතියකට ගෙනෙන ලද මුදලින් ඉතිරි ඩොලර් 50,000ක් ආපසු ගෙන යාමට සැරසුණු බවයි. මෙසේ පිට කිරීමට තැත් කරන ලද මුදල මෙරට රුපියල් තුන්කෝටි විසි දෙලක්ෂයකට අධිකය. ලංකා ඉරිදා සංග්‍රහය", "URL": "https://lankatruth.com/si/?p=45923", "Category": "පුවත්", "Parent URL": null}