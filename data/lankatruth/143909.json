{"Source": "Lankatruth", "Timestamp": "January 20, 2023", "Headline": "ජොන්ස්ටන්ට එරෙහි අල්ලස් නඩුව යළි කල්යයි", "News Content": "අල්ලස් කොමිසම විසින් හිටපු ඇමති ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකුට එරෙහිව ගොනුකර තිබෙන නඩුවක් පෙබරවාරි මස 21 වනදා කැඳවන ලෙස කොළඹ මහාධිකරණ විනිසුරු නවරත්න මාරසිංහ අද (20) නියෝග කර තිබේ. ඔහු මහින්ද රාජපක්ෂ සමයේ 2010 වසරේ සිට 2014 වසර දක්වා කාලසීමාව තුළ වෙළෙඳ ඇමති වශයෙන් කටයුතු කරමින් සිටියදී සතොස ආයතනයේ සේවකයින් එම ආයතනයෙන් නිල රාජකාරිවලින් ඉවත්කර දේශපාලන ක්‍රියාවල යෙදීම තුළින් රජයට පාඩුවක් සිදුකළේ යැයි ඔහුට එරෙහිව චෝදනා ගොනු කර ඇත. මෙම නඩුව අද කැඳවූ අවස්ථාවේදී මෙම නඩුවට අදාළව තමන් විසින් ගොනුකර තිබෙන මූලික විරෝධතාවලට අදාළව වැඩිදුරටත් ලේඛන ඉදිරිපත් කිරීම සඳහා හැකිනම් දිනයක් ලබාදෙන ලෙස විත්තියේ නීතිඥවරු අධිකරණයෙන් ඉල්ලා තිබේ. එම ඉල්ලීමට ඉඩදුන් විනිසුරුවරයා නඩුව නැවත පෙබරවාරි මස 21 වනදා කැඳවන ලෙස නියම කර ඇත. හිටපු ඇමති ජොන්ස්ටන් ප්‍රනාන්දුට අමතරව එම ආයතනයේ හිටපු සභාපති ජෙරාඩ් ප්‍රනාන්දු සහ එහි හිටපු අධ්‍යක්ෂවරයකු වන මොහොමඩ් සාකීර් යන අයට එරෙහිව මෙම නඩුව ගොනුකර තිබේ.", "URL": "https://lankatruth.com/si/?p=143909", "Category": "පුවත්", "Parent URL": null}