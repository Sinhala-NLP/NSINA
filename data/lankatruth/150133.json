{"Source": "Lankatruth", "Timestamp": "August 7, 2023", "Headline": "ගොවීන්ගේ දැඩි විරෝධය හමුවේ ආණ්ඩුවේ මාධ්‍ය සංදර්ශන ඇතුළු බොරු සියල්ල හෙළිවෙයි", "News Content": "විශේෂයෙන්ම වී වගාව ඇතුළු බෝග වගාව සඳහා අවශ්‍ය ජලය ලබා දෙන ලෙස මෙයට සති දෙකකට පමණ පෙර සිට ගොවි උද්ඝෝෂණ, සත්‍යග්‍රහ පැවති අතර ඒ කිසිත් නොතැකූ ආණ්ඩුව විවිධ මාධ්‍ය සංදර්ශන පවත්වමින් කල් ගත කළ අතර අද (07) මානවහිමිකම් කොමිසම හමුවේ පැමිලි කිරීමත් සමග ජලය ලබාදීමට කැබිනට් මණ්ඩලය තීරණය කර ඇත. ඊයෙ (06) දිනය දක්වා අගමැති දිනේෂ් ගුණවර්ධන ප්‍රමුඛ ආණ්ඩුවේ මැති ඇමතිවරු එම මාධ්‍ය සංදර්ශන පවත්විමින් සිටියහ. අගමැති දිනේෂ් ගුණවර්ධන ත්‍රිකුණාමලයේ ගොවීන් සමග පිළිසඳරක් පැවැත්වූ බවත් ලබන මහ කන්නයේදී ගොවීන්ට බණ්ඩි පොහොර නොමිලේ ලබාදෙන බව සහ කුඩා වැව් 200ක් රුපියක් කෝටි 300කින් ප්‍රතිසංස්කරණය කරන බව කෘෂිකර්ම ඇමති මහින්ද අමරවීර ප්‍රචාරය කර තිබිණි. මේ අතර ජනාධිපති රනිල් වික්‍රමසිංහ ඒ කිසිවක් පිළිබඳව අවධානය යොමු නොකර මේ මොහොතේදීත් උතුරුනැගෙනහිර ජනතාව පවා අවදානය යොමු කර නැති 13 ආණ්ඩුක්‍රම ව්‍යවස්ථා සංශෝධනය සම්බන්ධයෙන් විවිධ ප්‍රකාශ සිදුකරමින් සිටියේය. අවසානයේදී වී වගාව විශාල වශයෙන් විනාශ වූ පසුව වගාව සඳහා ජලය මුදාහැරීමට අද කැබිනට් මණ්ඩලය තීරණය කර තිබේ. ගොවීන් සඳහා ජලය මුදාහැරියහොත් විදුලි බලය කප්පාදු කිරීමට සිදුවන බව පසුගිය දිනවල ප්‍රකාශ කළ විදුලිබල ඇමති කංචන විජේසේකර අද ට්විටර් සටහනක් තබමින් ප්‍රකාශ කර තිබෙන්නේ විදුලි කප්පාදුව සිදු නොකර දැනට බලාගාරවල පවතින සම්පූර්ණ ධාරිතාව විදුලිය උත්පාදනය සඳහා භාවිත කරමින් වසර පුරා අඛණ්ඩව විදුලිය සැපයීමට සැලසුම් කර ඇති බවය.", "URL": "https://lankatruth.com/si/?p=150133", "Category": "පුවත්", "Parent URL": null}