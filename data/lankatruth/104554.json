{"Source": "Lankatruth", "Timestamp": "December 26, 2020", "Headline": "රාජපක්ෂවරු ජනතාව සම්පූර්ණයෙන්ම ඩෝසර් කරන හැටි මෙන්න…", "News Content": "ජනාධිපතිවරයා සහ අගමැතිවරයා ප්‍රමුණ ආණ්ඩුව විවෘත ආර්ථිකයට තව තවත් දොරගුළු විවෘත කරමින් මහජන සේවා ආයතන සියල්ල පෞද්ගලීකරණය කිරීමට සැරසෙන ආකාරය 27 වනදා රාවය පුවත්පතේ ප්‍රධාන සිරස්තලය මගින් හෙළි කර තිබේ. මහජන උපයෝගීතා කොමිසම අහෝසි කිරීම පිටුපස මෙයට අදාළ සැලසුම් ගණනාවක් තිබෙන බව ඉන් අනාවරණය කර ඇත. “ඒ අනුව ශ්‍රී ලංකාවේ බැංකු, මූල්‍ය, රක්ෂණ සමාගම්, ප්‍රාග්ධන කොටස් වෙළඳපොළ, පරිසරය, පෞද්ගලික සමාගම්, පාරිභෝගික කටයුතු, ඖෂධ, රජයේ විශ්වවිද්‍යාල, විදුලි, විදුලි සංදේශ යන ක්ෂේත්‍රයන්හි නියාමනය කරනු ලබන ස්වාධීන ආයතන ස්ථාපිත කිරීම සඳහා වන අනපනත් සංශෝධනය කර හෝ ඒවා මුළුමනින්ම ඉවත් කර නව අනපනත් සැකසීමෙන් මහජන සුභසිද්ධියට අහිත කර ආකාරයෙන්, ඒවාට තීන්දු තීරණ ගැනීමේ ප්‍රතිපාදන සලසා ගැනීමේ රජයේ අභිලාශයක් තිබෙව බව අනාවරණය වේ” යනුවෙන් රාවය හෙළි කර තිබේ. වැඩිදුරටත් එහි සඳහන් කර ඇත්තේ ශ්‍රී ලංකා මහ බැංකුව, ශ්‍රී ලංකා රක්ෂණ නියාමන කොමිෂන් සභාව, ශ්‍රී ලංකා සුරැකුම්පත් හා විනිමය කොමිෂන් සභාව, සමාගම් රෙජිස්ටාර්, පාරිභෝගික අධිකාරිය, ඖෂධ අධිකාරිය, විශ්වවිද්‍යාල ප්‍රතිපාදන කොමිෂන් සභාව, විදුලි සංදේශ නියාමන කොමිෂන් සභාව සහ මහජන උපයෝගීතා කොමිසම යන ආයාතන වෙනස් කිරීමට නියමිත බවය.", "URL": "https://lankatruth.com/si/?p=104554", "Category": "පුවත්", "Parent URL": null}