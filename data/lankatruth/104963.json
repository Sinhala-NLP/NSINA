{"Source": "Lankatruth", "Timestamp": "December 27, 2020", "Headline": "නව වසරේ බඩු මිල පිමි පනින්න සූදානම්", "News Content": "මේ වනවිට ලෝක වෙළඳ පොළේ තෙල් මිල ඉහළ යාම ඩොලරයට සාපේක්ෂව රුපියලේ අගය පහත වැටීම සහ ආණ්ඩුව මුදල් නෝට්ටු මුද්‍රණය කිරීම යන ප්‍රධාන කරුණු මත එළඹෙන වසරේදී භාණ්ඩ හා සේවා මිල ගණන් විශාල වශයෙන් ඉහළ යාමේ අනතුරක් නිර්මාණය වී ඇත. පසුගිය 22දා වනවිට මෙරටට ආනයනය කරන ඔපෙක් සංවිධානයේ තෙල් මිල සහ බ්‍රෙන්ට් තෙල් මිල ඩොලර් 52.26 ඉක්මවා ඉහළ ගොස් තිබිණි. මේ නිසා මෙරටට ආනයනය කරන ඛනිජ තෙල් මිල වැඩි කිරීමට ආණ්ඩුවේ අවධානය යොමු කර ඇති බව අනාවරණය වේ. ඛනිජ තෙල් මිල වැඩිකළහොත් සියලුම භාණ්ඩ හා සේවාවල මිල ඉහළ යාමටද හේතු වේ. එමෙන්ම ඩොලරයට සාපේක්ෂව රුපියලේ අගය පහත වැටීම නිසාද ඛනිජ තෙල් මිල ඉහළ යාමට විශේෂයෙන් බලපාන අතර මෙරට වෙළඳපොළේ පොල් මිල ඉහළ යාම පාලනය කිරීමට කැපූ පොල් ආනයනය කිරීම වැනි ආණ්ඩුවේ ක්‍රියාමාර්ග මෙරටට ගෙන එන අත්‍යාවශ්‍ය භාණ්ඩ මිල ඉහළ යාමට හේතුවී තිබේ. එමෙන්ම ගෙවුනු කාලය තුළ රුපියල් කෝටි දෙලක්ෂ හැටදහසක (රු. කෝටි 260,000) මුදල් නෝට්ටු මුද්‍රණය කිරීම නිසා රට තුළ මුදල් සංසරණය ඉහළ යාමෙන්ද භාණ්ඩ හා සේවාවල මිල ගණන් වේගයෙන් වැඩිවීමට පසුබිම නිර්මාණය වී ඇත. මෙසේ තිබියදී මහ බැංකුවේ නිල වාර්තා අනුව පසුගිය මාසයේ උද්ධමනය පහළ ගිය බව අනාවරණය කර තිබේ. එසේම අත්‍යාවශ්‍ය භාණ්ඩ වර්ග රාශියක් සම්බන්ධයෙන් මහ බැංකුව ලබාදෙන දෛනික මිල වාර්තාද වෙළඳපොළේ පවතින මිල ගණන් වලට වඩා අඩුවෙන් සටහන් වී ඇත. මෙයට උදාහරණ මෙසේය. මෙම මිල සංසන්දනය 2019 නොවැම්බර් මස 20 වෙනි දින සහ 2020 දෙසැම්බර් මස 23වෙනි දින අතර කාලය වෙනුවෙන් මහ බැංකුව ලබාදී ඇති මිල වාර්තාවන්ය. සම්බා සහල් 2019 නොවැම්බර් 20 වෙනිසා රුපියල් 95 සිට මෙම දෙසැම්බර් 23 වනදා වනවිට රුපියල් 132 දක්වා රුපියල් 37කින් ඉහළ ගොස් තිබේ. මේ ආකාරයටම පිළිවෙළින් බඩුමිල ඉහළගොස් ඇත්තේ මෙසේය. නාඩු සහල් රුපියල් 95 සිට රුපියල් 104 දක්වා රුපියල් 09කින්ද සුදු කැකුළු රුපියල් 95 සිට රුපියල් 100 දක්වා රුපියල් 05කින්ද සහල මිල ඉහළ ගොස් තිබේ. මහ බැංකු වාර්තාවල මෙම මිල ගණන් දැක්වුවද මේ වනවිට වෙළඳපොළේ සහල් මිල රුපියල් 140 ඉක්මවා ඇත. ලොකු ළූණූ (ආනයනික) රුපියල් 147 සිට රුපියල් 160 දක්වා රුපියල් 13කින්ද වියලි මිරිස් රුපියල් 480 සිට රුපියල් 550 දක්වා රුපියල් 70කින්ද පොල් රුපියල් 55 සිට රුපියල් 85 දක්වා රුපියල් 27කින්ද පරිප්පු රුපියල් 110සිට රුපියල් 180 දක්වා රුපියල් 70කින්ද පොල් තෙල් රුපියල් 320 සිට රුපියල් 480 දක්වා රුපියල් 160කින්ද සීනි රුපියල් 100 සිට රුපියල් 125 දක්වා රුපියල් 25කින්ද හාල්මැස්සෝ රුපියල් 600 සිට රුපියල් 850 දක්වා රුපියල් 250කින්ද ආදී වශයෙන් අත්‍යාවශ්‍ය ආහාරද්‍රව්‍ය මිල ඉහළගොස් ඇති බව මහ බැංකු වාර්තාවල දැක්වේ. මෙයට අමතරව මෙම කාලය තුළ බස් ගාස්තු 20%කින් පමණ ඉහළ දමා ඇත.", "URL": "https://lankatruth.com/si/?p=104963", "Category": "ආර්ථික පුවත්", "Parent URL": null}