{"Source": "Lankatruth", "Timestamp": "November 25, 2019", "Headline": "අවසරයකින් තොරව CIDයේ 704කට රට යෑම තහනම්", "News Content": "අපරාධ පරීක්ෂණ දෙපාර්තමේන්තුවේ සේවය කරන නිලධාරීන් 704 දෙනෙකුට නිසි අවසරයකින් තොරව විදේශගතවීම තහනම් කරමින්, කටුනායක ගුවන් තොටුපළ ආගමන විගමන දෙපාර්තමේන්තු කාර්යාලය වෙත නම් ලැයිස්තුවක් ඉදිරිපත් කර තිබේ. අපරාධ පරීක්ෂණ දෙපාර්තමේන්තුවේ ප්‍රධාන පොලිස් පරීක්ෂක නිශාන්ත ද සිල්වා මහතා සහ ඔහුගේ පවුලේ සාමාජිකයින් ඊයේ(24) දින සිය ජීවිතාරක්ෂාව සඳහා බව පවසමින් විදේශ ගතවිය. නිශාන්ත සිල්වා මහතා මේ සම්බන්ධව නිසි දැනුම්දීමක් සිදුකර නැතැයි අපරාධ පරීක්ෂණ දෙපාර්තමේන්තුව සඳහන් කළ අතර ඉන් පසු මෙම නම් ලැයිස්තුව ගුවන් තොටුපළ වෙත යොමුකිරීමට පියවර ගෙන තිබිණි. ඒ අනුව අද අලුයම ආගමන විගමන දෙපාර්තමේන්තු කාර්යාලය වෙත ලැබී තිබූ එම නාමලේඛනය පරිගණක ගත කිරීමට පියවර ගන්නා බව ආගමනය විගමන දෙපාර්තමේන්තු කාර්යාලයේ සහකාර පාලක සුජීව රත්නායක මහතා සඳහන් කර තිබේ. මෙරට තුළ සිදුවූ ආන්දෝලනාත්මක අපරාධ සිද්ධි සම්බන්ධව විමර්ශන සිදුකළ නිශාන්ත ද සිල්වා මහතා, දේශපාලන බලපෑම් මත සිය ජීවිතය අනාරක්ෂිත බව පවසමින් ඊයේ දිවයින හැරගොස් තිබූ අතර අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මහතා ද දිවයින හැරයාමට සූදානමින් පසුවන බවට මාධ්‍ය වාර්තා පලවිය.", "URL": "https://lankatruth.com/si/?p=86141", "Category": "පුවත්", "Parent URL": null}