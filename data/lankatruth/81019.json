{"Source": "Lankatruth", "Timestamp": "September 18, 2019", "Headline": "දිවයින පුරා සත්වෝද්‍යානවල සේවකයෝ වර්ජනයක", "News Content": "සත්වෝද්‍යාන අධ්‍යක්ෂ ජනරාල්වරිය සිය අභිමතය පරිදි සිදුකරන සේවකයින් මාරු කිරීමේ ක්‍රියා පිළිවෙතට එරෙහිව දිවයිනේ සියළුම සත්වෝද්‍යාන සේවකයින් සංඛේත වැඩවර්ජනයක් ආරම්භ කර තිබේ. අද(18) පෙරවරු 8.00 සිට මෙම වර්ජන ක්‍රියාමාර්ගය ආරම්භ කර ඇති අතර දෙහිවල, පින්නවල, හම්බන්තොට ඇතුළු දිවයිනේ සියලුම සත්වෝද්‍යානවල සේවකයින් මෙම ක්‍රියාමාර්ගය සමඟ එක්ව සිටින බව සත්වෝද්‍යාන ක්‍රියාකාරී සේවක සංගමය පවසයි. අනතුරු සහ පැමිණීමේ දීමනා සම්බන්ධ ගැටලු විසඳන ලෙස සත්වෝද්‍යාන සේවකයින් දීර්ඝ කාලයක් පුරා සිදුකළ විරෝධතාවල තවත් අධියකර ලෙස පසුගිය 6 වැනිදා සේවාවලින් ඉවත්ව වෘත්තීය ක්‍රියාමාර්ගයක් සිදුකළ අතර එහිදී ලබන 20 වැනිදාට පෙර මෙම ගැටලුවට විසඳුම් ලබාදෙන බව බලධාරීන් පවසා තිබිණි. කෙසේ වෙතත් එම ගැටලු සඳහා මෙතෙක් සාධනීය පියවරක් ගෙන නොමැති අතර අධ්‍යක්ෂ ජනරාල්වරිය විසින් සේවකයින් ස්ථාන මාරු කිරීමේ ක්‍රියාපිළිවෙත් අනුගමනය කර ඇතැයි වෘත්තීය සමිති පවසයි.", "URL": "https://lankatruth.com/si/?p=81019", "Category": "පුවත්", "Parent URL": null}