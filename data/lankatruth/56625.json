{"Source": "Lankatruth", "Timestamp": "July 24, 2018", "Headline": "කෝටි හයහමාරක එතනෝල් ලීටර් 10,000ක් අත්අඩංගුවට", "News Content": "ආනයනය කරන ලද මිනිස් පරිභෝජනය සඳහා නුසුදුසු රුපියල් කෝටි හය හමාරක් පමණ වටිනා එතනෝල් ලීටර 10,000ක් අඩංගු බැරල් 50ක් සුරාබදු දෙපාර්තමේන්තුවේ ප්‍රධාන කාර්යාලයේ විශේෂ අපරාධ ඒකකය මගින් අත්අඩංගුවට ගෙන තිබේ. විශේෂ අපරාධ ඒකකයට ලැබුණු තොරතුරක් අනුව උපාය දූතයකු මාර්ගයෙන් ඇනවුම් කරන ලදුව ජාඇල, වැලිගම්පිටිය ප්‍රදේශයේදී එතනෝල් බැරල් 15ක් අත්අඩංගුවට ගැනීමට හැකිවීමෙන් පසුව මාකඳුර ප්‍රදේශයේදී එතනෝල් තොගය අඩංගු කන්ටේනරය සොයාගෙන ඇත. මිනිස් පරිභෝජනය සඳහා සුදුසු නොවන බවට රජයේ රස පරික්ෂකවරයා විසින් සහතික කර ඇති මෙම එතනෝල් තොගය අරක්කු නිෂ්පාදනය සඳහා යොදා ගැනීමට ගබඩාකර තිබියදී මෙසේ අත්අඩංගුවට ගැනීමට හැකිවූ බව එම විශේෂ අපරාධ ඒකකයේ ස්ථානාධිපති ප්‍රධාන සුරාබදු පරික්ෂක ඒ.ආර්. ලැම්බට් මහතා පනවසයි. ඇණවුම් කරන ලද එතනෝල් බැරල් 15ක් ජාඇල, වැලිගම්පිටිය ප්‍රදේශයට ගෙනවිත් දීමට පැමිණි මාකඳුර ප්‍රදේශයේ ව්‍යාපාරිකයකු ඇතුළු තිදෙනකු අත්අඩංගුවට ගැනීමෙන් අනතුරුව ඔවුන්ගෙන් ලද තොරතුරු අනුව පන්නල, මාකඳුර ප්‍රදේශයේ නිවසක රථගාලක නවතා තිබූ ඉතිරි බැරල් 35 අඩංගු කන්ටේනරය අත්අඩංගුවට ගෙන ඇති අතර අනතුරුව නිවසේ හිමිකරු ද අත්අඩංගුවට ගෙන තිබේ. මෙම එතනෝල් කන්ටේනරය රේගු වෙන්දේසියකින් මිලදී ගත් බව එම ව්‍යාපාරිකයා රේගුවට ප්‍රකාශ කර ඇත. කර්මාන්ත නිෂ්පාදන සඳහා පමණක් සුදුසු බවටත් මිනිස් පරිභෝජනය සඳහා සුදුසු නොමැති බවටත් රජයේ රස පරික්ෂක විසින් සහතික කර තිබෙන මෙම එතනෝල් තොගය අරක්කු නිෂ්පාදනය සඳහා යොදාගන්නා බව එම ව්‍යාපාරිකයා ඇතුළු පුද්ගලයින්ගේ තොරතුරුවලින් අනාවරණය වූ බව සුරාබදු දෙපාර්තමේන්තුව පවසයි. එතනෝල් තොගය සමග අත්අඩංගුවට ගනු ලැබූ ව්‍යාපාරිකයා ඇතුළු පුද්ගලයින් හතරදෙනා මීගමුව මහේස්ත්‍රාත් අධිකරණයට ඉදිරිපත් කිරීමෙන් පසු ලබන 26 දා දක්වා රක්ෂිත බන්ධනාගාර භාරයේ තැබීමට නියෝග කර ඇත.", "URL": "https://lankatruth.com/si/?p=56625", "Category": "පුවත්", "Parent URL": null}