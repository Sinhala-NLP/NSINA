{"Source": "Lankatruth", "Timestamp": "January 17, 2021", "Headline": "බේකරි නිෂ්පාදන මිලත් වැඩිකිරීමට සූදානම්", "News Content": "පාන් ඇතුළු බේකරි නිෂ්පාදන සඳහා යොදා ගන්නා අමුද්‍රව්‍යවල මිල ගණන් විශාල වශයෙන් ඉහළ යාම නිසා නුදුරේදීම මිල වැඩ කිරීමට සිදුවන බව බේකරි හිමියන්ගේ සංගමයේ සභාපති එම්.කේ ජයවර්ධන අනතුරු අඟවා තිබේ. මේ අනුව පාන් ඇතුළු බේකරි නිෂ්පාදනවල මිල ගණන් අවම වශයෙන් රුපියල් 10කින් පමණ ඉහළ දැමීමට සිදුව ඇති බව මාධ්‍යයට ප්‍රකාශ කර තිබිණි. බේකරි නිෂ්පාදනවල මිල වැඩි නොකිරීම සඳහා සහනයක් ලබාදෙන්නැයි ජනාධිපතිවරයාගෙන් සහ අගමැතිවරයාගෙන් ඉල්ලා තිබුණද මේ දක්වා ඒ සම්බන්ධයෙන් කිසිදු ප්‍රතිචාරයක් ලැබී නැති බව සඳහන් කර ඇත. ෆාම් ඔයිල් ලීටරයකින් රුපියල් 250ක බද්දක් අය කිරීම නිසා මේ වනවිට රුපියල් 500ක් දක්වාද මාජරින් කිලෝවක් සඳහා රුපියල් 600ක බද්දක් අය කිරීම නිසා රුපියල් 1000 දක්වාද වශයෙන් අත්‍යාවශ්‍ය යෙදවුම් සඳහා ආණ්ඩුව බදු ඉහළ දමා ඇති නිසා මෙම නිෂ්පාදනවල මිල ගණන් ඉහළ දැමීමට සිදුවී ඇති බව ප්‍රකාශ කර ඇත.", "URL": "https://lankatruth.com/si/?p=108582", "Category": "ආර්ථික පුවත්", "Parent URL": null}