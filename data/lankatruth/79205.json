{"Source": "Lankatruth", "Timestamp": "August 16, 2019", "Headline": "තවදුරටත් දකුණු කොරියාව සමඟ සාම සාකච්ඡා නැහැ", "News Content": "ඇමරිකාව සහ දකුණු කොරියාව අතර පැවැත්වෙන ඒකාබද්ධ යුධ අභ්‍යාස සඳහා උතුරු කොරියාව සිය විරෝධය පළකර තිබේ. උතුරු කොරියාව එම යුධ අභ්‍යාස හඳුන්වා ඇත්තේ තම රට විනාශ කිරීමේ අරමුණින් සිදුකරන ඒවා බවය. එසේම තව දුරටත් දකුණු කොරියාවත් සමඟ සිදුකෙරෙන සාම සාකච්ඡාවලින් පලක් නොවන බව උතුරු කොරියා නායක කිම් ජොන් අන් පවසා ඇතැයි ද විදෙස් මාධ්‍ය වාර්තා කර ඇත. මීට අමතරව උතුරු කොරියාව අද(16) අළුයම නව මිසයිල දෙකක් අත්හදා බැලීම සිදුකළේය. ඔවුන් මෙම අත්හදාබැලීම සිදුකළේ මාසයක් තුළ සිදුකළ 6 වැනි මිසයිල අත්හදාබැලීම ලෙසය. මේ අතර දකුණු කොරියානු ජනාධිපති මුන් ජේ ඉන්, ජපාන අධිරාජ්‍යයෙන් දකුණු කොරියාව නිදහස ලැබීම සනිටුහන් කරමින් පවසා ඇතතේ 2045 පමණ වනවිට උතුරු හා දකුණු කොරියානු අර්ධද්වීප එක්සේසත් වනු ඇති බවය. ඊට ප්‍රතිචාර දක්වමින් උතුරු කොරියාව පවසා ඇත්තේ තවදුරටත් දකුණු කොරියාව සමඟ සාම සාකච්ඡා නොපවත්වන බවය. එයට හේතුව ලෙස දක්වා ඇත්තේ ඇමරිකාව සමඟ දකුණු කොරියාව සිදුකරන යුධ අභ්‍යාසයන් ය.", "URL": "https://lankatruth.com/si/?p=79205", "Category": "විදෙස් පුවත්", "Parent URL": null}