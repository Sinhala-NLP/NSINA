{"Source": "Lankatruth", "Timestamp": "September 1, 2022", "Headline": "ගෝඨාගේ ගම සමඟ පිළිසඳර – එක් දින වැසිකිලියට ලක්ෂ 5යි", "News Content": "ගෝඨාැභය රාජපක්ෂ විසින් ආරම්භ කරන ලද ගම සමඟ පිළිසඳර වැඩ සටහනේ සමස්ත ප්‍රගතිය 29%ක් වී ඇති අතර ආරම්භක පිළිසඳර පැවැත්වූ හල්දුමුල්ල වෙලන්විට උත්සවයේ මුලු වියදම රුපියල් ලක්ෂ හය හමාරක් වන අතර එයින් ලක්ෂ 5ක් වැය කර ඇත්තේ නාන කාමරයකට බව අනාවරණය කර තිබේ.  “අද” පුවත්පත මේ සම්බන්ධයෙන් ගවේශනාත්මක ලිපියක් සැප්තැම්බර් 01 දින පළකරමින් විශාල තොරතුරු ප්‍රමාණයක් හෙළිකර තිබේ. දිස්ත්‍රික්ක 5ක මෙම වැඩ සටහන සම්බන්ධ තොරතුරු “තොරතුරු දැන ගැනීමේ පනත යටතේ” ලබා ගනිමින් අදාළ මූලාශ්‍ර තහවුරු කර ගෙන තිබේ. වෙලන්විට ගමේ උත්සවය වෙනුවෙන් රුපියල් 656,547/-ක් වැය කර සංග්‍රහ වියදම්වලට රුපියල් 156,547/- ක් නාන කාමරයට ලක්ෂ 5ක් වැය කර ඇත.  මාතලේ දිස්ත්‍රික්කයේ හෙට්ටිපොල රෝහලේ රුධිර කාන්දුකරන ඒකකයක් ඉදිකිරීම වෙනුවෙන් රුපියල් 74,000,000/- මුදල් ප්‍රතිපාදන වෙන් කර තිබුණත් එයට අදාළ ගොඩනැගිල්ලේ අත්තිවාරම පමණක් ඉදිකර ඇති බව සහ දැරණියගල රෝහලට එක්රේ, ස්කෑන් යන්ත්‍ර ලබාදීමට නිර්දේශ කර තිබුණත් මේ වනවිට ඊට අදාළ ගොඩ නැගිල්ලක් හෝ ලබාදී නැති බව අනාවරණය කර තිබේ.  “අද” පුවත්පතේ මාධ්‍යවේදී රාහුල් සමන්ත හෙට්ටිආරච්චි මෙම ගවේශනාත්මක ලිපිය පළකර තිබේ.", "URL": "https://lankatruth.com/si/?p=138748", "Category": "පුවත්", "Parent URL": null}