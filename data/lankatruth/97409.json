{"Source": "Lankatruth", "Timestamp": "October 10, 2020", "Headline": "බ්‍රැන්ඩික්ස් සේවකයන් ඇසුරු කළානම් PCR කරගන්න…", "News Content": "මිනුවන්ගොඩ බ්‍රැන්ඩික්ස් කර්මාන්ත ශාලාවේ සේවය කරනු ලබන සේවකයන් සමග ඉකුත් සැප්තැම්බර් 23 වෙනිදා සිට සබදතා පැවැත්වූ සියලු දෙනාට PCR පරීක්ෂණ සිදුකර ගන්නා ලෙස යුධ හමුදාපති ලුතිනන් ජෙනරාල් ශවේන්ද්‍ර සිල්වා මහතා දැනුම් දෙයි. මිනුවන්ගොඩ බ්‍රැන්ඩික්ස් කර්මාන්ත ශාලාවේ සේවිකාවකට කොවිඩ් – 19 වෛරසය ආසාදනය වී ඇතැයි පසුගිය 02 වනදා රාත්‍රියේ අනාවරණය වීමෙන් පසු එය කොවිඩ් – 19 පොකුරක් දක්වා වර්ධනය විය. තවමත් එම පොකුර පාලනය වී නොමැති අතර මේ වනවිට සමාජයේ විවිධ ස්ථරවලින් කොවිඩ් – 19 වෛරසය ආසාදනය වූ පුද්ගලයන් වාර්තා වෙමින් තිබේ. වෛද්‍යවරු, හෙද හෙදියෝ, පාසල් සිසුන්, විශ්වවිද්‍යාල සිසුන්, කුඩා දරුවෝ, බිළිඳුන්, ගැබිනි මව්වරු සහ ධීවරයින්, වෙනත් ඇඟලුම් ආයතවල සේවක සේවිකාවන් ඇතුළු දිවයිනේ ප්‍රදේශ රැසකින් ආසාදිතයන් වාර්තා වෙමින් තිබේ. යුධ හමුදාපති ලුතිනන් ජෙනරාල් ශවේන්ද්‍ර සිල්වා මහතා උක්ත දැනුම් දීම සිදු කර ඇත්තේ එම තත්වය තුළ.", "URL": "https://lankatruth.com/si/?p=97409", "Category": "පුවත්", "Parent URL": null}