{"Source": "Lankatruth", "Timestamp": "October 19, 2020", "Headline": "ලොවපුරා කොවිඩ් ආසාදිතයින් මිලියන 40 ඉක්මවයි…", "News Content": "ගෝලීය වසංගතයක් ලෙස පැතිර තිබෙන කොවිඩ් 19 වෛරසයට ලොවපුරා පුද්ගලයින් හාර කෝටි 23,135 දෙනෙකු මේ වනවිට ගොදුරුව ඇති බව නවතම වාර්තා මඟින් හෙළි වේ. මේ අතර කොරෝනා වයිරසය ලොවපුරා පැතිර යෑමට පටන් ගැනීමෙන් පසුව දිනක් ඇතුළත වාර්තා වූ කොරෝනා වයිරස ආසාදිතයන්ගේ ගණන පළමු වරට පසුගිය 16 වනදා 400,000 සීමාව ඉක්මවා ගොස් ඇති අතර කොරොනා වෛරසය හේතුවෙන් මේ දක්වා ලොවපුරා පුද්ගල මරණ එකලොස් ලක්ෂ 15,599ක් වාර්තා වීඇත. නැවත වරක් යුරෝපය පුරා කොරෝනා වෛරසය වේගයෙන් ව්‍යාප්ත වීමට පටන් ගෙන ඇති අතර බොහෝ ප්‍රදේශවල දැඩි සීමා පැනවීමට කටයුතු කර තිබේ. මේ වනවිට දිනකට වාර්තා වන කොරෝනා රෝගීන් සංඛ්‍යාව 150,000ක ආසන්නයට යුරෝපය පැමිණ ඇති අතර කොවිඩ් 19 වේගයෙන් පැතිර යන යුරෝපා රටවල් ලෙස එක්සත් රාජධානිය, ප්‍රංශය, රුසියාව, නෙදර්ලන්තය සහ ස්පාඤ්ඤය පෙරමුණට පැමිණ ඇතැයි වාර්තා වේ.", "URL": "https://lankatruth.com/si/?p=98071", "Category": "විදෙස් පුවත්", "Parent URL": null}