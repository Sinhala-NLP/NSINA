{"Source": "Lankatruth", "Timestamp": "January 9, 2019", "Headline": "පවුල් පාලනයට එරෙහිව පැනනැගි ගැබොන්හි හමුදා කුමන්ත්‍රණය පරජය කරයි", "News Content": "ගැබොන් රාජ්‍යයේ බලය අත්පත් කර ගැනීමට රජයේ හමුදා දැරූ උත්සාහය ව්‍යර්ථ වූ බව එරට ආණ්ඩුව ප්‍රකාශ කරයි. ප්‍රජාතන්ත්‍රවාදය සුරැකීම සඳහා රාජ්‍ය බලය අත්පත් කර ගැනීමට කටයුතු කරන බව ගැබොන් රාජ්‍ය හමුදා ප්‍රකාශයක් නිකුත් කරමින් පැවසීය. දශක පහකට අධික කාලයක් ගැබොන් රාජ්‍යයේ බලය හොබවනු ලබන්නේ වත්මන් ජනාධිපති අලි බොන්ගෝගේ පවුල විසිනි. ප්‍රංශයට යටත්ව තිබී 1960 දී නිදහස ලැබූ ගැබොන් රාජ්‍යය එවක පටන් පාලනය වූයේ ජනාධිපතිවරුන් තිදෙනෙකු යටතේ පමණි. ඉන් දශක හතරක පමණ කාලයක් අලි බොන්ගෝගේ පියා වූ ඔමාර් බොන්ගෝ විසින් ගැබොන් රාජ්‍යයේ බලය හෙබවීය. ඔහුගේ අභාවයෙන් පසු 2009 දී අලි බොන්ගෝ බලයට පත්විය. 2016 වසරේ පැවති මහ මැතිවරණයෙන් අලි බොන්ගෝ සිය පාලන සමය දිගු කර ගත් අතර එය දූෂිත මැතිවරණයක් බව පැවසේ. කෙසේ වෙතත් සිය ප්‍රතිවාදී අපේක්ෂකයාට වඩා සුළු ඡන්ද ප්‍රමාණයකින් ජයග්‍රහණය කිරීමට අලි බොන්ගෝ සමත්ව ඇත. අප්‍රිකානු මහද්වීප කලාපයේ සාපේක්ෂව ස්ථාවර රටක් ලෙස ගැබොන් රාජ්‍ය සැලකේ. තෙල් සම්පත බහුල රටක් වන ගැබොන් රාජ්‍යයේ සම්පූර්ණ ආර්ථිකයෙන් වැඩි කොටසක් තෙල් සම්පත මත රඳා පවතී. ගැබොන් වේලාවෙන් අලුයම 4.30ට පමණ ජාතික ගුවන් විදුලි හා රූපවාහිනී මධ්‍යස්ථානවලට කඩා වැදුනු රජයේ හමුදා පවසා සිටියේ “ජාතික ප්‍රතිෂ්ඨාපන මණ්ඩලයක්” පිහිටවූ බවයි. ඒ වනවිට ගැබොන්හි අගනුවර වන ලීබ්‍රවිල් පුරා යුධ ටැංකි සහ හමුදා රථ රඳවා තිබී ඇත. කෙසේ වෙතත් මේ වනවිට කුමන්ත්‍රණයට සම්බන්ධ හමුදා සාමාජිකයින් 4 දෙනෙකු අත්අඩංගුවට ගෙන ඇති බවත් එක් සැකකාර හමුදා සාමාජිකයෙකු පලායමින් සිටින බවත් එරට රජය පවසයි. කුමන්ත්‍රණය හා සම්බන්ධ විපක්ෂ ක්‍රියාකාරීන්, සිවිල් සංවිධාන ක්‍රියාකාරීන් හා හමුදා සමාජිකයින් පිලිබඳ විශේෂ විමර්ශනයක් සිදුකරන බවද එරට රජය පවසයි.", "URL": "https://lankatruth.com/si/?p=66363", "Category": "විදෙස් පුවත්", "Parent URL": null}