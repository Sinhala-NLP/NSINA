{"Source": "Lankatruth", "Timestamp": "February 7, 2021", "Headline": "Remember this Name", "News Content": "කයිල් මේයර්ස් !!! මේ තමයි මිනිහා… තමන්ගේ පලවෙනි ටෙස්ට් මැච් එකේම ද්විත්ව ශතක ගහපු අය මේ ලෝකෙටම ඉන්නේ හය දෙනයි. ඒ අතරිනුත් හතරවෙනි ඉනිමේ දිනන්න ටෙස්ට් ශතකයක් ගහපු දෙවෙනි පිතිකරුවා තමයි කයිල් මේයර්ස් කියන්නේ… පලවෙනි ටෙස්ට් තරගයේම මෙහෙම ගහනවා කියන්නේ ඒක ලේසි ගැහිල්ලක් නම් නෙමෙයි. මේ අවුරුද්දේ වාර්තා වෙච්චි විශිෂ්ඨ ටෙස්ට් ඉනිම් අතර මේ ඉනිමත් සදා මතකයේ තියේවී… ආසියාවේ සාර්ථකම ලකුණු හඹා යාම තමයි මේ… කයිල් මේයර්ස්ගේ පළමුපෙල දත්ත බැලුවා නම් එයා මේ තරම් ප්‍රභල වෙයි කියලා හිතන්න බැහැ… හැබැයි ඉතිං කොදෙව් ක්‍රිකට් කියන්නේ හැමදාම අංක ගණිතයට වඩා එහා දෙයක් කරපු ක්‍රිකට් කන්ඩායමක්.. ඒක අදටත් එහෙමයි. 2019-2020 කොදෙව් පළමුපෙල ක්‍රිකට් කාර්තුවේදී කයිල් මේයර්ස් පළමුපෙල තරග 8කදි ඉනිම් 15කදි ලකුණු 654ක් රැස් කරනවා. එයාගේ පළමුපෙල හොදම ඉනිම විදිහට සටහන් වෙන ලකුණු 140ත් ලබා ගන්නේ මේ අවුරුද්දේ… ඒ වගේම මේ අවුරුද්දේ එයාගේ පිතිකරන සාමාන්‍ය 50.30ක් විදිහට සටහන් වෙනවා. ඒ නිසාමයි මේයර්ස්ට මෙවර බංග්ලාදේශ සංචාරයේ එයාගේ මංගල ටෙස්ට් ක්‍රිකට් වරම හිමි වෙන්නේ… මේ පාර බංග්ලාදේශ සංචාරයට කොදෙව් ක්‍රිකට් ආයතනය එයාලගේ ඉන්න හොදම පලපුරුදු ක්‍රීඩකයෝ සේරම වගේ විවේක ගන්වලා අලුත්ම මුහුණු ටිකක් අරගෙන යනවා. සාමාන්‍යයෙන් අනෙක් රටවල් මෙහෙම දේවල් කරන්නේ හුගාක් කලාතුරකින්.. ඒත් කොදෙව් ක්‍රිකට්වලට නම් මේවා අමුතු දේවල් නෙමෙයි. එයාලා මෙහෙම අලුත් මුහුණ ටිකක් අරන් ගිහින් දක්ෂ ක්‍රීඩකයින් හොයනවා. ඒ හින්දමයි අදටත් විස්සයි විස්ස ගත්තොත් ලෝකේ ඕනෑම ලීගයක වෙස්‍ට් ඉන්ඩිස් අය මතින් දුවන්නේ… මීට කලිනුත් මේ වගේ ඒ කන්ඩායම් යවලා එයාලව ජාත්‍යන්තර පිටියට හුරු කරලා තියෙනවා. අලුත් කන්ඩායමක්. අලුත් නායකයෙක්… සමහර විට පරාද වෙයි. ඒත් දිනන්න ගහන දක්ෂතා එළියට ගන්න හදන අය බලන්න ලෝකෙටම පුළුවන්… ඔන්න ඔහොමයි මේ පාරත් මෙයාලා අලුත් කන්ඩායමක් අරන් බංග්ලාදේශයට එන්නේ… කවුරුත් හිතුවේ නැහැ එක්දින තරග ටික බංගලාදේශයෙන් පරදින විදිහට මේ වගේ මිරැකල් එකක් පලවෙනි ටෙස්ට් මැච් එකෙන්ම කරයි කියලා. කයිල් මේයර්ස් මේ ඉනිමෙන් නිසැකවම කොදෙව් ජාතික ටෙස්ට් කන්ඩායමේ ඇණය ගහ ගත්තා කිව්වොත් හරි… මේක ලේසි ඉනිමක් නෙමෙයි. කොදෙව් දෙවෙනි ඉනිමේ මුල් කඩුලු තුන ලකුණු 59කට ගිහින් තියෙන වෙලාවක ජාත්‍යන්තර වරම් දිනා ගත්තු මේයර්ස් සහ බෝනර් එකතු වෙලා හොද සම්බන්ධතාවයක් දියත් කරනවා. මේ තමයි මංගල තරගයට ක්‍රීඩා කළ දෙන්නෙක් අතරේ පිහිට වූ දෙවෙනියට වැඩිම සම්බන්ධතාවය. කොහොම හරි අවාසනාවකට බෝනර් ලකුණු 86කට දැවී යනවා. ඒ වෙද්දී ලකුණු 59කට කඩුලු 3ක් ගිහින් තිබ්බ කොදෙව් ඉනිම දිස් වෙන්නේ ලකුණු 275ක් වෙනකල් මේයර්ස් සහ බෝනර් විසින් ඔසවා තබලා. කොහොම හරි ඊට පස්සේ කන්ඩායමේ සියළුම බර කරට ගත්තු මේයර්ස් පන්දු 310කට මුහුණ දෙමින් ඊට අලංකාර හතරේ පහරවල් 20ක් සහ කොදෙව් අනන්‍යතාවය සටහන් කරපු විචිත්‍රවත් හයේ පහරවල් 07කුත් එයාගේ ඉනිමට ගබඩා කරගෙන අවසාන ජයග්‍රාහි ලකුණ තෙක්ම කඩුල්ලේ එක් පැත්තක අරක්ගෙන විශිෂ්ඨ ලකුණු 210ක් ආසියා තණතිල්ලක රනින් කැටයම් කරනවා. බ්‍රැයන් ලාරා, ශිවනරේන් චන්ද්‍රපෝල්, ‍රම්නරේෂ් සර්වාන්, ඩැරන් බ්‍රාවෝ, ෂායි හෝප් වැනි කාලෙන් කාලෙට කොදෙව් ටෙස්ට් පිටියේ මතක හිටින නම් කියවෙද්දි අද ඉදන් කයිල් මේයර්ස් නමත් කොදෙව් ටෙස්ට් ක්‍රිකට් එක්ක සදා අමරණීය නාමයක් වේවී… මතක තියා ගන්න ඒ නම,කයිල් මේයර්ස් !!!! ©️ Rishie Bro", "URL": "https://lankatruth.com/si/?p=110100", "Category": "ක්‍රීඩා පුවත්", "Parent URL": null}