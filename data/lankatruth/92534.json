{"Source": "Lankatruth", "Timestamp": "April 16, 2020", "Headline": "දවසේ වියදමට ණයත් නැහැ", "News Content": "ජනතාවට ලබා දෙන මූල්‍ය ආධාර තවත් පුළුල් කරන බව සෞඛ්‍ය ඇමැතිවරිය ඊයේ (15) මාධ්‍ය හමුවේ ප්‍රකාශ කළ ද එදිනෙදා වියදම්ට ණය ලබාගත නොහැකි තත්වයට ආණ්ඩුව පත්වී ඇති බව එදිනම නිකුත් කළ මහ බැංකු නිවේදනයකින් හෙළි වී ඇත. සාමාන්‍යයෙන් මහ බැංකුවේ සතිපතා භාණ්ඩාගාර බිල්පත් වෙන්දේසිය මගින් සතියේ වියදම සඳහා ආණ්ඩුව ණය ලබා ගනී. රුපියල් මිලියන 30,000ක කෙටිකාලීන ණය ලබාගැනීමට ඊයේ එදින භාණ්ඩාගාර බිල්පත් වෙන්දේසිය පැවැත්වීය. නමුත් එමගින් ලබාගත හැකි වී තිබෙන්නේ රුපියල් මිලියන 9,905ක් පමණක්ය. එය ආණ්ඩුවේ මුදල් අවශ්‍යතාවෙන් තුනෙන් එකක් ය. කොරෝනා මර්දන වැඩසටහනට මුවාවෙමින් ආණ්ඩුව මේ වනවිට මහමැතිවරණය ඉලක්ක කරගෙන ජනතාවගෙන් තෝරාගත් කොටස්වලට මුදල් සහ ආධාර බෙදා දෙමින් සිටීයි. ආධාර ලැබිය යුතු අන්ත අසරණ පිරිස් සිටියදී ආණ්ඩුවේ දේශපාලනඥයන්ගේ නාම ලේඛණ අනුව මෙම මුදල් සහ ද්‍රව්‍ය ආධාර ලබාදෙන බවට බරපතළ චෝදනා එල්ල වී ඇත.", "URL": "https://lankatruth.com/si/?p=92534", "Category": "ආර්ථික පුවත්", "Parent URL": null}