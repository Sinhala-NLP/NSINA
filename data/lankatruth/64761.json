{"Source": "Lankatruth", "Timestamp": "December 5, 2018", "Headline": "ගුවන් විදුලි සංස්ථා සභාපතිට කතානායකගෙන් උපදෙස්", "News Content": "ජනමාධ්‍ය අමාත්‍යාංශ ලේකම් සුනිල් හෙට්ටිආරච්චි මහතා සහ ශ්‍රී ලංකා ගුවන් විදුලි සංස්ථාවේ සභාපති ආචාර්ය සෝමරත්න දිසානායක මහතා, කතානායක කරූ ජයසූරිය මහතා විසින් අද(05) පස්වරුවේ පාර්ලිමේන්තුවට කැඳවා ඇතැයි වාර්තා වේ. පාර්ලිමේන්තු සභා වාරයන් සජීවීව විකාශය කිරීම සඳහා ශ්‍රී ලංකා ගුවන් විදුලි සංස්ථාව වගකීම දරන අතර එම විකාශයන් අත්හිටුවීම සම්බන්ධව කරුණු විමසීම සඳහා ඔවුන් පාර්ලිමේන්තුවට කැඳවා ඇත. ජනාධිපතිවරයා මැදිහත් වී පසුගිය ඔක්තෝබර් මස 26 වැනිදා සිදුකළ දේශපාලන කුමන්ත්‍රණය හේතුවෙන් ඇතිව තිබෙන අර්බුධකාරී වාතාවරණය තුළ ඉතා වගකීමෙන්, පූර්ණ ස්වාධීනත්වයෙන් සහ විනිවිද භාවයකින් කටයුතු කිරීමේ අවශ්‍යතාව කතානායකවරයා විසින් අදාල දෙපලට පැහැදිලි කර ඇතැයි කතානායක කාර්යාලය පවසයි. එසේම ශ්‍රී ලංකා රූපවාහිනී සංස්ථාව, ශ්‍රී ලංකා ගුවන් විදුලි සංස්ථාව, ස්වාධින රූපවාහිනී ආයතනය, එක්සත් ප්‍රවෘත්ති පත්‍ර සමාගම යන රාජ්‍ය මාධ්‍ය ආයතනයන්හි ක්‍රියාකාරීත්වය පිළිබඳව පාර්ලිමේන්තුවේ දැඩි අවධානය යොමුව ඇති බවද කථානායකවරයා එහිදී පවසා ඇත. කතානායකවරයා අවධාරණය කළ කරුණු සම්බන්ධව සිය අවධානය යොමු කරන බවත් රාජ්‍ය මාධ්‍ය ආයතන වෙත අදාළ උපදෙස් ලබාදෙන බවත් මෙහිදී ජනමාධ්‍ය අමාත්‍යාංශ ලේකම්වරයා පවසා තිබේ. අද(05) පාර්ලිමේන්තු සභා වාරය අතරතුරදී ද රාජ්‍ය මාධ්‍ය ආයතන පක්ෂග්‍රාහීව කටයුතු කරන බව මන්ත්‍රීවරුන් ප්‍රකාශ කර සිටියේය. කෙසේ වෙතත් ගුවන් විදුලි සංස්ථාවේ සජීව විකාශනය නවතා දැමීම සම්බන්ධව ගුවන් විදුලි සංස්ථාවේ සභාපති සෝමරත්න දිසානායක මහතා සිය කණගාටුව ප්‍රකාශ කර ඇතැයි ද වාර්තා වේ.", "URL": "https://lankatruth.com/si/?p=64761", "Category": "පුවත්", "Parent URL": null}