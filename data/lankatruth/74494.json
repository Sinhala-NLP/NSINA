{"Source": "Lankatruth", "Timestamp": "May 23, 2019", "Headline": "ඥානසාර හිමි නිදහස් කිරීමේ ජනාධිපති තීරණයට සන්ධ්‍යා එක්නැලිගොඩගේ විරෝධය", "News Content": "බොදුබල සේනා සංවිධානයේ මහලේකම් ගලගොඩඅත්තේ ඥානසාර හිමියන්ට ජනාධිපතිවරයා විසින් පොදු සමාව ලබාදී නිදහස් කිරීමට ගනු ලැබූ තීන්දුවට තමන් දැඩි ලෙස විරුද්ධ බව ප්‍රවීණ මාධ්‍යවේදී ප්‍රගීත් එක්නැලිගොඩ මහතාගේ බිරිඳවන සන්ධ්‍යා එක්නැලිගොඩ මහත්මිය මාධ්‍ය හමුවක් අමතමින් අද(23) පැවසූවා ය. ජනාධිපතිවරයා ගෙන ඇති මෙම තීරණය මගින් 19 වන ආණ්ඩුක්‍රම ව්‍යවස්ථාවේ ඇතුළත් ප්‍රතිපාදන මත තමන්ගේ මූලික අයිතිවාසිකම් කඩවීමක් ලෙස දක්වා ජනාධිපතිවරයාගේ තීන්දුව අභියෝගයට ලක් කරමින් අධිකරණය හමුවේ නඩු පවරන බවද එක්නැලිගොඩ මහත්මිය කීවාය. මාධ්‍යවේදී ප්‍රගීත් එක්නැලිගොඩ මහතා අතුරුදන් කිරීම සම්බන්ධ නඩු විභාගයක් අවසානයේ දී ඥානසාර හිමියන් විසින් හෝමාගම මහේස්ත්‍රාත් අධිකරණ භූමිය තුළදී සන්ද්‍යා එක්නැලිගොඩ මහත්මියට බැන මරණීය තර්ජන එල්ලකිරීම සම්බන්ධව පසුගිය වසරේ ජූනි මස 14 වැනිදා මාස 6ක සිරදඬුවම් නියමවිය. ඉන් දින 8කට පසුව ඥානසාර හිමියන් විසින් සිදුකළ අභියාචනයක් සළකා බැලීමෙන් පසු හෝමාගම මහේස්ත්‍රාත් අධිකරණය විසින් ඥානසාර හිමිට ඇප ලබාදුන් අතර එම ඇප මත සිටිය දී නැවත වරක් හෝමාගම මහේස්ත්‍රාත් අධිකරණය තුළදී අධිකරණයට අපහාස වන අයුරුන් හැසිරීමේ චෝදනාව මත අභියාචනාධිකරණය උන්වහන්සේට වසර 19ක සිර දඩුවමක් වසර 06කින් ගෙවී යන පරිදි පසුගිය වසරේ අගෝස්තු 08 වැනිදා නියම කළේය.", "URL": "https://lankatruth.com/si/?p=74494", "Category": "පුවත්", "Parent URL": null}