{"Source": "Lankatruth", "Timestamp": "September 11, 2018", "Headline": "නඩුව අවසන් වනතුරු රිමාන්ඩ් නොකරන ලෙස ජොන්ස්ටන්ගෙන් පෙත්සමක්", "News Content": "හිටපු වෙළඳ අමාත්‍ය ජොන්ස්ටන් ප්‍රනාන්දු මහතා පසුගිය ජනාධිපතිවරණ සමයේදී හිටපු ජනාධිපති මහින්ද රාජපක්ෂ මහතාගේ ප්‍රචාරණ කටයුතු වෙනුවෙන් සතොස මුදල් අවභාවිත කළබවට වන චෝදනා යටතේ රිමාන්ඩ් බන්ධනාගාර ගත කිරීමට කුරුණෑගල මහේස්ත්‍රාත් අධිකරණය ගත් තීරණය, නඩුව අවසන් වනතුරු බල රහිත කරන ලෙස ඉල්ලා එම මහතා විසින් ගොනුකළ ප්‍රතිශෝධන පෙත්සම හෙට(12) අභියාචනාධිකරණයේ දී සළකා බැලීමට නියමිතය. සිද්ධිය සම්බන්ධ නඩු විභාගය අද කැඳවූ අවස්ථාවේ නීතිපතිගේ උපදෙස් ලබාගැනීමට අවශ්‍ය බව නීතිපති වෙනුවෙන් පෙනීසිටි ජ්‍යෙෂ්ඨ රජයේ නීතීඥ නයෝමි වික්‍රමසේකර මහත්මිය ඉල්ලා සිටීම හේතුවෙන් පෙත්සම් විභාගය හෙටට කල් දමා තිබේ. ලංකා සතොස සමාගමට අයත් කුරුණෑගල යන්තම්පලාව ශාඛාව ඇතුළු එම ශාඛා කිහිපයකින් භාණ්ඩ තොගයක් ගෙන ඊට අදාළ ගෙවීම් පැහැර හැරීමේ චෝදනාවට හිටපු අමාත්‍ය ජොන්ස්ටන් ප්‍රනාන්දු ඇතුළු තිදෙනකුට එරෙහිව නඩු පවරා ඇති අතර එය නීතියට අනුකූල නොවන බව පෙත්සමේ සඳහන් වේ. සිද්ධිය සම්බන්ධව හිටපු වෙළඳ අමාත්‍ය ජොන්ස්ටන් ප්‍රනාන්දු, ඔහුගේ පෞද්ගලික ලේකම් මොහොමඩ් හකීර් සහ සතොස හිටපු සභාපති නලීන් ප්‍රනාන්දු යන අයට මෙලෙස චෝදනා එල්ල වී ඇත.", "URL": "https://lankatruth.com/si/?p=59173", "Category": "පුවත්", "Parent URL": null}