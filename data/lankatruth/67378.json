{"Source": "Lankatruth", "Timestamp": "February 2, 2019", "Headline": "බස්නාහිර පළාත් සභාවට අයත් පාසල් ගොඩනැගිල්ලක් කඩාවැටේ", "News Content": "බස්නාහිර පළාත් සභවට අයත් මොරටු මහා විද්‍යාලයේ ගොඩනැගිල්ලකින් කොටසක් කඩාවැටී තිබේ. පසුගිය 31 වනදා අලුයම් කාලයේ විද්‍යාලයට අයත් විද්‍යාගාර ගොඩනැගිල්ලෙන් කොටසක් මෙලෙස කඩාවැටී ඇත. ඉතා අබලන් තත්වයේ පැවති ගොඩනැගිල්ල දිගු කාලයක් තිස්සේ ප්‍රතිසංස්කරණයකට ලක් නොකිරීම හේතුවෙන් මෙම තත්වය ඇතිවී තිබේ. යම්හෙයකින් පාසල් කාලය තුළ මෙම අනතුර සිදුවූවානම් ජීවිත හානි පවා සිදුවිය හැකි වාතාවරණයක ගොඩනැගිල්ල තිබී ඇත. බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා බස්නාහිර පළාත් සභා ගොඩනැගිල්ලට ලක්ෂ හය හමාර බැගින් වන පුටු ගෙන්වීමට යෝජනා ඉදිරිපත්කර තිබුණේ ද ලක්ෂ අසූවකට අධික පිවිසුම් දොරක් ඉදිකිරීමට යෝජනාකර තිබුණේ ද මෙවන් පසුබිමකය. කොළඹ දිස්ත්‍රික්කය තුළත් බස්නාහිර පළාත තුළත් මෙවැනි අබලන් ගොඩනැගිලි සහිත පාසල් ගණනාවක්ම පවතින බව මේ පිළිබඳව අදහස් දැක්වූ ජනතා විමුක්ති පෙරමුණේ බස්නාහිර පළාත් සභා මන්ත්‍රී ලක්ෂ්මන් නිපුනආරච්චි මහතා පැවසීය. එසේම එම සිසු ජීවිත ඇත්තේ ද අනතුරකය. බස්නාහිර පළාත් ප්‍රධාන අමාත්‍යවරයා මෙන්ම අනෙකුත් මන්ත්‍රීවරු ද ලක්ෂ හයහමාරක වටිනාකම් ඇති පුටු ගැන හිතනවාට වඩා බොහෝ කටයුතු බස්නාහිර පළාත තුළ ඇති බව ඒ මහතා වැඩිදුරටත් පැවසීය.", "URL": "https://lankatruth.com/si/?p=67378", "Category": "පුවත්", "Parent URL": null}