{"Source": "Lankatruth", "Timestamp": "October 4, 2023", "Headline": "යාචකයන්ගේ වැඩිවීමක්… නගර 65ක පමණක් යාචකයන් 4,000ක්…", "News Content": "දිවයිනේ නගර 65ක පමණක් යාචකයන් 3,000ත් 4,000ත් අතර සංඛ්‍යාවක් සිටින බවට නවතම සමීක්ෂණයකින් වාර්තා වී ඇති බව ජාතික සමාජ සංවර්ධන ආයතනය පවසයි. මෙම සමීක්ෂණය මහ නගර සභා 24ක් සහ නගර සභා 41ක් පුරා දින හතරක් තිස්සේ සිදු කර තිබේ. රට පුරාම නගර ආශ්‍රිත යාචකයන් පිළිබඳ කළ සමීක්ෂණයේ දත්ත මේ වනවිට සටහන් කරමින් පවතින බවත් වාර්තා වී ඇති දත්තවලට අනුව යාචකයන් 3,000ත් 4,000ත් අතර සංඛ්‍යාවක් අදාළ ප්‍රදේශවල සිටින බවත් එම දත්ත සටහන් සම්පූර්ණ කළ පසු යාචකයින් පිළිබඳ සම්පූර්ණ තොරතුරු ලබා දිය හැකි බවත් ජාතික සමාජ සංවර්ධන ආයතනය පවසයි. කෙසේ වෙතත් බොහෝ නගරවල මේ වනවිට මහමග ජනතාවට අත පා ජීවත් වෙන යාචක ගණයට ගැණෙන ජනතාව වර්ධනය වී ඇතැයි ජනතාව සඳහන් කරති. මේ අතර ලෝක බැංකුව සහ වෙනත් රාජ්‍ය නොවන සංවිධාන සිදු කළ සමීක්ෂණ අනුව ඉදිරිපත් කර ඇති දත්ත අනුව මහාචාර්ය ඩැනී අතපත්තු හෙළි කර තිබෙන්නේ මෙරට ජනගහනයෙන් 2019 සිටි දුප්පතුන් පිරිස අතරට 2023 වසරේ මැද භාගය වනවිට මධ්‍යම පංතියේ ලක්ෂ 32කට ආසන්න පිරිසක් අලුතින් එකතු වී ඇති බවය.", "URL": "https://lankatruth.com/si/?p=152678", "Category": "පුවත්", "Parent URL": null}