{"Source": "Lankatruth", "Timestamp": "February 4, 2020", "Headline": "ලිංගික අධ්‍යාපනය ලැජ්ජාවට කරුණක් නොවේ!", "News Content": "“හතේ අපේ පොත” සංවාදය ගැන සිතුවිලි කිහිපයකි මේ. ලිංගික අධ්‍යාපනය ගැන, පාසල් සිසුන්ට රජයෙන් සකස් කොට ලබා දීමට සුදානම් කොට තිබුණු එහෙත් කිහිප දෙනෙකුගේ විරෝධය නිසා “හතේ අපේ පොත” බෙදා හැරිම තාවකාලිකව අත්හිටුවා ඇත. මිට එල්ලවූ විරෝධතාවයක් නම්, එය ලංකාවේ සංස්කෘතියට පටහැනියි යන්නය. මෙහි එක් අඩංගුවක් වනුයේ, ස්වයං වින්දනය “ප්‍රොමෝට්” කිරීමක් සිදුවන බවත් එමගින් සංස්කෘතියට හානියක් වන බවත්ය. මේ විසංවාදයේ යෙදෙන පුජක පක්ෂයත් මෙන්ම වියතුනුත් අමතක කරන දෙයක් ඇත. එනම්, අපේ සංස්කෘතිය සහ එහි අඩංගුව කුමක්ද යන්නය. ලිංගිකත්වය හා ඊට අදාළ දැනුම පිළිබද ගතහොත්, සාම්ප්‍රදායික පවුල යනු ලිංගිකතත්වය පිළිබද අදහස් අවම වශයෙන් හුවමාරු වන සංස්ථාවකි. අඩුම තරමේ, ලිංගිකව සක්‍රිය අඹු-සැමියන් අතරවත් මෙවැනි අදහස් බෙදා ගැනීම් නැති තරම් ය. ලිංගික සෞඛ්‍ය හා ආරක්ෂාව ගැන ගොළු වූ පවුල් පරිසරයකින්, කිසිසේත්ම නව යෞවනයින්ට අවශ්‍ය ලිංගික අධ්‍යාපනය ගැන බලාපොරොත්තුවක් තැබිය නොහැක. තත්වය එසේ වුවද ලිංගිකව ගොළු වූ මේ පවුල්වල ස්වයං වින්දනයේ නොයෙදෙන කෙනෙක් සෙවීම යනු, නොමළ ගෙයකින් අබ මිටක් සෙවීමක් වැනිය. මේ විසංවාදය තුළ උකහා ගත හැකි පාඩම වන්නේ, අප පුද්ගලිකව සක්‍රිය ලිංගික ජිවිතයක් ගත කළ ද සමාජයක් ලෙස ලිංගික අධ්‍යාපනය ගැන මුනිවත රකීමු. සරලව කිවහොත්, සෙක්ස් කළාට ඒවා ගැන කතා කිරීම වනාහි ලැජ්ජාවට කරුණක් ලෙස අප සිතීමට පෙළඹී ඇති නිසාවෙනි සෙක්ස් කිරීම ප්‍රශ්නයක් නොවුවත් සෙක්ස් ගැන කතා කිරීම බරපතල ගැටළුවක් වන්නේ. ලිංගික අධ්‍යාපනය පවුලෙන් දෙන්න බැරි නම් සහ පාසලෙන් දෙන එකටත් විරුද්ධ වෙන විට, මේ යෞවනයින් මෙකි දැනුම ලබා ගන්නේ කෙසේද? මොවුන් දනටමත් අන්තර්ජාලය වෙතට යොමු වී තිබෙනවා විය හැක. එසේත් නැත්නම් තම වයසේ හෝ වැඩිහිටි මිතුරු හවුල් වෙත යොමු වෙනු නිතර දක්නට ලැබෙන්නකි. නමුත්, මේවා විද්යනුකුල නොවන කට වහර වගේම මිත්‍යා මත පදනම් වූ භයානක ඒවා විය හැක. වෙසෙසින් අන්තරිජාලයේ ඇති නිල චිත්‍රපට බොහෝවිට මොවුන්ගේ කුතුහලය පුරවන මුලාශ්‍රය වනු දැක ඇත්තෙමි. මේ දෙකටම ප්‍රවේශය නැති ළමුන්ට පිහිට විය යුත්තේ දෙවියන්මය. ලැජ්ජා-භයට මුවා වී අපි සමාජයක් ලෙස ලිංගික සාක්ෂරතාවයෙන් අඩු පරපුරක් බිහි කරනවා පමණක් නොව, ලැජ්ජා-භය යන්නෙහි මුලික අදහස පවා විකෘති කරමින් සිටින්නෙමු. යමෙකු අපහසුතාවයට පත් කරන හෝ, අසභ්‍ය දෙයක් කරන්නට ලැජ්ජා විය යුතු බව අප කුඩා කල සිටම අසා ඇත. එසේම කෙනෙකුට හානියක් හෝ අයහපතක් කරන්නට අපි භිය විය යුත්තෙමු. නමුත්, කිසිම කෙනෙකුට හානියක් නොවන, කිසිවෙකු ලැජ්ජාවට පත් නොවී ලිංගික දැනුමෙන් පිරිපුන් තෘප්තිමත් පරපුරක් බිහි කිරීමට අවශ්‍ය වන, ලිංගික අධ්‍යාපනයක් අපේ ළමුන්ට ලබා දෙන්න කිසිම හේතුවක් නිසා ලැජ්ජා විය යුතු නැත. අප ලැජ්ජා විය යුත්තේ, සැමවිටම හොදම දේ තම දරුවන්ට දෙන්න කැප වී සිටින අපේ ගුරු දෙගුරුන්, නිසි ලිංගික අධ්‍යාපනයක් නොදී නරකම දේ වන ලිංගික අපචාර, අනවශ්‍ය ගැබ් ගැනීම්, ලිංගික සුරාකෑම ඇතුළු ප්‍රශ්න රැසකට තම දරුවන් නිරාවරණය කිරීමට සිදු වුවහොත්ය. දෙමාපියන් සහ ගුරුවරුන් මේ සදහා පෙරමුණ ගත යුතු සේම ලිංගික ජීවිතය ගැන කිසිදු අත්දැකීමක් නැති කිහිප දෙනෙකුගේ දේශපාලන න්‍යාය පත්‍රවලට එරෙහිව පෙරමුණ ගත යුතුය. ත්‍යාගරාජා වරදාස් (Lanka Tabloid)", "URL": "https://lankatruth.com/si/?p=89418", "Category": "පුවත්", "Parent URL": null}