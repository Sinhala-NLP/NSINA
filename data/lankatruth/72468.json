{"Source": "Lankatruth", "Timestamp": "April 21, 2019", "Headline": "දිවයිනේ ස්ථාන 8ක පිපිරීමෙන් මියගිය ගණන 207 දක්වා ඉහළට", "News Content": "දිවයිනේ ස්ථාන 8ක සිදුවූ පිපිරීම් හේතුවෙන් මියගිය ගණන 207 දක්වා ඉහළ ගොස් ඇත. කොච්චිකඩේ, කටාන සහ මඩකලපුවේ කිතුණු දේවස්ථාන තුනක , කොළඹ ප්‍රධාන පෙළේ හෝටල් තුනක මෙන්ම දෙහිවල සහ දෙමටගොඩ මෙම පිපිරීම් සිදුවූ අතර මේ වනවිට තුවාලකරුවන් 450කට අධික සංඛ්‍යාවක් ජාතික රෝහල ඇතුළු රෝහල් ගණනාවක ප්‍රතිකාර ලබමින් ඇත. මියගිය පිරිස අතර විදේශිකයන් ද 32ක් ද සිටින බව ශ්‍රී ලංකා සංචාරක මණ්ඩලයේ සභාපති කිෂූ ගෝමස් මහතා සඳහන් කළේය. මියගිය විදේශිකයන් අතර බෙල්ජියම් ජාතිකයන්, චීන ජාතිකයන්, අමෙරිකානු ජාතිකයන් හා බ්‍රිතාන්‍ය ජාතකයින් වන බව ඒ මහතා සඳහන් කළේය. මේ වන විට කොළඹ ජාතික රෝහලේ මෘත ශරීරාගාරයේ මළ සිරුරු 66 ක් තැන්පත් කරඇති අතර මීගමුව මහ රෝහලේ මෘත ශරීර ගණන 104 ක් තැන්පත් කර තිබේ. මඩකලපුව රෝහලේ 28 දෙනකුගේ මළසිරුර තැන්පත් කර ඇති බවද වාර්තා වේ. එමෙන්ම රාගම රෝහලේ 07 දෙනකුගේ මෘත ශරීර තැන්පත් කර ඇත. කිතුනු බැතිමතුන්ගේ විශේෂ දිනයක් වන පාස්කු ඉරිදා යෙදී ඇති අද(21) දිනයේ කිතුනු දේවස්ථාන තුනක් ඉලක්ක කරගෙන ප්‍රහාර එල්ලවී තිබිණි. මේ හේතුවෙන් විශාල වශයෙන් කිතුනු බැතිමතුන් ප්‍රහාරයට ලක්ව තිබිණි.", "URL": "https://lankatruth.com/si/?p=72468", "Category": "පුවත්", "Parent URL": null}