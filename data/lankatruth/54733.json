{"Source": "Lankatruth", "Timestamp": "June 19, 2018", "Headline": "ගෝඨාගේ පෙත්සම විභාග කිරීම යළි කල් යයි", "News Content": "ඇවන්ගාඩ් නඩුවෙන් තමන් ඇතුළු විත්තිකරුවන් 08 දෙනා නිදහස් කිරීමේ නියෝගයක් නිකුත් කරන මෙන් ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා විසින් ඉදිරිපත් කළ ප්‍රතිශෝධන පෙත්සම ලබන ජුලි 02 සහ 04 වැනිදා සලකා බැලීමට අභියාචනාධිකරණය අද (19) තීරණය කර තිබේ. එම පෙත්සම අද දිනයේදීත් අර්ජුන ඔබේසේකර සහ අචල වෙංගප්පුලි යන විනිසුරු මඩුල්ල හමුවේ කැඳවනු ලැබීය. පෙත්සම්කාර ජනාධිපති නීතීඥ රොමේෂ් ද සිල්වා මහතා තමන්ට ලිපි ලේඛන කිහිපයක් පරීක්ෂා කිරීමට අවශ්‍ය බැවින් තවදුරටත් කල් ඉල්ලා සිටි අතර එය සලකා බලමින් පෙත්සම මෙදිනට කල් තබන ලදී. පෙත්සම්කාර ගෝඨාභය රාජපක්ෂ මහතා අභියාචනාධිකරණය හමුවේ කියා සිටින්නේ පසුගිය මහින්ද රාජපක්ෂ පාලන සමයේ ගාලු වරායේ ඇවන්ගාඩ් මැරිටයිම් සමාගමට පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4ක පාඩුවක් සිදු කළ බවට චෝදනා කරමින් අල්ලස් කොමිසම තමා ඇතුළු විත්තිකරුවන් අට දෙනෙකුට එරෙහිව කොළඹ මහාධිකරණය හමුවේ නඩුවක් පවරා ඇති බවයි. මෙහි එක් චූදිත තැනැත්තියක වන ආරක්ෂක අමාත්‍යාංශයේ හිටපු අතිරේක ලේකම් දමයන්ති ජයරත්න මහත්මිය මෙතෙක් අත්අඩංගුවටගෙන නැති අතර ඇය රාජ්‍ය සේවක නීතී රීති උල්ලංඝණය කරමින් නීතිවිරෝධී ලෙස විදේශගත වී සිටින්නීය. හිටපු යුද හමුදා මේජර් වඩුගේ ප්‍රනාන්දු, හිටපු යුද හමුදා මේජර් කරුණාරත්න අධිකාරි එගොඩවෙල, හිටපු නාවික හමුදාපති අද්මිරාල් සෝමතිලක දිසානායක, හිටපු නාවික හමුදාපති ජයනාත් කොළඹගේ, හිටපු නාවික හමුදාපති වයිස් අද්මිරාල් ප්‍රැන්සිස් ජයරත්න සහ ඇවන්ගාඩ් අධිපති නිශ්සංක සේනාධිපති යන අය මෙහි සෙසු සැකකරුවෝ වෙති.", "URL": "https://lankatruth.com/si/?p=54733", "Category": "පුවත්", "Parent URL": null}