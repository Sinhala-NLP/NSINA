{"Source": "Lankatruth", "Timestamp": "May 19, 2018", "Headline": "ඇලෝසියස් හා පලිසේනගේ ප්‍රතිශෝධන ඇප පෙත්සම සලකා බැලීමට දින ලබා දෙයි", "News Content": "මහ බැංකු බැදුම්කර සිදුවීම සම්බන්ධයෙන් බණ්ධනාගාර ගතකර සිටින පර්පෙචුවල් ට්‍රෙෂරීස් සමාගමේ හිමිකරු අර්ජුන් ඇලෝෂියස් හා එම සමාගමේ විධායක නිලධාරී කසුන් පලිසේන විසින් ඇප ඉල්ලා ගොනුකළ ප්‍රතිශෝධන පෙත්සම මෙම මස 25 වැනිදා සහ ජූනි 01දා සලකා බැලීමට අභියාචනාධිකරණය ඊයේ(18) තීන්දු කළේ ය. මෙම පෙත්සම අභියාචනාධිකරණ සභාපති ප්‍රීති පද්මන් සූරසේන සහ විනිසුරු අර්ජුන් ඔබේසේකර යන මහත්වරුන් හමුවේ ඊයේ කැඳවන ලද අවස්ථාවේ මෙම තීන්දු ගෙන තිබේ. වගඋත්තර කරුවන් ලෙස නීතිපති වරයා සහ මූල්‍ය විමරශන අංශයේ අංශයේ ස්ථානාධිපතිවරයා නම්කර ඇති මෙම පෙත්සම මගින් පෙත්සම් කරුවන් අභියාචනාධිකරණය හමුවේ කියා සිටින්නේ, මහ බැංකු බැදුම්කර සිදුවීම සම්බන්ධයෙන් අත්අඩංගුවට ගෙන රිමාන්ඩ් භාරයට පත්කර ඇති තමන්ට ඇප ලබාදීම පොදු දේපළ පණත යටතේ කොටුව මහේස්ත්‍රාත් අධිකරණය මගින් ප්‍රතික්ෂේපකර ඇති බවයි. එහෙත් රහස් පොලීසිය විසින් තමන්ට එරෙහිව අධිකරණයට වාර්තාතර ඇති කරුණු අනුව පොදු දේපළ පණත යටතේ කිසිදු වරදක් අනාවරණය නොවන බව පෙත්සම් කරුවෝ කියා සිටිති.එමනිසා පොදු දේපළ පණත යටතේ තමන්ට ඇප ලබාදීම ප්‍රතික්ෂේප කිරීමට කොටුව මහේස්ත්‍රාත්වරිය ගත් තීරණය දූෂිත බවද පෙත්සම් කරුවෝ පෙන්වා දෙති. එම තීරණයට එරෙහිව කොටුව මහාධිකරණය වෙත ප්‍රතිශෝධන පෙත්සමක් ඉදිරිපත් කලත් එය විභාගයට නොගෙන ප්‍රතික්ෂේප කළ බැවින් කොටුව මහේස්ත්‍රාත්වරියගේ නියෝගය හා කොළඹ මහාධිකරණයේ නියෝගය ප්‍රතිශෝධනය කර තමා ඇප මත මුදාහැරීමේ නියෝගයක් නිකුත් කරන ලෙසද පෙත්සම්කරුවෝ ඉල්ලා සිටිති. පෙත්සම්කරුවන් වෙනුවෙන් නීතීඥ සනත් විජේවර්ධන මහතාගේ උපදෙස් මත නීතීඥ නවීන් මාරපන මහතා සහ ජනාධිපති නීතීඥ ගාමිනී මාරපන මහතා පෙනී සිටියහ.", "URL": "https://lankatruth.com/si/?p=52512", "Category": "පුවත්", "Parent URL": null}