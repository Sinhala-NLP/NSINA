{"Source": "Lankatruth", "Timestamp": "July 6, 2023", "Headline": "ආයෝජකයෝ එද්දි බලන්නේ බැසිල් ඉන්නවද නැද්ද කියලා… නීතියේ හිල් ගැනත් විජිත කියයි…", "News Content": "පහුගිය කාලේ ආයෝජකයෝ මෙරටට පැමිණීමේදී එවකට කැබිනට් ඇමතිවරයෙකුව සිටි බැසිල් රාජපක්ෂ ඉන්වාද නැද්ද කියලා ආයෝජකයන් බලන බවත් බැසිල් රාජපක්ෂ ඉන්නේනම් ආයෝජකයන් ආපහු හැරී ගිය බවත් එය කුප්‍රකට රහසක් බවත් ජාතික ජන බලවේගයේ පාර්ලිමේන්තු මන්ත්‍රී විජිත හේරත් ඊයේ (05) පාර්ලිමේන්තුවේදී සඳහන් කළේය. ඔහු මේ බව සඳහන් කළේ පොහොට්ටු පක්ෂ මහ ලේකම් සාගර කාරියවසම් ඉදිරිපත් කළ අධිකරණ ක්ෂේත්‍රයේ කාර්යක්ෂමතාවය සම්බන්ධයෙන් පැනනැග ඇති ගැටළුකාරී තත්වයන් සම්බන්ධ පාර්ලිමේන්තුව කල් තබන අවස්ථාවේ යෝජනාවේ විවාදයට එක් වෙමිණි. එදා සිදු වූ ආර්ථික අපරාද නිසා ලංකාවේ ආර්ථික අපරාධ සිද්ධවී තිබෙන බවට ජිනීවා මානව හිමිකම් වාර්තාවේ සඳහන් කර තිබූ බවත් ඒ ආර්ථික අපරාධ අදත් සිද්ධවන බවත් එය තාමත් වෙනස් වී නැති බවත් ඔහු අවධාරණය කළේය. විශේෂයෙන්ම මිනීමැරුම්වලට වරදකරුවන් වී මරණ දඬුවම නියම වූ අය පාර්ලිමේන්තු මන්ත්‍රීවරු ලෙස නිදහස්වී සිටින බවත් කප්පම් ගැනීම් සම්බන්ධයෙන් අධිකරණයේදී වැරදි කරුවන් වී දඩුවම් නියමවූවන් කැබිනට් ඇමතිවරු ලෙස කටයුතු කරන බවත් පෙන්වා දුන් පාර්ලිමේන්තු මන්ත්‍රී විජිත හේරත් එවැනි තත්වයනදී අධිකරණයේ ස්වාධීනවත්ව ආරක්ෂා නොවන බව අවධාරණය කළේය. එමෙන්ම අධිකරණ ක්ෂේත්‍රයේ ස්වාධීනත්වය ආරක්ෂා කරගැනීමටනම් රටේ මේ පවතින දේශපාලන ආර්ථික ක්‍රමවේදයේ වෙනසක් මෙන්ම දේශපාලන සංස්කෘතියේද වෙනසක් ඇති කළ යුතු බවත් ඔහු අවධාරණය කළේය. මේ සම්බන්ධයෙන් පාර්ලිමේන්තු මන්ත්‍රී විජිත හේරත් වැඩිදුරටත් දැක්වූ සම්පූර්ණ අදහස් පහතින් දැක්වේ. “රටක යුක්තිය පසෙඳලීමේ ක්‍රියාවලිය නිවැරදිව ඉටුවෙන්න නම් ඒ රටේ ආර්ථික, සමාජ, සංස්කෘතික ව්‍යූහය සාධනීය මට්ටමේ පැවතිය යුතුයි. නමුත් අපි කවුරුත් දන්නවා අද අපේ රට ආර්ථික වශයෙන් බන්කොලොත් වෙලා, දේශපාලන සංස්කෘතිය හොඳටම පිරිහිලා, කිණුවෙලා එවැනි තත්වයකදී අධිකරණයෙන් නීතියෙන් පමණක් සාධාරණත්වය, යුක්තිය බලාපොරොත්තුවෙන්න බැහැ. ඒවගේම තමයි, නීතිය හා යක්තිය පසඳලීමේ ක්‍රියාවලිය කියන්නේ දෙකක්. අද අපේ රටේ ජනතාවට තියෙන ලොකුම ප්‍රශ්නය තමයි. යුක්තිය පසෙඳලීමේ ක්‍රියාවලිය සධාරණව සිද්ධ වෙන්නේ නැහැ. නීති ක්‍රියාත්මක කරන්න යම් යම් ආයතන තිබුණත් ඒවගේ බොහෝ අඩුපාඩු තිබෙන බව කවුරුත් දකිනවා, පිළිගන්නවා. හැබැයි ඊට වඩා බරපතල ප්‍රශ්නේ කොයිතරම් නීති ක්‍රියාත්මක කරන ආයතන තිබුණත් ඒ ආයතන හරහා සාමාන්‍ය පොදු ජනතාවට යුක්තිය සාධාරණත්වය ඉෂ්ඨ වෙන්නේ නැහැ. ආර්ථිකයේ සාධාරණත්වය ඉෂ්ඨ වෙන්නේ නැහැ. දැන් අපේ රට ආර්ථික වශයෙන් බන්කොලොත් වෙන්න එක් හේතුවක් විදිහට ආණ්ඩුව පැත්තෙන් මතු කළා මේ ආයෝජකයන්ගේ පැමිණීම අඩුවෙලා තියෙනවා. අද ලංකාවට ආයෝජකයෝ එන්නේ නැහැ. එන ආයෝජකයොත් කලකිරිලා ආපහු යනවා. ඉතිං ඒවා නිකම්ම ඇති වුනේ නැහැ. ඉතා පැහැදිලිව ජිනීවා මානවහිමිකම් කවුන්සිලයේ පහුගිය වාර්තාවේ, නිශ්චිතව සඳහන් වුනා ලංකාවේ සිද්ධවෙච්ච ආර්ථික අපරාධවලට නීතිය ක්‍රියාත්මක වෙලා නැහැ කියලා. එතකොට ආර්ථික අපරාධකරුවන්, ආර්ථික ඝාතකයන් නිදැල්ලේ හැසිරෙනවානම් ඒ රටේ ආර්ථිකයේ සාධාරණත්වයක් ඉෂ්ඨ වෙන්නේ නැහැ. ආයෝජකයෝ ලංකාවට ආපු ගමන් ඒ අය බලන්නේ වංචාවෙන්, දූෂණයෙන්, නාස්තියෙන්, පගාවෙන් තොර තමන්ගේ ක්‍රියාවලිය සාර්ථව ඉෂ්ඨ කරගන්න පුළුවන් වෙයිද කියලා. නමුත් අපි දන්නවා. අත්දැකීම් උදාහරණ ඕන තරම් තියෙනවා. එදා කන්තලේ සීනි ෆැක්ටරිය පිඑහිටි ඒ ඉඩම සහ ඒ තිබිච්ච ෆැක්ටරියේ යකඩ ටික, පරණ තඹ ටික පිළිබඳ ගනුදෙනුවෙදි ඉනිදියානු සමාගම ඇවිල්ලා ගිවිසුමක් අත්සන් කරලා ඒ ඉඩම මිලදී අරගෙන එතන අලුත් ආයෝජනයක් පටන් ගන්න ගිය වෙලාවේ, කෝටි 50කට වැඩි වටිනාකමක් තිබිච්ච පරණ යකඩ ටික. මේ කොළඹ හෝටලේක ගැරජ් එකක් ඇතුළෙදි ජනාධිපති කාර්යමණ්ඩල ප්‍රධානියා ඇතුළු තවත් නිලධාරීන් දෙතුන්දෙනෙක් කෝටි ගානක පගාව අරගෙන අල්ලස් කොමිසමේ නිලධාරීන්ට අහුවුනා. ඉතිං ආපහු ආයෝජකයෙක් එයිද? ඉතිං ලංකාවට ආයෝජකයෝ එන්නැති එකේ ප්‍රධාන හේතුව මේ අපේ රටේ මේ තියෙන වැරදි ක්‍රමය. වංචා, දූෂණ, නාස්ති, පගා. පහුගිය කාලෙ නම් ආයෝජකයෙක් එද්දි ඉස්සල්ලම බලන ප්‍රශ්නෙ තමයි බැසිල් ඉන්නවද නැද්ද? බැසිල් ඉන්නවනම් ආයෝජකයෝ අනික්පැත්ත හැරිල යනවා. එහෙත් තත්වයක් ප්‍රහුගියකාලෙ තිබුණා. මොකද ඒක කුප්‍රකට රහසක්. ලෝකෙ පුරාම ආයෝජකයෝ අතර කතාබහට ලක්වෙච්ච කාරණාවක්. යම් කිසි විදේශීය ආයෝජනයක් ඇවිත් ලංකාවෙ පටන්ගන්නවානම් ඔහුගෙන් බේරිලා ඒ ව්‍යාපෘතිය පටන්ගන්න එක ඇත්තටම ලෝක පුදුම 07න් එකක්. ඉතිං එවැනි තත්වයක් අපේ රටේ පහුගිය කාලෙ පුරාවටම තිබුණේ. ඒ ආර්ථික ඝාතනයන්, ඒ ආර්ථික අපරාධයන් නිසා තමයි ජිනීවා මානව හිමිකම් කවුන්සිලය ඉතා පැහැදිලිව වාර්තාවේ සඳහන් කළේ, ලංකාවේ ආර්ථික අපරාධ සිද්ධවෙලා තියෙනවා කියලා. ඒ ආර්ථික අපරාධයන් සිද්ධවෙන තත්වය තාම වෙනස්වෙලා නැහැ. අදත් සිද්ධවෙනවා. ඒක දැන් හොඳයි, දැන් හරිගිහිල්ලා, එහෙම තත්වයක් නැහැ. එතකොට ආයෝකයේ අලුතෙන් එන්නේ නැහැ. එතකොට ආයෝජකයෝ අලුතෙන් එන්නේ නැහැ. පෝට් සිටි නෙවෙයි මොන සිටිය හැදුවත් වැඩක් නැහැ මේ ආර්ථික දේශපාලන තත්වය වෙනස් කරන්නෙ නැතුව. මේ දේශපාලන සංස්කෘතිය වෙනස් කරන්නේ නැතුව. අධිකරණයේ ස්වාධීනත්වය පිළිබඳ ජනතාවට විශ්වාසයක් ඇතිවෙන්නේ. ඇත්තටම ඒ අධිකරණ ක්‍රියාවලිය ස්වාධීනව ක්‍රියාත්මක වෙනවනම් පමණයි. අපි දකිනවා දේශපාලන සහ විවිධ බලපුළුවන්කාරයින් මහේස්ත්‍රාත් උසාවියේ වැරදිකරුවන් වෙනවා. සමහර වෙලාවට මහාධිකරණයෙන් දඬුවම් දෙනවා. මේ පාර්ලිමේන්තුවේ උදාහරණ තියෙනවනේ? මිනීමැරුම් චෝදනාවලට ඉතා පැහැදිලිව මරනීය දණ්ඩනය දුන්නා. කප්පම් චෝදනාවලට ඉතා පැහැදිලිව මහාධිකරණයෙන් වන්දි ගෙවන්නත් කියලා, දඩත් ගහලා, සිරගතවීම් නියම කරපු දඬුවම් දුන්නා. හැබැයි ඒවා විවිධ උපක්‍රම හරහා ඒ අය අද පාර්ලිමේන්තුවත් නියෝජනය කරනවා. කැබිනට්එකත් නියෝජනය කරනවා. එතකොට මුළු ලෝකේම ප්‍රසිද්ධ වෙනවා. කප්පම් ගත්ත පුද්ගලයෙක්ව කැබිනට් මණ්ඩලය නියෝජනය කරනවා, නීතියේ කිසිදු දඬුවම් දීමක් ලැබිලා නැහැ. යුක්තිය ඉෂ්ඨවෙලා නැහැ. ගමේ නැතිබැරි මනුස්සයෙක් දුප්පත්කමට කෙහෙල්කැනක් කැපුවාම එයාව දඬුකඳේ ගහනවා. හැබැයි ඇමතිවරයෙක් කෝටි ගණන් කප්පම් ගත්තත් ඔහුට නීතිය ක්‍රියාත්මක වෙන්නේ නැහැ. මන්ත්‍රී කෙනෙක් මිනීමැරුමක් කළත් ඔහුට නීතිය ක්‍රියාත්මක වෙන්නේ නැහැ. ඉතිං රටේ නීතිය කඩාවැටීම ඒකෙන් ඉතා පැහැදිලියි. ඒ නිසා අපි කොයිතරම් පනත් සම්මත කළත් අධිකරණ වැඩි කළත් විනිශ්චයකාරවරුන් ප්‍රමාණය වැඩි කළත්, ඇත්තටම අද මේ සභාවට වාර්තා, සංඛ්‍යාලේඛන ඉදිරිපත් වුනා. අධිකරණ වැඩිකරල තියෙනවා. විනිශ්චයකාරවරුන් පත් කිරීම වැඩි කරලා තියෙනවා. හැබැයි නඩුගානත් තව වැඩි වෙලා තියෙනවා. ඒකෙන් පැහැදිලි වෙන්නේ මේ ක්‍රියාවලියේ බරපතල අඩුපාඩු රැසක් තියෙනවා. අදත් අපි කණගාටුවෙන් වුනත් කියන්න ඕනා. අධිකරණ පරිපාලන කාර්යාල තවමත් තියෙන්නේ කන්ටේනර් පෙට්ටි ඇතුළේ. අධිකරණ ක්‍රියාවලිය ශක්තිමත් වෙන්නනම් ඒ අධිකරණ පරිපාලන කාර්යාලවල පහසුකම්, නිලධාරීන් බඳවාගැනීම්, ඒවත් ඒ හා සමාන්තවර ක්‍රියාත්මක වෙන්න ඕනා. නඩුවක් අවසන් වුනාට පස්සේ ඒ නඩු වාර්තාව ගන්න මාස 04ක් 05ක් යනවා සාමාන්‍ය පුද්ගලයෙකුට. එතකොට ඒක ටයිප් කරගන්න කෙනෙක් නැහැ. ඒකට අවශ්‍ය කරන උපකරණ ටික නැහැ. එතකොට නඩුව ඉවර වෙලා වර්තාව ගන්නම උදාවියට දහ දොලොස්වතාවක් රස්තියාදු වෙන්න සිද්ධවෙනවා සාමාන්‍ය පුරවැසියෙකුට. එවැනි ඛෙධනීය තත්වයක් තමයි ඇත්තටම තියෙන්නේ. ඒ වගේම තමයි මේ කාර්යමණ්ඩල බඳවාගැනීම්. ඒවගෙත් බොහෝ අඩුපාඩු තියෙනවා. බොහෝ සාකච්ඡා වුනා. විශේෂයෙන්ම ඉහළ අධිකරණවල විනිශ්චයකාරවරු පත්කිරීමේදී තාමත් අපේරටේ විනිවිද පේන, ඒ වගේම දේශපාලන බලපෑමෙන් තොර සම්පූර්ණ ක්‍රියාවලියක් සිද්ධවෙන්නේ නැහැ. ඒක පිළිබඳ විශ්වාසයක් රටේ ජනතාවට ඇතිවෙලත් නැහැ. අධිකරණ ක්ෂේත්‍රය තුළ විනිශ්චයකාරවරුන්ට ඇතිවෙලත් නැහැ. විනිශ්චයකාරවරුන් තුළත් මැසිවිල්ල තියේනනේ තවමත් ඒ දේශපාලන අතපෙවීම්, මැදිහත්වීම් තියෙනවා. සමහර විනිශ්චයකාරවරු අවුරුදු 10ක් 12ක් එකතැන ඉන්නවා. සමහර අයට අවුරුද්දෙන් දෙකෙන් මාරුවීම් ලැබෙනවා. මේ ක්‍රියාවලිය සාධාරණය සිද්ධ වෙන්නේ නැහැ. මේ අඩුපාඩු වීම් පිළිබඳව සමාලෝචනයක් සිද්ධ වේනනේ නැහැ. ඒ නිසා අපි යෝජනා කරනවා අධිකරණයේ මේ තියෙන නඩු කටයුතු ප්‍රමාදවීම, ඒ වගේම කල්යාම පිළිබඳව සමාලෝචනය කරන්න සමාලෝචන කමිටුවක් පත් කරන්න. හිටපු විනිශ්චයකාරවරු, අධිකරණ නිලධාරීන් ඇතුළු විවිධ පුද්ගලයන්ගෙන් සමන්විත මණ්ඩලයක් පත් කරලා, ඒ සමාලෝචන මණ්ඩලය හරහා ප්‍රමාද වීමට, අඩුපාඩු ඇතිවීමට බලපාපු හේතු සහ විනිශ්චයකාරවරු මේ ක්‍රියාවලිය සාර්ථකය ඉටු කරනවද නැද්ද කියලා විමර්ශනය කිරීම සඳහා වෙච්ච ක්‍රියාවලියක් ඇති කරන්න. එවැනි ක්‍රියාවලියක් හරහා, තාක්ෂණික දෝෂ අවම කරගන්න පුළුවන්. හැබැයි මේ මතුවෙලා තිබෙන අර්බුදය සමනය කරගන්නනම්, මේ දේශපාලන ආර්ථික ක්‍රමවේදයේ වෙනසක් කළ යුතුයි. අධිකරණ පද්ධතියේ වෙනසක්ම ඇති කළ යුතුයි කියන එක අවධාරණය කරනවා.”", "URL": "https://lankatruth.com/si/?p=148746", "Category": "පුවත්", "Parent URL": null}