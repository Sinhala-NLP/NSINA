{"Source": "Lankatruth", "Timestamp": "November 2, 2020", "Headline": "පවිත්‍රා නෝනලා කරන්නේ ජනතාව ගොනාට අන්දන එක… තමන්ගේ වැඩේ හරියට කරන්න… අජිත හිමි", "News Content": "රටේ සෞඛ්‍ය භාර ඇමතිවරියගේ වගකීම සෞඛ්‍ය නගා සිටුවීම බවත් මේ මොහොතේ කොරොනා පරීක්ෂාවට අවශ්‍ය යන්ත්‍ර රෝහල්වලට ලබාදීම, රෝහල්වලට හිගයකින් තොරව බොහෙත් ලබාදීම, රෝගීන් කලමණාකරණය, නිරෝධායනය වන පුද්ගලියන්ට අවශ්‍ය පහසුකම්, ආහාර ආදිය ලබාදීම වුවත් ඒ සියල්ල පසෙක තබා ගංඟාවලට පිරිත් පැන් කළ හලමින් ජනතාවත් ගොනාට අන්දමින් සිටින්නේ යැයි පරගොඩ රජමහා විහාරයේ පූජ්‍යපාද දේවාලේහිඳ අජිත හිමිපාණන් වහන්සේ අවධාරණය කරති. ඒ හිමියෝ වැඩිදුරටත් පවසන්නේ පිරිත් කීම, සෙත් පැතීම වැනි ආගමික කාරනා ආගමික නායකයන්ට බාරදී තමුන්ගේ රාජකාරිය වගකීම ඉටුකරන්න ලෙසයි. “දැනටත් කියනවා, මේක සමජගත වෙලා නැතිලු. සමජගතවෙලා නැත්තේ මොකද? මේක දැන් පොලිසියට බෝ වෙලා තියෙනවානම්, ගාමන්ට්වල වැඩකරන ළමයින්ට මේක හැදිල තියෙනවානම්, පාර්ලිමේන්තුවේ ඉන්න ආරක්ෂක අංශවලට මේක හැදිල තියෙනවානම්, වෛද්‍යවරුන්ට හැදිල තියෙනවානම්, සෞඛ්‍ය කාර්යමණ්ඩලවලට…. මේක සමාජගතවෙලා දැන් ගොඩක් කල්. බොරුවට සමාජගතවෙලා නැහැ කියලා උපාසක අම්මන්ඩිලා පිරිත්පැන් කළ ගිහින් අතඅරිනවා කළු ගඟට, කැළනි ගඟට. මේව මහ පිස්සු වැඩ. මේව මේ මිනිස්සු ගොනාට අන්දන, මේ රටේ මිනිස්සු මොඩයෝ කරන, මේ රටේ මිනිස්සු මෝඩයෝ විදිහට හිතාගෙන ගිහිල්ලා පිරිත්පැන් කළයක් අරගෙන ගිහින් කළු ගඟට අතඇරියම ආ දැන් සේරම හරි. දැන් සුවපත් වෙනවා. සුවපත්වෙනද එහෙම? එහෙම සුවපත්වෙන්නේ නැහැ. බුදු හාමුදුරුවන්ගේ දහමට අනුව වුනත්, බුදු හාමුදුරුවොත් අසනීප වුනාම බෙහෙත් ගත්තා. වෙදකම් ගත්තා. ජීවක වෙදමහත්තයාගෙන් ඒ බෙහෙත්ටික ගත්තා බුදු හාමුදුරුවෝ. අසනීප වුනාම බුදු හාමුදුරුවෝ පිරිත් කිය කියා හිටියේ නැහැ. අසනීපයක් වුනාම පිරිත් කිව්වට සෙත්සාන්තියක් කරගත්තට කමක් නැහැ. අපේ මේ බෞද්ධ සංස්කෘතිය තුළ අපි හැමකෙනෙක්ම දුකට පත්වුනාම, දොස්තර මහත්තුරුන්ගෙන් බෙහෙත් ගත්තාම, ඔතනින් එහාට බෙහෙත් කරන්න විදිහක් නැහැ කියලා දොස්තර මහත්තුරු කිව්වගෙන් පස්සේ මනිස්සු ආගමේ දහමේ පිහිට පිළිසරණ පතන එක සාමාන්‍ය දෙයක්. ඒක මානසික සුවය සඳහා අප හැම කෙනෙක්ම බොදි පූජාව තියනවා, සෙත් කවිය කියනවා, හාමුරුවෝ වඩම්මලා පිත්ටික කියනවා. පිරිත්පැන් ටික බොනවා. ඒ වගේ දේවල් කරනවා. ඒකේ වැරැද්දක් නැහැ මං මේ කියන්නේ. හැබැයි දැන් මේ මොකද්ද කරන්නේ? මේ මිනිස්සු රවට්ටන්න හදන්නේ. දැන් ගම්මන්පිල මහත්තයයි අර පවිත්‍රාදේවී නොනයි දෙන්න ගිහිල්ලා පැන් කළ වගයක් අතඅරිනවා කළු ගඟටයි, කැළනි ගඟටයි. පිරිත්පැන් ගඟට අතඇරියම කොරෝනා තත්වය පාලනය වෙනවද? එහෙම පාලන වෙන්නේ නැහැ. එයාල කරන්න ඕන රාජකාරිය කරන්නේ නැහැ. එයාලට තියෙන්නේ PCR යන්ත්‍රටික ගෙනත් හයිකරන එක ඉස්පිරිතාලවල. බෙහෙත්ටික ගේන්න. ලෙඩ්ඩු ටික කලමණාකරණය කරන්න. නිරෝධායනයට ලක්කරන ඇත්තංගෙ කෑමටික දෙන්න. ඒ මිනිස්සුන්ගේ සුවදුන් විමසන්න. ආණ්ඩුවක බලධාරීන් කරන්න ඕන ඒක. නැතුව මේ අපේ ගමේ ඉන්න උපාසක අම්මලා වගේ මේ පිරිත්පැන් කළ අරගෙන ගිහින් අතඅරිනවා ගංඟාවලට. ඒවට රැවටෙන්න එපා මේ බෞද්ධයෝ. බුදු හාමුදුරුවන්ගේ දහමේ ඕව නැහැ…” පරගොඩ රජමහා විහාරයේ පූජ්‍යපාද දේවාලේහිඳ අජිත හිමියෝ වැඩිදුරටත් පවසති.", "URL": "https://lankatruth.com/si/?p=99255", "Category": "පුවත්", "Parent URL": null}