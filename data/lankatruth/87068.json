{"Source": "Lankatruth", "Timestamp": "December 10, 2019", "Headline": "රත්‍රන් කිලෝ 10ක් කල්පිටිය වෙරලේදී අත්අඩංගුවට", "News Content": "මුහුදු මාර්ගය හරහා ඉන්දියාවට ප්‍රවාහනයකිරීමට සූදානම්කර තිබූ රත්‍රන් කිලෝ 10ක්, අද(10) අලුයම කල්පිටිය, කුඩාව වෙරළ තීරයේදී කල්පිටිය පොලීසිය විසින් අත්අඩංගුවට ගෙන තිබේ. රත්‍රන් තොගය සමඟ සැකකරුවන් සිව්දෙනෙකු ද පොලිස් අත්අඩංගුවට පත්ව තිබෙන අතර ඔවුන් කල්පිටිය කුඩාව, පුදුකුඩුරිප්පු, කුරිඤඤංපිටිය ඇතුළු ප්‍රදේශවල පදිංචි සිංහල ජාතිකයන් තිදෙනෙකු හා මුස්ලිම් ජාතිකයකු බව පොලීසිය සඳහන් කරයි. මෙම රත්‍රන් තොගය ධීවර යාත්‍රාවක් යොදාගනිමින් ඉන්දියාවට ප්‍රවාහනයකිරීමට සැළසුම්කර තිබී ඇති බව මූලික පරීක්ෂණවලදී හෙලිව තිබේ. රත්‍රන් තොගයේ වටිනාකම මෙතෙක් ගණනය කර නොමැත. සැකකරුවන් සිව්දෙනා අධිකරණයට ඉදිරිපත්කිරීමෙන් පසු ඉදිරි නීතිමය ක්‍රියාමාර්ග ගැනීමට නියමිතය.", "URL": "https://lankatruth.com/si/?p=87068", "Category": "ආර්ථික පුවත්", "Parent URL": null}