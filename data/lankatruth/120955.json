{"Source": "Lankatruth", "Timestamp": "August 5, 2021", "Headline": "ඕමාන් මුහුදේ ඊශ්‍රායල් නැවකට එල්ලවූ ප්‍රහාරයක් නිසා ඉරානයට චෝදනා!", "News Content": "චීනය හා රුසියාව සමග ආර්ථික හා මිලිටරි සම්මුති ඔස්සේ ශක්තිමත් වී සිටින ඉරානය මේ වනවිට පෙරමුණු රාශියකින් කලාපයේ ඇමරිකානු හා ඊශ්‍රායල් ඉලක්ක වෙත ගරිල්ලා ප්‍රහාර එල්ලකරමින් සිටි. මෙහි නවතම ප්‍රහාරය ජූලි 28 වැනිදා එල්ල වනුයේ ඊශ්‍රාලයට අයත් MT Mercer Street නෞකාවට වන අතර එහිදී බ්‍රිතාන්‍ය හා රුමේනියානු ජාතිකයින් ඇතුළු පුද්ගලයින් දෙදෙනෙකු මිය ගොස් ඇත. ඊශ්‍රායලය පවසනුයේ මෙම ප්‍රහාරය ඉරානය විසින් සිදුකරන ලද්දක් බවට ඉදිරිපත් කිරීමට තමන්ට සාක්ෂි ඇති බවයි. එහිදී ඇමරිකානු විදේශ ඇමති Antony Blinken පවසනුයේ ජාත්‍යන්තර නීතිය විසින් තහවුරු කර ඇති නිදහස් නාවික ගමනාගමනයට අවහිර කිරීම පිළිබඳව ඉරානයට එරෙහිව සාමුහික පියවරක් ගනු ලබන බවයි. බ්‍රිතාන්‍ය රජය විසින්ද ලංඩනයේ ඉරානයේ තානාපති කැඳවා ප්‍රශ්න කර ඇති බව BBC මාධ්‍ය සේවයද වාර්තා කර සිටි. කෙසේවෙතත් මේ අතර ඇමරිකාවේ Newyork times පුවත්පත පෙන්වා දෙනුයේ 2019 සිට ඊශ්‍රායලය විසින් ඉරාන තෙල් නැව් 10කට බෝම්බ ප්‍රහාර එල්ල කර ඇති බවයි. ඊශ්‍රායලය ඉලක්ක කරමින් ඉරානය ඉරාකය, ගාසා තීරය, සිරියාව හා දකුණු ලෙබනනයේ යුධ පෙරමුණු තුල සිදුකරන ප්‍රහාරයන් හේතුවෙන් දිගින් දිගටම සිදුවන පරාජයන් හමුවේ ඊශ්‍රායලය තම ප්‍රහාර මුහුදට රැගෙන විත් ඇති බව එම පුවත්පත තවදුරටත් පෙන්වා දෙයි. ඉරානය විසින් න්‍යෂ්ටික අවි බලය ලබා ගැනීමට එරෙහිව හා නැවතත් එරට තෙල් අපනයනයට ලෝක වෙළඳපලට ඇතුළුවීම වැළැක්වීමට ඊශ්‍රායලය දැඩි උත්සාහයක නිරත වී සිටි. කෙසේ වෙතත් මේ වනවිට සෞදි අරාබිය සමග විරසක වී සිටින ඇමරිකාව හා බ්‍රිතාන්‍යය ඉරානය සමග න්‍යෂ්ටික අවි ගිවිසුම සක්‍රීය කරලීම සඳහා දැඩි උත්සාහයක නිරත වී සිටියද ඉරානය පවසනුයේ තමන් මේ වනවිට න්‍යෂ්ටික බලය හිමි කරගැනීමේ ආසන්නයේ සිටින බවයි. ඕමාන මුහුදේ Ormuz සමුද්‍ර සන්ධියේ බලය හිමිකරගෙන සිටින ඉරානයේ සහය නොමැතිව කිසිදු තෙල් නැවකට ගමන් කිරීමට නොහැකි වීමට හේතු වී ඇත්තේ ලෝකයේ තෙල් බෙදාහැරීමෙන් 2/3 සිදු වනුයේ මෙම සමුද්‍ර සන්ධිය හරහා නිසාවෙනි. එම නිසා කලාපය තුල ඉරානය සමග ගැටුමකට යාමට අසල්වැසි රටවල් වන සෞදි අරාබිය, කටාර්, එක්සත් අරාබි එමීර් රාජ්‍යය හා ඕමානය අපේක්ෂා නොකරයි. 2019 සැප්තැම්බර් 15 වැනිදා යෙමෙනයේ හූති ගරිල්ලන් යොදා ගනිමින් සෞදී අරාබියේ තෙල් බලාගාරයකට එල්ල කරන ලද ප්‍රහාරයෙන් එරටේ තෙල් නිෂ්පාදනයෙන් 50% ක් විනාශ කරලීමට ඉරානය සමත් වීමත් සමග යේමනයේ යුද්ධයෙන්ද හෙම්බත් වී සිටින සෞදී අරාබිය ටෙහෙරාන් පාලනය ඉදිරියේ දණ ගැස්සුවෙත් මෙම උපක්‍රමික වශයෙන් වැදගත් Ormuz සමුද්‍ර සන්ධිය වසා දමන බවට තර්ජනය කරමිනි. 2021 මුල් කාර්තුවේ සිට ඉරානය විසින් ඊශ්‍රායල් වෙළඳ නැව් 5කටද ප්‍රහාර එල්ල කර ඇත. ඊශ්‍රාලය සමග මුහුදේ නිතර ඇතිවන මෙම ප්‍රහාරයන් හේතුවෙන් රුසියානු නාවික හමුදාව ඉරාන තෙල් නැව් සඳහා ආරක්ෂාව ලබාදේ. ඇමරිකාවේ හා බ්‍රිතාන්‍යයේ චණ්ඩි ප්‍රකාශයන්ට පිළිතුරු ලෙස ඉරාන විදේශ ඇමති Khatibzadeh මාධ්‍ය වෙත පවසා සිටියේ ඉරානයේ ආරක්ෂාව හා භෞමික අඛණ්ඩතාවය වෙනුවෙන් ඕනෑම තත්වයකට මුහුණ දීමට තමන් සුදානම් බවත් මීට පෙර තම රටේ වෙළඳ නැව් 10කට එල්ල කරන ලද ප්‍රහාර වලදී ඇමරිකාව හා බ්‍රිතාන්‍ය නිහඬ ප්‍රතිපත්තියක සිටි බවත් මතක් කර සිටියේය. මෙම ඉරාන ප්‍රහාරය සිදුවනුයේ ඇමරිකාවේ යුධ නාවික බලකාය වන USS Ronald Reagan යානා බලකාය කඳවුරු බැඳ සිටින ප්‍රදේශයක වීම තුල ඉරානයේ ප්‍රධාන ඉලක්කය කුමක්ද යන්න ඉතාමත් පැහැදිලි බැව් යුධ විචාරකයින්ද පෙන්වා දෙයි.", "URL": "https://lankatruth.com/si/?p=120955", "Category": "පුවත්", "Parent URL": null}