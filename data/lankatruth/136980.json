{"Source": "Lankatruth", "Timestamp": "July 15, 2022", "Headline": "මහින්ද, බැසිල් ඇතුළු 04කට විදෙස් ගමන් තහනම්", "News Content": "හිටපු අගමැති මහින්ද රාජපක්ෂ, හිටපු මුදල් ඇමති බැසිල් රාජපක්ෂ ඇතුළු දිව් දෙනෙකුට ශ්‍රේෂ්ඨාධිකරණයේ අවසරයකින් තොරව මේ මස 28ට තෙක් විදෙස් ගතවීම තහනම් කරමින් ශ්‍රේෂ්ඨාධිකරණය අද (15) අතුරු තහනම් නියෝගයක් නිකුත් කර තිබේ. මෙම අතුරු නියෝගය නිකුත් කෙරුණේ ප්‍රසිද්ධ ශ්‍රී ලංකා පිහිනුම් ක්‍රීඩක ජුලියන් බෝලිං ඇතුළු පෙත්සම්කරුවන් තිදෙනෙකු විසින් ගොනුකරනු ලැබ තිබූ පෙත්සම් ශේෂ්ඨාධිකරණ පංච පුද්ගල විනිසුරු මඩුල්ලක් හමුවේ අද කැඳවූ අවස්ථාවේදීය. මෙම මෝසම අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, විජිත් මළල්ගොඩ සහ එල්.ඩී.බී දෙහිදෙණියගෙන් සමන්විත පංච පුද්ගල විනිසුරු මඩුල්ලක් හමුවේ සලකා බැලිණ. පෙත්සමේ වගඋත්තරකරුවන් වශයෙන් නම් කර සිටින හිටපු මහ බැංකු අධිපති මහාචාර්ය ඩබ්ලිව්.ඩී ලක්ෂ්මන්ට සහ මුදල් අමාත්‍යාංශයේ හිටපු ලේකම් එස්.ආර් ආටිගලට මෙම මස 27 වන දින තෙක් විදේශගත නොවන බවද අධිකරණය හමුවේ ප්‍රකාශ කර තිබේ. මෙහි තවත් වගඋත්තරකරුවකු වන හිටපු මහ බැංකු අධිපති අජිත් නිවාඩ් කබ්රාල්ද ශ්‍රේෂ්ඨාධිකරණයේ අවසරයකින් තොරව විදෙස්ගත නොවන බවට අධිකරණයේ දී පොරොන්දු වී ඇත. රටේ ආර්ථික අර්බුදයට සම්බන්ධ වගකිවයුත්තන් සම්බන්ධයෙන් විමර්ශනයක් පවත්වා පියවර ගන්නා ලෙසට ඉල්ලා පෙත්සම්කරුවන් ශ්‍රේෂ්ඨාධිකරණය හමුවේ මෙම පෙත්සම් ගොනු කරනු ලැබ තිබේ.", "URL": "https://lankatruth.com/si/?p=136980", "Category": "පුවත්", "Parent URL": null}