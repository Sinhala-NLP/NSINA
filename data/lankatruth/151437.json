{"Source": "Lankatruth", "Timestamp": "September 14, 2023", "Headline": "අධිකරණයට පිළිගත හැකි අයුරින් විමර්ශන වාර්තාවක් ඉදිරිපත් කරන්න… කොටුව මහේස්ත්‍රාත් අල්ලස් කොමිසමට තදින් කියයි…", "News Content": "ගෝඨාභය රාජපක්ෂ හිටපු ජනාධිපතිවරයා පදිංචිව සිටි කොටුව ජනාධිපති මන්දිරයේ නිල කාමරයේ තිබී 2022 වසරේ ජූලි 09 වැනිදා හමු වූ රුපියල් එක්කෝටි හැත්තෑඅට ලක්ෂ පනස්දහසක (රු. 17,850,000) මුදලට අදාළව සිදු කරන විමර්ශන සම්බන්ධයෙන් අධිකරණයට පිළිගත හැකි අයුරින් විධිමත් වාර්තාවක් අධිකරණයට ඉදිරිපත් කරන ලෙස කොටුව මහේස්ත්‍රාත් තිළිණ ගමගේ අල්ලස් හෝ දූෂණ චෝදනා විමර්ශන කොමිෂන් සභාවට ඊයේ (13) නියම කර තිබේ. මහේස්ත්‍රාත්වරයා මෙම නියෝගය කරනු ලැබුවේ එම සිද්ධිය සම්බන්ධයෙන් සිදු කළ විමර්ශනවලට අදාළව දූෂණ චෝදනාවක් හෝ වත්කම් චෝදනාවක් වාර්තා නොවන බව අල්ලස් හෝ දූෂණ චෝදනා විමර්ශන කොමිෂන් සභාව දැනුම් දී ඇතැයි අපරාධ පරීක්ෂණ දෙපාර්තමේන්තුව අධිකරණය හමුවේ දන්වා සිටි අවස්ථාවේදීය. වාක්‍ය කිහිපයක් යොමු කරමින් වාර්තාවක් ඉදිරිපත් නොකරන ලෙස කොමිසට ඉතා තදින් දන්වා සිටි මහේස්ත්‍රාත්වරයා වගකිවයුතු ආයතනයක් ලෙස අධිකරණය හමුවේ පිළිගත හැකි විධිමත් වාර්තාවක් යොමු කරන ලෙසටද නියෝග කර ඇත. කොටුව මහේස්ත්‍රාත්වරයා විසින් සිදු කළ නියෝගයක් ප්‍රකාරව මෙම දැනුම් දීම සිදු කර ඇතැයි අපරාධ පරීක්ෂණ දෙපාර්තමේන්තුව අධිකරණයට බී වාර්තාවක් යොමු කරමින් දන්වා තිබේ. වින්දිතයත් ආරක්ෂා කිරීමේ අධිකාරිය විසින් මෙම සිද්ධිය සම්බන්ධයෙන් විමර්ශන සිදු කිරීමට විශේෂ කමිටුවක් පත් කර ඇති බව මෙම සිද්ධිය සම්බන්ධයෙන් අධිකරණයට කරුණු දක්වමින් එහි නීති නිලධාරිනිය අධිකරණයට දන්වා සිට ඇති අතර ඒ සම්බන්ධයෙන් වාර්තාවක් කඩිනමින් අධිකරණයට යොමු කරන බව දන්වා ඇත. හිටපු ජනාධිපති ගෝඨාභය රාජපක්ෂ මෙම මුදලට හිමිකම් කියන බැවින් මුදල් විශුද්ධිකරණ පනතට අදාළව හිටපු ජනාධිපතිට එරෙහිව මුදල් විශුද්ධිකරණ පනත යටතේ විමර්ශන සිදු කළ හැකිද නැද්ද යන්න පිළිබඳව නීතිපතිවරයාගෙන් කරුණු විමසා ඇති බවත් මෙතෙක් ඊට උපදෙස් ලැබී නැති බවත් අපරාධ පරීක්ෂණ දෙපාර්තමේන්තුව අධිකරණයට දන්වා තිබේ. පොඩි මිනිසාට මේ රටේ නීතිය සලකන්නේ එක විදියකට බව මෙහිදී අගතියටපත් පාර්ශ්වය වෙනුවෙන් පෙනී සිටි ජනාධිපති නීතිඥ මෛත්‍රී ගුණරත්න මහතා අධිකරණයට දන්වා ඇත. “මෙම විමර්ශනය හංගලා ගහන සෙල්ලමක් වගෙයි අධිකරණ නියෝග පවා ගණන් ගන්නේ නැහැ. අධිකරණයේ පෙනී සිටින ලෙස පෙර දින නොතීසි නිකුත් කළත් අද දිනත් ඔවුන් අධිකරණයේ පෙනී සිටින්නේ නැහැ. මෙම විමර්ශනය සිදු කරන්නේ පක්ෂපාතීව. පොලිසිය ඉහළ නිලධාරීන්ට බියෙන් ඔවුන් බේරා ගැනීමට විමර්ශන සිදු කරනවා” යැයි ද මෛත්‍රී ගුණරත්න මහතා අධිකරණයට දන්වා තිබේ.", "URL": "https://lankatruth.com/si/?p=151437", "Category": "පුවත්", "Parent URL": null}