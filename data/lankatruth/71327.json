{"Source": "Lankatruth", "Timestamp": "April 1, 2019", "Headline": "මර්ධනය නීතිගත කිරීමට ගෙනඑන ප්‍රතිත්‍රස්ත පනතට එරෙහිව ජාතික වෘත්තීය සමිති මධ්‍යස්ථානයේ විරෝධතා", "News Content": "සිවිල් සංවිධාන, ගොවි සමිති, ශිෂ්‍ය සංගම්, වෘත්තීය සමිති මර්ධනයට ගෙන ආ ප්‍රති ත්‍රස්ත පනත හකුලාගැනීමට ආණ්ඩුවට බල කරමින් ජාතික වෘත්තීය සමිති මධ්‍යස්ථානය මගින් අද(01) කොළඹ කොටුවෙන් විරෝධතා රථ පෙළපාලියක් ඇරඹීය. විරෝධතාකරුවන් පවසා සිටියේ ප්‍රතිත්‍රස්ත පනත යන නාමකරණය යටතේ ආණ්ඩුව ගෙන ඒමට නියමිත පනත සිවිල් සමාජ ක්‍රියාකාරින්, ශිෂ්‍ය සංගම්, වෘත්තීය සමිති ඇතුළු සමස්ථ ක්‍රියාකාරින් මර්ධනයට සහ මානව ක්‍රියාකාරකම් අඩපන කිරීමට ගෙන එන ලද පනතක් බවයි. විරෝධතා රථ පෙළපාලිය කොළඹ කොටුව දුම්රියපොළ අසලින් ගමන් ආරම්භ කර බොරැල්ල, නුගේගොඩ, දෙහිවල, බම්බලපිටිය යන නගර පසු කර නැවතත් කොළඹ කොටුවට පැමිණීමෙන් පසු අවසන් විය. ආණ්ඩුව මෙම පනත හකුලාගන්නා තුරු දැවැන්ත විරෝධතා ක්‍රියාමාර්ග දියත් කිරීමට කටයුතු කරන බවත් මෙම පනත පරාජය කරන ලෙස පාර්ලිමේන්තුව නියෝජනය කරන සියලු දේශපාලන පක්ෂවලින් ඉල්ලා සිටින බවත් ජාතික වෘත්තීය සමිති මධ්‍යස්ථායේ ජාතික සංවිධායක වසන්ත සමරසිංහ මහතා පැවසීය.", "URL": "https://lankatruth.com/si/?p=71327", "Category": "පුවත්", "Parent URL": null}