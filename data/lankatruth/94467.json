{"Source": "Lankatruth", "Timestamp": "July 3, 2020", "Headline": "රනිල්ව CIDයට නොකැඳවයි – නිලධාරීන් පරිගණයක් ඔසවාගෙන රනිල්ගේ නිවසට යයි", "News Content": "මහ බැංකු බැඳුම්කර වංචාව සම්බන්ධයෙන් සිදුකරන විමර්ශනවලට අදාලව කටඋත්තර ලබාගැනීම සඳහා අපරාධ පරීක්ෂණ දෙපාර්තමේන්තුවේ නිලධාරීන් අද (03) පස්වරුවේ කොළඹ 03, පස්වන පටුමගේ පිහිටි හිටපු අගමැති එක්සත් ජාතික පක්ෂ නායක රනිල් වික්‍රමසිංහ මහතාගේ නිවසට ගොස් තිබේ. අද පස්වරු 3.40ට මෙම පමණ කටඋත්තර සටහන් කර ගැනීම ආරම්භ කර ඇති අතර පස්වරු 7.30ට අවසන් ව තිබුණි. ඒ අනුව පැය 4කට ආසන්න කාලයක් ප්‍රකාශ සටහන් කරගැනීම සිදු කර ඇත. අපරාධ පරීක්ෂණ දෙපාර්තමේන්තු පොලිස් කණ්ඩායම ප්‍රකාශ ලබා ගැනීමට අවශ්‍ය පරිගණයක් ඇතුලු උපකරණ සහ ලිපි ගොනු රැසක්ද එහි රැගෙන ගොස් තිබී ඇත. මහ බැංකු බැඳුම්කර වංචාව සම්බන්ධයෙන් හිටපු ජනාධිපති මෛත්‍රීපාල සිරිසෙන් මහතාගෙන් සහ හිටපු අගමැති රනිල් වික්‍රමසිංහ මහතාගෙන් ප්‍රකාශ සටහන් කර ගන්නා ලෙස නීතිපති දප්පුල ද ලිවේරා මහතා පසුගියදා අපරාධ පරීක්ෂණ දෙපාර්තමේන්තුවට කර තිබූ දැනුම් දීමකට අනුව අපරාධ පරීක්ෂණ දෙපාර්තමේන්තුව එහි ගොස් මෙම ප්‍රකාශය සටහන් කරගෙන තිබිණි. මේ ආකාරයට පසුගිය මෛත්‍රී රනිල් පාලන සමයේදී සිරිලිය ගිණුමේ වංචාකාරී ගණුදෙනු පිළිබඳව හිටපු ජනාධිපති මහින්ද රාජපක්ෂ මහතාගේ බිරිඳ ශිරන්ති රාජපක්ෂ මහත්මියගෙන් ප්‍රශ්න කිරීම සඳහා අපරාධ පරීක්ෂණ නිලධාරින් ඇය සිටි කතානායක නිල නිවස වෙත ගිය අතර ඉන් පසු 2011 ලෝක කුසලානය ඉන්දියාවට පාවාදීම සම්බන්ධයෙන් ප්‍රශ්න කිරීම සඳහා පසුගියදා විමර්ශණ පොලිස් නිලධාරීන් මහින්දානන්ද අලුත්ගමගේ මහතාගේ නිවසය ගියේ ය. ඉන් පසු වාර්තා වන සිදුවීම වන්නේ හිටපු අගමැති රනිල් වික්‍රමසිංහ මහතාගේ නිවසට ඔහුගෙන්, මෙරට සිදු වූ සුප්‍රකට වංචා අතර ප්‍රධා තැනක් ගන්නා මහ බැංකු බැඳුම්කර වංචාව සම්බන්ධයෙන් ප්‍රශ්න කිරීම සඳහා අපරාධ පරීක්ෂණ දෙපාර්තමේන්තුවේ නිලධාරීන් යාමය.", "URL": "https://lankatruth.com/si/?p=94467", "Category": "පුවත්", "Parent URL": null}