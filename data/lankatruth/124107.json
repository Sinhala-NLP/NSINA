{"Source": "Lankatruth", "Timestamp": "October 4, 2021", "Headline": "පාස්කු ප්‍රහාරයේ සැකකරුවන් 24කට අධිචෝදනා පත්‍ර භාර දෙයි", "News Content": "පාස්කු ඉරුදින සිදු වූ ත්‍රස්ත ප්‍රහාරය සම්බන්ධයෙන් නවුෆර් මවුලවි ඇතුළු විත්තිකරුවන් 24 දෙනෙකුට කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ අද (04) නීතිපතිවරයා අධිචෝදනා පත්‍ර භාර දී තිබේ. මෙලෙස අධිචෝදනා බාර දෙනු ලැබ ඇත්තේ විනිසුරු දමිත් තොටවත්ත සභාපතිත්වය දරන අමල් රණරාජා සහ නවරත්න මාරසිංහ යන ත්‍රිපුද්ගල විනිසුරු මඩුල්ල හමුවේ මෙම නඩුව පළමු වරට කැඳවනු ලැබූ අවස්ථාවේ දීය. මෙම නඩුවේ 15 වන විත්තිකරු ලෙස නම් කර සිටින මොහොමදු හනීෆා සෙයිනූල් ආබ්දීන් නමැත්තා කොරෝනා ආසාදිත වී සිටින හෙයින් සැකකරු බන්ධනාගාර නිලධාරීන් විසින් අධිකරණයට ඉදිරිපත් කර නොතිබිනි. අධිකරණයට ඉදිරිපත් කර තිබු ඉතිරි විත්තිකරුවන් 24 දෙනාට අධිකරණය හමුවේ අධිචෝදනා භාර දෙන ලදී. අනතුරුව නඩුව නැවත ලබන නොවැම්බර් 23 වන දින යළි කැඳවන ලෙස ත්‍රිපුද්ගල විනිසුරු මඩුල්ල නියෝග කර ඇත. නවුෆර් මවුලවී, සජිඩ් මවුලවී, මොහොමඩ් මිල්හාන්, සාදික් අබ්දුල්ලා, ආදම් ලෙබ්බෙ හෙවත් ගෆූර් බාබා, මොහොමඩ් සම්සුඩීන්, මොහොමඩ් රිස්වාන් ඇතුළු සැකකරුවන් විසිපස් දෙනෙකුට එරෙහිව මෙලෙස මහාධිකරණය හමුවේ අධිචෝදනා ගොනු කර තිබිණි. කටුවාපිටිය ශාන්ත සෙබස්තියන් දේවස්ථානය, කොච්චිකඩේ ශාන්ත අන්තෝනි දේවස්ථානය ඇතුළු හෝටල් කිහිපයකට එල්ල වූ ප්‍රහාර 08කට අදාළව ත්‍රස්තවාදය වැළැක්වීමේ පනත යටතේ කුමන්ත්‍රණය, සූදානම් කිරීම, ආධාර අනුබල දීම, පුපුරණ ද්‍රව්‍ය හා ආයුධ එකතු කිරීම, මිනී මැරුම් සහ මිනීමැරීමට උත්සාහ කිරීම යන චෝදනා මත සැකකරුවන් 25 දෙනාට එරෙහිව අධි චෝදනා 23,270ක් මහාධිකරණය හමුවේ ගොනු කර තිබිණි.", "URL": "https://lankatruth.com/si/?p=124107", "Category": "පුවත්", "Parent URL": null}