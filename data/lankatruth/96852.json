{"Source": "Lankatruth", "Timestamp": "October 2, 2020", "Headline": "ඌව වෙල්ලස්සේ ඉඩම් බහුජාතික සමාගම්වලට පැවරීම පිළිබඳ මල්වතු අස්ගිරි අනුනායක හිමිවරු දැනුවත් කෙරෙති", "News Content": "ඌව වෙල්ලස්ස බින්තැන්න පළාත්වලින් ඉඩම් අක්කර 65,000ක් අධිරාජ්‍යවාදී බහුජාතික සමාගම්වලට පැවරීමට වර්තමාන ආණ්ඩුවද සූදානම්වීම පිළිබඳ අතිපූජ්‍ය මල්වතු හා අස්ගිරි අනුනායක හිමිවරුන් දැනුවත් කිරීමක් ඌව වෙල්ලස්ස ජන අයිතීන් සුරැකීමේ පෙරමුණ විසින් පසුගිය දා සිදු කරනු ලැබී ය. මල්වතු පාර්ශවයේ අනුනායක අතිපූජ්‍ය දිඹුල්කුඹුරේ විමලධර්ම අනුනායක නාහිමියන්ද, මල්වතු පාර්ශ්වයේ අනුනායක අති පූජ්‍ය නියංගොඩ විජිතසිරි අනුනායක නාහිමියන්ද, අස්ගිරි පාර්ශ්වයේ අනුනායක අතිපූජ්‍ය වෙඩරුවේ උපාලි නාහිමියන්ද මෙලෙස මුණගැසී දැනුවත් කිරීම් සිදු කරනු ලැබීය. මේ සඳහා ඌව වෙල්ලස්ස ජන අයිතීන් සුරැකීමේ පෙරමුණේ අනුශාසක හිමිවරුන් වන බිබිල ශ්‍රී බෝධිරුක්ඛාරාමාධිපති, බිබිල ප්‍රාදේශීය ශාසනාරක්ෂක බල මණ්ඩල ලේඛාධිකාරි පූජ්‍ය දොඩංගොල්ලේ සෝරත හිමි, ඌව වෙල්ලස්ස ජන අයිතීන් සුරැකීමේ පෙරමුණේ අනුශාසක රාජකීය පණ්ඩිත ශාස්ත්‍රවේදී රිදීමාලියද්ද ශාසනාරක්ෂක බල මණ්ඩලයේ ගරු ලේඛකාධිකාරී ඔලගංගල ආරණ්‍ය සේනාසනාධිපති, ආඳාඋල්පත ධම්මජෝති හිමි සහභාගි වූ අතර, එම මොහොතට ඌව වෙල්ලස්ස ජන අයිතීන් සුරැකීමේ පෙරමුණේ කැඳවුම්කරු සමන්ත විද්‍යාරත්න මහතා සහ එම සංවිධානයේ සභාපති නීතිඥ සරත් කුමාර මහතා, රිදීමාලියද්ද ප්‍රාදේශීය සභා මන්ත්‍රී ජීවන් අබේරත්න මහතා ඇතුළු පිරිසක් සහභාගී වී සිටියහ.", "URL": "https://lankatruth.com/si/?p=96852", "Category": "පුවත්", "Parent URL": null}