{"Source": "Lankatruth", "Timestamp": "September 21, 2017", "Headline": "“ජනපති කමිටු සාකච්ඡාව අපි වර්ජනය කරනවා”", "News Content": "නියෝජ්‍ය අමාත්‍ය හර්ෂද සිල්වා මහතාගේ සභාපතීත්වයෙන් යුත් ජනාධිපති කමිටුව සමඟ හෙට (22) පැවැත්වෙන සාකච්ඡාව වර්ජනය කිරීමට ශ්‍රී ලංකා වෛද්‍ය සභාව තීරණය කර තිබේ. පසුගිය 06 වනදා එම කමිටුව සමඟ පැවති සාකච්ඡාවේදී ශ්‍රී ලංකා වෛද්‍ය සභාව එකඟ නොවූ කරුණුවලට එකඟ වූ බවට අදාළ කමිටු වාර්තාවේ පළ කිරීම හේතුවෙන් වෛද්‍ය සභාව හෙට පැවැත්වෙන සාකච්ඡාවට සහභාගී නොවන බව වාර්තා වෙයි. මෙම ගැටලුකාරී තත්ත්වය සම්බන්ධයෙන් වෛද්‍ය සභාව රැස්වී සාකච්ඡා කරන තෙක් කමිටුව සමඟ සාකච්ඡාවලට සහභාගී නොවීමට වෛද්‍ය සභාවේ කළමනාකරණ කමිටුව ඊයේ (20) රැස්වී තීරණය කර ඇති බව සඳහන්ය. හෙට දිනයේ සාකච්ඡාව සඳහා නීතිපති දෙපාර්තමේන්තුව, ශ්‍රී ලංකා වෛද්‍ය සභාව, උසස් අධ්‍යාපන අමාත්‍යංශය, සෞඛ්‍ය අමාත්‍යංශය ඇතුළු පාර්ශව කැඳවා තිබේ. කෙසේවෙතත් සාකච්ඡාව සඳහා වෛද්‍ය සභාව සහභාගී නොවන බව කමිටු සභාපති නියෝජ්‍ය අමාත්‍ය හර්ෂද සිල්වා මහතාට මේ වනවිටත් ලිඛිතව දැනුම්දී ඇති බවද වාර්තා වේ.", "URL": "https://lankatruth.com/si/?p=41330", "Category": "පුවත්", "Parent URL": null}