{"Source": "Lankatruth", "Timestamp": "September 4, 2019", "Headline": "අපේ තීරණය ජනාධිපතිවරණයට දින නියමවීමෙන් පස්සේ", "News Content": "තම පක්ෂය සහාය ලබා දෙන්නේ කුමන ජනාධිපතිධුර අපේක්ෂකයාටද යන්න පිළිබඳව තීරණය ගනු ලබන්නේ ජනාධිපතිවරණය සඳහා දින නියමවීමෙන් පසුව බව සමස්ත ලංකා මහජන කොංග්‍රසයේ නායක අමාත්‍ය රිෂාඩ් බදියුදීන් මහතා පවසයි. ඒ මහතා මේ බව පැවසූවේ ඊයේ (03) කොළඹ පැවති උත්සවයකට එක්වීමෙන් අනතුරුව මාධ්‍යවේදීන් යොමුකළ ප්‍රශ්නවලට පිළිතුරු ලබාදෙමිණි. දැනට එක්සත් ජාතික පෙරමුණේ සන්ධාන ආණ්ඩුවේ සිටින බවත් පැවසු අමාත්‍යවරයා, අලුත් සන්ධාන හදන එක සම්බන්ධයෙන් මේ වනවිටත් සාකච්ඡා කරන අතර ඒ ගැන ස්ථීර තීන්දුවක් නොමැති බවත් කියා සිටියේය. රටට ආදරය ඇති, සාමය හා සහජීවනය රට තුළ ඇති කරන, ආර්ථිකය ගොඩගත හැකි නායකයෙකුට සහයෝගය ලබා දෙන බවත් ඒ මහතා සඳහන් කළේය. අපේක්ෂකයා සම්බන්ධයෙන් එක්සත් ජාතික පක්ෂය තුළ තීන්දුවකට පැමිණිය යුතු බවත් පැවසු අමාත්‍යවරයා, ඉන් අනතුරුව තම පක්ෂය තීරණයක් ගන්නා බවත් පැවසීය. තමන් සහාය ලබා දෙන්නේ කුමන අපෙක්ෂකයාටද යන්න අවශ්‍ය වේලාවට “බලමු” යැයි පැවසු අමාත්‍යවරයා, මැතිවරණය කවදාද යන්න පිළිබඳව හෝ නිශ්චිත දිනයක් නොමැති බව කියා සිටියේය. රාජපක්ෂවරුන්ගෙන් ආරාධනාවක් ලැබුනොත් ඒක “වෙලාවට අපි කියන්නම්” යැයිද අමාත්‍යවරයා පැවසීය. “අපි කොහොමත් අගමැතිවරයා සමඟ එක්සත් ජාතික පෙරමුණේ ඇමතිධුරයක් දරනවා” යැයි පැවසු අමාත්‍යවරයා අවසන් තීන්දුව නාමයෝජනා ලබා දෙන මොහොතේ ගන්නා බවත් එතෙක් ඉවසීමෙන් බලා සිටින බවත් වැඩිදුරටත් පැවසීය.", "URL": "https://lankatruth.com/si/?p=80296", "Category": "පුවත්", "Parent URL": null}