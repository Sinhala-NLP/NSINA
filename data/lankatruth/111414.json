{"Source": "Lankatruth", "Timestamp": "February 24, 2021", "Headline": "රේගුවටත් ජනාධිපති කොමිසමක්…", "News Content": "ශ්‍රී ලංකා රේගු දෙපාර්තමේන්තුවේ වත්මන් තත්වය අධ්‍යයනය කිරීම සඳහා ජනාධිපති ගෝටාබය රාජපක්ෂ විසින් ජනාධිපති පරීක්ෂණ කොමිෂන් සභාවක් ස්ථාපිත කර තිබේ. ශ්‍රේෂ්ඨාධිකරණ විනිසුරු ශිරාන් ඇන්තනි ගුණරත්න කොමිසමේ සභාපති ධුරයට පත් කර ඇති අතර අභියාචනාධිකරණ විනිසුරු ප්‍රියන්ත ප්‍රනාන්දු, මහාධිකරණ විනිසුරු දමිත් තොටවත්ත, ශ්‍රී ලංකා මහ බැංකුවේ නියෝජ්‍ය අධිපති කේ.එම්.එම් සිරිවර්ධන, ජ්‍යෙෂ්ඨ උපදේශක (වෙළඳ) ආචාර්ය සනත් ජයනෙත්ති සහ ශ්‍රී ලංකා රේගුවේ හිටපු අතිරේක අධ්‍යක්ෂ ජනරාල් පී.ඒ ඩයස් යන අය මෙහි සෙසු සාමාජිකයෝ වෙති. රේගු දෙපාර්තමේන්තුව සම්බන්ධයෙන් එල්ල වන විවිධ චෝදනා පිළිබඳව විමර්ශනය කිරීම, රේගුව තුළ සිදුවෙතැයි කියන අක්‍රමිකතා හඳුනාගෙන එම අක්‍රමිකතා වළක්වා ගැනීමට අවශ්‍ය ක්‍රියාමාර්ග නිර්දේශ කිරීම, රේගු සේවය කාර්යක්ෂම හා ඵලදායී සේවයක් බවට පත් කිරීමට අවශ්‍ය නිර්දේශ යෝජනා කිරීම මෙම කොමිසමට පැවරී ඇතැයිද වාර්තාවේ.", "URL": "https://lankatruth.com/si/?p=111414", "Category": "පුවත්", "Parent URL": null}