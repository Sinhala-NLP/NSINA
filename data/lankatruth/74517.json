{"Source": "Lankatruth", "Timestamp": "May 24, 2019", "Headline": "රටක ආයුධ තියාගෙන ඉන්න පුළුවන් එක හමුදාවකට පමණයි – “සෝෆා” ගිවිසුම ගැන බිමල් රත්නායක ප්‍රශ්න කරයි", "News Content": "ශ්‍රී ලංකාව හා අමෙරිකා එක්සත් ජනපදය අතර අත්සන් කිරීමට යෝජිත නව ආරක්ෂක ගිවිසුම පිළිබඳව මෙතෙක් එකඟතාවකට පැමිණ නොමැති බව සභානායක අමාත්‍ය ලක්ෂ්මන් කිරිඇල්ල මහතා පවසයි. ඊයේ (23) පාර්ලිමේන්තුවේදී ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා නැඟූ ප්‍රශ්නයකට පිළිතුරු ලබා දෙමින් සභානායකවරයා මේ බව සඳහන් කළේය. ගෝඨාභය රාජපක්ෂ මහතා විසින් 2007 අත්සන් කරන ලද මෙම ගිවුසුම අද වනවිට වත්මන් ආණ්ඩුව විසින් දීර්ඝ කර ඇද්දයි බිමල් රත්නායක මහතා මෙහිදී ලක්ෂන් කිරිඇල්ල මහතාගෙන් ප්‍රශ්න කර සිටියේය. අමාත්‍ය කිරිඇල්ල මහතා කියා සිටියේ, කාලීන අවශ්‍යතා අනුව එය යාවත්කාලීන කළ බව තමා පිළිගන්නා බවයි. කෙසේ වෙතත් මෙම ගිවිසුම සම්බන්ධයෙන් බිමල් රත්නායක මහතා සභානායකවරයාගෙන් දීර්ඝ ලෙස ප්‍රශ්න කර සිටියේ, ලංකාවේ රජය විසින් ගිවිසුමේ සඳහන් වන කරුණු 15ක් අතරින් 02කට එකඟ නොනවන බව පවසා ඇති නමුත් අනෙක් කරුණු 13ට එකඟතාවය පළ කර ඇත් දැයි යනුවෙනි. රටක් තුළ ආයුධ තබා ගෙන සිටිය හැක්කේ එක් හමුදාවකට පමණක් බව අවධාරණය කළ බිමල් රත්නායක මහතා, තව දුරටත් අවධාරණය කර සිටියේ මෙම ගිවිසුම අනුව ඇමෙරිකානු යුද සෙබළුන්ට ලංකාව තුළ ආයුධ ගෙන යා හැකි බවත්, ඔවුන්ගේ හමුදා නිල ඇඳුමින් ලංකාව තුළ ඇවිදිය හැකි බවත්ය. ටෙලිකොමිනියුකේෂන් හා තවත් පහසුකම් රැසක් මෙම ගිවිසුම තුළ සඳහන්ව ඇති බවත් එවැනි හැකියාවක් සඳහා රජය එකඟ වුයේ දැයි බිමල් රත්නායක මහතා තව දුරටත් ප්‍රශ්න කර සිටියේය. එහිදී සභානායකවරයා කියා සිටියේ, ඒවා සිවිල් සේවාවන් වන බවයි. සහරාන් ටෙලිකොමිනියුකේෂන් පවත්වාගෙන යාමත් සිවිල් සේවාවක් දැයි එහදී බිමල් රත්නායක මහතා අවධාරණය කළේ ය. සිවිල් සේවාවන් ලෙස අර්තකථනය කළද ඒවා යුධමය කරුණු බව බිමල් රත්නායක මහතා තව දුරටත් අවධාරණය කර සිටියේය.", "URL": "https://lankatruth.com/si/?p=74517", "Category": "පුවත්", "Parent URL": null}