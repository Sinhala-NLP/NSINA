{"Source": "Lankatruth", "Timestamp": "January 9, 2021", "Headline": "ජනවාරි 08 සිට යුක්‍රේනය Lockdown කරන බව කිව්වේ මාසයකට කලින් – නලින්ද හෙළිකරයි", "News Content": "ජනවාරි 08 සිට 24 දක්වා දෙසතියක් යුක්‍රේනය වසාදමන බව එරට අගමැතිවරයා නිවේදනය කර ඇත්තේ මාසයකට කලින් බව වෛද්‍ය නලින්ද ජයතිස්ස කියා සිටී. සිය facebook පිටුවේ පහත සටහන තබමින් ඔහු මේ බව හෙළිදරව් කර ඇත. ජනවාරි 08 සිට යුක්රේනය Lockdown කරන බව කිව්වේ දෙසැම්බර් 09…. ජනවාරි 8-24 සති දෙකක කාලයක් සඳහා යුක්රේනය මුළුමනින්ම වසා දැමීම අද වනවිට මෙරට ප්‍රධාන ප්‍රවෘත්තියක් බවට පත්ව තිබේ. යුක්රේනය Lockdown කිරීම අපේ මාධ්‍යවල අවධානයට ලක්වන්නේ ලංකාවේ ආණ්ඩුව විසින් යුක්රේන සංචාරකයන් බුරුතු පිටින් ගෙන්වමින් සිටින නිසාය. සාමාන්‍ය කතෝලික භක්තිකයන්ට දෙසැම්බර් 25 නත්තල් වුවද රුසියාව ඇතුළු රටවල සිටින ඕතොඩොක්ස් ක්‍රිස්තියානුවන්ගේ නත්තල් දිනය ජනවාරි 7දාය. යුක්රේන රජය මෙම සති දෙකක lockdown කාලය ජනවාරි 08 ආරම්භ කරන්නේ ඕතොඩොක්ස් නත්තල් දිනය අවසන්වීමත් සමගය. එනිසා ජනවාරි 08 ඔහේ ආවාට ගියාට පැමිණි දිනයක් නොවේ. (යුක්රේනයේ orthodox ක්‍රිස්තියානි භක්තිකයන් ගේ ප්‍රමාණය එරට ජනගහනයෙන් 68%කි) යුක්රේන අගමැති Denys Shmygal මෙම lockdown කිරීම ප්‍රකාශයට පත් කරන්නේ දෙසැම්බර් 9 බදාදාය. එනම් හරියටම මාසයකට කලින්ය. එයට හේතු වී ඇත්තේ දෙසැම්බර් 08 දා පැය 24 ක් තුල යුක්රේනයෙන් ආසාදිතයන් 12,585 ක් හා කොරෝනා මරණ 276ක් වාර්තා වීම නිසාය. ඒ වන විට යුක්රේනයේ මුළු කොරෝනා ආසාදිතයන් ප්‍රමාණය 845,343 ක් වූ අතර මරණ 14,204ක් විය. (උදයංග මේ සංචාරකයන් ලංකාවට ගෙන්වීම ආරම්භ කරන විට එරට ආසාදිතයන් ප්‍රමාණය ලක්ෂ 11ඉක්මවා තිබූ අතර මරණ 19,000ක් දක්වා වැඩි වී තිබුණි) යුක්රේන් අගමැතිවරයා දෙසැම්බර් 09 රට වසා දැමීම ප්‍රකාශ කිරීමත් සමඟම වසා දමන ස්ථාන පිළිබඳවද නිල වශයෙන් ප්‍රකාශ කර තිබුණි. ඒ අනුව සියලුම සංචාරක ස්ථාන, නාන තටාක, Gym, විශ්වවිද්‍යාල, පාසල්, සංගීත හා නාට්‍ය ශාලා වසා දමන බව එරට වැසියෝ දැන සිටියහ. ශ්‍රී ලංකාවට යුක්රේන සංචාරකයන් දහස් ගණනින් ගෙන්වීමට උදයංග වීරතුංග හරහා ආණ්ඩුව සැලසුම් කළේ මේ සියලු තත්ත්වයන් දැනගෙනය. ඒ නිසා දැන් බැසිල් රාජපක්ෂ ඇතුලු නඩය කියන හැටියට මෙය හුදු Pilot Project එකක් නොවේ. ආසාදිතයන් වැඩි වන බව දැනගෙන යුක්රේන රජය එරට වසා දමද්දී එම ආසාදිතයන් මෙරටට කැඳවා ගැනීමකි. මෙරටට පැමිණි දෙවන කණ්ඩායමේ සිට සිදුකළ PCR පරීක්ෂණ ප්‍රතිඵල නිකුත් නොකර සිටීමෙන් positive උනේ 900ට 5-6යි කියා අපවම රවටා ගත හැක. එහෙත් මෙලෙස ජනතාව අමු අමුවේ රැවටීමට කිසිදු ආණ්ඩුවකට අයිතියක් නැත.", "URL": "https://lankatruth.com/si/?p=107641", "Category": "පුවත්", "Parent URL": null}