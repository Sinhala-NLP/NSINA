{"Source": "Lankatruth", "Timestamp": "January 27, 2020", "Headline": "නාමල් ඉල්ලූ තොරතුරු මසක් ඇතුළත දෙන්නැයි තොරතුරු කොමිසම පොල්පිතිගම ප්‍රාදේශීය ලේකම්ට නියෝග කරයි", "News Content": "පොල්පිතිගම ප්‍රාදේශීය ලේකම් කොට්ඨාසයේ පවුල් 13,000ක ජනතාවකට නියන් සහනාධාර ලබා නොදීම සම්බන්ධයෙන් උද්ගතවූ තත්වය සමග සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා විසින් තොරතුරු දැනගැනීමේ පනත යටතේ ඉල්ලා ඇති තොරතුරු මසක් ඇතුළත ලබා දෙන ලෙස තොරතුරු කොමිසම අද (28) පෙරවරුවේ පොල්පිතිගම ප්‍රාදේශීය ලේකම්වරියට නියෝග කර තිබේ. ඒ එම තොරතුරු ලබානොදීම සම්බන්ධයෙන් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා විසින් බණ්ඩාරනායක සම්මන්ත්‍රණ ශාලා පරිශ්‍රයේ පැවත්වාගෙන යන එම කොමිසම වෙත සිදු කළ පැමිණිල්ලකින් පසුව පැවති විභාගයේදී ය. එහිදී ප්‍රාදේශීය ලේකම්වරිය තොරතුරු පනත උල්ලංඝණය කර ඇතැයි කොමිසම තීරණය කර තිබේ. නියන් සහනාධාර ලබාදීම සම්බන්ධයෙන් තොරතුරු දැනැගනීමේ පනත යටතේ තමන් තොරතුරු ඉල්ලා සිටි බවත් මෙම ප්‍රාදේශීය ලේකම්වරිය එම සත්‍ය තොරතුරු ලබාදීම මගහැර පසුව බොරු තොරතරු ලබා දුන් බවත් නාමල් කරුණාරත්න මහතා සිය පැමිණිල්ලේ සඳහන් කර ඇත. අද පැවති පැමිණිලි විභාගයේදී පැමිණිල්ලේ අඩංගු චෝදනා තහවුරු වී තිබේ.", "URL": "https://lankatruth.com/si/?p=89065", "Category": "පුවත්", "Parent URL": null}