{"Source": "Lankatruth", "Timestamp": "June 9, 2020", "Headline": "සයිටම් පාරේම යන හොර උපාධි කඩයට වෛද්‍ය පීඨ ශිෂ්‍ය ක්‍රියාකාරී කමිටුවේ දැඩි විරෝධය", "News Content": "පෞද්ගලික රෝහල් ජාලයක් වන “ආසිරි හෙල්ත්” අධිපති අශෝක් පතිරගේ එංගලන්තයේ ඇබර්ඩීන් විශ්වවිද්‍යාලය සමඟ අනුබද්ධව ශ්‍රී ලංකාවේ වෛද්‍ය උපාධි කඩයක් ආරම්භ කිරිමට පියවර ගෙන ඇති බවට වෛද්‍ය පීඨ ශිෂ්‍ය ක්‍රියාකාරී කමිටුව අනාවරණය කළේ ය. ඒ ඊයේ (08) කොළඹ දී පැවති මාධ්‍ය හමුවකදීය. වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු වෛද්‍ය ශිෂ්‍ය කසුන් තාරක මහතා එම මාධ්‍ය හමුවේදී මේ සම්බන්ධයෙන් දැක්වූ අදහස්… “මෙම උපාධි පාඨමාලාව මඟින් Sri Lankan Pathway හරහා වෛද්‍ය සිසුන්ට ඇබර්ඩීන් විශ්ව විද්‍යාලයේ පළමු පූර්ව සායනික වසර තුන සම්පූර්ණ කිරීමටත්, පසුව ආසිරි හෙල්ත් හි සායනික වසර දෙකක් සම්පූර්ණ කිරීමටත් අවස්ථාව ලබාදීමට කටයුතු සැලසුම් කර ඇත. මෙයට අදාළ ව පළමු ශිෂ්‍ය කණ්ඩායම 2018 උසස් පෙළ ප්‍රතිඵල මත විදේශ ගත ව ඇති බව ද මේ වන විට සොයාගෙන ඇත. දෙවැනි කණ්ඩායම සඳහා 2019 උසස් පෙළ ප්‍රතිඵල මත මේ වන විට ඉල්ලුම්පත්‍ර කැඳවමින් පවතී. ඇබර්ඩීන් විශ්ව විද්‍යාලයට ඇතුළත් වීම සඳහා තිබිය යුතු අවම ප්‍රතිඵලය ලෙස සඳහන් වනුයේ උසස් පෙළ (ජෛවීය විද්‍යා අංශය) AAB ප්‍රතිඵල වේ.එම ප්‍රතිඵල දරණ සිසුන් අති මහත් බහුතරයකට මෙරට රජයේ වෛද්‍ය පීඨයන්ට ඇතුළත් වීමේ හැකියාව දැනට ද පවතී. ඔවුන්ට විදෙස් ගතවී වෛද්‍ය අධ්‍යාපනය ලැබීමට කිසිදු අවශ්‍යතාවයක් පැන නගින්නේ නැත. එම කරුණ මඟින් ම පෙනි යන්නේ මේ සියල්ල හුදෙක් ලාභ අපේක්ශාවෙන් ගෙන එනු ලබන සයිටම් වැනි හොර උපාධි කඩයක් පමණක් බවයි. සයිටම් හොර උපාධි කඩය පවා ආරම්භ කිරිම සිදු වූයේ මෙසේ ප්‍රමිතීන් තිබෙන බව මවා පාමිනි. නමුත් මෙම නීති රෙගුලාසි මුදල්වලට බලයට වෙනස් වන ආකාරය සයිටම් හොර වෙද උපාධි කඩය තුළින් ම අපහට පසක් කර වැඩි කාලයක් ගතවූයේ ද නැත. ශ්‍රී ලංකා වෛද්‍ය සභාවේ නීති රෙගුලාසිවලට අනුකූල ව රටවල් දෙකක සහයෝගයෙන් වෛද්‍ය අධ්‍යාපනය ලැබීමට කිසිදු හැකියාවක් නොමැත .එමෙන් ම මෙය ශ්‍රී ලංකා වෛද්‍ය සභාවේ කිසිම අනුදැනුමකින් තොරව කරගෙන යාමට ගන්නා ප්‍රයත්නයකි. ආසන්න දිනයක දී ශ්‍රී ලංකාවේ ජනප්‍රිය පත්තර ආයතනයක් මඟින් ද වෛද්‍යවරුන්ගේ හිඟයක් පවතින බවට අසත්‍ය ප්‍රචාර නිකුත් කරමින් මෙවැනි හොර වෙද උපාධි කඩයක් ගෙන ඒමට අවශ්‍ය පසුබිම සැකසීමක් ද සිදු කරේ ආසිරි රෝහල් ජාලයේ මුදලට යට වෙමින් දැයි යන්න සැක සහිත ය .ශ්‍රී ලංකාව තුළ කිසිදු ආකාරයකින් වෛද්‍යවරුන්ගෙ හිඟයක් නොපවතින බවත් රජයේ වෛද්‍ය පීඨ තුළ අවසන් වසර විභාගය සමත් ව පත්වීම් අපේක්ශාවෙන් සිටින ශිෂ්‍යයන් විශාල ප්‍රමාණයක් ද ඇති බව මතක් කර දෙන්නෙමු. සුදුසුකම් නොලත් පිරිසකට වෛද්‍ය උපාධිය ලබා දීමට සූදානමක් පවතින බව මෙයින් මනාව පැහැදිලි වේ. අද දින මේ මාධ්‍ය හමුව හරහා ආණ්ඩුවට රතුඑළියක් නිකුත් කරන අතර, මේ සම්බන්ධයෙන් වහාම රජය නිල ප්‍රකාශයක් සිදු කලයුතු අතර, ඒ වනතුරු අප විසින් සංකේත විරෝධතාවයන් පැවැත්වීමටත්, සයිටම් විරෝධී වැඩ පිළිවෙල මෙන්ම සියළු පාර්ශව එකට එක් කර ගනිමින් දැඩි විරෝධතාවයන් දැක්වීමට කටයුතු කරන බවට ප්‍රකාශ කල යුතුයි.”", "URL": "https://lankatruth.com/si/?p=93926", "Category": "පුවත්", "Parent URL": null}