{"Source": "Lankatruth", "Timestamp": "October 2, 2019", "Headline": "ගෝඨාභයගේ පුරවැසිභාවය සම්බන්ධ ලිපිගොනු කිසිවක් ආගමන විගමන පාලකයා සතුව නැහැ", "News Content": "පොහොට්ටු පක්ෂයේ ජනාධිපතිවරණ අපේක්ෂකයා ලෙස ඉදිරිපත්වී සිටින හිටපු ආරක්ෂක ලේකම් ගෝඨාබය රාජපක්ෂ මහතාගේ ද්විත්ව පුරවැසිභාවයට අදාල කිසිඳු ලිපි ගොනුවක් තමන් සතුව නැතැයි ආගමන විගමන පාලකවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් නෙරින් පුල්ලේ මහතා අද(02) අධිකරණය හමුවේ ප්‍රකාශ කර තිබේ. හිටපු ආරක්ෂක ලේකම් ගෝඨාබය රාජපක්ෂ මහතා විධිමත් ලෙස ශ්‍රී ලාංකික පුරවැසිභාවය ලබාගෙන නොමැති අවස්ථාවක ශ්‍රී ලාංකිකයෙකු ලෙස ඔහු භාවිත කර ඇති ගමන් බලපත්‍රය, ජාතික හැඳුනුම්පත සහ ද්විත්ව පුරවැසි සහතික පත්‍රය අවලංගු කරන සර්ටියෝරාරි රිට් ආඥාවක් නිකුත් කරන ලෙස ඉල්ලා ගොනුකර ඇති පෙත්සම කැඳවා තිබූ අවස්ථාවේ ඒ මහතා මේ බව සඳහන් කර ඇත. එසේම 2007 වසරේ ආගමන විගමන දෙපාර්තමේන්තුව සතු දත්ත පරිගණක ජාල ගතකළ බවත් එහිදී ඊට පෙර දෙපාර්තමේන්තුව සතුව පැවති කිසිඳු ලියවිල්ලක් විනාශ නොකළ බවත් එම ලියවිලි විනාශ කළ බවට විත්තිකාර ගෝඨාබය රාජපක්ෂ මහතා නගන චෝදනා අසත්‍ය බවත් ආගමන විගමන පාලකවරයා වෙනුවෙන් නියෝජ්‍ය සොලිසිටර් ජනරාල්වරයා වැඩිදුරටත් අධිකරණයට දැනුම් දී තිබේ. මෙම පෙත්සම ශ්‍රී ලංකා සෞන්දර්ය විශ්වවිද්‍යාලයේ මහාචාර්ය චන්ද්‍රගුප්ත තේනුවර සහ පුරවැසි බලය සංවිධානයේ සම කැඳවුම්කරු ගාමිණී වියන්ගොඩ යන මහත්වරුන් විසින් ගොනුකර ඇති අතර වගඋත්තරකරුවන් ලෙස ආගමන හා විගමන දෙපාර්තමේන්තුවේ පාලක ආර්.එම්.පී.එස්.බී. රත්නායක, පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ජනරාල් වියානි ගුණතිලක,රාජ්‍ය පරිපාලන හා ස්වදේශ කටයුතු අමාත්‍ය වජිර අබේවර්ධන, එම අමාත්‍යංශයේ ලේකම් ගාමිණී සෙනෙවිරත්න, හිටපු ආරක්ෂක ලේකම් ගෝඨාභය රාජපක්ෂ, විපක්ෂ නායක මහින්ද රාජපක්ෂ, වැඩබලන පොලිස්පති සී.ඞී. වික‍්‍රමරත්න, ජ්‍යෙෂ්ඨ නියෝජ්‍ය පොලිස්පති රවී සෙනවිරත්න, රහස් පොලිසියේ අධ්‍යක්ෂ ශානි අබේසේකර, එහි විශේෂ ඒකකයේ ස්ථානාධිපති එල්. දිසානායක යන මහත්වරු නම්කර ඇත. පෙත්සම අද අභියාචනාධිකරණයේ සභාපති විනිසුරු යසන්ත කෝදාගොඩ, අර්ජුන ඔබේසේකර සහ මහින්ද සමයවර්ධන යන ත්‍රිපුද්ගල විනිසුරු මඬුල්ල හමුවේ කැඳවා තිබිණි.", "URL": "https://lankatruth.com/si/?p=82113", "Category": "පුවත්", "Parent URL": null}