{"Source": "Lankatruth", "Timestamp": "February 3, 2012", "Headline": "ජනතා විමුක්ති පෙරමුණේ නිදහස් දින පණිවිඩය", "News Content": "“යටත්විජිතවාදීන් විසින් රටට අහිමි කරන ලද ආර්ථික, දේශපාලන හා සංස්කෘතික නිදහස යළි දිනාගැනීම සඳහා නායකත්වය දෙන්නට 1948 දී ශී‍්‍ර ලංකාවේ පාලනය ලබාගත් අධිරාජ්‍යගැති දේශීය ධනපති පාලකයන් කිසිසේත්ම කටයුතු කළේ නැත. පසුගිය වසර 64 පුරාම ලාංකේය ධනපති පාලක පංතිය කටයුතු කළේ අධිරාජ්‍යවාදීන්ගේ හා තමන්ගේම පැවැත්ම සහතික කිරීම සඳහා සමස්ත ශී‍්‍ර ලාංකේය ජනතාව රැවටීමට හා මර්දනයට ලක්කිරීමටය, සූරාකෑමට ලක්කිරීමටය.” යනුවෙන් සදහන් කරමින් ජනතා විමුක්ති පෙරමුණ තම පක්ෂයේ නිදහස් දින පණිවිඩය එම පක්ෂයේ දේශපාලන මණ්ඩලය වෙනුවෙන් නායක සෝමවංශ අමර සිංහ මහතාගේ අත්සනින් යුතුව එවා ඇත. එම පණිවිඩය සම්පූර්ණයෙන් පහතින් පළවේ.  සැබෑ නිදහස දිනාගත යුතුව තිබේ. 1815 මාර්තු 02 වන දින බි‍්‍රතාන්‍යයේ පූර්ණ යටත්විජිතයක් බවට පත්වුණු ශී‍්‍ර ලංකවේ එම යටත්විජිතභාවය බි‍්‍රතාන්‍ය විසින්ම අවසන් කරනු ලැබුවේ 1948 පෙබරවාරී මස 04 වැනිදාය. ශී‍්‍ර ලංකාවේ පාලනය දේශීය ධනපති පංතියට පවරා දුන් එම දිනය ශී‍්‍ර ලංකාවට නිදහස ලැබුණු දිනය යැයි නම් කෙරිණි. එකී ‘නිදහස’ ලැබීමෙන් පසු මේ අවසන් වන්නේ, 64 වැනි වසරය. ගත වූ 64 වසර තුළ ශී‍්‍ර ලාංකේය සිංහල, දෙමළ, මුස්ලිම් හා සෙසු ජනතාවට නිදහසක් භුක්ති විඳින්නට හැකිවීද යන්න ගැඹුරින් සලකා බැලීමට සුදුසුම අවස්ථාවකි මේ. යටත්විජිතවාදීන් විසින් රටට අහිමි කරන ලද ආර්ථික, දේශපාලන හා සංස්කෘතික නිදහස යළි දිනාගැනීම සඳහා නායකත්වය දෙන්නට 1948 දී ශී‍්‍ර ලංකාවේ පාලනය ලබාගත් අධිරාජ්‍යගැති දේශීය ධනපති පාලකයන් කිසිසේත්ම කටයුතු කළේ නැත. පසුගිය වසර 64 පුරාම ලාංකේය ධනපති පාලක පංතිය කටයුතු කළේ අධිරාජ්‍යවාදීන්ගේ හා තමන්ගේම පැවැත්ම සහතික කිරීම සඳහා සමස්ත ශී‍්‍ර ලාංකේය ජනතාව රැවටීමට හා මර්දනයට ලක්කිරීමටය, සූරාකෑමට ලක්කිරීමටය. ඊනියා නිදහසට වසර 64ක් පිරෙන මේ අවස්ථාවේ ශී‍්‍ර ලාංකේය ජනතාව ධනපති පාලකයන් විසින් ආර්ථික වශයෙන් නිදහස ලබාදීම වෙනුවට ගැඹුරු ආර්ථික අර්බුදයක සිරගත කරනු ලැබ ඇත. අධිරාජ්‍යවාදය විසින් පටවන ලද ණය උගුලකට හසු කරනු ලැබ ඇති දරිද්‍රතාවයේ ගිල්වනු ලැබ ඇත. එසේම දේශපාලන නිදහස ලබාදෙනු වෙනුවට ලාංකේය ජනතාව දේශපාලන වශයෙන් මංමුලා කරනු ලැබ ඇත. සංස්කෘතික වශයෙන් ආදීනත්වය ලබාදෙනු වෙනුවට ලාංකේය ජනතාව බංකොළොත් කරනු ලැබ ඇත. කොටින්ම පසුගිය 64 වසර පුරා ලාංකේය ධනපති පාලක පංතිය, ජනතාව අධිරාජ්‍යවාදයේත් කලාපීය ආධිපත්‍යවාදයේත් ආර්ථික, දේශපාලන, සංස්කෘතික ග‍්‍රහණයට ලක් කර ඇත. ලාංකේය සිංහල, දෙමළ, මුස්ලිම්, හා සෙසු ජනතාවට සැබෑ නිදහස දිනාගත යුතු කාලය එළඹ ඇත. සැබෑ නිදහස දිනාගැනීම සඳහා අධිරාජ්‍යවාදයත්, කලාපීය ආධිපත්‍යයත් ලාංකේය ධනපති පංතියත් පරාජය කිරීමට ජනතා විමුක්ති පෙරමුණ වටා පෙළ ගැසෙන ලෙසද සටන්වදින ලෙසද ජනතා විමුක්ති පෙරමුණ සියලූම ලාංකේය ප‍්‍රගතිශීලීන්ගෙන්, ප‍්‍රජාතන්ත‍්‍රවාදීන්ගෙන්, මානව හිතවාදීන්ගෙන් හා පරිසර හිතවාදීන්ගෙන් ඉල්ලා සිටිමු. දේශපාලන මණ්ඩලය වෙනුවෙන් සෝමවංශ අමරසිංහ – නායක ජනතා විමුක්ති පෙරමුණ", "URL": "https://lankatruth.com/si/?p=1224", "Category": "පුවත්", "Parent URL": null}