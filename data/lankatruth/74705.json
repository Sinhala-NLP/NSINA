{"Source": "Lankatruth", "Timestamp": "May 28, 2019", "Headline": "සමාජ මාධ්‍ය ජාල භාවිතා කරන්නන්ගෙන් පොලිසිය ඉල්ලීමක් කරයි", "News Content": "සමාජ මාධ්‍ය ජාල පරිහරණය කිරීමේ දී වැඩි අවධානයකින් ක්‍රියා කරන ලෙස සමාජ මාධ්‍ය ජාල භාවිතා කරන්නන්ගෙන් ඉල්ලා සිටින බව පොලිස් මාධ්‍ය ප්‍රකාශක, පොලිස් අධිකාරි රුවන් ගුණසේකර මහතා සඳහන් කරයි. වර්තමානයේ සිදු වූ සිදුවීම් ලෙස හුවා දක්වමින් පැරණි සිදුවීම් සමාජ මාධ්‍ය වෙත මුදා හරින සිදුවීම් කීපයක් වාර්තා වී ඇති බවද ඒ සම්බන්ධයෙන් විමර්ශන කණ්ඩායම් අවධානයෙන් පසුවන බවද පොලිස් මාධ්‍ය ප්‍රකාශකවරයා අවධාරණය කරයි. ඒ සම්බන්ධයෙන් වැඩි දුරටත් කරුණු පැහැදිළි කළ පොලිස් අධිකාරි රුවන් ගුණසේකර මහතා… “සමාජ මාධ්‍ය ජාල පරිහරණය කිරීමේ දී වැඩි අවධානයකින් ක්‍රියා කරන ලෙස ඉල්ලා සිටිනවා. එයට හේතුව වන්නේ ඉතා පැරණි සිදුවීම් වර්තමානයේ සිදු වූ සිදුවීම් ලෙස හුවා දක්වමින් සමාජ මාධ්‍ය වෙත මුදා හරින සිදුවීම් කීපයක් ම වාර්තා වී තිබෙනවා. ජාතින් අතර අසමඟිය, වෛරය ඇති කිරීමේ අඳහසින් එවැනි පැරණි සිද්ධීන් සමාජ මාධ්‍ය වෙත මුදා හැරීම නිසා සමාජ මාධ්‍ය පරිහරණය කිරීමේ දී ඒ පිළිබඳව අවධානයකින් කටයුතු කරන ලෙස ඉල්ලා සිටිනවා.”", "URL": "https://lankatruth.com/si/?p=74705", "Category": "පුවත්", "Parent URL": null}