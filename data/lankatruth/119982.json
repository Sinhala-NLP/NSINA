{"Source": "Lankatruth", "Timestamp": "July 20, 2021", "Headline": "යළි ආසාදිතයන් 1,500 ඉක්මවයි… මරණ 43යි…", "News Content": "දින කිහිපයකට පසු අද (20) දිනයේ මේ වනවිට මෙරට කොවිඩ් – 19 ආසාදිතයින් 1,500 ඉක්මවා ගොස් ඇති බව රජයේ ප්‍රවෘත්ති දෙපාර්තමේන්තුව නිකුත් කළ නිවේදනය අනුව තහවුරු වේ. ඒ අනුව ආසාදිතයින් 1,554 දෙනෙකු වාර්තා වී තිබේ. එම ආසාදිතයින් වාර්තා වන්නේ අලුත් අවුරුදු කොවිඩ් පොකුරෙන් සහ විදේශයන්හි සිට පැමිණ නිරෝධායනයට ලක් වෙමින් සිටින අයගෙන් බවද රජයේ ප්‍රවෘත්ති දෙපාර්තමේන්තුව සඳහන් කරයි. මේ වනවිට ආසාදිතයින් 21,275 දෙනෙකු රෝහල්වල ප්‍රතිකාර ලබන අතර මේ වනවිට මෙරටින් හමුවී ඇති සමස්ත ආසාදිතයින් ගණන 287,973කි. එමෙන්ම අද දින මෙරටින් වාර්තා වී ඇති ඊයේ (16) මිය ගිය ආසාදිතයින් ගණන 43කි. ඒ අනුව මෙරටින් නිල ලෙස නිවේදනය කර ඇති මියගිය කොවිඩ් ආසාදිත පුද්ගලයින්ගේ ගණන 3,870 දක්වා ඉහළ ගොස් ඇත. ශ්‍රී ලංකාව මේ වනවිට ලෝකයේ වැඩිම ආසාදිතයින් වාර්තාවන රටවල් අතර 69 වන ස්ථානයේ පසුවේ. එමෙන්ම ලංකාව දෛනික ආසාදිතයින් වාර්තා වන රටවල් අතර 29 වන ස්ථානයේ පසුවේ. එමෙන්ම වැඩිම දෛනික මරණ වාර්තාවන රටවල් අතර ශ්‍රී ලංකාව පසුවන්නේ 16වන ස්ථානයේය.", "URL": "https://lankatruth.com/si/?p=119982", "Category": "කොවිඩ් -19 (කොරෝනා ) පුවත්", "Parent URL": null}