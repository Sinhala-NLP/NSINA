{"Source": "Lankatruth", "Timestamp": "March 13, 2020", "Headline": "අර්තාපල් ලෙස ගෙනා රුපියල් බිලියනයක හෙරොයින් තොගයක් මීගමුවෙන් පොලිස් භාරයට", "News Content": "අර්තාපල් අතර සඟවා පකිස්ථානයේ සිට මෙරටට ගෙන්වන ලද හෙරොයින් තොගයක් මීගමුව කොච්චිකඩේ ප්‍රදේශයේදී පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගෙන ඇත. එහි බර කිලෝග්‍රෑම් 99.5ක් බවත් මත්ද්‍රව්‍ය තොගයේ වටිනාකම රුපියල් බිලියනයකට අධික බවත් පොලිස් මත්ද්‍රව්‍ය නාශක කාර්යාංශය පවසයි. පකිස්ථානයේ සිට ගෙන්වන ලද අල කන්ටේනරයක තිබී පොලිස් මත්ද්‍රව්‍ය නාශක කාර්යංශය මෙම මත්ද්‍රව්‍ය තොගය සොයා ගත්තේ, මීගමුව කොච්චිකඩේ ප්‍රදේශයේ කළ වැටලීමකදී ය. හෙරෝයින් තොගය මෙරටට රැගෙනවිත් ඇත්තේ, අල ගෙඩි ලෙස ව්‍යාජව සකස් කරන ලද ඇසුරුම් තුළ ය. ජාවාරම සම්බන්ධයෙන් පකිස්ථාන ජාතිකයෙකු ඇතුළු සැකකරුවන් 07 දෙනෙකු අත්අඩංගුවට ගෙන තිබේ. අල තොගය මෙරටට ගෙන්වා ඇත්තේ දෙහිවල ප්‍රදේශයේ ව්‍යාපාරිකයෙකු වන අතර ජාවාරම සම්බන්ධිකරණය කිරීම සඳහා පකිස්ථාන ජාතිකයෙකුද මෙරටට පැමිණ ඇත. පොලිස් මත්ද්‍රව්‍ය නාශක කාර්යංශයේ මෙහෙයවීමෙන් මෙම හෙරොයින් ජාවාරම පිළිබඳ වැඩිදුර විමර්ශන ක්‍රියාත්මකයි.", "URL": "https://lankatruth.com/si/?p=90965", "Category": "පුවත්", "Parent URL": null}