{"Source": "Lankatruth", "Timestamp": "December 1, 2017", "Headline": "උමාඔය උද්ඝෝෂකයන් ඌව පළාත් කෘෂිකර්ම අමාත්‍යාංශය වටලෑමෙන් පසු කඩිනම් සාකච්ඡාවක්…", "News Content": "උමාඔය බහුවිනාශකාරී ව්‍යාපෘතියට එරෙහි ජනතා පෙරමුණ විසින් පසුගිය 29වන දින ඌව පළාත් කෘෂිකර්ම අමාත්‍යාංශය වටලෑමෙන් පසු එකඟවූ පරිදි සියලුම බලධාරීන්ගේ මූලිකත්වයෙන් ඊයේ (30) වන දින උමා ඔය බහුවිනාශනාශකාරී ව්‍යාපෘතියට එරෙහි ජනතා පෙරමුණේ නියෝජිතයන් හට සාකච්ඡාවක් ලබා දී තිබේ. මෙහිදී උමාඔය බහුවිනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු සමන්ත විද්‍යාරත්න මහතා විසින් උමා ඔය ව්‍යාපෘතිය හේතුවෙන් ජනතාවට මහත් ව්‍යසනයක් සිදුවී ඇති බවත් ඒ සියල්ල මෙම ස්ථානයේ සාකච්ඡාවට භාජනය කිරීමට අදහසක් නොමැති බවත් ගොවිතැනට අදාළ ගැටළු පමණක් මෙහිදී සාකච්ඡා කොට පිළිතුරු ලබාගත යුතු බවටත් ප්‍රකාශ කර තිබේ. ගොවීන් සඳහා සහන ලබාදීමට ආණ්ඩුව කටයුතු නොකළ බවත් සහන ලබාදීමට නියෝගය ලබා ගනු ලැබූවේ ශ්‍රේෂ්ඨාධිකරණයේ පවරන ලද නඩුවකින් බවත් එම නියෝගයට අනුව ගොවීන්ට වන්දි ලබාදීම නිසි පරිදි සිදු නොවන බවත් පෙන්වා දුන් අතර පහත ගැටළුවලට මෙහිදී පිළිතුරු අනවශ්‍ය බවටත් සමන්ත විද්‍යාරත්න මහතා එහිදී ප්‍රකාශ කර ඇත. ඒ අනුව 01. උමාඔය විනාශයට ගොදුරු වූ ග්‍රාමනිලධාරී වසම් 39ක එළවලු ගොවීන්ගේ වගා කන්න උපරිම 09ක් හානියට ලක්ව ඇති බවත් ගොවි පවුල් 5000කට වඩා මේ හේතුවෙන් ජීවන උපාය අහිමිව සිටින බවත් ඔවුන්ට නොපමාව සාධාරන වන්දියක් ලබාදිම, මෙම ප්‍රදේශයේ ජනතාවට මෙම විපත සිදු කළේ ස්වභාවධර්මයා නොවන බවත් ලෝකයෙන් ලබාගත් ණයකින් මහින්ද රාජපක්ෂ ආණ්ඩුව ආරම්භ කළ හා වර්තමාන ආණ්ඩුව දිගින් දිගටම පවත්වාගෙන යනු ලබන උමා ඔය ව්‍යාපෘතියෙන් බවත් එබැවින් මෙය රජය විසින් ඇති කළ විනාශයක් හා ආපදාවක් බවත් ආණ්ඩුව තේරුම් ගත යුතු බවත් එසේම ආපදාවට පත් සියළු ජනතාවට මෙම වන්දි ගෙවීමට මුදල් වැය කරණුයේ ලංකා රජය නොවන බවත් උමා ඔය ව්‍යාපෘතිය බාරගත් ඉරානයේ රක්ෂණ සමාගමක් විසින් බවත් එහිදී සමන්ත විද්‍යාරත්න මහතා පැහැදිලි කර දී ඇත. මෙම අවස්ථාවට ඌව පළාත් කෘෂිකර්ම අමාත්‍ය ගරු උපාලි සමරවීර මහතාද එම අමාත්‍යාංශයේ ලේකම් වරයා, පලාත් කෘෂිකර්ම අධ්‍යක්ෂ වරයා ඇතුළු පළාතේ ප්‍රධාන නිලධාරීන්ද සහභාගී වී ඇති අතර උමාඔය බහුවිනාශකාරී ව්‍යාපෘතියට එරෙහි ජනතා පෙරමුණ වෙනුවෙන් ගරු අනුසාසක හිමිවරුන් වන මකුල්ඇල්ල විහාසර්ථානයේ විහාරාධිපති කහත්තේවෙල ධර්මසිරි නායක හිමියන්ද වටගමුව විහාරාධිපති ඇත්තලපිටියේ විමලසිරි හිමියන්ද සංවිධානයේ උප ලේකම් වසන්ත සංජීව මහතාද එහි උපසභාපති එච්.ඒ. බෝධිපාල මහතාද ඇතුළු කණ්ඩායමක් සහභාගීවී තිබේ.", "URL": "https://lankatruth.com/si/?p=44723", "Category": "පුවත්", "Parent URL": null}