{"Source": "Lankatruth", "Timestamp": "April 27, 2021", "Headline": "දියතලාවේ party දැමුවේ කවුද? නුවරඑළියෙ රෝයල් සාද තිබ්බේ කවුද?", "News Content": "ICU ඇඳක් නැතිව ඊයෙ මාවනැල්ල රෝහලේ වෛද්‍යවරයකුගේ සහෝදරයෙක් කොරෝනා සෑදී මිය ගියේය. කොරෝනා ලංකාවට පැමිණ දැන් මාස 14 කි. ගෝඨාභය රාජපක්ෂ ජනාධිපති ධුරයට පත්ව මාස 17කි. ඔහුගේ ආණ්ඩුවේ කර්මාන්ත ඇමති විමල් වීරවංශ කීවේ ICU ඇඳන් ලංකාවේ නිපදවන බවය. ඒක බලන්න ඖෂධ නියාමන අධිකාරියේ වැඩබලන සභාපති ලෙස ලඟදි පත් කළ මහාචාර්ය සිසිර සිරිබද්ධන එක්ක ගිහින් මාධ්‍යවලටත් දැම්මේ ය. වීරවංසගේ ICU ඇඳනුත් හරියට රෝහිත රාජපක්ෂ හෙවත් චිචී ගේ රොකට්ටුව වාගේය. ඇරියා ඇරියාමය. ඊට පස්සේ වෙච්ච දෙයක් නැත. ICU ඇඳන් ඔන්න හදනවා මෙන්න හදනවා කියා, දේශීය ආර්ථිකයක් හදනවා කියා පෙන්න පෙන්නා කරේ මේ රටේ ජනතාව ඇන්ඳීමය. සෞඛ්‍ය රාජ්‍ය ඇමති චන්න ජයසුමන ගේ කෙරුවාවත් ඊට දෙවැනි නැත. ඔහුත් කියන්නේ මේ රටේ දැන් ඖෂධ හදනවා කියාය. හැබැයි ඇත්තටම වෙන දේ දන්නෙ ඖෂධ නිෂ්පාදන සංස්ථාවේ සේවකයන් ය. ඉන්දියාවෙන් ගේන අමුද්‍රව්‍ය මෙහෙ පැක් කරලා අපි ලංකාවේ ඖෂධ හැදුවා කියා මාධ්‍ය ගෙන්නලා පොර ටෝක් දෙනවාය. මේ අයියලා කවුරුත් කරන්නේ රටේ ජනතාව අන්දවන එකය. වැඩේ කියන්නේ ඒකටම ඇන්ඳෙන්න බලාගෙන පිරිසක් සිටින එකය. දැන් ඇඳගත්ත පිරිසට දෙලෝ රත් වී ඇත. රෝග ලක්ෂණ නොමැතිව ම තරුණ ජීවිත කොවිඩ් වලින් මිය යනවා ය. නාවික හමුදාවේ ශාරීරික ව්‍යායාම උපදේශකවරයෙක් නිදි යහනේම කොවිඩ් වලින් මිය ගියේය. තත්ත්වය ඒ තරමටම බරපතළය. මේ තත්ත්වය දන්නා නිසා පසුගිය සිකුරාදා සෞඛ්‍ය බලධාරීන් කොවිඩ් කමිටුවෙන් ඉල්ලා සිටියේ රට වහන ලෙසය. හැබැයි ඒ යෝජනාව සෞඛ්‍ය බලධාරීන්ට ඉහළින් සිටින ජනාධිපති පයිසෙකට මායිම් කර නැත. සෞඛ්‍ය රාජ්‍ය ඇමති සුදර්ශණී ප්‍රනාන්දු පුල්ලේ කනස්සල්ලෙන් කිව්වෙ ඒ ගැනය. ජනාධිපතිගෙ ඕඩරය අරගෙන ආ හමුදාපති ඒ යෝජනාව පරාජයට පත් කළේය. මේ අතර රටේ ඉහළ ම ඉහළ ප්‍රධානියෙක් ප්‍රමුඛ 38ක් දියතලාවේ හමුදා කඳවුරේ දී සාදයක් පැවැත්වූයේ සිකුරාදා හවසය. ඒ හමුදාවට බැඳී අවුරුදු මෙච්චර ගත වුණා කියාය. රට වැහුවේ නැත්තේ ඒක නිසා යැයිද කසුකුසුවක් පවතී. ඒ අතර නාවික හමුදාවේ හිටපු දැන් අගමැති කාර්ය මණ්ඩල ප්‍රධානී යෝශිත සහ බිරිඳ තමුන් එංගලන්තයේ විලියම් සහ කේට් යයි හිතාගෙන නුවරඑළියේ ගොහිං තිබුණේය. මේ ජවුසන් අස්සේ රටේ අහිංසක තරුණ ජීවිත covid වලින් එක එක මිය යන්නේය. ලොක්කන්ට එහෙම තිබියදී සොක්කන් මාස්ක් එක නැතුව යනවාදැයි අල්ලන්නට පොලිසිය යොදා තිබේ. මේක හරි අපූරු රටකි. ඉන්දියාවේ මෙච්චර දෙයක් වෙලා තිබියදීත් තාමත් අපි එයාර් පෝට් එකවත් වසා නැත. තාමත් ජනාධිපති කියන්නේ මම තමයි හොඳටම කළේ කියා ය. අනෙක් රටවල් අපෙන් උගෙන ගත යුතු බවය. මේ රට නං වැරදුනු තැන් වලින් වත් පාඩම් ඉගෙන ගන්නා රටක් නොවේ. -අංගම්මන පොඩි හාමුදුරුවෝ-", "URL": "https://lankatruth.com/si/?p=115542", "Category": "පුවත්", "Parent URL": null}