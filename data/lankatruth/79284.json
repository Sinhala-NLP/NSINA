{"Source": "Lankatruth", "Timestamp": "August 18, 2019", "Headline": "සායනික අපද්‍රව්‍ය අවිධිමත්ව බැහැරකළ තිදෙනෙකුට නීතිමය පියවර", "News Content": "රෝහල්වල සායනික අපද්‍රව්‍ය අවිධිමත් ලෙස බැහැරීමේ සිද්ධියට සම්බන්ධ පුද්ගලයන් තිදෙනෙකු හඳුනාගෙන ඇති බවත් ඔවුන්ට එරෙහිව නීතිමය පියවර ගනිමින් සිටින බවත් මධ්‍යම පරිසර අධිකාරිය පවසයි. මධ්‍යම පරිසර අධිකාරියේ අපද්‍රව්‍ය වැලැක්වීමේ අංශයේ අධ්‍යක්ෂ අජිත් වීරසුන්දර මහතා මේ බව සඳහන් කර ඇත. පසුගිය දිනවල හම්බන්තොට, මැඩිල්ල වැව් රක්ෂිතය, මුතුරාජවෙල හා සෙවනගල ප්‍රදේශවලට අවිධිමත් ලෙස සායනික අපද්‍රව්‍ය බැහැරකිරීම සහ බදුල්ල රෝහලේ සායනික අපද්‍රව්‍ය විධිමත් බැහැර කිරීමකින් තොරව ගබඩා කර තිබෙන බවට තොරතුරු අනාවරණය විය. මේ සම්බන්ධව මධ්‍යම පරිසර අධිකාරියේ මැදිහත්වීමෙන් විශේෂ පරීක්ෂණ සිදුවිය. සායනික අපද්‍රව්‍ය බැහැර කිරීමේදී සියලු රෝහල් විසින් පරිසර අධිකාරියේ අධීක්ෂණයකින් පසු බලපත්‍රයක් ලබාගත යුතු බව ද වීරසුන්දර මහතා සඳහන් කළේය.", "URL": "https://lankatruth.com/si/?p=79284", "Category": "පුවත්", "Parent URL": null}