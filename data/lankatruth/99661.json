{"Source": "Lankatruth", "Timestamp": "November 8, 2020", "Headline": "20න් ජනාධිපතිට හිමිවූ බලයට නීතිපති පළමු ගල ගසයි", "News Content": "20වන සංශෝධනයෙන් ජනාධිපති ගෝඨාභය රාජපක්ෂට හිමවූ බලය අනුව ශ්‍රේෂ්ඨාධිකරණයට හා අභියාචනාධිකරණයට පත් කළ යුතු විනිසුරුවන්ගේ නාමලේඛනය ජනාධිපතිවරයා විසින් අලුතින් පිහිටුවන ලද පාර්ලිමේන්තු සභාවට ඉදිරිපත් කර ඇත. ඒ අනුව ශ්‍රේෂ්ඨාධිකරණයේ සිටින විනිසුරුවරු ප්‍රමාණය 11 සිට 17 දක්වා වැඩිකරගෙන ඇති අතර දැනට අභියාචනාධිකරණයේ සිටින විනිසුරුවන් 06 දෙනෙකුගේ නම් ජනාධිපතිවරයා විසින් පාර්ලිමේන්තු සභාවට ඉදිරිපත් කර ඇත. එම විනිසුරුවන් වන්නේ දැනට අභියාචනාධිකරණ සභාපති එම්.ඩී.ඒ නවාස්, කුමුදුනී වික්‍රමසිංහ, ශිරාන් ගුණරත්න, අචල වෙන්ගප්පුලි, මහින්ද සමයවර්ධන සහ ජනක් ද සිල්වා යන අයයි. නීතිපතිවරයා විරෝධය පලකර ඇත්තේ දැනට නීතිපති දෙපාර්තමේන්තුවේ සිටින ජ්‍යෙෂ්ඨ නිලධාරීන් නොසලකා හැර ශ්‍රේෂ්ඨාදිකරණ විනිසුරුවන් නම් කිරීම පිළිබඳවය. නීතිපතිවරයාගේ අදහස වී ඇත්තේ අතිරේක සොලිස්ටර් ජනරාල්වරු ලෙස දැනට කටයුතු කරන සරත් ජයමාන්න, ඉන්දිකා දේවමුණි, ෆර්ෂාන් ජමීල් හා ප්‍රියන්ත නාවාන යන අයගේ නම් මේ සඳහා නිර්දේශ කළ යුතු බවයි. නීතිපතිවරයා විසින් සිය විරෝධය පාර්ලිමේන්තු සභාවේ ආණ්ඩුපක්ෂය නියෝජනය කරන ඉහළම බලධාරියා වන අගමැති මහින්ද රාජපක්ෂ වෙත ඉදිරිපත් කර ඇත. පාර්ලිමේන්තු සභාවේ මංගල රැස්වීම පසුගිය බ්‍රහස්පතින්දා පැවති අතර ජනාධිපතිවරයා විසින් ශ්‍රේෂ්ඨාධිකරණය වෙත නම් කරනලද විනිසුරුවරුන් පිළිබඳ සළකා බැලීම ඊලඟ බ්‍රහස්පතින්දා දක්වා කල් දමා ඇත.", "URL": "https://lankatruth.com/si/?p=99661", "Category": "පුවත්", "Parent URL": null}