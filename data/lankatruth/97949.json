{"Source": "Lankatruth", "Timestamp": "October 17, 2020", "Headline": "කොරෝනාවට වඩා දරුණු ණය වසංගතය කාල බෝම්බයක් වගේ පුපුරණවා…", "News Content": "කොරෝනා වසංගතය හමුවේ කෘතීමව පොලී අනුපාත අඩු කර තිබීම මහ බැංකුවට බලපෑම් කර මුදල් අච්චු ගැසීම සහ රජ‌යේ ණය බර උග්‍ර වීම යන මූලික කරුණු පදනම් කරගෙන මෙරට ආර්ථිකය බරපතළ පිපිරීමකට ලක්විය හැකි බව ජාතික විද්වත් සංවිධානයේ මාධ්‍ය හමුවකදීආචාර්ය අනිල් ජයන්ත ප්‍රනාන්දු මහතා හෙළිකළේය. විශේෂයෙන්ම කොරෝනා වසංගතයට වඩා බරපතළ ලෙස මේ වනවිට අපරට ණය වසංගතයට ගොදුරු වී ඇති බවත් ජාත්‍යන්තර ණය ශ්‍රේණිගත කිරීම් ආයතනයක් වන මූඩිස් ආයතනය විසින් මේ වනවිට ශ්‍රීලංකාව CAA1 යන අධික අවධානම් සහිත ශ්‍රේණියට ඇතුළත් කර තිබීම පිළිබඳව ආචාර්යවරයා ඒම මාධ්‍ය හමුවේදීවිශේෂ අවධානය යොමු කළේය. මීළගට තිබෙන ණය ශ්‍රේණිගත කිරීමට ලංකාව පහත වැටුනහොත් ලෝකයේ කිසිම රටකින් ණය ලබාගත නොහැකි බව ඔහු ඒහිදී අවධාරණය කළේය. ඒසේම මේ වනවිට‌ ආණ්ඩුව අනුගමන කරමින් තිබෙන මහ බැංකුවේ ස්වාධීනත්වයට බලපෑම් කර විශාල වශයෙන් මුදල් අච්චු ගැසීමේ ක්‍රියාමාර්ගය මෙන්ම කෘතීම ලෙස පොළී අනුපාත පහත දමා තිබීමද නිසා රටතුළ උද්ධමනය සීඝ්‍රයෙන් ඉහළ ගොස් ජනතාවට දරාගත නොහැකි තරම් පීඩනයක් ඇති වන බවද මෙහිදී අවධාරණය කළේය. මෙම තත්වයන්ගෙන් ජාතික ආර්ථිකය මුදවා ගැනීමට මෙරට සැබෑ ලෙසම ප්‍රමුඛතා දිය යුතු ආයෝජන ව්‍යාපෘති මගින් නිෂ්පාදනය ඉහළ දමා ඒ් මත පදනම් වූ ආර්ථික ක්‍රමයකට රට යොමු කළ යුතු බව පෙන්වා දුන්නේය. මෙම ක්‍රියාමාර්ග අනුගමනය නොකළහොත් ණය බර පුපුරා යාම සහ උද්ධමනය නිසා ජනතාවට වන්දි ගෙවීමට සිදුවනු ඇති බවට අනතුරු ඇඟවීය.", "URL": "https://lankatruth.com/si/?p=97949", "Category": "පුවත්", "Parent URL": null}