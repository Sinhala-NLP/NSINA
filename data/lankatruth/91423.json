{"Source": "Lankatruth", "Timestamp": "March 21, 2020", "Headline": "බැසිල් ස්වයං නිරෝදායනයට යොමු වෙයි – පක්ෂ කාර්යාලයත් වසා දමයි", "News Content": "පොහොට්ටු පක්ෂයේ නිර්මාතෘ, හිටපු අමාත්‍ය බැසිල් රාජපක්ෂ මහතා ස්වයං නිරෝධායනයට ලක්ව සිටින බවත් මේ වනවිට නෙළුම් මාවතේ පිහිටි එම පක්ෂ කාර්යාලය වසා දමා ඇති බවත් වාර්තා වේ. බැසිල් රාජපක්ෂ මහතා පුවත් වෙබ් අඩවියක් වෙත පවසා තිබෙන්නේ තමා පවුලේ සාමාජිකයන්ගෙන්ද වෙන්ව ස්වයං නිරෝධායනය සඳහා යොමුව සිටින බවයි. ඒ අනුව බැසිල් රාජපක්ෂ මහතා මේ වනවිට දේශපාලන කටයුතුවලින් ඈත්ව ඇති අතර ඔහු හමුවීම සඳහා නිවසට පැමිණෙන පුද්ගලයන්ද වලක්වා ඇත. පසුගිය දිනවලදී ඔහු සමග සමීපව දේශපාලන කටයුතුවල නිරත වූ කෑගල්ල දිස්ත්‍රික්කයේ අපේක්ෂකයෙකුට වෛරසය ආසාදනය වී ඇති බවට ඇතිවූ සැකය මත බැසිල් රාජපක්ෂ මහතා ස්වයං නිරෝධායනය සඳහා යොමුව ඇති බවයි වාර්තා වේ. මේ වනවිට පොදුජන පෙරමුණේ කාර්යාලයද වසාදමා ඇති අතර එහි කටයුතු කළ සේවකයන්ද නිවෙස් වෙත යවා තිබේ. මේ අතර පසුගිය දිනවලදී ජනතාව සමග සමීපව කටයුතු කළ තවත් දේශපාලන චරිත කිහිපයක්ද ස්වයං නිරෝධායනය පිළිබඳ අවධානය යොමු කරමින් සිටින බවද වාර්තා වේ. පසුගියදා කොරෝනා බවට තහවුරු වීමෙන් පසු මේ වනවිට කොළඹ IDH රෝහලේ ප්‍රතිකාර ලබමින් සිටින වරකාපොළ ප්‍රාදේශීය සභාවේ මන්ත්‍රීවරයා සමග එකට දේශපාලන කටයුතුවල යෙදී ඇති කෑගල්ල දිස්ත්‍රික්කයේ අපේක්ෂකයෙකුට සෞඛ්‍ය අංශ විසින් නිවසේ ස්ව්‍යං නිරෝදායනයේ යෙදෙන ලෙස දන්වා ඇති අතර එම අපේක්ෂකයා ඒ දිනවලම බැසිල් රාජපක්ෂ මහතා සමග ඡායාරූපවලට පෙනී සිට ඇති අතර නෙළුම්මාවතේ පිහිටි පක්ෂ කාර්යාලයේදී නාමයෝජනා පත්‍රයටද අත්සන් තබා ඇත. යම් හෙයකින් එම අපේක්ෂකයාට වෛරසය ආසාදනය වී තිබේනම් එය බොහෝ පිරිසකට ආසාදනය වීමේ ඉඩ කඩද තිබේ. මූලාශ්‍ර LNW", "URL": "https://lankatruth.com/si/?p=91423", "Category": "පුවත්", "Parent URL": null}