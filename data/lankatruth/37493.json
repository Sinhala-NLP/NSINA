{"Source": "Lankatruth", "Timestamp": "July 14, 2017", "Headline": "ගම්මිරිස් ගොවියන්ට එල්ලකළ මැර ප්‍රහාරයේ වගකීම ආණ්ඩුව බාරගත යුතුයි", "News Content": "ඊයේ (13) පල්ලෙබැද්ද නගරයේ පැවති ගම්මිරිස් ගොවියන්ගේ උද්ඝෝෂණයට කඩාවැදී එල්ල කළ මැර ප්‍රහාරයේ වගකීම ආණ්ඩුව සම්පූර්ණයෙන්ම භාරගත යුතු බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ මහතා මේ බව පැවසූවේ ලබන 26වනදා කොළඹදී පවත්වන ගොවි විරෝධතාවය සම්බන්ධයෙන් ගොවි ජනතාව දැනුවත් කිරීම සඳහා අද (14) හම්බන්තොටදී පැවති ගොවි හමුවකදී ය. විදේශයෙන් ගම්මිරිස් ගෙන්වීම වහාම නවත්වා දේශීය ගම්මිරිස් සඳහා නිසි මිලක් ලබා දෙන්නැයි ඉල්ලමින් ඇඹිලිපිටිය රත්නපුර ප‍්‍රධාන මාර්ගය හරස්කරමින් ඊයේ පල්ලෙබැද්ද නගරයේ පැවති උද්ඝෝෂණයට කඩාවැදුණු මැර කණ්ඩායමක් විසින් ගම්මිරිස් ගොවීන්ට පහරදී තිබූ අතර එම මැරයන් එක්සත් ජාතික පක්ෂයට සම්බන්ධ අයවලුන් බවට උද්ඝෝෂකයෝ එම අවස්ථාවේම හඳුනාගෙන තිබිණි. නාමල් කරුණාරත්න මහතා සඳහන් කරන්නේ ගොවි විරෝධතා සාධාරණ යැයි ජනාධිපතිවරයා පසුගියදා ප්‍රකාශ කළ නමුත් එම සාධාරණ ගොවි විරෝධතාවලට මැර කණ්ඩායම් මෙසේ පහරදෙන්නේ ඔවුන්ට ආණ්ඩුවේ රැකවරණය ලැබෙන නිසා බවය.", "URL": "https://lankatruth.com/si/?p=37493", "Category": "පුවත්", "Parent URL": null}