{"Source": "Lankatruth", "Timestamp": "December 24, 2022", "Headline": "මත්තල වියදම අදායම මෙන් 20 ගුණයක් – විගණන වාර්තාවකින් හෙළිවෙයි", "News Content": "මත්තල ජාත්‍යන්තර ගුවන් තොටුපොළේ වියදම (මෙහෙයුම් පිරිවැය) එහි ආදායම මෙන් 20 ගුණයක් පමණ වන බව ජාතික විගණන කාර්යාලය නිකුත් කළ එහි අලුත්ම වාර්තාවේ සඳහන් වේ. එම වාරුතාව අනුව මත්තල ජාත්‍යන්තර ගුවන් තොටුපොළේ මෙහෙයුම් පිරිවැය රුපියල් කෝටි 200 ඉක්මවා ඇත. එසේම මෙම ගුවන් තොටුපොළ ඉදිකිරීම සඳහා වැය කරන ලද රුපියල් කෝටි 3,656කට වැඩි මුදල ඵලදායී ලෙස භාවිතා කර නැතැයිද එම වාර්තාවෙන් හෙළි වෙයි. මත්තල ගුවන් තොටුපොළ 2021 වර්ෂයේ දී බදු ගෙවීමෙන් පසු ශුද්ධ අලාභය රුපියල් කෝටි 400ක් වූ අතර 2017 වසරේ සිට 2021 වසර දක්වා බදු ගෙවීමෙන් පසු ශුද්ධ අලාභය රුපියල් කෝටි 2,000කට වැඩි බව විගණන අංශ ප්‍රධානීහු පෙන්වා දෙති. එම ගුවන් තොටුපොළේ අපේක්ෂිත වාර්ෂික මගී ධාරිතාව ලක්ෂ දහයක් වුවත් පසුගිය වසර පහ තුළම පැමිණ ඇත්තේ මගින් අනූ එක් දහස් හත් සිය හතළිස් හතක් පමණක් බව පවසන විගණන වාර්තාව ගුවන් තොටුපළ ආශ්‍රිතව පසුගිය වසර පහේදී සිදුව ඇත්තේ ගුවන් ගමන් 2396ක් පමණක් බවද සඳහන් කරයි. තවද ගුවන් තොටුපොළ ඉදිකිරීම සඳහා ලබාගත් ඇමරිකානු ඩොලර් කෝටි 19ක ණය සඳහා පොලිය ඇතුළුව වාර්ෂික ණය වාරිකය ලෙස රුපියල් කෝටි 261ට වැඩි මුදලක් සමාගම විසින් ගෙවනු ලැබ තිබූ බවද එහි වැඩිදුරටත් සඳහන් වේ.", "URL": "https://lankatruth.com/si/?p=143173", "Category": "පුවත්", "Parent URL": null}