{"Source": "Lankatruth", "Timestamp": "April 16, 2012", "Headline": "ජයලලිතාත් නැති කරුණානිධිත් නැති දූතපිරිස අද දිවයිනට", "News Content": "ඉන්දීය පාර්ලිමේන්තු මන්ත්‍රීවරුන් පිරිසක් අද (16) ශ්‍රී ලංකාවට පැමිණීමට නියමිත බව විදේශ කටයුතු අමාත්‍යාංශයේ ලේකම් කරුණාතිලක අමුණුගම පවසයි. ඉන්දීය පාර්ලිමේන්තුවේ විපක්ෂ නායිකා සුෂ්මා ස්වරාජගේ නායකත්වයෙන් මෙම නියෝජිත පිරිස පැමිණීමට නියමිතය. අද දිවයිනට පැමිණීමට නියමිත නියෝජිත පිරිසට තමිල්නාඩු ප්‍රාන්තය නියෝජනය කරන මන්ත්‍රීවරුන් 7දෙනෙකු ඇතුළත් සිටී. එහෙත් තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම් පැවසුවේ තම පක්ෂය වන ඒ.අයි.ඒ.ඩී.එම්.කේ. පක්ෂයේ මන්ත්‍රීවරයා මෙම සංචාරයට සහභාගි නොවන බවය. මේ අතර ඩී.එම්.කේ. පක්ෂයේ නියෝජිතයින් ද මේ සංචාරයට සහභාගි නොවන බව පක්ෂයේ නායක එම්.කරුණානිධි පැවසූ බව දකුණු ඉන්දීය සන් රූපවාහිනිය අද වාර්තා කළේය. සන් වාර්තාවේ දැක්වුණේ මීට පෙර සිදුවීම් සලකා බැලීමේදි මේ සංචාරයෙන් කිසිඳු යහපතක් නොවන බවය. සැලසුම් කර ඇති මෙම සංචාරයෙන් ශ්‍රී ලංකාවේ වෙසෙන දෙමළ වැසියන්ට කිසිඳු උපකාරයක් නොවන බැවින් එය නිෂ්ඵල එකක් බව එම්.ඩී.එම්.කේ පක්ෂයේ මහලේකම් වයි.ගෝපාලස්වාමී පවසයි. මේ අතර ඉන්දීය කොංග්‍රස් පක්ෂයේ තමිල්නාඩු ප්‍රාන්ත මන්ත්‍රී සුදර්ශන් නාච්චිඅප්පන් මහතා මෙරට මාධ්‍ය වෙත ප්‍රකාශ කර තිබුනේ, පාර්ලිමේන්තු නියෝජිතයින් 13 දෙනෙකු මෙම සංචාරයට එක්වන බවයි. සංචාරයේදී ප්‍රධාන වශයෙන් දෙමළ ජනතාව නැවත පදිංචි කිරිමේ කටයුතු හා ඉන්දීය ආධාර යටතේ මෙරට කෙරෙන සංවර්ධන කටයුතු පිළිබඳව සොයා බලන බවද ඔහු කියා සිටි.", "URL": "https://lankatruth.com/si/?p=2058", "Category": "පුවත්", "Parent URL": null}