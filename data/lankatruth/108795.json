{"Source": "Lankatruth", "Timestamp": "January 19, 2021", "Headline": "වරාය වෘත්තීය සමිති නායක දඩයම ඇරඹේ…. නිරෝෂන්ට නීතිවිරෝධී ස්ථාන මාරුවක්…", "News Content": "කොළඹ වරායේ නැගෙනහිර ජැටිය ඉන්දියාවට විකිණීමේ ආණ්ඩුව උත්සාහයට විරුද්ධව කටයුතු කරන වරායේ පුමුඛ පෙළේ වෘත්තීය සමිති නායකයෙකු වන සමස්ත ලංකා වරාය පොදු සේවක සමිතියේ ප්‍රධාන ලේකම් පී. නිරෝෂන් ගොරකානගේට වහාම ක්‍රියාත්මක වන පරිදි ස්ථාන මාරුවක් ලබා දී තිබේ. ඒ අනුව ඔහු බණ්ඩාරනායක තටාක අංශයේ සිට නියමු පාලන අංශයට ස්ථාන මාරු කර ඇත. වෘත්තීය සමිති නායක නිරෝෂන් ගොරකානගේ සිය වෘත්තීය සමිතියේ කටයුතු සඳහා නිදහස් වූ අයෙකුවේ. එලෙස වෘත්තීය සමිති කටයුතු සඳහා නිදහස් කරන ලද සේවකයින් සිය වෘත්තීය සමිති කටයුතුවලට බාධා වන අයුරින් මාරු කිරීමට කිසිම නීති ප්‍රතිපාදනයක් නොමැති අතර සාමාන්‍ය සේවකයෙකු මාරු කරන ආකාරයට ඔවුන්ව මාරු කිරීමටද කිසිම හැකියාවක් නැත. එවැනි සේවකයින්ට ස්ථානමාරු ලබා දෙන්නේ නම් එය සිදු කළ හැක්කේ සිය වෘත්තීය සමිති කටයුතුවලට පහසුවන ස්ථානයකටය. කෙසේ වෙතත් කොළඹ වරායේ නැගෙනහිර ජැටිය ඉන්දියාවේ අදානි සමාගමට විකිණීමේ ආණ්ඩුව කූඨ උත්සායට විරුද්ධව වරාය සේවකයින් ඉතා දැවන්ත ලෙස සංවිධානය වෙමින් පවතින පසුබිමක ආණ්ඩුව මෙලෙස කටයුතු කරන්නේ වරාය විකිණීමට එරෙහි සටන කඩාකප්පල් කිරීමට බවත් තමන් ඊට කිසිසේත් ඉඩ ලබා නොදෙන බවත් වරාය සේවකයෝ පවසති. වෘත්තීය සමිති නායකයන් දඩයම් කිරීමේ ආණ්ඩුවේ මෙම සැලැස්ම මීට දින දෙකකට කලින් lankatruth විසින් හෙළිදරව් කළේය.", "URL": "https://lankatruth.com/si/?p=108795", "Category": "පුවත්", "Parent URL": null}