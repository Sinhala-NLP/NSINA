{"Source": "Lankatruth", "Timestamp": "March 14, 2021", "Headline": "හෙජින් ගිවිසුමෙන් තෙල් සංස්ථාවට රු. කෝටි 1,364ක පාඩුවක්", "News Content": "ලංකා ඛනිජ තෙල් නීතිගත සංස්ථාවට ඉදිරි සුරැකුම් ගනුදෙනුව (හෙජින්) හේතුවෙන් 2019 වර්ෂය වනවිට රුපියල් කෝටි 1364කට අධික (මිලයන 13,641) පාඩුවක් සිදුවී ඇති බව ජාතික විගණන කාර්යාලය මගින් නිකුත්කොට ඇති 2019 වර්ෂයට අදාළ විගණන වාර්තාවේ සඳහන් වේ. හෙජින් ගනුදෙනුවලට අනුව වාණිජ බැංකු කිහිපයක් සමග එළැඹ තිබූ ඉදිරි ගිවිසුම් සම්බන්ධයෙන් බේරුම් ක්‍රියාවලියේ පාර්ශ්වයක් වශයෙන් සංස්ථාව කැඳවා තිබිණි. පාර්ශව අතර එළැඹ තිබූ ඉදිරි ගිවිසුම් සම්බන්ධයෙන් බේරුම් ක්‍රිරීමේ ඔප්පු යටතේ ඩොලර් මිලියන 60ක් ස්ටෑන්ඩට් වාටඩ් බැංකුවට 2013 වර්ෂයේදී ජුනි 03 වැනි දින ගෙවා තිබිණි. ඩොලර් මිලියන 27ක් ඩොයිෂ් බැංකුවට 2016 අගෝස්තු 04 වැනි දින ගෙවා තිබිණි. ලැබී ඇති තොරතුරුවලට අනුව 2019 වර්ෂය වනවිට මෙම ගනුදෙනුව හේතුවෙන් සංස්ථාව රුපියල් මිලියන 13,641ක පාඩුවක් ලබා ඇති බව විගණන වාර්තාවේ දැක්වේ. සංස්ථාවේ හෙජින් ගනුදෙනුව සම්බන්ධයෙන් ශ්‍රී ලංකා මහ බැංකුව විසින් නීතිවියදම් වශයෙන් රුපියල් මිලියන 941.2ක් වැයකොට තිබුණි. ඉන් මිලියන 567ක් 2011 වර්ෂයේ සිට 2014 වර්ෂය දක්වා කාලය තුළ සංස්ථාව විසින් මහ බැංකුවට ප්‍රතිපූරණය කර නොතිබුණි. කෙසේ වුවද 2019 වර්ෂය අවසන් වනවිටත් රුපියල් මිලියන 3.1ක් සංස්ථාව විසින් සමාලෝචන වර්ෂය අවසන් වනවිටත් ප්‍රතිපූරණය කර නොතිබූ බව විගණන වාර්තාවේ සඳහන් වේ. එමෙන්ම ඛනිජ තෙල් නීතිගත සංස්ථාවට එරෙහිව ඩොලර් මිලියන 8.6ක අයිතියක් සඳහා කොමර්ෂල් බැංකුව විසින් කොළඹ ඉහළ වාණිජ අධිකරණයේ නඩුවක් පවරා තිබෙන අතර එම නඩුව 2019 වර්ෂය අවසන් වනවිට විභාග වෙමින් තිබූ බව විගණන වාර්තාවේ දැක්වේ. ලලිත් චමින්ද සහ එස්.කේ කළුආරච්චි – ගාල්ල – දිවයින", "URL": "https://lankatruth.com/si/?p=112756", "Category": "ආර්ථික පුවත්", "Parent URL": null}