{"Source": "Lankatruth", "Timestamp": "February 27, 2021", "Headline": "නාරංගල කන්දේ අතුරුදහන් තරුණයාගේ මෘතදේහය හමුවෙයි", "News Content": "මිතුරන් 06 දෙනෙකු සමග පැමිණ බදුල්ල නාරංගල කන්දේ රාත්‍රී කූඩාරමක් ඉදිකර එහි රාත්‍රිය ගත කරමින් සිටියදී ඊයේ (26) රාත්‍රියේ අතුරුදන්වූ තරුණයෙකු මෘත දේහය යුද හමුදාව සහ පොලිසිය සිදුකළ සෝදිසි මෙහෙයුමකදී එම කන්දේ ප්‍රපාතයක තිබී අද (27) දහවල් හමුවී තිබේ. මෙසේ ජීවිතක්ෂයට පත්ව ඇත්තේ අවිස්සාවේල්ල මානියන්ගම පදිංචි මඩවක ලියනගේ අකලංක පෙරේරා නමැති 22 හැවිරිදි තරුණයෙකි. රාත්‍රී 9.30ට පමණ වැසිකිළි යන බව පවසා වතුර බෝතලයක්ද රැගෙන කූඩාරමෙන් පිටතට ගිය ඔහු යළි නොපැමිණි බව ඔහුගේ මිතුරන් පොලිසියට පවසා තිබේ. නාරංගල කන්ද සංචාරයට තහනම් ප්‍රදේශයක් බවට ‍පසුදා බදුල්ල දිස්ත්‍රික් සම්බන්ධීකරණ කමිටුව විසින් තීරණය කර තිබූ පරිසර කලාපයකි. බදුල්ල පොලිසිය පරීක්ෂණ පවත්වයි.", "URL": "https://lankatruth.com/si/?p=111590", "Category": "පුවත්", "Parent URL": null}