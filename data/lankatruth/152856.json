{"Source": "Lankatruth", "Timestamp": "October 6, 2023", "Headline": "අනුර කථානායක හොයයි – පාර්ලිමේන්තුව කල් තියයි -Video", "News Content": "පාර්ලිමේන්තුව ආරම්භයේ ගනු ලබන වාචික ප්‍රශ්න අවස්ථාවේදී මන්ත්‍රීවරු නගන ප්‍රශ්නවලට පිළිතුරු දීමට ඇමතිවරු වරප්‍රසාද භාවිතා කරමින් අත්තනෝමතික ලෙස මාස ගණන් කල් ගැනීම සම්බන්ධයෙන් අද (06) පෙරවරුවේ පාර්ලිමේන්තුවේ මතු වූ ප්‍රශ්න සහගත අවස්ථාවේ ඊට මැදිහත් වූ ජාතික ජන බලවේගයේ නායක අනුර දිසානායක විසින් කථානායක මහින්ද යාපා අබේවර්ධන පාර්ලිමේන්තුවට පැමිණ මෙම ප්‍රශ්නය විසඳිය යුතු බවත් ඔහු පාර්ලිමේන්තුවේ නැති බවත් සඳහන් කරමින් ප්‍රශ්න කර සිටීම හේතුවෙන් එම අවස්ථාවේ මූලාසනයේ සිටි නියෝජ්‍ය කාරක සභාපති අන්ගජන් රාමනාදන් විසින් පාර්ලිමේන්තුව විනාඩි 10කට කල් තබන ලදී. අද දින පොස්පේට් සමාගෙම් මතුව ඇති ගැටළු සම්බන්ධයෙන් ජාතික ජන බලවේගයේ නායක අනුර දිසානායක විසින් කතානායක විසින් 27/2 ප්‍රශ්නයක් යොමු කිරීමට නියමිතව තිබූ අතර ඊට අවස්ථාව හිමිවූ විට විපක්ෂයේ මන්ත්‍රීවරු විසින් අදාල උක්ත වරප්‍රසාද පුශ්නය මතු කරමින් තමන්ගේ ප්‍රශ්නවල පිළිතුරු ලබා නොදීම ගැන සභාවේ අවධාණය යොමු කළේය. මේ වනවිට අර්ථසාදක අරමුදලේ ඇති මුදල් ප්‍රමාණය ඇතුළු ඊට අදාළ ප්‍රශ්න කිහිපයක් විපක්ෂ මන්ත්‍රීවරු විසින් නගා තිබූ අතර ඊට පිළිතුරු දීම සඳහා දිගින් දිගටම කල් ගැනීම සම්බන්ධයෙන් අවධානය යොමු කරන ලදී. එම අවස්ථාවේ ඊට මැදිහත් වූ මන්ත්‍රී අනුර දිසානායක, මෙය සාධාරණ ප්‍රශ්නයක් බවත් මහ බැංකු අධිපතිවරයාගෙන් අදාළ පිළිතුර ලබාගෙන පාර්ලිමේන්තුවට ඉදිරිපත් කිරීමට මෙපමණ කාලයත් ගත යුතු නැති බවත් වහාම එම පිළිතුර ලබා දෙන ලෙස නියෝගයක් ලබා දීමට මූලාසනයට හැකියාව ඇති බවත් ඔහු පෙන්වා දෙන ලදී. එම අවස්ථාවේ මූලාසනයේ සිට නියෝජ්‍ය කාරක සභාපති විසින් එය කථානායක වෙත දැනුම් දෙන බව සඳහන් කළේය. එම අවස්ථාවේ දිගින් දිගටම කථානායක පාර්ලිමේන්තුවට නොපැමිණීම සම්බන්ධයේන මන්ත්‍රී අනුර දිසානායක ඉතා තදින් ප්‍රශ්න කළ අතර ඊට පිළිතුරු නොදුන් නියෝජ්‍ය කාරක සභාපති අන්ගජන් රාමනාදන් පාර්ලිමේන්තුව විනාඩි 10කට කල් තබන ලදී. ඉන් පසු නියෝජ්‍ය කථානායක අජිත් රාජපක්ෂ මූලාසනයට පැමිණෙමින් පාර්ලිමේන්තුව ආරම්භ කරන ලද අතර පාර්ලිමේන්තුව විනාඩි 10ක් කල් තබා ගනු ලැබූ තීරණය කුමක්දැයි යළිත් ජාතික ජන බලවේගයේ නායක අනුර දිසානායක විසින් ප්‍රශ්න කළද මූලාසනය ඊට නිසි පිළිතුරක් ලබා නොදුන් අතර කථානායක මහින්ද යාපා අබේවර්ධන විදේශගත වී ඇති බව පැවසීය. මන්ත්‍රී අනුර දිසානායක අවධාරණය කර සිටියේ පාර්ලිමේන්තු සතිය මග හැර පාර්ලිමේන්තුව නැති සතියක විදේශගත වීම් යොදාගැනීමට කතානායකට හැකියාව ඇති බවය.", "URL": "https://lankatruth.com/si/?p=152856", "Category": "පුවත්", "Parent URL": null}