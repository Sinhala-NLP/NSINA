{"Source": "Lankatruth", "Timestamp": "June 12, 2021", "Headline": "ආණ්ඩුව විරුද්ධවාදීන් මර්දනය කරන්න ගිහින් GSP+ නැති කරගන්නවා – ජවිපෙ ප්‍රධාන ලේකම්", "News Content": "මෙරට ආර්ථිකය ICU ඇඳක අසාධ්‍යව තිබෙන මොහොතක ආණ්ඩුව විරුද්ධවාදීන් මර්දනය කිරීම සඳහා ත්‍රස්තවාදය වැළැක්වීමේ පනත යොදා ගැනීම නිසා GSP+සහනය අහිමි වූබවත් ඊට ආණ්ඩුව සම්පූර්ණයෙන්ම වගකිව යුතු බවත් ජනතා විමුක්ති පෙරමුණ පවසයි. එම පක්ෂ මූලස්ථානයේදීඅද (12) පෙරවරුවේ පැවති මාධ්‍ය හමුවකදී ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා මේ පිළිබඳව අදහස් පළකරනු ලැබීය. එම මාධ්‍ය හමුවට හිටපු පාර්ලිමේන්තු මන්ත්‍රී සුනිල් හඳුන්නෙත්ති මහතාද එක්ව සිටි අතර මාධ්‍ය හමුවේදීඔවුන් පළකල සම්පූර්ණ අදහස් මෙසේය… වර්තමාන ආණ්ඩුව බලයට ඇවිල්ලා අවුරුදු එකහමාරක් වෙනකොට හැම පැත්තකින්ම අර්බුදයට ලක්වෙන අතර කොවිඩ් වසංගතයත් පාලනය කරනවා වෙනුවට තමන්ගේ දේශපාලන බැරිකම වහගන්න මර්දන නීති යොදා ගනිමින් ඉන්නවා. කඩා වැටිලා තියෙන ආර්ථිකය ගොඩගන්න වැඩපිළිවෙළක් ඉදිරිපත් නොකර ප්‍රභූවරුන්ට වාහන ගෙන්වමින් මුදල් නාස්ති කරනවා. ඒ වගේම ආණ්ඩු විරෝධී බලවේග මර්දනය කරන්න මානව හිමිකම් පවා උල්ලංඝණය කරමින් ඉන්නවා. හැම පැත්තකින්ම රට වට්ටලා තියෙන්නේ. ලංකාවට ජී.එස්.පී. ප්ලස් සහනය අහිමි වීමේ අනතුරක් නිර්මාණයවී තිබෙනවා. ජූනි 10 වැනිදා රැස්වුණු යුරෝපා පාර්ලිමේන්තුව ලංකාවට දී තිබෙන ජී.එස්.පී, ප්ලස් සහනය තාවකාලිකව නතර කිරීමට යෝජනාවක් ගෙනාවා. එයට පක්‍ෂව ඡන්ද 628ක් ලැබුණා. විරුද්ධව ලැබුණේ ඡන්ද 15යි. රටවල් 40ක් ඡන්දය දීමෙන් වැලකි සිටියා. යුරෝපා සංගමයේ ඡන්දවලින් 628ක් වගේ විශාල ප්‍රමාණයකින් ලංකාවට විරුද්ධ යෝජනාවක් සම්මත කරගන්න කොට ලංකාව ජාත්‍යන්තර ක්‍ෂේත්‍රයේ ලබන දැවැන්ත පරාජයක්. මේ යෝජනාවට අනුව ඉදිරියේදී ගන්නා ක්‍රියාමාර්ග තවම පැහැදිලි නැහැ. ජී.එස්.පී. ප්ලස් සහනය අහෝසි කිරීමේ යෝජනාව ගෙන එන්නේ ප්‍රධාන කරුණු 03ක් පදනම් කරගෙන. ත්‍රස්තවාදය වැලැක්වීමේ පනත අහෝසි කිරීම, මේ පනත පාවිච්චි කරලා විරුද්ධවාදීන් මර්දනය කරමින් මානව හිමිකම් උල්ලංඝනය කිරීම සහ රජයේ ප්‍රධාන ආයතනවලට හමුදා නිලධාරීන් පත්කර සිවිල් පාලනයට බාධා කිරීම, කියන කරුණු 03 පදනම් කරගෙන තිබෙනවා. ජනතා විමුක්ති පෙරමුණේ අපිට යුරෝපා සංගමය, යුරෝපය සහ අධිරාජ්‍යවාදීන් පිළිබඳව කියවීමක් තියෙනවා. අපි වගේ රටවලට මානව හිමිකම් ප්‍රශ්නය පාවිච්චි කරලා බලපෑම් කරන බව දන්නවා. ඔවුන් ගේන හැම යෝජනාවක්ම අපි පිළිගන්නේ නැහැ. නමුත් මෙතන තියෙන සමහර කරුණු යුරෝපා සංගමය අපිට පෙන්වන්න ඕනෑ ඒවා නෙවෙයි. අපි දැකලා වෙනස් කරගන්න ඕනෑ දේවල්. නමුත් ආණ්ඩුවේ ප්‍රජාතන්ත්‍ර විරෝධී හැසිරීම යුරෝපා සංගමය අපේ රටට බලපෑම් කිරීමට පාවිච්චි කරනවා. ලංකාවේ තිබෙන අධිරාජ්‍යවාදී බලපෑම්වලට හැම තිස්සේම පාර කපලා තියෙන්නේ අපේ රටේ පාලකයෝ. ජී.එස්.පී. ප්ලස් සහනය අහෝසි කිරීමෙන් පසුව 2017දී නැවත එම සහනය ලැබෙනවා. ඒ ලබාදුන්නේ ත්‍රස්තවාදය වැලැක්වීමේ පනත අහෝසි කරනවා කියන පොරොන්දුව මත. හැබැයි රනිල් මහත්තයාගේ ආණ්ඩුව ඒ පොරොන්දුව ඉටු කළේ නැහැ. මෙය අහෝසි කරනවා වෙනුවට ඊට වඩා හානියෙන් වැඩි පනතක් ගේන්න රනිල් වික්‍රමසිංහ මහත්තයා උත්සාහ කළා. ඊට විරෝධය පළවුණාම නිහඬව හිටියා. මෙතන අපි රටක් ලෙස යුරෝපා සංගමයට පොරොන්දුවක් වෙලා තියෙනවා. ආණ්ඩුව මොකක් වුණත් ඒ පොරොන්දු ඉටුකළ යුතු වෙනවා. අනෙක් පැත්තෙන් මේ පනත පාවිච්චි කරලා විරුද්ධවාදීන් මර්දනය කිරීම ගැන විශේෂයෙන් නම් 03ක් සඳහන් කර තිබෙනවා. නීතිඥ හිජාස් හිස්බුල්ලා, අනාස් ජසීම් සහ රහස් පොලිසියේ හිටපු අධ්‍යක්‍ෂ ශානි අබේසේකර යන තුන්දෙනා රඳවා ගැනීම. මේ අයට විරුද්ධව විධිමත් ලෙස නඩු පැවරීම හෝ නැත්නම් නිදහස් කිරීම කරන ලෙස ඔවුන් යෝජනා කරනවා. කිසියම් කෙනෙකුට චෝදනා තිබෙනවා නම් අධිකරණයේ විධිමත් ලෙස නඩු පවරා ඒ තීරණය අනුව දඬුවම් ලබාදීම හෝ නිදහස් කිරීම කළ යුතුයි. නමුත් ආණ්ඩුව මේ පනත මගින් තමන්ගේ විරුද්ධවාදීන් දිගු කලක් රඳවාගෙන ඉන්නවා. ජාතිවාදය මත බලයට ආපු ඊනියා අධිරාජ්‍යවාදය ගැන කතා කරන මහත්වරු විවිධ කතා කියමින් මේ පනත අහෝසි නොකර ඉන්නවා. ත්‍රස්තවාදය වැළැක්වීමේ පනත හඳුන්වා දුන්නේ ජේ.ආර්. ජයවර්ධන මහත්තයා 1979දී. මේ පතන හඳුන්වා දුන්නාට පස්සේ ආණ්ඩුව විසින් නම් කරන ජාතියේ ත්‍රස්තවාදී වැඩ ගොඩක් සිදුවී තිබෙනවා. ඒ නිසා ආණ්ඩුව මේක හැමදාමත් පාවිච්චි කරන්නේ තමන්ගේ විරුද්ධවාදීන් මර්දනය කිරීමට. මේක ඉතා බරපතලයි. අධිකරණයට ඉදිරිපත් නොකර ඕනෑම පුද්ගලයෙකු ආරක්‍ෂක ලේකම්වරයාගේ නිර්දේශ මත මාස 18ක් ඕනෑම තැනක රඳවාගෙන ඉන්න පුළුවන්. ඇත්තටම කියනවා නම් ඕනෑම කෙනෙක්ව සඟවාගෙන ඉන්න පුළුවන් පනතක්. වැරදිවලට දඬුවම් දීම සඳහා තමයි අධිකරණ ක්‍රියාවලියක් තියෙන්නේ. ත්‍රස්තවාදය නැති වෙලාවක කෙනෙක්ව මාස 18ක් රඳවාගෙන ඉන්නවා කියන්නෙ දේශපාලන පළිගැනීමක්. ශානි අබේසේකර මහත්තයා ත්‍රස්තවාදී වැඩ කළ කෙනෙක් නෙවෙයි. ත්‍රස්තවාදය අල්ලන්න ක්‍රියා කළ කෙනෙක්. නමුත් මේ ආණ්ඩුවේ ලොක්කන්ගේ හොරකම්, වංචා පිළිබඳවත් පරීක්‍ෂණ කළා. ඒ නිසා දිගටම රඳවාගෙන ඉන්නවා. තමන්ගේ විරුද්ධවාදීන් මර්දනය කරන්න ආණ්ඩුව මේ පනත හැර හැම තත්වයක්ම පාවිච්චි කර ගන්නවා. මේ වෙලාවේ නිරෝධායන නීති පවා පාවිච්චි කර ගන්නවා. මාසයකට කිට්ටු කාලයක් සංචරණ සීමාවල් දාලා තියෙන අතරේ රෝගීන් පාලනයට වඩා විරුද්ධවාදීන් මර්දනයට යොදා ගන්න හැටි විවිධාකාරවලින් පැහැදිලි වෙනවා. 10වැනිදා හමුදාපතිවරයා කීවා, සංචරණ සීමා නීතිය 14වැනිදා ඉවත් කරනවා කියලා. හැබැයි 11වැනිදා ඔහුම කියනවා 21වැනිදා දක්වා දීර්ඝ කරනව බව. ඒ ප්‍රවෘත්තියත් එක්කම තෙල් මිල වැඩි කිරීමේ ප්‍රවෘත්තියත් පළවුණා. තෙල් මිල වැඩි කිරීමට විරුද්ධව එන ජන මතය යටපත් කර ගන්න තව සතියක් වහලා තියෙනවා. ආණ්ඩුව දේශපාලනයෙන් ඇන ගන්න, ඇන ගන්න රට වහලා තියෙනවා. රට වැහුවට කර්මාන්ත වැඩ නම්, රජයේ ආයතන වැඩ නම්, සමහර ව්‍යාපාර කරන අයත් පර්මිට් අරගෙන වැඩ කරනවා නම් සමහර කඩත් ඇරලා නම් රට වහලා තියෙන්නේ කොහේද? ෂවේන්ද්‍ර සිල්වා මහත්තයා කියලා තිබුණා පොලවලුත් විවෘත කරනවා කියලා. පොළක් ඇරලා සංචරණ සීමා පවත්වා ගන්නේ කොහොමද කියලා අපි දන්නේ නැහැ. මේ නිසා සංචරණ සීමා පවත්වාගෙන යන්නේ රෝගය පාලනය කරන්න නෙවෙයි, ආණ්ඩු විරෝධය මර්දනය කරන්න. සංචරණ සීමා දාලා මාසයක් යනකොට මරණ 101ක් වාර්තා වුණා. තවමත් එය වර්ධනය වෙමින් පවතිනවා. ආණ්ඩුව බලයට ආවේම මේ තත්වයන් නිදහසේ වාර්තා කරන්න ඉඩ දෙනවා කියලා. නමුත් දැන් කරන්නේ සමාජ මාධ්‍යයත් මර්දනය කරන්න කටයුතු කරන එක. ජනාධිපතිවරයාගේ මඩ බළකාය දිගින් දිගටම අපේ සහෝදරවරුන්ට විරුද්ධව මඩ ගෙනයනවා. අපි පැමිණිලි කළාට එකක්වත් විභාග කළේ නැහැ. හැබැයි ආණ්ඩුව ගැන විවේචනයක් එල්ල කළාම අත්අඩංගුවට ගන්නවා. පොලීසිය භාර ඇමතිතුමා නිළියන්ගෙ ඇඳුම් මාරුකරන්න ගිහිල්ලා ඒකට විශාල ප්‍රහාරයක් ආවාම දැන් සමාජ මාධ්‍ය මර්දනය කරනවා. ඒ ගොල්ලෝ ඇඳුම් ගලවාගෙන ඉන්නවා. ඒක කියන කෙනාගේ කටවල් වහන්න යනවා. ආණ්ඩුවක ඇමතිවරුන් කරන්න ඕන නැති මට්ටමේ හෑල්ලුවට පත්වන වැඩ කරනවා. ඒවා ගැන කතා කරන අයගේ කටවල් වැසීමට ක්‍රියා කරනවා. ත්‍රස්තවාදය වැලැක්වීමේ පනත යොදා ගන්නෙත් මේකට. අපේ රටතුළ හමුදාකරණය කිරීමේ ප්‍රශ්නයත් සැළකිය යුතු මට්ටමකින් තියෙනවා. ප්‍රජාතන්ත්‍ර විරෝධී මේ තත්වයන් යුරෝපා සංගමයේ යෝජනාවලට යොදා ගන්නවා. ඒ යෝජනා සම්මතයන් ගැන ප්‍රශ්නයක් නැහැ කියලා ආණ්ඩුව කයිවාරු ගහයි. නමුත් මේකෙත් බරපතල ප්‍රශ්නයක් තියෙනවා. ලංකාවේ අපනයන ආදායම යුරෝපා සංගමය තුළින් යුරෝ බිලියන 2.3ක් ලැබුණා. ජී.එස්.පී. ප්ලස් සහනයෙන් යුරෝපා සංගමයට වැඩිපුරම අපනයනය කළේ ඇඟළුම් සහ මත්ස්‍ය නිෂ්පාදන. ජී.එස්.පී. සහනය නතර කළොත් අපේ ඇඟළුම්වලට කෝටා එක නැති වෙනවා. විවෘත වෙළඳපොළේ තරඟ කරන්න සිදුවෙනවා. මත්ස්‍ය නිෂ්පාදනයටත් එහෙමයි. මේ නිසා යුරෝබිලියන 2.3ක ආදායම අහිමි වීමෙන් මේ රටේ වැඩ කරන ශ්‍රම බලකායට විශාල බලපෑමක් සිදුවෙනවා. යුරෝපා සංගමය කියන්නේ දෙවන විශාලතම අපනයන වෙළඳපොළයි. මේ වෙළඳපොළ නැතිවෙන්නේ රට ණය බරින් මිරිකිලා බංගලිදේශයෙනුත් ණය ගන්නා තත්වයකදී. බංගලිදේශය හැදුනේ 1971දී. මහින්ද රාජපක්‍ෂ මහත්තයා පාර්ලිමේන්තු ගියේ ඊටත් අවුරුද්දකට කලින් 1970දී. 1970දී පාර්ලිමේන්තුවට ගිය මහින්ද රාජපක්‍ෂ මහත්තයාගේ ආණ්ඩුව 1971 දී නිර්මාණය වුණු බංගලිදේශයෙන් ණය ඉල්ලනවා. ඊට අමතරව ඉතියෝපියාවත් එක්කත් ආර්ථික සම්බන්ධතා ඇතිකරගන්න යනවා. යුරෝපා සංගමය අත්හැරලා ඉතියෝපියාවත් එක්ක ආර්ථික ගනුදෙනු කරන්න යන්නේ. මේ රට බිමටම වට්ටලා තියෙන්නේ. ජී.එස්.පී. සහනයෙන් ලැබෙන ආදායම පවා අහිමි කර ගැනීම මේ වෙලාවේ සරල කාරණයක් නෙවෙයි. අපේ ආර්ථිකය ශක්තිමත් නම් ජී.එස්.පී. සහනය අවශ්‍ය නැහැ තමයි. නමුත් රට රෝගී වෙලා, රටේ ආර්ථිකයට ඔක්සිජන් දෙමින් ඉන්න වෙලාවක ආණ්ඩුවේ හිතුවක්කාර මුග්ධ චේතනාව නිසා දැනට හිමිවෙන දේවලුත් අහිමි කර ගන්නවා. කවුරු හරි අඩුපාඩුවක් පෙන්වා දුන්නාම හදාගන්නවා වෙනුවට පෙන්වා දෙන කෙනාගේ කට වහන එක ආණ්ඩුවේ ප්‍රතිපත්තිතය වෙලා. ගෝඨාභය රාජපක්‍ෂ මහත්තයා බලය ගත්තේ මේවා කියලා නෙවෙයි. සමහර රඳවාගෙන ඉන්න අය ගැන පිළිගත හැකි කිසිම හේතුවක් නැහැ. ත්‍රස්තවාදය වැලැක්වීමේ පනත 1979 ගෙන ආ වෙලාවෙත් අපේ පක්‍ෂය තවත් වමේ පක්‍ෂ එක්ක එකතු වෙලා උද්ඝෝෂණ ක්‍රියාමාර්ගයක් දියත් කළා. මේ මර්දනකාරී පනතට අපි හැමදාමත් විරුද්ධයි. යුරෝපා සංගමය ජී.එස්.පී. ප්ලස් සහනය නතර කළොත් ඒකේ වගකීම ආණ්ඩුව බාරගන්න ඕනෑ. ඒ නතර කිරීමෙන් සිදුවන පාඩුව ජනතාව මත පටවන්න එපා කියලා අපි කියනවා. ලෝකය ඉස්සරහ අපේ රට පරද්දලා තියෙන්නේ. අපි යුරෝපා සංගමයේ පැත්ත අරන් කතා කරනවා නෙවෙයි. අපි ඒ බවත් අවධාරණය කරනවා. හැබැයි මෙතරම් විශාල ඡන්ද සංඛ්‍යාවක් සහිතව අපේ රටට විරුද්ධව යෝජනා සම්මත කරගන්න හැකි වෙන්නේ ආණ්ඩු දිගින් දිගටම මානව හිමිකම් කඩ කරමින් ගෙනගිය ක්‍රියාමාර්ග නිසා. මේකෙන් සිද්ධ වෙන ආර්ථික හානියට ආණ්ඩුව වගකියන්න ඕනෑ. යුරෝපා සංගමය අපිට බලපෑම් කරනකං ඉන්න ඕන නැහැ. රටේ ප්‍රජාතන්ත්‍රවාදය තහවුරු කර මානව හිමිකම් ආරක්‍ෂා කර, කොරෝනා නීති පවා ආණ්ඩු විරෝධීන් මර්දනය කිරීමට යොදා ගැනීම නවත්වන්න ඕනෑ. මේ මර්දනකාරී ප්‍රතිපත්ති වහාම හකුළා ගන්න කියලා අපි ආණ්ඩුවට බල කරනවා. අපි ජනතාවට කියන්නේ ආණ්ඩුව රට වළ පල්ලට ගෙනයන බව. මෙතෙක් බලයේ සිටි ආණ්ඩු පවත්වාගෙන ගිය වැරදි ක්‍රමය වෙනස් කර රට රකින, රට ගොඩනගන ජනතා විමුක්ති පෙරමුණ පමණයි ජනතාවගේ පැත්තේ සිටින්නේ. මේ බව දකින අවංක අයගෙන් අපි ඉල්ලා සිටිනවා, රට රැක ගනිමින් ගොඩනැගීමට එකතු වෙන අතර මර්දනකාරී ප්‍රතිපත්තිවලට විරෝධය පළ කරමු කියලා. තෙල් මිල අඩු කරන්න ආණ්ඩුව වහාම ක්‍රියාමාර්ග ගත යුතුයි – සුනිල් හඳුන්නෙත්ති… ඊයේ (11) මධ්‍යම රාත්‍රියේ සිට තෙල් මිල වැඩිකළ බව අපි කවුරුත් දන්නවා. මේ තීරණය නිසා රටේ සමස්ත ජනතාව කොරෝනා වසංගතයට අමතරව අති මහත් පීඩාවකට පත්වෙනවා. ජනතාවට සහන දෙනවා වෙනුවට ජනතාව මහ පාරට ඇදලා දාලා. මේ තීරණයත් එක්ක පාරිභෝගික භාණ්ඩවල මිල විශාල වශයෙන් ඉහළ යනවා. ඛනිජ තෙල් සංස්ථාව ලබන පාඩුව පියවා ගන්න තෙල් මිල ඉහළ දමන බව ප්‍රකාශ කරනවා. ලෝක වෙළඳපොළේ තෙල් මිල අඩුවෙන හැම වෙලාවෙම ඒ සහනය ජනතාවට දීලත් නැහැ, තෙල් සංස්ථාවේ පාඩුව පියවලත් නැහැ. අමතර ලාභය මහා භාණ්ඩාගාරයට අරගෙන තිබෙනවා. පහුගිය කාලයේ තෙල් බැරල් එකක මිල ඩොලර් 40ට විතර අඩුවුණු වෙලාවේ ඒ සහනය ලබා නොදී ඉදිරියේදී තෙල් මිල වැඩිවූ අවස්ථාවල සහනය ලබාදීම වෙනුවෙන් අරමුදලක් හදන බව කීවා. මහ බැංකු වාර්තාවේම සඳහන් කර තිබෙන්නේ “වෙළඳපොළේ සැලකිය යුතු ලෙස පහළ ගොස් තිබෙන ඛනිජ තෙල් මිල ගණන්වලින් ප්‍රතිලාභ ලබමින් මාස 06ක් තුළ බිලියන 200ක මුදලක් රැස් කිරීමේ ඉලක්කය ඇතිව රජය විසින් ඉන්ධන මිල ස්ථායිකරණ අරමුදල පිහිටුවනු ලැබේ” කියලා. ඉන්ධන මිල ස්ථාවරය පවත්වාගෙන යෑමේ අරමුදල මිල අඩුවුණු වෙලාවේ පිහිටවූවා. දැන් ඒ අරමුදලට මොකද වුණේ? අද ඒ අරමුදල ගැන ආණ්ඩුව වචනයක්වත් කතා කරන්නේ නැහැ. හැබැයි 2020 මහ බැංකු වාර්තාවෙන් තවත් තොරතුරු හෙළි වෙනවා. “ගෝලීය තෙල් මිල සාපේක්‍ෂ වශයෙන් පහළ මට්ටමක පැවතියද ප්‍රධාන ඛනිජ තෙල් නිෂ්පාදනවල දේශීය මිල මට්ටම නොවෙනස්ව පවත්වාගෙන යෑම හේතුවෙන් ලංකා ඛනිජ තෙල් නීතිගත සංස්ථාවේ මූල්‍ය ක්‍රියාකාරිත්වය 2020 වසරේදී වර්ධනය විය. විගණනය නොකළ තාවකාලික මූල්‍ය ඇස්තමේන්තුවලට අනුව ඛනිජ තෙල් නීිතිගත සංස්ථාව පසුගිය වසරේ රු. බිලයන 19.1ක මෙහෙයුම් අලාභය හා සැසඳීමේදී 2020 වසරේ බිලියන 33.9ක මෙහෙයුම් ලාභයක් වාර්තා වී ඇත” මාස කිහිපයකට කලින් බිලියන 33.9ක මෙහෙයුම් ලාභයක් තිබුණා නම් ජනතාව පීඩාවට පත්වෙලා ඉන්න වෙලාවේදී, අනික් පැත්තෙන් කෝටි 20,000ක අරමුදලක් හැදුවා නම් ජනතාවට දෙනවා කියූ සහනය දැන් දෙන්න ඕනෑ. නමුත් ආණ්ඩුව කරලා තියෙන්නේ ජනතාවට පාරට බහින්න බැරි කරලා කොරෝනා වසංගතය පිට දාලා තවත් බර පටවමින් ඉන්නවා. අපි කවුරුත් එකතු වෙලා මුලු රටක් හැටියට විරෝධය පාන්න ඕනෑ. මේ මිල වැඩිකිරීමෙන් ඉන්දියාවේ අයි.ඕ.සී. සමාගමටත් විශේෂ වරප්‍රසාද ලබාදී තිබෙනවා. 92 පෙට්‍රල් මිල වැඩි කිරීමෙන් රු. 157 දක්වා ගෙනත් තිබෙනවා. ගොඩබෑමේ වියදම රු.97.70යි. සැකසුම් වියදම් හැටියට 10.60ක්. එකතු කරනවා. මූල්‍ය පිරිවැය රු. 1.84ක් සහ රුපියලක පරිපාලන වියදම් එකතු කර තිබෙනවා. ඒවගේම රු.39.33ක බද්දක් එකතුකර තිබෙනවා. රු. 150.54ක මුළු වියදමක් ගණන් හදනවා. මේ තුළ තමයි රු. 157ක නව මිල තීරණය කරන්නේ. හැම පෙට්‍රල් ලීටරයකින්ම රු. 6.44ක ලාභයක් තෙල් සංස්ථාව ලබනවා. මේ ලාභය අයි.ඕ.සී. එකටත් දෙනවා. ඊට අමතරව සැකසුම් පිරිවැය හැටියට එකතු කර තිබෙන 10.60ක මුදලත් අයි.ඕ.සී. එකේ ලාභයක් හැටියට එකතු වෙනවා. 92 පෙට්‍රල් කාණ්ඩයෙන් විතරක් මේ ආකාරයේ අමතර ලාභයක් ලබාගන්නවා. තෙල් සංස්ථාව මිලදී ගන්නේ ණයවර ලිපි නිකුත් කිරීමෙන්. ඒ වෙනුවෙන් අමතර මුදලක් වියදම් වෙනවා. බැංකු ණය වෙනුවෙන්ද සංස්ථාව අමතර මුදලක් එකතු කරනවා. මේ වගේ අමතර විදයම් කිහිපයක් ඛනිජ තෙල් සංස්ථාවට දරන්න වෙනවා. හැබැයි අයි.ඕ.සී. සමාගමට මේ වියදම් අදාල වෙන්නේ නැහැ. මේ අනුව මිල වැඩි කිරිමෙන් විතරක් අයි.ඕ.සී. සමාගම පෙට්‍රල් ලීටරයකින් 12.84ක අමතර ලාභයක් ලබනවා. තෙල් සංස්ථාවට වඩා දෙගුණයක ලාභයක් මේ මිල ගැලපීම් අනුව අයි.ඕ.සී සමාගමට ලැබෙනවා. ජනතාවට සහන දෙන්න ඕන වෙලාවේ තෙල් සංස්ථාවට කොටසක් ලබාගන්න අතර අයි.ඕ.සී. එකට විශාල ලාභයක් ලබාගන්න ඉඩ හදලා දෙනවා. අපේ රටේ ජනතාවට ඉතාම පැහැදිලිව බරපතල අර්බුදයන් මේ තුළින් ඇති වෙනවා. එදා ලෝක වෙළඳපොළේ තෙල් මිල පහත වැටෙද්දී ඒ සහනය ජනතාවට ලබා නොදී එකතු කර ගත්ත මුදල් ජනතාව වෙනුවෙන් යොදවන්න අද බැරිවෙලා තියෙන්නේ ඇයි? මිල ස්ථාවර කර ගන්න කෝටි 20,000ක් එකතු කළ අරමුදලට අද මොකද වෙලා තියෙන්නේ? එක පැත්තකින් රු.කෝටි දහස් ගණන් මහජන මුදල් වියදම් කරලා මන්ත්‍රීවරුන්ට සැප වාහන ගෙන්වන්න යනවා. ඇමතිවරුන්ගේ, මන්ත්‍රීවරුන්ගේ වරප්‍රසාද සත පහකින්වත් අඩුකරගෙන නැහැ. ඒ සියල්ල ජනතාවගෙන් අයකරගන්නා අතර තෙල් සංස්ථාව පාඩු ලබනවා කියලා විකුණා දමන්නත් එක පැත්තකින් සැරසෙනවා. මේ ආණ්ඩුව අනුගමනය කරමින් තිබෙන මුග්ධ ක්‍රියාවලිය පරාජය කරන්න රටක් හැටියට වහාම එකතු වෙන්න ඕනෑ. අපි ආණ්ඩුවට බල කරන්නේ එදා තෙල් මිල අඩුවුණු වෙලාවේ අයකරගත් සහනය වහාම ජනතාවට දෙන්න ඕනෑ. මේ ක්‍රියාවලිය ඇතුළේ අයි.ඕ.සී. සමාගම වැනි ආයනත සතුටු කිරීමේ ක්‍රියාවලිය නතර කරන්න ඕනෑ. තෙල් මිලේ පීඩාව ජනතාවගේ කර මත පටවන්නේ නැතිව වගකීමෙන් ක්‍රියා කරන ලෙස අපි අවධාරණය කරනවා. මාධ්‍යවේදීන් නැගූ ප්‍රශ්නවලට පිළිතුරු දෙමින්…. මිල සූත්‍රය ජෝක් කරලා රාජපක්‍ෂවරු බලයට ආවේ. මිල සූත්‍රය ක්‍රියාවට නැගුවා නම් තෙල් මිල අඩුවෙනකොට අපේ රටෙත් අඩු වෙලා වැඩි වෙනකොට වැඩි වෙනවා. නමුත් රාජපක්‍ෂවරු බලයට ආවට පස්සේ මිල සූත්‍රය පැත්තකට දාලා ලෝක වෙළඳපොළේ තෙල් මිල හොඳටම අඩු වෙද්දී පරණ මිලටම දුන්නා. තෙල් මිල අඩු කරන්න කියලා අපි බල කරනකොට ආණ්ඩුව කීවේ ඒ මිල සහනය සැමන් සහ පරිප්පුවලින් දෙන බව. ජනතාවට සැමන් පරිප්පු කවපු ආණ්ඩුවක් මේක. ඊට පස්සේ කෝටි 20,000ක අරමුදලක් හදන බව කීවා. ඒ මුදල් යොදවලා තෙල් මිල වැඩිවෙනකොට මිල පාලනය කරන බව කීවා. නමුත් ආණ්ඩුවේ හැම සූත්‍රයක්ම තියෙන්නේ ජනතාව මත බර පටවන්න. පාඩුව ජනතාවට, ලාභය ඒ ගොල්ලන්ට. ඔය තරම් වර්තමාන ආණ්ඩුවේ සූත්‍රය. මේ ආණ්ඩුව පවතිනකං මේ සූත්‍රය ගෙනයනවා මිස ජනතාවට සහන දෙන්නෑ කියලයි අපි හිතන්නේ. මීට ඉස්සෙල්ලා බස් ගාස්තුව වැඩි කරලා ආණ්ඩුව කීවේ සීමිත මගීන් පිරිසක් ගෙනයන නිසා බස් හිමියන්ට සිදුවන පාඩුව වළක්වාගන්න වැඩි කරනව බව. අන්තිමට වුණේ වෙනදා වගේම පොල් පටවාගෙන යන එක. ආයෙත් බස් ගාස්තුව වැඩි කරන්න ඉක්මනින්ම යෝජනා එනවා. අනිකුත් ප්‍රවාහන ගාස්තුත් වැඩි වෙනවා. රට වහලා තියෙද්දී දැන් බඩුමිල අස්ප ගණන්වලට ගිහිල්ලා. සංචරණ සීමා පොඩි මිනිස්සුන්ට දාලා පාරට බහින්න විදිහක් නැහැ. මන්ත්‍රීවරුන්ට වාහන ගෙන්වන්නේ පෝට් සිටි පනත සම්මත කරගන්න ඡන්දය දුන් එකට තුඩු පඬුරක් හැටියට. විපක්‍ෂයේ අනෙක් මන්ත්‍රීවරුන්ගේ ස්ථාවරය අපි දන්නේ නැහැ. නමුත් ඉතා පැහැදිලිව ජනතා විමුක්ති පෙරමුණ හැටියට අපේ මන්ත්‍රීවරුන් කිසිදු ආකාරයේ දැනුවත්වීමක්, එකඟතාවයක් නැහැ. ඒ වගේම මේ වාහන ප්‍රසිද්ධ වෙන්දේසියේ විකුණලා ජනතාව වෙනුවෙන් යොදවන්න වැඩපිළිවෙළක් හදන්න කියලා ආණ්ඩුවට බල කරනවා. මේ වාහන ගේන එක අපි සම්පූර්ණයෙන්ම ප්‍රතික්‍ෂේප කරනවා. ඒ වගේම අපි ජනතාවට කියන්නේ මේ වාහන ගන්න මන්ත්‍රීවරුන් රෙදි ඇඳගෙන ගමට යන්න බැරි වෙන විදිහට ජනතා විරෝධය දක්වන්න කියලයි. ආණ්ඩුව නම් කරන 227ක ලැයිස්තුවට ජනතා විමුක්ති පෙරමුණ අදාළ නැහැ. මේ රටේ ජනතාව පීඩාවට පත්කරලා තියෙන වෙලාවක දෙන වරදාන, වරප්‍රසාද අපට අදාල නැහැ.", "URL": "https://lankatruth.com/si/?p=117999", "Category": "පුවත්", "Parent URL": null}