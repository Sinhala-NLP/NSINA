{"Source": "Lankatruth", "Timestamp": "January 9, 2019", "Headline": "විධායක ජනාධිපති ධුරයට එරෙහිව “අලුත් පියාපත්”  වටා සංවිධාන රැසක් එක්වෙති", "News Content": "“තවත් විධායක ජනාධිපතියෙක්” එපා යන තේමාව යටතේ අලුත් පියාපත් සංවිධානය එය සංවිධානය කළ විරෝධතා වැඩසටහනක් දිවයින පුරා ඊයේ (8) පැවැත්විණි. එහි ප්‍රධාන විරෝධතාවය කොළඹ කොටුව දුම්රිය පොළ ඉදිරිපිටදී පැවති අතර ඒ සඳහා අලුත් පියාපත් සංවිධානයට අමතරව තවත් බහුජන සංවිධාන සහ කලාකරුවන්, විද්වතුන් මෙන්ම සමාජ ක්‍රියාකාරිකයින් ඇතුළු විශාල පිරිසක් එක් වූහ. එහිදී තංගල්ලේ සාරද හිමි, ශ්‍රී ලංකා මෙතෝදිස්ත සභාව නියෝජනය කරමින් නිශාන්ත ගුණරත්න පියතුමන්, දේශපාලන සදාචාරය සහ ප්‍රජාතන්ත්‍රවාදය සඳහා කලාකරුවෝ සංවිධානය වෙනුවෙන් ප්‍රවීන කලා ශිල්පිනී දීපානි සිල්වා මෙනවිය, දිදුලන හදවත නියෝජනය කරමින් විමල් කැටිපෙආරච්චි මහතා, අලුත් පරපුර නියෝජනය කරමින් සුදන්ත මාධව ප්‍රනාන්දු මහතා, ප්‍රජාතන්ත්‍රවාදය උදෙසා සමනල්ලු නියෝජනය කරමින් විසාකේස චන්ද්‍රරත්නම් මහතා, නිදහස උදෙසා සිනමාකරුවෝ සංවිධානය නියෝජනය කරමින් ප්‍රවීන සිනමාවේදී අනුරුද්ධ ජයසිංහ මහතා, මාරුතයේ හඬ නියෝජනය කරමින් විදර්ශන කන්නන්ගර මහතා, ප්‍රවීන ලේඛිකා නදී වාසලමුදලිආරච්චි මහත්මිය, ශ්‍රී ලංකා තාක්ෂණ වෘත්තියවේදීන්ගේ සංගමය නියෝජනය කරමින් ඉන්දික ගමගේ මහතා විරෝධතාවය ඇමතූ අතර ශ්‍රී ලංකාවේ කාන්තාවෝ නියෝජනය කරමින් කෞෂල්‍යා ප්‍රනාන්දු මහත්මියද සහභාගි විය. මෙම වසර විධායක ජනාධිපති ධුරය අහෝසි කරන වසර බවට පත් කිරීම මෙම විරෝධතා වැඩසටහනේ අරමුණ බව එහි සංවිධායකයෝ කීහ. විධායක ජනාධිපති ධුරය අහෝසි කිරීම සනිටුවහන් කරමින් අවමංගල්‍යක ස්වරූපය විදහා දැක්වෙන පරිදි මෙම විරෝධතාව සංවිධානය කර තිබූ අතර ශෝකය ප්‍රකාශ කරන අයුරු දැක්වෙන ආකාරයෙන් සකස් කළ විරෝධතා බැනරයක්ද එහි තිබූ අතර විධායක ජනාධිපති ධුරය අහෝසි කිරීමට සහාය දක්වමින් බොහෝ පිරිසක් ඊට අත්සන් තැබූහ. විධායක ජනාධිපති ධුරය ස්ථාපිත කර වසර 41ක් ගෙවී ගොස් තිබුණත් රටට පිළිලයක් වී තිබෙන එය අහෝසි කිරීමට නොහැකි වී ඇති බවත් එසේ අහෝසි කර විධායක ජනාධිපති ධුරය නැමති ජන පීඩක ධුරයෙන් රට බේරාගැනීමට කටයුතු නරව බවත් ඒ සඳහා සියළු දෙනා එක්විය යුතු බවත් පැමිණි පිරිස අදහස් දක්වමින් පැවසූහ. තවත් ජනාධිපතිවරයකුගෙන් විධායක ජනාධිපති ධුරය අහෝසි කරන්නැයි නොඉල්ලන බවත් මේ වසර විධායක ජනාධිපති ධුරයේ මළගම සනිටුවහන් කරන වසර බවට පත් කරන බවත් ඔවුහු කීහ.", "URL": "https://lankatruth.com/si/?p=66323", "Category": "පුවත්", "Parent URL": null}