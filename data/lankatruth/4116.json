{"Source": "Lankatruth", "Timestamp": "September 13, 2012", "Headline": "රුහු‍ණේ වෙදැදුරෝ වෘත්තීය ක්‍රියාමාර්ග දැඩිකරති", "News Content": "විශ්වවිද්‍යාල ආචාර්ය සමිති සම්මේලනය විසින් ආරම්භ කර ඇති වැඩ වර්ජනය සම්බන්ධයෙන් රජය තවදුරටත් නිද්‍රාශීලී පිළිවෙතක් අනුගමනය කරන්නේ නම් තම ක්‍රියාමාර්ග දැඩිකිරීමට සිදුවන්නේ යැයි රුහුණු විශ්වවිද්‍යාලයේ වෛද්‍ය පීඨ ආචාර්යවරුන්ගේ සංගමය පවසයි. එම සංගමයේ සභාපති වෛද්‍ය එම්. බී. සමරවික්‍රම මහතාගේ අත්සනින් මාධ්‍ය නිවේදනයක් නිකුත් කරමින් ඒ බව සඳහන් කරන අතර එහි වැඩිදුරටත් සඳහන් වන්නේ “විශ්වවිද්‍යාල ආචාර්යවරුන්ගේ සංගමය බොහෝ විශ්වවිද්‍යාලවල පීඨවල ආචාර්ය සංගම්වල සහභාගීත්වයෙන් ආරම්භ කර ක්‍රියාත්මක වන වෘත්තීය සමිති ක්‍රියාමාර්ග ගැන ජනතාව දැනුම්වත් බව අපි දනිමු. එම ක්‍රියාමාර්ග නිසා පීඨ කීපයක් හැර සියලුම විශ්වවිද්‍යාල අධ්‍යන කටයුතු නැවතී ඇති බව සඳහන් කළ යුතුයි. මේ තත්වය යටතේ රුහුණු විශ්වවිද්‍යාල ආචාර්යවරුන් ආරම්භ කර ඇති වෘත්තීය සමිති ක්‍රියාමාර්ගයට සහයෝගය දීමක් ලෙස දැනට මාස දෙකක පමණ කාලයක් සියලු දේශන, නිබන්ධන හෝ විද්‍යාගාර ප්‍රායෝගික පුහුණු කිරීම්වලින් වැළකී සිටිති. වෛද්‍ය අධ්‍යාපනයේ ඇති සමහර විශේෂ කාරණා සලකා සියලු සායනික කටයුතු අඛණ්ඩව පවත්වාගෙන යයි. එම සේවා නම් කරාපිටිය රෝහල තුළ සායනික කටයුතු, වෛද්‍ය පීඨයේ සියලුම අංශවල රසායනාගාර සේවා, රුධිර පරීක්ෂණ, අනෙකුත් පරීක්ෂණ ඇතුළු සියලු සේවාවන් ක්‍රියාත්මකය” යනුවෙනි. එම නිවේදනයට අනුව වෘත්තීය සමිති ක්‍රියාමාර්ගයක නියැලී සිටියදී වුවත් රෝගීන් වෙනුවෙන් දිනපතාම විශාල සේවාවක් අඛණ්ඩව පවත්වා ඇත. මාස දෙකකට වැඩි කාළයක් වැටුප් නොලබා මෙම සේවාවන් සිදු කළ අතර මේ වනවිටත් නොකඩවාම එම සේවාවන්හි නියැලී සිටිති. නමුත් රජය තවදුරටත් නිද්‍රාශීලී පිළිවෙතක් අනුගමනය කරන්නේ නම් රුහුණු විශ්වවිද්‍යාලයේ වෛද්‍ය පීඨ ආචාර්ය මණ්ඩලය දැනට කරගෙන යන සේවාවලින් ඉවත්වීමට හෝ සීමා කිරීමට සිදුවන බවත් ඔවුහු එම නිවේදනයෙන් අවධාරණය කර සිටිති.", "URL": "https://lankatruth.com/si/?p=4116", "Category": "පුවත්", "Parent URL": null}