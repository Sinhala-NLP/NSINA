{"Source": "Lankatruth", "Timestamp": "November 6, 2019", "Headline": "වව්නියාව විදුලි සේවකයන්ට මැර ප්‍රහාරයක් – පොලීසිය නිහඬයි – සේවකයෝ වර්ජනයේ", "News Content": "වව්නියාව විදුලිබල මණ්ඩලයේ සේවකයන් පිරිසකට එල්ලකර ඇති මැර ප්‍රහාරයකට විරෝධය දක්වමින් එම සේවකයන් වර්ජනයක නිරතව ඇත. වව්නියාව, ආච්චිපුරම්, 10 වැනි පටුමගේ නිවාස කිහිපයක විදුලි බිල නොගෙවීම හේතුවෙන් අදාල නීතිමය පියවර ක්‍රියාත්මක කිරීමේදී එම නිවාසවල හිමිකරුවන් ඇතුළු මැර පිරිසක් විදුලිබල මණ්ඩලයේ නිලධාරීන්ට මෙම පහරදීම සිදුකර ඇති අතර පහරදීම හේතුවෙන් විදුලිබල මණ්ඩලයේ විදුලි අධිකාරීවරයෙකු ඇතුළු සේවකයන් පස් දෙනෙකු තුවාල ලබා වව්නියාව රෝහලට ඇතුළත් කොට තිබිණි. මෙම පහරදීමට සම්බන්ධ පුද්ගලයින් අත්අඩංගුවට ගන්නා ලෙස ඉල්ලමින්, ඊයේ(05) වව්නියාව විදුලිබල මණ්ඩලයේ සේවකයින් වව්නියාව ජ්‍යේෂ්ඨ පොලිස් අධිකාරී කාර්යාලය ඉදිරිපිට විරෝධතාවයක ද නිරත විය. කෙසේ වෙතත් අදාල පහරදීම සිදුකළ පුද්ගලයන්ට නීතිය ක්‍රියාත්මක කිරීම පොලීසිය විසින් පැහැර හැර ඇතැයි සේවකයෝ චෝදනා කරති.", "URL": "https://lankatruth.com/si/?p=84819", "Category": "පුවත්", "Parent URL": null}