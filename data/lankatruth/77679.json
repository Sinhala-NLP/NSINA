{"Source": "Lankatruth", "Timestamp": "July 15, 2019", "Headline": "ක්‍රිකට් ලෝක කුසලානය සත්කාර එංගලන්තයට", "News Content": "පළමුවරට ලෝක කුසලාන එක්දින ක්‍රිකට් තරඟාවලියක ශූරතාව හිමිකර ගැනීමට එංගලන්තය ඊයේ(14) සමත් විය. නවසීලන්තය සහ සත්කාරක එංගලන්තය අවසන් තරඟය සඳහා සුදුසුකම් ලබා තිබූ අතර ඉතා තියුණු තරඟයකින් පසු නවසීලන්තය පරදා එංගලන්තය ජය වාර්තා කළේය. කාසියේ වාසිය හිමිකර ගනිමින් පළමුව පන්දුවට පහර දුන් නවසීලන්ත කණ්ඩායම පන්දුවාර 50 අවසානයේ කඩුලු 8ක් දැවී ලකුණු 241ක් වාර්තා කළේය. එහිදී හෙන්රි නික්ලස් ලකුණු 55ක් ද ටොම් ලේතම් ලකුණු 47ක් ද නායක කේන් විලියම්සන් ලකුණු 30ක් ද වාර්තා කළේය. පන්දු යැවීමේදී එංගලන්තය වෙනුවෙන් ක්‍රිස් වෝක්ස් සහ ලියම් ප්ලන්කට් කඩුලු ත්‍රිත්වය බැගින් දවා ගැනීම විශේෂත්වයකි. ලකුණු 242ක ජයග්‍රාහී ඉලක්කයක් හඹාගිය එංගලන්තය නියමිත පන්දුවාර අවසානයේ ලකුණු 241ක් ලබාගනිමින් සම තත්වයේ පසුවීම හේතුවෙන් සුපිරි පන්දු වාරයක් දෙපිලටම ලබා දුන්නේය. පන්දු යැවීමේදී නවසීලන්තය වෙනුවෙන් ලුකී ෆර්ගර්සන් සහ ජිමී නිෂම් කඩුලු ත්‍රිත්වය බැගින් බිඳ හෙළීය. සුපිරි පන්දුවාරයේදී එංගලන්ත පිතිකරුවන් ලකුණු 15ක් රැස් කළ අතර ජයග්‍රහණය වෙනුවෙන් නවසීලන්තයට ලකුණු 16ක් ලබාගත යුතුව තිබිණි. කෙසේ වෙතත් නවසීලන්තය සුපිරි පන්දු වාරයේදී එක් කඩුල්ලක් දැවී ලකුණු 15ක් රැස් කරගත් අතර අන්තර්ජාතික ක්‍රිකට් නීතිවලට අනුව තරඟයේ ජය සත්කාරක එංගලන්තය සතු විය. තරඟයේ වීරයා එංගලන්ත කණ්ඩායමේ බෙන් ස්ටොක් දිනාගත් අතර තරඟාවලියේ වීරයා සම්මානය නවසීලන්ත කණ්ඩායමේ කේන් විලියම්සන් දිනා ගත්තේ ය.", "URL": "https://lankatruth.com/si/?p=77679", "Category": "ක්‍රීඩා පුවත්", "Parent URL": null}