{"Source": "Lankatruth", "Timestamp": "August 25, 2023", "Headline": "සමෘද්ධි බැංකුවක මුදල් සේප්පුවක් කොල්ලකාලා", "News Content": "දඹුල්ල ප්‍රධාන සමෘද්ධි බැංකු ශාඛාවේ ප්‍රධාන දොරක් කඩා එම ගොඩනැගිල්ලට ඇතුළුවී එහි සේප්පුවක තිබූ මුදල් ඊයේ (24) රාත්‍රියේ මංකොල්ලකා ඇති බව පොලිසිය පවසයි. පිරිසිදු කිරීමට පැමිණෙන සේවිකාව අද (25) උදැසන සිය රාජකාරි සඳහා පැමිණි අවස්ථාවේ ගොඩනැගිල්ලේ පිටුපස දොර විවෘතකර තිබෙනු දැක ඒ සම්බන්ධයෙන් ඉහළ නිලධාරීන්ට දන්වා ඇත. පසුව ඔවුන් පැමිණ පරීක්ෂා කිරීමේදී බැංකුවේ මුදල් තිබූ සේප්පුව සහ ගොඩනැගිල්ලේ පිටුපස ජනේලයක යකඩ කම්බිද යන්ත්‍රයක් යොදා කපා ඉවත්කර ඇති බව නිරීක්ෂණය වී තිබේ. පොලිස් පරීක්ෂණවලින්ද හෙළිවී ඇත්තේ ගොඩනැගිල්ලෙන්ම විදුලිය ලබාගෙන යන්ත්‍රයක් ආධාරයෙන් මෙලෙස මුදල් තිබූ සේප්පුව කපා ඇති බවය. දඹුල්ල පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://lankatruth.com/si/?p=150673", "Category": "පුවත්", "Parent URL": null}