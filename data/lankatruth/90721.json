{"Source": "Lankatruth", "Timestamp": "March 8, 2020", "Headline": "කරන්නාගොඩ සහ ආරක්ෂක ලේකම්, ගෝඨාත් පැමිණි බිග්මැච් එකේ", "News Content": "පාසල් සිසුන් ඇතුළු තරුණයන් 11 දෙනෙකු කප්පම් ගැනීම සඳහා පැහැරගෙන ගොස් අතුරුදන් කිරීමේ නඩුවට අදාළව අධිකරණයේ පෙනී සිටින ලෙස සිව් වතාවක් සිතාසි නිකුත් කර සිටින හිටපු නාවික හමුදාපති වසන්ත කරන්නාගොඩ මහතා ඊයේ (07) ආනන්ද – නාලන්ද වාර්ෂික මහා ක්‍රිකට් තරගය නැරඹීම සඳහා ආරක්ෂක ලේකම්වරයාද සමග පැමිණ සිටින ආකාරය දැක ගැනීමට හැකි විය. ඒ මහතා ආරක්ෂක ලේකම් කමල් ගුණරත්න මහතා සමඟ එකම අසුනක හිඳගෙන ක්‍රිකට් තරගය නරඹන ආකාරය රූපවාහිනී නාලිකා හරහා රටටම පෙන්වන ලදී. ජනාධිපති ගෝඨාභය රාජපක්ෂ මහතා ද මෙම ක්‍රිකට් තරගය නැරඹීම සඳහා ඊයේ දිනයේදී ක්‍රීඩාංගණයට පැමිණ සිටියේය. මෙහි ඇති විශේෂත්වය වන්නේ කරන්නාගොඩ මහතාට ආරක්ෂක ලේකම්වරයා හරහාද සිතාසි බාරදිය යුතු බවට අධිකරණය පසුගිය පෙබරවාරි 24 වනදා නියෝග කර තිබීමය. කමල් ගුණරත්න මහතා අධිකරණ නියෝගය පිළිපැද්දේනම් ඊයේ දිනයේදී සිතාසිය බාරදීමට අවස්ථාව තිබිණි. පාසල් සිසුන් ඇතුළු තරුණයන් 11 දෙනෙකු කප්පම් ගැනීම සඳහා පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් නීතිපතිවරයා විසින් කොළඹ, ත්‍රිපුද්ගල විශේෂ මහාධිකරණයෙහි අධිචෝදනා ගොනු කළේ 2020 ජනවාරි 22 වනදාය. ඒ අනුව එදින (ජනවාරි 22), ජනවාරි 24 සහ පෙබරවාරි 07 වන දින සහ පෙබරවාරි 24 වන දින වශයෙන් අවස්ථා හතරකදීම වසන්ත කරන්නාගොඩ මහතාට සිතාසි නිකුත් කර තිබේ. කරන්නාගොඩ මහතාට සිතාසි බාර නොදීම පිළිබඳව අධිකරණය විසින් ප්‍රශ්න කිරීමේදී අපරාධ පරීක්ෂණ දෙපාර්තමේන්තුව පවසා තිබුනේ ඒ මහතාට අයත් කිරුළපන සහ බැද්දගාන ප්‍රදේශවල පිහිටි නිවාස දෙකටම ගියත් ඒ මහතාව සොයා ගැනීමට නොහැකි වූ බවකි. සැමට සමානව එකම නීතියක් ක්‍රියාත්මක කරවන බව පවසමින් බලයට පත්වුවද වත්මන් රජයේ පාලනය යටතේ සාමාන්‍ය ජනතාවට එක නීතියකුත් ආණ්ඩුවට හිතවත් ඉහළ පැළැන්තියේ ප්‍රභූවරුන්ට වෙනම නීතියකුත් වශයෙන් නීති දෙකක් ක්‍රියාත්මක වන බව ඉතාම පැහැදිලිය. මෙම තත්වය ආරක්ෂක ලේකම්වරයා අධිකරණය නොතකා කටයුතු කිරීමට ලෙසද අර්ථ දැක්විය හැකි අතර අලරාධ පරීක්ෂණ දෙපාර්තමේන්තුවේ නිලධාරීන්ටද මෙම තත්වය හමුවේ අධිකරණය වගඋත්තර බැඳීමට සිදු වනු ඇත.", "URL": "https://lankatruth.com/si/?p=90721", "Category": "පුවත්", "Parent URL": null}