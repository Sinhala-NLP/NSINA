{"Source": "Lankatruth", "Timestamp": "November 29, 2018", "Headline": "තාජුඩීන් ඝාතනයේ නියම මිනීමරුවන් අධිකරණයට ඉදිරිපත් කරන්නැයි  CIDයට නියෝග", "News Content": "ප්‍රසිද්ධ රගර් ක්‍රීඩක මොහොමඩ් වසීම් තාජුඩීන්ගේ ඝාතන සිද්ධියට අදාළ නියම මිනීමරුවන් වහාම අත්අඩංගුවට ගෙන අධිකරණයට ඉදිරිපත් කරන ලෙස කොළඹ අතිරේක මහේස්ත‍්‍රාත් ඉසුරු නෙත්තිකුමාර මහතා අද (29) අපරාධ පරික්ෂණ දෙපාර්තමේන්තුවට නියෝග කර තිබේ. මෙම සිද්ධියට අදාළව මෙතෙක් අත්අඩංගුවට ගෙන ඇති සැකකරුවන් තිදෙනා මිනීමැරීමේ චෝදනාවට සම්බන්ධ අය නොවූ බැවින් සිද්ධියට අදාළ නියම සැකකරුවන් වහාම අත්අඩංගුවට ගෙන අධිකරණය වෙත ඉදිරිපත් කරන ලෙසත් ඒ සඳහා අනවශ්‍ය ප‍්‍රමාදයක් ඇති නොකරන ලෙසත් මහේස්ත‍්‍රාත්වරයා වැඩිදුරටත් අපරාධ පරීක්ෂණ දෙපාර්තමේන්තුවට නියෝග කර ඇත. මෙම සිද්ධියට අදාළ නඩුව අද (29) අධිකරණය හමුවේ කැදවූ අවස්ථාවේදී මෙම කරුණු ඉදිරිපත් වූ අතර, ඝාතනය සම්බන්ධයෙන් සාක්ෂි වසන්කර කුමන්ත‍්‍රණය කළැයි රක්ෂිත බන්ධනාගාර ගතව සිට ඇප මත මුදාහැරුණු බස්නාහිර පළාත් හිටපු ජ්‍යෙෂ්ඨ නියෝජ්‍ය පොලිස්පති ටී.එම්. අනුර සේනානායක, නාරාහේන්පිට පොලීසියේ අපරාධ අංශයේ හිටපු පොලිස් පරීක්ෂක අංගොඩගේ සුමිත් චම්පික පෙරේරා සහ අපේක්ෂිත ඇප මත සිටින හිටපු අධිකරණ වෛද්‍ය නිලධාරී ආනන්ද සමරසේකර යන මහත්වරු අධිකරණය හමුවේ පෙනී සිටියහ. 2012 වර්ෂයේ මැයි මස 17 වැනි දින නාරාහේන්පිට පොලිස් වසමේ පාර්ක් පාරේ ශාලිකා ක්‍රීඩාංගනය අසළ මාර්ගයේදී ප්‍රසිද්ධ රගර් ක්‍රීඩක මොහොමඩ් වසීම් තාජුඩීන් මහතා කාර් රථයක් තුළ සැක සහිත ලෙස පිළිස්සී මිය ගොස් තිබිණි. තාජුඩීන් ඝාතනය සඳහා ශිරන්ති රාජපක්ෂ මහත්මියගේ සභාපතිත්වයෙන් යුතුව පිහිටුවා ඇති සිරිලිය සවිය සංවිධානයට රතු කුරුස සංවිධානය විසින් ලබා දී තිබූ ඩිෆෙන්ඩර් රථයක් යොදාගෙන ඇති බවද මේ වනවිට අනාවරණය වී ඇත.", "URL": "https://lankatruth.com/si/?p=64399", "Category": "පුවත්", "Parent URL": null}