{"Source": "Lankatruth", "Timestamp": "June 2, 2020", "Headline": "අපේ රටේ ආර්ථික ප්‍රතිපත්තිය ගහෙන් වැටුණ මිනිහට ගොනා ඇන්න වගේ එකක්…", "News Content": "අපේ රටේ ආර්ථික ප්‍රතිපත්තිය ගහෙන් වැටුණ මිනිහට ගොනා ඇන්න වගේ යැයි අයිතින් උදෙසා කාන්තාවෝ සංවිධානයේ ලේකම් නාගරික මන්ත්‍රී සමන්මලී ගුණසිංහ මහත්මිය සඳහන් කරයි. අයිතින් උදෙසා කාන්තාවෝ සංවිධාන විසින් අද (02) පෙරවරුවේ බත්තරමුල්ල, අවකාශ මධ්‍යස්ථානයේදී පැවැත්වූ මාධ්‍ය හමුවකදී ඒ බව පැවසී ය. අයිතීන් උදෙසා කාන්තාවෝ සංවිධානයේ සභාපති සරෝජා සාවිත්‍රී පෝල්රාජ් මහත්මියද මෙහිදී අදහස් දැක්වූ අතර එම මාධ්‍ය හමුවේදී දැක්වූ සම්පූර්ණ අදහස් පහතින් පල වේ. “පසුගිය මාස දෙකහමාරක් වැනි කාලයක් පුරාම ජනතාව කොරෝනා වසන්ගත තත්වයෙන් මිදෙන්න ලොකු අරගලයක් කළා. සෞඛ්‍ය ක්‍ෂේත්‍ර ආරක්ෂක අංශ ඇතුළු සියලු දෙනාම ඒ කැපකිරීම කළා. මෙම වසන්ගත තත්වය ලෝකය පුරා පැතිරී තිබෙන තත්වයක් තුළ අපිටත් කොරෝනා සමඟ ජීවත්වීමට බලකොට තිබෙනවා. පසුගිය කාලේ ජනතාවට තිබුණ මූලික ප්‍රශ්නය වුනේ ආහාර සපයා ගැනීමයි. නමුත් දැන් ජනතාව නැවත සාමාන්‍ය ජන ජීවිතයට අවතීරණය වෙමින් ඉන්නවා. දැන් නිවසට විදුලිබිල, ජලබිල එනවා. දරුවන්ගේ අධ්‍යාපන වියදම් නැවත දැනෙමින් තිබෙනවා. ප්‍රවාහන වියදම්, සෞඛ්‍ය ප්‍රතිකාර වියදම්, මගුල් අවමගුල් වියදම් දැනෙමින් තිබෙනවා. ජීවන වියදම යථාතත්වයට පත්වෙමින් තිබෙනවා. කොරෝනා නිසා පීඩාවට පත්වු ජනතාව වෙනුවෙන් ලෝකයේ බොහෝ රටවල් විවිධ සහන පැකේජ හඳුන්වලා දුන්නා. නමුත් ලංකාවේ එවැනි තත්වයක් අපි දැක්කේ නැහැ. මේ වෙනකොට රටේ වැඩකරන ජනතාවගෙන් ලක්ෂ තුනකට ආසන්න ප්‍රමාණයකට රැකියා අහිමිවෙලා තිබෙනවා. දෛනික ආදායම් ලබපු විශාල පිරිසකට ආදායම් මාර්ග අහිමි වෙලා තිබෙනවා. ඒ වගේම අවිධිමත් ක්‍ෂේත්‍රයේ රැකියා කළ බොහෝ පිරිසකට තවමත් තමන්ගේ රැකියාව ලැබෙයිද නැද්ද කියලා විශ්වාසයක් නැහැ. ඒ වගේම මෑන් පවර් ආයතනවල රැකියා අහිමි වෙලා. වෙළඳ කළාපවල මාස 06ට වඩා අඩු කාලයක් රැකියා කළ සේවක සේවිකාවන්ගේ රැකියා අහිමි කරලා. මේවා සමීක්ෂණවලට අහුවෙන්නේ නැහැ. බොහෝ පිරිසකගේ වැටුප කප්පාදු කරලා. නැත්නම් වැටුප භාගයකින් කප්පාදු කරලා. මේ නිසා සියලුම දෙනා වාගේ තමන්ගේ ජීවිතය ගෙනියන්න විශාල අරගලයක් කරනවා. මෙවැනි තත්වයක් තුළ අපේ රටේ ආර්ථික උපක්‍රමය වෙලා තියෙන්නේ මොකක්ද? හරියට ගහෙන් වැටුණ මිනිහට ගොනා ඇන්නා වගේ ආර්ථික ක්‍රමයක්. අමාරුවේ වැටිලා ඉන්න ජනතාවට තව තවත් බදු පිට බදු ගහනවා. ආණ්ඩුව පසුගියදා භාණ්ඩ විශාල ප්‍රමාණයක බදු මිල ඉහළ දැම්මා. හාල් මිල 98යි, 105යි කිව්වට ඒ ගණන්වලට වෙළඳ පොලේ හාල් නැහැ. කහ කිලෝව රුපියල් 4000ක් වෙලා. සීනි අල පරිප්පු සැමන් මේ සියල්ලම මිල ඉහළ දමලා. රුපියල් 65ට දෙනවා කියපු පරිප්පු රු.130 වුනා. දැන් 180ක් වෙලා. පොල් තෙල් බෝතලය රුපියල් 400යි. ඇතැම් විට ලීටරය රු.580යි. පොල් ගෙඩිය 70යි නැත්නම් 80යි. දියර කිරි මිලිලීටර් 900 රුපියල් 50කින් ඉහළ දමලා. ජනතාවට සහන දෙන්න ඕන වෙලාවක තමයි ආණ්ඩුව මේ විදියට භාණ්ඩ මිල ඉහළ දාලා තියෙන්නේ. ආණ්ඩුව කියනවා මේ බදු ගහලා තියෙන්නේ ගොවියා දිරිමත් කරන්න කියලා. නමුත් පරිප්පු, සුදුළුෑණු, සූදුරු මහදුරු වල බදු වැඩි කළේ ගොවියා දිරිගන්වන්න නෙවෙයි. මේ කරමින් ඉන්නේ ආණ්ඩුවේ බැරිකම වහගන්න ජනතාව මත බරපටවන එකයි. මේ අතර ජනතාවට 5000ක දීමනාවක් ලබාදුන්නා. ඒකත් ආණ්ඩුව තමන්ගේ ඡන්ද ව්‍යාපෘතියක් කරගත්තා. ඒ රුපියල් 5000 සියලු දෙනාට ලැබුණේ නැහැ. නමුත් ආණ්ඩුව ඒ දුන්න 5000 එක මාසයෙන් අයකරගන්න උපක්‍රමයක් යෙදුවා. ඒ තමයි ජල බිල, වතුර බිල අයථා ආකාරයෙන් ගාස්තු වැඩි කිරීමයි. ඒකක 35 ජලය භාවිතා කළ මාර්තු මාසයේ රු.2186ක් ගෙවපු පුද්ගලයට අප්‍රේල් මැයි එකතු කරලා ඒකක 55කට රු. 5335ක බිලක් දෙනවා. ඒකක ගණන වැඩිවෙන විට ජල බිල වැඩි වෙන ආකාරයක් අපේ රටේ තියෙන්නේ. එක බිලකින් ආණ්ඩුව රුපියල් එක්දහස් ගණනක් වැඩිපුර අය කර ගන්නවා. විදුලි බිලත් එහෙමයි. ජනතාවට මේ වගේ ආණ්ඩුවක් ඕන නැහැ. නාස්තිකාර වියදම් කරමින් ජනතාව මත බර පටවන්න නම් ආණ්ඩුවක් ඕන නැහැ. පසුගිය කැබිනට් මණ්ඩල රැස්වීම්වල මැති ඇමතිවරුන්ට වාහන ලබාගන්න කැබිනට් පත්‍රිකා සම්මත කරගත්තා. ඒ නිසා අපේ රටේ කවදාවත් ජනතාවට සහන දෙන ආණ්ඩු හැදිලා නැහැ. ජනතාව දැන්වත් මේ දේ තේරුම්ගත යුතුව තිබෙනවා. ජනතාවගේ ප්‍රශ්න කතා කරන්න පාර්ලිමේන්තුවක් ඕන තමයි. ප්‍රජාතන්ත්‍රවාදීව පත් කරගන්න පාර්ලිමේන්තුවක් ඕන කිව්වට ලංකාවේ මෙතෙක් පැවැති පාර්ලිමේන්තුවලින් ජනතාවගේ ඇත්ත ප්‍රශ්න කතා කරලා තියෙනවද? ජනතාවට සෙතක් වෙලා තියෙනවද? බඩු මිල වැඩි කරන ආණ්ඩුව නාස්තිකාර වියදම් නතර කරලා නැහැ. පසුගියදා රුපියල් මිලියන 890ක් වතුරට ගහගෙන ගියා කියලා ඔබ කවුරුත් දන්නවා. තමන්ගේ ඇමතිවරු ව්‍යාපෘති ආරම්භ කරනවා. ජනාධිපති කියනවා දන්නේ නැහැ කියලා. ඒ නිසා අපේ රටේ විකල්ප ආර්ථික ප්‍රතිපත්තියක්, විකල්ප දේශපාලනයක් සඳහා ජනතාව පෙළගැසිය යුතුව තිබෙනවා.” තොණ්ඩමන්ගේ ආදාහනය මහා අවමංගල්‍ය සැණකෙළියක් කරගත් ආණ්ඩුව වතුකම්කරු ජනතාවගේ ඇත්ත ප්‍රශ්න ගැන අවධානය යොමු කරලා නැහැ… සරෝජා සාවිත්‍රී පෝල්රාජ්, සභාපති – අයිතීන් උදෙසා කාන්තාවෝ “කෝවිඩ්-19 තත්වය සමඟ ගත වූ පසුගිය මාස දෙකහමාරක කාලය තුළදී පැන නැගුණු කරුණු හතරක් ගැන අපගේ අවධානය යොමුකරනවා. එකක් තමයි අත්‍යාවශ්‍ය භාණ්ඩ මිල ඉහළ දැමීම. දෙවැනි කරුණ බරපතල ගැටලු ගණනාවකට මුහුණ දී සිටින විදෙස්ගත ශ්‍රමිකයින්ට ආණ්ඩුවේ වගකිව යුතු ඇමතිවරයෙක් මිනිස් බෝම්බ ලෙස චෝදනා කිරීම. තුන්වන කරුණ වන්නේ ආණ්ඩුව තොණ්ඩමන් ඇමතිවරයාගේ ආදාහනය මහා අවමංගල්‍ය සැණකෙළියක් කරගත්තද වතුකම්කරුවන්ගේ ඇත්ත ප්‍රශ්නවලට අවධානය යොමු නොකිරීම. හතරවෙනි කාරණය වන්නේ අධ්‍යාපන ක්‍ෂේත්‍රයේ මතුවෙලා තිබෙන අර්බුදය. අපේ රටේ ප්‍රධාන ආදායම් මාර්ගය බදු ආදායමයි. මේ වන විට තීරු බදු ආදායම නැවතිලා. සුරාබදු පසුගිය කාලයේ ආණ්ඩුවට ලැබුණේ නැහැ. ව්‍යාපාරිකයින්ගේ කර්මාන්තකරුවන්ගේ ආදායම අඩු නිසා ආදායම් බදු ලැබෙන්නේ නැහැ. ඒ නිසා ආණ්ඩුව මුලින් යෝජනා කළා රාජ්‍ය සේවකයින්ට වැටුප පරිත්‍යාග කරන්න කියලා. නමුත් පීබී ජයසුන්දර කියන විනිවිදභාවයක් නැති ප්‍රකාශ නිසා වැඩ කරන ජනතාව වැටුප පරිත්‍යාග කරන්න පෙළඹුණේ නැහැ. එය ආසාර්ථක වුනා. ඒ වගේම ජනතාවට මේ ආණ්ඩු ගැන විශ්වාසයක් නැහැ. මොකද මේ ආණ්ඩු පසුගිය මාස හයක හතක කාලයේ පමණක් නෙවෙයි සහන කැපුවේ. කලිනුත් ඒක කළා. ලෝක වෙළඳ පොලේ ඉන්ධන මිල අඩුවෙද්දී ජනතාවට සහන නොදී ඒ සහනයත් කොල්ල කෑවා. ඡන්දේ අප්‍රේල් 25 තියාගන්න පුළුවන් කියලා හිතල තමයි සැමන් පරිප්පු අඩු කළේ. ඒත් අප්‍රේල් 25 ඡන්දේ නැහැ කියලා දැනගත්තාම සැමන් පරිප්පු නැවත වැඩි කළා. මේ හැම එකක්ම අසාර්ථක වෙලා අන්තිමේදී අත්‍යාවශ්‍ය භාණ්ඩවල බදු වැඩි කළා. විධිමත් කළමනාකරණයක් ඇති දුරදක්නා නුවණ ඇති නායකයෙක් පත්කරගන්නවා කිව්වා. ඔහු තමයි අද මේ විදියට රට පාලනය කරන්නේ. ශ්‍රී ලාංකිකයින් ලක්ෂ 30ක් පමණ විවිධ හේතු නිසා විදෙස්ගත වෙලා ඉන්නවා. අධ්‍යාපන කටයුතු සඳහා විවිධ සෞඛ්‍ය පහසුකම් ලබාගන්න වගේම වැඩි පිරිසක් රැකියා සඳහා විදෙස්ගත වෙලා ඉන්නවා. පසුගිය කාලයේ අධ්‍යාපන කටයුතු සඳහා ගිය පිරිසෙන් කොටසක් ගෙන්වා ගන්න ආණ්ඩුව කටයුතු කළා. නමුත් වැඩිපුරම අසීරුතාවයට පත්වෙලා ඉන්නේ ශ්‍රමිකයින්. ඔවුන්ට නවාතැන් පහසුකම් අහිමිවෙලා. කෑම සෞඛ්‍ය පහසුකම් නැතුව අසරණ වෙලා. ඇතැම් අයට රෝගය වැළදිලා. විශේෂයෙන් මැදපෙරදිග ලක්ෂ 12ක් පමණ ඉන්නවා. ඔවුන් තමන්ගේ රටේ ඉන්න පවුල් ලක්ෂ 12 බලාගත්තා රටට බරක් නොවී. එදා ඔවුන් රට විරුවෝ. නමුත් අද මිනිස් බෝම්බ බවට පත්කරලා. ඇමතිවරයාගේ එම ප්‍රකාශය අපි දැඩි පිළිකුළෙන් හෙලා දකිනවා. විදෙස්ගත විශාල පිරිසක් ගෝටාභය රාපක්ෂට ඡන්දය දෙන්න තමන්ගේ වියදමින් ලංකාවට ආවා. නමුත් අද තත්වය මොකක්ද? අපේ රටේ සාමාන්‍යයෙන් තමන්ට දුකක් කරදරයක් වුනාම තමන්ගේ මහගෙදර හොයාගෙන එනවා. පිට රට ඉන්න අය නම් තමන්ගේ මව් රට බලා එනවා. ඔවුන්ට එන්න එපා කියන්න ආණ්ඩුවට අයිතියක් නැහැ. දැන් ආණ්ඩුව ඔවුන් රටට බරක් කියලා මතයක් හදනවා. මේ රටට ගෙන්වලා නිරෝධායනය කරන්න ස්ථාන නැහැ කියලා ආණ්ඩුව කියනවා. නමුත් ඔවුන් විදෙස් රැකියා වලට යන්න කලින් පුහුණුව ලබපු ස්ථාන ඕනෑ තරම් තිබෙනවා. අඩුම තරමේ ආණ්ඩුව එම ජනතාව විදෙස් රටවල තබාගෙන නිරෝධායන කරන්න කියලා රාජතාන්ත්‍රිකව සාකච්ඡා කළාද කියලා රටට පැහැදිළි කරන්න ඕනෑ. ඒ කිසිවක් කරලා නැහැ. මුදල් නැහැ කියනවානම් ආණ්ඩුවට විදෙස්ගත ශ්‍රමිකයින් සඳහාම වෙන්වුණ කුවෙට් සහන අරමුදල භාවිතා කරන්න පුළුවන්. අනෙක් කාරණය තමයි තොණ්ඩමන් ඇමතිවරයාගේ අවමංගල්‍ය. වතුකම්කරු ජනතාවගේ ඡන්ද කුට්ටිය බලාගෙන ආණ්ඩුව එය සැණකෙළියක් බවට පත් කරගත්තා. වතුකම්කරු ජනතාව කියන්නේ අඩු අධ්‍යාපනයක් සහිත අඩු සෞඛ්‍ය දැනුමක් සහිත ඉතාම අඩු ආදායම් වටපිටාවක දුෂ්කර ජීවිත ගත කරන කණ්ඩායමක්. මේ ජනතාව රවට්ටමින් ඡන්ද කුට්ටිය කඩාගෙන තමයි පාර්ලිමේන්තුවට ආවේ. ගෝටාභය රාජපක්ෂ පසුගිය ජනාධිපතිවරණයේ දී ඔවුන්ගේ ඡන්දය කේවල් කළේ රු.1000කට. මාර්තු මාසේ 01 සිට රු.1000 දෙනවා කිව්වා. නමුත් ඒක යට ගැසුවා. දැන් කොරෝනා නිසා වතුකම්කරු ජනතාව විශාල අසීරුතාවයන්වලට මුහුණ දීලා. ඔවුන්ට රු.1000 වැටුපත් නැහැ. නිවාස ප්‍රශ්න, ඌණ මන්දපෝෂණය, අධ්‍යාපන අපහසුතා අවම වැසිකිළි පහසුකම්වත් ඔවුන්ට ලැබෙන්නේ නැහැ. ඒ අතර දැන් තොණ්ඩමන් ඇමතිවරයාට තිබුණ ඇමති ධුරය මහින්ද රාජපක්ෂ අගමැතිවරයා පවරාගෙන තිබෙනවා. දැන් රු.1000 තීරණය තිබෙන්නේ මහින්ද රාජපක්ෂ අතේ. දැන් හොඳටම පැහැදිලියි වතුකම්කරු ජනතාවගේ ඡන්ද කුට්ටිය කේවල් කිරීම භාරගෙන ඉන්නේ මහින්ද රාජපක්ෂයි. ඔහු රු.1000 වැටුප කරන වැඩපිළිවෙළ කුමක්ද? මේ වනවිට මාස දෙකහමාරක කාලයක් දරුවන් අධ්‍යාපනයෙන් දුරස්වෙලා ඉන්නවා. උසස් පෙළ, සාමාන්‍ය පෙළ සහ ශිෂ්‍යත්වය සඳහා පෙනී ඉන්න දරුවන් විශාල අර්බුදයකට ලක්වෙලා. අපේ රටේ තාක්ෂණික අධ්‍යාපනය අතින් ඉතා පහළ මට්ටමේ ඉන්න රටක්. කොළඹ සහ තදාසන්න ප්‍රදේශවල එම පහසුකම් තිබුණට දුෂ්කර පළාත්වල ළමුන්ට එය වලංගු අධ්‍යාපනයක් නෙමෙයි. ඔන්ලයින් අධ්‍යාපනය නිසා අපේ රටේ දරුවන්ගෙන් 60%ක් පමණ අධ්‍යාපනයෙන් දුරස් කරලා. සාමාන්‍යයෙන් දරුවන් දෙමාපියන් පමණක් නෙවෙයි ගුරුවන් පවා මේ ඔන්ලයින් අධ්‍යාපනය ක්‍රමය නිසා අපහසුතාවයට පත්වෙලා. සීමිත පිරිසකට පමණයි එම තාක්ෂණික උපකරණ පවා සපයා ගත හැකිව තිබෙන්නේ. සුහුරු දුරකතන මිලදී ගැනීම අද ඛේදවාචකයක් වෙලා. ඇතැම් දුෂ්කර පළාත්වල දෙමාපියන්ට ආහාර වියදම් කපාහරින්න වෙලා. කණකර ආබරණ උගස් තියන්න සිදුවෙලා. අපි ආණ්ඩුවට යෝජනා කරනවා දරුවන්ට පෙළ පොත් ලබාදෙනවා වගේම අධ්‍යාපනය සඳහා තාක්ෂණික මෙවලම් ලබාදෙන්න කියලා. මෙය ප්‍රායෝගික යෝජනාවක්. මේ වගේ යෝජනා ගෙනාවාම ආණ්ඩුව බොහෝ විට කියනවා අපිට මේවා කරන්න තරම් ලොකු ආදායමක් නෑ. සමහර ජනතාවත් කියනවා අපේ රට දුප්පත් රටක් මේවා කරන්න බැහැ කියලා. නමුත් දුප්පත් කියලා පිළිගන්න ජනතාව අපේ රට දුප්පත් වුනේ කොහොමද කියලා කල්පනා නොකරන්නේ ඇයි? පසුගිය වසර 72ක් අපේ රට පාලනය කළ පාලකයින් අපේ රට දුප්පත් කළා කියලා ජනතාව කල්පනා කරන්නේ නැත්තේ ඇයි? අධ්‍යාපනය, සෞඛ්‍ය, අපේ රටේ ආර්ථික ක්‍රමය, වතුකම්කරු ජනතාවගේ ජන ජීවිතය ගැන හිතලා නැහැ. ඒ නිසා අපේ රටට අලුත් ආර්ථික මොඩලයක් ඕනෑ. මහින්ද රාජපක්ෂගේ දේශපාලන දිවියට වසර 50ක් ගතවෙනවා. දෙවරක් ජනාධිපති වුනා. තෙවරක් අගමැති වෙලා තිබෙනවා. නමුත් මොකද කරලා තියෙන්නේ. රනිල් වික්‍රමසිංහත් අගමැති වෙලා හිටියා මොකද කළේ. සජිත් ප්‍රේමදාස ආවා කියලත් වෙනසක් නැහැ. මේ දේශපාලන කඳවුරු කිසිවක් අපේ රට වෙනස් කරන්නේ නැහැ. සාම්ප්‍රදායික දේශපාලන වට්ටෝරුව පමණයි ඔවුන්ට තිබෙන්නේ. එම නිසා ජනතාව දැන් කල්පනා කළ යුත්තේ තවත් අවුරුදු 05ක් රැවටෙනවාද එසේ නැත්නම් අලුත් ආර්ථිකයක් ගැන විකල්ප දේශපාලනයක් ගැන හිතනවද කියලයි.”", "URL": "https://lankatruth.com/si/?p=93775", "Category": "පුවත්", "Parent URL": null}