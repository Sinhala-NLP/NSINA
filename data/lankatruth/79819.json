{"Source": "Lankatruth", "Timestamp": "August 26, 2019", "Headline": "වෙල්ගමගේ පෙත්සමේ තීන්දුව සැප්තැම්බරයේ", "News Content": "ලංකා ගමනාගමන මණ්ඩලය තුළ නොමැති තනතුරක් ස්ථාපිත කර රජයට රුපියල් ලක්ෂ 33ක පාඩුවක් සිදුකර ඇතැයි තමාට එරෙහිව පවතින චෝදනාවලින් නිදහස් කරන ලෙස ඉල්ලා හිටපු ප්‍රවාහන අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී කුමාර වෙල්ගම මහතා ඉදිරිපත් කර ඇති ප්‍රතිශෝධන පෙත්සමට අදාල තීන්දුව සැප්තැම්බර් මස 12 වැනිදා ප්‍රකාශයට පත්කරන බව කොළඹ මහාධිකරණය නියෝග කර තිබේ. මෙම පෙත්සමට අදාල නඩුව අද(26) කොළඹ මහාධිකරණ විනිසුරු ගිහාන් කුලතුංග මහතා ඉදිරියේ කැඳවා තිබූ අවස්ථාවේ මෙම නියෝගය සිදුකර ඇත. පෙත්සම්කාර පාර්ශ්වය විසින් ඉදිරිපත් කරන ලිඛිත දේශන සැප්තැම්බර් මස 5 වැනිදා ඉදිරිපත් කරන ලෙසත් අල්ලස් කොමිසම විසින් ඉදිරිපත් කරන ලිඛිත දේශන සැප්තැම්බර් මස 10 වැනිදා ඉදිරිපත් කරන ලෙසත් විනිසුරුවරයා නියෝග කර තිබේ. එම දේශන සළකා බැලීමෙන් පසු සැප්තැම්බර් මස 12 වැනිදා පෙත්සමට අදාල නියෝගය සිදුකරන බව විනිසුරුවරයා ප්‍රකාශ කර තිබේ. ලංකා ගමනාගමන මණ්ඩලයේ නොමැති නියෝජ්‍ය සභාපති තනතුර නිර්මාණය කර ඒ සඳහා පුද්ගලයෙකු පත්කර වැටුප් ගෙවීමට කටයුතු කිරීම මගින් රාජ්‍ය මුදල් රුපියල් ලක්ෂ 33ක් පමණ පාඩුකර සිදුකර ඇතැයි කුමාර වෙල්ගම මන්ත්‍රීවරයාට එරෙහිව අල්ලස් කොමිසම විසින් නඩු ගොනුකර තිබේ. එම නඩුව ගොනුකර ඇති ආකාරය නීති විරෝධී බවට තම නීතීඥවරුන් සිදුකළ මූලික විරෝධතාවය ද කොළඹ මහේස්ත්‍රාත් අධිකරණය ඉවත දැමූ බවත් එම තීන්දුව නීති විරෝධී බව ප්‍රකාශ කරමින් නඩුව බල රහිත කිරීමේ නියෝගයක් නිකුත් කරන ලෙසත් පෙත්සම්කාර කුමාර වෙල්ගම මහතා ඉල්ලා ඇත.", "URL": "https://lankatruth.com/si/?p=79819", "Category": "පුවත්", "Parent URL": null}