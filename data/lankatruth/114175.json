{"Source": "Lankatruth", "Timestamp": "April 1, 2021", "Headline": "හෝටල් සේවකයින් දීමනාවක් ඉල්ලා විරෝධතාවයේ – වීඩියෝ සහිතයි", "News Content": "පොල් තෙල් සහ සීනි ගෙන්වීමේදීආණ්ඩුවේ ගජමිතුරන් කිහිප දෙනෙකුට ජනතා බදු මුදල් කෝටි 1,500ක් හොයලා දෙන්න පුළුවන් නම්, ඒ වෙනුවෙන් වැඩපිළිවෙල සකස් කර දෙන්න පුළුවන් නම් ආණ්ඩුව වහාම හෝටල් සේවකයින්ට දීමනාවක් ලබා දීමට මැදිහත් විය යුතු යැයි ‍හෝටල් සේවක මධ්‍යස්ථානය පවසයි. හෝටල් සේවක මධ්‍යස්ථානය අද (01) පස්වරුවේ කොළඹකොටුව දුම්රිය පොළ ඉදිරිපිටදීවිරෝධතාවයක් පවත්වමින් ‍ආණ්ඩුව බල කර කියා සිටින්නේ මේ වනවිට සංචාරක කර්මාන්තය කඩා වැටීම නිසා හෝටල් සේවකයින්ට ඉතාමත් දුෂ්කර කොන්දේසි යටතේ සේවය කිරීමට සිදුව ඇති බවයි. විරෝධතාවය අතරතුරදී මාධ්‍ය වෙත අදහස් දක්වූඅන්තර සමාගම් සේවක සංගමයේ ප්‍රධාන ලේකම්, නීතිඥ ජානක අධිකාරි මහතා… “මේ වෙද්දි සංචාරක කර්මාන්තය සම්පූර්ණයෙන්ම කඩා වැටිලා. ඒ නිසා හෝටල් ක්ෂේත්‍රයේ සෘජු රැකියා කරන සේවකයින් ලක්ෂ එක හමාරකගේ පමණ රැකියා අනතුරක තිබෙන්නේ. සමහර සේවකයින්ට ලැබෙන්නේ මූලික වැටුප විතරයි. තවත් පිරිසකට ලැබනේනේ එකෙන් භාගයයි. රුපියල් 10,000කින් පවුලක් ජීවත් කරවන්න සිදුවෙලා තිබෙනවා. ඔවුන්ට මේ වෙද්දි ජීවත්වීම බරපතළගැටලුවක් බවට පත්වෙලා. ආණ්ඩුව ඒ වෙනුවෙන් වහාම අවධානය යොමු කළ යුතුයි. සංචාරක කර්මාන්තය ස්ථාවර මට්ටමක තිබෙන කාලේ මෙහෙම සේවකයෝ පාරට බැහැල උද්ඝෝෂණ කරන්න ආවේ නෑ. වගකිව යුතු ආණ්ඩුවක් නම් ඉන්නේ මේ වෙද්දි සංචාරක කර්මාන්තය කඩා වැටීම නිසා අර්බුදයට පත්වෙලා ඉන්න මේ හෝටල් සේවකයින්ගේ හඬට ඇහුම්කන් දිය යුතුයි. මේ සේවකයින්ට ජීවත් වෙන්න රුපියල් 15,000ක දීමනාවක් ලබා දිය යුතුයි කියලා අපි ආණ්ඩුවට බල කර කියා සිටිනවා. ” යනුවෙන් පැවසීය.", "URL": "https://lankatruth.com/si/?p=114175", "Category": "පුවත්", "Parent URL": null}