{"Source": "Lankatruth", "Timestamp": "January 31, 2019", "Headline": "අධ්‍යාපන අමාත්‍යවරයාගේ ප්‍රෝඩාවට ලංකා ගුරු සේවා සංගමයේ විරෝධය", "News Content": "පාසල් තුළ සිදුකෙරෙන මුදල් අය කිරීම් වලක්වන බව කියමින් අධ්‍යාපන අමාත්‍ය අකිල විරාජ් කාරියවසම් මහතා සිදුකර ඇත්තේ ප්‍රෝඩාවක් බව ලංකා ගුරු සේවා සංගමය පවසයි. පාසලේ සිදුකෙරෙන සමස්ත වියදම්වල එකතුව මුළු ශිෂ්‍ය සංඛාවෙන් බෙදීමෙන් ලැබෙන වටිනාකම එක් එක් ශිෂ්‍යා විසින් ගෙවීමට අදාලව නිකුත් කර තිබූ 05/ 2015 චක්‍රලේකයට විරෝධය පළකරමින් සිටියදී 26/ 2018 චක්‍රලේකය නිකුත් කෙරිණි. නව චක්‍රලේකයෙන් තවදුරටත් නිදහසේ දෙමව්පියන්ගෙන් මුදල් අයකර ගැනීමට බලය ලබාදී ඇති අතර පාසල් වියදම් සඳහා ආණ්ඩුවේ වගකීම්වලින් බැහැරවීමට උත්සාහ දරා ඇත. මේ හේතුවෙන් 26 / 2018 චක්‍රලේකයට ගුරුවරුන් හා ශිෂ්‍යන් ප්‍රමුඛ විශාල පිරිසකගේ විරෝධය එල්ලවූ අතර අකිල විරාජ් කාරියවසම් අමාත්‍යවරයාට එම චක්‍රලේකය හකුලා ගැනීමට සිදුවිය. නමුත් මේ වනවිට නැවත 05/2015 චක්‍රලේකය බලාත්මක කර ඇති අතර එය පාසල් තුළ මුදල් අයකිරීමට විසඳුමක් නොවන බවත් ප්‍රෝඩාකාරී ක්‍රියාවක් බවත් ලංකා ගුරුසේවා සංගමය පෙන්වා දෙයි. ලංකා ගුරු සංගමයේ ප්‍රධාන ලේකම් මහින්ද ජයසිංහ මහතා මාධ්‍ය නිවේදනයක් නිකුත් කරමින් මේ සම්බන්ධව පවසා සිටියේ එම ක්‍රියාව නංගි පෙන්නා අක්කා දීග දීමක් වැනි බවය.", "URL": "https://lankatruth.com/si/?p=67275", "Category": "පුවත්", "Parent URL": null}