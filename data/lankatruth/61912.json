{"Source": "Lankatruth", "Timestamp": "October 26, 2018", "Headline": "පාතාලයට අවි සැපයූ හමුදා ලොක්කෙක් ඇතුළු තිදෙනෙක් අත්අඩංගුවට", "News Content": "දකුණේ පාතාලය සඳහා රැගෙන යමින් සිටියදී සියඹලාණ්ඩුව ප්‍රදේශයේදී අත්අඩංගුවට ගත් 3,000කට අධික පතරොම් තොගය සම්බන්ධයෙන් පදවිය, පරාක්‍රමපුර යුද හමුදා කඳවුරේ මේජර්වරයකු ඇතුළු යුද හමුදා සාමාජිකයන් තිදෙනකු සියඹලාණ්ඩුව පොලිසිය විසින් ඊයේ (25) අත්අඩංගුවට ගෙන තිබේ. ඉකුත් 21 වැනිදා පෙරවරුවේ මේ පතරොම් තොගය සමඟ අත්අඩංගුවට ගත් පාතාල නායක කොස්ගොඩ සුජීගේ ගෝලයකු වන හික්කඩුවේ පදිංචි “ලද්දු රොෂාන්” හට මෙම පතරොම් තොගය ලබාදී ඇත්තේ මේජර්වරයා ඇතුළු යුද හමුදා සාමාජිකයන් තිදෙනා විසින් බව මූලික පරීක්ෂණවලදී අනාවරණය වී ඇත. ඊට යුද හමුදා මේජර්වරයාගේ ගිණුමට මීට දින හතරකට ඉහතදී කොස්ගොඩ සුජීගේ පාර්ශ්වය විසින් රුපියල් 50,000ක මුදලක් බැර කර ඇතැයිද පරීක්ෂණවලදී හෙළි වී තිබෙන අතර මේජර්වරයා රැඳී සිටි යුද හමුදා නිවස්නය පිටුපස කැලෑබද ප්‍රදේශයක තිබී පතරොම් බහාලූ පෙට්ටි 04ක්ද පොලිසිය විසින් සොයාගෙන තිබේ. ඉකුත් 21 වැනි දින උදෑසන 10.00ට පමණ සියඹලාණ්ඩුව පොලිස් වසමේ ‍දොඹගහවෙල ප්‍රදේශයේදී සියඹලාණ්ඩුව පොලිස් ස්ථානයේ නිලධාරීන්ට ලැබුණු තොරතුරක් මත වැටලීමක් සිදු කර ඇත. වැල්ලවාය දෙසට ධාවනය වූ වෑන් රථයක ගමන් ගත් සැකකරුවකුගේ ගමන් මල්ලේ තිබී ටී 56 ගිනි අවි සඳහා භාවිත කරන පතරොම් 2,958ක් සහ පිස්තෝල අවි සඳහා භාවිත කරන මි.මී. 9 වර්ගයේ පතරොම් 32ක් සමඟ සැකකරුවකු අත්අඩංගුවට ගන්නා ලදී. සංවිධානාත්මක අපරාධකරුවකු වන කොස්ගොඩ සුජීගේ ගෝලයකු වන දැනට ගාල්ල බන්ධනාගාරයේ සිටින ජයලත් සුද්දා යන අයගේ කොන්ත්‍රාත්තුවක් මත මෙම පතරොම් තොගය සියඹලාණ්ඩුවේ සිට ගාල්ල ප්‍රදේශයට රැගෙන යමින් සිටි බවට සැකකරුගෙන් සිදු කළ ප්‍රශ්න කිරීමේවලදී අනාවරණය වී ඇත.", "URL": "https://lankatruth.com/si/?p=61912", "Category": "පුවත්", "Parent URL": null}