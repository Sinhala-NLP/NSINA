{"Source": "Lankatruth", "Timestamp": "November 1, 2021", "Headline": "අනුරාධපුරයේ පාසල් කිහිපයක කොරෝනා පොකුරු මතුවෙයි", "News Content": "අනුරාධපුර දිස්ත්‍රික්කයේ ප්‍රාථමික අංශ පාසල් තුළ සිසුන් සහ ගුරුවරුන් වැඩි වශයෙන් කොවිඩ් – 19 ආසාදනයට ලක්ව ඇතැයි වාර්තා වේ. අනුරාධපුර දිස්ත්‍රික්කයේ, වසංගත රෝග විද්‍යාඥ වෛද්‍ය ආර්.එම්.එස්.බී රත්නායක සඳහන් කරන්නේ, ඉදිරියේ දී එම තත්වයේ වර්ධනයක් බලාපොරොත්තු විය හැකි බවය. අනුරාධපුර නගර සභාව, ගලෙන්බිඳුනුවැව, පදවිය, තලාව සහ කහටගස්දිගිලිය වැනි ප්‍රදේශවල කොවිඩ් – 19 ආසාදිතයන් වැඩි වශයෙන් වාර්තාවන බවද සඳහන් කර සිටි වෛද්‍යවරයා, හොරෙව්පතාන, පදවිය සහ තලාව යන ප්‍රදේශවල ප්‍රාථමික පාසල්වල සිසුන් හා ගුරුවරු මේ වනවිට නිරෝධායනයට ලක්කර ඇතැයිද වැඩිදුරටත් සඳහන් කරයි. “පාසල් ළමුන් 06 දෙනෙක් අපි මේ වනවිට ආසාදිතයින් ලෙස හඳුනාගෙන තිබෙනවා. ගුරුභවතුන් තිදෙනෙක් ආසාදිත වෙලා තියෙනවා පසුගිය දින හතර පහ තුළ. පාසල් යන 2 සහ 3 වසරවල ප්‍රාථමික ශ්‍රේණිවල ළමුන් මේ වනවිට ගොදුරුවෙලා තියෙනවා. පාසල් ළමුන් 40ක් නිරෝධායනයට ලක්කර තිබෙනවා. අනුරාධපුර දිස්ත්‍රික්කයේ හා රටේ ජනතාවගෙන් ඉල්ලා සිටිනවා සංචරණ පුළුවන් තරම් අවශ්‍යතාවයට පමණක් සීමා කරන ලෙස.” මේ අතර, ගුරුවරුන්ගෙන් සහ විදුහල්පතිවරුන්ගෙන් කරුණු නොවිමසා පාසල් යළි විවෘත කිරීමට රජය ගත් තීරණය ඉතා වැරදි සහගත බව ගුරු සංගම් පවසයි. ගුරු සංගම් නායකයින් පෙන්වා දෙන්නේ, 1 – 5 ශ්‍රේණි ආරම්භ කිරීමෙන් අනතුරුව අධ්‍යාපන බලධාරීන් විසින් ලබන 08 වෙනිදා සිට 10 සිට 13 දක්වා ශ්‍රේණිද ආරම්භ කිරීමට කටයුතු කර ඇති බවය. මෙය බරපතළ තත්වයක් වන අතර ඒ සම්බන්ධයෙන් යළි අවධානය යොමුකරන ලෙස ඔවුන් බලධාරීන්ගෙන් ඉල්ලා සිටී.", "URL": "https://lankatruth.com/si/?p=125327", "Category": "කොවිඩ් -19 (කොරෝනා ) පුවත්", "Parent URL": null}