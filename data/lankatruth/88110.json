{"Source": "Lankatruth", "Timestamp": "December 30, 2019", "Headline": "හිගුරක්ගොඩ සතොස ගබඩාවක සහල් කිලෝ 350,000ක් කල්ඉකුත්වෙලා – නාමල් කරුණාරත්න", "News Content": "හිඟුරක්ගොඩ සතොසට අයත් ගබඩා සංකීර්ණයක සහල් කිලෝග්‍රෑම් 350,000කට අධික තොගයක් කල්ඉකුත්වීම සඳහා ගොඩගසා ඇති බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසනවා. ඒ මහතා සඳහන් කරන්නේ මීට වසර දෙකකට පෙර එනම් 2017 වර්ෂයේදී මෙම සහල් තොගය පසුගිය ආණ්ඩුව විසින් ලංකාවට ගෙන්වා ඇති බවයි. හිඟුරක්ගොඩ සතොස ගබඩා සංකීර්ණයේ සහල් තොග පරීක්ෂා කිරීමේ නිරීක්ෂණ චාරිකාවකට එක්වෙමින් කරුණාරත්න මහතා මේ බව සදහන් කරන ලදි. වැඩිදුරටත් අදහස් දැක්වු නාමල් කරුණාරත්න මහතා, “මෙම සහල් සතොස ගබඩාවල කල්ඉකුත්වීමටහැර සත්ව ආහාර ලේබලය යටතේ අඩු මුදලට විකුණා දමමින් තිබෙනවා. ඒවා නැවත වටයකින් කූඨ වෙළදුන් විසින් වෙළදපොලට නිකුත් කරන අවස්ථාද පවතිනවා. මෙම සහල් තොගයට අමතරව 2019 වර්ෂයේ මුල ඉන්දියාවෙන් ආනයනය කල තවත් සහල් තොගයක් මෙම හිගුරක්ගොඩ සතොස ගබඩාවේ ගොඩගසා තියෙනවා. ඒම සහල් තොගය ලබන පෙබරවාරී මස කල්ඉකුත්වීමට නියමිතයි. මේ ආකාරයට රටේ විවිධ ප්‍රෙද්ශවල රජයේ ගබඩාවල සහල් තොග තියෙනවා. ඒ නිසා අපි ජනාධිපතිතුමාට කියනවා නිකන් වටේ යන්නෙ නැතුව මෙම සතොස ගබඩා පරීක්ෂා කර බලන ලෙස“ “ඒ වගේම නාඩු සහ සම්බා වලට පාලන මිලක් නියම කර සුදු කැකුළු සදහා පාලන මිලක් නියම නොකලේ මෝල් හිමියන්ට අමතර වාසියක් ලබාදීමටයි. දැන් වෙළදපොලේ සුදු කැකුළු කිලෝ එකක් රුපියල් 110ක් පමණ වෙනවා. අවුරුද්ද ලබන්න කව දවස් දෙකයි. අපි ආණ්ඩුවට කියනවා අද හරි සුදු කැකුළු හාල් වලට පාලන මිලක් නියමකර ජනතාවට අලුත් අවුරුද්දට කිරිබත් කෑල්ලක් කන්න යම් සහනයක් ලබාදෙන්න කියලා“ යැයි ද පැවසීහ. මෙම අවස්ථාවට නාමල් කරුණාරත්න මහතා සමගින් සමස්ත ලංකා ගොවිජන සම්මේලනයේ ලේකම් ටී. බී සරත් මහතා ඇතුළු ගොවි නියෝජිතයින් කිහිපදෙනෙක් එක්විය.", "URL": "https://lankatruth.com/si/?p=88110", "Category": "පුවත්", "Parent URL": null}