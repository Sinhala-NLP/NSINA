{"Source": "Lankatruth", "Timestamp": "March 30, 2021", "Headline": "කැලෑ පාළුවන්ගෙන් එල්ලවන තර්ජන නිසා ආරණ්‍යවාසී හිමිවරුන්ට ආරක්‍ෂාව සපයන්න – ජනාධිපති", "News Content": "ආරණ්‍යවාසීව වැඩ වෙසෙන ඇතැම් භික්‍ෂුන් වහන්සේලාට විවිධ පුද්ගලයන්ගෙන් එල්ල වෙමින් පවතින බව කියන තර්ජන – ගර්ජන පිළිබඳව වහාම සොයාබලා උන්වහන්සේලාට අවශ්‍ය ආරක්‍ෂාව හා පහසුකම් කඩිනමින් සපායදීමට පියවර ගන්නා ලෙස ජනාධිපති ගෝටාබය රාජපක්‍ෂ බුද්ධශාසන අමාත්‍යාංශයේ ලේකම් මහාචාර්ය කපිල ගුණවර්ධනට හා වනජීවී අධ්‍යක්‍ෂ ජනරාල්වරයාට උපදෙස් දී තිබේ. එසේ උපදෙස් ලබාදී ඇත්තේ මීතිරිගල ආරණ්‍ය සේනාසනයේ වැඩ වෙසෙන භික්‍ෂුන් වහන්සේ ඇතුළු වෙනත් ආරණ්‍ය සේනාසනවාසී භික්‍ෂුන් වහන්සේලා එම ස්ථානවලින් ඉවත් කිරීමට කැලෑ වනසන්නන් හා විවිධ ජාවාරම්කරුවන් උත්සාහ ගන්නා බැව් පසුගියදා පැවැති බෞද්ධ උපදේශක සභාවේදී ජනාධිපතිවරයාට දැන ගැනීමට ලැබීමෙන් පසුවය. ඇතැම් ජාවාරම්කරුවන් ආරණ්‍යවාසී භික්‍ෂුන් වහන්සේලාට එරෙහිව අධිකරණවල නඩු පවා ගොනුකර ඇති බව එම උපදේශක සභාවේදී සාකච්ඡා වී ඇති බවද වාර්තා වෙයි. මෙම සිද්ධිය සම්බන්ධයෙන් කඩිනම් ක්‍රියාමාර්ග ගෙන ඇති බව බුද්ධ ශාසන අමාත්‍යාංශයේ ලේකම් මහාචාර්ය කපිල ගුණවර්ධන සඳහන් කරයි.", "URL": "https://lankatruth.com/si/?p=113959", "Category": "පුවත්", "Parent URL": null}