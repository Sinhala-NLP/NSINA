{"Source": "Lankatruth", "Timestamp": "March 16, 2019", "Headline": "ජාත්‍යන්තර අත පෙවීම්වලට මෛත්‍රී – රනිල් දොර අරී", "News Content": "පසුගිය කාලයේ සිදුකරන ලද අපරාධ රැසකට වගකිවයුතු පුද්ගලයන් සම්බන්ධයෙන් නීතිමය ක්‍රියාමාර්ග නොගැනීම, එම වින්දිතයන්ට යුක්තිය ඉටු නොකිරීම සහ මරණීය දණ්ඩනය ක්‍රියාත්මක කිරීම පිළිබඳ ප්‍රචාරයත්, ප්‍රතිත්‍රස්ත පනත සම්මත කර ගැනීමට මෛත්‍රි- රනිල් දෙදෙනාම ක්‍රියා කිරීමත් නිසා මෙරටට විරුද්ධව තව වටයකින් ජාත්‍යන්තර අතපෙවීම් නිර්මාණය වී ඇති බව හෙලිවේ. එක්සත් ජාතීන්ගේ මානව හිමිකම් කොමිසමේ වාර්ශික සැසිවාරය ජිනීවාහිදී රැස්වන අතර, රට අභ්‍යන්තරයෙන් වර්ධනය වන මෙම තත්වය පැවති හවුල් ආණ්ඩුවේ දෙපාර්ශ්වයම තම දේශපාලන පටු අරමුණු වෙනුවෙන් නිර්මානය කරන ලද ක්‍රියාකාරකම්ය. ජිනීවා මානව හිමිකම් කොමිෂන් සභාවෙන් මෙරටට ඇතිවිය හැකි අලුත් බලපෑම පිළිබඳව අවධානයෙන් සිටින බොහෝ දෙනාගේ පොදු මතය මෙය වී තිබේ. යුද්ධය නිමවී දස වසරක් ගෙවී තිබුණ ද, යුද්ධයෙන් බැටකෑ ජනතාවගේ මූලික අවශ්‍යතා හෝ විසඳා නොමැති අතර, රැඳවියන්ගේ ප්‍රශ්න සේම අතුරුදන්වූවන්ගේ ප්‍රශ්න ද විසඳා නොමැත. ඉඩම් අයිතිය, ජීවනෝපාය සලසා දීම ආදී ගැටලුද ප්‍රධාන වී ඇත. එසේම ජනාධිපතිවරයා යුධ ජයග්‍රහණයේ දසවැනි සැමරුම වෙනුවෙන් වර්ෂයක් ප්‍රකාශයට පත්කර ඉදිරි මැතිවරණය සඳහා දකුණේ ජන මතය ලබා ගැනීමට උත්සාහ දරමින් සිටියි. එක්සත් ජාතික පක්ෂයේ නායක රනිල් වික්‍රමසිංහ ද ත්‍රස්තවාදය වැලැක්වීමේ පනත අහෝසි කරන බවට ප්‍රකාශ කිරීම තුළින් උතුරු, නැගෙනහිර ජනතාව නොමග යැවීමක් බව හෙළිව තිබේ. එය අහෝසි කරන බව ප්‍රකාශ කර යුද්ධයෙන් පීඩා විදි ජනතාවගේ අවධානය දිනාගෙන පවතින පනතට වඩා බරපතළ පනතක් සම්මත කර ගැනීමට උත්සාහ දරමින් සිටී. එම බරපතල පනත උතුරේ ත්‍රස්තවාදීන්ට විරුද්ධව ක්‍රියාත්මක කරන බව ප්‍රකාශ කර දකුණේ ජාතිවාදීන්ගේ ඡන්ද ලබා ගැනීම උපක්‍රමය වී ඇතිබව හෙළිව තිබේ. මෛත්‍රී – රනිල් දෙදෙනාගේ මෙම ක්‍රියාකාරීත්වය අනුව රටේ ජනතාව උතුර, දකුණ වශයෙන් අනියමින් බෙදා එකවර දෙපිරිසටම පීඩනය එල්ල කිරීමක් වී ඇත. රට අභ්‍යන්තරයේ එවැනි තත්වයක් ඇති කර ජාත්‍යන්තරයට ද දිගින් දිගටම බොරු කරමින් සිටිති. මේ නිසා මෙරට සම්බන්ධයෙන් යලිත් වටයකින් ජාත්‍යන්තර මැදිහත්වීම් ඉහළයාමේ අනතුරක් ඇති බව දේශපාලන නිරීක්ෂකයෝ පවසති. ගයාන් රූපසිංහ – ලංකා ඉරිදා සංග්‍රහය", "URL": "https://lankatruth.com/si/?p=70497", "Category": "පුවත්", "Parent URL": null}