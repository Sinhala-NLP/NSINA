{"Source": "Lankatruth", "Timestamp": "September 9, 2023", "Headline": "කොන්ද කෙලින් තියාගෙන වැරැද්ද පිළිගත්තොත් සමාව දෙන්න අපි සූදානම් – කාදිනල් හිමියෝ", "News Content": "පාස්කු ප්‍රහාරය සම්බන්ධයෙන් වැරදි සිදු කළ පිරිස් එම වැරදි කොන්ද කෙලින් තබාගෙන පිළිගන්නේ නම් සමාව දීමට සූදානම් බව අගරදගුරු අතිඋතුම් මැල්කම් කාදිනල් රංජිත් හිමිපාණෝ පවසති. උන්වහන්සේ මේ බව කියා සිටියේ, කොච්චිකඩේ සාන්ත අන්තෝනි සිද්ධස්ථානයේ ඊයේ (08) පැවති දේව මෙහෙයකට එක්වෙමිනි. එහිදී මේ සම්බන්ධයෙන් වැඩිදුරයත් අදහස් දැක්වූ කාදිනල් රංජිත් හිමිපාණෝ, “පාස්කු මංගල්‍ය සිදුකරන්නට පැමිණි අපේ අහිංසක සහෝදර සහෝදරියන් සිය ගණනක් මරණයට පත් කරමින්, එදා ඒ පිපුරූ බෝම්බ, තවමත් අපිට පැහැදිලි නැහැ මොකක්ද මෙතන වුනේ කියලා. නොයෙකුත් ආකාරයේ දේවල් නොයෙකුත් අය කියන්න පටන් ගත්තා. ඒ එක එක දේවල් ඒ ඒ වෙලාවට ඒ ගොල්ලො තීන්දු කරන්න ගත්තා, මේකයි වුනේ, අරකයි වුනේ කියලා. නුමත් ඒව කිව්වට තව තවත් අලුත් කරුණු කාරනා එළිදරව්වෙමින් පවතිනවා. අදිසි හස්තයක් මේ තුළ ක්‍රියාත්මක වුනු බව දැන් පැහැදිලිවේගෙන එනවා. යම් යම් කරුණු එළිදරව් වෙමින් පවතිනවා. ඉතිං ඒකට සමහර වෙලාවට සමහර අයට තරහා යනවා ඇති. එයාලගෙ නම් කියවෙනවා මේ කාරනාවෙදි. එයාලා ඒවට සම්බන්ධ නැත්නම් එයාලා බයවෙන්න ඕන නැහැ. නමුත් මේ පිළිබඳව කරුණු කාරණා සොයා බැලීම අදාල අංශවල වගකීමක්. එක එක චේතනා පසු පස තියාගෙන අපිට බැහැ මිනී මරන්න. මේ රට පාලනය කරන නායකයන්ට අනිවාර්යයෙන්ම පැවරෙන වගකීමක් වන්නේ මොකක්ද එතන සිදු වුනේ කියන එක පිළිබඳව අවංක සහ සාධාරණ විනිවිද පෙනෙන පරීක්ෂණයක් පවත්වලා, ඒකේ සත්‍යතාවය හෙළිදරව් කරන්න. ඕක එච්චර අමාරු දෙයක් නෙවෙයිනේ? එහෙමනම් අපිට හිතන්න වෙනවා මෙකේ ඇත්ත හොයන්න මේගොල්ලො මෙච්චර බය ඒගොල්ලෝ සම්බන්ධ ඇති. අපි බලාපොරොත්තු වෙන්නේ මේ රටේ නායකත්වය දරනවානම් විශාල පුටුවක වාඩිවෙලා ඉන්නවානම් තමන්ගේ ජනතාවට තමන් විසින් ඉටුවියයුතු වගකීම ඉටු කිරීම ඒ අයගේ පළමුවෙනි වගකීම වියයුතුයි. ඒ නිසා මේ අවස්ථාවේදි අපේ රටේ නායකයාගෙන් ඉතාම ඕනෑකමින් ඉල්ලා සිටිනවා, මෙන්න කරුණු හෙළිදරව්වෙමින් පවතිනවා. ඒ නිසා දැන්වත් කරුණා කරලා අපි ඉල්ලන, මේ ජාත්‍යන්තරයට පිළිගතහැකි පරීක්ෂණයක් පවත්වන්න. ඒ වගේම යම් කිසි කෙනෙක් මේකෙදි නම් සඳහන් වෙනවානම් ඒ අය නම්බුකාර විදිහට තමන්ගේ තනතුරුවලින් ඉල්ලා අස්වෙලා ඒවා පරීක්ෂණවලට යොමු කරන්නට කටයුතු කළ යුතුයි. ඒක තමයි අවංකකම කියන්නේ. තමන් වරදක් කළානම් ඒක හොයාගන්න ඉඩ දෙන එක. වරද කළානම් වරද පිළිගන්න, අපි සමාව දෙන්න සූදානම්. අපිට ඕන කරන්නේ ඇත්තටම මොනවද වුනේ කියන එක සොයාගන්නයි. ඒ ඇත්ත එළියට ආවට පස්සේ ඒවට සම්බන්ධ අය කරුණාකරලා පිටකොන්දක් තියාගෙන ඇත්ත පිළිගන්න. පිළිඅරගෙන ඊට පස්සේ එයින් වරද වෙච්ච අයගෙන් සමාව ලබාගන්න.”", "URL": "https://lankatruth.com/si/?p=151155", "Category": "පුවත්", "Parent URL": null}