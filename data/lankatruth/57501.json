{"Source": "Lankatruth", "Timestamp": "August 10, 2018", "Headline": "විජයකලාගේ පරීක්ෂණ අවසන්", "News Content": "ආන්දෝලාත්මක ප්‍රකාශයක් සිදු කළ හිටපු රාජ්‍ය ඇමැතිනි විජයකලා මහේෂ්වරන් සම්බන්ධයෙන් සිදුකළ පරීක්ෂණ කටයුතු අවසන් කර වාර්තා සියල්ල නීතිපතිවරයා වෙත යොමුකර ඇති බව සංවිධානාත්මක අපරාධ විමර්ශන කොට්ඨාසය අද (10) කොළඹ මහේස්ත්‍රාත් අධිකරණයට දැනුම් දී තිබේ. අදාළ පැමිණිල්ල අද කොළඹ ප්‍රධාන මහේස්ත්‍රාත් රංග දිසානායක මහතා ඉදිරියේ කැඳවූ අවස්ථාවේදී පොලීසිය අධිකරණයට දන්වා ඇත්තේ මෙම සිද්ධියට අදාළව ප්‍රකාශ 59ක් සටහන් කරගෙන ඇති බවයි. ඒ අතර මැති ඇමැතිවරුන් 06 දෙනෙකු රාජ්‍ය නිලධාරීන් 14ක් සහ මාධ්‍යවේදීන් තිස් දෙනකු ඇතුළත් වන බවද පොලිසිය සිය වාර්තාවෙන් අධිකරණයට දන්වා ඇත. සිද්ධියට අදාළ පරීක්ෂණ කටයුතු අවසන් කර වාර්තා නීතිපතිවරයා වෙත යොමුකර ඇති බවත් නීතිපතිවරයාගේ උපදෙස් ලැබෙන තුරු නඩුව සඳහා කැදවීමේ දිනයක් ලබා දෙන ලෙසත් පොලීසිය අධිකරණයෙන් ඉල්ලා තිබේ. එම ඉල්ලීම් පිළිගත් ප්‍රධාන මහේස්ත්‍රාත් රංග දිසානායක මහතා පැමිණිල්ල නැවත ඔක්තෝම්බර් මස 19 වනදා කැඳවීමට නියෝග කර ඇති අතර එදිනට පරීක්ෂණවල ප්‍රගතිය වාර්තා කරන මෙන්ද පොලීසියට නියෝග කර ඇත.", "URL": "https://lankatruth.com/si/?p=57501", "Category": "පුවත්", "Parent URL": null}