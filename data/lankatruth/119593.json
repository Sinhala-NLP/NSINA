{"Source": "Lankatruth", "Timestamp": "July 14, 2021", "Headline": "කොතලාවල පනතට ජන නියමු කලාකරුවන්ගේ විරෝධය", "News Content": "නිදහස් අධ්‍යාපනය පෞද්ගලීකරණයටත්, අධ්‍යාපනය මිලිටරිකරණයටත් ගෙන එනු ලබන කොතලාවල පනතට එරෙහිව සිය විරෝධය පළකරනු ලබන බව ජන නියමු කලාකරුවෝ පවසති. අද (14) දින එම සංවිධානය මාධ්‍ය හමුවක් කැඳවමින් අවධාරණය කර සිටියේ කොවිඩ් වසංගතය හමුවේ කලාකරුවන් මේ මොහොතේ මුහුණ දී සිටින දුෂ්කරතාවයන් සහ ගැටලු පසෙක තබා ආණ්ඩුව විසින් ගෙන එනු ලබන මෙම බරපතළ පනත් කෙටුම්පතට එරෙහිව සමස්ත කලාකරුවන්, රටවැසියන්ද ඒකරාශී විය යුතු බවයි. මෙම මාධ්‍යහමුවේදී ප්‍රවීණ සාහිත්‍යවේදී කීර්ති වැලිසරගේ, ප්‍රවීණ සාහිත්‍යවේදී කමල් පෙරේරා, මහාචාර්ය හිනිඳුම සුනිල් සෙනෙවි, ප්‍රවීණ රංගනශිල්පිනී දීපානි සිල්වා යන අය අදහස් දැක්වූඅතර ප්‍රවීණ රංගනශිල්පී චන්ද්‍රසෝම බිංදුහේවා, ප්‍රවීණ සාහිත්‍යවේදී ජයතිලක කම්මැල්ලවීර, නාට්‍යවේදී ලලිත් රාජපක්ෂ යන අයද මාධ්‍ය හමුවට සහභාගී විය. සම්පූර්ණ මාධ්‍ය හමුව… ජනනියමු කලාකරුවෝ සංවිධානයේ මෙහෙයුම් මණ්ඩල සාමාජික, සාහිත්‍යවේදී කීර්ති වැලිසරගේ, “රටේ අපි මුහුණ දෙන වර්තමාන තත්වය පිළිබඳව ජනනියමු කලාකරුවෝ හැටියට, සංවේදී මිනිස්සු පිරිසක් හැටියට අපේ ප්‍රතිචාරය මොකක්ද කියලා ජනතාව දැනුවත් කරන්න මෙම මාධ්‍ය හමුව පවත්වනවා. හැම පැත්තෙන්ම ඇතිවී තිබෙන ප්‍රශ්න සාමාන්‍ය මනුෂ්‍යයන්ට තව දුරටත් ඉවසන්න පුළුවන්ද කියන තත්වයට ඇවිල්ල තියෙන්නේ. සමාජයේ ජීවත්වෙන මිනිසෙක් විධිහට නීතිවිරෝධී කටයුතුවලට, සදාචාරවිරෝධී කටයුතුවලට යොමු නොවී මනුෂ්‍ය ගරුත්වය රැකගෙන ජීවත්වෙන්න පුළුවන්ද කියන තැනට ඇවිල්ල තියෙන්නේ. මොහොතින්, මොහොත මනුෂ්‍ය ගරුත්වය උල්ලංඝනය කරන තත්වයක් තියෙන්නේ. ආණ්ඩුවේ සමීතමයන් සහ ඔවුන්ගේ වටේ ඉන්න සුළු පිරිසක් හැර අනෙක් සියලු දෙනාගේ ජීවත් වීමේ අයිතිය අහෝසි වුණාට කමක් නැහැ කියන ආකාරයෙන් තමයි ආණ්ඩුව ක්‍රියා කරන්නේ. මේ සිද්ධවෙන දේවල් ගැන ඇහැ කණ පියාගෙන තව දුරටත් ඉන්න බැරි තත්වයකට ඇවිල්ලා තියෙන්නේ. කලාකරුවෝ විතරක් නෙවෙයි, සමාජයේ යුක්තිගරුක, නීතිගරුක සියලු ක්‍ෂේත්‍රවල පුරවැසියන්ට මේ තත්වය අභියෝගයක් වෙලා තියෙන්නේ. ඒ වගේම ආණ්ඩුවට බරපතළ විරෝධයක් මතුවෙලා තියෙන්නේ. ආණ්ඩුව ගෙනයන ඉතාම දුර්දාන්ත ක්‍රියාමාර්ගවලට කලාකරුවෝ හැටියට අපේ පූර්ණ විරෝධය පළකිරීම ප්‍රමුඛතම අවශ්‍යතාවය. බරපතළ ලෙස අසාධාරණයට ලක්වුණු බහුතරයක් ජනතාවත් එක්කයි අපි ඉන්නේ. මේ ආණ්ඩුව බලයට පත්වුණු දා ඉඳලාම ගෙන යනු ලැබුවේ අමනෝඥ ක්‍රියාකලාපයක්. කුරුණෑගල රාජ සභා මණ්ඩපය ඩෝසර් කළ දේශපාලනඥයා රැක ගැනීමේ පැත්තේ ආණ්ඩුව හිටියේ. සිංහරාජ වනාන්තරය එළි කරන බව ප්‍රකාශ කළ දැරියට එරෙහිව ක්‍රියා කළා මිසක් හානිය පිළිබඳව ආණ්ඩුව බැලුවේ නැහැ. කොවිඩ් වසංගතය ලෝක ව්‍යාප්තව පැතිරෙමින් එද්දී ඊට මුහුණ දුන්නේ මොන තරම් අමනෝඥ විදිහටද? විශේෂඥ වෛද්‍යවරුන් ඇතුළු ක්‍ෂේත්‍රයේ ප්‍රවීණයන්ගේ මනා කළමනාකාරිත්වයකට යටත් කළේ නැහැ. ආණ්ඩුව කළේ අවුල් ජාලයන් බවට පත්කරමින් මිත්‍යාව පසුපස යන එකයි. මේ නිසා මිනිස්සුන් විශාල පිරිසක් නොමග ගියා. කොවිඩ් මර්දනයට වඩා කොවිඩ් වර්ධනය වන ක්‍රියාමාර්ග ආණ්ඩුව අනුගමනය කළා. ලැබුණු එන්නත් ටිකවත් නිසි පරිදි කළමනාකරණය කළේ නැහැ. අවසානයේ ජනතාව පිට වරද පැටවූවා. කොවිඩ් නිසා අතුරු ප්‍රශ්න ගණනාවක් ඇතිවුණා. සාමාන්‍ය ජනතාවගේ ආදායම් මාර්ග බිඳවැටීම, දරුවන්ගේ ඔන්ලයින් අධ්‍යාපනය යන මූලික කරුණු කෙරෙහිවත් කිසි පියවරක් ගත්තේ නැහැ. මේ නිසා දරුවන්ට සම අධ්‍යාපනය ලැබීමේ අයිතිය සම්පූර්ණයෙන් අහෝසි වෙමින් යනවා. එයින් නතර නොවී ආණ්ඩුවේ ඇමතිවරුන් ගුරුවරුන්ට “කාලකණ්ණි” කියන තත්වයක් ඇවිල්ලා තියෙන්නේ. ගුරුවරයෙක්ගෙන් ඉගෙන ගත්ත මනුෂ්‍යයෙක් කරන ප්‍රකාශයක් නෙවෙයි ඒක. නමුත් ගුරුවරුන්ට කාලකණ්ණි කියන තත්වයට ආණ්ඩුව පත්වෙලා. දැන් ගොවීන්ට පොහොර නැහැ. මේ නිසා සියලුම ක්‍ෂේත්‍රවල කෘෂිකාර්මික අස්වැන්න බිඳවැටෙනවා. නමුත් ආණ්ඩුව කටයුතු කරන්නේ තමන්ගේ පටු න්‍යායපත්‍රයට විතරයි. ඒ අතර කොතලාවල විශ්වවිද්‍යාල පනත ගැනත් තවත් අර්බුද නිර්මාණය කරනවා. අපේ රටේ ඉතිරිවෙලා තිබුණේ නිදහස් අධ්‍යාපනයත් නිදහස් සෞඛ්‍යයත් විතරයි. දැන් ඒ දෙකම බරපතළ අර්බුදයකට සැලසුම්සහගතව ගෙනයමින් තිබෙනවා. මේ මොහොතේ මේවාට විරුද්ධ නොවී ඉන්නේ කොහොමද කියන ප්‍රශ්නය අපට තිබෙනවා.” හෘදයසාක්‍ෂියක් තිබෙන කලාකරුවන්ට නිහඬව ඉන්න පුළුවන්ද?… බැසිල් රාජපක්‍ෂ ගෙන ඒමෙන් අදහස් කෙරෙන්නේ ජනාධිපතිවරයා සහ අගමැතිවරයා අසාර්ථක බවයි… ජනනියමු කලාකරුවෝ සංවිධානයේ මෙහෙයුම් මණ්ඩල සාමාජික, සාහිත්‍යවේදී කමල් පෙරේරා, “රට ඉතාම තීරණාත්මක, භයානක, අවදානම්සහගත තත්වයකට පත්වී තිබෙන මොහොතකයි අපි මේ මාධ්‍ය හමුව පවත්වන්නේ. ආණ්ඩුව එක පැත්තකින් ගොවි ජනතාව මර්දනයකට පත්කරමින් ඉන්නවා විතරක් නෙවෙයි, ඊටත් වඩා බරපතළ සාගතයකට පත්කරමින් ඉන්නවා. ගොවි ජනතාවට එල්ල කරන ප්‍රහාරය මගින් සමස්ත රටම සාගතයකට ඇදදමා තිබෙනවා. අයිතිවාසිකම් ඉල්ලන කම්කරුවන් සහ ශිෂ්‍යයින් මර්දනය කරමින් සිටිනවා. වැඩ කරන අපේ විරුවා, ඇමරිකානු විද්‍යාත්මක දැනීම වගේ ආදර්ශ පාඨ කියලා අරගෙන ආපු විරුවා අද විහිළුකාරයෙක් බවට පත්වෙලා ඉන්නවා. ඔහුගේම පක්‍ෂයේ සගයන් කියන හැටියට ෆේල් වෙලා. මූලික ප්‍රශ්න එකක්වත් විසඳාගන්න බැරිව අසරණව පවුලේ වෙනත් ගැලවුම්කරුවන් සොයාගන යනවා. බැසිල් රාජපක්‍ෂ වගේ පරාජිත, දුර්වල, කෙනෙකුට බලය ලබාදී තිබෙනවා. ඒකෙන් අදහස් කෙරෙන්නේ ජනාධිපතිවරයා සහ අගමැතිවරයා අසාර්ථක බවයි. ජාති ආගම්, කුල භේද නොතකා ලක්වැසියන්ගේ අයිතීන් වෙනුවෙන් ජනනියමු කලාකරුවෝ මේ ප්‍රශ්න සාකච්ඡා කරනවා. සමාජයේ ඉදිරිගාමී කණ්ඩායම් හැටියට, සමාජය ගැන වඩා සංවේදී කණ්ඩායමක් හැටියට කලාකරුවන් හඳුන්වනු ලබනවා. එහෙම නම් අපි ඉස්සෙල්ලාම කලාකරුවන්ට ආයාචනය කරන්න කැමතියි. මේ ජනාධිපතිවරයා සහ ආණ්ඩුව බලයට ගෙන ඒම සඳහා කලාකරුවන් පිරිසක් විශාල කාර්යභාරයක් ඉටුකළා. 69 ලක්‍ෂයක් ජනතාව ඇහුවේ ඔවුන් කියපු දේ. ඒ නිසා ඒ කලාකරුවන්ට අද සාධාරණ යුතුකමක් සහ වගකීමක් තියෙනවා ජනතාවගේ ප්‍රශ්න වෙනුවෙන් පෙනී සිටින්න. හෘදය සාක්‍ෂියක් තියෙනවා නම් ඒ කලාකරුවන් ජනතාව වෙනුවෙන් පෙනී සිටින්න ඕනෑ. ජනනියමු කලාකරුවෝ හැටියට අපි ජනතාව ඉදිරියට ඇවිල්ලා සිදුකරන්න යන විනාශය ගැන කීවා. මේ රට පැමිණි ගමන් මාර්ගය වෙනස් කළ යුතු බව අවධාරණය කළා. නමුත් ගොවියන්ට පොහොර නොමිලේ දෙනවා කියලා, නයි පෙන්නලා, පෞද්ගලීකරණය නවත්වනවා කියලා, පැවති ආණ්ඩුව විකුණන දේවල් ආපහු ගන්නවා කියලා වර්තමාන ජනාධිපතිවරයා එදා බලය ගත්තා. නමුත් අද ලංකාව චීනයේ කොලනියක් බවට පත්වෙලා. කොළඹ නගරයේ වටිනා ගොඩනැගිලි විකුණාගෙන ආණ්ඩුව තමන්ගේ පැවැත්ම රැකගන්න හදනවා. මේ වගේ පසුබිමක හෘදයසාක්‍ෂියක් තියෙන කිසිම පුරවැසියෙකුට නිහඬව ඉන්න පුළුවන්ද? අනාගත පරම්පරාවේ සාපය විඳින්න කැමති අයට විතරයි මේ මොහොතේ නිහඬව ඉන්න පුළුවන්. අපි කලාකරුවෝ හැටියට මේ සියලු දේවල්වලට විරුද්ධව අරගල කරනවා. කම්කරුවෝ, ශිෂ්‍යයෝ, ගොවියෝ, ධීවරයෝ එක්ක අරගල භූමියේ ඉන්නවා. මේ ක්‍රමය වෙනස් කිරීමෙන් තොරව අපිට විසඳුමක් නැහැ. පරාජිත, ජරාජීර්ණ, සමාජ ආර්ථික, සංස්කෘතික දේශපාලනික ක්‍රමය වෙනස් කිරීම සඳහා වූ වැඩපිළිවෙළකට එකතු වෙන්න කියලා ඉල්ලා සිටිනවා. ඒ හැර වෙන විසඳුමක් නැහැ. අද සජිත්ලා ඇතුළු කණ්ඩායම මර්දනය විතරක් අල්ලගෙන දඟලන්නේ මේ සියලු දේවල්වල වගඋත්තරකරුවන් හැටියට ඔවුනුත් සිටින නිසා. මේ මර්දනය පරාජය කරනවා වගේම නිදහස් අධ්‍යාපනයත් ආරක්‍ෂා කරගත යුතුයි. නිදහස් අධ්‍යාපනය හඳුන්වා දීමේදී කන්නංගර මැතිතුමා ඒ වටා ගොඩනැගුණු සංස්කෘතියක්, සෞන්දර්යයත් අපිට හඳුන්වා දුන්නා. ඒ නිසා නිදහස් අධ්‍යාපනයෙන් ඉගෙන ගත්ත අයට කොතලාවල පනතට අත උස්සන්න බැහැ. රට මේ වෙනවිට අගාධයට ඇදලා දාන්න මොනවද ඉතුරු වෙලා තියෙන්නේ කියන ප්‍රශ්නය අපි ඉදිරියේ තියෙනවා. මේ තත්වයන් හොඳින් තේරුම් ගෙන ඒකාධිපති පාලනයට පාර කපන්න එන ජාත්‍යන්තර බලවේගත් පරාජය කරන්න සියලුම දෙනා ඒකරාශී වන ලෙස ඉල්ලා සිටිනවා. ජනනියමු කලාකරුවන් හැටියට සාධාරණත්වය සහ යුක්තිය වෙනුවෙන් ජනතාවත් එක්ක එකතු වී සටන් වදින බවට ප්‍රතිඥා දෙනවා.” මුදල් ගෙවා ඉගෙන ගන්නා දරුවන්ට හමුදාව ඉදිරියේ දණ ගහන්න සිද්ධ වෙනවා… ජනනියමු කලාකරුවෝ සංවිධානයේ මෙහෙයුම් මණ්ඩල සාමාජික, මහාචාර්ය හිනිදුම සුනිල් සෙනෙවි, “මගේ මූලික අවධානය යොමු වෙන්නේ කොතලාවල විශ්වවිද්‍යාල පනත පිළිබඳව. 1943 නිදහස් අධ්‍යාපන පනත ගෙන ආ අවස්ථාවේ කන්නංගර ශ්‍රීමතාණන් කියූ අදහසක් මතක් කරන්න ඕනෑ. “මම මේ පනත ගෙනාවේ විශාල පරිශ්‍රමයක් දරලා. හැබැයි ඒක රැකගන්න ඔබට ඊටත් වඩා බරපතළ පරිශ්‍රමයක් දරන්න සිදුවේවි” කියලා කීවා. අපි මුහුණ දී ඉන්නේ ඒ වැකිය යථාර්ථයක් බවට පත්වෙන මොහොතට. මේ පනත තුළ තිබෙන ප්‍රබල තැන් කිහිපයක් සාමාන්‍ය ජනතාව වෙත පැහැදිලි කළ යුතු වෙනවා. කොතලාවල පනත පරාජය කළා කියලා ලංකාවේ නිදහස් අධ්‍යාපන ගැටලු විසඳෙන්නේ නැහැ. දැනටත් විශ්වවිද්‍යාල ප්‍රතිපාදන කොමිසමේ අනුමැතියට යටත්ව විවිධ පෞද්ගලික අධ්‍යාපන ආයතන පවත්වාගෙන යනවා. එහෙම තියෙන තැනකට ප්‍රකම්පණීය අර්ථකාරී පනතක් දැන් ගෙනත් තිබෙනවා. ජාතික ජන බලවේගයේ අධ්‍යාපන ප්‍රතිපත්තිය කවරාකාරද කියලා විශිෂ්ට ආකාරයෙන් කෙටුම්පත් කර ජනතාවට ඉදිරිපත් කළා. එය නැවත කියවා බලන ලෙස මම ඉල්ලා සිටිනවා. මුදල් තියෙන අයට ඒ මුදල් යොදවලා උපාධියක් ලබාගන්න තිබෙන අවස්ථාවට අපි විරුද්ධයි කියලා මතයක් නිර්මාණය කරමින් යනවා. නමුත් අපේ ප්‍රතිපත්තියේ රාජ්‍ය පංගුව සහ පෞද්ගලික පංගුවේ ස්වභාවය පැහැදිලිව දක්වා තිබෙනවා. එය ඉතාම නිරවුල්. දැන් අපිට දොස් කියන අයගේ දරුවන්ට මුදල් ගෙවලා අධ්‍යාපනය ලැබීමේදී හමුදා නියෝග ඉදිරියේ දණ ගහන්න සිද්ධ වෙන පනතක් කොතලාවල විශ්වවිද්‍යාල පනත නමින් ගෙනත් තියෙන්නේ. මේක ක්‍රියාත්මක වුණොත් අනාගතයේදී මුදල් ගෙවලා ඉගෙනගන්න බලාපොරොත්තු වන පුරවැසියන්ට ඉතාමත් කණගාටුදායක තත්වයකට මුහුණ දෙන්න සිද්ධ වෙන්නේ. මේ පනතෙන් සිද්ධ කෙරෙන බලවත් මිලිටරිකරණය සහ මුදල් ගෙවීම යන කරුණු දෙක පැහැදිලි කරන්න ඕනෑ. ජාතික ආරක්‍ෂක විශ්වවිද්‍යාලයක් කොතලාවල නමින් පිහිටුවන්නත් 1981 අංක 68 දරන ශ්‍රීමත් ජෝන් කොතලාවල ආරක්‍ෂක විශ්වවිද්‍යාල පනත ඉවත් කරන්නත් අලුතින් මේ පනත ගේනවා. ඉදිරියේදී ගෙන එන්න බලාපොරොත්තු වෙන මිලිටරිකරණය යුක්තිසහගත කිරීම සඳහා දැනට තිබෙන පනත ප්‍රමාණවත් වෙන්නේ නැහැ. දැනට ශ්‍රී ලංකාවේ උසස් අධ්‍යාපනය නියාමනය කරන විශ්වවිද්‍යාල ප්‍රතිපාදන කොමිෂන් සභාව තිබෙනවා. කොතරම් අඩුපාඩු ගැන අපට විවේචන තිබුණත් මේ කොමිෂන් සභාවට පැවරී තිබෙන බලතල හා සමානව ඉතා බලවත් ආයතනයක් මේ පනතෙන් ස්ථාපනය කරනවා. අලුතින් පිහිටුවන ආයනතය සිවිල් හෝ පරිපාලන සේවයේ ප්‍රඥාව ක්‍රියාත්මක කරන ආයතනයක් නොවෙයි. මේ පනත අනුව රාජ්‍ය සේවයේ සහ සිවිල් පරිපාලන සේවයේ නියැලීමට අපේක්‍ෂා කරන තැනැත්තන් සහ වෙනත් තැනැත්තන්ට ශාස්ත්‍රීය සහ වෘත්තීය සුදුසුකම් ලබාදෙන ආතනයක් බවට පත්කෙරෙනවා. දැනටත් මේ ආයතනයේ සිවිල් සිසුන් ඉන්නවා. ඔවුන් කෙතරම් පීඩනයකින් අධ්‍යාපනය ලබනවාද කියලා අපිට තොරතුරු ඒ ශිෂ්‍ය ශිෂ්‍යාවන් එවනවා. අප මේ කරන පුවත්පත් සාකච්ඡාව ලංකාවේ ඓතිහාසික සාකච්ඡාවක් වෙයි කියලා මම විශ්වාස කරනවා. මේ පනත සම්මත කරගතහොත් උසස් අධ්‍යාපනයට උරුම වන ඛේදවාචකය අප සියල්ලන්ටම බලාගන්න හැකි වේවි. 1978 අංක 16 දරන විශ්වවිද්‍යාල පනතේ කුමක් සඳහන් වුවද එය නොතකා ජෝන් කොතලාවල ආරක්‍ෂක විශ්වවිද්‍යාලයට ක්‍රියා කිරීමේ හැකියාව තිබෙනවා. මේ ආයතනයේ පාලක මණ්ඩලය ක්‍රියා කළ යුතු වන්නේ ජාතික ආරක්‍ෂාව බාර ඇමතිවරයාගේ නියෝගවලට අනුවයි. ඇමතිවරයා එක්ක සාකච්ඡා කර තීරණය ගැනීමේ බලයක් පාලක මණ්ඩලයට නැහැ. නියෝග ක්‍රියාත්මක කිරීම පමණයි තියෙන්නේ. හමුදාව කියන්නේ අණ පිළිපැදීමයි. ඒ අනුව අමාත්‍යවරයා විසින් පාලක මණ්ඩලයට නියෝග කරන සියලු පියවරයන් ප්‍රශ්න කිරීමකින් තොරව ක්‍රියාත්මක කළ යුතුයි. මේ විශ්වවිද්‍යාලය ඇතුළේ බෞද්ධ සමිතියක්වත් හදන්න වෙන්නේ නැහැ. මේ විශ්වවිද්‍යාලයේ නිලධාරීන් හැටියට පත් කරන සියලු දෙනා හමුදා නිලධාරීන්. ජනාධිපතිවරයා විසින් මේ විශ්වවිද්‍යාලයේ උපකුලපතිවරයා හැටියට පත් කරන්නේ සන්නද්ධ හමුදාවක ජනරාල්වරයෙක්. මේ පත්කරන උපකුලපතිවරයා හේතු නොදක්වා ඕනෑම වෙලාවක තනතුරෙන් ඉවත් කළ හැකියි. ඒ වගේම සහායක නිලධාරි යනුවෙන් ප්‍රබල චරිතයක් තියෙනවා. ඔහු ශ්‍රී ලංකා යුද්ධ හමුදාවේ ලුතිනන් කර්නල්වරයෙකු විය යුතුයි. මේ සහායක නිලධාරියා අවි, පුපුරන ද්‍රව්‍ය සහ අවි ආයුධ වගේම යුද්ධමය ද්‍රව්‍ය භාරව සිටිය යුතු බව සඳහන් වෙනවා. එතකොට මේක විශ්වවිද්‍යාලයක්ද? සරත් වීරසේකර අමාත්‍යවරයා පාර්ලිමේන්තුවේදී කීවේ යුද්ධ, නාය යන අවස්ථාවල ආධාර කරන්න, ළිං ඉහින්න හමුදාව හොඳයි නම් ඒ හමුදා නිලධාරියෙකුට පී.එච්.ඩී. එකක් දෙන එකට විරුද්ධ වෙන්නේ කුහකකමට කියලා. තිබෙන ප්‍රතිපාදන කොමිසම ස්වභාවික මරණයට පත්කරලා ජාතික විශ්විද්‍යාල 15ම ක්‍රමානකූලව මරණයට පත්කරන පනතක් සම්බන්ධයෙන් ඇමතිවරයෙකු නිර්වචනය කර තිබෙන්නේ මේ විදිහට. ආරක්‍ෂක අමාත්‍යංශයේ ලේකම්වරයා සහ අතිරේක ලේකම්වරයා, ආරක්‍ෂක මාණ්ඩලික ප්‍රධානියා, යුද හමුදාව, නාවික හමුදාව සහ ගුවන් හමුදාවේ හමුදාපතිවරුන්, යන සියලු දෙනා ප්‍රබල පාලක මණ්ඩලයේ සිටින අතරත් විශ්වවිද්‍යාල ප්‍රතිපාදන කොමිෂන් සභාවේ නියෝජිතයෙක් නාමිකව මේ මණ්ඩලයට ඇතුළත් කරනවා. ඊට අමතරව ආරක්‍ෂක අමාත්‍යාංශයේ ලේකම්වරයා මේ පාලක මණ්ඩලයේ විශාල බලයක් දරනවා. විශ්වවිද්‍යාල ශිෂ්‍යන් ඇතුළත් කර ගැනීමේ නිර්ණායක, මහාචාර්ය පදවි, ජ්‍යෙෂ්ඨ මහාචාර්ය පදවි, කථිකාචාර්ය ආදී සියලු තනතුරු ඇති කිරීම හෝ අවලංගු කිරීමේ බලයත් මේ හමුදා මණ්ඩලයට පැවරෙනවා. කරුණාකරලා මේ තොරතුරු ජනතාව අතරට ගෙනයන්න. වැරදි අර්ථකථන ලබාදෙන්න තියෙන ඉඩ අහුරන්න. අධ්‍යයන කාර්යමණ්ඩල වගේම අනධ්‍යයන කාර්ය මණ්ඩලයේ සුදුසුකම් තීරණය කිරීමත් මේ පාලක මණ්ඩලයට ලබාදී තිබෙනවා. මේ පනතෙන් කෘත්‍යමය ආයතන හතරක් ස්ථාපනය කෙරෙනවා. මූලස්ථානය, සභාව, සනාතන සභාව සහ පීඨ මණ්ඩලය. මූලස්ථාන හමුවෙන්නේ මීට පෙර දේශපාලන පක්‍ෂයක නැත්නම් හමුදාමය ව්‍යූහයක. විශ්වවිද්‍යාලයේ සාජන් මේජර් කියල තනතුරක් ඇති කරනවා. සභාව කියන එකේ ඉන්නේ උපකුලපතිවරයා, නියෝජ්‍ය උපකුලපතිවරයා, මණ්ඩප ප්‍රධානීන් සහ ශ්‍රී ලංකාවේ සන්නද්ධ හමුදාවල පුහුණු අධ්‍යක්‍ෂවරුන් වගේම එක් එක් පීඨයේ පීඨාධිපතිවරුන් සහ සාජන් මේජර් කියන නිලධාරීයා හැම තැනකම ඉන්නවා. ඒ වගේම විශ්වවිද්‍යාලයේ ශිෂ්‍යයෙකු ලෙස හෝ සේවා නියුක්තියෙකු ලෙස ආරක්‍ෂක අංශවලට තොරතුරු ලබාදෙන යම් තැනැත්තෙක්ද ඇතුළත් කරන්න ප්‍රතිපාදන තිබෙනවා. කොතලාවල ජාතික ආරක්‍ෂක විශ්වවිද්‍යාල පනත නිදහස් අධ්‍යාපන ප්‍රතිපත්තිය 100%ක් නසා දමන පනතක් බව ඉතාම හොඳින් තහවුරු වී තිබෙනවා. මේ වනවිට මුහුණ දී සිටින කොවිඩ් වසංගතය පවා ජය ගත්තේ නිදහස් අධ්‍යාපනය සහ නිදහස් සෞඛ්‍යය නිසා. ඒ හැර කොවිඩ් වසංගතය ජයගත් බව කියන දේශපාලනඥයන් නිසා නොවේ. ඒ නිසා මේ රටේ ආදරණීය ජනතාවට කලාකරුවන් හැටියට සහ සිවිල් බුද්ධිමතුන් හැටියට ආයාචනය කරලා කියන්නේ මේ පනත සම්මත වෙන්න දෙන්න එපා කියලා. පාර්ලිමේන්තුවේ බල ව්‍යූහය ඇතුළේ මීට විරුද්ධවෙන්න ඉන්නේ දෙතුන් දෙනයි. මේ පනත පරාජය කිරීමේ හැකියාව තියෙන එකම ව්‍යූහය මේ රටේ පුරවැසියන්. ඔවුන් බලමුළු ගැන්විලා ආණ්ඩුවට බලකර මේක පරද්දන්න ඕනෑ. ඔබේ දරුවන්ගේ අධ්‍යාපනය, රටේ උසස් අධ්‍යාපනය 100%කින් මිලිටරිකරණය කරන පනත වළක්වා ගන්න කියලා ඉතාමත්ම ඕනෑකමින් ඉල්ලා සිටිනවා.” අධ්‍යාපනය මිලිටරිකරණය කරන්න ඔබ ඉඩ දෙනවාද?… ජනනියමු කලාකරුවෝ සංවිධානයේ මෙහෙයුම් මණ්ඩල සාමාජික, රංගන ශිල්පිනී දීපානි සිල්වා, “අපි මේ මාධ්‍ය හමුව පවත්වන අවස්ථාවේ ගොවියෝ, ධීවරයෝ, ශිෂ්‍යයෝ සහ වෙනත් වෘත්තීකයන් තමන්ට සිදුවී තිබෙන අසාධාරණයට එරෙහිව ඉල්ලීම් කරමින් තිබෙන අවස්ථාවක්. කෙටියෙන් ගත්තොත් අපේ ප්‍රධාන ආහාරය වන බත්, එළවළු සහ මාළු නිෂ්පාදනය කර දෙන ගොවීන් සහ ධීවරයින් සටන් මඟට යොමුකර තිබෙනවා. ඔවුන්ගේ ජීවිත පවා පවත්වාගෙන යන්න බැරි තත්වයකට පත්කර තිබෙනවා. ඔවුන් ඉල්ලන්නේ රටේ ජනතාවට ආහාර ලබාදෙන්න අවශ්‍ය මූලික සාධක ටික. නමුත් ඒවාවත් ලබා නොදී උද්දච්ඡ කතා කිය කිය ඉන්න ආණ්ඩුවක් මේක. පාලකයන්ගේ අවශ්‍යතා ජනතාවගේ අවශ්‍යතාවලට වඩා වෙනස්. ඒ වගේම පාලකයන්ගේ දරුවන්ගේ අධ්‍යාපනයට වඩා ජනතාවගේ දරුවන්ගේ අධ්‍යාපනයේ අවශ්‍යතා වෙනස්. මා ප්‍රමුඛ වීදි නාට්‍ය කණ්ඩායම ආචාර්ය ගාමිණී හත්තොටුවගමයන්ගේ මෙහෙයවීමෙන් රාගම පෞද්ගලික වෛද්‍ය විශ්වවිද්‍යාලයට විරුද්ධව ශිෂ්‍ය සටනත් එක්ක එකට සිට අරගල කළා. එදා ඉඳලාම අපි ශිෂ්‍යයන්ගේ සහ මහජනතාවගේ අරගල භූමියේ ඉන්නවා. යුක්තිය, සාධාරණය වෙනුවෙන් ඕනෑම අවස්ථාවක පෙනී සිටිනවා. ඒක අපේ අයිතියක්. රංගනවේදිනියකට දේශපාලනය කරන්න තියෙන අවශ්‍යතාවය මොකක්ද කියලා සමහර අය ප්‍රශ්න කරයි. අපි රංගනවේදීන් විදිහට යුක්තිය, සාධාරණත්වය, මිනිස්සුන්ගේ අවශ්‍යතාවයන් ගැනයි කතා කරන්නේ. අපේම ජන කොටසක් යම්කිසි අසාධාරණයකට ලක්වෙනවා නම් ඒ වෙනුවෙන් පෙනී සිටින එක අපිට අයිති නැද්ද? කලාකරුවන්ව මර්දනය කරන්නෙ අපිටවත් නොදැනෙන්න සීතල විදිහට. පාලකයෝ ජනතාවගේ ප්‍රශ්න දකින්නේ නැත්නම් උද්ඝෝෂණවල අවශ්‍යතාවය හොඳටම දැනෙනවා. මේ අය බලයට පත්වුණේ විශාල පොරොන්දු ප්‍රමාණයක් ජනතාවට දීලා. ගොවියා, ධීවරයා, විතරක් නෙවෙයි අධ්‍යාපනය ලබන ශිෂ්‍ය ශිෂ්‍යාවන්ට පවා විවිධ පොරොන්දු දුන්නා. හොඳ අධ්‍යාපන ක්‍රමවේදයක් රටට සලකන බව කීවා. අද කරන්නේ අධ්‍යාපනය මිලිටරිකරණය කරන එකයි. විශ්වවිද්‍යාල ශිෂ්‍යයන්ට සම්පූර්ණ අධ්‍යාපනයම නිදහස් කර ගන්න අරගල කරන්න සිදුවී තිබෙනවා. ඒ අතරේ අධ්‍යාපනය මිලිටරිකරණය කරන්න ඉඩ දෙනවාද කියලා පුරවැසියන්ගෙන් අහන්න සිදුවෙනවා. කොයි තරම් නින්දිත විදිහට මර්දනය කරන්න අවස්ථාව නිලධාරීන්ට පවරා තිබෙනවාද කියලා අපි දැක්කා. කාන්තාවන් පවා ලුහුබැඳ ගිහිල්ලා අවශ්‍ය කෙනාව ඩැහැගෙන එනවා. තවදුරටත් අපිට මේවා බලාගෙන ඉන්න බැහැ. කලාකරුවෝ හැටියට අපි නිශ්ශබ්ද විය යුතු නැහැ. ජනනියමු කලාකරුවෝ හැටියට අපි එකතු වෙලා ඉන්නේ යුක්තිය, සාධාරණත්වය වෙනුවෙන් යම් අවස්ථාවක මැදිහත් විය යුතු නම් නොබියව ඉදිරියට ඇවිත් ඒ මැදිහත්වීම කරන්න.”", "URL": "https://lankatruth.com/si/?p=119593", "Category": "පුවත්", "Parent URL": null}