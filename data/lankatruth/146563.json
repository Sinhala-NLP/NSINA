{"Source": "Lankatruth", "Timestamp": "April 25, 2023", "Headline": "ත්‍රස්ත විරෝධී පනත ඉදිරිපත් කිරීම යළි කල් දමයි", "News Content": "මේ සතියේ පාර්ලිමේන්තුවට ඉදිරිපත් කිරීමට නියමිතව තිබූ ත්‍රස්ත විරෝධී පනත ඉදිරිපත් කිරීම තවත් සති කිහිපයක් ප්‍රමාද කිරීමට කටයුතු කළ බව අධිකරණ ඇමති විජයදාස රාජපක්ෂ අද (25) පාර්ලිමේන්තුවේදී පැවසීය. කෙසේ වෙතත් අධිකරණ ඇමති විජේදාස රාජපක්ෂ පසුගියදා සඳහන් කර තිබුණේ මෙම පනත අද (25) පාර්ලිමේන්තුවට ඉදිරිපත් කරන බවය. මෙම පනත් කෙටුම්පතෙහි ඇතැම් වගන්ති මගින් ප්‍රජාතන්ත්‍රවාදයේ මූලික අංග වන රටවැසියා සතු ස්වාධීන අදහස් ප්‍රකාශ කිරීමේ අයිතිය හා සාමකාමීව විරෝධතා දැක්වීමේ අයිතිය අහෝසිවීම හේතුවෙන් ඒ පිළිබඳව දැඩි විරෝධයක් ශ්‍රී ලාංකීය ජන සමාජය තුළ උද්ගතවී ඇති බැවින් විශේෂඥ මණ්ඩලයක් හරහා මෙම පනත් කෙටුම්පතෙහි නුසුදුසු වගන්ති ඉවත් කොට සකස් කිරීම සුදුසු බව ත්‍රෛනිකායික මහනාහිමිවරුන් පත්කළ ජනාධිපති රනිල් වික්‍රමසිංහට ලිපියක් යොමු කරමින් සඳහන් කර තිබිණි. එමෙන්ම සිවිල් සංවිධාන, වෘත්තීය සමිති, දේශපාලන පක්ෂ සහ ජාත්‍යන්තර සංවිධාන රැසක් මෙම පනත් කෙටුම්පතට විරෝධය දක්වා ඇත.", "URL": "https://lankatruth.com/si/?p=146563", "Category": "පුවත්", "Parent URL": null}