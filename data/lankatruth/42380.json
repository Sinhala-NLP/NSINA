{"Source": "Lankatruth", "Timestamp": "October 11, 2017", "Headline": "දුම්රිය රියදුරෝ වැඩ වරති – දුම්රිය ස්ථාන උණුසුම්වෙයි", "News Content": "අද (11) මධ්‍යම රාත්‍රියේ සිට දුම්රිය රියදුරන් වැඩ වර්ජනයක නිරත වන බව ලෙකොමොටිව් ඔපරේටර්ස් ඉන්ජිනියර්ස් රියදුරු සංගමයේ සභාපති ඩී.සී.පී පරණවිතාන මහතා කියයි. දුම්රිය රියදුරු සහයකයන් බඳවා ගැනීමේ කාර්ය පටිපාටියේ ගැටළුවක් මුල් කර ගනිමින් මෙම වැඩ වර්ජනය සිදු කරන බව ද ඔහු පවසයි. මේ සම්බන්ධයෙන් අග්‍රාමාත්‍ය උපදේශක දඩල්ලගේ මහතා සමඟ අද සවස පැවැති සාකච්ඡාවද අසාර්ථක වී තිබේ. මෙම වැඩ වර්ජනයට තම සහයෝගය ලබා දෙන බව දුම්රිය නියාමකවරුන්ගේ සංගමයද කියයි. එක්වරම දුම්රිය වර්ජනයක් ඇරඹීම හේතුවෙන් කොළඹ කොටුව දුම්රිය ස්ථානයට පැමිණ සිටින මගීන් විරෝධය පෑම හේතුවෙන් එහි උණුසුම් තත්ත්වයක් ඇතිවී තිබේ. මරදාන දුම්රියපොළේද මෙවැනිම තත්ත්වයක් හටගෙන ඇතැයි දුම්රිය ආරංචි පවසයි. මෙම තත්ත්වය මැඩ පැවැත්වීම සඳහා විශේෂ පොලිස් කණ්ඩායම් දෙකක් කොළඹ කොටුව හා මරදාන දුම්රියපොළවලට පැමිණ ඇතැයිද වාර්තා වේ. කෙසේ නමුත් වැඩවර්ජනය කැඳවා ඇත්තේ අද මධ්‍යම රාත්‍රියේ සිට ය.", "URL": "https://lankatruth.com/si/?p=42380", "Category": "පුවත්", "Parent URL": null}