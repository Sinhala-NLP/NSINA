{"Source": "Lankatruth", "Timestamp": "February 12, 2021", "Headline": "කොටස් වෙළඳපොළ නැවතත් මහා පරිමාණ ඩීල්කරුවන් අතට පත්කරගෙන…", "News Content": "නැවතත් කොටස් වෙළඳපොළ මහා පරිමාණ ඩීල්කරුවන් අතට පත්කරගෙන ඇතැයි ජනතා විමුක්ති පෙරමුණේ නායක අනුර දිසානායක මහතා ඊයේ (12) කොළඹදී පැවැති මාධ්‍ය හමුව සඳහන් කර සිටියේය. එහි දී ඔහු සඳහන් කර සිටියේ කොටස් වෙළඳපොළේ සිදුවෙන්නේ හිටපු මහ බැංකු අධිපති, වත්මන් පාර්ලිමේන්තු මන්ත්‍රී අජිඩ් නිවාඩ් කබ්රාල්ගේ සුපුරුදු සූදුව බවයි. “මීට සතියකට කලින් ලෝකයේ අංක එකට තිබුණු කොටස් වෙළඳපොළ පවත්වාගෙන යන්න බැරිව වහන තත්වයක් ඇතිවෙන්නේ කොහොමද? එතකොට අදද හරි නැත්නම් එදාද හරි. ඔතන සිද්ධ වෙන්නේ ආණ්ඩුව මැදිහත්වෙලා කෘත්‍රිම තත්වයක් නිර්මාණය කිරීම. දැන් සිද්ධ වෙන්නේ ඔරොත්තු නොදෙන ඒ කෘත්‍රිම තත්වය පුපුරා යමින් තිබීමක්. ඒ නිසා අපි ආණ්ඩුවට කියන්නේ සංඛ්‍යා දත්ත සැඟවීම, සංඛ්‍යා දත්ත ඇතුළේ කරන විජ්ජාව මගින් ආර්ථිකය ගොඩනගන්න බැරි බවයි. කොටස් වෙළඳපොළෙන් එන පණිවිඩය ඇත්ත යථාර්ථයට එන්න කියලයි. මේකෙන පාඩු සිද්ධ වුණේ මහා පරිමාණ ඩීල්කරුවන්ට නොවෙයි. අර්ථසාධක අරමුදල අරගෙන, ඉඩමක් විකුණලා සල්ලි අරගෙන බැංකු පොලී අඩු නිසා කොටස් වෙළඳපොළේ ආයෝජනය කළ අයට. මේ පිම්බීමට අහුවුණු නිසා කුඩා පරිමාණයේ කොටස් වෙළඳපොළට සම්බන්ධ වුණු අයගේ මුදල් ටික අද අහිමි වෙලා. ආණ්ඩුව කෘත්‍රිමව හදන බබල් එකේ ගොදුරු බවට පත්වෙන්න එපා කියලා පොදු ජනතාවගෙන් ඉල්ලා සිටිනවා.” යැයි එහිදී අනුර දිසානායක මහතා වැඩිදුරටත් පැවසීය.", "URL": "https://lankatruth.com/si/?p=110514", "Category": "පුවත්", "Parent URL": null}