{"Source": "Lankatruth", "Timestamp": "April 4, 2018", "Headline": "රු. 4500ක අල්ලසක් ගත් ලේඛකාධිකාරී සහ ලිපිකරු වසර 4කට හිරේ", "News Content": "අධිකරණය නියෝගයට අදාළ ඉදිරි කටුයතු කරදීම සඳහා පුද්ගලයකුගෙන් රුපියල් 3,000/- ක හා 1,500ක අල්ලස් ඉල්ලා ලබා ගැනීමේ චෝදනාවන්ට වරදකරුවන් වු අම්පාර දිසා අධිකරණයේ හිටපු ලේඛකාධිකාරී සහ එහි හිටපු ප‍්‍රධාන ලිපිකරුට වසර 04 බැගින් සිරදඬුවම් ලබා දීමට කොළඹ මහාධිකරණ විනිසුරු විකුම් කළුආරච්චි මහතා නියෝග කර තිබේ. එමෙන්ම ඔවුන්ට රුපියල් 6,000/- බැගින් දඩ ද නියම කර ඇත. අධිකරණය නියෝගයට අදාළ ඉදිරි කටුයතු කරදීම සඳහා පුද්ගලයාගෙන් ඉල්ලා ලබා ගත් රුපියල් 3,000/-ක හා රුපියල් 1,500/- අල්ලස් මුදල් දණ්ඩන වශ්‍යයෙන් අයකර ගන්නා ලෙසද විනිසුරුවරයා වැඩිදුරටත් නියම කර තිබේ. චෝදනාවන්ට වරදකරුවන් වීම නිසා මෙලෙස දඬුවම් නියම කර ඇත්තේ අම්පාර දිසා අධිකරණයේ ලේඛාධිකාධිකාරීවරයා ලෙස කටයුතු කළ පී.එච්. චන්ද්‍රසිරි සහ එහි ප‍්‍රධාන ලිපිකරු ලෙස කටයුතු කළ ජී.සී. ජයසේකර නමැත්තන්ටය. 2007 ජුලි මස 17 වැනිදා හෝ ඊට ආසන්න දිනයක අම්පාර දිසා අධිකරණයේ ලේඛාධිකාධිකාරීවරයා සහ එහි ප‍්‍රධාන ලිපිකරු වන රජයේ නිලධාරීන් ලෙස කටයුතු කරමින් අධිකරණය නියෝගයට අදාළ ඉදිරි කටුයතු කරදීම සඳහා පුද්ගලයකුගෙන් රුපියල් 3,000/-ක මුදලක් ඉල්ලා ලබා ගත් බවට අධිකරණ ලේඛාධිකාධිකාරීවරයාට එරෙහිවද රුපියල් 1,500/- අල්ලස් මුදලක් ලබාගත් බවටද අල්ලස් ලබා ගැනීමට අධිකරණ ලේඛාධිකාධිකාරීවරයාට ආධාර අනුබල ලබාදුන් බවටද අම්පාර දිසා අධිකරණයේ ප‍්‍රධාන ලිපිකරුට එරෙහිවද අල්ලස් කොමිසම විසින් චෝදනා නඟා තිබිණි. දීර්ඝ නඩු විභාගයකින් අනතුරුව මෙම නඩුවේ තීන්දුව ප‍්‍රකාශයට පත් කළ විනිසුරුවරයා විත්තිකරුවන්ට එරෙහි සියළුම චෝදනා පැමිණිල්ල විසින් සාධාරණ සැකයකින් තොරව ඔප්පු කොට ඇතැයි තීරණය කර ඇත. විත්තිකරුවන්ට එරෙහි චෝදනාවන් පැමිණිල්ල විසින් සාධාරණ සැකයකින් තොරව ඔප්පු කොට ඇති හෙයින් විත්තිකරුවන් දෙදෙනා සියළුම චෝදනාවන්ට ඔවුන් වරදකරුවන් බව විනිසුරුවරයා වැඩිදුරටත් සහන් කර තිබේ. පැමිණිල්ල වෙනුවෙන් පෙනී සිටි අල්ලස් කොමසමේ සහකාර අධ්‍යක්‍ෂ නීතීඥ ගංගා හෙයියන්තුඩුව මහත්මිය කරුණු ඉදිරිපත් කරමින් අධිකරණ කටයුතු කරදීම සඳහා අල්ලස් ගැනීම මේ වනවිට අප රටේ එක්තරා කලාවක් වී ඇතැයි ද ප්‍රකාශ කර ඇත. අල්ලස් ගැනීම සමාජය වෙළාගත් පිළිලයක් බවට පත්ව ඇතැයි කී අල්ලස් කොමසමේ සහකාර අධ්‍යක්‍ෂ නීතීඥ ගංගා හෙයියන්තුඩුව මහත්මිය සමාජය අල්ලසින් බේරා ගැනීම සඳහා අනෙකුත් රාජ්‍ය සේවකයින්ද අල්ලසින් ඈත් කර තැබීමට හැකි වන ආකාරයේ දඬුවමක් විත්තිකරුවන්ට නියම කරන්නැයි ඉල්ලා තිබේ.", "URL": "https://lankatruth.com/si/?p=50147", "Category": "පුවත්", "Parent URL": null}