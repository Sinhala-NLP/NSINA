{"Source": "Lankatruth", "Timestamp": "December 4, 2020", "Headline": "සාරියකින් සැරසී නවසීලන්ත පාර්ලිමේන්තුවේ සිංහලෙන් සහ දෙමළෙන් කතා කළ ගැහැණිය – Video", "News Content": "කොළ පැහැති සාරියකින් සැරසුනු තලෙලු කාන්තාවක් ජන්දයෙන් පසු රැස්වූ නවසීලන්ත පාර්ලිමේන්තුවේ සභාව ආමන්ත්‍රණය කිරීමට නැඟී සිටියාය. නවසිලන්ත පාර්ලිමේන්තු ඉතිහාසයේ ප්‍රථම වරට සිංහල භාෂාවෙන් ‘ආයුබෝවන්’ සහ දෙමළ භාෂාවෙන් ‘වනක්කම්’ කියා සභාවෙන් අවසර ගත් ඈ ව්‍යාක්ත ඉංග්‍රීසි භාෂාවෙන් සිය මංගල කතාව නවසිලන්ත පාර්ලිමේන්තුව තුළ සිදු කරද්දී සියල්ලෝම ධ්‍යානයකට සමවැදී ඇහුම්කම් දුන්නෝය. 90 දශකයේ මුල් භාගයේදී ධවල භීෂණයේ ගොදුරක් වූ තම ඥාතියා වන රිචඞ් ද සොයිසාගේ ධෛර්යය සම්පන්න භාවිතාව ගැන සංවේදීව අදහස් පල කළ ඈ මානව හිමිකම් සැමගේ අයිතියක් බව පැහැදිලි සිංහල, දෙමළ සහ ඉංග්‍රීසි භාෂා ත්‍රිත්වයෙන්ම නවසීලන්ත පාර්ලිමේන්තුව හමුවේ පවසද්දී ඇය ජන්මලාභය ලැබූ භුමියේ බන්ධනාගාරයක් තුල සිරකරුවන් දුසිමකට ආසන්න පිරිසකගේ ප්‍රණය නිරුද්ධ වූ සිරුරු ගොඩගැසුනි. ඇය කවුද? වර්ෂ 1987 දී සිය පවුලේ සමාජිකයන් සමඟ තම උපන්බිම අතහැර නවසිලන්තයට සංක්‍රමණය වූ බව පැවසූ ඇය පසුගිය වසර 27 ක් පුරාවට මානව හිමිකම් ක්ෂේත්‍රයේ කටයුතු කරන නීතිවේදිනියක මෙන්ම නවසිලන්තයේ අභිනව පාර්ලිමේන්තුවට තේරි පත්වූ මන්ත්‍රීයරියක වන වනුෂි වෝල්ටර්ස් ය.", "URL": "https://lankatruth.com/si/?p=102398", "Category": "පුවත්", "Parent URL": null}