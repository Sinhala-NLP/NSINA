{"Source": "Lankatruth", "Timestamp": "June 24, 2018", "Headline": "දිවියා මැරූ දෙදෙනෙක් අල්ලයි – තවත් 04ක් සොයා පරීක්ෂණ", "News Content": "කිලිනොච්චිය අම්බාල්කුලම් ප්‍රදේශයේදී දිවියෙකු ඝාතනය කිරීම සම්බන්ධ දෙදෙනෙකු අද (24) අළුයම අත්අඩංගුවට ගෙන ඇති අතර තවත් සිවුදෙනෙකු අත්අඩංගුවට ගැනීම සඳහා පොලිස් කණ්ඩායම් තුනක් මේ වනවිට පරීක්ෂණ ආරම්භ කර ඇත. පසුගිය 21 වනදා අම්බාල්කුලම් ගම්මානයට කඩාවැදුණු දිවියකු ඉතා කෘර අයුරින් මරා දැමූ පිරිස් අත්අඩංගුවට ගන්නා ලෙසට පසුගිය 22 වැනිදා කිලිනොච්චිය අධිකරණය විසින් ලබා දුන් අධිකරණ නියෝගයක් අනුව දිවියා මරා දමන අවස්ථාවේදී ලබා ගත් වීඩියෝ සහ ඡායාරූප උපයෝගි කරගනිමින් මෙම අත්අඩංගුවට ගැනීම සිදු කර තිබේ. ඡායාරූප හා රූප රාමු සැලකිල්ලට ගෙන සැකකරුවන් සිව් දෙනෙකු කිලිනොච්චිය පොලීසිය විසින් මේ වනවිට හඳුනාගෙන ඇති අතර ඔවුන් අත්අඩංගුවට ගැනීම සඳහා පොලිස් කණ්ඩායම් තුනක් මේ වනවිට පරීක්ෂණ ආරම්භ කර ඇති බවද පැවසේ. ඊට අමතරව අත්අඩංගුවට ගන්නා ලද සැකකරුවන්ගෙන් කරන ලද ප්‍රශ්න කිරීම්වලට අනුව දිවියා මැරීම සිදු කළ සෙසු සැකකරුවන් සම්බන්ධයෙන් පරීක්ෂණ සිදු කරන බවද කිලිනොච්චිය පොලීසිය පවසයි. දිවියා ඝාතනය කිරීම සඳහා හවුල් වූ සෙසු සැකකරුවන් මේ වනවිට සැඟව සිටින බවට තොරතුරු ලැබී ඇති අතර දිවියාගේ ඝාතනයට සම්බන්ධ සියලුම පිරිස් අත්අඩංගුවට ගන්නා බවද කිලිනොච්චිය පොලීසිය සඳහන් කරයි.", "URL": "https://lankatruth.com/si/?p=55082", "Category": "පුවත්", "Parent URL": null}