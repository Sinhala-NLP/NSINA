{"Source": "Lankatruth", "Timestamp": "June 30, 2020", "Headline": "නීතිවිරෝධී ලෙස අලි පැටවකු ඇති කළ හිටපු මහෙස්ත්‍රාත් තිළිණ ගමගේට එරෙහි නඩුව කල් යයි", "News Content": "බලපත්‍ර නොමැතිව නීතිවිරෝධී ලෙස අලි පැටවකු සන්තකයේ තබා ගැනීම සම්බන්ධයෙන් චෝදනා එල්ලවී සිටින හිටපු මහෙස්ත්‍රාත් තිළිණ ගමගේ මහතා ඇතුළු විත්තිකරුවන් සිව්දෙනෙකුට එරෙහිව නීතිපතිවරයා විසින් ගොනුකර තිබෙන නඩුවේ වැඩිදුර සාක්ෂි විභාගය ජුලි 03වනදා තෙක් කල් තැබීමට කොළඹ මහාධිකරණ විනිසුරු ගිහාන් කුලතුංග මහතා නියෝග කර තිබේ. මෙම නඩුව කැඳවනු ලැබූ අවස්ථාවේදී එහි පළමුවන විත්තිකරු ලෙස නම් කර සිටින චන්ද්‍රරත්න යටවර නැමැත්තා අධිකරණය හමුවේ පෙනී සිට නැත. ඔහුගේ ඇපකරු අධිකරණය හමුවේ පෙනී සිටිමින් දන්වා සිටියේ විත්තිකරු අසනීපව ශ්‍රී ජයවර්ධනපුර රෝහලේ නේවාසිකව ප්‍රතිකාර ලබන බවය. අදාළ විත්තිකරු නේවාසිකව රෝහල්ගතව ප්‍රතිකාර ලබන බවට තහවුරු කිරීම සඳහා විධිමත් ලේඛනයක් අධිකරණය හමුවට ඉදිරිපත් කර නොමැති හෙයින් ඔහු අත්අඩංගුවට ගන්නා ලෙස දන්වා වරෙන්තු නිකුත් කරන්නැයි පැමිණිල්ල වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල් දිලීප පිරිස් මහතා අධිකරණය හමුවේ ඉල්ලීමක් කර ඇත. එහෙත් විත්තිකරු සම්බන්ධයෙන් වරෙන්තුවක් නිකුත් නොකළ මහාධිකරණ විනිසුරුවරයා මෙම විත්තිකරු රෝහල්ගතව ප්‍රතිකාර ලබන්නේ ද? යන්න පිළිබඳව විමර්ශනයක් පවත්වා මීළඟ නඩු දිනයේ වාර්තාවක් ඉදිරිපත් කරන ලෙස අපරාධ පරීක්ෂණ දෙපාර්තමේන්තුවේ විශේෂ විමර්ශන අංශයේ ස්ථානාධිපතිවරයාට නියෝග කර තිබේ. බලපත්‍ර නොමැතිව “සකුරා” ලෙස නම්කරමින් අලි පැටවකු සන්තකයේ තබා ගැනීම සහ ඊට කුමන්ත්‍රණය කිරීම මෙන්ම ආධාර අනුබල දීම යන චෝදනා යටතේ හිටපු මහෙස්ත්‍රාත් තිළිණ ගමගේ, චන්ද්‍රරත්න යටවර, වනජීවි දෙපාර්තමේන්තුවේ හිටපු සහකාර අධ්‍යක්ෂවරයෙකු වන උපාලි පද්මසිරි සහ එම දෙපාර්තමේන්තුවේ අලි ඇතුන් ලියාපදිංචි කිරීමේ ලේඛනය භාරව සිටි ලිපිකාරිණිය වන ප්‍රියංකා සංජීවනී යන අයට එරෙහිව නීතිපතිවරයා විසින් මෙම නඩුව ගොනුකර ඇත.", "URL": "https://lankatruth.com/si/?p=94402", "Category": "පුවත්", "Parent URL": null}