{"Source": "Lankatruth", "Timestamp": "April 4, 2018", "Headline": "විශ්වාසභංගය ගැන මෛත්‍රී පිලේ මත දෙකක්", "News Content": "අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාව සම්බන්ධ ඡන්ද විමසීමේදී ඡන්දයට සහභාගී නොවී සිටීමට ශ්‍රී ලංකා නිදහස් පක්ෂය තීරණය කළ බවට රාජ්‍ය අමාත්‍ය ඒ.එච්.එම්. ෆවුසි මහතා මාධය වෙත ප්‍රකාශ කළද මේ වනවිට රාජ්‍ය අමාත්‍ය ලක්ෂ්මන් යාපා අබේවර්ධන මහතා මාධ්‍ය වෙත ප්‍රකාශ කර තිබෙන්නේ අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාවට පක්ෂව ඡන්දය ප්‍රකාශ කිරීමට ශ්‍රී ලංකා නිදහස් පක්ෂය තීරණය කල බවයි. විශ්වාසභංගය සම්බන්ධයෙන් අමාත්‍ය මහින්ද අමරවීර මහතාගේ නිල නිවසේදී අද (04) පෙරවරුවේ පැවැති විශේෂ සාකච්ඡාවකදී මෙම තීරණයට එළමි බවත් එම සාකච්ඡාව සඳහා ශ්‍රි ලංකා නිදහස් පක්ෂය නියෝජනය කරන මන්ත්‍රිවරුන් 25කට වැඩි පිරිසක් සහභාගී වූ බවත් ලක්ෂ්මන් යාපා අබේවර්ධන රාජ්‍ය අමාත්‍යවරයා සඳහන් කර තිබේ. අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාවට ඡන්දය ලබා දෙන ආකාරය සම්බන්ධයෙන් ශ්‍රී ලංකා නිදහස් පක්ෂයේ මන්ත්‍රීවරු අතර මත දෙකක් පවතින බව මේ අනුව පැහැදිලි වේ.", "URL": "https://lankatruth.com/si/?p=50028", "Category": "පුවත්", "Parent URL": null}