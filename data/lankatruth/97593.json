{"Source": "Lankatruth", "Timestamp": "October 12, 2020", "Headline": "සිසුන් අපහසුතාවයට පත් නොකර වහාම උසස් පෙළ කඩයිම් ලකුණු නිකුත් කරන්න – පාසල් සුරැකීමේ ජනතා ව්‍යාපාරය", "News Content": "සිසුන් අපහසුතාවයට පත් නොකර වාහම උසස් පෙළ කඩයිම් ලකුණු නිකුත් කරන්නැයි ඉල්ලමින් පාසල් සුරැකීමේ ජනතා ව්‍යාපාරය විසින් නිවේදනයක් නිකුත් කර තිබේ. පාසල් සුරැකීමේ ජනතා ව්‍යාපාරයේ ලේකම් නාගස්තැන්නේ අරුණ හිමියනගේ අත්සනින් නිකුත් කර ඇති එම නිවේදනය පහතින් පල වේ. “2019 උසස් පෙළ විභාගය අවසන්ව මාස 13ට අධික කාලයක් ගත වී ඇතත් විශ්වවිද්‍යාල ප්‍රවේශය සඳහා පදනම් වන කඩයිම් ලකුණු තවමත් ප්‍රකාශයට පත් කර නොමැති නිසා එම සිසුන් දැඩි අපහසුතාවකට පත්ව ඇත. 2020 වසර සඳහා උසස් පෙළ විභාගය ඇරඹී ඇතත් තමන් විශ්විද්‍යාල සඳහා තේරී පත්ව තිබේ ද යන්න ගැන නිශ්චිත අදහසක් නොමැතිව නිසා ඔවුන් නැවත උසස් පෙළ සඳහා පෙනී සිටිනවාද නැද්ද යන්න ගැන නිශ්චිත අදහසක් නොමැතිව කටයුතු කිරීමට සිදුව ඇත. තමන් ලැබූ ප්‍රතිඵලය අනුව විශ්වවිද්‍යාලය සඳහා සුදුසුකම් නොලබන්නේ නම් HND,NDT, TTI වැනි වෙනත් උසස් ඩිප්ලෝමා පාඨමාලාවක් හදාරන්නේ ද යන්න පිළිබඳව වුව ද තීරණය ගැනීමට මේ නිසා නොහැකිව ඇත.මේ වන විට ඉහත ආයතන සඳහා සිසුන් බඳවා ගැනීමේ අයදුම් පත්‍ර කැදවා ඇති අතර එවැනි පාඨමාලවක් සඳහා ලියාපදිංචි වූ සිසුවෙකුට එම ආයතන වල තිබෙන නීති රීති වලට අනුව නැවත විශ්වවිද්‍යාලය සඳහා ලියාපදිංචි වීමට ද නොහැකිය. මෙම කඩයිම් ලකුණු හරහා බඳවා ගැනීමට අදාළ වන්නේ රාජ්‍ය විශ්වවිද්‍යාලය සඳහා පමණක් වන අතර පුද්ගලික විශ්වවිද්‍යාලය සඳහා එවැනි බාධාවක් නොමැති නිසා සිසුන් රාජ්‍ය විශ්වවිද්‍යාල වෙනුවට පුද්ගලික විශ්වවිද්‍යාලය සඳහා යොමු කරවීමේ සැඟවුනු අරමුණක් මේ පිටුපස තිබේ දැයි අපට සාධාරණ ප්‍රශ්නයක් මතු වේ. එ බැවින් තවදුරටත් සිසුන් ඉච්ඡා භංගත්වයට පත් නොකොට නියමිත පරිදි විශ්ව විද්‍යාල ප්‍රවේශය සඳහා බලපාන කඩඉම් ලකුණු ප්‍රකාශයට පත් කරන ලෙස පාසල් සුරැකීමේ ජනතා ව්‍යාපාරය ලේකම් නාගස්තැන්න අරුණ හිමියන් අදාළ බලධාරීන්ගෙන් ඉල්ලා සිටියි.”", "URL": "https://lankatruth.com/si/?p=97593", "Category": "පුවත්", "Parent URL": null}