{"Source": "Lankatruth", "Timestamp": "May 31, 2019", "Headline": "ආරක්ෂක ලේකම් සහ පොලිස්පතිට එරෙහි පෙත්සම් විභාගය 6 වැනිදාට කල්යයි", "News Content": "අප්‍රේල් 21 ප්‍රහාරය සම්බන්ධව බුද්ධි තොරතුරු ලැබී තිබියදි එය වලක්වාගැනීමට කටයුතු නොකිරීම තුලින් හිටපු ආරක්ෂක ලේකම්වරයා සහ පොලිස්පතිවරයා ජනතාවගේ මූලික අයිතිවාසිකම් කඩකර ඇති බවට චෝදනා කරමින් ගොනුකර ඇති පෙත්සම්, විනිසුරුවරුන් පස් දෙනෙකු හෝ ඊට වැඩි විනිසුරු මඩුල්ලක් ඉදිරියේ කැඳවන්නැයි නීතිපතිවරයා අද(31) අධිකරණයට දන්වා තිබේ. අප්‍රේල් 21 පාස්කු ඉරිදා දිවයිනේ කතෝලික දේවස්ථාන කිහිපයකට හා ප්‍රධාන පෙලේ හෝටල් කිහිපයකට එල්ලවූ ප්‍රහාර මාලාව සම්බන්ධව මෙරට හා ඉන්දීය බුද්ධි අංශ වාර්තා කර තිබියදී එය වලක්වා ගැනීමට මෙරට බලධාරීන් කටයුතු කර නොතිබිණි. එම ප්‍රහාරයෙන් සිය දරු දෙදෙනා අහිමිවූ පියෙකු ගොනු කළ පෙත්සම, සංචාරක කර්මාන්තයේ නිරත ව්‍යාපාරිකයෙකු ගොනු කළ පෙත්සම ඇතුළු පෙත්සම් කිහිපයක් අද (31) සිසිර ද ආබෘ, ගාමිණී අමරසේකර සහ මුර්දු ප්‍රනාන්දු යන මහත්ම මහත්මීන්ගෙන් යුතු ත්‍රිපුද්ගල විනිසුරු මඩුල්ලක් ඉදිරියේ කැඳැවිණි. එම අවස්ථාවේ නීතිපතිවරයා වෙනුවෙන් පෙනී සිටි නීතීඥ ෆර්සානා ජමීල් මහත්මිය දැනුම්දී සිටියේ අදාල පෙත්සම් පංචපුද්ගල හෝ ඊට වැඩි විනිසුරු මඬුල්ලක් ඉදිරියේ කැඳවන ලෙසය. එම ඉල්ලීම අනුව අගවිනිසුරු ජයන්ත ජයසූරිය මහතා වෙත යොමුකරන බවත් පෙත්සම් විභාගය ජූනි 6 වැනිදා නැවත සිදුකරන බවත් ශ්‍රෙෂ්ඨාධිකරණය දැනුම් දුන්නේ ය.", "URL": "https://lankatruth.com/si/?p=74886", "Category": "පුවත්", "Parent URL": null}