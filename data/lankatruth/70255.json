{"Source": "Lankatruth", "Timestamp": "March 13, 2019", "Headline": "රංජන්ට එරෙහි පැමිණිල්ල ජූනි 12ට කල්යයි", "News Content": "අධිකරණයට අපහාස කළ බවට අමාත්‍ය රංජන් රාමනායක මහතාට එරෙහිව ගොනුකර ඇති පැමිණිල්ල අද(13) අගවිනිසුරු නලීන් පෙරේරා, ප්‍රසන්න ජයවර්ධන, සහ විජිත් මලල්ගොඩ යන ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල ඉදිරියේ කැඳවූ අතර එහි වැඩිදුර විභාග කටයුතු ලබන ජූනි මස 12 වැනිදා දක්වා කල් තැබිණි. අධිකරණය මගින් ප්‍රකාශිත නඩු තීන්දුවක් සම්බන්ධව හෝ නඩු විභාගයක් සම්බන්ධව තම සේවා දායකයා කිසිඳු ප්‍රකාශයක් සිදුකර නොමැති බවත් අධිකරණයට හානිකර කිසිඳු ප්‍රකාශයක් සිදුකර නොමැති බවත් රංජන් රාමනායක මහතා වෙනුවෙන් පෙනී සිටි ජනාධිපති නීතීඥ ෆයිස් මුස්තාපා අධිකරණය හමුවේ ප්‍රකාශ කළේය. එහිදී නීතිපතිවරයා වෙනුවෙන් පෙනීසිටි රජයේ අතිරේක සොලිසිටර් ජනරාල් සංජය රාජරත්න මහතා පවසා සිටියේ සිද්ධියට අදාල කරුණු දැක්වීමට තමාට තවත් දිනයක් ලබාදෙන ලෙසයි. ඒ අනුව පැමිණිල්ල ලබන ජූනි 12 වැනිදා දක්වා කල් තැබීමට ශ්‍රේෂ්ඨාධිකරණය නියම කළේය. පසුගිය දා පාර්ලිමේන්තුව විසිරුවාහරිමින් ජනාධිපතිවරයා විසින් නිකුත් කළ ගැසට් නිවේදනය අභියෝගයට ලක්කරමින් ගොනුකරන ලද මූලික අයිතිවාසිකම් පෙත්සම් විභාගය සඳහා පත්කළ විනිසුරු මඬුල්ල සම්බන්ධව රංජන් රාමනායක මහතා සිදුකළ ප්‍රකාශයක් මගින් අධිකරණයට අපහාස වී ඇතැයි පැමිණිල්ල ගොනුකර ඇත.", "URL": "https://lankatruth.com/si/?p=70255", "Category": "පුවත්", "Parent URL": null}