{"Source": "Lankatruth", "Timestamp": "May 18, 2021", "Headline": "කොරෝනා අස්සේ ඩෙංගුත් හිස ඔසවයි… රෝග දෙක පහසුවෙන් වෙන්කර හඳුනාගැනීමට බැහැ…", "News Content": "පවතින වැසි සහිත කාලගුණ තත්වයත් සමග ඩෙංගු රෝගය යළි හිස එසවීමේ අවදානමක් මතුව ඇති බවත් කොවිඩ් – 19 වසංගතයද පැතිරෙමින් ඇති තත්වයක් තුළ ඩෙංගු රෝගයද පැතිරෙමින් තිබීම අවදානම් බව සෞඛ්‍ය අංශ සඳහන් කරයි. කිසියම් පුද්ගලයෙකුට උණ තත්වයක් පවතී නම් වහාම වෛද්‍ය ප්‍රතිකාර ලබාගන්නා ලෙස සෞඛ්‍ය අංශ දැනුම් දෙයි. මේ සම්බන්ධයෙන් වැඩිදුරටත් අදහස් දැක්වූ සෞඛ්‍ය අමාත්‍යංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය හේමන්ත හේරත් පවසන්නේ, “මේ වැස්සත් එක්ක ඩෙංගු රෝගය දරුණු ලෙස හිස එසවීමට ඉඩකඩ තියෙනවා. මේක කොවිඩ් රෝගයත් එක්ක වෙන් කරලා හඳුනා ගැනීම පහසුවෙන් කරන්න බැහැ. ඒ නිසා ඕනෑම කෙනෙක් උණ සමග රෝග ලක්ෂණ තිබේනම් වෛද්‍ය උපදෙස් ලබා ගැනීම වැදගත් වෙනවා. ප්‍රමාද වෙන්න එපා. ආරක්ෂක විධිවිධාන අනිවාර්යයනේම කරන්න. එහෙම නොවුණොත් ඩෙංගු රෝගයත් සමග අපිට බරපතළ තත්ත්වයක් ඇති වෙන්න ඉඩ තියෙනවා.” යනුවෙනි.", "URL": "https://lankatruth.com/si/?p=116503", "Category": "කොවිඩ් -19 (කොරෝනා ) පුවත්", "Parent URL": null}