{"Source": "Lankatruth", "Timestamp": "June 22, 2018", "Headline": "ඒකාධිපති බෞද්ධ සිහිනය", "News Content": "ලෝකයේ ආගම් අදහන ජනතාවගෙන් මිලියන 2,100ක් ක‍්‍රිස්තියානි ආගම අදහන අතර, එය ලෝකයේ වැඩි දෙනෙකු අදහන ආගම බවට පත් වී ඇත. එහි දෙවන ස්ථානයට පත් වන්නේ මිලියන 1,300ක් අදහන ඉස්ලාම් ආගමයි. බුද්ධාගම පවතින්නේ එහි 06 වන ස්ථානයේ වන අතර එය මිලියන 376ක් පමණ අදහන බවට වාර්තා වේ. ශ‍්‍රී ලංකාවේ ජනගහනයෙන් 70% ක් පමණ බුද්ධාගම අදහන අතර, එය ප‍්‍රමාණයක් ලෙස ගත් විට මිලියන 14ක් පමණ වේ. ඒ අනුව ලංකාවේ සියලු දෙනාම බුද්ධාගම අතහැරිය ද, ලෝකයෙන් බුදුදහම වඳ වී යෑමේ තර්ජනයක් ගැන අදහසක් ඇති කර ගත නොහැක. එහෙත්, ලංකාවෙන් බුදු දහම අතහැරී යාමේ, මඟහැරී යාමේ හෝ එය ලාංකීය පන්නයේ මොඩර්න් බුදුදහමක් බවට පත් වීමේ අවස්ථාවට පැමිණෙමින් තිබේ. එයට හේතුව ලාංකීය බෞද්ධයන් බොහෝ දෙනෙකු උපතින් බෞද්ධයන් වීමත්, බුද්ධාගමේ සඳහන් වන ජීවන පැවැත්ම පිළිබඳ අවබෝධයක් නොමැති වීමත්, ධනේශ්වර සමාජයකට අවනත වී, එයට යටත් වී එය පිළිගෙන බුද්ධාගමට අනුව ජීවත් වීම ප‍්‍රායෝගිකව නොහැකි නිසාත් ය. ලාංකීය බෞද්ධයන් බොහෝ දෙනෙකු බුද්ධාගම නොදන්නා අතර, එය ස්ටයිල් එකක්, සමාජයේ කැපී පෙනීමට, තමන් ළඟ නොමැති හොඳක් සමාජයට හුවා දැක්වීමට, රැල්ලට, මිථ්‍යා විශ්වාසයකට ආදී මෙකී නොකී ඕනෑම කරුණක් නිසා බෞද්ධ වී ඇති අතර, එනිසාම සැබෑ බුදුදහම ලංකාවෙන් වඳ වී යාමේ හෝ ලංකාවෙන් ඉවත් වී යාමේ තර්ජනයට මුහුණ දෙමින් සිටී. මෙයට ප‍්‍රධාන වශයෙන් බලපාන්නේ බෞද්ධයන් තමන් කරන කියන දේ සහ ජීවත් වන ආකාරය බුදුදහම සමඟ පරස්පරව ගැටෙන නිසාය. මෙයට බුද්ධ පුත‍්‍රයන් යැයි කියා ගන්නා සිවුරු පොරවා ගත් පිරිමින් ද එකතු වන අතර, එයින් බුද්ධාගම තව දුරටත් විකෘති, පිළිගත නොහැකි තත්වයකට පත් වෙමින් තිබේ. මෙලෙස බෞද්ධයන් යැයි කියා ගන්නා සමහර අයගේ අද දවසේ හැසිරීම අපට වැදගත් වන්නේ මේ දිනවල ඔවුන් කරන ප‍්‍රකාශ සහ ඔවුන්ගේ ආකල්ප දෙස බැලීමෙනි. ලංකාවේ ආගම් නියත ලෙසම දේශපාලනය හා එහි බලය සමඟ ගැට ගැසී ඇති අතර, බලය සඳහා ආගමත්, ආගම සඳහා බලයත් යන දෙක සම්මිශ‍්‍ර වීම නිසා එය සාකච්ඡා කිරීම වැදගත් වී ඇත. නිදහසින් පසු ලංකාවේ මෙතෙක් බලය හෙබැ වූ සියලු පාලකයන් බුද්ධාගම මුල්කොට ගෙන, සුදු රෙදි හැඳ, මල්වට්ටි අත දරා පන්සල් ගිය බෞද්ධ පාලකයන් වූ අතර, ලංකාව පත් වී ඇති තත්ත්වය ගැන සලකා බලන කල ලංකාවේ පිරිහීමට බෞද්ධකම බලපාන්නේ යැයි කෙනෙකු තර්ක කළහොත්, එය ප‍්‍රතික්ෂේප කළ නොහැකි මට්ටමට පත්ව ඇත. එහෙත්, මේ අය ලංකාව බෞද්ධ රාජ්‍යයක් කිරීම කෙසේ වෙතත්, පන්සිල් පද රැකීමටවත් නොහැකි හොර තක්කඩින් ය. ඔවුන් මේ තත්ත්වයට පත් වූයේ බෞද්ධයන්ගේ ම වරදිනි. මේ සියලු අමනෝඥ තකතිරුකම් මැද ම නැවත නැවතත් වරද්දා ගත් බෞද්ධයෝ දැන් එ්කාධිපති (Dictator) පාලකයෙකු ඉල්ලමින් සිටිති. එවිට ලංකාවේ මෙතෙක් ඔවුන් විසින්ම පාලනය කළ ක‍්‍රමය වෙනස් වී දියුණු සංවර්ධන රටක් වේ යැයි බලාපොරොත්තු වෙති. එහෙත් බෞද්ධකම සහ ඒකාධිපතිත්වය අතර ඇති පරස්පරය ගැන මේ නිගාමික අබෞද්ධයන්ට වැටහීමක් නැත. ඒකාධිපති පාලකයෙකු බෞද්ධකම සහ බුදුදහම සමඟ කෙසේ ගැලපෙන්නේ දැයි අපට නොවැටහේ. ඒකාධිපති පාලකයෙකුගේ මූලික ලක්‍ෂණ වන්නේ හිතුමතේ තනි තීරණ ගැනීම, ප‍්‍රජාතන්ත‍්‍රවාදය හකුළා දැමීම, නීතිය ක‍්‍රියාත්මක කිරීම තමන් යටතට ගැනීම, මර්දනය සහ ඝාතනය, සියලු දෙනාගේ අදහස් වෙනුවට තමාගේ තනි අදහස් ක‍්‍රියාත්මක කිරීම, සියල්ල තමන්ට පමණක් හැකි යැයි යන මතයෙන් වැඩ කිරීම, ඉතිරි සියලු දෙනා ඔහුට භය පක්ෂපාතීව යටහත්ව කටයුතු කිරීම වැනි ලක්ෂණයි. මේවා බෞද්ධ දර්ශනයේ එන සංකල්ප සමඟ කොතෙක් දුරට එකඟ ද යන්න ඉහතින් සඳහන් කළ උපතින් බෞද්ධ වූ නිගාමික අබෞද්ධයන් නොව සිහිනුවණ සහිත සංවර, සැදැහැවත් බෞද්ධයන් විසින් කල්පනා කළ යුතුව තිබේ. රාජ්‍ය පාලනයේ දී ලිච්චවි මල්ල රජ දරුවන්ගේ පාලන ක‍්‍රමය ආදර්ශයට ගත යුතු යැයි බෞද්ධ සාහිත්‍යයේ ඉගැන්වුව ද, ඒකාධිපති පාලකයෙකු බෞද්ධයන්ට අවශ්‍ය වන්නේ කුමන බෞද්ධ කටයුත්තට දැයි අපට පැහැදිලි නැත. ලංකාවේ සියල්ල කඩාවැටී රට ආපස්සට යාමේ ඛේදවාචකයට වගකිව යුත්තේ 70%ක් වන බෞද්ධයන්මය. මේ පරිහානියට, අරාජිකත්වයට හේතුව නියම ආගමානුකූලව කටයුතු කරන සංවර, සැදැහැවත්, සිල්වත් මිනිසුන් පාලකයන් ලෙස තෝරා පත් කර ගැනීමට බෞද්ධයන් කටයුතු නොකළ නිසාය. මදාවිකාරයන්, කුඩුකාරයන්, මිනීමරුවන්, ස්ත‍්‍රී දූෂකයන්, හොරුන්, විවිධ අපචාරයන්හි නිරත වූවන් තමන්ගේ පාලකයා ලෙස තෝරා ගන්නා බෞද්ධයන් තමන්ගේ බෞද්ධකම සම්බන්ධයෙන් ලැජ්ජා විය යුතුය. රටක පාලනය යහපත් වීමට නම් ප‍්‍රතිපත්තිගරුක, නීතිගරුක, ප‍්‍රජාතන්ත‍්‍රවාදය අගයන, උගතුන්ගේ, බුද්ධිමතුන්ගේ අදහස්වලට ගරු කරන මිනිසුන් බිය වැද්දවීම වෙනුවට ඔවුන්ගේ ආදරය ලබා ගැනීම වැනි කරුණු ඉටු කළ හැකි පාලකයෙක් වෙනුවට එයට හාත්පසින් වෙනස් ඒකාධිපතියෙකු ඉල්ලා සිටීමෙන් බෞද්ධයන් බලාපොරොත්තු වන බෞද්ධ රාජ්‍යය කුමක් දැයි අපට වැටහීමක් නැත. මේ මොහොතේ බෞද්ධයන් තීරණය කළ යුතු එකක් ඇත. එනම් තමන්ගේ බෞද්ධකම ද රැකගෙන නිදහසේ ජීවත්විය හැකි යහපත් රටක් නිර්මාණය කර ගන්නවා ද, එසේත් නැති නම් බෞද්ධකම අතහැර ගෝත‍්‍රික, වනචාරී, විනාශයට යන රටක් නිර්මාණය කර ගන්නවා ද යන්නයි. කෙසේ වෙතත්, බෞද්ධකම සහ ඒකාධිපතිත්වය අතර ඇති මෙම පූර්ණ පරස්පරතාවය නිවැරැදිව තේරුම් ගත හැක්කේ හොර තක්කඩි බෞද්ධයන්ට නොව සැබෑ සිල්වත් බෞද්ධයන්ටය. වරලත් ගණකාධිකාරි සුනිල් කුමාර ගමගේ මහතා විසින් ලංකා ඉරිදා සංග්‍රහයට සම්පිණ්ඩනය කර තිබූ ලිපියකි", "URL": "https://lankatruth.com/si/?p=54937", "Category": "පුවත්", "Parent URL": null}