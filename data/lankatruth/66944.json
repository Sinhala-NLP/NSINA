{"Source": "Lankatruth", "Timestamp": "January 24, 2019", "Headline": "ප්‍රමාණවත් පරිදි ජලය මුදා නොහැරීමෙන් මොරවැව ගොවියෝ අසරණවෙයි", "News Content": "මොරවැව ගොවි ජනපදයේ වගා කටයුතු සඳහා ප්‍රමාණවත් ජලය නොලැබීම හේතුවෙන් ප්‍රදේශයේ ගොවි ජනතාව දැඩි අපහසුතාවයකට පත්ව ඇතැයි වාර්තා වේ. ගොවීන්ට වගාකටයුතු කිරීම සඳහා අවශ්‍ය ජලය ලබාගන්නා මොරවැව ජලාශයට ජලය ලැබෙන වැලිඇල මගින් ප්‍රමාණවත් පරිදිජලය නොලැබීම හේතුවෙන්මේ වනවිට වගාකරන කුඹුරු ප්‍රමාණය ද අඩුකර ඇතැයි ප්‍රදේශයේ ගොවීහු පවසති. ත්‍රිකුණාමල දිස්ත්‍රික්කයේ මොරවැව ගොවි ජනපදයේ ගොවීන් මුහුණ දී ඇති මෙම ගැටලුව සම්බන්ධව ත්‍රිකුණාමල දිස්ත්‍රික් විද්වත් සංවිධානයේ සභාපති අරුණ් හේමචන්ද්‍ර මහතා විසින් වගකිවයුතු රාජ්‍ය අංශ දැනුවත් කර තිබේ. එම සංවිධානය සිදුකළ ඉල්ලීමකට අනුව ත්‍රිකුණාමලය දිසාපතිවරයා ඇතුළු පිරිසක් සමඟ අද (24) විශේෂ සාකච්ඡාවක්ද පවත්වා ඇති අතර එයට සමස්ත ලංකා ගොවිජන සම්මේලනයේ ජාතික සංවිධායක, ජාතික විද්වත් සංවිධානයේ කෘෂිකර්ම ප්‍රතිපත්තිය පිළිබඳ ජාතික කමිටුවේ සාමාජික නාමල් කරුණාරත්න මහතාද සහභාගී වී ඇත. ගොවි ජනතාව මුහුණදී ඇති මෙම ජල ගැටලුව සම්බන්ධව ලබන පෙබරවාරි මස 09 වැනිදා කෘෂිකර්ම විශයභාර අමාත්‍ය පී. හැරිසන් මහතා සමඟ විශේෂ සාකච්ඡාවක් සඳහා දින ලබාදී තිබේ.", "URL": "https://lankatruth.com/si/?p=66944", "Category": "පුවත්", "Parent URL": null}