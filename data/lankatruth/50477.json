{"Source": "Lankatruth", "Timestamp": "April 11, 2018", "Headline": "එළවළු මිල පහත වැටිලා – ගොවියාට වහ බොන්න වෙලා", "News Content": "වෙලදපොලේ එළවළු මිල පහත වැටිමෙන් අන්ත අසරණ තත්වයට ඇදවැටී ඇති ගොවියාට වගා හානි සදහා සාධාරණ වන්දි ලබාදීමේ ක්‍රමවේදයක් ඇති කර ගොවියාට වස බිමට සිදුව ඇති තත්වයෙන් ඔවුන් මුදවා ගැනීමට වහාම කඩිනම් ක්‍රමවේදයක් ඇති කරන ලෙස සමස්ත ලංකා ගොවිජන සම්මේලනය දඹුල්ල ආර්ථික මධ්‍යස්ථානයේ සිදුකළ නිරීක්ෂණ චාරිකාවකින් පසු මාධ්‍යට අදහස දක්වමින් අවධාරණය කළේය. එහි ජාතික සංවිධායක නාමල් කරුණාරත්න මහතා මෙසේ කියා සිටියේය. “එළවළු ගොවියා අන්ත අසරණ තත්වයට පත්ව ඇති බව අද ඔවුන් සමග කළ කතා බහේදී වැටහුනා. ඔවුන් කියනවා මේ පාර අවුරුද්දට කන්න බොන්න වෙලා තියෙන්නේ වහ කියල. එහෙම නැතිනම් බෙල්ලේ වැල දා ගන්නයි වෙන්නේ කියල කියනවා. අමුමිරිස් කිලෝවක තොග මිල රුපියල් 20-25යි. තක්කාලි රුපියල 08යි 10යි. වට්ටක්කා අස්වනු නෙලන්නේ නැහැ. වගා බිම අත්හැර දමලා. තක්කාලි වගා බිම අත් හැරලා. මෑ කරල් අස්වනු නෙලීම අත් හැරලා. මාළු මිරිස් රුපියල් 40යි 50යි. නිෂ්පාදන වියදම පියවා ගන්න විදිහක් නැහැ. පාන්දර 3ට 4ට ගොවිපොළෙන් ආපු ගොවියාට අස්වනු විකුණා ගන්න බැරිව තාමත් ලතවෙමින් ඉන්නවා දැක්කා. මේ රටේ වගා කරන ඉඟුරු, සොයා, උඳු, ලොකු ලූණු, අල ආදිය අස්වනු නෙලන කොට මේවා ඔක්කොම පිටරටින් ගෙන්වනවා. ගොවියා මේවයින් පාඩු වෙනකොට එළවළු වගාවට නැඹුරු වෙනවා. අතිරික්ත නිෂ්පාදන ගබඩා කරන්න ශීතාගාර පහසුකම් නැහැ. ඒවා හදන්න මිලයන ගණන් වියදම් කරලා ශක්‍යතා අධ්‍යනයන් කරලා සැලසුම් හමස් පෙට්ටියේ දාගෙන. වෙලදපොලේ තියෙන්නේ මිල විකෘතියක්. එළවළු මිල අඩුවීමේ වාසිය ගොවියටත් නැහැ. පාරිභෝගිකයාටත් නැහැ. ආණ්ඩුවට කිසිම සැලැස්මක් නැහැ. ආණ්ඩුව විශ්වාස භංගයට කොටුවෙලා. මැති ඇමතිවරුන්ට ගොවියා ගැන වගේ වගක් නැහැ. වී ගොවියාට ලබාදුන් රුපියල් 500 පොහොර මිටිය එළවළු ගොවියටත් ලබා දෙන්න කියලා අපි බල කරනවා. එළවලු වගාවෙන් පාඩුවුණ ගොවියාට සාධාරණ වන්දියක් ලබා දෙන්න කියල සමස්ත ලංකා ගොවිජන සම්මේලනය බලකර කියා සිටිනවා. මෙහිදී ගොවි සම්මේලනයේ උප සභාපතිසුසන්ත කුමාර නවරත්න මහතා ඇතුළු ගොවින් කීප දෙනෙකුද අදහස පළකළහ. නාමල් කරුණාරත්න මහතා  සුසන්ත කුමාර මහතා  ඒ.එස්. ජයසේන මහතා  කේ.පී. මුණසිංහ මහතා", "URL": "https://lankatruth.com/si/?p=50477", "Category": "පුවත්", "Parent URL": null}