{"Source": "Lankatruth", "Timestamp": "August 26, 2018", "Headline": "අගමැති කමිටුවත් ඡන්දය කල් දැමීමේ උපක්‍රමයක්", "News Content": "පළාත් සභා මැතිවරණය පැවැත්වීම පිළිබඳ නිර්දේශ ලබාදීම සඳහා අගමැතිවරයාගේ ප්‍රධානත්වයෙන් පත්කිරීමට නියමිත කමිටුවද ඡන්ද කල්දැමීමේ උපක්‍රමයක් මිස විසඳුම් මගක් නොවේ යැයි ජනතා විමුක්ති පෙරමුණ පවසයි. නව මැතිවරණ ක්‍රමය බිහි කළ ආණ්ඩුව තුළම පක්ෂ වශයෙනුත් ශ්‍රී ලංකා නිදහස් පක්ෂය තුළ කණ්ඩායම් වශයෙනුත් මතභේදයක් නිර්මාණය වී ඇතැයිද පළාත් සභා මැතිවරණය කල්යන්නේ එහි ප්‍රතිපලයක් හැටියට යැයිද ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා පවසයි. සීමා නිර්ණය කමිටු වාර්තාවට මහින්ද පිලේ විරෝධය තේරුම් ගත හැකි නමුත් ආණ්ඩුව එය පරාජයට පත්කිරීමෙන් අදහස් කළේ ඡන්ද කල්දාගැනීම පමණකැයිද විජිත හේරත් මහතා අවධාරණය කරයි. ‘ලංකාදීප’ සඳුඳා හමුව දේශපාලන සාකච්ඡාවට එක් වෙමින් ඒ මහතා මෙම අදහස පළ කර තිබෙන්නේ පළාත් සභා මැතිවරණය පැවැත්වීම පිළිබඳ නිර්දේශ ලබාගැනීමට අගමැතිවරයාගේ මූලිකත්වයෙන් කමිටුවක් පත්කිරීමට කතානායකවරයා තීන්දු කිරීම ගැන කළ විමසීමට පිළිතුරු දෙමිනි. අගමැති කමිටුවෙන් සිදුවන්නේ තවත් මාස දෙකක් කල්මැරීම යැයි කී හෙතෙම එජාපය පැරණි ඡන්ද ක්‍රමයටත් ශ්‍රීලනිපය නව ඡන්ද ක්‍රමයටත් කැමැති තත්ත්වයකදී ස්ථිරසාර විසඳුමකට යෑමට එමගින් අවස්ථාව උදාවීම සැක සහිත යැයි අවධාරණය කරයි. තමන්ම නිර්මාණය කළ කමිටු වාර්තාවට විරුද්ධ විමෙන් ආණ්ඩුව කළේ විකාරයක් යැයිද ජවිපෙ එම අවස්ථාවේදී ඡන්දය ප්‍රකාශ කිරීමෙන් වැළකී සිටියේ ආණ්ඩුවේ දේශපාලන වුවමනා ඉටුවීමට ඉඩ නොදිය යුතු නිසා යැයිද විජිත හේරත් මන්ත්‍රීවරයා වැඩිදුරටත් සඳහන් කර තිබේ. ලංකාදීප", "URL": "https://lankatruth.com/si/?p=58392", "Category": "පුවත්", "Parent URL": null}