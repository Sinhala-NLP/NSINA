{"Source": "Lankatruth", "Timestamp": "July 29, 2019", "Headline": "ගොවි උපවාසය සාධාරණයි – අධිකරණය තීන්දු කරයි", "News Content": "මේ වනවිට දින 06ක් තිස්සේ තඹුත්තේගම මහවැලි කාර්යාලය ඉදිරිපිට උපවාසයේ නිරත මහවැලි එච් කලාපයේ ගොවීන්ගේ උපවාසය ඉතාමත් සාධාරණ යැයි සඳහන් කරමින් තඹුත්තේගම මහේශ්ත්‍රාත් රමිලා නදීෂාණි මහත්මිය විසින් අද (29) නියෝගයක් නිකුත් කර තිබේ. ගොවියෝ මෙම උපවාසය ආරම්භ කර ඇත්තේ යල කන්නය සඳහා අවශ්‍ය ජලය ලබානොදීම හේතුවෙන් වගා පාලු වීමට අදාලව ආණ්ඩුව පොරොන්දු වූ අක්කරයක් සඳහා නියමිත රුපියල් පනස් දහසක (රු. 50,000) වන්දි මුදල් ලබානොදීම ඇතුළු ඉල්ලීම් 10ක් මුල්කරගනිමිනි. ගොවීන් විසින් පසුගිය 24 වනදා මෙම උපවාසය ආරම්භ කළ අතර එය අද හයවන දිනටත් ක්‍රියාත්මක වෙමින් තිබියදී උපවාසයේ නිරත ගොවීන් ඉන් ඉවත් කිරීම සඳහා මහවැලි අධිකාරියේ නේවාසික ව්‍යාපාර කළමනාකරුගේ ඉල්ලීම පරිසි තඹුත්තේගම පොලිසිය විසින් අද පෙරවරුවේ අධිකරණයෙන් වාරණනියෝගයක් ඉල්ලා ඇත. එහිදී උපවාසයේ නිරත මෙම ගොවීන් අධිකරණය වෙත කැඳවීමට මහේශ්ත්‍රාත්වරිය විසින් සිතාසි නිකුත් කර ඇත. එම සිතාසි අනුව ගොවීන් පෙරවරු 09.00ට අධිකරණය හමුවේ පෙනී සිටිය යුතු වන නමුත් පොලිස් නිලධාරීන් එම සිතාසිය උපවාසයේ නිරත ගොවීන් වෙත ලබාදී ඇත්තේ පෙරවරු 09.40ටය. ඒ අනුව අධිකරණය වෙත වාර්තා කළ ගොවීන්ව වරෙන්තු කර රක්ෂිත බන්ධනාගාර ගත කර තිබේ. කෙසේ නමුත් එම අවස්ථාවේ එම ස්ථානයට පැමිණ සිටි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාගේත් එහි උප සභාපති සුසන්ත කුමාර නවරත්න මහතාගේත් මැදිහත්වීම මත සමන්ත හේරත් සහ ශ්‍රීලාල් මහේෂ් තලංගල්ල යන නීතීඥයින් විසින් මෝසමක් ඉදිරිපත් කර මෙම ගොවීන් ශරීර ඇපමත නිදහස් කරගැනීමට කටයුතු කර ඇත. මෙම උපවාසයේ නිතරව සිටි කේ.එච්.ඒ.එස් කුමාරසිංහ, ආර්.එම්.කේ ගුණරත්න සහ තලාව ප්‍රාදේශීය සභාවේ ජනතා විමුක්ති පෙරමුණේ මන්ත්‍රී එච්.ම්.පී රංජිත් යන අයට මෙලෙස ඇප හිමි වූ අතර ගොවීන්ට මෙලෙස උපවාසයක් ආරම්භ කිරීමට හේතු වූ කරුණු සම්බන්ධයෙන් නීතීඥයින් විසින් දීර්ඝ ලෙස මහේස්ත්‍රාත්වරිය වෙත කරුණු දක්වා ඇති අතර ඉන් පසු මෙම ගොවි උපවාසය නතර කළ යුතු නැති බවත් එය සාධාරණ බවත් පොදු දේපලවලට හානි නොවන ලෙස පවත්වාගෙන යන ලෙසත් මහේස්ත්‍රාත්වරිය වසින් තීන්දු කර තිබේ. ඒ අනුව තම ඉල්ලීම් දිනාගන්නා තෙක් එම උපවාසය අඛණ්ඩව ක්‍රියාත්මක කරන බව ගොවියෝ පවසති.", "URL": "https://lankatruth.com/si/?p=78320", "Category": "පුවත්", "Parent URL": null}