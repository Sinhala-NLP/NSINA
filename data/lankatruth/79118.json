{"Source": "Lankatruth", "Timestamp": "August 15, 2019", "Headline": "රාජ්‍ය ආයතනවල සිදුව ඇති දූෂණ වංචා සම්බන්ධව සාක්ෂි දීමට පාර්ශ්ව රැසක් අද කැඳවයි", "News Content": "2015 – 2018 කාලය තුළ රාජ්‍ය ආයතනවල සිදුව ඇතැයි පැවසෙන වංචා දූෂණ සම්බන්ධව විමර්ශනය කිරීමට පත්කර ඇති ජනාධිපති කොමිෂන් සභාව හමුවේ අද(15) රාජ්‍ය නිලධාරීන් කිහිප දෙනෙකු සාක්ෂි ඉදිරිපත් කිරීමට නියමිතව ඇත. මත්තල ජාත්‍යන්තර ගුවන් තොටුපලේ අංගනයක වී ගබඩා කිරීම සහ රාජ්‍ය ආයතනවලට පාඩු සිදුකිරීම සම්බන්ධ පැමිණිල්ලට අදාලව සාක්ෂි විමසීම සඳහා ශ්‍රී ලංකා ගුවන් සමාඟමේ හිටපු සභාපති අජිත් ඩයස් මහතා අද දින කොමිසම හමුවට කැඳවා ඇත. මීට අමතරව ශ්‍රී ලංකා භූමිය තුළ ඇති රත්තරන් ආකරවල රන් මිශ්‍ර පස් නීති විරෝධී ලෙස අපනයනය කිරීම සම්බන්ධව ලැබී ඇති පැමිණිල්ලට අදාල සාක්ෂි විමසීම සඳහා ඛනිජ සම්බන්ධ භූ විද්‍යා මූලාචාර්ය කේ.එම්.අමරසේන මහතා පරීක්ෂණ කොමිසමේ පොලිස් ඒකකය වෙත කැඳවා තිබේ. ජාතික නිවාස සංවර්ධණ අධිකාරියේ ගම් උදාව සදහා සමරු ඵලක ලබාගැනීමේ දී සිදුව ඇති වංචා සම්බන්ධ පැමිණිල්ල ද මාර්ග සංවර්ධන අධිකාරිය තුළ අමාත්‍ය ලක්ෂ්මන් කිරිඇල්ල මහතා ලබා දී ඇති නීත්‍යානුකු නොවන පත්වීම් සම්බන්ධ පැමිණිල්ලක් ද අද දින විභාග කිරීමට නියමිතය. එසේම අධ්‍යාපන අමාත්‍යාංශයේ පාසල් නිල ඇඳුම වෙනුවට වවුචර් ලබාදීමේ දී සිදුව ඇති අක්‍රමිකතා සම්බන්ධ පැමිණිල්ල ද ලංකා විදුලිබල මණ්ඩලය සම්බන්ධව ඇති පැමිණිල්ලක් ද ජනාධිපති පරීක්ෂණ කොමිෂන් සභාවේ දී විභාගයට ගැනීමට නියමිතව ඇත.", "URL": "https://lankatruth.com/si/?p=79118", "Category": "පුවත්", "Parent URL": null}