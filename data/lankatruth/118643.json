{"Source": "Lankatruth", "Timestamp": "June 28, 2021", "Headline": "කිරිපිටි මිල වැඩි කිරීමට සමාගම් ඉල්ලයි", "News Content": "ආනයනික කිරිපිටි කිලෝවක මිල රුපියල් 350කින් වැඩි කරන ලෙස කිරිපිටි ආනයනය සමාගම් විසින් රජයෙන් ඉල්ලීමක් කර ඇතැයි වාර්තා වේ. විශේෂයෙන්ම මෙලෙස කිරිපිටි මිල වැඩි කළ යුත්තේ කුමන හේතුවක් නිසාද යන්න මැලිබන් කිරිපිටි සමාගමේ සහ ඩයමන්ඩ් කිරිපිටි සමාගමේ ප්‍රධානීන් අදහස් දක්වා තිබිණි. ඒ අනුව මැලිබන් කිරිපිටි නිෂ්පාදන සමාගමේ ප්‍රධාන විධායක නිලධාරි ලකී වීරසූරිය කිරිපිටි මිල වැඩි කිරීමට හේතු වශයෙන් සඳහන් කරන්නේ මේ වනවිට ලෝක වෙළෙඳපොළේ කිරිපිටි ටොන් එකක මිල ඇමෙරිකන් ඩොලර් 4,300 දක්වාත් ඩොලරයක අගය රුපියල් 203 දක්වාත් ඉහළ ඉහළ ගොස් ඇති බවය. ඒ හේතුවෙන් තම සමාගමට සිදුවන පාඩුව අවම කිරීම සඳහා මෙම ඉල්ලීම කරන බවද ඔහු පවසයි. කිරිපිටි කිලෝවක දේශීය විකුණුම් මිල රුපියල් 945ක් ලෙස තීරණය කළ අවස්ථාවේ ලෝක වෙළෙඳපොළේ කිරිපිටි මිල ඩොලර් 2,800ක් වශයෙන්ද ඩොලරයේ අගය රුපියල් 186ක් වශයෙන්ද පැවැති බව පෙන්වා දෙන ලකී වීරසූරිය වත්මන් තත්වය යටතේ කිරිපිටි කිලෝවක් විකිණිය හැකි තොග මිල රුපියල් 1,300ක් බවද පෙන්වා දෙයි. ඩයමන්ඩ් කිරිපිටි සමාගමේ අධිපති මොහොමඩ් ෆාහීම් පෙන්වා දෙන්නේ විවෘත ටෙන්ඩර් අලෙවිපොළ හරහා තම සමාගම කිරිපිටි ආනයනය කරන බවයි. මේ වනවිට තම සමාගමට රුපියල් මිලියන 2.1ක මාසික අලාභයක් දැරීමට සිදුවන බවත් මෙම තත්වය මත කඩිනමින් කිරිපිටි මිල ඉහළ දැමීමට අවස්ථාවක් නොලදහොත් ඉදිරියේදී වෙළෙඳපොළේ කිරිපිටි හිඟයක් ඇතිවීම නොවැළැක්විය හැකි කරුණක් වනු ඇති බවත්ය.", "URL": "https://lankatruth.com/si/?p=118643", "Category": "පුවත්", "Parent URL": null}