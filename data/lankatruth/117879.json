{"Source": "Lankatruth", "Timestamp": "June 9, 2021", "Headline": "ලාභයෙන් නැව් පවා මිලදී ගත් ඛනිජ තෙල් සංස්ථාව එක පෑන් පාරෙන් විකුණන්න හදනවා – ජවිපෙ කියයි", "News Content": "සපුගස්කන්ද තෙල් පිරිපහදුවෙන් නිෂ්පාදනය කරන අතුරු නිෂ්පාදන සහ ඛණිජ තෙල් අපනයනයෙන් ලබා ගත් ලාභය යොදවා නැව් තුනක් හිමිව තිබූ ලංකා ඛණිජ තෙල් නීතිගත සංස්ථාව ඇමතිවරයාගේ එක පෑන් පහරකින් බංකොලොත් කිරීමේ ක්‍රියා මාර්ගයක ආණ්ඩුව යෙදීසිටින බවට ජනතා විමුක්ති පෙරමුණ චොදනා කරයි. අද (09) පෙරවරුවේ එම පක්ෂ මූලස්ථානයේ පැවති මාධ්‍ය හමුවකදීඑහි ප්‍රචාරක ලේකම් පාර්ලිමේන්තු මන්ත්‍රීවිජිත හේරත් මේ බව පැවසීය. මෙම මාධ්‍ය හමුවට අන්තර සමාගම් සේවක සංගමයේ කැඳවුම්කරු වසන්ත සමරසිංහද එක්ව සිටියහ. ඔවුන් එහිදීදැක්වූසම්පූර්ණ අදහස් පහත පළවේ. කොරෝනා වසංගතය අස්සේ ඛනිජ තෙල් සංස්ථා පනත සංශෝධනය කරන්න ආණ්ඩුව සූදානම් වෙනවා. 1961 වෙනකොට අපේ රටට තෙල් ආනයනය, ගබඩා කිරීම සහ බෙදාහැරීම ඇතුලූ සියලූ කටයුතු පාලනය කළේ ෂෙල්, එසෝ, කැල්ටෙක්ස් කියන බහුජාතික සමාගම්. මේ සමාගම් ලෝකය පුරාම තෙල් ඒකාධිකාරය පවත්වාගෙන යනවා. 50 දශකය අග භාගයේ ඇතිවුණු ප‍්‍රගතිශීලී ජනතා නැගිටීම් එක්ක එවකට තිබුණු ආණ්ඩුවලට තෙල් පිළිබඳ ඒකාධිකාරී බලය රජය අතට ගන්න සිදුවුණා. ජනසතු කිරීමේ ව්‍යාපාරවල ප‍්‍රතිඵලයක් විදිහට 1961 අංක 28 දරන ඛනිජ තෙල් නීතිගත සංස්ථා පනත සම්මත කරගත්තා. තෙල් ආනයනය, ගබඩා කිරීම, බෙදාහැරීම, අලෙවි කිරීම, වගේම අපනයනය කියන සියලූ කටයුතු ඛනිජ තෙල් සංස්ථාවට පැවරුවා. ඒ අනුව පිරිපහදුවත් පසු කාලයකදී ස්ථාපිත කළා. මේ නිසා මුල් වකවානුවේදී අති විශාල ලාභයක් ලැබුවා. 1969 වසරේ සපුගස්කන්ද පිරිපහදුවෙන් ලබාගත් ආදායමෙන් තෙල් ආනයනයේ වියදමෙන් 25%ක් ඉතිරි කරගත්තා. කොළොන්නාවේ ලිහිසි තෙල් යන්ත‍්‍රාගාරයෙන් ඝන තාර, ඉටි පන්දම්, පොහොර, ඇතුළු අතුරු ඵලයන් රැසක් නිෂ්පාදනය කළා. ඒ නිසා ලාභය තවත් විශාල වශයෙන් වැඩිවුණා. ඒ ලාභයෙන් විතරක් එදා ඛනිජ තෙල් නීතිගත සංස්ථාව නැව් 3ක් මිලදී ගත්තා‍. 1976 දක්වා ලාභ ලබමින් තිබුණා. 76දී තෙල් ගේන්න ගිය සල්ලිවලින් 45%ක් අතුරු නිෂ්පාදන අපනයනයෙන් උපයා ගත්තා. එවැනි අසීමිත ලාභ ලබන ආයතනයක් හැටියට ඛනිජ තෙල් සංස්ථාව පැවතුණා. මේ කර්මාන්ත ශාලා නිසා විශාල රැකියා ප‍්‍රමාණයක් ලැබී තිබුණා. ඒ නිසා ආර්ථිකයට විශාල දායකත්වයක් දැක්වූවා. නමුත් 1987 එක්සත් ජාතික පක්‍ෂය ඉන්දියාවත් එක්ක අත්සන් කළ ඉන්දු-ලංකා ගිවිසුමත් එක්ක ත්‍රීකුණාමලයේ තෙල් ටැංකි ඉන්දියාවට පවර දීමත් එක්ක පාවාදීම ආරම්භ කළා. එදා ඉන්දියාව රටේ ජාතික ප‍්‍රශ්නයට මැදිහත්වීමෙන් පළාත් සභා පෙන්නලා ත්‍රීකුණාමලයේ තෙල් ටැංකි ටික ලබාගන්න ඒ ගිවිසුම පාවිච්චි කළා. ඒ පළමු පාවාදීමෙන් පස්සේ 2002 වසරේදී නැවත මේ පනත සංශෝධනය කර එක්සත් ජාතික පක්‍ෂ ආණ්ඩුවෙන්ම රජයේ තෙල් ඒකාධිකාරී බලය පුද්ගලික අංශයට පැවරීමේ මුල පිරුවා. එදා 2002 අංක 33 දරන ඛනිජ තෙල් නිෂ්පාදන විශේෂ විධිවිධාන පනත ගෙනත් 61 පනතේ මූලික හරය වෙනස් කළා. ඒ අනුව 61 අංක 28 දරන පනතේ 5 කේ., 5ජේ. ආදී වශයෙන් වගන්ති ගණනාවක් සංශෝධනය කළා. ඒ අනුව 2002 අංක 2 දරන බලශක්ති සැපයුම් තාවකාලික විධිවිධාන පනත සම්මත කරගත්තා. මේ ආකාරයට පනත් දෙකක් සම්මත කරගෙන අවුරුදු දෙකක කාලයක් සඳහා බලශක්ති සැපයුම් කමිටුවක් පිහිටුවා ගත්තා. පවතින තත්වය නිරීක්‍ෂණය කරලා පුද්ගලික ආයතනවලට ඛනිජ තෙල් ආනයනය, ගබඩා කිරීම සහ විකිණීම සඳහා බලපත‍්‍ර නිකුත් කිරීමේ බලය පැවරුවා. රජය සතුව තිබුණු ඛනිජ තෙල් සම්බන්ධ ඒකාධිකාරයන් පවාදීම මේ සමග ආරම්භ කළා. නමුත් මෙයින් ලැබුණේ තාවකාලික බලයක් විතරයි. අවුරුදු දෙකක් සඳහා කමිටුව පත්කළ නිසා ඒ කාලය තුළ බලපත‍්‍ර 3ක් දීමේ හැකියාව ලබාගත්තා. ඒ අනුව අයි. ඕ.සී. සමාගමට අවුරුදු 20ක කාලයක් සඳහා පමණක් බලපත‍්‍රයක් ලබාදුන්නා. මේ බලපත‍්‍රය දුන්නේ 2003දී. ඒ අනුව 2023දී අවුරුදු 20ක් සම්පූර්ණ වෙනවා. වර්තමානය වනවිට උදය ගම්මන්පිල මහත්මයා මේ පනතේ සංශෝධනය කරන්න යන්නේ මොනවාද? අරමුණ විදිහට පෙන්වන්නේ ”මෙතෙක් කල් පැවති තෙල් ආනයනය, අපනයනය, ගබඩා කිරීම, පිරිපහදු කිරීම, බෙදාහැරීම සහ අලෙවිය” කියන සියලූ කර්තව්‍යයන් වෙනත් ඕනෑම කෙනෙකුට පැවරීමේ බලය ලබාගැනීමටයි. කොවිඞ් සංචරණ සීමාවලට ජනතාව කොටුවී තිබියදී ගම්මන්පිල දේශප්‍රේමී කඩතුරාවට මුවාවී මේ දේශද්‍රෝහී පනත් සංශෝධනය ගෙනත් තිබෙනවා. මේ අනුව ඇමතිවරයා අතට ඛනිජ තෙල් සම්බන්ධ සියලූම බලය පවරාගන්න යනවා. ඩොලර් මිලියන 3,000ක ආයෝජනයක් අරගෙන අලූත් ව්‍යවසායකයෙක් එන බව ඇමතිවරයා කියනවා. ඒ නිසා මේ පනත සංශෝධනය කර අලූත් පිරිපහදුවකට අවස්ථාව දිය යුතු බවට පට්ට පල් බොරු කියනවා. අපේ රටේ ජාතික සම්පතක් වෙච්ච තෙල් පිරිපහදුව කොම්පැණිවලට පැවරීමේ බලය ඇමතිවරයා අතට ගන්නවා. අයි. ඕ.සී. සමාගමට තිබෙන කාලය 2023 දෙසැම්බර් 31 වෙනකොට අවසන් වෙනවා. නැවත ඒ බලය අයි. ඕ.සී. එකට දෙන්න පවතින පනත් අනුව බැහැ. ඒ නිසා ඇමතිවරයාට බලය පවරාගෙන පිරිපහදුවේ කතාවක් දාලා අයි. ඕ.සී. එකට දීපු ලයිසන් එක නැවත දීර්ඝ කරන්න මේ හදන්නේ. පළවැනි උවමනාව ඒක. අයි. ඕ.සී. ගිවිසුම අවසන්වී ඛනිජ තෙල් නීතිගත සංස්ථාවට නැවත පූර්ණ ඒකාධිකාරිත්වය එනවා. ඒක වළක්වන එකයි පළවැනි උවමනාව. ඊළඟට ත්‍රීකුණාමලය තෙල් ටැංකි සංකීර්ණය ඉන්දියාවට ලාබා දෙන එක තහවුරු කිරීමයි. ලෝක දේශපාලනයේ බල අරගලය නිසා ඇමරිකාවට, චීනයට, ඉන්දියාවට අපේ රට මැදිවී තිබෙනවා. ත්‍රීකුණාමලය තෙල් ටැංකි ටික අයි. ඕ.සී. එකට පවරලා හම්බන්තොට වරාය සමාගමට අයිති සිනෝපෙක් ආයතනය තෙල් ආනයනය කරලා නැව්වලට ලබාදෙනවා. සිනෝපෙක් කොම්පැණියෙන් ගෙන්වන නැව් තෙල් අයි. ඕ.සී. කොම්පැණියෙන් ගන්නවා. ආණ්ඩුව මේ කරන්න හදන්නේ හම්බන්තොට වරායෙන් නැව් තෙල් ගේන සිනෝපෙක් ආයතනයට ඒ පරිශ‍්‍රයේ ඊළඟ තෙල් පිරිපහදුව හදන්න අවසර දීමයි. පහුගිය කාලයේ කළ වංචා- දූෂණවල ප‍්‍රතිඵලයක් හැටියට ඛනිජ තෙල් සංස්ථාව ලංකා බැංකුව, මහජන බැංකුව, කියන ප‍්‍රධාන බැංකු දෙකට ඩොලර් මිලියන 3300ක ණයක් තියෙනවා. රු. කෝටි 66,000ක් විතර. හිටපු පාලකයෝ තෙල් සංස්ථාව පාඩු කරලා දැන් වෙනකොට කෝටි 66,000ක ණයකරුවෙක් කරලා. එදා නැව් 03ක් තිබුණු තෙල් සංස්ථාවේ අද තත්වය ඒක. තෙල් ආනයනය, පිරිපහදුව සහ බෙදාහැරීම එක පැත්තකින් අයි. ඕ.සී. සමාගමටත් අනෙක් පැත්තෙන් චීන සමාගමටත් ලබාදෙනවා. ඊට අමතරව වෙනත් ඕනෑම බහුජාතික සමාගම්වලටත් අවසර දෙන්න හැකියාව ලබාගන්නවා. මෙතෙක් රාජ්‍යය සතුව තිබුණු තෙල් ඒකාධිකාරයේ සියලූ බලතල පුද්ගලික අංශයට දෙනවා. මේ නිසා තෙල් සංස්ථාව මුළුමනින්ම විනාශවී යනවා. අලූත් ආයෝජනයක් ගේන බව කීවාට තාමත් ශක්‍යතා අධ්‍යයන වාර්තාව වත් හදලා නැහැ. නමුත් හදිසියේ ජනතාව රවට්ටලා අපේ ජාතික සම්පත් දැනට තියෙන ටිකත් විකුණන්න උත්සාහ කරනවා. සපුගස්කන්දේ පිරිපහදු සංකීර්ණයේ දැවිතෙල් වැහි කාලෙට පිටාර ගලන එක වළක්වා අවට ජනතාවගේ ආරක්‍ෂාව හදන්නවත් මේ ඇමතිටත් ආණ්ඩුවටත් බැහැ. ගංවතුර ඉවර වෙලත් ඒ අවට ජනතාව පීඩා විඳිනවා. ගෙවල්වල කළුතෙල් තට්ටු බැඳිලා. ඒ තත්වයට විසඳුම් දෙන්නවත් බැරි ආණ්ඩුව මහා පරිමාණ ව්‍යාපෘති ගැන බොරු කතා කියනවා. ජනාධිපතිවරයා ජාත්‍යන්තර ආයෝජන සමුලූවේදී කිව්වේ 2030 වෙනකොට ලංකාවේ බලශක්ති නිෂ්පාදනයෙන් 70%ක් පුනර්ජනනීය බලශක්තියට මාරු වෙනවා කියලා. ගම්මන්පිල ඇමතිවරයා ගේන මේ කැබිනට් පත්‍රිකාවත්, ජනාධිපතිවරයාගේ ප‍්‍රකාශයටත් පරස්පර විරෝධීයි. ලෝකය අද වෙනකොට පුනර්ජනනීය බලශක්ති ක්‍ෂෙත‍්‍රයට මාරුවෙමින් යනවා. නමුත් ගම්මන්පිල ඇමතිවරයා අවුරුදු 20 කාලයකට බහුජාතික සමාගමකට තෙල් සංස්ථාව පවරා දෙන්න යනවා. අබලන් වෙච්ච අපේ පිරිපහදුව තියාගෙන ඔය කියන ආයෝජකයත් එක්ක අපිට තරග කරන්න පුළුවන්ද? හම්බන්තොට වරායේ හදන පිරිපහදුවත් එක්ක අපට තරඟ කරන්න පුලූවන්ද? මේ නිසා ඛනිජ තෙල් නීතිගත සංස්ථාව මුළුමනින්ම අභාවයට යනවා. මේ පනත සංශෝධනය කරන්නේ එක අතක තිබෙන පෑනට බලය ගන්නයි. ඒ පෑන විකණෙන මිල අනුව, එහෙම නැත්නම් සාක්කුවට වැටෙන ඩොලර් ප‍්‍රමාණය අනුව සියල්ල තීරණය කරන්න. රටම මෙහෙයවිය හැකි බලශක්තිය එක පෑනකට ඌණනය කිරීමයි මේ කරන්නේ. මේක ඉතාම භයානකයි. බොරු දේශප්‍රේමියෙක් වෙච්ච ගම්මන්පිල මහත්මයා රටේ ජාතික ආරක්‍ෂාව පවා අනතුරට හෙළනවා. බලශක්තිය කියන්නේ රටේ ආරක්‍ෂාවේ කොටසක්. කවර හෝ සමාගමකට පුළුවන්ද රටක මුළු ක්‍රියාකාරිත්වයම නතර කරන්න. මේකෙන් සිද්ධ වෙන්නේ රටේ ජාතික ආරක්‍ෂාව බිලිදී ඛනිජ තෙල් සංස්ථාවත් මුළුමනින්ම අභාවයට යැවීමයි. මේ අපරාධයට ඉඩ දෙන්න එපා කියලා රටේ ජනතාවගෙන් අපි ඉල්ලා සිටිනවා. ජනතා ද්‍රෝහී, දේශද්‍රෝහී ආණ්ඩුවේ මේ ක්‍රියාකාරිත්වය නතර කරන්න පෙළ ගැහෙන්න කියලා අපි ජනතාවගෙන් ඉල්ලා සිටිනවා. ආණ්ඩුවේ දේශද්‍රෝහී වැඩවලට ඉඩ දෙන්න එපා – වසන්ත සමරසිංහ අපි මේ කරුණු මතුකරන්නේ මීට වඩා දේශප්‍රේමීන් ලෝකයේ වෙන හොයාගන්න බැහැ කියලා ජනතාවට පෙන්වලා බලයට පත්වුනු ආණ්ඩුවේ සැබැ ක්‍රියාකාරිත්වය ජනතාවට පැහැදිළි කරන්නයි. ලෝකයේ කොහේවත් මේ වගේ දේශද්‍රෝහීන් නැති බව සනාථ කර තිබෙනවා. ඛනිජ තෙල් සංස්ථාවට තෙල් ආනයනය කරන්න එල්.සී. එක ඕපන් කරන්න බැරි තත්වයට පත්කර තිබෙන්නේ මේ රටේ ජනතාව ණයට තෙල් ගහලා නෙවෙයි. තෙල් එක්ක බැඳිලා තියෙන්නේ වාහනවලට තෙල් ගහන එක විතරක් නෙවෙයි. කර්මාන්ත, බලශක්තිය, විදුලි බල නිෂ්පාදනය, කියන සියල්ල බැඳිලා තියෙනවා. ඒනිසා ඛනිජ තෙල් බලය අත්කර ගන්නා සමාගම් ආණ්ඩුව බිත්තියට හේත්තු කරලා තමන්ගේ වැඩ කරගන්න උත්සාහ කරනවා. අනික් පැත්තෙන් කෙරවලපිටිය ලක්දනවි බලාගාරය ඇමරිකානු සමාගමකට ලබාදෙන්න සැලසුම් සකස් කරලා ඉවරයි. මහා භාණ්ඩාගාරයට අයිති 50%කුත් සේවක භාරකාර අරමුදලට අයිති 25කුත් ඇමරිකන් සමාගමකට දෙන්න ලැහැස්ති වෙනවා. ජාත්‍යන්තර ටෙන්ඩර් කැඳවන්නෙවත් නැහැ. ජනාධිතිතුමාගේ බිරිඳ සහ දරුවන්ගේ රට ඇමරිකාව නිසා මේ බලාගාරය දෙන්න යනවා. අනෙක් පැත්තෙන් චීනෙන් ණය අරන් තියෙන නිසා හම්බන්තොට වරාය ඇතුළු භූමිය දෙනවා. ඉන්දියාව අපේ රටට තොණ්ඩුව දාලා අල්ලගෙන ඉන්නේ. ත්‍රීකුණාමල වරායේ තෙල් ටැංකි ටික අයි. ඕ.සී. සමාගමට පිරිපහදුවක් හදාගන්න දෙන්න යන්නෙ. අපේ රටේ තෙල් සංස්ථාව විකුණනවා කියන්නේ සරල කාරණයක් නෙවෙයි. මේ රටේ ජනතාවගේ අයිතියක් හැටියට තියෙන තෙල් සංස්ථාව ඇමතිවරයාගේ තනි පෑන් පහරෙන් තමන් කැමති ඕනෑම කෙනෙකුට දෙන්න යනවා. සංස්ථාව ගොඩගන්න බැරි තරම් පාඩුවක හිරවෙලා තියෙන බව නොකියා ඩොලර් මිලියන 3,000ක ආයෝජකයෙක් එන බව කියනවා. නමුත් ලෝකයේ අනෙක් රටවල මේ ධාරිතාවයේම පිරිපහදු හදන්න 2020 අවුරුද්දේ වියදම් කරලා තියෙන්නේ 1/3ක් විතර. ඒ කියන්නේ දවසකට තෙල් බැරල් 65,000ක් පිරිපහදු කළ හැකි තත්වයට ගේන්න වෙන රටවල් වියදම් කරලා තියෙන්නේ ඩොලර් මිලියන 1,000ට අඩුවෙන්. ඇංගෝලාවේ මේ මෑතකදී තෙල් බැරල් 65,000ක පිරිපහදුවට වියදම් කරලා තියෙන්නේ ඩොලර් මිලියන 950යි. යාලූවන්ගේ, හිතවතුන්ගේ ප‍්‍රශ්න ටික, තමන්ගේ ප‍්‍රශ්නය බේර ගන්න බහුජාතික සමාගම්වලට තෙල් සංස්ථාව ලබාදීමේ ක්‍රියාමාර්ග වහාම හකුළා ගන්න කියලා ජනතා විමුක්ති පෙරමුණ හැටියට අපි බල කරනවා. බොරු දේශප්‍රේමය ගැන දෙඩවූ ගම්මන්පිලලා ගෙන එන මේ පනත පරාජය කිරීමේ සටනට සියලූම දෙනා එකතු වෙන්න කියලා ආරාධනා කරනවා. වෘත්තීය සමිති ව්‍යාපාරය, ප‍්‍රගතිශීලී සංවිධාන, දේශපාලන පක්‍ෂ හැටියට අපි ජනතාවගෙන් ඉල්ලන්නේ මේ දේශද්‍රෝහී වැඬේට ඉඩ දෙන්න එපා කියලා. රටේ ජනතාව කොවිඞ්වලින් ගෙවල්වලට හිර කරලා රටේ සම්පත් විකුණාගෙන යනවා. මේ වගේම තමයි කැබිනට් පත්‍රිකාවක් දාලා වාහන ගෙන්වන්න ආණ්ඩුව ගෙනයන ක්‍රියාමාර්ගත්. මේ වෙනකොටත් වාහන ගෙන්වන්න සියලූම කටයුතු සූදානම් කරලා තියෙන්නේ. තව ටික දවසකින් කියයි දැන් ගෙන්වන එක නවත්වන්න බැහැ කියලා. ඒ වගේම තමයි අපේ රටේ තෙල් පිරිපහදුව වැහිලා චීනයටයි, ඉන්දියාවටයි ලයිසන් දීලා ඉවර කරයි. මේ වෙනකොට අපේ රටේ ගෑස් සම්බන්ධයෙන් වැදගත් ක්‍රියාමාර්ග අනුගමනය කරන්න සූදානම් වෙනවා. ලාෆ් ගෑස් සමාගමේ හම්බන්තොට තියෙන ටර්මිනල් එකෙන් 40%ක් රජය ගන්න සූදානම් වෙනවා. මේ පෞද්ගලික සමාගමේ කොටස් ආණ්ඩුව ගන්න යන්නේ ලංකා බැංකුවට සහ මහජන බැංකුවට රු. බිලයන 22.2ක් ණය වී තිබෙන නිසා. ලාෆ් ගෑස් සමාගමේ ණය ගෙවන්න රජයේ සල්ලි යොදවන්න තමයි හම්බන්තොට තියෙන ටර්මිනල් එකෙන් 40%ක් ගන්න යන්නේ. මෙතන තවත් රහසක් තියෙනවා. රජයේ ලිට්‍රෝ ගෑස් සමාගම ගෑස් ගෙන්වන්නේ ලාෆ් ගෑස් සමාගමට වඩා වැඩි මිලකට. ලාෆ් ගෑස් සමාගම මෙ.ටොන් එකක් ගෙන්වන්නේ ඩොලර් 83කට. හැබැයි ලිට්‍රෝ ගෑස් සමාගම මෙ.ටොන් එකක් ගෙන්වන්නේ ඩොලර් 137කට. රජයට අයිති සමාගමකට මේ අඩු මිලකට ගේනන බැරි ඇයි? තවත් පැත්තකින් ලාෆ් ගෑස් සමාගමේ ටර්මිනල් එකෙන් 51%ක් කොයි වෙලාවකවත් ලිට්‍රෝ ගෑස් සමාගමට ඉල්ලන්නේ නැහැ. එහෙම ඉල්ලන්නේ නැත්තේ මේ ගනුදෙනුව සිදුවෙන්නේ ලාෆ් ගෑස් සමාගමේ ණය ගෙවාගන්න ඕනෑ කරන සල්ලි රක්‍ෂණ සංස්ථාවෙන් ලබාගන්න පමණයි. අපේ රටේ රක්‍ෂණ සමාගමට තමයි ලිට්‍රෝ ගෑස් සමාගම අයිති වෙන්නේ. රජයට 51%ක කොටස් ලබාගෙන ලාෆ් ගෑස් සමාගම රජයට පවරාගන්නේ නැත්තේ සහ ලාෆ් ගෑස් සමාගමේ 60% අයිතිය පෞද්ගලික අංශයට තියෙන්න අරින්නේ හිතවතුන්ගේ ගනුදෙනු බේරන්න ජාතික සම්පත් යොදවන නිසයි. අද වෙනකොට රු. 5,000 ගන්න මේ රටේ ජනතාව දවස් ගණන් රස්තියාදු වෙනවා. එදා වේල හොයා ගන්න කැඳ කෝප්පයක්, තැඹිලි ගෙඩියක් විකුණපු අය හැර පෞද්ගලික අංශය සහ රාජ්‍ය අංශයේ වැඩ. ඒ අතරේ ආදායම් අහිමි ජනතාවට රු. 5,000ක් හරිහැටි ලබාගන්න බැහැ. අනෙක් පැත්තෙන් තමන්ට අයිති ඉන්ජෙක්ෂන් එක ලබාගන්නත් බැරිවෙලා ඉන්නවා. මාධ්‍යවේදීන් නැගූ ප‍්‍රශ්නවලට පිළිතුරු දෙමින්…. තෙල් කාන්දුවීම් නිසා ජනතාව පීඩාවට පත්වීම විවිධ අවස්ථාවලදි සිදුවෙලා තියෙනවා. ඒකට තාවකාලික පැලැස්තර දාලා හරියන්නේ නැහැ. ස්ථිර විසඳුමක් අවශ්‍යයි. බලයට පත්වුණු හැම ආණ්ඩුවකටම ජනතාව මේ සම්බන්ධයෙන් බලපෑම් කර තිබෙනවා. අදත් බලපෑම් කරමින් ඉන්නවා. නමුත් තවමත් ස්ථිර විසඳුමක් නැහැ. ජොන්ස්ටන් ඇමතිවරයා, නාමල් රාජපක්‍ෂ ඇමතිවරයා, කියන්නේ ආණ්ඩුවට සල්ලි තියෙනවා කියලා. එහෙම නම් ඉතින් කළු තෙල් කාන්දු වෙලා පීඩාවට පත්ව සිටින ජනතාවට ස්ථිර විසඳුමක් ලබාදෙන්න කියලා අපි අවධාරණය කරනවා. ලොකු ආයෝජන ගැන කතා කරන ගම්මන්පිල ඇමතිවරයා තමන්ගේ මූලික වගකීමක් වුණු කළුතෙල් කාන්දුව වළක්වන්න ස්ථිර පියවරක් ගෙන තිබුණේ නැහැ. වගකීම් පැහැර හැරීමක් කර තියෙන්නෙ. ආණ්ඩුව බලන්නේ වෙන වෙන ලාභ විතරයි. ඉරානය මෙයට කලින් ඩොලර් මිලියන 225ක මුදලක් මෙය පිළිසකර කරන්න දුන්නා. නමුත් හරියට සිද්ධ වුණේ නැහැ. අපේ පිරිපහදුව නවීකරණය කරන්න ඇත්ත උවමනාවක් තියෙනවා නම් හවුල් ව්‍යාපෘතියකට ගිහිල්ලා කරන්න පුළුවන්. ඒකට පනත සංශෝධනය කරන්න ඕන නැහැ. ආයෝජකයෙක් ගේන්නේ තෙල් පිරිපහදුවක් හදන්න නම් ඒකට අදාළ ශක්‍යතා අධ්‍යයන වාර්තාවක් අරගෙන ඒක ස්ථාපිත කරන්න තැනක් වෙන් කරලා මූලික කටයුතු කරලයි ජාත්‍යන්තර ලංසු කැඳවීමකට යන්න ඕනෑ. නමුත් අඩුම තරමේ ශක්‍යතා අධ්‍යයනයක් කරලා මේක හදන්නේ කොහෙද කියලවත් නැතිව පනත සංශෝධනය කරනවා. පෝට් සිටි පනත ගෙනත් කොමිෂන් සභාව පිහිටවූ ගමන් ආයෝජකයෝ පෙළ ගැහිලා එයි කියලා ආණ්ඩුව කීවා. නමුත් අද මොකද වෙලා තියෙන්නේ? නමුත් ඛනිජ තෙල් පනත සංශෝධනය කරන්නේ පිරිපහදුව නවීකරණයටවත්, අලූත් ආයෝජකයෙක් ගෙන්වා ගැනීමටවත් නොවේ. අයි. ඕ.සී. සමාගමේ බලපත‍්‍රය දීර්ඝ කරන්න. ඒ වගේම හම්බන්තොට චීනයට දීලා ඒ පැත්ත බේරගන්න. මේ දෙගොල්ලන්ටම දීලා අත පිහදා ගන්නයි ආණ්ඩුව උත්සාහ කරන්නේ. ඒ නිසයි අපි කියන්නේ රටේ බලශක්තිය ජාතික ආරක්‍ෂාවේ කොටසක් වෙන බව. ඒ නිසා එය ආරක්‍ෂා කරගන්න පෙළ ගැහෙන්න කියලා අපි ජනතාවට ආරාධනා කරනවා.", "URL": "https://lankatruth.com/si/?p=117879", "Category": "ආර්ථික පුවත්", "Parent URL": null}