{"Source": "Lankatruth", "Timestamp": "May 30, 2019", "Headline": "ඇලෝසියස්ට සහ පලිසේනට එරෙහි බැඳුම්කර නඩුව කල් යයි", "News Content": "ශ්‍රී ලංකා මහ බැංකුව විසින් බැදුම්කර නිකුතුවේදී අක‍්‍රමිකතාවක් සිදුකර රජයට පාඩු කිරීම සම්බන්ධ සිද්ධියට අදාළ පර්පෙචුවෙල් ට්‍රෙෂරීස් සමාගම් සමූහයේ අධ්‍යක්ෂක අර්ජුන් අලෝසියස් සහ එහි ප‍්‍රධාන විධායක නිලධාරී කසුන් පලිසේන ඇතුලු අධ්‍යක්ෂ මණ්ඩලය සම්බන්ධ නඩුව ලබන ජුනි මස 28 වැනිදා තෙක් කල් තැබීමට කොළඹ ප‍්‍රධාන මහේස්ත‍්‍රාත් ලංකා ජයරත්න මෙනෙවිය ඊයේ (29) නියෝග කර තිබේ. මෙම සිද්ධිය සම්බන්ධ නඩුව අධිකරණය හමුවේ යළි කැදවූ අවස්ථවේදී සැකකරුවන් වූ පර්පෙචුවෙල් ට්‍රෙෂරීස් සමාගම් සමූහයේ අධ්‍යක්ෂක අර්ජුන් අලෝසියස්, එහි ප‍්‍රධාන විධායක නිලධාරී කසුන් පලිසේන, එහි සභාපති ජෙෆ්රි ජෝෂප් ඇලෝෂියස්, එම සමාගම් සමූහයේ අධ්‍යක්ෂ පුෂ්ප මිත‍්‍ර ගුණවර්ධන, චිත‍්‍රා රන්ජන් හුලුගල්ල, මුත්තුරාජා සුරේන්ද්‍රන් සහ ශ්‍රී ලංකා මහ බැංකුවේ හිටපු නියෝජ්‍ය අධිපති පී. සමරසිරි යන අය අධිකරණය හමුවේ පෙනී සිටියහ. මෙම නඩුවේ ප්‍රධාන සැකකරු වන, එම වංචාසහගත බැඳුම්කර ගනුදෙනුව සිදුවූ සමයේ එහි අධිපතිව සිටි අර්ජුන් මහේන්ද්‍රන් මහතා අධිකරණය මග හැර විදේශගතව සිටින අතර ඔහු තවමත් අධිකරණය හමුවට ඉදිරිපත් කර නැත.", "URL": "https://lankatruth.com/si/?p=74850", "Category": "පුවත්", "Parent URL": null}