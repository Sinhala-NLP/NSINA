{"Source": "Lankatruth", "Timestamp": "April 7, 2021", "Headline": "කෙහෙලිය, ගෝටාභය යට කරගෙන යයි…", "News Content": "වහාම ක්‍රියාත්මක වන පරිදි ෆාම් ඔයිල් ආනයනය තහනම් කරන බව ජනාධිපතිවරයා ප්‍රකාශ කළ බව නිල වෙබ් අඩවියේද සඳහන් කර තිබියදී එම තහනම සම්බන්ධ ගැසට් නිවේදනය කාලීන අවශ්‍යතා අනුව වෙනස් විය හැකි බව ජනමාධ්‍ය ඇමති කෙහෙලිය රඹුක්වැල්ල ප්‍රකාශ කර තිබේ. ඇමතිවරයා මෙම ප්‍රකාශය කර තිබෙන්නේ කැබිනට් තීරණ දැනුම්දීම සඳහා ඊයේ (06 දා) පවත්වන ලද මාධ්‍ය හමුවේදීය. එහෙත් ජනාධිපතිවරයා විසින් එම තහනම සම්බන්ධයෙන් ගැසට් නිවේදනය 05දා සිට බලපැවැත්වෙන පරිදි නිකුත් කරන ලෙස ආනයනය අපනයන පාලකවරයාට දැනුම් දී ඇත. එය තාවකාලික තහනමක් බව අදාළ නිල නිවේදනයේ කිසිදු සඳහනක් නොමැත. ජනාධිපති මාධ්‍ය අංශයෙන් නිකුත් කර තිබෙන නිවේදනයේ සිරස්තලය වන්නේ ‘වහාම ක්‍රියාත්මක වන පරිදි ෆාම් ඔයිල් ආනයනය තහනම් කෙරේ‘ යනුවෙන්ය. ඒ යටතේ අදාළ නිවේදනයේ වැඩිදුරටත් සඳහන් කර තිබෙන්නේ මෙරට කටු පොල් වගාව සම්පූර්ණයෙන්ම තහනම් කිරීමටද පියවර ගෙන ඇති බවය. එය වසර 10කින් අවසන් කිරීමට වසරකට 10% බැගින් ගලවා ඉවත් කරන බව සඳහන් කර ඇත. කෙහෙලිය රඹුක්වැල්ල ඇමතිවරයා ෆාම් ඔයිල් ආනයනය තහනම් කිරීම සම්බන්ධයෙන් කළ ප්‍රකාශය අද (07) දිනමිණ පුවත්පතේ සඳහන් කර තිබෙන්නේ මෙසේය. “මෙම ගැසට් නිවේදනය සම්බන්ධයෙන් ඇමතිවරුන් අතර විවිධ මත පවතින බවත්, එහෙයින් බොහෝ දුරට මෙම වෙනස්කම් සිදුවීමට ඉඩ ඇති බවත් ඇමතිවරයා කියයි.” යනුවෙන්ය.", "URL": "https://lankatruth.com/si/?p=114478", "Category": "පුවත්", "Parent URL": null}