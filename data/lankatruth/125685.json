{"Source": "Lankatruth", "Timestamp": "November 10, 2021", "Headline": "තරුණයන් 11දෙනා පැහැරගැනීම; නීතිපතිගේ රහස් වාර්තාවකින් කරන්නාගොඩට එරෙහි පෙත්සම විසිවෙයි", "News Content": "තරුණයින් 11 දෙනෙකු පැහැරගෙන ගොස් අතුරුදන් කළ බවට චෝදනා කරමින් හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ ගොනුකර තිබෙන අධි චෝදනා ඉවත්කර ගැනීමට නීතිපතිවරයා ගත් තීරණය බල රහිත කරන ලෙස ඉල්ලා එම තරුණයින්ගේ දෙමව්පියන් ගොනු කළ රිට් පෙත්සම විභාගයට නොගෙනම නිෂ්ප්‍රභ කිරීමට අභියාචනාධිකරණය අද (10) තීන්දු කර තිබේ. ඒ අනුව පෙත්සමෙහි වගඋත්තරකරුවන්ට නොතීසි නිකුත් කිරීමද ප්‍රතික්ෂේප කර තිබේ. අදාළ නියෝගය නිකුත් කිරීම සඳහා පෙත්සම සෝභිත රාජකරුණා සහ ධම්මික ගනේපොල යන අභියාචනාධිකරණය විනිසුරු මඩුල්ල හමුවේ කැඳවනු ලැබිණි. පුද්ගලයකුට එරෙහිව අධිචෝදනා ඉදිරිපත් කිරීමේ හෝ නොකිරීමේ අභිමතානුසාරී බලය නීතිපතිවරයා සතුවන බැවින් අධිකරණය ඊට මැදිහත් නොවන බව එහිදී නියෝගය ඉදිරිපත් කරමින් අභියාචනාධිකරණ විනිසුරු සෝභිත රාජකරුණා සඳහන් කර ඇත. මෙම පෙත්සම විභාගයටගැනීමට තරම් නඩු නිමිත්තක් ඉදිරිපත් කිරීමට පෙත්සම්කාර පාර්ශවය සමත් වී නැති බවද එහිදී සඳහන් කර තිබේ. හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහි අධිචෝදනා පවත්වාගෙන නොයාමට හේතු වූ කරුණු ඇතුළත්ව නීතිපතිවරයා ඉදිරිපත් කළ රහසිගත වාර්තා දෙකක් අධිකරණය සලකා බැලූ බවත් ඔහුට එරෙහිව අපරාධ චෝදනා පවත්වාගෙන යාමට තරම් සාධාරණ හේතු නැති බව එහි සදහන් වන බවත් විනිසුරු මඩුල්ල ප්‍රකාශ කර තිබේ. ඒ අනුව පෙත්සම ඉවත දමන බව විනිසුරු මඩුල්ල සදහන් කර ඇත. අදතුරුදහන් වූ දරුවන්ගේ මව්පියන්/ඥාතීන් වන එම් සරෝජනී පෙරේරා, ජෙනිෆර් වීරසිංහ, මර්වින් ප්‍රේමලාල් වීරසිංහ, ජිෆ්රියා සාබ්දීන් ඇතුළු පිරිස මෙම පෙත්සම් ඉදිරිපත් කර තිබිණි. නීතිපතිවරයා සහ හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩ මෙහි වගඋත්තරකරුවෝ වෙති. හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩ මහතා ට එරෙහිව ඇති අධිචෝදනා ඉවත් කර ගැනීමට නීතිපති වරයා ගත් එම තීරණය අසාධාරණ, අත්තනෝමතික නීතිවිරෝධී තීරණයක් වන බැවින් එය අත්හිටුවන අතුරු තහනම් නියෝගයක් කරන ලෙස ද විත්තිකාර හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩ ට එරෙහිව ගොනු කර ඇති නඩුව තවදුරටත් පවත්වාගෙන යන ලෙස නීතිපතිවරයාට බල කරන රිට් ආඥාවක් නිකුත් කරන ලෙස පෙත්සම්කරුවෝ අධිකරණයෙන් ඉල්ලා සිටියහ.", "URL": "https://lankatruth.com/si/?p=125685", "Category": "පුවත්", "Parent URL": null}