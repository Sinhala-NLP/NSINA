{"Source": "Lankatruth", "Timestamp": "March 11, 2020", "Headline": "ජනාධිපති කොමිසම සිටින්නේ සීමාව අභියස බව නීතිපතිගේ නියෝජිතයා දැනුම්දෙයි", "News Content": "අධිකරණයට බලපෑම් කිරීම දඬුවම් ලැබිය හැකි වරදක් බැවින් දේශපාලන පළිගැනීම් පිළිබඳ විමර්ශනය කරන ජනාධිපති කොමිෂන් සභාව මේ වනවිට එම සීමාව අභියස සිටින බව ජ්‍යෙෂ්ඨ අතිරේක සොලිසිටර් ජනරාල් සරත් ජයමාන්න මහතා අද (11) එම කොමිසමට දැනුම් දී ඇත. ඒ දේශපාලන පළිගැනීම් පිළිබඳ විමර්ශනය කරන ජනාධිපති කොමිෂන් සභාව හමුවේ නීතිපතිවරයා වෙනුවට අදහස් දක්වමිනි. අලි රෝෂාන් ඇතුළු පුද්ගයින් 8 දෙනෙකු සම්බන්ධ නඩුවට අදාළව අපරාධ පරීක්ෂණ දෙපාර්තමේන්තුව භාරයේ තිබූ ලිපි ලේඛන දේශපාලන පළිගැනීම් පිළිබඳ විමර්ශනය කරන ජනාධිපති කොමිසම විසින් පසුගිය දිනක ගෙන්වාගෙන ඇත. කෙසේ වෙතත් ඊට අදාල නඩු සඳහා අදාල ලියවිලි නැවත ලබා දෙන ලෙස ත්‍රිපුද්ගල මහාධිකරණය කොමිසමට නියෝග කර තිබුණි. එහෙත් එම ලියවිලි ඉදිරිපත් නොකිරීම හේතුවේන් මහාධිකරණය කොමිසමේ ලේකම්වරියට එරෙහිව වරෙන්තු නිකුත් කළේය. මෙලෙස කොමිසමේ ලේකම්වරියට වරෙන්තු නිකුත්වීම ඇතුළු කරුණු කිහිපයක් සම්බන්ධයෙන් විමසීම සඳහා අද දිනයෙදී එම කොමිසම හමුවේ පෙනී සිටින ලෙසට නීතිපතිවරයාට දැනුම් දී තිබුණි. ඒ අනුව නීතිපතිවරයා වෙනුවෙන් අද දින පෙනී සිටියේ ජ්‍යෙෂ්ඨ අතිරේක සොලිසිටර් ජනරාල් සරත් ජයමාන්න මහතා එහිදී පවසා ඇත්තේ නඩු කටයුත්තට අදාල ලේඛන කොමිසම මගින් ගෙන්වා ගැනීම හේතුවෙන් එම නඩු කටයුතු කරගෙනයා නොහැකි තත්වයක් උද්ගතව ඇති බවයි. එමෙන්ම නඩුකටයුත්තක් පවතින බැවින් කිසිඳු පාර්ශ්වයකට අදාල කාරණා සම්බන්ධයෙන් මැදිහත් විය නොහැකි බවත් මැතිහත්වනවානම් ඊට බලය ඇත්තේ ඉහළ අධිකරණයකට පමණක් බවත් ඔහු කොමිසමට දැනුම් දී ඇත. එහිදී කොමිසම පවසා ඇත්තේ තමන්ට ඇති අධිකාරී බලය යටතේ කොමිසම කටයුතු කරන අතර යම් ක්ෂණික සොයා බැලීමක් සිදුකිරීමට අවශ්‍යනම් ඊට අවශ්‍ය බලය කොමිසමට ඇති බවයි. අධිකරණයට බලපෑම් කිරීම දඬුවම් ලැබිය හැකි වරදක් බවත් කොමිසම මේ වනවිට එම සීමාව අබියස සිටින බවත් මෙහිදී ජ්‍යෙෂ්ට අතිරේක සොලිසිටර් ජනරාල්වරයා කොමිසමට ප්‍රකාශ කර ඇත. මෙහිදී ජ්‍යෙෂ්ට අතිරේක සොලිසිටර් ජනරාල්වරයා හා කොමිසමේ සාමාජිකයන් අතර උණුසුම් විවාදාත්මක තත්වයක්ද හටගෙන තිබේ. අනතුරුව කොමිසමේ සභාපතිවරයා පැවසුවේ ත්‍රිපුද්ගල මහාධිකරණයට අවශ්‍ය ලේකන ලබාදීමට කොමිසම තීරනය කරන අතර එම ලේකන හෙට දිනයේදී ත්‍රිපුද්ගල මහාධිකරණයට ලබාදීමට කොමිසමේ ලෙකම්වරයිට නියෝග කරන බවයි.", "URL": "https://lankatruth.com/si/?p=90870", "Category": "පුවත්", "Parent URL": null}