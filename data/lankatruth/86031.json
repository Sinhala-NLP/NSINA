{"Source": "Lankatruth", "Timestamp": "November 22, 2019", "Headline": "අපිට ඕන වුණේ ආණ්ඩුව පරද්දන්න, ජවිපෙ පරද්දන්න නෙවෙයි… ජවිපෙ මන්ත්‍රීවරුන්ට දුරකථ ඇමතුම් ගලා එයි…", "News Content": "ජනාධිපතිවරණයේ ඡන්ද ප‍්‍රතිඵලයෙන් පසුව බොහෝ දෙනා ජවිපෙ නායකයින්ට කතාබහ කරන්නේ තමන් බලාපොරොත්තු නොවූ ප‍්‍රතිඵලයක් ලැබුණ බව කියමිනි. ඒ අතර ඇතැම් පිරිස් සමාජ මාධ්‍ය තුළ ජවිපෙ පරාජය ගැන උදම් අනමින් සිටීමද දකින්නට ලැබේ. බොහෝ පිරිස් ජවිපෙ දේශපාලන ක‍්‍රියාමාර්ග පිළිබඳව එකඟතාවය පළකළද ජනාධිපතිවරණයේදී දෙදෙනකු අතර වූ තීව‍්‍ර තරඟකාරීත්වය නිසා ජවිපෙ (ජාතික ජන බලවේගයේ ජනාධිපති අපේක්ෂකයා) තෝරාගැනීමට පෙළඹෙන සම්භාවිතාව අඩු වූ බව දේශපාලනයට සංවේදී සියලු දෙනා දන්නා කරුණකි. කෙසේ වෙතත් මේ දිනවල ජවිපෙ මන්ත‍්‍රීවරුන්ගේ මෙන්ම ජාතික ජනබලවේගය නියෝජනය කළ අනෙකුත් සංවිධානවල නායකයින්ටද සිය ඡන්ද දායකයින්ගෙන් දුරකතන ඇමතුම් ගලා ඒමේ අඩුවක් නම් නොමැත. “මන්ත‍්‍රීතුමා අපි මේ සැරේ ඡන්දය දුන්නේ ආණ්ඩුව පරද්දන්න මිසක් ඔබතුමාලා පරද්දන්න නෙවෙයි. මොකද අපි මීට කලින් හොරු එළවන්න ඡන්දය දුන්නා. නමුත් පහුගිය ආණ්ඩුව ඒක හරියට කළේ නැහැ. ඒ නිසා ආණ්ඩුවට විරෝධය පළකරන්න අපි මේ සැරේ ඡන්දෙ දුන්නා. නමුත් පාර්ලිමේන්තු මැතිවරණයේදී අපි දෙන්නේ ඔබතුමාලට. මොකද බැඳුම්කර වංචාව හෙළිකළේ ජවිපෙ බව රටම දන්න දෙයක්. ඔබතුමාලා පාර්ලිමේන්තුවේ නැතුව කවුරු ජනාධිපති වුණත් මේ රට හදන්න බැරි බව අපි දන්නවා.” ජවිපෙ මන්ත‍්‍රී සුනිල් හඳුන්නෙත්තිට දුරකතන ඇමතුමක් ලබාදුන් නීතිඥයෙක් පැවසීය. “ඔව්, දැන් පොඩි සංදර්ශන ටිකක් යනවා. ඒවා එහෙම තමයි. බලයට ආපු ගමන් වැරදි පාරේ යන්නේ නෑනේ. අපිත් කියන්නේ ඒකයි. තනි මිනිහෙකුට රටක් හදන්න බැහැ. ඒකට කණ්ඩායමක් ඕනෑ. ගෝඨාභය රාජපක්ෂ තෝරා ගන්න ඒ කණ්ඩායම කවුද? දැන් වටේ ඉන්නේ කලින් ආණ්ඩුවේ වංචා දූෂණවලට අහුවෙලා නඩු ගොඩක් තියෙන අය. 225ම එපා කියපු අය ඊළඟ ඡන්දේ දෙන්නේ කොහොමද කියලා කල්පනා කරල බලන්න ඕනෑ.” සුනිල් හදුන්නෙත්ති පිළිතුරු දෙමින් කීය. “දැන් ගොඩක් අය ධාර්මික පාලනයක් ගැන කතා කරනවා. ඒත් අපි විශ්වාස කරන විදියට පන්සිල් පද පහට අනුව දේශපාලනය කරන්නේ ජනතා විමුක්ති පෙරමුණේ මන්ත‍්‍රීවරු කියලා අපි නම් දන්නවා. මොකද හොරාකන්නේ නැහැ. බොරු කියන්නේ නැහැ. මත්පැන් පාවිච්චි කරන්නේ නැහැ. වෙන කිසිදු හානියක් සමාජයට නැහැ. ඉතිං පන්සිල් පද පහ හරි ආරක්ෂා වෙන්නේ ජවිපෙ මන්ත‍්‍රීවරු හිටියොත් තමයි.” කළුතර මන්ත‍්‍රී වෛද්‍ය නලින්ද ජයතිස්සට දුරකතන ඇමතුමක් ලබාදුන් පානදුර ප‍්‍රදේශයේ විහාරස්ථානයක ස්වාමින්වහන්සේ නමක් පැවසූහ. “ඔව් අපේ හාමුදුරුවනේ, ඒක තමයි ඇත්ත. අපිට කතා කරන ගොඩක් අය කියන්නේ මේ වෙලාවේ ඡන්දය ගැන වෙනස් තීරණයක් තිබුණට පාර්ලිමේන්තුවේ ජවිපෙ මන්ත‍්‍රීවරු නැත්නම් මේ රටට හොඳක් වෙන්න ඉඩක් නැහැ කියලා. ඒ වගේම ගණන් කරන මධ්‍යස්ථානවල ගියපු අපේ අය කිව්වේ සැලකිය යුතු ඡුන්ද ප‍්‍රමාණයක අනුර සහෝදරයාට දෙවැනි මනාපය සටහන් කරලා තිබුණා කියලා. ඒ නිසා අපේ දේශපාලන සංස්කෘතිය ප‍්‍රතික්ෂේපවීමක් වෙලා නැහැ.” වෛද්‍ය නලින්ද ජයතිස්ස කීය.", "URL": "https://lankatruth.com/si/?p=86031", "Category": "පුවත්", "Parent URL": null}