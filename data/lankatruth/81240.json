{"Source": "Lankatruth", "Timestamp": "September 22, 2019", "Headline": "ඕස්ට්‍රේලියාවෙන් කිරිගවයින් ගෙන්වීමේ ව්‍යාපෘතිය අසාර්ථකයි – හිටපු ලේකම් පිළිගනියි", "News Content": "2017/2018 වසරවලදී ග්‍රාමීය ආර්ථික කටයුතු අමාත්‍යාංශය මගින් මෙරටට කිරි ගවයින් ගෙන්වීමේ ව්‍යාපෘතිය අසාර්ථක බව එම අමාත්‍යාංශයේ හිටපු ලේකම් රේණුකා ඒකනායක මහත්මිය ඊයේ(21) ප්‍රකාශ කර තිබේ. ඒ මහත්මිය මේ බව ප්‍රකාශ කර ඇත්තේ, එම වසරවල කිරි ගවයින් ගෙන්වීමේදී දූෂණ වංචා සිදුව ඇති බවට 2015 – 2018 වසරවල රාජ්‍ය ආයතනවල සිදුව ඇතැයි පැවසෙන වංචා දූෂණ සෙවීමට පත්කර ඇති ජනාධිපති කොමිසම හමුවේ විභාග වන පැමිණිල්ලකට සාක්ෂි ලබාදෙමිනි. කිරි ගවයින් ගෙන්වීමේ මෙම ව්‍යාපෘතිය සම්බන්ධව තමාට දැනුමක් නොමැති බැවින් ඒ සම්බන්ධව අතිරේක ලේකම්වරයෙකුට බලය පැවරූ බවත්, ගෙන්වන ලද කිරි ගවයින්ට එම අවස්ථාවේ රෝග වැලදී නොතිබුණ ද, එම ගවයින් බිහිකළ පැටවුන්ට රෝග වැලදී ඇති බව තමා පසුව දැනගත් බවත් හිටපු ලේකම්වරිය කොමිසම හමුවේ සඳහන් කර තිබේ. එසේම මෙම ව්‍යාපෘතිය අසාර්ථක බවත් එමඟින් කිරි ගොවීන් මුහුණ පෑ අපහසුතා සම්බන්ධව තමා කණගාටුවන බවත් හිටපු ලේකම්වරිය සඳහන් කර තිබේ. ග්‍රාමීය ආර්ථික කටයුතු අමාත්‍යාංශය මගින් 2017 – 2018 වර්ෂවලදී වෙලාඩ් නැමති ඕස්ට්‍රේලියානු සමාඟමකින් කිරි ගවයින් 20,000ක් පමණ මෙරටට ආනයනය කර තිබූ අතර එම කිරි ගවයින් කිරි ගොවීන් වෙත ලබාදී ඇත්තේ රුපියල් ලක්ෂ 4ත් 5ත් අතර අධික මිලකටය. කිරිගොවීන් බැංකු ණය ලබාගනිමින් මෙම කිරි ගවයින් මිලට ගෙන තිබූ අතර ප්‍රමාණවත් කිරි අස්වැන්නක් නොලැබීමත් හඳුනා නොගත් රෝගයකින් එම කිරි ගවයින් මියයාමත් හේතුවෙන් කිරි ගොවීන් අසරණවිය.", "URL": "https://lankatruth.com/si/?p=81240", "Category": "පුවත්", "Parent URL": null}