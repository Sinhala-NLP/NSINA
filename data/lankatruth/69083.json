{"Source": "Lankatruth", "Timestamp": "February 26, 2019", "Headline": "උසස් තාක්ෂණ ජාතික ඩිප්ලොමා සිසුන්ටත් කඳුළුගෑස්", "News Content": "ඉල්ලීම් කිහිපයක් මුල් කරගනිමින් අන්තර් උසස් තාක්ෂණ ජාතික ඩිප්ලෝමා ශිෂ්‍ය බලමණ්ඩලය විසින් අද (26) පැවැත්වූ විරෝධතාවය සඳහා පොලිසිය ලෝටස් වටරවුමේදී ජල හා කඳුළු ගෑස් ප්‍රහාරයක් එල්ල කර තිබේ. පුංචි බොරැල්ලේ සිට පාගමනින් පැමිණි විරෝධතාකරුවෝ කොළඹ ලෝටස් වටරවුම අසළට පැමිණෙන විට ලෝටස් වටරවුම අසළින් පාර හරස් කොට කැරලි මර්ධන පොලිස් කණ්ඩායම් රඳවා තිබූ අතර පසුව සිසුන් දිගින් දිගටම විරෝධතාවයේ නියැලීම හේතුවෙන් ජනාධිපති ලේකම් කාර්යාල නිලධාරියෙකු සමග සිසුන්ට සාකච්ඡාවක් ලබාදී ඇත. එහෙත් එම සාකච්ඡාව කිසිඳු එකඟතාවයකින් තොරව අවසන් වී තිබේ. ඒ හේතුවෙන් සිසුන් දිගින් දිගටම විරෝධතාවයේ නිරත වී තිබේ. සිසුන් විසිරුවා හැරීම සඳහා කැරලි මර්ධන පොලිසිය විසින් ජල හා කඳුළු ගෑස් ප්‍රහාර දියත් කර ඇත. පොලිස් පහරදීම් හේතුවෙන් සිසුන් කිහිපදෙනෙකු තුවාල ලබා රෝහල් ගතකර ඇති අතර තවත් සිසුන් කිහිපදෙනෙක් පොලිස් අත්අඩංගුවට ගෙන ඇත. තව දුරටත් විරෝධතාව පැවැත්වෙමින් තිබේ. HND ශිෂ්‍යන්ට මහපොළ වාරිකය රුපියල් 5000ක් දක්වා වැඩිකිරීම, විශය නිර්දේශ යාවත් කාලීන කිරීම, ආචාර්ය පුරප්පාඩු වහා සම්පූර්ණ කිරීම, කප්පාදුව නවතා ශිෂ්‍ය බඳවාගැනීම් ඉහළ දැමීම, නිවැරදි ශිෂ්‍ය බඳවාගැනීම් පටිපාටියක් ස්ථාපිත කිරීම, HND පාඨමාලා උපාධි දක්වා වැඩි දියුණු කිරීම ඇතුළු ඉල්ලීම් මුල් කරගනිමින් මෙම විරෝධතාවය පැවැත්විණි.", "URL": "https://lankatruth.com/si/?p=69083", "Category": "පුවත්", "Parent URL": null}