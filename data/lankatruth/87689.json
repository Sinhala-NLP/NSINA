{"Source": "Lankatruth", "Timestamp": "December 21, 2019", "Headline": "අදත් වැසි – ජලාශ රැසක් තව දුරටත් වාන් දමයි", "News Content": "දිවයින පුරා පවතින වැසි තත්වය අද(21) දිනය තුළ ද පවතිනු ඇතැයි කාලගුණ විද්‍යා දෙපාර්තමේන්තුව සඳහන් කරයි. විශේෂයෙන් උතුර, උතුරු මැද, නැගෙනහිර, ඌව සහ මධ්‍යම පළාත්වලත් හම්බන්තොට දිස්ත්‍රික්කයේත් වැසි තත්වය තවදුරටත් පවතිනු ඇත. උතුර, නැගෙනහිර, උතුරු මැද සහ මධ්‍යම පළාත්වලත් හම්බන්තොට දිස්ත්‍රික්කයේත් විටින් විට වැසි හෝ ගිගුරුම් සහිත වැසි ඇතිවිය හැක. දිවයිනේ සෙසු ප්‍රදේශවල පස්වරු 2.00න් පමන පසු වැසි හෝ ගිගුරුම් සහිත වැසි ඇතිවිය හැක. නැගෙනහිර, ඌව, මධ්‍යම සහ උතුරු-මැද පළාත්වලත් මුලතිව්, කිළිනොච්චි, වවුනියාව සහ හම්බන්තොට දිස්ත්‍රික්කවලත් ඇතැම් ස්ථානවලට මිලිමීටර් 100ක පමණ තරමක් තද වැසි ඇතිවිය හැක. බස්නාහිර, මධ්‍යම සහ සබරගමුව පළාත්වල උදෑසන කාලයේ මීදුම් සහිත තත්වයක් අපේක්ෂා කරයි. වැසි ඇතිවන අවස්ථාවල තාවකාලික තද සුළං සහ අකුණු අනතුරු සිදුවිය හැකි බැවින් ඒ පිළිබඳව අවධානයෙන් පසුවන්නැයි ආපදා කළමනාකරණ අංශ සඳහන් කරයි. ඊයේ දිනයේ ඇතිවූ වැසි තත්වයත් සමඟ වැව් සහ ගංගා පිටාර ගැලීමෙන් පහත්බිම් රැසක් තවමත් ජලයෙන් යටව පවතී. වාරිමාර්ග දෙපාර්තමේන්තුව සඳහන් කර ඇත්තේ එම දෙපාර්තමේන්තුව සතු ජලාශ 75න් 36ක් තවදුරටත් වාන් දමමින් පවතින බවය. දැදුරු ඔය ජලාශයේ වාන් දොරටු 8ම මේ වනවිට විවෘතව පවතින අතර පරාක්‍රම සමුද්‍රයේ වාන් දොරටු 4ක්, ඉගිනිමිටිය ජලාශයේ වාන් දොරටු 4ක්, තබ්බෝව ජලාශයේ වාන් දොරටු 20ක් ආදී ලෙස විවෘතකර ඇත. මීට අමතරව අනුරාධපුරය – නුවරවැව, අභය වැව සහ තිසා වැව ද තවදුරටත් වාන් දමමින් ඇත. එසේම දැදුරු ඔය, කලා ඔය, මී ඔය, කිරිදි ඔය සහ අඹන් ගඟේ ජල මට්ටම තවදුරටත් ඉහල මට්ටමක පවතී. අයහපත් කාලගුනයෙන් පවුල් 2062කට අයත් පුද්ගලයන් 7025 දෙනෙකු පීඩාවට පත්ව ඇතැයි ආපදා අංශ සඳහන් කරයි.", "URL": "https://lankatruth.com/si/?p=87689", "Category": "පුවත්", "Parent URL": null}