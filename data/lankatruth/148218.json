{"Source": "Lankatruth", "Timestamp": "June 26, 2023", "Headline": "දේශබන්දුගේ පෙත්සම් දෙකට ලැබුණු අභියාචනාධිකරණ තින්දුව", "News Content": "බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට එරෙහිව කොටුව මහෙස්ත්‍රාත් අධිකරණය හමුවේ ගොනුකර තිබෙන පුද්ගලික පැමිණිල්ල සහ මැයි 09 ප්‍රහාරයට අදාලව ඔහුව සැකකරුවෙකු ලෙස නම් කරන ලෙස නීතිපතිවරයා අපරාධ පරීක්ෂණ දෙපාර්තමේන්තුව වෙත යොමුකර තිබූ ලිපිය බල රහිත කරමින් අභියාචනා ධිකරණය තීන්දුවක් ලබා දී තිබේ. බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අභියාචනාධිකරණයෙන් ඉල්ලා තිබුනේ, අරගලකරුවන් ජනාධිපති මන්දිරයට ඇතුළු වූ අවස්ථාවේදී එහි තිබී රුපියල් එක්කෝටි හැත්තෑ ලක්ෂයකට අධික මුදල් සොයාගැනීමේ සිද්ධිය සම්බන්ධයෙන් තමන්ට එරෙහිව කොටුව මහෙස්ත්‍රාත් අධිකරණය හමුවේ ගොනුකර තිබෙන පුද්ගලික පැමිණිල්ලක් බලරහිත කරන ලෙසත්, ඉකුත් වසරේ මැයි මස 09 වනදා ගාලු මුවදොර ගෝඨා ගෝ ගම සාමකාමී අරගලයට පහරදීමේ සිද්ධියේ සැකකරුවකු ලෙස තමන්ව නම් කරන ලෙස දන්වා නීතිපතිවරයා විසින් අපරාධ පරීක්ෂණ දෙපාර්තමේන්තුව වෙත යොමුකර තිබිණි. එම ලිපිය බලරහිත කරන ලෙසත් ඉල්ලමින්ය.", "URL": "https://lankatruth.com/si/?p=148218", "Category": "පුවත්", "Parent URL": null}