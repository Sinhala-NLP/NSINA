{"Source": "Lankatruth", "Timestamp": "January 25, 2022", "Headline": "බැසිල්ගේ 5000 වාෂ්ප වෙලා", "News Content": "රජයේ සේවකයන්ට රුපියල් 5,000/-ක අමතර දීමනාවක් ලබා දෙන බව මුදල් ඇමති බැසිල් රාජපක්ෂ ප්‍රකාශයට පත්කර මාසයක් ගතවීමටත් පෙර ජීවන වියදම විශාල වශයෙන් ඉහල ගොස් තිබේ.  පසුගිය නොවැම්බර් මස අවසන් වන විට 12.1% දක්වා ඉහල ගොස් තිබූ උද්දමනය දෙසැම්බර් මස අවසන් වන විට 14% දක්වා තව දුරටත් ඉහල ගොස් තිබිණි. මෙහි විශේෂත්වය වී තිබෙන්නේ උද්දමනය මනිනු ලබන භාණ්ඩ හා සේවා පැසෙහි ආහාර කාණ්ඩයේ මිල ඉහල යාම ඉතා වේගයෙන් සිදු වෙමින් පැවතීම ය.  පසුගිය නොවැම්බර් මාසය අවසන්වන විට ආහාර කාණ්ඩයේ උද්දමනය 16.9%ක් වී තිබූ අතර එය දෙසැම්බර් අවසන් වන විට 21.5% දක්වා  තව දුරටත් වේගයෙන් වැඩිවෙමින් තිබූ බව මහ බැංකුවේ නිල දත්තවලින් හෙළි කර තිබේ.  මේ අතර අර්ධ රාජ්‍ය සේවකයන්ටත් රුපියල් 5,000/- අමතර දීමනාව ලබාදීමට බැසිල් රාජපක්ෂ කටයුතු කරන බව පසුගිය 23 වෙනි ඉරිදා ආණ්ඩුවේ සිළුමිණ පුවත්පත වාර්තා කර තිබිණි.  එම ප්‍රවෘත්තියේ දක්වා තිබුණේ “මුදල් ඇමති බැසිල් රාජපක්ෂයන් විසින් ලබාදුන් සහන ප්‍රධානයන් යටතේ සියලුම රාජ්‍ය සේවකයන්ට හිමිවූ රුපියල් 5,000/-ක මාසික දීමනාව රාජයට අයත් අර්ධ රාජ්‍ය සංස්ථා, ව්‍යවස්ථාපිත මණ්ඩල, අධිකාරි සහ සමාගම් මණ්ඩල සේවකයන්ටද ලබාදීමට රජය තීරණය කර තිබේ” යනුවෙනි.", "URL": "https://lankatruth.com/si/?p=128057", "Category": "ආර්ථික පුවත්", "Parent URL": null}