{"Source": "Lankatruth", "Timestamp": "February 21, 2021", "Headline": "කොරෝනා මරණ ගණන්හිලව් පරස්පරයි… PHIලා කියති", "News Content": "කොවිඩ් – 19 ආසාදනයෙන් මියයන පුද්ගල සංඛ්‍යාව සම්බන්ධයෙන් සෞඛ්‍ය අමාත්‍යාංශය ඉදිරිපත්කරන ගණන්හිලව් හා කොට්ඨාස මට්ටමින් ඉදිරිපත්වන ගණන්හිලව් අතර පරස්පරතාවයක් පවතින බව මහජන සෞඛ්‍ය පරීක්ෂකවරු පවසති. මේ සම්බන්ධයෙන් අදහස් දක්වන මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය පවසන්නේ සෞඛ්‍ය ආමාත්‍යාංශය ඉදිරිපත් කරන සංඛ්‍යාව හා කොට්ඨාස මට්ටමින් ඉදිරිපත්වන සංඛ්‍යාව අතර පරස්පරතාවයක් පැවතීමෙන් සෞඛ්‍ය පරීක්ෂකවරු අසීරුතාවයකට පත්ව ඇති බවයි. කොවිඩ් ආසාදනයෙන් ගම් මට්ටමින් මිය යන පුද්ගලයන් කොවිඩ් නීතියට අනුව ආදාහනය කරනු ලබන අතර එසේ මියයන පිරිස පිළිබඳව වාර්තා නොකිරීම නිසා මිය ගිය පුද්ගලයන්ගේ ඥාතීන් මහජන පරීක්ෂකවරුන්ගෙන් මේ ගැන ප්‍රශ්න කරන අවස්ථා ඇති බවද ඔහු පවසයි. කොවිඩ් ආසාදනයෙන් මියයන ඥාතීන්ගේ සිරුරු නිවසට ගෙන ඒමටවත් ඉඩ නොදී ආදාහනය කරනු ලබන නමුත් ඒ කිසිවක් සෞඛ්‍ය අමාත්‍යාංශයේ නිල වාර්තවෙන් නිකුත් නොවීම නිසා ඇතැම් මහජන සෞඛ්‍ය පරීක්ෂකවරු ප්‍රදේශවාසීන්ගේ දෝෂාරෝපණයට ලක්වන අවස්ථා තිබෙන බවද මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය වැඩිදුරටත් පවසයි.", "URL": "https://lankatruth.com/si/?p=111018", "Category": "කොවිඩ් -19 (කොරෝනා ) පුවත්", "Parent URL": null}