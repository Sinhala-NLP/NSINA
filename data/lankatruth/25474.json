{"Source": "Lankatruth", "Timestamp": "December 17, 2016", "Headline": "බරපතළ වංචා-දූෂණ පිළිඳව තවත් වාර්තා 6ක් ජනපතිට", "News Content": "වංචා, දූෂණ, බලය, රාජ්‍ය සම්පත් සහ වරප්‍රසාද අනිසි ලෙස යෙදවීම සඳහා වන බරපතළ ක්‍රියා විමර්ශන ජනාධිපති කොමිසන් සභාවට ලැබී ඇති පැමිණිලිවලින් පැමිණිලි 171ක විමර්ශන කටයුතු සම්පූර්ණ කර ඇති බවත් ඉදිරි සතිය තුළ දී විමර්ශන සම්පූර්ණ කළ සිද්ධි 6 ක තොරතුරු ඇතුළත් කළ වාර්තා 06ක් ජනාධිපති මෛත්‍රීපාල සිරිසේන වෙත බාර දීමට නියමිත බවත් වාර්තා වේ. ඉන් වාර්තා තුනක් ඉදිරිපත් කිරීමට සූදානම් තත්වයේ පවතින බවත් තවත් වාර්තා තුනක් අවසන් කරමින් පවතින බවත් කොමිසම සඳහන් කරයි. කෙසේ වෙතත් ලබන සතියේදී ජනාධිපතිවරයා වෙත එම වාර්තා 06 ඉදිරිපත් කරන තුරු ඒවායේ නම් සඳහන් කිරීම ප්‍රතික්ෂේප කරණ එම කොමිසම තවත් නඩු 09ක වාර්තා සම්පූර්ණ කිරීමට ආසන්න බවද සඳහන් කරයි. මීට පෙරද විමර්ශන අවසන් කළ වාර්තා 06ක් ජනාධිපති මෛත්‍රීපාල සිරිසේන මහතා වෙත භාර දී ඇති අතර එම වාර්තා සම්බන්ධයේන ජනාධිපතිවරයා ගනු ලැබූ ඊලඟ පියවරයන් පිළබඳවක් කිසිවක් වාර්තා නොවේ. මීගමුව කලපුව සංවර්ධන ව්‍යාපෘතිය, වෙළෙඳ දැන්වීම් සඳහා අයි.ටී.එන්. ආයතනය වෙත මුදල් නොගෙවීම සහ මහියංගණයේ රාජ්‍ය ඉඩම් අවභාවිතය ආදිය ඇතුළත් සම්පූර්ණ කළ විමර්ශන වාර්තා හයක් මේ වන විටත් විමර්ශන කොමිසම ජනාධිපතිවරයා වෙත ලබා දී තිබේ. ජනාධිපති කොමිසම වෙත පැමිණිලි 357ක් ලැබී ඇති බවත් පැමිණිලි 36ක් පිළිබඳව විමර්ශන සිදු කරමින් පවතින බවත් පැමිණිලි 171ක විමර්ශන සම්පූර්ණ කැර ඇති බවත් ඉතිරි පැමිණිලි 150ක් පිළිබඳව පොලිස් ඒකකයේ විමර්ශන ලැබෙන තුරු සිටින බවත් වාර්තා වේ. ජනාධිපති කොමිසමවෙත 2016 මාර්තු මාසය වනවිට ලැබුණ සම්පූර්ණ පෙත්සම් සංඛ්‍යාව 1,600ක් වන බවත් ඉන් පෙත්සම් 43ක් විමර්ශන කොමිසම විසින් පොලිස් මූල්‍ය අපරාෂ විමර්ශන කොමිසම වැනි වෙනත් විමර්ශන වෙත නිර්දේශ කැර ඇති බවත් වාර්තා වේ.", "URL": "https://lankatruth.com/si/?p=25474", "Category": "පුවත්", "Parent URL": null}