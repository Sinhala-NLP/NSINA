{"Source": "Lankatruth", "Timestamp": "July 9, 2020", "Headline": "කොරෝනා වැළඳී මියගොස් ඇති මැදපෙරදිග ලාංකික ශ්‍රමිකයන් ගණන 35ක් දක්වා ඉහළට", "News Content": "මේ වන විට විදෙස්ගත ශ්‍රී ලාංකීය ශ්‍රමිකයන් අතුරින් මැදපෙරදිග කලාපයේ දී පමණක් මියගොස් ඇති ගණන 35 දක්වා ඉහළ ගොස් ඇතැයි වාර්තා වේ. ඒ ගෙවී ගිය සති තුනක කාලය තුළදී වාර්තා වී ඇති මරණ 12ද සමග ය. ඉකුත් ජුනි 19 වනවිට මැද පෙරදිග රටවල සේවය කරමින් සිටියදී කොරෝනා වයිරසය වැළඳීමෙන් ලාංකිකයින් 23 දෙනෙකු ජීවිතක්ෂයට පත්වූ බව වාර්තා විණි. එක්සත් අරාබි එමීර් රාජ්‍ය, සෞදි අරාබිය, කුවේට්, කටාර්, ඕමාන් සහ ලෙබනනය යන රටවල දී මෙම ලාංකිකයන් ජීවිතක්ෂයට පත්ව ඇති බවද වාර්තා වේ. මියගිය 35දෙනා ගෙන් 33දෙනෙකුම පිරිමි පුද්ගලයන් වන අතර දෙදෙනෙකු කාන්තාවන් ය. කොරෝනා වසංගත තත්වය තුළ පවතින ජාත්‍යන්තර සෞඛ්‍යාරක්ෂිත ක්‍රමවේද යටතේ මියගිය අයගේ මෙරට සිටින පවුලේ සාමාජිකයින් සිය කැමැත්ත මත මියගිය ලාංකික ශ්‍රමිකයින් 35 දෙනාගේ අවසන් කටයුතු ඔවුන් සේවය කළ රටවලදී සිදුකළ බව තානාපති ආරංචි මාර්ග කියා සිටී. ලොවපුරා කොරෝනා වසංගත තත්වය වාර්තා වූ දින පටන් මැදපෙරදිග සේවය කරන ලාංකික ශ්‍රමිකයින් 40,000කට වැඩි පිරිසකට යළි දිවයිනට පැමිණීමට බලාපොරොත්තුවෙන් සිටියද ආරක්ෂිත හේතූන් සහ රට තුළ පවතින නිරෝධායන පහසුකම් නොමැතිකම හේතු කොට ගෙන නැවත මෙරටට ගෙන්වා ගැනීම වරින් වර සිදු කිරීමට රජය සිදුව ඇතැයිද එම ආරංචි මාර්ග කියා සිටී. කෙසේ වෙතත් ජනතා විමුක්ති පෙරමුණෙ විසින් ආණ්ඩුවට යෝජනා කර සිටියේ මැදපෙරදිග ශ්‍රමිකයින් 20,000ක් රැකබලාගෙන නිරෝදායනය කිරීමේ පහසුකම් තමන් සතුව ඇති බැවින් වහාම එම පිරිස ලංකාවට ගෙන්වා දෙන ලෙස ය. මැදපෙරදිග රටවල්වල තවමත් දිනෙන් දින වාර්තාවන කොරෝනා වයිරස ආසාදිත සංඛ්‍යාව වැඩි වෙමින් පවතින බවද විදෙස් මාධ්‍ය වාර්තා සඳහන් කර සිටී. මේ වනවිට රැකියා සඳහා විදෙස්ගතව මැදපෙරදිග කලාපයේ සේවය කරන ශ්‍රී ලාංකිකයන් පිරිස 12,00,000ක් පමණ වේ. වෙනත් ආකාරයෙන් මැදපෙරදිගට පැමිණ වෘත්තීන්හි නිරත වන පිරිස සමඟ මේ සංඛ්‍යාව මීට වඩා ඉහළ ගණනක් බවයි වාර්තා වන්නේ. මේ අය අතුරින් මේ වනවිට 3,00,000කට වඩා වැඩි පිරිසකගේ රැකියාද අහිමිවී ඇතැයි පැවසේ.", "URL": "https://lankatruth.com/si/?p=94678", "Category": "පුවත්", "Parent URL": null}