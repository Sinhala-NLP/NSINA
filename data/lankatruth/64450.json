{"Source": "Lankatruth", "Timestamp": "November 30, 2018", "Headline": "නාමල්ගේ අයතා මුදල් ගණුදෙනු පිළිබඳ නඩුවත් මාස 05කින් කල් යයි", "News Content": "පාර්ලිමේන්තු මන්ත්‍රීවරයකු ලෙස කටයුතු කරමින් අයථා ලෙස උපයාගත් රුපියල් මිලියන 30ක මුදලක් යොදවා ගවර්ස් කෝපරේට් සමාගමේ කොටස් අත්පත් කරගත් බවට චෝදනා එල්ල වී සිටින පාර්ලිමේන්තු මන්ත්‍රී නාමල් රාජපක්ෂ මහතා ඇතුළු විත්තිකරුවන් හයදෙනෙකුට එරෙහිව ගොනු කර තිබෙන නඩුවේ විභාගය කල් තැබීමට කොළඹ මහාධිකරණය විනිසුරු ප්‍රදීප් හෙට්ටිආරච්චි මහතා අද (30) නියෝග කර තිබේ. මෙහිදී විත්තිය වෙනුවෙන් පෙනී සිටින ජේෂ්ඨ නීතිඥවරු අද දින වෙනත් නඩුවකට අභියාචනාධිකරණය හමුවේ පෙනී සිටින හෙයින් මෙම නඩු විභාගය වෙනත් දිනයකට කල් දමන ලෙස විත්තියේ නීතිඥවරුන් අධිකරණයෙන් ඉල්ලීමක් කර ඇත. ඒ අනුව නඩුවේ සාක්ෂි විභාග අප්‍රේල් මස 03 වනදා දක්වා කල් දැමූ කොළඹ මහාධිකරණය එදින සාක්ෂිකරුවන්ට අධිකරණය හමුවේ පෙනී සිටින්නැයි දන්වා අවවාද කර තිබේ. ඉකුත් මහින්ද රාජපක්ෂ පාලන සමයේ පාර්ලිමේන්තු මන්ත්‍රීවරයෙකු ලෙස කටයුතු කරමින් අයථා ලෙස උපයාගත් රුපියල් මිලියන 30ක මුදලක් ගවර්ස් කෝපරේට් සමාගමේ ආයෝජනය කිරීම තුළින් මුදල් විශුද්ධිකරණය වැළැක්වීමේ පනත යටතේ වරදක් සිදුකර ඇතැයි චෝදනා කරමින් නාමල් රාජපක්ෂ ඇතුළු විත්තිකරුවන් 06 දෙනෙකුට එරෙහිව නීතිපතිවරයා මෙම නඩුව පවරා ඇත. මෙම නඩුවේ සෙසු විත්තිකරුවන් ලෙස ඉන්දික ප්‍රභාත් කරුණාජීව, සුජානි බෝගොල්ලාගම, නිත්‍යා සේනානි සමරනායක, ඉරේෂා සිල්වා සහ ගවර්ස් කෝපරේට් සමාගම නම් කර තිබේ. මෙම නඩුවේ දෙවන විත්තිකරු ලෙස නම් කර සිටින ඉන්දික ප්‍රභාත් කරුණාජීව නැමැත්තා මේ වනවිට අධිකරණය මඟ හැර විදේශගතව සිටින අතර ඔහු නොමැතිව නඩු විභාගය පවත්වාගෙන යාමටද අධිකරණය තීන්දු කර තිබේ.", "URL": "https://lankatruth.com/si/?p=64450", "Category": "පුවත්", "Parent URL": null}