{"Source": "Lankatruth", "Timestamp": "February 17, 2022", "Headline": "බිත්තර මැරයන් රැකීමට පොලීසිය ක්‍රියා කිරීම සම්බන්ධයෙන් මානව හිමිකම් කොමිසමට පැමිණිල්ලක්", "News Content": "පසුගිය ජනවාරි 30 වනදා පැවති ජාතික ජන බලවේගයේ ගම්පහ දිස්ත්‍රික් සමුළුවට බිත්තර ප්‍රහාරය එල්ල කළ මැරයන් පොලිසිය විසින් අත්අඩංගුවට ගෙන අධිකරණයට ඉදිරිපත් නොකිරීම සම්බන්ධයෙන් මැර ප්‍රහාරය ගැන පැමිණිලි කළ පැමිණිලිකරවන් විසින් අද (17) මානව හිමිකම් කොමිසමට පැමිණිල්ලක් ගොනු කළේය. එම ප්‍රහාරය සම්බන්ධයෙන් පොලීසියට පැමිණිලි කර ඇත්තේ බංදුල සෙනරත් සහ උපුල් සේනක යන දෙදෙනා විසිනි. ඔවුන්ගේ පැමිණිල්ල අනුව පොලීසිය අපක්ෂපාති පරීක්ෂණයක් නොකිරීම සම්බන්ධයෙන් නීතීඥ සුනිල් වටගල මගින් මානව හිමිකම් කොමිසමට මෙම පෙත්සම ඉදිරිපත් කරනු ලැබීය. ජාතික ජන බලවේගයේ ජාතික විධායක සභික මහින්ද ජයසිංහද මෙම අවස්ථාවට සහභාගී වී සිටියහ. පොලිස්පතිවරයා,බස්නාහිරපළාත භාර ජ්‍යෙෂ්ඨ නියෝජ්‍ය පොලිස්පතිවරයා ඇතුළු පස්දෙනෙකු මෙමගින් වගඋත්තරකරුවන් ලෙස නම් කර සිටිති. මානව හිමිකම් කොමිසමට ඉදිරිපත් කළ පැමිණිලේ මූලික ප්‍රස්තුතය වී තිබෙන්නේ මැරයන්ගේ ප්‍රහාරයට ලක් වී පොලීසියට පැමිණිලි කරන ලද වින්දිතයන් දෙදෙනා හට පොලීසිය තර්ජන සිදුකර ඇත. මේ නිසා අදාළ වින්දිතයන් සම්බන්ධයෙන් පොලීසිය අනුගමණය කළ ක්‍රියාමාර්ග ආණ්ඩුක්‍රම ව්‍යවස්ථාවේ 11 සහ 12 (1) උල්ලංඝණය කිරීමක් ලෙස නිර්දේශ කරන මෙන් ශ්‍රී ලංකා මානව හිමිනම් කොමිෂන් සභාවෙන් ඉල්ලා සිටිනු ලැබීය.", "URL": "https://lankatruth.com/si/?p=128930", "Category": "පුවත්", "Parent URL": null}