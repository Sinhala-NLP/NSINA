{"Source": "Lankatruth", "Timestamp": "June 7, 2021", "Headline": "G7 කණ්ඩායම ඓතිහාසික තීන්දුවක් ගනී !", "News Content": "පැය 48ක් පුරා සිදුකල දීර්ඝ සාකච්ඡාවක ප්‍රථිපලයක් ලෙස බහු ජාතික සමාගම් වලින් 15%ක බද්දක් අයකර ගැනීමට ලොව ආර්ථික වශයෙන් පොහොසත්ම රටවල් කණ්ඩායමේ මුදල් ඇමතිවරුන් සෙනසුරාදා ලන්ඩනයේදී රැස්වී තීරණයකට පැමිණි බව විදෙස් මාධ්‍ය වාර්තා කර සිටි. amazon, google, facebook, apple වැනි ඩිජිටල් තාක්ෂණය ඔස්සේ විශාල ලාභයන් උපයන බහු ජාතික සමාගම් ලොව කුමන රටක් තුල ස්ථාන ගත වුවද පොදු හා සමාන බදු ක්‍රමයකට යටත් වීමට මේ අනුව සිදුවේ. මෙම තීරණයත් සමග මේ දක්වා විශාල බහු ජාතික සමාගම් හා ඒවායේ මව් රටවල් විසින් විවිධ රටවල ඇති අසමාන බදු ප්‍රතිපත්ති වාසියට හරවා ගනිමින් බදු ගෙවීමෙන් පලා යාම අවසන් වන අතර ලොව ප්‍රථම වතාවට පොදු බදු ප්‍රතිපත්තියකට පැමිණීමට ලෝකයේ සියළු රටවලට මේ අනුව හැකියාව ලැබෙනු ඇත. එසේම මින් පසුව බහු ජාතික සමාගම් විසින් තම ව්‍යපෘති වලින් සිදුවිය හැකි පරිසර හානි සම්බන්ධයෙන් වන සියළු වාර්තා ඉදිරිපත් කිරීමද අනිවාර්ය වනු ඇත. 1975 දී පිහිටුවා ගනු ලැබූ ලොව ආර්ථික වශයෙන් ඉහල අදායමක් ලබන රටවල් 7 කණ්ඩායම නියෝජනය කරනු ලබනුයේ ඇමරිකාව, මහා බ්‍රිතාන්‍යය, ඉතාලිය, ප්‍රංශය, ජපානය, කැනඩාව හා ජර්මනියයි. රුසියාවද මෙම කණ්ඩායමේ සාමාජිකයෙකු වී සිටියද 2014දී යුක්රේනයේ ක්‍රිමියා දුපත ඈඳා ගැනීම නිසා සාමාජිකත්වයෙන් ඉවත් කරන ලදී. ලෝකයේ මේ වනවිට දෙවන පොහොසත් රට ලෙස සැලකෙන චීනය G7 කණ්ඩායමේ සාමාජිකයෙකු නොවේ. ආර්ථිකය, ආරක්ෂාව, පරිසරය, අධ්‍යාපනය, මුල්‍ය යන කේෂ්ත්‍ර වල සිදු කරන යෝජනා හා ව්‍යපෘති අධ්‍යයනය කිරීම හා වාර්ෂිකව ඒ සම්බන්ධයෙන් වාර්තාවක් ඉදිරිපත් කිරීම මෙම කණ්ඩායමේ ක්‍රියා කාරකම් වේ. වසරක් පාසා සිදුවන ඔවුන්ගේ රැස්වීම් වලට එරෙහිව වමේ ව්‍යාපාර හා අරාජිකවාදීන් (black bloc) විසින් දැඩි විරෝධතා පැවැත්වෙනුයේ G7 කණ්ඩායමේ නව ලිබරල්වාදී උපක්‍රම හා අරමුණු හෙලා දකිමිනි. මෙම බදු ප්‍රතිපත්තියට ඍජුව ඉලක්ක වනුයේ ඇමරිකානු බහු ජාතික සමාගම් වන අතර ඔවුන් මේ දක්වා මෙම බදු වලින් පලා යනු ලැබුවේ තම ලාභයන් බදු ප්‍රතිශතය අඩු රටවල් වන අයර්ලන්තය (බදු ප්‍රතිශතය 12.5%), බල්ගේරියාව(10%), හංගේරියාව(9%) , සයිප්‍රස් වැනි රටවල ස්ථාන ගත වෙමින් හෝ උපයන මුදල් කළු සල්ලි සුදු කරන බහමාස්, බර්මුදා, ජෙර්සි හා එක්සත් අරාබි එමීරය (0%)වැනි රටවල ආයෝජනය කරමිනි. ට්‍රම්ප් පාලනය විසින් වසර තුනක් පුරා වාරණය කර තිබු මෙම යෝජනාව සම්මත කරගැනීම ගැන ඇමරිකාවේ බයිඩන් පාලනය විසින් තම සතුට පලකරන අතර එය මෙම සති අන්තයේදීම සම්මත කර ඉක්මනින්ම ක්‍රියාවට නැංවීමට තීරණය කර ඇත. කෙසේ නමුත් එහිදී බයිඩන් පාලනය තම බදු ප්‍රතිපත්තිය ලෙස තීරණය කල 21% ස්ථාවරය වෙනස් නොකරනු ඇති බවද මුදල් අමාත්‍ය ලේකම් janet Yellen විසින් G7 කණ්ඩායමේ රැස්වීම අවසානයේ පැවති මාධ්‍ය සාකච්ඡාවේදී පවසා සිටියාය. මෙම තිරණය ඉන්පසුව ලබන ජුලි මාසයේ රැස්වෙන G20 කණ්ඩායමේ රැස්වීමටද ඉදිරිපත් කර සම්මත කරගැනීමට නියමිතය. මේ සම්බන්ධයෙන් අදහස් පලකරන oxfarm රාජ්‍ය නොවන සංවිධානය ප්‍රකාශ කරනු ලබනුයේ මෙම ප්‍රතිශතය එනම් 15% අඩු අගයක් ගනු ලබන බවත් තමන්ගේ ඉල්ලීම 25%ක් බවත්ය. මෙම 15% බදු ප්‍රතිපත්තිය තුලත් ඩොලර් බිලියන 500ක අදායමක් උපයා ගැනීමට නියමිත අතර එය ප්‍රමාණයක් ලෙස ගණන් බැලුවහොත් අප්‍රිකානු මහාද්වීපයේ රටවල සමස්ථ ණය ප්‍රමාණයෙන්(ඩොලර් බිලියන1400) අඩකට සමාන වේ.", "URL": "https://lankatruth.com/si/?p=117825", "Category": "ආර්ථික පුවත්", "Parent URL": null}