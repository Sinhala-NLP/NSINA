{"Source": "Lankatruth", "Timestamp": "August 15, 2023", "Headline": "බ්‍රසීලයේ රැස් වූ ඇමසෝන් රටවල්, වන විනාශයට එරෙහිව කලාපීය සන්ධානයක් (OTCA) පිහිටුවා ගනී!", "News Content": "ඇමසෝන් වන කලාපයේ දකුණු ඇමරිකානු රටවල් 8 ක නායකයින් හා නියෝජිතයින් අගෝස්තු 8 වන අඟහරුවාදා උතුරු බ්‍රසීලයේ බෙලෙම් හි රැස්වූයේ ඇමසෝන් වනය ආරක්ෂා කිරීම සම්බන්ධයෙන් සාකච්චා කිරීමටය. ඇමසෝන් කලාපයේ වන විනාශයට එරෙහි සිදු කරන සටනේදී කලාපීය සහයෝගීතාව ප්‍රවර්ධනය කිරීම, පෘථිවිය රත්වීම වැලැක්වීමට වනාන්තර ආරක්ෂා කිරීම, නැවත වන වගාව යන අරමුණු ඔස්සේ මෙම සමුළුව පැවැත්විණි. බ්‍රසීල ජනාධිපති ලුලා ද සිල්වා සමග, බොලිවියාව, කොලොම්බියාව, ඉක්වදෝරය, ගයනාව, පේරු, සුරිනාමය සහ වෙනිසියුලානු රාජ්‍ය නායකයින් විසින් අත්සන් කරන ලද ඒකාබද්ධ ප්‍රකාශනයක “වන විනාශයට එරෙහිව සටන් කිරීමේ ඇමසෝනියානු සන්ධානය”(OTCA) මෙහිදී පිහිටුවා ගත් බව විදේශ මාධ්‍ය වාර්තා කර සිටි. ඇමසෝන් වනය වැනසීම හා එය ආරක්ෂා කිරීම යන තේමාව වටා දින දෙකක විවාදයක් පැවැත් වෙන අතර ලෝකයේ විශාලතම නිවර්තන වනාන්තරය බේරා ගන්නේ කෙසේද? ඒ සඳහා වන විනාශයට එරෙහි සටනේදී කලාපීය සහයෝගීතාව ප්‍රවර්ධනය කල යුත්තේ කුමන ආකාරයකින්ද? එසේම “ඇමසෝන් ආපසු නොපැමිණෙන ස්ථානයට පැමිණීම වැළැක්වීම” යන සංකල්පය යටතේ ආපසු නොයන මෙම ස්ථානයට ළඟා වුවහොත් එහි ප්‍රථිපලයක් ලෙස ඇමසොන් වනය අවශෝෂණය කරන ප්‍රමාණයට වඩා වැඩි CO² ප්‍රමාණයක් පරිසරයට විමෝචනය වීමෙන් ගෝලීය උණුසුම උග්‍ර වන බව අවධාරණය කිරීම ප්‍රධාන වශයෙන් අභියෝග ලෙස ගෙන දීර්ඝ වශයෙන් සාකච්චා කිරීමට නියමිත බව වාර්තා වේ. ඇමසෝන් වනය යනු රටවල් නවයක් පුරා විහිදී තිබෙන වර්ග කිලෝමීටර් මිලියන 6.7 ප්‍රමාණයකින් යුතු ජෛව විවිධත්වය ගහණ විශාල වැසි වනාන්තරයක් වන අතර එයින් 60%ක් පිහිටා තිබෙන්නේ බ්‍රසිලය තුලය. ලෝකයේ පෙනහැල්ල ලෙස සැලකෙන ඇමසන් වනය ලෝකයට 20%ක ඔක්සිජන් ප්‍රමාණයක් ලබාදෙන අතර 14%ක CO² ප්‍රමාණයක් අවශෝෂණය කරගනු ලබයි. 2019 දී සිදුවූ හදිසි ගින්නක් හේතුවෙන් ආදීවාසින්ගේ සම්ප්‍රදායික වාසස්ථාන 148ක් විනාශවී ගොස් තිබේ. ගින්න ඇති වූ අවස්ථාවේ එරට ප්‍රධාන පෙලේ රාජ්‍ය ආයතනයක් සඳහන් කලේ,( l’Instituto Nacional de Pesquisas Espaciais, INPE) හිටපු බ්‍රසීල ජනාධිපති වන Bolsonaro පාලනය විසින් ගිනි 75 336 සංඛ්‍යාවක් ඇමසොන් වනය තුල මාස 8ක් තුල සිදුකර ඇති බවයි. එයින් කෝපයටපත් බොල්සොනාරෝ තම පරිසර ඇමති Ricardo Salles එම ධූරයෙන් ඉවත්කර එයට හමුදා නිලධාරියෙකු පත්කරගනු ලැබුවේ ගින්නේ වගකීම දේශීය රතු ඉන්දියානු ජනතාව සිදුකරනු ලැබූ ක්‍රියාවක් ලෙස හුවා දක්වමිනි. වසර 50 තුල ඇමසන් වනාන්තරයේ 20%(78500KM²)ක ප්‍රමාණයක් වාසස්ථාන, ජල විදුලි බලාගාර, මහා මාර්ග ඉදිකිරීම් ඉලක්ක කරමින් සිදුකල රාජ්‍ය හා බහුජාතික සමාගම් මැදිහත් වීම් නිසා විනාශ වී ගොස් ඇත. 2019 Jair Bolsonaro බ්‍රසීලයේ ජනාධිපති වූ පසු වර්ග කිලෝමීටර් 10123 ප්‍රමාණයක් ඇමසන් වනාන්තරයට අහිමි වී ඇත. පතල් කැපීමට, සෝජා හා කෘෂි හා මාංශ ආහාර නිෂ්පාදනය කරනු ලබන ලොව බහු ජාතික සමාගම් වලට “ආයෝජන”යට පහසුකම් සලකා විකිණීම හා බදුදීමටත් එහි වෙසෙන මිලියනයකට අධික රතු ඉන්දියානු ජනතාව පලවා හැරීමත් ඇමසන් වනය හරහා අධිවේගී මාවතක් ගොඩනැගීමත් ඔහුගේ අරමුණ වී තිබිණි. මේ නිසා බ්‍රසීලයට එරෙහිව සම්බාධක පැනවීමටත් සමහර රටවල් යෝජනා කරනු ලැබීය. මෙම විනාශයට එරෙහිව එරට කපුවා ගෝත්‍රයේ නායක, Raoni Metuktire 2021 ජනවාරි 24 වැනිදා, ජාත්‍යන්තර යුධ අපරාධ අධිකරණයේ (CPL) ජන සංහාරය, පරිසර සංහාරය හා රතු ඉන්දියානු ජනතාවගේ සංස්කෘතික හා සම්ප්‍රදායික ජීවිතය සංහාරය කිරීම යටතේ මානවවාදයට එරෙහිව සිදුකරන අපරාධ ලෙස සලකා Bolsonaroට එරෙහිව නෙදර්ලන්තයේ (La Haye)ලාහේ පිහිටා තිබෙන එම අධිකරණය ඉදිරියේ නඩුවක් ද පවරන ලදී. ඉන් පසුව බ්‍රසීලයේ බලයට පැමිණි නව ජනාධිපති ලූලා ද සිල්වා ඇමසොන් වනය ආරක්ෂා කිරීම තම ප්‍රථම කාර්‍යභාරය බව නිරතුරුවම ප්‍රකාශ කරනු ලැබීය. ජුලි මාසය පෘථිවියේ මෙතෙක් වාර්තා වූ උණුසුම්ම මාසය බව යුරෝපීය කොපර්නිකස් සේවය තහවුරු කළ දිනය වන එනම් ඊයේ දිනයේ අගෝස්තු 9 වැනිදා සමුළුව පැවැත්වීම විශේෂ සිද්ධියක් ලෙස විදේශ මාධ්‍ය සඳහන් කරනු ලබයි. ගෝලීය ජෛව විවිධත්වයෙන් ආසන්න වශයෙන් 10% ක නිවහනක් වන මෙම විශාල කලාපයේ තිරසාර සංවර්ධනයක් ප්‍රවර්ධනය කිරීම සඳහා ඇමසන් සහයෝගිතා ගිවිසුම් සංවිධානයේ (OTCA) සාමාජික රටවල් අට අතර සහයෝගීතාවයේ සන්ධිස්ථාන 113 කින් සමන්විත ගංගා ලේඛනයක්ද මෙහි සවිස්තරාත්මකව දක්වා ඇත. සමුළුව ඇමතු බ්‍රසීල ජනාධිපති ලූලා ද සිල්වා ඔහුගේ අන්ත දක්ෂිනාංශික පූර්වගාමියා වූ Jair Bolsonaro යටතේ තියුනු ලෙස ඉහළ ගිය වන විනාශය 2030 වන විට අවසන් කිරීමට පොරොන්දු විය. “වනාන්තර විනාශ වූ භූමිය බොහෝ විට පශු සම්පත් සඳහා තණබිම් බවට පත් වී ඇති අතර රන් ආකර කරුවන් සහ දැව ජාවාරම්කරුවන් විසින් ද විශාල විනාශයක් කර ඇත”, ඔහු තව දුරටත් සඳහන් කර සිටියේය. කොලොම්බියානු ජනාධිපති පැවසුවේ ” වන විනාශය 0%කිරීම” පමණක් ප්‍රමාණවත් නොවන බවයි. “විද්‍යාවෙන් අපට පෙන්වා දී ඇත්තේ අප මුළු ලෝකයම ගස් වලින් ආවරණය කළත්, CO2 විමෝචනය අවශෝෂණය කර ගැනීමට එය ප්‍රමාණවත් නොවන බවයි. එකම විසඳුම ලෝකය පොසිල ඉන්ධන අත්හැරිය යුතුයි,” ඔහු ඉල්ලා සිටියේය. ඔහුට අනුව, මෙම වගකීම උතුරේ රටවල් සියල්ලටම වඩා ඉහළින් පැවරෙන අතර, “අපි (ඇමසෝනියානු රටවල්) වනය ආරක්ෂා කළ යුතුය”, ඔහු වැඩි දුරටත් අවධාරණය කරනු ලැබුවේය. අගෝස්තු 10 වනදා වන අද දිනයේදී ඇමසන් වනය ආරක්ෂා කිරීමේ අරමුදලේ ප්‍රධාන පරිත්‍යාගශීලීන් වන ප්‍රංශය, ජර්මනිය සහ නෝර්වේ වැනි බෙලෙම් සමුළුව වෙත ආරාධනා කරන ලද අතර OTCA නොවන අනෙකුත් මහාද්වීපවල විශාල වැසි වනාන්තර ඇති ඉන්දුනීසියාව, කොංගෝ ජනරජය සහ Congo-Brazzaville යන රටවලට ද මේ සඳහා ආරාධනා කර ඇත. “මෙය පළමු පියවරයි, නමුත් නිශ්චිත තීරණයක් නැත, එය පොරොන්දු ලැයිස්තුවක් පමණි,” යයි බ්‍රසීලියානු රාජ්‍ය නොවන සංවිධානවල සාමූහිකයක් වන දේශගුණ නිරීක්ෂණාගාරයේ ප්‍රධානී මාර්සියෝ ඇස්ට්‍රිනි මේ සම්බන්ධයෙන් ප්‍රතිචාර දැක්වීය. “සෑම දිනකම උෂ්ණත්ව වාර්තා බිඳ වැටෙන අතර, ඇමසන් රටවල නායකයින් විසින් වන විනාශය බිංදුවට අඩු කළ යුතු බවට ප්‍රකාශයක් කළු සහ සුදු පැහැයෙන් අත්සන් තැබීම පමණක් ප්‍රමාණවත් නැත. කතා කරනවාට වඩා වැඩි දෙයක් කරන්න”, ඔහු OTCA රාජ්‍ය නායකයින්ගෙන් හා ලෝක ප්‍රජාවගෙන් ඉල්ලා සිටියේය. කෙස්වෙතත් බ්‍රසීල ජනාධිපති ලූලා ද සිල්වා බලයට පත් වූ පසු 30%කින් වන විනාශය නතර වී ඇති බව තවත් රාජ්‍ය නොවන සංවිධානයක්(INPE) මේ අතර පෙන්වා දේ. ධනවත් රටවල් විසින් ඔවුන්ගේ “ඓතිහාසික වගකීම” පිළිගනිමින් “නිවර්තන වනාන්තර රැකබලා ගන්නා අපට” මුදල් ගෙවිය යුතු බව බ්‍රසීල ජනාධිපති ලූලා ද සිල්වා තම දේශනයේදී අවධාරනය කළේය. “මුදල් අවශ්‍ය වන්නේ බ්‍රසීලයට, කොලොම්බියාවට හෝ වෙනිසියුලාවට නොවේ, එය අවශ්‍ය ස්වභාව ධර්මයටයි, වසර දෙසීයක කාර්මික සංවර්ධනය තුළ ඔවුන් විනාශ කළ දේ යලි ගොඩ නැගීමට ස්වභාව ධර්මයට මුදල් ගෙවිය යුත්තේ ඔවුන් විසින් මයි ,” යයි ඔහු තවදුරටත් පවසා සිටියේ සමුළුවේ පළමු දිනය නිමා කරමිනි. 2025 දී එක්සත් ජාතීන්ගේ දේශගුණික සමුළුව COP30 සඳහා සත්කාරකත්වය සපයන බ්‍රසීලයේ උතුරු ප්‍රදේශයේ මිලියන 1.3 ක ජනගහනයක් සිටින මෙම බෙලෙම් වරාය නගරයේදීම එම ජාත්‍යන්තර හමුව පැවැත්වීමට නියමිතව ඇති අතර එහිදී ඇමසෝන් වනය සංරක්ෂණය පිළිබඳව දීර්ඝ වශයෙන් තව දුරටත් සාකච්චා කරනු ඇත.", "URL": "https://lankatruth.com/si/?p=150323", "Category": "පුවත්", "Parent URL": null}