{"Source": "Lankatruth", "Timestamp": "May 17, 2019", "Headline": "NTJ ප්‍රභලයන් ලෙස සැළකෙන විදුහල්පතිවරයෙකු සහ ගුරුවරයෙකු අත්අඩංගුවට", "News Content": "පාස්කු ඉරිදා සිනමන් ග්‍රෑන්ඩ් හෝටලයේ මරාගෙන මැරෙන ප්‍රහාරය දියත් කළ බෝම්බකරු සමඟ සමීප සබඳතා පවත්වා ඇති බවට අනාවරණය වී ඇති විදුහල්පතිවරයෙකු සහ ගුරුවරයෙකු හොරොව්පතාන පොලීසිය මගින් අත්අඩංගුවට ගෙන තිබේ. අත්අඩංගුවට ගෙන ඇත්තේ හොරොව්පතාන වීරසොලෙ විදුහලේ විදුහල්පතිවරයා සහ හොරොව්පතාන ඇටවීරවැව විදුහලේ ගුරුභවතෙකි. ඔවුන් තව්හිද් ජමාත් සංවිධානයේ ප්‍රභල සාමාජිකයන් බවත් කොළඹ පවත්වා ඇති අන්තවාදී දේශන සඳහා ඔවුන් එක්ව ඇති බවත් තොරතුරු අනාවරණය වී ඇතැයි පොලීසිය පවසයි. බස්නාහිර පළාත් බුද්ධි තොරතුරු අංශයෙන් ලබා දුන් තොරතුරු අනුව මෙලෙස අත්අඩංගුවට ගනු ලැබුවේ හොරොව්පොතාන පත්තෑව ප්‍රදේශයේ පදිංචි 56 හැවිරිදි මොහොමඩ් අද්දර් රසුල් සහ 47 හැවිරිදි අබ්දුල් ජබාර් නිජාබ් නැමති පුද්ගලයන් දෙදෙනෙකි. අත්අඩංගුවට ගත් සැකකරුවන් අද (17) කැබිතිගොල්ලෑව මහෙස්ත්‍රාත් අධිකරණයට ඉදිරිපත් කිරීමෙන් පසු පැය 72 ක් රඳවා ප්‍රශ්න කිරීමට නියමිතය.", "URL": "https://lankatruth.com/si/?p=74099", "Category": "පුවත්", "Parent URL": null}