{"Source": "Lankatruth", "Timestamp": "April 3, 2019", "Headline": "උමාඔය විනාශයට ගොදුරු වූ ජනතාවට සහන ඉල්ලූ නඩුවේ තීන්දුව අප්‍රේල් 30", "News Content": "විනාශකාරී උමාඔය ව්‍යාපෘතිය හේතුවෙන් පීඩාවට හා හානියට ගොදුරු ජනතාවට සහන සලසන ලෙස නියෝග කරන්නැයි ඉල්ලා ඌව පළාත් මහාධිකරණයේ පැනවූ නඩුව අද (03) විභාගයට ගැණුනු අතර එහි තීන්දුව අප්‍රේල් 30වනදා ලබා ලබාදෙන බව විනිසුරුවරයා දන්වා සිටින ලදී. පැය දෙකකට ආසන්න කාලයක් අද දින විත්ති පාර්ශ්වයෙන් කරුණු දක්වන ලදී. සහන ඉල්ලා නඩු පැවරූ පැමිණිලිකරුවන් වූයේ උමාඔය බහු විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු, ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න, එහි ලේකම්, බණ්ඩාරවෙල ප්‍රාදේශීය සභා මන්ත්‍රී වසන්ත සංජීව, එහි උප සභාපති, එච්.එම්. බෝධිපාල යන මහත්වරුන්ය. පැමිණිල්ල පාර්ශවය වෙනුවෙන් ජනාධිපති නීතිඥ විජය නෙරන්ජන් මහතා, නීතිඥ යසන්තා රාජපක්ෂ මහත්මිය, නීතිඥ ඕෂදී පෙරේරා මහත්මිය කටයුතු කළේය. විත්තරකරුවන් වනුයේ, මහවැලි සංවර්ධන හා පරිසර අමාත්‍යංශයේ ලේකම්වරයා, උමා ඔය ව්‍යාපෘති අධ්‍යක්ෂවරයා, සහන කමිටු කාර්යාලයේ නියෝජ්‍ය අධ්‍යක්ෂක වරයා, දිස්ත්‍රික් ලේකම්වරයා, ඌව පළාත් කෘෂිකර්ම අධ්‍යක්ෂවරයා ය. මේ අය වෙනුවෙන් අද දින රජයේ නීතිඥ අවින්ද්‍ර ද සිල්වා මහත්මිය පෙනී සිටින ලදී. නඩු විභාගයෙන් අනතුරුව මධ්‍ය වෙත කරුණු දැක්වූ පළමු පැමිණිලිකරු වු ඌව පළාත් සභා මන්ත්‍රී සමන්ත විද්‍යාරත්න මහතා, අද දින වගඋත්තරකරුවන්ගේ පාර්ශ්වයෙන් උසාවියට කරුණු වාර්තා කිරීමේදී උමා ඔය ව්‍යාපෘතිය විශාල විනාශයක් කළ බවට සංඛ්‍යා ලේඛන මගින් ඔවුන්ම පිළිගත් බව පැවසීය. “වගඋත්තරකරුවන් වෙනුවෙන් පෙනී සිටි නීතිඥ මහත්මිය උසාවිය ඉදිරියේ පිළිගත්තා මේ වනවිට හානියට පත් නිවාස සංඛ්‍යාව 9033 බවත්, යම් හෝ වන්දියක් ලබා දුන් නිවාස 6737 බවත්, වගා වන්දි ඉල්ලුම් පත්‍ර 4500කට ආසන්න ප්‍රමාණයක් ලැබුණු බවත් ඉන් 1594කට මේ වනවිට වගා වන්දි ගෙවා ඇති බවත්” මෙහිදී අදහස් දැක්වූ සමන්ත විද්‍යාරත්න මහතා තම සංවිධානයේ වාර්තා අනුව හානියට පත් නිවාස දේපල ප්‍රමාණය 10,500ක් පමණ වන බවත්, වගාබිම් අක්කර 7,500ක් පමණ වගා කටයුතුවලට බාධා පැමිණ ඇති බවත් ඒ තුළ ගොවීන් 6000ක් පමණ සිටින බවත් පැවසීය. නිවාස හානිවලට දෙවන තෙවන තක්සේරු කරමින් වන්දි ලබා නොදුන් බවත්, ලබාදුන් වන්දිවල බොහෝ ගැටලු පවතින බවත් පැවැසූ ඔහු, වගා වන්දි සමහර ගොවීන්ට කන්න 07ක් පමණ ලැබිය යුතු වුවත්, මෙතෙක් එක් වන්දියක්වත් නොලැබූ ගොවීන් සිටින බවත් පැවසීය. කුඩා තේ වතු හිමියන්, මල් වගාකරුවන්, හරිතාගාර වගාකරුවන්, තවාන් කරුවන් මේ අතර සිටින බව පැවසූ ඔහු, පූර්ණ ලෙස නිවාස හානි වූ 254ක් සඳහා මෙතෙක් ඉඩම් නොලැබුණු බවත් ඔවුන් කුලී නිවාසවල කල් ගත කරන බවත් පෙබරවාරි සිට කුළි ගෙවීම නවතා දමා ඇති බවත් පැවසීය. ජනතාව වෙනුවෙන් සහන සැපයීමට පත්කළ විශේෂ සහන කමිටු ලේකම් කාර්යාලයේද පසුගිය දෙසැම්බර් 31 වසා දැමීමත් සමග ජනතාවට තම දුක කීමට තැනක් හරිහැටි නොමැති වීමෙන් බරපතළ පීඩාවට පත්ව ඇති බව පැහැදිලි කළේය. මේ අතර උමගේ කැණීම් කටයුතු කිරීම හේතුවෙන් කිරිඔරුව, පනංගල ප්‍රදේශයේ ළිං හා ජල උල්පත් සිඳී යාමෙන් ජල අර්බුදය උත්සන්න වන බව පැහැදිලි කළේය. මීට පිළියම් නිසි ලෙස නොලැබෙන්නේ නම් සංවිධානයක් ලෙස ඉදිරි ක්‍රියාමාර්ග ගැනීමට පසුබට නොවන බව කීවේය.", "URL": "https://lankatruth.com/si/?p=71524", "Category": "පුවත්", "Parent URL": null}