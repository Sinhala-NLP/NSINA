{"Source": "Lankatruth", "Timestamp": "May 2, 2019", "Headline": "මධූෂ් මෙරටට පිටුවහල් කරනවා ද? තීන්දුව අද", "News Content": "පාතාල කල්ලි නායක මාකඳුරේ මධූෂ් සම්බන්ධව ඩුබායි අධිකරණයේ පවතින නඩුව අද(2) කැඳවීමට නියමිතය. නඩු තීන්දුවට අනුව මධූෂ් මෙරටට පිටුවහල් කරනවා ද නැද් ද යන්න තීරණය වීමට නියමිතව ඇත. පසුගිය පෙබරවාරි මස 05 වැනිදා මාකඳුරේ මධූෂ් විසින් ඩුබායිහිදී සංවිධානය කරන ලද සාදයක් අතරතුර මත්ද්‍රව්‍ය භාවිතා කිරීම සහ ළඟ තබාගැනීමේ චෝදනාව මත 31 දෙනෙකු ඩුබායි පොලීසිය විසින් අත්අඩංගුවට ගැණුනි. ඒ අතර ජනප්‍රිය ගායන ශිල්පී අමල් පෙරේරා සහ ඔහුගේ පුත් නදිමාල් පෙරේරා, රංගන ශිල්පී රයන් වැන්රූයන් යන අයද සිටියේය. කෙසේ වෙතත් වරින් වර අත්අඩංගුවට ගත් පිරිස එරට නීතිමය ක්‍රියාමාර්ගවලින් පසු මෙරටට පිටුවහල් කෙරුණු අතර මේ වනවිට 30 දෙනෙකු එසේ පිටුවහල් කර තිබේ. සිද්ධිය සම්බන්ධයෙන් අත්අඩංගුවට ගැණුන මෙරට පාතාල කල්ලි නායකයෙකු ලෙසින් සැළකෙන මාකඳුරේ මධූෂ් සම්බන්ධ තීන්දුව අද ප්‍රකාශයට පත් කිරීමට නියමිතය. මාකඳුරේ මධූෂ් විසින් ඩුබායි අධිකරණයට ඇපෑලක් යොමුකරමින් දන්වා ඇත්තේ තමන් ශ්‍රී ලාංකිකයෙකු වුවද තමාගේ ව්‍යාපාර සියල්ල ඩුබායි රාජ්‍යයේ පවතින බවත් තමන් ඩුබායි රාජ්‍යයෙන් පිටුවහල් කිරීමෙන් එරට ව්‍යාපාර සම්පූර්ණයෙන්ම අහිමිවී යන බවත්ය. කෙසේ වෙතත් මෙරට රජය රාජ්‍යතාන්ත්‍රික මට්ටමින් ඩුබායි රජයෙන් ඉල්ලා ඇත්තේ මාකඳුරේ මධූෂ් මෙරටට අවශ්‍ය අපරාධ රැසකට සම්බන්ධ සැකකරුවෙකු බවත් ඩුබායි නීති ක්‍රියාත්මක කිරීමෙන් පසු මෙරටට පිටුවහල් කරන ලෙසත් ය.", "URL": "https://lankatruth.com/si/?p=73224", "Category": "පුවත්", "Parent URL": null}