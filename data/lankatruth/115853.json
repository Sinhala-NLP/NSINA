{"Source": "Lankatruth", "Timestamp": "May 2, 2021", "Headline": "අලි සබ්‍රි බොරු කියයි: අත්අඩංගුවට නොගන්නේ ඇයි දැයි නීතිවේදීහු ප්‍රශ්න කරති", "News Content": "අන්තර්ජාලය හරහා සිදු කරන අසත්‍ය සහ නොමග යවනසුලු ප්‍රකාශවලින් ආරක්ෂා වීමට ඉන්දියාවේ පවතක් ඇති බවට අධිකරණ ඇමති අලි සබ්‍රි විසින් කළ ප්‍රකාශය සම්පූර්ණයෙන්ම අසත්‍යක් බව ජ්‍යෙෂ්ඨ නීතීවේදීහු පෙන්වා දෙති. සිංගප්පූරුවේ එවැනි පනතක් තිබුණද, අධිකරණ ඇමැතිවරයා පවසන ආකාරයට ඉන්දියාවේ හෝ මැලේසියාවේ එවැනි පනතක් නැත. ලංකාවේ එවැනි නීති ගෙන ඒමේ උත්සාහයක් ක්‍රියාත්මක වන අතර, එය සාධාරණීයකරණය කිරීම සඳහා ඇමැතිවරයා මෙසේ අසත්‍ය ප්‍රකාශ කිරීම බරපතළ තත්වයක් බව ඔවූහු පෙන්වා දෙති. නීති මඟින් ‘අසත්‍ය’ යන්න අර්ථපිරූපණය කරන්නේ කෙසේද යන්න ගැටලුවක් බවද පෙන්වා දෙන ඔවූහු, වෛරී ප්‍රකාශ මෙන් ඒවා වෙන්කර හඳුනා ගැනීම් ගැටලුව නිසා එවැනි නීතියක් මඟින් පළිගැනීම් සිදුකිරීමේ වැඩි ඉඩක් ඇතැයිද අවධාරණය කරති. මෙවැනි නීති සකස් කිරීමට කැබිනට් මණ්ඩලයේ අනුමැතිය මේ වනවිට ලැබී තිබේ. කෙසේ වෙතත්, අදාළ නීතිවේදීන් පෙන්වා දෙන්නේ, ලංකාවේ දණ්ඩනීති සංග්‍රහයේ 120, 485 යන වගන්ති යටතේ මෙන්ම පොලිස් ආඥා පනතේ 98 වගන්තිය යටතේද ව්‍යාජ තොරතුරුවලට එරෙහිව නීතිය ක්‍රියාත්මක කිරීමේ හැකියාව දැනටමත් පවතින බවයි. අලි සබ්‍රි අධිකරණ ඇමතිවරයා විසින්ද මේ ආකාරයේ ව්‍යාජ තොරතුරක් පතුරුවා හැර ඇති බවත්, ඔහුට එරෙහිවද මේ වගන්ති යටතේ කටයුතු කළ හැකි බවත් ඔවූහු අවධාරණය කරති. ලක්සිරි ප්‍රනාන්දු – ලංකා සතිඅන්ත ජාතික පුවත්පත", "URL": "https://lankatruth.com/si/?p=115853", "Category": "පුවත්", "Parent URL": null}