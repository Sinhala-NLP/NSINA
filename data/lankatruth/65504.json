{"Source": "Lankatruth", "Timestamp": "December 18, 2018", "Headline": "තෙරේසා මේට එරෙහිව තවත් විශ්වාසභංගයක්", "News Content": "බ්‍රිතාන්‍ය අගමැතිනී තෙරේසා මේට එරෙහිව තවත් විශ්වාසභංග යෝජනාවක් ඉදිරිපත්වී තිබේ. මෙය ඉදිරිපත් කර ඇත්තේ එරට විපක්ෂ නායක මෙන්ම බ්‍රිතාන්‍ය කම්කරු පක්ෂයේ නායක ජෙරම් කෝබින් විසිනි. යුරෝපා සංගමයෙන් ඉවත්වීමට අදාල බ්‍රෙක්සිට් ගිවිසුම සඳහා පැවැත්වීමට නියමිත ඡන්ද විමසුම සඳහා නිස්චිත දිනයක් නොමැතිව කල් තැබීමට එරෙහිව මෙම විශ්වාසභංග යෝජනාව ඉදිරිපත් කර ඇත. බ්‍රෙක්සිට් ගිවිසුම සම්බන්ධ ඡන්ද විමසීම කඩිනමින් පාර්ලිමේන්තුවට ගෙනආ යුතු බවත් ඒ සඳහා නිස්චිත දිනයක් පාර්ලිමේන්තුවට ඉදිරිපත් කළයුතු බවත් විපක්ෂය පවසයි. කඩිනමින් ඒ සඳහා පියවර නොගන්නේ නම් ලබන ජනවාරි 14 වැනිදා අගමැතිනියට එරෙහිව විශ්වාසභංග යෝජනාවක් ගෙනඑන බව විපක්ෂය දැඩිව කියා සිටියි. කෙසේ වෙතත් සිය සැලසුම හා ඊට අදාළ ඡන්ද විමසීම ලබන වසරේ ජනවාරි මාසයේ මැදභාගයේදී ගෙන ඒමට තමන් අපේක්ෂා කරන බවයි අගමැතිනිය ප්‍රකාශ කර ඇත. පසුගිය සතියේ ද බ්‍රිතාන්‍ය අගමැතිනියගේ නායකත්වය අභියෝගයට ලක්කරමින් විශ්වාසභංග යෝජනාවක් ගෙනආ අතර එය වැඩි ඡන්දයෙන් ජයග්‍රහණය කිරීමට තෙරේසා මේට හැකිවිය. ඒ අනුව ඇගේ පක්ෂ සාමාජිකත්වය අභියෝගයට ලක්කිරීමට වසරක් ගතවනතුරු කිසිවෙකුට නොහැකිවී ඇත.", "URL": "https://lankatruth.com/si/?p=65504", "Category": "විදෙස් පුවත්", "Parent URL": null}