{"Source": "Lankatruth", "Timestamp": "March 19, 2019", "Headline": "ජනපති රැස්වීමට සෙනග අදින්නැයි ප්‍රාදේශීය ලේකම්වරුන්ට බලපෑම්", "News Content": "ලබන 22 වනදා ජනාධිපති මෛත්‍රීපාල සිරිසේන මහතා පුත්තලම දිස්ත්‍රික්කයේ සංචාරයක නිරතවීමට නියමිත අතර එම සංචාරය අතරතුර ප්‍රගති සමාලෝචන රැස්වීමක මුවාවෙන් ජනාධිපතිවරයාගේ ප්‍රතිරූපය ඉහළනැන්වීම සඳහා 8000ක ජනතාවක් සහභාගී කරවා ප්‍රචාරක රැලියක් පැවැත්වීමට සූදානම් කර ඇති බව වාර්තා වේ. මේ සඳහා පුත්තලම දිස්ත්‍රික්කයේ සියළුම රජයේ නිලධාරීන් කැඳවියයුතු බවට ජනාධිපති ලේකම් කාර්යාලය මගින් දිස්ත්‍රික් ලේකම්වරයා වෙත නියෝග කර ඇති අතර සෑම ප්‍රාදේශීය ලේකම් කොට්ඨාශයකින්ම සාමාන්‍ය ජනතාව 150 බැගින් එම රැලිය සඳහා සහභාගී කරවියයුතු බවට දිස්ත්‍රික් ලේකම්වරයා මගින් ප්‍රාදේශීය ලේකම්වරු වෙත පීඩනය එල්ල කරමින් තිබෙන බවද වාර්තා වේ. පුත්තලම දිස්ත්‍රික්කයේ ප්‍රාදේශීය ලේකම් කොට්ඨාස 16ක් ඇති අතර උක්ත ජනපති නියෝගය අනුව ලබන 22වනදා එම ප්‍රාදේශීය ලේකම් කොට්ඨාස සියල්ලගේම නිලධාරීන් ප්‍රගති සමාලෝචන රැස්වීම ලෙසින් හඳුන්වනු ලබන එම රැස්වීමට සහභාගී වී අනිවාර්ය නිසා කිසිදු ප්‍රාදේශීය ලේකම් කොට්ඨාසයක රාජකාරී සිදු නොකෙරෙන තත්වයකට පත්ව ඇත. ජනපතිවරයාගේ උපදෙස් පරිදි ජනපති කාර්යාලය මගින් සිදුකරනු ලබන සංවර්ධන ව්‍යාපෘති ඒකාබද්ධ ප්‍රවේශයකින් සිදු කිරීම පිළිබඳව දැනුවත් කිරීමේ වැඩසටහන සහ ප්‍රගති සමාලෝචන රැස්වීම නමින් මෙය නම් කර ඇති අතර ඒ සඳහා සෙනග ගෙනඒමට අවශ්‍ය බස් රථ ලංකා ගමනාගමන මණ්ඩලයෙන් ලබාගන්නා ලෙසද ජනපති කාර්යාලයෙන් දිස්ත්‍රික් ලේකම්වරයා මගින් සියළුම ප්‍රාදේශීය ලේකම්වරු වෙත දැනුම්දී ඇති බවද වාර්තා වේ. ජනාධිපති ආරක්ෂක අංශ වෙත මෙම රැස්වීමට සහභාගීවන රාජ්‍ය නිලධාරීන්ගේ සහ සමාන්‍ය ජනතාවගේ තොරතුරු ලබා දිය යුතු බැවින් රැස්වීම සඳහා ඒ ඒ ප්‍රාදේශීය ලේකම්වරයා විසින් සහභාගී කරවන රාජ්‍ය නිලධාරීන්ගේ සහ පුද්ගලයන්ගේ තොරතුරු ලබන 20 වනවිට ලැබෙන්නට සලස්වන ලෙසටද දන්වා ඇත. ඒ අනුව මේ දිනවල ප්‍රාදේශීය ලේකම්වරු සිය දෛණික රාජකාරි නවතා තම නිලධාරීන් මගින් එම නාමලේඛන සැකසිමට සිදුව තිබේ. පුත්ලම දිස්ත්‍රික්කයේ සෑම ප්‍රාදේශීය ලේකම් කොට්ඨාසයකම පිහිටුවා ඇති ස්වේච්ඡා සංවිධානවලින් සහභාගී කරවියයුතු සංඛ්‍යාව අඩංගු ලයිස්තුවක්ද එම ප්‍රාදේශීය ලේකම් කාර්යාලවලට අනියුක්ත සියලුම ක්ෂේත්‍ර නිලධාරීන්, කෘෂිකර්ම පර්යේෂණ නිෂ්පාදන සහකාරවරුන් සහ සියලුම සමෘද්ධි සංවර්ධන නිලධාරීන් වෙත ලිඛිතව දැන්වීමටද කටයුතු කර ඇත. එමෙන්ම මේ දිනවල පවතින වියලි කාලගුණ තත්වයද නොසලකා ජනාධිපති ලේකම් කාර්යාලයේ ව්‍යාපෘති ලෙස පැමිණ ඇති පැළ බෙදා හැරීම්, ඇට වර්ග බෙදා හැරීම් ආදීය සිදු කරමින් පවතින බවද වාර්තා වේ. මෙය ජනාධිපතිවරයාගේ ප්‍රතිරූපය ඉහළනැන්වීමේ අරමුණෙන් සිදු කරනු ලබන දේශපාලන ව්‍යාපෘතියක් වන අතර එවන් ව්‍යාපෘතියක් සඳහා රාජ්‍ය ආයතන පවා අකර්මන්‍ය කරමින් දිස්ත්‍රික් ලේකම්වරයා සහ ප්‍රාදේශීය ලේකම්වරු ඇතුළු රාජ්‍ය නිලධාරීන් දැඩි පීඩනයකට හසු කරමින් සිදු කරමින් පවති මෙම කටයුත්තට පුත්ලම දිස්ත්‍රික්කයේ රාජ්‍ය නිලධාරීන් තුළ දැඩි අප්‍රසාදයක් එල්ලවෙමින් තිබේ.", "URL": "https://lankatruth.com/si/?p=70608", "Category": "පුවත්", "Parent URL": null}