{"Source": "Lankatruth", "Timestamp": "March 16, 2021", "Headline": "චීනය වටකර බයිඩන් ආසියාවේ කඳවුරු බඳියි !", "News Content": "ඇමරිකාවේ පාලකයා වෙනස් වුවාට එහි ආක්‍රමණකාරී විදේශ ප්‍රතිපත්තිය වෙනස් නොවන බව පැවසුවේ බයිඩන්ට සුබ පතමින් ඉරාන ජනාධිපතිවරයාය. එය තව දුරටත් තහවුරු කරමින් බයිඩන් පසුගියදා චීනයේ නව අවුරුදු සමයට සුභ පතමින් ලෝක මාධ්‍ය ඉදිරියේදී පැවසුවේ “සියවසේ ප්‍රධාන සතුරා චීනය” බවයි. ඒ අනුව එහි නව මුලික සැලසුමක් ලෙස ආරක්ෂක හා භුගෝලීය පෙරමුණක් පසුගිය මාර්තු 12 වැනිදා ආසියාවේ චීන විරෝධී රටවල් වන ඉන්දියාව, ඔස්ට්‍රේලියාව, ජපානය සමග ගොඩනැගීමට බයිඩන් පාලනය පියවර ගත්තේය. පසුගිය මාර්තු 4 වැනිදා ඇමරිකානු රාජ්‍ය ලේකම් Antony Blinken ඇමරිකානු රාජ්‍ය දෙපාර්තමේන්තුව නිකුත් කල වාර්තාවක් ඉදිරිපත් කරමින් පැවසුවේ චීනයේ වර්තමාන පාලනය ආර්ථික, මිලිටරි, රාජතාන්ත්‍රික, තාක්ෂණික යන සෑම කේෂ්ත්‍රයකින්ම එක් පෙරමුණක සංකේන්ද්‍ර වූ ශක්තිමත් හා ස්ථාවර වූ ජාත්‍යන්තර බුවල්ලෙකු බවයි. “මෙම පාලනය සමග සිදුකරන වෙළඳ තරඟයේදී අවශ්‍ය විටදී එකඟවීමටත් ගැටුමකදී අපගේ මිත්‍ර පාර්ශ්වයන් සමග එක්ව සටන් කිරීමටත් පැකිලෙන්නේ නෑ” ඔහු වැඩි දුරටත් පැවසුවේය. ඒ අනුව නේටෝව ශක්තිමත් කිරීමටත්, එ.ජා. සංවිධානය ඇතුළු ජාත්‍යන්තර සංවිධානවලට මැදිහත් වීම වේගවත් කිරීමට බයිඩන් පාලනය ඉදිරි කාලයේදී අපේක්ෂා කරනු ලබයි. මෙම සැලසුම තුල ආසියාවේ ජපානය, ඉන්දියාව හා ඔස්ට්‍රේලියාව සමග කුඩා නේටෝවක් නිර්මාණය කිරීමටද ඇමරිකාව උත්සහ දරමින් සිටි. මෙම නව මිලිටරි පෙරමුණ මගින් ඉන්දියන් සාගරය තුල නිදහස් හා විවෘත නාවික ගමනාගමනයට පහසුකම් සලසන ආරක්ෂක කලාපයක් බවට පත්කිරීම, කලාපය තුල නීතිය, ආරක්ෂාව හා ප්‍රජාතන්ත්‍රවාදය හා මානව අයිතිවාසිකම් ආරක්ෂා කිරීම වැනි කාරනා ඉලක්ක කරමින් සාමුහික ක්‍රියා මාර්ග ගැනීමටද අපේක්ෂා කරයි. හිමාලයේදී රතු හමුදාව සමග ඉන්දියන් හමුදාව ගැටීම, Senkaku දූපත් සම්බන්ධයෙන් ජපානය චීනය සමග ගැටීම, නව කැලිඩෝනියාවේ නිදහස වෙනුවෙන් සටන් කරන ජනතාවට චීනය උදව් කිරීම හා කොරෝනා සම්බන්ධයෙන් ජාත්‍යන්තර පරීක්ෂණයක් ඉල්ලීම මත චීනය සමග උරණ වී සිටින ඔස්ට්‍රේලියාව වැනි ගැටුම් උපයෝගී කරගනිමින් ඇමරිකාව මෙම නව නේටෝ පෙරමුණ ගොඩනැගීමට උත්සහ දරමින් සිටි. පසුගිය වසරේ නොවැම්බර් මාසයේදී ඉහත රටවල් හතරම ඒකාබද්ධ නාවික අභ්‍යාස බෙංගාල බොක්කේදී පවත්වන ලද්දේ මෙහි මුලික පියවර ලෙසය. කෙසේ වෙතත් ඉන්දියාව නේටෝ ගිවිසුමකට පැමිණීමට තම කැමැත්ත ප්‍රකාශ කර නොමැත්තේ තම අසල්වැසි චීනය කුලප්පු කරගැනීමට අපේක්ෂා නොකරන බැවිනි. නමුත් පකිස්ථානය හා චීනයේ ආර්ථික-මිලිටරි ගිවිසුම් හේතුවෙන් ඉන්දියාව කලබලයට පත්වී ඇති බව නොරහසකි. ඒ අනුව ඉන්දියාව පසුගිය වසර කීපය තුලදී ඇමරිකාව සමග 2016 දී Logistics Exchange Memorandum of Agreement (LEMOA), හා 2020 දී Basic Exchange and Cooperation Agreement (BECA), යන ආරක්ෂක ගිවිසුම් දෙකකට අත්සන් තබන ලදී. මෙම ගිවිසුම් මගින් කලාපයේ ගැටුමකදී ඉන්දියාව භාවිතා කිරීමට ඇමරිකාවට හැකියාව ලැබෙන අතර ඉදිරි කාලයේදී ඉන්දියන් සාගරය තුල නේටෝ සුරතලා බවට ඉන්දියාව පත්වීමද වැළැක්විය නොහැක.", "URL": "https://lankatruth.com/si/?p=112932", "Category": "විදෙස් පුවත්", "Parent URL": null}