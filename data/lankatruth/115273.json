{"Source": "Lankatruth", "Timestamp": "April 21, 2021", "Headline": "අපි මැයි දිනය පවත්වනවා… ජවිපෙ", "News Content": "ජනතා විමුක්ති පෙරමුණ මැයි දිනය පවත්වන බව එම පක්ෂයේ නායක අනුර දිසානායක අද (21) පස්වරුවේ බත්තරමුල්ල පැලවත්ත හි පිහිටි ජවිපෙ ප්‍රධාන කාර්යාලයේ පැවති මාධ්‍ය හමුවේදී සඳහන් කර සිටියේය. එහිදී වැඩිදුරටත් මැයි දිනය සම්බන්ධයෙන් දැක්වූ අදහස්… “මැයි දින පැවැත්වීම සඳහා පොලිසිය විසින් ස්ථාන පවා වෙන්කර දී තිබුණා. ඊට පසුව විසිවැනිදා උදේ මැයි දිනය පැවැත්වීම පිළිබඳව සෞඛ්‍ය නිර්දේශයන් ගැන සාකච්ඡා කරන්න කොවිඩ් මර්දන මූලස්ථානය සාකච්ඡාවක් ගෙන තිබුණා. එයට සහභාගි වුණු අපේ පක්ෂයේ නියෝජිතයා ඉදිරිපත් කළ කරුණු වූයේ සෞඛ්‍ය නිරෝධායන ප්‍රමිතීන්ට අනුව මැයි දිනය පැවැත්වීමට තිබෙන සූදානම පිළිබඳවයි. නමුත් අවසානයේදී මැයි දිනය අත්හිටවූවා. ගිය අවුරුද්දේ මැයි පළවෙනිදා වනවිට කෝවිඩ් තත්වය පිළිබඳව නිසි අවබෝධයක් අපි කාටවත් තිබුණේ නැහැ. ඒ නිසා මැයි දිනය නතර කරමු කියන එකඟතාවයට අපි ගිය අවුරුද්දේදී ආවා. හැබැයි මේ අවුරුද්දේ කෝවිඩ් තත්වය සාමාන්‍ය තත්වයක් බවට පත්වී තිබෙනවා. පොදු ප්‍රවාහනයේ මගීන් සුපුරුදු පරිදි තෙරපිලා ගමන් කරනවා. පසුගිය අවුරුදු සමයේ බොහෝ කඩ සාප්පුවලට විශාල ලෙස ජනතාව ගැවසුනා, ලක්ෂ ගණනක ජනතාවක් කතරගම ගියා. ජනාධිපතිවරයා මීටරයෙන් ඉඳිමින් ජනතාව අඟලට තලලා ගම සමග පිළිසඳර පවත්වනවා. ඒ අතර හිටිහැටියේ කෝවිඩ් අනතුරක් මතුකර මැයි දිනය තහනම් කරන්න උත්සාහ කරනවා. ඒක ආණ්ඩුවේ අර්බුද එළියට එන නිසා කරන තක්කඩි වැඩක් මිස කොවිඩ් තත්වය සැලකිල්ලට අරන් කරන දෙයක් නෙවෙයි. මෙතැන තිබෙන්නේ සෞඛ්‍යමය ප්‍රශ්නයක් නෙවෙයි. දේශපාලන ප්‍රශ්නයක් කියලා අපි හිතනවා. අද වෙනකොට ආණ්ඩුවේ සංවිධාන අතර ගැටුම් රාශියක් නිර්මාණය වෙලා තිබෙනවා. ශ්‍රී ලංකා නිදහස් පක්ෂය මැයි දිනය වෙනම පවත්වන බව ප්‍රකාශ කළා. තවත් කිහිපදෙනෙක් පොහොට්ටුවේ මැයි දින වේදිකාවට හූ කියයි කියලා නගින්න බයෙන් ඉන්නවා. මේවගේ විශාල අසමගියක් තිබීම ආණ්ඩවේ මැයි දිනයේදි ප්‍රකාශයට පත්වීමක් සිදුවෙනවා. තමන් තුළ තිබෙන අර්බුදයන් සමාජයට ඒම වළක්වා ගැනීම සඳහා හමුදාපතිවරයාත් කෝවිඩ් තත්වයත් උපයෝගීකර ගන්නා බවයි අප දකින්නේ. මැයි දිනය තහනම් කළ ඉතිහාසයක් අපේ රටේ තිබෙනවා. ඒ ඉතිහාසයේදීත් අපේ රටේ වැඩකරන ජනතාව මැයි දින පැවැත්වූවා. මැයි දිනය වැළැක්වීම සඳහා ආණ්ඩුව දරන ලද මේ සටකපට ක්‍රියාදාමයට අපි එකඟ නැහැ. අපි අනිවාර්යයෙන්ම මැයි දිනය පවත්වනවා.”", "URL": "https://lankatruth.com/si/?p=115273", "Category": "පුවත්", "Parent URL": null}