{"Source": "Lankatruth", "Timestamp": "October 7, 2023", "Headline": "නායයෑම් ගැන තවදුරටත් අනතුරු ඇඟවීම්", "News Content": "අධික වර්ෂාවත් සමග උද්ගතවූ තත්වය හමුවේ ජාතික ගොඩනැගිලි පර්යේෂණ සංවිධානය විසින් ගාල්ල, මාතර, කළුතර සහ රත්නපුර යන දිස්ත්‍රික්ක හතරට නායයෑමේ රතු නිවේදන නිකුත් කර තිබේ. ජාතික ගොඩනැගිලි පර්යේෂණ සංවිධානය පැවසුවේ, ගාල්ල දිස්ත්‍රික්කයේ කඩවත් සතර, යක්කලමුල්ල, ඇල්පිටිය, ඉමඳූව හා නාගොඩ යන ප්‍රාදේශීය ලේකම් කොට්ඨාසවලටත්, කළුතර දිස්ත්‍රික්කයේ ඉංගිරිය, වලල්ලාවිට, මතුගම යන ප්‍රාදේශීය ලේකම් කොට්ඨාසවලටත්, මාතර දිස්ත්‍රික්කයේ පිටබැද්දර, අකුරැස්ස හා හක්මන ප්‍රාදේශීය ලේකම් කොට්ඨාසවලටත් මෙම තුන් වන මට්ටමේ නායයෑම් අනතුරු ඇගවීම් නිකුත් කර ඇති බවය. මෙවන් පසුබිමක ගාල්ල යක්කලමුල්ල වෙළෙන්දාව, වවුල්කැටකන්ද නාය යෑමේ තර්ජනයකට ලක්ව තිබේ. මේ හේතුවෙන් එම ගම්මානයේ පවුල් 20කට වහාම නිවෙස්වලින් ඉවත් වන ලෙස ඇති අතර එම නිවැසියන් අද (07) පෙරවරුවේ සිය නිවෙස්වලින් ඉවත්වීමට පිටවර ගෙන තිබිණි. එමෙන්ම හක්මන ප්‍රාදේශීය ලේකම් කොට්ඨාසයේ උනන්ගල කන්දේ කොටසක් ගිලා බැස නායයෑමකට ලක්වී තිබේ. පවතින අයහපත් කාලගුණයෙන් දිස්ත්‍රික්ක 12ක පවුල් 13,027කට අයත් පුද්ගලයින් 53,399ක් මේ වනවිට පීඩාවට පත්වී සිටී. මේ අතර ගතවූ පැය 24 තුළ වැඩිම වර්ෂාපතය ගාල්ල හිනිඳුම ප්‍රදේශයෙන් වාර්තා වූ අතර එම අගය මිලිමීටර 181.5කි. කාලගුණ විද්‍යා දෙපාර්තමේන්තුව පවසන්නේ හෙට (08 )දිනයේදිත් බස්නාහිර, සබරගමුව සහ දකුණු පළාත්වල ඇතැම් ප්‍රදේශවලට මි.මී. 100ට වැඩි තරමක තද වැසි ඇති විය හැකි බවය. නිරිත දිග මෝසම සක්‍රීයවීමෙන් බස්නාහිර, සබරගමුව, දකුණු සහ වයඹ ආදි පළාත් ගණනාවකට අද (07) වැසි ඇදහැලුණි.", "URL": "https://lankatruth.com/si/?p=152936", "Category": "පුවත්", "Parent URL": null}