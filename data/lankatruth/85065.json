{"Source": "Lankatruth", "Timestamp": "November 8, 2019", "Headline": "හම්බන්තොට, මොණරාගල දුර්භීක්ෂ තත්වයකට ලඟාවෙයි", "News Content": "හම්බන්තොට සහ මොණරාගල යන දිස්ත්‍රික්ක දුර්භීක්ෂ තත්වයකට මුහුණ දෙමින් සිටින බවත් නුවරඑළිය දිස්ත්‍රික්කයේ වර්ධන ඌණතා අනුපාතය නයිජීරියාවේ පවතින තත්වයට සමාන බවත් යුනිසෙෆ් සංවිධානය සිය වාර්තාවක් මගින් අවධාරණය කරයි. රට පුරා දරුවන් මුහුණ දෙන වෙනත් අසමානතා තුළින් යම් තාක් දුරට ශ්‍රී ලංකාව තුළ පවතින ආර්ථික සම්පත් බෙදී යාමේ විෂමතාවය මැනවින් පැහැදිලි කරන්නේයැයිද එම සංවිධානය සිය වාර්තාවෙන් පෙන්වා දෙයි. ඔවුන් පෙන්වා දෙන්නේ දරිද්‍රතාවය පවතින ප්‍රදේශවල මාතෘ, ළදරු හා ළමා මන්දපෝෂණ තත්වය තුළින් විද්‍යාමාන වන්නේ එකී ප්‍රදේශ දුර්භික්ෂ තත්වයකට ලඟාවෙමින් පවතින බවත් විශේෂයෙන් මොණරාගල දිස්ත්‍රික්කයේ ළමා මන්දපෝෂණ ප්‍රතිශතය 25.4%ක් වන බවත් හම්බන්තොට දිස්ත්‍රික්කයේ ළමා මන්දපෝෂණ ප්‍රතිශතය 21.8%ක් වන බවත් යුනිසෙෆ් සංවිධානය සිය වාර්තාවක් මගින් පෙන්වා දෙයි. මොණරාගල සහ හම්බන්තොට දිස්ත්‍රික්කවල ළමා මන්දපෝෂණ ප්‍රතිශතය අනුව එය දකුණු සුඩානයේ ළමා මන්දපෝෂණ ප්‍රතිශතයට ආසන්න බවත් එම වාර්තාව පෙන්වා දෙයි. අප්‍රමාණවත් පෝෂණය හේතු කොටගෙන දරුවෙකුගේ ජීවිතයෙහි පළමු අවුරුදු 2ක තුළදී ඇතිවන වර්ධන ඌණතාව බොහෝදුරට දුගී ප්‍රදේශවල දී අතිශය බහුලව දක්නට ලැබෙන බවත් එය නුවරඑළිය දිස්ත්‍රික්කයේ 32.4%ක් වන බවත් සඳහන් කරන යුනිසෙෆ් සංවිධානය අවධාරණය කරන්නේ නුවරඑළිය දිස්ත්‍රික්කයේ වර්ධන උණතා අනුපාතය නයිජීරියාවේ පවතින් තත්වයට සමාව බවය. මෙහි ඇති විශේෂත්වය වන්නේ හම්බන්තොට සහ මොණරාගල යනු පසුගිය 2005 වසරේ සිට පසුගිය 2015 වසර දක්වා වසර 10ක පමණ කාලයක් ලංකාවේ වැඩිම සංවර්ධන කටයුතු සිදු කළ දිස්ත්‍රික්කය වීමයි. වරාය, ගුවන්තොටුපොළ, ලංකාවේ විශාලම ක්‍රිකට් ක්‍රීඩාංගණය, මංතීරු හතරේ මහාමාර්ග, විශාල සම්මන්ත්‍රණ ශාලා ආදිය සඳහා වැඩි වියදමක් දරා ඇත්තේ හම්බන්තොට දිස්ත්‍රික්කය සඳහා ය. එහෙත් හම්බන්තොට දිස්ත්‍රික්කයේ ජනතාව මේ වනවිට දැඩි දුප්පත් භාවයකට පත්ව ඇති අතර යුනිසෙෆ් සංවිධානය පවසන පරිදි මෙම තත්වය ඉතා වේගයෙන් වෙනස් නොවුනහොත් නොදුරේදීම හම්බන්තොට සහ මොණරාගල දිස්ත්‍රික්ක තුළ දුර්භීක්ෂ තත්වයක් උදාවනු ඇත.", "URL": "https://lankatruth.com/si/?p=85065", "Category": "පුවත්", "Parent URL": null}