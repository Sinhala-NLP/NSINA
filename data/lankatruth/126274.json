{"Source": "Lankatruth", "Timestamp": "November 26, 2021", "Headline": "ගෑස් සිලින්ඩරයක් පුපුරායාමෙන් තරුණියක ජීවිතක්ෂයට", "News Content": "නිවසක ගෑස් සිලින්ඩරයක් පිපිරී බරපතළ තුවාල ලබා කොළඹ මහ රෝහලේ දින 12ක් ප්‍රතිකාර ලබමින් සිටි 19 වියැති විවාහක කතක් ඊයේ (25) සවස ජීවිතක්ෂයට පත්ව තිබේ. මෙම අනතුරෙන් මියගොස් ඇත්තේ පොලොන්නරුව වැලිකන්ද සඳුන්පිටිය ගම්මානයේ අංක 68 ලිපිනයේ පදිංචිව සිටි බී.ජී අයේශා කුමුදුනි බව වැලිකන්ද පොලිසිය සඳහන් කරයි. එම ගෑස් සිලින්ඩරය පුපුරා ගොස් තිබුණේ පසුගිය 13 වැනිදා ඇය නිවසේ මුළුතැන් ගෙයි තිබූ ගෑස් උදුන දැල්වීම්ට යෑමේදීය. සිද්ධිය වනවිට නිවසේ වෙනත් කිසිවකුත් සිට නැති අතර අසල්වාසීන් පැමිණ ගිණි නිවා ඇයව වැලිකන්ද ප්‍රාදේශීය රෝහලට ඇතුළත් කර තිබිණි. මේ සම්බන්ධ නිවසියන් වැලිකන්ද පොලිසියට පැමිණිල්ලක් ඉදිරිපත් කර ඇති බවත් ඒ සම්බන්ධ විමර්ශන කටයුතු අවසන් කර අද අවසන් කටයුතු කිරීමට පවුලේ ඥාතීන්ට දේහය භාරදුන් බවත් වැලිකන්ද පොලිසිය සඳහන් කරයි. මියගිය කතගේ පියා වන දිඹුලාගල පැළලටියාව අංක 481 ලිපිනයේ පදිංචි 51 වියැති බී.ජී ජයසූරිය සඳහන් කරන්නේ මෙලෙස පුපුරා ගියේ මෑතකදී මිලදී ගන්නා ලද සිලින්ඩරයක් බවයි. මේ පිළිබඳ විශේෂ විමර්ශනයක් සිදුකරන ලෙස අදාල බලධාරීන්ගෙන් ඉල්ලා සිටින බවදඔහු ඉල්ලීමක් කරයි. මිය ගිය කතගේ අවසන් කටයුතු අද (26) වෙනිදා පැළෑටියාව පොදු සුසාන භූමියේදී සිදු කර තිබේ.", "URL": "https://lankatruth.com/si/?p=126274", "Category": "පුවත්", "Parent URL": null}