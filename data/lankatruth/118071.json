{"Source": "Lankatruth", "Timestamp": "June 16, 2021", "Headline": "නෞකාව සම්බන්ධ හඬ පට අධිකරණයට ඉදිරිපත් කරන්න – කපිතාන් ඉල්ලයි", "News Content": "මෙරට මුහුදු සීමාවේදී ගිනි ගත් “එක්ස්ප්‍රස් පර්ල්” නෞකාව සම්බන්ධයෙන් වරාය අධිකාරිය සිදු කරනු ලැබූසංවාද සහිත රේඩියෝ දත්ත අධිකරණය හමුවට ඉදිරිපත් කරන ලෙස සැකකාර නෞකාවේ කපිතාන්වරයා වෙනුවෙන් පෙනී සිටින ජනාධිපති නිතීඥ සරත් ජයමාන්න මහතා අධිකරණයෙන් කළ ඉල්ලිමක් කර තිබේ. මෙම සිද්ධියට අදාළ මහේස්ත්‍රාත් පරීක්ෂණය ඊයේ (15) කොළඹ අතිරේක මහේස්ත්‍රාත් ලෝචනී අබේවික්‍රම මහත්මිය හමුවේ කැඳවූඅවස්ථාවේදී සැකකාර කපිතාන්වරයා වෙනුවෙන් පෙනීසිටින නීතිඥවරයාගේ මෙම ඉල්ලීම පිළිබඳව අපරාධ පරික්ෂණ දෙපාර්තමේන්තුවට ඒ පිළිබඳ කඩිනමින් අධිකරණයට වාර්තා කරන ලෙස මහේස්ත්‍රාත්වරිය නියෝග කර ඇත. නෞකාවේ ගින්න සම්බන්ධයෙන් මුල් අවස්ථාවේදී ප්‍රමාණවත් මැදිහත් වීමක් මෙරට නිසි බලධාරීන්ගෙන් සිදු නොවූ බවට නෞකාවේ කපිතාන්වරයා ප්‍රකාශ කරනු ලැබූ බවට මීට පෙර මාධ්‍ය වාර්තා කර තිබුණි. නෞකාවේ ඩී. වී. ආර්. යන්ත්‍රයේ පරීක්ෂණ සිදුකරනවා සේම වරාය අධිකාරිය සතු රේඩියෝ දත්ත සම්බන්ධයෙන් ද පරීක්ෂණයක් සිදුකරන ලෙසට නෞකාවේ කපිතාන්වරයා ඉල්ලා ඇත්තේ මෙම තත්වය පදනම් කර ගෙන බව පැවසේ. තවද අධිකරණයෙන් ලබා දෙන නියෝග උල්ලංඝණය කරන පාර්ශ්වයන් සම්බන්ධයෙන් අධිකරණයට අපහාස කිරීමේ චෝදනා මත විමර්ශන ආරම්භ කර අධිකරණයට කරුණු වාර්තා කරන ලෙස ද මෙහිදී මහේස්ත්‍රාත්වරිය අපරාධ පරික්ෂණ දෙපාර්තමේන්තුවට තවත් නියෝගයක් නිකුත් කළාය.", "URL": "https://lankatruth.com/si/?p=118071", "Category": "පුවත්", "Parent URL": null}