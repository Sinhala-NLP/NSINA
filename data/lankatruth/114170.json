{"Source": "Lankatruth", "Timestamp": "April 1, 2021", "Headline": "ඇමතිලා පහක් ලක්ෂ 178ක් උඩ…", "News Content": "කොළඹ ලෝක වෙළඳ මධ්‍යස්ථානයේ අමාත්‍යාංශ කාර්යාල පහක් පවත්වාගෙන යාම වෙනුවෙන් මාසිකව රුපියල් ලක්ෂ 178කට අධික මුදලක් වැය කරන බව මුදල් රාජ්‍ය අමාත්‍ය අජිත් නිවාඩ් කබ්‍රාල් පාර්ලිමේන්තුවේදී ලබා දුන් පිළිතුරකින් අනාවරණය වේ. සංචාරක අමාත්‍යාංශය, බතික් අත්යන්ත්‍ර රෙදිපිළි හා දේශීය ඇඟලුම් නිෂ්පාදන රාජ්‍ය අමාත්‍යාංශය, ග්‍රාමීය පාසල් හා ක්‍රීඩා යටිතල පහසුකම් ප්‍රවර්ධන රාජ්‍ය අමාත්‍යාංශය, වේවැල් පිත්තල මැටි ලී බඩු සහ ග්‍රාමීය කර්මාන්ත ප්‍රවර්ධන රාජ්‍ය අමාත්‍යාංශය මෙන්ම ගුවන් සේවා හා අපනයන කලාප සංවර්ධන රාජ්‍ය අමාත්‍යාංශය යන අමාත්‍යාංශ පහ මීට අයත්ය. මෙම අමාත්‍යාංශ අතරින් මාසිකව රුපියල් 7,222,664ක් වූ වැඩිම කුලිය ප්‍රරසන්න රණවීරගේ වේවැල් පිත්තල මැටි ලී බඩු සහ ග්‍රාමීය කර්මාන්ත ප්‍රවර්ධන රාජ්‍ය අමාත්‍යාංශය වෙනුවෙන් වැය කෙරේ. අඩුම මාසික කුලිය දයාසිරි ජයසේකරගේ බතික් අත්යන්ත්‍ර රෙදිපිළි හා දේශීය ඇඟලුම් නිෂ්පාදන රාජ්‍ය අමාත්‍යාංශය වෙනුවෙනි. එම මුදල රුපියල් 1,764,720කි. ප්‍රසන්න රණතුංග ඇමතිවරයා යටතේ ඇති සංචාරක අමාත්‍යාංශය වෙනුවෙන් රුපියල් 1,930,808ක්, තේනුක විදානමගෙම් රාජ්‍ය ඇමතිවරයා යටතේ ඇති ග්‍රාමීය පාසල් හා ක්‍රීඩා යටිතල පහසුකම් ප්‍රවර්ධන රාජ්‍ය අමාත්‍යාංශය වෙනුවෙන් රුපියල් 3,851,631ක් සහ ඩී.වී චානක රාජ්‍ය ඇමති යටතේ ඇති ගුවන් සේවා හා අපනයන කලාප සංවර්ධන රාජ්‍ය අමාත්‍යාංශයට රුපියල් 3,049,862ක් ආදී වශයෙන් කුලී ගෙවනු ලබයි. වර්තමාන ජනාධිපතිවරයා මෙම ඇමති මණ්ඩල පත්කිරීමේදී විද්‍යාත්මක ක්‍රමවේදයකට විශයන් බෙදා දී අවම වියදමකින් අමාත්‍යාංශ පවත්වාගෙන යන බව ප්‍රකාශ කළද අමාත්‍යාංශ 05ක් සඳහා පමණක් මාසිකව රුපියල් 17,819,685ක් වැය වන බව මේ අනුව තහවුරු වේ. මුදල් රාජ්‍ය අමාත්‍යවරයා මෙම පිළිතුර ලබාදී තිබෙන්නේ චමින්ද විජේසිරි මන්ත්‍රීවරයා පාර්ලිමේන්තුවේ නගා තිබූ ප්‍රශ්නයකටය.", "URL": "https://lankatruth.com/si/?p=114170", "Category": "ආර්ථික පුවත්", "Parent URL": null}