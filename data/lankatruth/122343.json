{"Source": "Lankatruth", "Timestamp": "September 1, 2021", "Headline": "දේශපාලනය අනාගතය අවිනිශ්චිතයි… බ්‍රසීල ජනපති", "News Content": "එළඹෙන 2022 වසරේ පැවැත්වීමට නියමිත බ්‍රසීල ජනාධිපතිවරණයේදීසිය දේශපාලන අනාගතය පිළිබඳව අවිනිශ්චිත තත්වයක් උදාවී ඇතැයි බ්‍රසීල ජනාධිපති ජාර් බොල්සරානෝ පවසයි. කොවිඩ් වසංගතය පාලනය කිරීමට අපොහොසත් වීම හමුවේ ඔහුට එරෙහිව බරපතළ විරෝධයක් මේ වනවිට බ්‍රසීල ජනතාවගෙන් එල්ල වෙමින් පවතින අතර කොවිඩ් හේතුවෙන් බ්‍රසීල වැසියන් 579000 කට වැඩි පිරිසකට මේ වනවිට සිය ජීවිතය අහිමි වී තිබේ. එසේම ඇමසන් වනාන්තරය විනාශ කිරීම ඇතුළුව බ්‍රසීල ජනාධිපතිවරයාට එරෙහිව දූෂණ චෝදනා විශාල ප්‍රමාණයක් මේ වනවිට එල්ල වී ඇති අතර ඒ සම්බන්ධයෙන් අධිකරණ ක්‍රියාමාර්ග ඉදිරියට යමින්ද පවතී. එවැනි තත්වයක් හමුවේ ලබන වසරේ පැවැත්වීමට නියමිත ජනාධිපතිවරණයට නැවතත් ඉදිරිපත්වී ජනාධිපති ධුරය පත්වීමේ අපේක්ෂාවෙන් ඔහු පසුවන අතර සිය පාක්ෂිකයින් අමතමින් ඔහු පවසා ඇත්තේ ජනාධිපතිවරණයෙන් තමන්ට ජයග්‍රහණය කිරීමට නොහැකි වුවහොත්, එල්ල වී ඇති චෝදනා සම්බන්ධයෙන් සිරදඩුවම් විදීමට සිදුවනු ඇති බවයි. ‘මගේ අනාගතය අවිනිශ්චිතයි. එක්කෝ මාව අත්අඩංගුවට ගනීවි. නැතිනම් මා මරා දමාවි. එහෙමත් නැතිනම් ජනාධිපතිවරණයෙන් ජයග්‍රහණය කරන්න මට හැකිවේවි. වෙන විකල්ප ඇත්තේ නැහැ. මෙයයි මගේ අනාගතය’ යැයි 66 හැවිරිදි බොල්සරානෝ ඔහුගේ පක්ෂ ආධාරකරුවන්ට ආමන්ත්‍රණය කර තිබේ.", "URL": "https://lankatruth.com/si/?p=122343", "Category": "පුවත්", "Parent URL": null}