{"Source": "Lankatruth", "Timestamp": "December 25, 2011", "Headline": "චමල් රාජපක්ෂගෙනුත් කාර් රේස්", "News Content": "හිටපු වරාය සහ ගුවන්සේවා අමාත්‍ය චමල් රාජපක්ෂ මහතා 2008 වසරේදී රජයේ වාහන 7ක් පෞද්ගලිකව පරිහරණය කර ඇති බව හෙළිවේ. රාජ්‍ය ගිණුම් කාරකසභාව එම අමාත්‍යාංශයේ කටයුතු පිළිබද කරල ලද සමීක්ෂණයේදී මේබව අනාවරණය වී ඇත.      එම අමාත්‍යාංශය සදහා 2008 වසරේදී ශ්‍රී ලංකා වරාය අධිකාරියෙන් වාහන 13 ක් සහ කුලී පදනම මත වාහන 7 ක් වශයෙන් මුළු වාහන 20 ක් පරිහරණය කර ඇත. මෝටර් කාර්, වෑන්, ඩබල් කැබ් සහ ජීප් රථ මෙසේ පරිහරණය කර තිබේ. ඒ පිළිබද සම්පූර්ණ විස්තරය මෙසේය. හිටපු අමාත්‍ය චමල් රාජපක්ෂ මහතා වෑන් රථ 1 ක් ඩබල් කැබ් රථ 3 ක් මෝටර් කාර් 2 ක් සහ ජීප් රථ 1 ක් පරිහරණය කර ඇති අතර අමාත්‍යතුමාගේ පෞද්ගලික ලේකම්, සම්බන්ධීකරණ ලේකම්වරු දෙදෙනෙකු සහ මාධ්‍ය ලේකම් යන පෞද්ගලික කාර්ය මණ්ඩලයේ 4 දෙනෙකුට රජයේ මුදල් මත වාහන ලබාදී තිබිණ. ඒ අනුව චමල් රාජපක්ෂ අමාත්‍යවරයාට සහ පෞද්ගලික කාර්ය්‍ය මණ්ඩලයට වාහන 11 ක් ගෙන තිබිණ. එමෙන්ම වරාය සංවර්ධන කටයුතු පමණක් පැවරී තිබු අමාත්‍යවරයාට ජීප් රථයක් සහ මෝටර් කාර් රථයක් බැගින්ද පෞද්ගලික කාර්ය මණ්ඩලයට මෝටර් කාර් 2 ක්ද අමාත්‍යාංශ ලේකම් වරයාට කාර් රථයක්ද ලබා දී තිබිණ. මෙයට අමතරව අමාත්‍යාංශ ලේකම් වරයාගේ පෞද්ගලික ලේකම් හටද ඩබල් කැබ් රථයක් ලබාදී තිබිණ. එමෙන්ම එවකට සිටි නියෝජ්‍ය අමාත්‍යවරයාටද කැබ් රථ 3 ක් වෙන්කර තිබිණ. 2008 වසර සදහා වරාය හා ගුවන්සේවා අමාත්‍යාංශය යටතේ මුළු වාහන 20 ක් පරිහරණය කර තිබෙන අතර එයින් 11 ක්ම පරිහරණය කර තිබුනේ වත්මන් කථානායක චමල් රාජපක්ෂ මහතා සහ ඔහුගේ පෞද්ගලික කාර්ය මණ්ඩලය වෙනුවෙනි.", "URL": "https://lankatruth.com/si/?p=605", "Category": "පුවත්", "Parent URL": null}