{"Source": "Lankatruth", "Timestamp": "December 9, 2018", "Headline": "කහ කබාකරුවෝ ප්‍රංශය අඩපණ කරයි", "News Content": "ජනතා විරෝධතා නොතක ප්‍රංශ රජය තව දුරටත් ඉන්ධන මිල ඉහළ දැමීම හේතුවෙන් ඊයේ(8) දිනයේ දී ද ප්‍රංශයේ පැරිස් නගරය අතිශය නොසන්සුන්කාරී විය. ඉන්ධන මිල පහත දමන ලෙස කහ කබා හැඳගත් විරෝධතාකරුවෝ සති ගණනාවක සිට විරෝධතා ව්‍යාපාර සංවිධානය කර තිබූ අතර ඊයේ දිනයේ පැරිස් නගරයේ වාහන ගිණි තබමින් හා ගොඩනැගිලි විනාශ කරමින් ඔවුන් කළහකාරී ලෙස හැසිරුණි. තත්වය මැඩ පැවැත්වීම සඳහා ප්‍රංශ පොලීසිය කඳුළු ගෑස්, ජල ප්‍රහාරවලට අමතරව රබර් උණ්ඩ ද භාවිත කර ඇත. විරෝධතා හේතුවෙන් මේ වනවිට විරෝධතාකරුවන් 1000කට වැඩි දෙනෙකු සිර භාරයට පත්ව ඇති අතර ඊයේ දින සිදුවූ ගැටුම්වලින් 126 දෙනෙකු තුවාල ලබා රෝහල් ගතකර ඇත. දිනෙන් දින වර්ධනය වන විරෝධතා ව්‍යාපාර සඳහා මේ වනවිට ප්‍රංශය පුරා 125,000ක පමණ පිරිසක් එක්ව සිටියි. පැරිස් නගරය පමණක් කේන්ද්‍ර කරගනිමින් විරෝධතාකරුවන් 10,000කට වැඩිපිරිසක් එක්ව සිටියි. මෙම විරෝධතා ප්‍රංශ ආර්ථිකයට ද බලපෑම් ඇතිකර තිබේ. සංචාරක කර්මාන්තය සම්පූර්ණයෙන්ම පාහේ ඇණහිට ඇත. කෙසේ වෙතත් ප්‍රංශ ජනාධිපති එම්මානුවෙන් මැක්‍රෝන්ගේ ඉන්ධන මිල පහත දැමීමට තීරණයක් නැත.", "URL": "https://lankatruth.com/si/?p=64959", "Category": "විදෙස් පුවත්", "Parent URL": null}