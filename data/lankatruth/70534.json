{"Source": "Lankatruth", "Timestamp": "March 17, 2019", "Headline": "නවසීලන්ත වෙඩි තැබීමේ සිද්ධියෙන් මියගිය ගණන 50 දක්වා ඉහළට", "News Content": "නවසීලන්තයේ ක්‍රයිස්චර්ච් නුවර මුස්ලිම් දේවස්ථාන දෙකක සිදුකළ වෙඩි තැබීම හේතුවෙන් මියගිය පිරිස 50 දක්වා ඉහළ ගොස් තිබේ. තවත් 36 දෙනෙකු රෝහල්ගතව ප්‍රතිකාර ලබන බවත් ඉන් දෙදෙනෙකුගේ තත්වය බරපතල බවත් විදෙස් මාධ්‍ය වාරතා කරයි. වෙඩි ප්‍රහාරය එල්ල වනවිට ලෝකයේ රටවල් කිහිපයකම භක්තිකයන් දේවස්ථානය තුළ දේව මෙහෙයට සහභාගීව සිට ඇති අතර ඉන්දියාව, ඇෆ්ගනිස්ථානය, සිරියාව, ජෝර්දානය, පාකිස්ථානය, සෞදි අරාබිය, ඊජිප්තුව ආදී රටවල්වල පිරිස් එහි සිට ඇත. මියගිය පිරිස අතර ඉන්දියානුවන් 5ක් ද වනබව වාර්තා වේ. මෙම ප්‍රහාරය ත්‍රස්ථ කල්ලියක සැළසුමක් ලෙස විවිධ මාධ්‍ය වාර්තා කර තිබුණ ද ප්‍රහාරයේ සැකකරු වන ඕස්ට්‍රේලියානු ජාතික සුදු අන්තවාදී අදහස් දරන්නෙකු වන 28 හැවිරිදි බ්‍රෙන්ටන් ටැරන්ට්, මෙම ප්‍රහාරය තනිවම සැළසුම්කර සිදුකරන ලද්දක් බව මේ වනවිට වාර්තා වේ. සැකකාර බ්‍රෙන්ටන් ටැරන්ට් නවසීලන්තයේ වෙඩි තැබීමේ ක්‍රීඩා සමාජයක සාමාජිකයෙකු වන අතර ප්‍රහාරය සඳහා ගිනිඅවි 5ක් යොදාගෙන තිබේ. ඒවා සියල්ල නීත්‍යානුකූලව ලබාගෙන ඇති ඒවාය. සිද්ධිය සම්බන්ධව සිව් දෙනෙකු අත්අඩංගුවට ගත් අතර අනෙක් තිදෙනා මෙම සිද්ධියට සම්බන්ධයක් දක්වන්නේද යන්න පිළිබඳ විමර්ශනය කරන බව නවසීලන්ත ආරක්ෂක අංශ පවසයි. මේ අතර නවසීලන්ත අග්‍රාමාත්‍යවරිය වන ජසින්ඩා ආඩන්, ගිනි අවි සම්බන්ධ නීති රීති තද කිරීමට කටයුතු කරන බව වාර්තා වේ. නවසීලන්තයේ දැනට පවතින නීතිය අනුව ඕනෑම පුද්ගලයෙකුට ඩොලර් 25ක මුදලක් ගෙවා ගිනි අවි බලපත්‍රයක් ලබාගත හැකි අතර ගිනි අවි මිලදී ගැනීමේදී ද ලිහිල් නීති පවතී. අගමැතිවරය පවසා සිටියේ නවසීලන්තයේ ස්වංක්‍රීය ගිනිඅවි තහනම් කිරීමට අදහස් කරන බවත් ගිනිඅවි භාවිතය සම්බන්ධ නීතිරීති දැඩි කරන බවත්ය.", "URL": "https://lankatruth.com/si/?p=70534", "Category": "විදෙස් පුවත්", "Parent URL": null}