{"Source": "Lankatruth", "Timestamp": "August 24, 2021", "Headline": "කොරෝනා පිළිබඳ බියකරු දත්තයක්, කැබිනට් පත්‍රිකාවකින් එලියට", "News Content": "පසුගිය අප්‍රේල් මාසයේ සිට දෛනික කොරෝනා ආසාදිතයින් වාර්තාවීම තුන්සිය පනස් (350) ගුණයකත් වඩා වැඩිවී තිබෙන බව කැබිනට් පත්‍රිකාවක දක්වා ඇත. කෙහෙලිය රඹුක්වැල්ල සෞඛ්‍ය ඇමතිවරයා විසින් පසුගිය 17 වෙනිදා මෙම කැබිනට් පත්‍රිකාව ඉදිරිපත් කර තිබේ.  මෙම කැබිනට් පත්‍රිකාවේ අදාළ බියකරු බව සඳහන් කර තිබුණේ “2021 අප්‍රේල් මාසයේ සිට දෛනිකිව තහවුරුවන නව රෝගීන් සංඛ්‍යාව ජනගහනය මිලියනයකට රෝගීන් 0.3 සිට 106ක් දක්වා 350 ගුණයකටත් වඩා වැඩිවී තිබේ.” යනුවෙනි. මෙම සංඛ්‍යා ලේඛන දක්වමින් කැබිනට් මණ්ඩලයට පෙන්වා දී තිබෙන්නේ “වෛරසය සම්ප්‍රේෂණය වීමේ වේගය සහ එම වෛරසයේ හානිකර බවේ බරපතලකම හේතුවෙන් පරීක්ෂණ වේගවත් කිරීම, රෝගීන් ඉක්මනින් හඳුනාගැනීම සහ හුදකලා කිරීම සහ කොවිඩ් 19 සහිත පුද්ගලයින් කාර්යක්ෂමව කලමනාකරණය කිරීම අවශ්‍ය වේ.” යනුවෙන් ය.  හිටපු සෛඛ්‍ය ඇමති පවිත්‍රා වන්නිආරච්චි එම ඇමති ධුරයෙන් ඉවත් කරන ලද්දේ පවතින ව්‍යසනය පිළිබඳව කරුණු ඉදිරිපත් කිරීමට සූදානම්වීම නිසා බවට වාර්තා පළවිය.  එසේම සෞඛ්‍ය විශෙෂඥයින් සහ ලෝක සෞඛ්‍ය සංවිධානයද ඇතුළුව මෙරට තුළින් රට වසා දමන ලෙස ප්‍රභල හඬක් නැගුනත් ජනාධිපතිවරයා ඇතුළු ආණ්ඩුව ඒ සඳහා අවශ්‍ය පියවර නිසි අවස්ථාවේදී නොගත්තේය. නමුත් තත්වයේ බිහිසුණු බව මේ ආකාරයෙන් ජනාධිපතිවරයාට වාර්තා කර ඇති බව මෙම කැබිනට් පත්‍රිකාවෙන් සනාථ වේ.", "URL": "https://lankatruth.com/si/?p=121916", "Category": "කොවිඩ් -19 (කොරෝනා ) පුවත්", "Parent URL": null}