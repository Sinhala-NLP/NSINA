{"Source": "Lankatruth", "Timestamp": "July 23, 2017", "Headline": "වෙඩික්කරුවන්ගේ ඉලක්කය වුනේ මාවයි", "News Content": "ඊයේ (22) සවස 5.30ට පමණ යාපනය නල්ලූර් කෝවිල පසුපස මාර්ගයේදී කළ වෙඩිතැබීම තමන් ඉලක්ක කරගත් සිදුවීමක් බව යාපනය මහාධිකරණ විනිසුරු මානික්කවාසගර් ඉලන්චේලියන් මහතා කියයි. වෙඩි තැබීම නිසා තුවාල ලත් ආරක්‍ෂක නිලධාරියාගේ සුවදුක් බැලීමට රෝහලට ගිය අවස්ථාවේදී මහාධිකරණ විනිසුරු එම්. ඉලන්චේලියන් මහතා උතුරේ මාධ්‍යව්දීන් අමතා එසේ ප්‍රකාශ කර තිබේ. මෙම වෙඩිතැබීම හේතුවෙන් පොලිස් කොස්තාපල් විමලසූරිය සහ පොලිස් සැරයන් හේමචන්ද්‍ර යන අය රෝහල් ගතකර ඇත. පොලිස් සැරයන් හේමචන්ද්‍රගේ උදරයට වෙඩි වැදී තිබෙන අතර කොස්තාපල් විමලසූරියගේ අතට වෙඩි වැදී තිබේ. මහාධිකරණ විනිසුරු එම්. ඉලන්චේලියන් මහතා ඊයේ සවස සිය නිවසට යද්දී ඇතිවූ මාර්ග අවහිරතාවක් හේතුවෙන් යතුරු පැදියෙන් බැසගත් ආරක්‍ෂක නිලධාරී සැරයන් හේමචන්ද්‍ර මාර්ගය සකසා ඇත. එම අවස්ථාවේදී මාර්ගයේ සිටි පුද්ගලයකු සහ සැරයන් අතර ඇතිවූ බහින් බස් වීමක් හේතුවෙන් එම තැනැත්තා සහ සැරයන් වරයා අතර පොර බැදීමක් සිදුව තිබේ. අනතුරුව සැරයන්ගේ පිස්තෝලය උදුරා ගැනීමට යාමේදී සැරයන් වරයාගේ උදරයට වෙඩි වැදී ඇතැයි යාපනය පොලිසියේ ප්‍රකාශකයෙක් මාධ්‍ය වෙත ප්‍රකාශ කර ඇත.", "URL": "https://lankatruth.com/si/?p=38039", "Category": "පුවත්", "Parent URL": null}