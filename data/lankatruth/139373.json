{"Source": "Lankatruth", "Timestamp": "September 19, 2022", "Headline": "විදුලි බිලට විරෝධය… එළැඹෙන පොහොය දිනයේ පන්සල් අඳුරුවෙයි…", "News Content": "ආගමික ස්ථානවල විදුලි බිල ඉහළ නැංවීමට විරෝධය පළ කරමින් එළැඹෙන වප් පොහොය දිනයේ දී දිවයිනේ සියලු වෙහෙර විහාරස්ථානවල විදුලි පහන් නිවා දමා විරෝධය දැක්වීමට මධ්‍යම පළාත් මහා සංඝ සභාවට යෝජනාවක් ඉදිරිපත්ව තිබේ. මධ්‍යම පළාත් මහ සංඝ සභා රැස්වීම ඊයේ (18) පස්වරුවේ පැවැති අතර එහිදි භික්ෂුන් වහන්සේ පිරිසක් එම යෝජනාව සිදුකර ඇති අතර මේ සඳහා දායක සභාව ද එක්කර ගන්නා ලෙස එම භික්ෂුන් වහන්සේ දැනුම් දී ඇත. අදාළ රැස්වීම අවසන් වීමෙන් අනතුරුව එම යෝජනාව සම්බන්ධයෙන් අදහස් දැක්වු පුජ්‍ය ගලහ සිරිසාන්ත හිමි, “පන්සල්වල තිබුණ විදුලි බිල පස් හය ගුණයකින් ඉහළ ගොස් තියෙනවා. මගේ පන්සලේ විදුලි බිල මේ වෙද්දි රුපියල් 60,000ක් වෙලා තියෙනවා. විශේෂයෙන් ඉදිරියේ තියෙන්නේ කඨින චීවර පිංකම් කාලය. වෙසක් පොසොන් වගේ කාලවල පන්සල් අඳුරේ තැබීමේ කුමන්ත්‍රණයක්ද මේ ක්‍රියාත්මක වෙන්නේ කියන එක අපිට බලවත් සැකයක් තියෙනවා. පවතින තත්වය උඩ ඉදිරියේ දී පන්සලක ලයිට් එකක් දාන්න වෙන්නේ නැහැ. අද අපි යෝජනාවක් කරනවා අපි ඉදිරියේ දී එන පොහොය දිනයේ දී අපි සියලුම පන්සල්වල විදුලිය නිවලා පන්සල් අඳුරේ තබලා දායකයන් සමග මෙයට විරෝධය පළ කරන්න කියලා. ඉදිරියේ දී රට පුරාම විශේෂ මැදිහත්වීමකින් මේ පිළිබඳ ක්‍රියාකරන්න බලාපොරොත්තු වෙනවා.”", "URL": "https://lankatruth.com/si/?p=139373", "Category": "පුවත්", "Parent URL": null}