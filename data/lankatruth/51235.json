{"Source": "Lankatruth", "Timestamp": "April 28, 2018", "Headline": "රජ පවුලේ නව කුමරු ලුවී ලෙස නම් දරයි", "News Content": "බ්‍රිතානයේ කේම්බ්‍රිජ් ආදිපාද විලියම් කුමරු සහ කේම්බ්‍රිජ් ආදිපාදවරිය බ්‍රිතාන්‍ය රජ කිරුලේහයවැනි හිමිකරුවාට ලුවී ආතර් චාල්ස් යනුවෙන් නම් තැබූ බව බ්‍රිතාන්‍යයේ කෙන්සින්ග්ටන් මාලිගය ඊයේ (27) ට්විටර් පණිවිඩයක් නිකුත් කරමින් දැනුම් දෙන ලදී.මේ අනුව ලුවී කුමරු බ්‍රිතාන්‍ය රජ කිරුලේ හයවැනි හිමිකරු බවට නිල වශයෙන් පත්විය. ලුවී කුමරු පසුගිය 23 වැනිදා කේම්බ්‍රිජ් ආදිපාද විලියම් කුමරුගේ සහ කේම්බ්‍රිජ් ආදිපාදවරිය කේට් කුමරියගේ තෙවැනි දරුවා ලෙස උපත ලැබීය.උපත ලබන විට කුමරුගේ බර කිලෝග්‍රෑම් 3.8 ක් වූ අතර එය වසර සියයකට පසු රජ පවුලේ උපත ලද බරින් වැඩිම දරුවා ලෙස ඉතිහාසගත වන්නකි. ලූවි නම කුමරුගේ පියා වන විලියම් කුමරුගේ සහ කුමරුගේ සොහොයුරා වන ජෝර්ජ් කුමරුගේ ද මැදි නමක් වේ. එමෙන්ම ආතර් යන්නද කේම්බ්‍රිජ් ආදිපාද වන විලියම් කුමරුගේ එක් නමකි. එමෙන්ම එය බ්‍රිතාන්‍යයේ දෙවැනි එළිසබෙත් රැජිනගේ පියා වන හයවැනි ජෝර්ජ් රජුගේ මැදි නමකි. කුමරුට නම් යෝජනා කිරීමේ දී දැඩි තරඟයක් සමාජ මාධ්‍ය ජාලා තුල දක්නට ලැබුණි.ඔට්ටු ඇල්ලීම් ආදියද බ්‍රිතාන්‍යයේ තැන තැන පවත්වා ඇත.ඒ අතරින් ආතර් යන්න මූල් තැනට පැමිණ ඇත.දෙවැනි තැන ජේම්ස් යන්නටත් තෙවැනි තැන පිලිප් යන්නටත් හිමිව තිබිණි. නව කුමරුගේ නිල රාජකීය නාමය වන්නේ ‘කේම්බ්‍රිජ් හි ලූවී කුමරු’ යන්නයි.ලුවී යන්න බ්‍රිතාන්‍යයේ ප්‍රකට නමක් වන අතර ලුවී මවුන්ට්බැට්න් සාමිවරයා ඒ අතරින් ප්‍රමුඛ වේ.ඔහු බ්‍රිතානයේ රාජ්‍ය තාන්ත්‍රිකයෙකු හා නාවිකයෙකුද විය.", "URL": "https://lankatruth.com/si/?p=51235", "Category": "පුවත්", "Parent URL": null}