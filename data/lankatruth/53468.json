{"Source": "Lankatruth", "Timestamp": "June 3, 2018", "Headline": "රනිල් මීලඟ පාර්ලිමේන්තුවේ අගමැති වෙයි කියලා අපි නම් හිතන්නෙ නැහැ…", "News Content": "“මේ සංශෝධනයෙන් ගේන්නෙ ජනාධිපතිවරයගේ ධුර කාලයට නෙමේ. ඔහුගේ ධුර කාලය අවසන් වුණාට පසසේ. ඊළඟට මහ මැතිවරණයක් තියලා ඒ මැතිවරණයෙන් පසු තමයි පාර්ලිමේන්තුව ජනාධිපතිවරයෙක් තෝරන්නේ. ඒ සමඟම තෝරාගන්න අගමැතිවරයකුත් ඉන්නවා. අන්න ඒ අගමැතිගෙ බලතල තමයි ඊළඟ පාර්ලිමේන්තු බලතල බවට පත්වෙන්නෙ. ඔබ කියන විදිහට පූර්ව නිගමන කියනවා, ඊළඟ මහ මැතිවරණයෙන් අගමැති වෙන්නෙ රනිල් වික්‍රමසිංහ කියලා. අපි නම් එහෙම හිතාගෙන නැහැ.” යැයි ජනතා විමුක්ති පෙරමුණේ දේශපාලන මණ්ඩල සභික සුනිල් හඳුන්නෙත්ති මහතා සඳහන් කරයි. මව්බිම පුවත්පත සමග සම්මුඛ සාකච්ඡාවකට එකවෙමින් ඒ මහතා මේ බව සඳහන් කර ඇති අතර එම සාකච්ඡාව පහතින් පල වේ… 2020, විස්ස බලාත්මක කිරීමද දැන් ජවිපෙ එකම ඉලක්කය? අපේ එකම ඉලක්කය ඒක නෙමේ. මේ මොහොතේ අපි හිතනවා 20 වැනි සංශෝධනය සමාජ, ආර්ථික ප්‍රශ්නවලට එකම විසඳුම නෙවේ කියලා. නමුත් රට මේ තියෙන මට්ටමට වඩා යම් ශිෂ්ටසම්පන්න ප්‍රජාතන්ත්‍රවාදී වටපිටාවකට ගෙනියන්න 20 වැනි සංශෝධනය වැදගත් වෙනවා. අනික මේ විධායක ක්‍රමය අහෝසි කරනවා කියන එක අපේ පොරොන්දුවක් නෙවේ. ඒක ජනවරම ගත්ත නායකයන්ගේ පොරොන්දුව වත්මන් ජනපතිගෙ ඉඳලා. ඒ පොරොන්දුව ඒ ගොල්ලෝ ඉෂ්ට කරන්නේ නැති වෙලාවේ තමයි අපි මේක ගෙනාවේ. මේ මොහොතේ රටේ ජනතාව සිටින්නේ දැවැන්ත ආර්ථක අර්බුදයක. එක වේලක් පමණක් කාලා ජීවත් වන මිනිස්සු ඉන්න රටක 20 වැනි සංශෝධනයක් මතු කිරීම සාධාරණද? බඩු මිල ප්‍රශ්නය, ඉන්ධන මිල ප්‍රශ්නය, ණය පිළිබඳ ප්‍රශ්නය අමතක කරලා කතා නොකර මේක කරනවා නම් වැරැදියි තමයි. අපි එහෙම කරන්නේ නැහැ. අපි ඒ හැම ප්‍රශ්නයක්ම ගැන කතා කරනවා. මේ ගැනත් කතා කරනවා. මං මෙහෙම ඇහුවොත්, ඒ ආර්ථික ප්‍රශ්නය හැමදාම තියෙනවනේ. ඒ නිසා අනෙක් ප්‍රශ්න මොකුත් කතා නොකර ඉන්න ඕනෙද? නමුත් දැන් 20 නෙමේ මිනිස්සුන්ගේ දැවෙන සහ දැනෙන ප්‍රශ්නය? 20 හට්ටියක දාලා උයන්න බැහැ. බඩු මිල තුන්වේලටම බලපානවනේ. 20 සංශෝධනය තුන්වේලටම බලපාන්නෙ නැති බව ඇත්ත. ප්‍රජාතන්ත්‍රවාදය කන්න බෑනේ. නමුත් ප්‍රජාතන්ත්‍රවාදය ජීවත් වෙන්න ඕනෑ. හුස්ම ගැනීමට අවශ්‍යයි. ඒක කොච්චර වටිනවද කියලා දැනෙන්නේ ප්‍රජාතන්ත්‍රවාදය අහිමි වූ වෙලාවක. මේ කියන පරිසරය තුළ මිනිස්සුන්ට ඒක වටින්නේ නැහැ කියලා දැනුණට ඒකාධිපති පාලනයක් ඇතුළෙ ප්‍රජාතන්ත්‍රවාදය මිරිකපු වෙලාවක මිනිස්සුන්ට බඩු මිල නෙමේ වැදගත්. ඒ ගැන ඉතිහාසය සාක්ෂි දෙනවා. 1987,1971 සිදුවීම්, පක්ෂ තහනම් කිරීම්, මාධ්‍යවේදීන් ඝාතනය කිරීම්, පැහැර ගැනීම්, අග්‍රවිනිශ්චයකාරවරිය නෙරපද්දී එදා කතා වුණේ ඒවා ගැන. සක්‍රිය දේශපාලන පක්ෂයක් ලෙස මෙවැනි ආර්ථික අර්බුදයකට එරෙහිව හැපිලා යමක් දිනාගන්න බැරිව කොහොමද ව්‍යවස්ථා සංශෝධනයක් සම්මත කරගන්නේ? ඒක වැරැදියි. අපි ඒක අත්හැරලා නම් ඔබ අහපු ප්‍රශ්නය සාධාරණයි. රටේ බඩු මිල, ජීවන වියදම ඇතුළු ආර්ථික ප්‍රශ්න යටකරලා ඉන්නවා නම් වැරැදියි. නව ආණ්ඩුක්‍රම ව්‍යවස්ථාවක් සම්බන්ධයෙන් අනෙක් පක්ෂ මෙන් ඔබලාගේත් සහාය ඇතිව කමිටුවක් පත් කළා. ඒ හරහා කිසිවක් සිදු නොවුණ මොහොතක 20 සංශෝධනයක් ගෙන ඒම කොතරම් දුරට ප්‍රායෝගිකද? අපි කාටත් යථාර්ථය හරි පැහැදිලියිනේ, කමිටු පත් කරලා පිටු හත්සිය ගණනක වාර්තා හදලා අතුරු වාර්තාවකුත් පාර්ලිමේන්තුවට දැම්මට ආණ්ඩුක්‍රම ව්‍යවස්ථා සම්පාදක මණ්ඩලය ඉස්සරහට යන්නේ නැහැ කියලා. එය ඉස්සරහට ගිහිල්ලා ඡන්ද ක්‍රමයයි, විධායක ක්‍රමයයි අහෝසි කරලා බලතල බෙදීම පිළිබඳ සමස්ත ක්‍රියාවලිය එකට සිද්ධ වෙනවා නම් අපිට මේක වෙනම ගේන්න ඕනේ නැහැ. ආණ්ඩුව ඒ ක්‍රියාවලිය අත්හැරපු නිසයි අපට මෙය වෙනම ගේන්න වුණේ. පළාත් පාලන මැතිවරණයෙන් පස්සේ ඒ ගැන කතා කරලම නැහැ මේ ආණ්ඩුව. අපි මේක ගෙනාපු එක වැරැදිද? 20 සංශෝධනයේ යෝජනා සලකා බැලීමේදී එහි ප්‍රබලම වාසිය යන්නේ අගමැති රනිල් වික්‍රමසිංහට නේද? නැහැ. ඒක සම්පූර්ණ වැරැදියි. මිථ්‍යාවක්. මොකද මේ සංශෝධනයෙන් ගේන්නෙ ජනාධිපතිවරයගේ ධුර කාලයට නෙමේ. ඔහුගේ ධුර කාලය අවසන් වුණාට පසසේ. ඊළඟට මහ මැතිවරණයක් තියලා ඒ මැතිවරණයෙන් පසු තමයි පාර්ලිමේන්තුව ජනාධිපතිවරයෙක් තෝරන්නේ. ඒ සමඟම තෝරාගන්න අගමැතිවරයකුත් ඉන්නවා. අන්න ඒ අගමැතිගෙ බලතල තමයි ඊළඟ පාර්ලිමේන්තු බලතල බවට පත්වෙන්නෙ. ඔබ කියන විදිහට පූර්ව නිගමන කියනවා, ඊළඟ මහ මැතිවරණයෙන් අගමැති වෙන්නෙ රනිල් වික්‍රමසිංහ කියලා. අපි නම් එහෙම හිතාගෙන නැහැ. ජවිපෙ එවැනි නිගමනයක නොහිටියට දිගටම රට පාලනය කළේ ශ්‍රී ලනිප, එජාප මාරුවට නේද? ඒ බව ඔබලා නොදන්නවා නෙවේනේ? ඇයි, ඇයි එහෙම කියන්නෙ? ජේවීපී එකේ මට අගමැති වෙන්න බැරිද? ඒ තට්ටු මාරු දේශපාලනය ඔළුවේ තියාගෙන මේ ප්‍රශ්න අහන එක වැරැදියි. මටත් අගමැති වෙන්න පුළුවන්නේ. මං හිතන්නේ මේ ආණ්ඩුක්‍රම ව්‍යවස්ථා සංශෝධනයෙන් පසු ඊළඟ අගමැති මම කියලා. නැවත ජනපති, අගමැති ලෙස මෛත්‍රි රනිල් දෙදෙනා වුණොත්? ඔය යෝජනා එක්ක රනිල් වික්‍රමසිංහ අගමැතිටනේ බලතල හිමි වෙන්නෙ? වෙන්න පුළුවන්. ඒක නිසා පුද්ගලයෙක් දිහා බලාගෙන ව්‍යවස්ථා සම්පාදනය කරන්න බැහැ. එහෙම නම් කාටවත් කවදාවත් ව්‍යවස්ථා සංශෝධන ගෙන එන්න බැහැ. ඔබ කොහොම කිව්වත් ජවිපෙ මේ දිවි හිමියෙන් ගෙනෙන සංශෝධනය එජාපයේ න්‍යාය පත්‍රයේ කොටසක් බවටයි ලේබල් ගැසී තිබෙන්නේ? ජේවීපී එක නැතුව මේ රටේ ප්‍රධාන පක්ෂ 2 විතරක් තිබ්බා නම් ඔය ප්‍රශ්නෙ එන්නේ නෑනේ. රටේ ප්‍රධාන පක්ෂ 3ක් තියෙන නිසා තමයි, ඒ පක්ෂ තුන මැද්දෙ අපි ඉන්න නිසා තමයි හැම තිස්සෙම හිතන්නෙ අපි කාටහරි උදවු වෙනව කියලා. දේශපාලනයේ තීන්දු තීරණ ගන්නකොට සමහර තීන්දු තීරණ බැලූ බැල්මට එහෙම වෙන්නත් ඇති. ඒ වගේම තමයි සමහර විට ආණ්ඩුව ගන්න තීන්දු තීරණත් අපට උදවු වෙලා තියෙනවා. ආණ්ඩුව ගත් තීන්දුවක් නිසා පළාත් පාලන මැතිවරණය අපිට උදවුවක් වුණානේ. හැබැයි ඒක නිසා කාටවත් මොකුත් කියන්න බැහැ. හිත හදාගන්න, සතුටු වෙන්න එහෙම ලේබල් ගහනවා. මේ කාරණයේදී ජවිපෙ හිතුවක්කාරී ලෙස ක්‍රියා කරන බවටයි චෝදනා එල්ල වෙන්නේ? ඒක වැරැදියි. අපි මේ ගැන සියලු පක්ෂ සමඟ සාකච්ඡා කළා. ඉදිරියේදී පුළුල් සාකච්ඡාවටත් සූදානම්. ඕනෑම පුරවැසියකුට අදහස් ඉදිරිපත් කළ හැකියි. නමුත් ඒ චෝදනාවලට අපි කලබල වෙන්නේ නෑ. මොකද ජවිපෙ කියන්නේ යූ.එන්.පී.යවත්, ශ්‍රී ලංකා එකවත් නෙවෙයි. එහෙම නම් අපි මේක විසුරුවා හැරලා ඔය පක්ෂ දෙකෙන් එකකට එකතු වෙන්න එපැයි. කවුරුත් චෝදනා කරනවා කියලා අපි අත්වලට විලංගු දාගන්නේ නැහැ. මට තේරෙන මට හිතෙන හැටියට මේ ව්‍යවස්ථාව සම්බන්ධයෙන් වැඩිම වාසිය තියෙන්නේ රනිල් වික්‍රමසිංහට නෙවේ, මහින්ද රාජපක්ෂ මහත්තයට. හේතුව? ඇයි ඊළඟ ආණ්ඩුවකදී අගමැති වෙන්න වැඩිම ඉඩකඩ තියෙන්නේ මහින්ද රාජපක්ෂට. එහෙම කෙනකුට උපකල්පනය කරන්න පුළුවන්. මොකද ඔහුට ආයේ ජනාධිපති වෙන්න බෑනේ. හැබැයි ඔහුට පසුගිය පළාත් පාලන මැතිවරණ ප්‍රතිඵල විග්‍රහ කර බැලුවොත් අගමැති වීමේ හැකියාව තියෙනවා. එහෙම කවුරුත් කියන්නේ නැත්තේ ඇයි? එහෙම කියන්නේ නැත්තේ ඇහේ රොඩු තියාගෙන බලන හින්දා. ජේවීපී එක දිහා බලනවා ඇහේ කොළ පාට රොඩු තියාගෙන. දිගින් දිගටම ඔබේ පක්ෂයට අන්වර්ථ නාමයක් ලෙස සැදී තිබූ රතු අලි පැටියා චෝදනාව 20ත් එක්ක තවත් තීව්‍ර වුණු එක විතරයි නේද වුණේ? කමක් නෑ. කොහොමත් හැදිලා තිබුණ එකනේ. මේක වැඩි වුණා කියලා අපිට අමුතු ඇඟේ අමාරුවක් හැදෙන්නේ නැහැනේ. ජවිපෙ නායකයා 20 සංශෝධනය ගැන මුලින්ම කිව්වේ අගමැතිට අමතර බලතල හිමිවෙන්නේ නෑ කියලා. දැන් සංශෝධනය බලද්දී අගමැතිට සෘජු බලතල ප්‍රමාණයක් හිමි වෙනවා. බර සැහැල්ලු කරන්නද මුලින් එවැනි ප්‍රකාශයක් කළේ? අගමැති ධුරයට ලැබෙන බලතල වැඩි වෙනවා. ඒකෙ විවාදයක් නැහැ. මොකද විධායක බලතල අහෝසි වෙනවා. ඒ බලතල පාර්ලිමේන්තුවට එනවා. ඒ පාර්ලිමේන්තුවේ ප්‍රධානියා අගමැති. ඒකෙන් හැබැයි රටේ රාජ්‍ය නායකයාගේ කාර්යභාරය අහෝසි වෙන්නේ නැහැ. මේ සංශෝධනය නොදැක බොහෝ දෙනා විවිධ අර්ථකථන කළානේ. උදාහරණයක් විදිහට ජනපති රූකඩයක් වෙනවා කියලා. 13 සංශෝධනය යටතේ ජනපතිට තියන බලතල නැති වෙනවා, රට බෙදනවා කිව්වා. දැන් මොනවත් නොකියා ඉන්නේ ඇයි? අර සඟ සමුළුවක් තියලා ස්වාමීන් වහන්සේලා මොනවද කිව්වේ. හරි නම් උන්වහන්සේලා දැන් රටට ප්‍රකාශයක් කළ යුතුයි. මොනවද අගමැතිට හිමිවන බලතල? පාර්ලිමේන්තුව විසිරීම, කැබිනට් මණ්ඩලය පත් කිරීමේ බලය ජනපතිගෙන් ගිලිහුණාම රටේ අගමැතිට පැවරෙනවා. හැබැයි ඒකෙන් රාජ්‍ය ආරක්ෂාව, විදේශ කටයුතු, විදේශ මැදිහත්වීම්වලදී ජනපති කරන කාර්යභාරය අඩු වෙන්නේ නැහැ. ජනපති කෙනෙක් නැති වෙන්නේ නැහැ. ජනපතිගෙන් ගිලිහුණු බලතල අගමැතිට මාරු වුණාම රටේ ප්‍රජාතන්ත්‍රවාදී පරිසරයක් ගොඩනැඟෙයි කියලා ඔබ විශ්වාස කරනවද? අගමැති පාර්ලිමේන්තුවට වග කියන කෙනෙක්නේ. දැන් ඉන්න ජනාධිපති පාර්ලිමේන්තුවට වග කියන්නෙ නෑ. දැන් ඉන්න ජනාධිපති කාටද වග කියන්නේ? උදාහරණයක් විදියට ජනාධිපතිට ඕනෑ හොරෙක්, මිනී මරුවෙක් මරණ දණ්ඩනයෙන් නිදහස් කරන්න පුළුවන්. මේ බලතල අනුව එය කරන්න බැහැ. අපි දැක්කා පහුගිය කාලේ නිදහස් කරපු කට්ටිය. සමහර ඇමැතිවරුන්ගේ බිරින්දෑවරුන් මිනී මරලා නිදහස් වුණා. ඒක වළකන එක හොඳද? නරකද? ජනපතිට කැමැති විදිහට පොදු සමාවක් යටතේ නිදහස් කරන්න බැහැ. ඒක කැබිනට් මණ්ඩලයෙන් විමසලා යන ක්‍රියාවලියකට යන්නේ. එවැනි පත්වන නව අගමැතිත් යම් ප්‍රජාතන්ත්‍රවාදී විරෝධී ක්‍රියාවකට යොමු වුවහොත් ඔහුට විරුද්ධව ඕනෑම මොහොතක විශ්වාසභංග හෝ දෝෂාභියෝග ක්‍රියාවලියකට යොමු වෙන්න පුළුවන්ද? පුළුවන්. ඒක දැනටමත් ව්‍යවස්ථාවේ තියෙනවා. පොදුවේ ගත්තොත් මේ තුළ අගමැති ඒකාධිපතියෙක් වෙන්නෙ නැහැ. ජවිපෙ නිතරම ප්‍රකාශ කරන දෙයක් තමයි පාර්ලිමේන්තුවේ හැමදාම සිදු වුණේ ඔළු ගෙඩි මාරුවක් පමණයි කියලා. අකැමැත්තෙන් වුවත් පිළිගන්න වෙනවා නේද 2020ත් වෙන්නෙ ඔය සෙතේමයි කියලා? 2020දී අනුර දිසානායක පත් වෙන්නේ නැහැ කියන විශ්වාසයෙන්නේ ඔබ ඔය කියන්නේ. හැබැයි අපි හිතන්නේ අනුර දිසානායක පත්වෙනවා කියලා. දේශපාලනය කියන්නේ මේ සරල රේඛීය ක්‍රියාවලියක් නෙවේ. අවස්ථානුකූලව පරිවර්තන සිද්ධ වෙන්න පුළුවන්. අපි හඳුනාගන්නෙ නැති කුණාටු හමන්න පුළුවන් අවස්ථා දේශපාලනය හැම වෙලාවකම සිද්ධ වෙන්න පුළුවන්. ඒ අවස්ථා ප්‍රයෝජනයට ගැනීම තමයි දේශපාලනයෙ විචක්ෂණ භාවය. දේශපාලනයේ තියෙන්නේ හැසිරවීමක්. අපි විධායක ක්‍රමය අහෝසි කිරීමේ යෝජනාව නොගෙනාවොත් මොකද වෙන්නේ? ජේවීපී එකට බනින්නේ නැහැනේ. එතකොට වෙන්නේ මොකුත් නැතුව විධායක ජනාධිපතිවරණයකට යනවා. නමුත් විධායක ජනාධිපතිවරණයකට දැන් වුවත් යා හැකියි නේද? ඔව්. මං කියන්නේ නැහැ 20 වැනි සංශෝධනය නිසා සම්පූර්ණයෙන් ඒක වැළකෙනවා කියලා. හැබැයි දැන් යන්නේ සංවාදයක් ඇතුළේ. ඒ සංවාදය හැදුවේ ජේ.වී.පී.ය. දැන් සූර්යයා කේන්ද්‍ර වුණා වගේ ජේ.වී.පී.ය කේන්ද්‍ර වූ මාතෘකාවක් යටතේ එය හැදිලා තියෙනවා. ග්‍රහලෝක ඔක්කොම කැරකෙන්නේ දැන් ජේ.වී.පී.ය වටේනේ. ඒක නරකද? අපට ඕනි නම් දේශපාලනයෙ මොකුත් නොකර ඉන්න පුළුවන්. හැබැයි අපි හිතනවා අපේ වගකීමක් මෙය කියලා. අවසාන ජනපති මමයි කියන මෛත්‍රි මහත්තයා දැන් කියන්න ඕනෑ මේ විධායක ක්‍රමය ගැන ස්ථාවරය. එතුමාම කිව්වනෙ විධායක ජනපති කෙනෙක් ලෙස අවසන් වතාවට පත් වෙන්නෙ මම කියලා. ජනාධිපති මෛත්‍රිපාල සිරිසේන පසුගිය 30දා ආන්දෝලනාත්මක ප්‍රකාශ කිහිපයක් කළා. දින 100 වැඩපිළිවෙළ හැදුවේ කවුද කියන්න තමන් දන්නේ නැහැ. ඒ වගේම සෝභිත හිමි දෙවියෙක් ලෙස සිට හෝ අපිට ආශීර්වාද කරනවා ඇති කියලා? මොකද්ද මේ රටට කියන්න උත්සාහ කරන්නේ? එතැනදී එතුමාට විධායකය මතක් වුණේ නැහැනේ. දින 100 මතක් වුණාට විධායකය අහෝසි කිරීමේ සෝභිත හිමිගෙ දෙණ ඉදිරියේ දුන් පොරොන්දුව අමතක වුණා. ඉතින් දෙවියෙක් හරි වෙලා සෝභිත හාමුදුරුවො ඉන්නවා නම් ඒකත් උන්වහන්සේට මතක් වෙයි. සෝභිත හාමුදුරුවන්ට මතක් වෙයි මගේ ගුණ සමරුවෙදි අපේ රටේ ජනාධිපතිවරයා කතාවක් කළාය හැබැයි විධායකය අමතක කළාය කියලා. ශ්‍රේෂ්ඨාධිකරණය තීන්දුවක් දීලා තිබුණා විධායක ක්‍රමයෙ බලතල අහෝසි කළ නොහැකියි කියලා. ජේ.වී.පී.ය කොහොමද ඉන් ඔබ්බට තීන්දු තීරණ ගන්නේ? එහෙම වෙන්නේ නැහැ. මේක දැන් නීතිපතිවරයාට ගියාම ආණ්ඩුක්‍රම ව්‍යවස්ථාවට අනුකූල බව දැනුම් දුන්නට පස්සේ ගැසට් කරනවා. ගැසට් කළ පසු අපි පාර්ලිමේන්තුවට ඉදිරිපත් කරනවා. ඉන්පසු ඕනෑම කෙනකුට ශ්‍රේෂ්ඨාධිකරණයට යන්න පුළුවන්. එතකොට ශ්‍රේෂ්ඨාධිකරණය මේ ගැන මතය ඉදිරිපත් කරාවි. අද වනවිට ඒකාබද්ධ විපක්ෂය, පිවිතුරු හෙළ උරුමය ඇතුළු පක්ෂ සහ සිවිල් සංවිධාන, භික්ෂුන් වහන්සේලා සහිත බහුතරයක් 20ට එරෙහිව නැඟී සිටිනවා. අන්තිමට ජවිපෙ 6 දෙනා විතරක් ඉතිරි වෙයිද? කමක් නැහැ. සත්‍ය ඉදිරියේ තනි වෙන්න අපි බය නැහැ. බොරුව ඉදිරියේ හවුල් වෙනවට වැඩිය සත්‍ය වෙනුවෙන් තනිවෙන එක ගෞරවනීයයි. එදා රටේ මිනී මැරුම්, සුදු වෑන් සංස්කෘතියයි, මාධ්‍යවේදීන් ඝාතනය, අතුරුදන් කිරීම් වැනි සිද්ධි සහිත වටපිටාවක් ගැන ජවිපෙ විශාල ලෙස කතා කළා. අද වෙද්දී එය යම් තරමකින් හෝ අවම වේ කියලා කියනවා නම් මා නැවත ඔබෙන් අහනවා 20ට එහා රට වෙනුවෙන් නැඟී සිටිය යුතු දෙයක් ඇත්තටම නැද්ද? අන්න හරි. ඔබ හොඳ ප්‍රශ්නයකට ආවේ. 20 ඕනෑද එපාද කියලා බලන්නේ ශ්‍රී ලනිප – යූ.ඇන්.පී. හවුල් ආණ්ඩුවේ තියෙන අභ්‍යන්තර මත ගැටුම් හා ප්‍රතිවිරෝධතා නිසා වත්මන් ජනපති පත්වී සිටිනවා නම් මේ ජනාධිපතිවරයාගේ තියෙන දියාරු වැනෙනසුලු තමන් හැමදෙයක්ම දන්නේ නැහැ කියන ජනපති කෙනෙක් අනුව විධායක ජනපති ලෙස හඳුන්වන්න නම් ඒක තමයි රටේ ජනතාව මුහුණ දෙන ලොකුම මුළාව. දැන් රටට නායකයෙක් ඉන්නවද නැද්ද කියලා හොයා ගන්න බැරිවනේ ඉන්නේ. මේ ස්වභාවය හැමදාම නැහැ. දැන් ඉන්න දියාරු පාලකයා නිසා කවුරු හරි කියනවා නම් ආඥාදායකයෙක් ඕනෑ කියලා ඒ තරම් ජනතාව මුළාවට පත්වන අඬන්න සිද්ධ වෙන වෙනත් දෙයක් නැහැ. ඒකාධිපතියෙක් ඒ හරහා ඉල්ලා සිටින කෙනෙක් ඉතිහාසයේ බරපතළ වරදකරුවෙක් වෙනවා. වළක්වන්න බැහැ. හැබැයි 20ත් එක්ක ආණ්ඩුවේ අර්බුදවලට පැලැස්තරයක් වැදිලා නේද? ඒක හැමදාම වෙන දේනේ. දැන් බලන්න බඩු මිල, ඉන්ධන මිල ඉහළ ගිය වෙලාවේ රාජිත සේනාරත්න කළ ජාතිවාදී ප්‍රකාශයට මාධ්‍ය ලබා දුන් ජනප්‍රියතාව විසින් අර සංවාදය යට ගියානේ. රාජිත හිතාමතාම අර බඩු මිල, ඉන්ධන මිල වහන්න එහෙම කළා නම් කවුද වගකියන්නේ? රාජිත සේනාරත්න අවුරුදු 8ක්ම ඔය කතාව කියලා නැහැ. අන්තිමට රාජිත දිනලනේ. මාධ්‍යත් අහුවුණා. මාධ්‍ය රටේ ණය ගැන කතා කරනවද? ජවිපෙ රාජිත සේනාරත්න ඇමැතිවරයගේ ඒ ප්‍රකාශය අනුමත කරනවද? නැහැ කොහෙත්ම නැහැ. දේශපාලනයේ ඉතාම බරපතළ ප්‍රතිවිරෝධතා 2ක් ඒ. ඇයි ඒ ගැන කතා නොකළේ ජවිපෙ? රාජිතගේ විකාරෙට අපිත් හවුල් වෙන්න ඕනෙද? මාධ්‍ය හවුල් වූ තරම්. හිටපු කෝප් සභාපති ලෙස සිටි ඔබ නැවත නව සභාපති ලෙස පත් වුණා. සභා නායක ලක්ෂ්මන් කිරිඇල්ල ඇතුළු කිහිප දෙනෙක් ඔබ ඒ තනතුරට සුදුසු නෑ ඉවත් විය යුතුයි කිව්වා. නැවත ඔබ පත් වුණේ කාගේ ආශීර්වාදයෙන්ද? කාගෙවත් ආශීර්වාදයකින් නෙවේ. පාර්ලිමේන්තු පක්ෂ නායක රැස්වීමේදී පක්ෂ නායකයෝ තීරණය කළා හිටපු කාරක සභාවලම සාමාජිකයන් පත් කරන්න කියලා. ඒ අනුව සභාපති ලෙස මා කරපු කාර්යය පිළිබඳ යම් ඇගයීමක් එක්ක. උදා: බැඳුම්කර වංචාව සම්බන්ධව කළ විමර්ශන හා අනෙක් කරුණු සලකලා මා පත් කරන්න ඇති. නැවත වගකීම් රාශියක් කර මත පැටවුණා නේද? නැහැ. කොහෙත්ම නැහැ. මොකද මේ රටේ හොරකම් හැමදාම සිද්ධ වෙනවා. ඒවා විසඳන්නත් බැහැ. ජනතාව ඒවා විසඳන්න මැදිහත් විය යුතුයි. බැඳුම්කර ගනුදෙනුවෙන් ඉපයූ මුදල් ගත් බව කියන 118 දෙනා කවුද කියා හෙළි කිරීම ඔබට පැවැරී තිබෙනවා නේද? 118ක් ගැන කියනවනේ. ඉලක්කම් දන්න අය නම් ටිකක් දන්නවා ඇති කියලා මං හිතනවා. ඒ අයගේ වගකීම ඒ ගැන කියන එක. සියල්ල මුදලට විකිණෙන සමාජයක මං ඒ ගැන පුදුම වෙන්නේ නැහැ. ඒ අයට සල්ලි දීපු අයට විග්‍රහයක් තියෙනවා සල්ලිවලට ගන්න පුළුවන් අය කවුද කියලා. එහෙම නම් මාවත් සල්ලිවලට ගන්න තිබුණනේ සභාපති හැටියට.", "URL": "https://lankatruth.com/si/?p=53468", "Category": "පුවත්", "Parent URL": null}