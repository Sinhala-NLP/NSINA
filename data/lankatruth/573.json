{"Source": "Lankatruth", "Timestamp": "December 21, 2011", "Headline": "පොලීසිය, හමුදාව හා අධිකරණය යොදවා ආණ්ඩුව සිදුකරන ශිෂ්‍ය මර්දනය වහා නවතනු – සමාජවාදී ශිෂ්‍ය සංගමය", "News Content": "නිදහස් අධ්‍යාපනය වනසන පෞද්ගලික විශ්වවිද්‍යාල පනතට එරෙහිව විශ්වවිද්‍යාල ශිෂ්‍ය ප‍්‍රජාව විසින් සංවිධානය කර තිබූ විරෝධතා පාගමනට ආණ්ඩුව පොලීසිය, අධිකරණය හා හමුදාව යොදවා බාධාකර තිබේ. යනුවෙන් සඳහන් කරමින් සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතා විසින් මාධ්‍ය වෙත නිවේදනයක් නිකුත්කර ඇත. එය සම්පූර්ණයෙන් පහත ඵලවේ. පොලීසිය, හමුදාව හා අධිකරණය යොදවා ආණ්ඩුව සිදුකරන ශිෂ්‍ය මර්දනය වහා නවතනු ! නිදහස් අධ්‍යාපනය වනසන පෞද්ගලික විශ්වවිද්‍යාල පනතට එරෙහිව විශ්වවිද්‍යාල ශිෂ්‍ය ප‍්‍රජාව විසින් සංවිධානය කර තිබූ විරෝධතා පාගමනට ආණ්ඩුව පොලීසිය, අධිකරණය හා හමුදාව යොදවා බාධාකර තිබේ. පේරාදෙනිය විශ්වවිද්‍යාලයෙන් ඇරඹීමට නියමිතව තිබූ මෙම විරෝධතා පාගමන වැලැක්වීම සඳහා ආණ්ඩුව විසින් අධිකරණ නියෝගයක් ලබාගෙන ඇති අතර අද (21) උදෑසන සිට පොලීසිය හා හමුදාව යොදවා විශ්වවිද්‍යාල පරිශ‍්‍රය වටකරගෙන සිටී. එසේම විශ්වවිද්‍යාල පරිපාලනය යොදාගෙන නේවාසිකාගාරවල සිටින සිසු සිසුවියන්ට තර්ජනය කර විරෝධතා පාගමන සඳහා පැමිනීම වැලැක්වීමට කටයුතුකර ඇත. IMF – රාජපක්‍ෂ එකගතා අනුව ගෙනඒමට නියමිත, අධ්‍යාපනය සම්බන්ධයෙන් ඉතිහාසයේ ඉදිරිපත්කෙරෙන භයානකම ලියවිල්ල වන මෙම පෞද්ගලික විශ්වවිද්‍යාල පනත 2012 ජනවාරියේදී පාර්ලිමේන්තුවට ඉදිරිපත්කිරීමට ආණ්ඩුව සූදානම්ව සිටී. විශ්වවිද්‍යාල ආචාර්ය මහාචාර්ය වරුන්ට පමනක් නොව විශ්වවිද්‍යාල ප‍්‍රතිපාදන කොමිසම් සභාවටද හොර රහසේ ගෙනඒමට සූදානම්කර ඇති මෙම පනත මගින් රාජ්‍ය විශ්වවිද්‍යාල පද්ධතිය කඩාවට්ටවන අතර පෞද්ගලික විශ්වවිද්‍යාල සඳහා නීතිමය ඉඩකඩද අධ්‍යාපනයේ ප‍්‍රමුඛතාවයද ලැබෙනු ඇත. මෙම ජනතාද්‍රෝහී පනතට එරෙහිව ශිෂ්‍ය ව්‍යාපාරයේ සහ පොදුජනතාවගේ විරෝධය නිසැකවම එල්ලවන බව රාජපක්‍ෂ ආණ්ඩුව දනී. එමනිසා කිසිවෙකුටත් නොදන්වා හොර රහසේම පාර්ලිමේනතුවට ගෙනවිත් ප්‍රෝඩාකාරී ලෙස ගොඩනගාගත් 2/3 බලය පාවිච්චිකර සම්මතකරගැනීම ආණ්ඩුවේ අරමුනයි. එයට එරෙහි වන ශිෂ්‍ය ව්‍යාපාරය මර්දනය සඳහා ශිෂ්‍ය සංගම් තහනම් කිරීම, ශිෂ්‍ය කි‍්‍රයාකාරීන් අත්අඩංගුවට ගැනීම, ශිෂ්‍යභාවය අහෝසි කිරීම, පංති තහනම් කිරීම, ආණ්ඩුවේ නිල හා නොනිල මැර කණ්ඩායම් ලවා ශිෂ්‍යයින්ට පහරදීම ඇතුළු මර්දනකාරී පියවර රැසක් පසුගිය වකවානුවේ ආණ්ඩුව ක‍්‍රියාත්මක කලේය. අද වන විට එයටත් ඉදිරියට යමින් සාමකාමී ශිෂ්‍ය විරෝධතා වැලැක්වීමට අධිකරණය නොමග යවමින් අධිකරණ නියෝග ගැනීමට පවා කටයුතුකර ඇත. විශ්වවිද්‍යාල තුල පොලීසි පිහිටුවීමට කටයුතු කරනවාට අමතරව පොලීසිය හා හමුදාව ලවා විශ්වවිද්‍යාල වටකරන තැනට පත්ව ඇත. සිය අයිතිවාසිකමක් වූ නිදහස් අධ්‍යාපනය රැකගැනීම වෙනුවෙන් ශිෂ්‍ය ව්‍යාපාරය දියත්කර ඇති සටනට සහය ලබා දෙන ලෙස අපි සමස්ත ලාංකේය ප‍්‍රගතිශීලී බලවේගවලින් ඉල්ලාසිටිමු. එසේම ශිෂ්‍ය මර්ධනය වහා නතර කරනලෙසත් රාජපක්‍ෂ ආණ්ඩුවට බලකර සිටිමු.", "URL": "https://lankatruth.com/si/?p=573", "Category": "පුවත්", "Parent URL": null}