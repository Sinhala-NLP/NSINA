{"Source": "Lankatruth", "Timestamp": "August 15, 2018", "Headline": "ඉතාලියේ පාලමක් කඩා වැටෙයි", "News Content": "වයඹ දිග ඉතාලියේ ජෙනෝවා හි මහා මාර්ගයක පාලමක් කඩා වැටීමෙන් සිදුවූ අනතුරකින් පුද්ගලයින් 37 දෙනෙකු පමණ මිය යන්නට ඇති බව එරට අභ්‍යන්තර කටයුතු පිලිබඳ අමාත්‍යවරයා පවසයි. පාලමේ කොටසක් කඩා වැටීමත් සමඟ ඒ මත වූ වාහන අඩි 148ක් පමණ උසක සිට ඇද වැටී ඇත. තවදුරටත් පුද්ගලයින් 4-12 අතර පිරිසක් අතුරුදන්ව සිටින බවත් පුද්ගලයින් 16 දෙනෙකු පමණ තුවාල ලබා ඇති බවත් විදෙස් මාධ්‍ය වාර්තා කරයි. සුන්බුන් අතර සිරවී දිවි ගලවාගත් පුද්ගලයින් මුදා ගැනීමේ මෙහෙයුම් තව දුරටත් ක්‍රියාත්මක වන අතර ඒ සඳහා ගිනි නිවන බටයින් 250ක් ද සහන සේවා කණ්ඩායම් ද යොදවා තිබේ. දැඩි වැසි සහිත කාලගුණික තත්වයක් යටතේ මෙම අනතුර සිදුව ඇති අතර පාලමේ තවත් කොටස් කඩා වැටෙතැයි යන සැකය හේතුවෙන් පුද්ගලයින් 400ට වැඩි දෙනෙකු ප්‍රදේශයෙන් ඉවත් කර ඇත. කෙසේ වෙතත් පාලමේ ඉදිකිරීමේ සුරක්ෂිතබව පිළිබඳ ගැටළු මතුව ඇත. මෙම අනතුර සම්බන්ධව පූර්ණ විමර්ශනයක් සිදු කරන බවත් එහිදී අනතුරට සම්බන්ධ වගකිවයුතු කවරෙකු හෝ වේ නම් නීතිය හමුවට ගෙන එන බවත් ඉතාලි අභ්‍යන්තර කටයුතු අමාත්‍ය මටියෝ සැල්වීනි ප්‍රකාශ කරයි. කඩා වැටීමට ලක්වූ A10 මාර්ගයේ මොරන්ඩි පාලම 1960දී ඉදිකරන ලද්දකි. එය ප්‍රාදේශීය වරායවල සිට ඉතාලියේ කොටසකටත් ප්‍රංශයේ දකුණු දිග වෙරළබඩ ප්‍රදේශයටත් භාණ්ඩ ප්‍රවාහනය සඳහා ඇති සැපයුම් මගක් ලෙස භාවිත වන අතර අනතුරට ලක්වන විට පාලම මත මෝටර් රථ 30-35ත් අතර ප්‍රමාණයක් සහ බර වාහන 3ක් පමණත් තිබී ඇත.", "URL": "https://lankatruth.com/si/?p=57768", "Category": "විදෙස් පුවත්", "Parent URL": null}