{"Source": "Lankatruth", "Timestamp": "October 17, 2020", "Headline": "කොවිඩ් බරපතළ ප්‍රදේශවල නීතිඥයින්ට ශ්‍රේෂ්ඨාධිකරණ භූමිය තහනම්!", "News Content": "කොරෝනා වෛරසය ව්‍යාප්ත වන ප්‍රදේශවල ජීවත්වන නීතිඥයින් ඇතුළුව සියලුම ආකාරයේ නඩු කටයුතු සඳහා පැමිණෙන පුද්ගලයින්ට කොළඹ අලූත්කඩේ, උපරීමාධිකරණ සංකීර්ණයේ පිහිටි ශ්‍රේෂ්ඨාධිකරණ කාර්යාල පරිශ්‍රයට පැමිණීමෙන් වළකින්නයි දැනුම් දීඇත. ශ්‍රේෂ්ඨාධිකරණ ලේඛකාධිකාරි ප්‍රදීප් මහමුතුගල මහතා නිවේදනයක් නිකුත් කරමින් මේ බව ප්‍රකාශ කර ඇති අතර ඒහි වැඩිදුරටත් සඳහන් වන්නේ රජය විසින් ප්‍රකාශයට පත් කර ඇති ඇඳිරි නීතිය පවතින පෙදෙස්වල සිට පැමිණෙන නීතිඥවරුන් අලුතින් නඩු ගොනු කිරීමට, නඩු පරිශීලනය, මෝසම් ගොනු කිරීමට, සහතික කළ පිටපත් ලබා ගැනීමට හෝ වෙනත් කටයුතු සඳහා ශ්‍රේෂ්ඨාධිකරණ කාර්යාලය පරිශ්‍රයට ඇතුළුවීමෙන් වළකින ලෙසත් අනෙකුත් විවිධ පාර්ශ්ව ද එම නඩු කටයුතු සඳහා ශ්‍රේෂ්ඨාධිකරණ කාර්යාලයට නොපැමිණන ලෙස ද ඒහි සඳහන්ය. ශ්‍රේෂ්ඨාධිකරණ ලේඛකාධිකාරිවරයාගේ විශේෂ නිවේදනය උපරිමාධිකරණ සංකීර්ණයේ ඉදිරිපස ප්‍රධාන දොරටුවේ මහජනතාවට ප්‍රදර්ශනය කිරීමට ද ශ්‍රේෂ්ඨාධිකරණ කාර්යාලය පියවර ගෙන ඇත. මෙය නිරෝධාන ඇඳිරි නීතිය බලපැවැත්වෙන කාලය දක්වා වලංගු වන බව ද ශ්‍රේෂ්ඨාධිකරණ ලේඛකාධිකාරී කාර්යාලය කියා සිටී.", "URL": "https://lankatruth.com/si/?p=97928", "Category": "පුවත්", "Parent URL": null}