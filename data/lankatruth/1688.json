{"Source": "Lankatruth", "Timestamp": "March 9, 2012", "Headline": "වී මිල අවමයි, ගොවීහු  සටන් මගට", "News Content": "වී මිල ඉතා පහළ අගයක පැවතීම නිසා ‍වී ගොවීන් බලවත් අසීරුතාවකට පත්ව ඇති බව වාර්තා වේ. මේ අසාධාරණය හේතුවෙන් පසුගිය දින කිහිපයේම ගොවීහු සටන් ක්‍රියාමාර්ගවලට අවතීර්ණ වී සිටියහ. පසුගිය පෙබරවාරි 03 වනදා නුවරකලාවිය ගොවි සංගමය විසින් ගලෙන්බිදුණුවැව දී උද්ඝෝෂණයක නිරතවූ අතර පසුගිය මාර්තු 7 වනදා අනුරාධපුර, එප්පාවල හා තඹුත්තේගම නගරවලදී ගොවි උද්ඝෝෂණ පැවති අතර සමස්ත ලංකා ගොවිජන සම්මේලනය විසින් මෙම උද්ඝෝෂණ සංවිධානය කරන ලදී. මීට සමගාමීව මාතලේ, දඹුල්ල, මෙණරාගල, බදුල්ල, මහනුවර, අම්පාර, හලාවත, කුරුණෑගල, ඇතුලු දිවයිනේ නගර ගණනාවකදී සමස්ත ලංකා ගොවිජන සම්මේලනයට අනුබද්ධ ගොවීන් විසින් උද්ඝෝෂණ ගණනාවක් පවත්වමින් අවධාරණය කර තිබුණේ, වහා වී මිල 40ක් දක්වා වැඩිකරන ලෙසය. ඉන්ධන මිල ඉහළ යාමත් සමග විවිධ ‍ක්ෂේත්‍රයන්වලට එම ඉන්ධන මිල ඉහළ යාම ගලපා තිබූ අතර ඒ අනුව බස් ගාස්තු, විදුලි බිල, ත්‍රී රෝද රථ, පාසල් වෑන් රථ, ‍වෙනත් ප්‍රවාහන ගාස්තු මෙන්ම කන්ටෙනර් ප්‍රවාරන ගාස්තුද ඉහළ දමන ලදී. මෙය සමගාමීව රටේ විවිධ කොටස් මෙම මිලවැඩිවීම් පියවා ගැනීමට විවිධ ක්‍රම අනුගමනය කරමින් සිටියහ. එහි බර සෘජුවම දැඩිව දැනෙන රජයේ සහ පෞද්ගලික අංශයේ සේවකයන් රුපියල් 3000ක දීමනාවක් ඉල්ලා සටන් ක්‍රියාමර්ගවලට අවතීර්ණ වී ඇති අතර විශ්වවිද්‍යාල ශිෂ්‍ය ශිෂ්‍යාවන් තම මහපොළ ශිෂ්‍යධාරය රුපියල් 5000ක් දක්වා ඉහළ දමන ලෙස ඉල්ලා අරගලවලට අවතීරණය වෙමින් සිටිති. ධීවර ජනතාව තමන්ට රැකියාව කරගෙන යාමට නොහැකි නිසා තෙල් මිල අඩු කර දෙන ලෙස ඉල්ලා මහපාරට බැස සිටි අතර එහිදී එක් ධීවර තරුණයෙකු වෙඩිප්‍රහාරයට ලක්ව මරණයටද පත්විය. මේ අතර වතුකරයේ කම්කරුවෝද තමන්ට ලබා දී ඇති සහනාධාර කාඩිපතට ඉන්ධන පිරවුම් හල්වලින් ඉන්ධන ලබා නොදෙන බවට මැසිවිලි නගමින් සිටිති. මේ සියල්ල හමුවේ රටට බත සපයන ගොවියාද කබලෙන් ලිපට වැටුණු තත්වයකට පත්ව ඇතැයි ගොවිහු පවසති. ගොවියන් පවසන්නේ, මේ සියලුම මිල වැඩිවීම් හමුවේ තමන් මහත් අසහනකාරී තත්වයකට පත්වෙමින් ඇති බවයි. පොහොර, කෘමිනාශක, භූමිතෙල්, ඩීසල් මේ සියල්ලේම මිල ඉහළ යාම තමන්ට සෘජුවම ඔවුන්ට බලපාන අතර ගොයම් කැපීමේ සිට වී අස්වනු වෙළදපොළට ගෙනයාම දක්වාම අවශ්‍ය ප්‍රවාහන කටයුතු සහ වෙනත් කුළී ගෙවීම මෙම ඉන්ධන ගැලපුම මගින් වැඩිවී ඇතැයිද එයද ගොවියන්ගේ වියදමට විශාල බලපෑමක් එල්ලකරන බවද ගොවීහු පවසති. මෙම සියල්ල හමුවේ හෙම්බත්වන තමන්ගේ වී අස්වනු කුණුකොල්ලයට ගැනීමේ තරගයක රජයේ සහ පුද්ගලික අංශයේ දෙගොල්ලෝම නියැලී සිටින බැවින තමන්ට වහ බොන්න වෙන තත්වයකට පත්ව ඇතැයි ගොවි නායකයන් පවසා සිටිති. රජයේ ආයතත 2007දී සම්මත කළ සහතික මිල වන සම්බා 30ටත් නාඩු 28ටත් ගන්නා බව පැවසුවත් එයද ඉතාමත් මන්දගාමීව සිදුවන්නක් බැවින් පුද්ගලික අංශයේ වෙළෙන්දන් සම්බා 21ටත් නාඩු 20ටත් කුඹුර අසලටම පැමිණ ගන්නා නමුත් තමන්ට මෙම මිල කිසිසේත් සාධාරණ නැති බැවින් අඩුම තරමේ සම්බා 40ටත් නාඩු 38ටත් අලෙවි කළ යුතු යැයි ගොවීහු කියති. වීඩීයෝව මෙතනින් නරඹන්න", "URL": "https://lankatruth.com/si/?p=1688", "Category": "පුවත්", "Parent URL": null}