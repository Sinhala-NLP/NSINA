{"Source": "Lankatruth", "Timestamp": "June 10, 2021", "Headline": "කෝටි 5,000ට ආසන්න විදේශ මුදල්වලට කණ කොකා හඬයි.", "News Content": "ජනාධිපතිවරයාගේ නියමයෙන් මේවන විට රසායනික පොහොර, කෘමිනාශක සහ වල් නාශක ආනයනය ක්ෂණිකව නවතා දැමීම නිසා සුළු අපනයන භෝග මගින් මෙරටට ලැබෙමින් තිබුණු රු.කොටි 5,000කට වැඩි විදේශ විනිමය ප‍්‍රමාණයක් අහිමිවීමේ අනතුරක් නිර්මාණයවී තිබේ. පසුගිය අප්‍රේල් මාසය අවසන් වන විට මෙම අපනයන භෝග මගින් රුපියල් කෝටි 1,360ට අධික විදේශ විනිමය ප‍්‍රමාණයක් උපයා තිබූ බව අපනයන කෘෂිකර්ම දෙපාර්තමේන්තුවේ අධ්‍යක්ෂ ජනරාල් ඒ. පී. හීන්කෙන්ද මාධ්‍යයට හෙළිකර තිබේ. ඒ අනුව මෙම වසර තුළදී දළ වශයෙන් රු. කෝටි 5,000ක පමණ විදේශ මුදලක් අපනයන කෘෂිකර්ම දෙපාර්තමේන්තුව මගින් ලැබීමට නියමිතව තිබිණි. මෙම මුදල තේ, රබර් සහ අනිකුත් ප‍්‍රධාන වාණිජ කෘෂි නිෂ්පාදන අපනයෙන් ලබා ගන්නා ආදායමට අමතරව ලබාගත් විදේශ විනිමය ප‍්‍රමාණයක්ය. එම භෝග වගාවන් රසායනික පොහොර සහ අනිකුත් රසායනික යෙදවුම් මත අස්වැන්න ලබා දෙමින් තිබිණ. නමුත් ක්ෂණිකව එම යෙදවුම් ආනයනය නවතා දැමීමත් සමග මෙම විදේශ විනිමයෙන් විශාල ප‍්‍රමාණයක් රටට අහිමිවීමේ අනතුරක් පවතී.", "URL": "https://lankatruth.com/si/?p=117938", "Category": "ආර්ථික පුවත්", "Parent URL": null}