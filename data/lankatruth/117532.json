{"Source": "Lankatruth", "Timestamp": "June 2, 2021", "Headline": "කොරෝනා මඩින්න ජනාධිපති පත් කළ දිස්ත්‍රික් හමුදා නිලධාරීන් කෝ…?", "News Content": "කොවිඩ් – 19 මර්දනය සඳහා රටේ සියලුම දිස්ත්‍රික්කවලට එම දිස්ත්‍රික් ලේකම්වරුන් හා සමගාමීව කටයුතු කිරීම සඳහා හමුදා නිලධාරීන් පත්කර සිටියද අද (02) ජනාධිපතිවරයා පවත්වන ලද රැස්වීම සඳහා එම හමුදා නිලධාරීන් සහභාගීකරවාගෙන ඇති බවක් ජනාධිපති මාධ්‍ය ඒකකය නිකුත්කළ නිවේදනයේ සඳහන් නොවේ. එම නිවේදනයේ “පවතින තත්වය හමුවේ වුවද රටේ ආර්ථිකය බිඳ වැටීමට ඉඩ තැබිය නොහැකි බවත් අභියෝග ජය ගනිමින් රටක් ලෙස ඉදිරියට යාමේදී සියලුදෙනාගේ දායකත්වය අවශ්‍ය බවත්” ජනාධිපතිවරයා පැවසූ බව සඳහන් වේ. මෙහි පවතින තත්වය යනුවෙන් අදහස් කරන්නේ කොවිඩ් මර්දනය සඳහා සංචරණ සීමා පනවා තිබීමය. එම තත්වය යටතේ දැනට ක්‍රියාත්මක කරන සංචරණ සීමා පිළිබඳව, නිසි සෞඛ්‍ය නිර්දේශ පිළිපදිමින් කර්මාන්ත හා අත්‍යාවශ්‍ය සේවා පවත්වාගෙන යාම, එන්නත්කරණය අකණ්ඩව පවත්වාගෙන යාම සහ පවතින වසංගතය පාලනය කරමින් ජන ජීවිතය සුරක්ෂිත කිරීම වැනි කොවිඩ් සම්බන්ධ කරුණු රාෂියක් සාකච්ඡා කර ඇත. එවැනි සාකච්ඡාවකට ජනාධිපතිවරයා විසින් පත් කරන ලද දිස්ත්‍රික් හමුදා නිලධාරීන් සාහභාගී කර නොගැනීම කැපී පෙනේ. මෙහිදී ජනාධිපතිවරයා අවධාරණය කර ඇත්තේ පළාත් ආණ්ඩුකාරවරුන් සහ දිස්ත්‍රික් ලේකම්වරුන් පෞද්ගලිකවම මැදිහත්වී ජන ජීවිතය අඩාල නොවන අයුරින් අත්‍යාවශ්‍ය සේවා පවත්වාගෙන යා යුතු බවය. මේ වනවිට රට තුළ තුන්වෙනි කොවිඩ් රැල්ල බලවත්ව පැතිර යමින් තිබියදී ජනාධිපතිවරයා පත් කළ දිස්ත්‍රික් හමුදා නිලධාරීන් මෙම සාකච්ඡාවලට කැඳවා නොගැනීම බලවත් ගැටලුවකි. මීට පෙර ජනාධිපතිවරයා විසින් සියලුම දිස්ත්‍රීක්ක සඳහා දිස්ත්‍රීක් ලේකම් තනතුරට සමාන ලෙස ඉහළ හමුදා නිලධාරීන් පත්කරමින් යාන්ත්‍රණයක් ගොඩනැඟුවත් එහි ක්‍රියාකාරීත්වය පිළිබඳව මේ දක්වා වාර්තා නොවීමද විශේෂත්වයකි.", "URL": "https://lankatruth.com/si/?p=117532", "Category": "පුවත්", "Parent URL": null}