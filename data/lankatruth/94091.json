{"Source": "Lankatruth", "Timestamp": "June 17, 2020", "Headline": "විල්පත්තුව වැනසීම දිගටම… සැලසුම් විරෝධතා අවසන්…", "News Content": "ආන්දෝලනයකට තුඩු දුන් කෝමාරිකා වගා ව්‍යාපෘතිය මේ වන තෙක් නතර කර නැතැයිද, විල්පත්තු ප්‍රේරණ කලාපයට විශාල විනාශයක් කරමින් කොරෝනා කාලයේදී ද එම ව්‍යාපෘතිය මහා පරිමාණයෙන් කරගෙන ගොස් ඇතැයි ද පරිසරවේදී ආචාර්ය රවීන්ද්‍ර කාරියවසම් පවසයි. විල්පත්තු ජාතික වනෝද්‍යානයේ රාජාංගනය යාය 08 ගම්මානය ආසන්න ප්‍රේරණ කලාපයේ දැවැන්ත පරිසර විනාශයක් සිදුකරමින් කෝමාරිකා වගා කිරීම සඳහා පෞද්ගලික සමාගමක් විසින් එම ව්‍යාපෘතිය සිදුකරනු ලබන බවද ඔහු කියයි. පුරාණ වැව් ද ප්‍රතිසංස්කරණය කර කෝමාරිකා වගාව සඳහා යෙදවීමට එම සමාගම උත්සාහ කරමින් සිටින බවද විල්පත්තුව වනෝද්‍යානය තුළ විශාල වැවක් නිර්මාණය කර එහි ජලයත් මෙම කෝමාරිකා වගාවට භාවිත කිරීමට එම සමාගම උත්සාහ කර ඇතැයි ද රවීන්ද්‍ර කාරියවසම් ප්‍රකාශ කරයි. “මේක වනසත්ත්ව ආඥා පනතට අනුව නීති විරෝධී කටයුත්තක්. හේතුව ජාතික වනෝද්‍යානයක ප්‍රේරණ කලාපයක් වගේ දේකට යොදා ගැනීම මගින් සතුන්ට සහ ශාකවලට විශාල හානියක් වෙන නිසා මේක නීති විරෝධී දෙයක්. නමුත්, ඒ නීති විරෝධී කටයුත්ත අද වනවිට එනම් ජුනි මාසය වෛදීත් ක්‍රියාත්මක වෙනවා. 2020 ජනවාරිවල මෙම නීති විරෝධී කටයුත්ත සිදුවෙනවා කියලා රජයට පෙන්වා දුන්නා. නමුත්, ඒ ගැන කිසිදු තැකීමක් නොකර කොරෝනා කාලයේදී විවිධ කටයුතු කරලා විනාශ කරලා තියෙනවා. ජාතික වනෝද්‍යානයට මේකෙන් විශාල හානියක් වෙනවා. විල්පත්තුව කියන්නේ ලංකාවේ තියෙන විශාලම ජාතික වනෝද්‍යානය. එහා පැත්තෙන් රිෂාඩ් බදියුදීන් අමාත්‍යවරයා පරිසර විනාශයක් සිද්ධ කරනවා රජයේ අනුමැතිය ඇතිව. මේ පැත්තෙන් මේ සමාගම විනාශ කරනවා. මේ අනුව විල්පත්තුව හතර වරෙන් විනාශ කරනවා. දැවැන්ත විනාශයක් සිද්ධ වෙනවා කෝමාරිකා වගාවක් වෙනුවෙන් තමා මේ රටේ ජාතික වනෝද්‍යානයක් සුද්ද කරන්නේ. ඉතින් රටේ නායකයන්ට අපි කියන්නේ මේ වගේ විනාශයක් සිද්ධ කරන්න ඉඩ දෙන්න එපා මේ රටේ වනාන්තර ප්‍රතිශතය එන්න එන්නම අඩු වෙනවා විදියට” යැයි ඔහු වැඩිදුරටත් පැවසී ය. එරංග ජයවර්ධන – ලංකා සතිඅන්ත ජාතික පුවත්පත", "URL": "https://lankatruth.com/si/?p=94091", "Category": "පුවත්", "Parent URL": null}