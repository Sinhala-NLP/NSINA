{"Source": "Lankatruth", "Timestamp": "April 15, 2021", "Headline": "සිද්දිකාගේ කතාව සෞඛ්‍ය අමාත්‍යංශයත් තහවුරු කරයි", "News Content": "වෙළඳ පොල තුළපිළිකා කාරක අඩංගු ආහාර ද්‍රව්‍ය පවතින බවට ජනතාව දැනුවත් නොකළේ ඉන් ජනතාව බියට පත්වන නිසා බව සෞඛ්‍ය අමාත්‍යංශයේ ආහාර ආරක්ෂණ ඒකකයේ අධ්‍යක්ෂකවරයා පවසයි. පුවත්පතක් සමඟ පැවති සම්මුඛ සාකච්ඡාවකදීමේ පිළිබඳව හෙළිදරව් කරන විශේෂඥ වෛද්‍ය තිලක් සිරිවර්ධන මහතා මෙසේ පවසා තිබේ. “මේ සම්බන්ධයෙන් ජනතාව දැනුවත් කළා නම් ඔවුන් බියට පත්වෙනවා. නමුත් අපි කළේ වඩාත් නිවැරැදි ක්‍රමයක්. ඒ තමයි අදාළ පිළිකාකාරක නිෂ්පාදනයන් වෙළෙඳපොළෙන් වහාම ඉවත් කළා‍. අදාළ නිෂ්පාදිතයන් සම්පූර්ණයෙන්ම නතර කිරීම සඳහා නියෝග කළා. එහෙම කරලා ඔවුන්ගේ නිෂ්පාදන වඩාත් සෞඛ්‍ය ආරක්ෂිතව නිෂ්පාදනය කරන්න අවස්ථාව ලබා දුන්නා. ඒ විතරක් නෙවෙයි ඒ නිෂ්පාදනයන් වෙළෙඳපොළට නිකුත් කරන්න කලින් අපි කීප වරක්ම රසායනාගාර පරීක්ෂාවන් කරලා එහි සෞඛ්‍යට අහිතකර කිසිවක් අන්තර්ගතවෙලා නැහැ කියලා තහවුරු වීමෙන් පසුව තමයි වෙළෙඳපොළ අලෙවිය සඳහා නිකුත් කළේ. ඔබ කියන පරිදි මුලින්ම ජනතාව දැනුවත් කළා නම් ‍ඔවුන් තුළ දැඩි කලබලකාරී තත්ත්වයක් මතුවෙනවා. ඒක වළක්වන්න බැහැ.” යනුවෙන් එහිදී පවසා තිබේ. කෙසේ වෙතත් මීට පෙර ශ්‍රීලංකා ප්‍රමිති ආයතනයේ අධ්‍යක්ෂක ජෙනරාල්වරියද රූපවාහිනි නාලිකාවකට ලබා දුන් සම්මුඛ සාකච්ඡාවකදීපවසා සිටියේ වෙළඳ පොල තුළ විෂ රසායන සහිත ආහාර ද්‍රව්‍ය පවතින බවත් ඒ පිළිබඳව හෙළිදරව් කළහොත් එම සමාගම් කඩා වැටෙන නිසා හෙළිදරව් කළ නොහැකි බවයි.", "URL": "https://lankatruth.com/si/?p=114822", "Category": "පුවත්", "Parent URL": null}