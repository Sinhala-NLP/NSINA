{"Source": "Lankatruth", "Timestamp": "April 5, 2018", "Headline": "ගෝඨාට එරෙහිව පරීක්ෂණ පැවැත්විය හැකියි – අධිකරණය FCIDයට දන්වයි", "News Content": "හිටපු ආරක්ෂක ලේකම් ගෝඨාභය රාජපක්ෂ මහතාව පොදු දේපල පනත යටතේ අත්අඩංගුවට ගැනීම වළක්වාලමින් තහනම් නියෝගයක් පනවා තිබුණද ඔහුට එරෙහිව පරීක්ෂණ පැවැත්වීමට ඉන් කිසිඳු බාධාවක් නැතැයි අභියාචනාධිකරණය අද (05) පොලිස් මූල්‍ය අපරාධ විමර්ශන කොට්ඨාසය වෙත දැනුම්දී තිබේ. කෙසේනමුත් ගෝඨභය රාජපක්ෂ මහතා අත්අඩංගුවට ගැනීම වලක්වාලමින් පනවා ඇති තහනම් නියෝගය ජුලි මස 03 වනදා දක්වා දීර්ඝ කිරීමට අභියාචනාධිකරණය නියෝග කර ඇත. හිටපු ආරක්ෂක ලේකම්වරයා විසින් ගොනුකර තිබූ පෙත්සමක් විභාගයට ගැනීමට අවසර දෙමින් අභියාචනාධිකරණ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල මෙසේ උක්ත නියෝග ලබාදී තිබේ. ගෝඨාභය රාජපක්ෂ මහතා අභියාචනාධිකරණයට ඉදිරිපත් කළ පෙත්සමේ සඳහන් කර තිබෙන්නේ ඉකුත් මහින්ද රාජපක්ෂ පාලන සමයේ ඩී.ඒ රාජපක්ෂ අනුස්මරණ කෞතුකාගාරය ඉදිකිරීමේ දී රජයට අයත්රුපියල් මිලියන 83ක මුදලක් සාවද්‍ය ලෙස පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාශය තමාට අත්අඩංගුවට ගෙන රක්ෂිත බාරයට පත් කිරීමට සූදානම් වන බැවින් එම පරීක්ෂණ නතර කිරීමටත්, අධිකරණ ක්‍රියාමාර්ග නතර කිරීමටත් තමන්ව අත්අඩංගුවට ගැනීම වලක්වාලන ලෙසත් නියෝගයක් නිකුත් කරන ලෙසය. මෙම සිද්ධියට අදාළ පරීක්ෂණ පැවැත්වීමට මෙම තහනම් නියෝගය කිසිඳු බාධාවක් නොමැති බවත් ඒ අනුව නඩුවට අදාළ විරෝධතා තිබේනම් ඒවා ඉදිරිපත් කරන ලෙසත් පෙත්සම් පිළිබඳ විභාගය ජුලි මස දෙවනදා සිදුකරන බවත් අභියාචනාධිකරණය සිය තීන්දුවෙන් සඳහන් කර ඇත. හිටපු ආරක්ෂක ලේකම්වරයාට එරෙහිව පොදු දේපල පනත යටතේ ක්‍රියාමාර්ග ගැනීම වළක්වාලමින් පසුගිය නොවැම්බර් මස 27 වනදා තහනම් නියෝගයක් නිකුත් කරන අතර එය ඉවත් කරන මෙන් නීතිපතිවරයා විසින් ඉල්ලීම් කර තිබුණි. එම ඉල්ලීම පිළිබඳව දීර්ඝ විභාගයක් පැවැත්වීමෙන් පසුව අභියාචනාධිකරණ සඳහන් කර සිටියේ තහනම් නියෝගය දීර්ඝ කිරීම සඳහා සාධාරණ කරුණු පවතින බවයි. ඒ අනුව අදාළ තහනම් නියෝගය ජූලි මස තුන්වන දක්වා දිරන බව ද අභියාචනාධිකරණය සඳහන් කර ඇත.", "URL": "https://lankatruth.com/si/?p=50175", "Category": "පුවත්", "Parent URL": null}