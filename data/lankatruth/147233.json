{"Source": "Lankatruth", "Timestamp": "May 22, 2023", "Headline": "රාජ්‍ය සේවකයන් 135,000ක් දැනටමත් කපාහැරලා…", "News Content": "මේ වනවිටත් රාජ්‍ය සේවය මහා පරිමාණයෙන් හකුළමින් එක්ලක්ෂ තිස්පන්දහසක් (135,000) වූ පිරිසක් සේවයෙන් ඉවත් කර හෝ ඉවත්ව යාමට ඉඩ හැර හෝ විශ්‍රාම යාමට හෝ සලස්වා ඇති බව “මහ බැංකු වාර්ෂික වාර්තව – 2022” මගින් අනාවරණය වේ. එම වාර්තාව අනුව 2020 වසරේදී රාජ්‍ය අංශයේ සහ අර්ධ රාජ්‍ය අංශයේ සේවා නියුක්තිය පහලොස් ලක්ෂ විසිඅටදහස් තුන්සිය විසිඑකක් (1,528,321) වී තිබූ අතර 2022 වර්ශය අවසන් වනවිට එය දහතුන් ලක්ෂ අනූතුන්දහස් අටසිය අසූතුනක් (1,393,883) වී ඇති බව හෙළි කර තිබේ. මේ අනුව වසර දෙකක් තුළ රාජ්‍ය සේවය එක්ලක්ෂ තිස්පන්දහසකට (135,000) ආසන්න ප්‍රමාණයකින් හකුලුවා ඇත. රනිල් වික්‍රමසිංහ සහ මහ බැංකු අධිපති ආචාර්ය නන්දලාල් වීරසිංහ මූලික වී ක්‍රියාත්මක කරමින් සිටින ආර්ථිකය හැකිලීමේ මූල්‍යවාදී ප්‍රතිපත්තිය අනුව ඉදිරියේදී තවත් විශාල වශයෙන් රාජ්‍ය සේවය කප්පාදු කරනු ඇති බව පැහැදිලි වේ. මේ වනවිටත් ඊට අදාල සැලසුම් ජාත්‍යන්තර මූල්‍ය අරමුදලේ නියෝග මත සැලසුම් කරමින් පවතී. මේ වනවිට සෘජු රාජ්‍ය සේවයේ එකොලොස්ලක්ෂ අසූඑක් දහස් හත්සිය හැට හයක් (1,181,766) සිටින අතර අර්ධ රාජ්‍ය සේවයේ දෙලක්ෂ දොලොස්දහස් එකසිය දාහතක් (212,117) සිටිති. නමුත් 2020 වනවිට සෘජු රාජ්‍ය සේවයේ දොලොස් ලක්ෂ අනූදහස් තුන්සිය හැත්තෑවක් (1,290,370) සහ අර්ධරාජ්‍ය සේවයේ දෙලක්ෂ තිස්හත්දහස් නවසිය පනස් එකක් (237,951) සේවයේ යෙදී සිට ඇත.", "URL": "https://lankatruth.com/si/?p=147233", "Category": "පුවත්", "Parent URL": null}