{"Source": "Lankatruth", "Timestamp": "November 28, 2021", "Headline": "එංගලන්ත පාර්ලිමේන්තුවට තුන් මසක දරුවෙකු සමග පැමිණි මන්ත්‍රීවරියකුට බාධා!", "News Content": "“ලොවටම ප්‍රජාතන්ත්‍රවාදය පිලිබඳ සියලු පාර්ලිමේන්තුවල මව ලෙස පෙනීසිටින මහා බ්‍රිතාන්‍ය පාර්ලිමේන්තුව මවක් දැකීමටත්, මවකගේ හඬ ඇසීමටත් අකමැත්තක් දක්වනවා” ටීටර් පණිවිඩයක් මගින් මෙසේ පවසන්නේ එංගලන්ත කම්කරු පක්‍ෂයේ මන්ත්‍රීවරියක් වන Stella Creasy මහත්මියයි. ඊයේ බදාදා දිනයේ ඇය බ්‍රිතාන්‍ය පාර්ලිමේන්තුවට පැමිණියේ තම තුන් මසැති දරුවාට කිරි පොවමින් වන අතර එහිදී කතානායක වරයා ඇයට කුඩා දරුවන් සමග පාර්ලිමේන්තුවට පැමිණීම තහනම් බව දැනුම් දී සිටියාය. මෙම සිද්ධිය මුල කරගනිමින් දරුවන් සිටිනා මන්ත්‍රීවරියන් හා ජනතා සේවය පිලිබඳ විවාදයක් බ්‍රිතාන්‍ය දේශපාලන කේෂ්ත්‍රය තුළ ඇති වී තිබේ. “මෙම පාර්ලිමේන්තු සම්ප්‍රදාය මාගේ දරුවා පිළිගැනීමට හෝ මගේ කථාවට ඇහුම්කන් දීමට සුදානම් නැහැ. මගේ දරුවා ඉතා කීකරු දරුවෙක් වගේම මා කතා කරන විට කරදර කිරීමක් හෝ සිදු කළේ නැහැ” ඇය මාධ්‍ය අමතා ප්‍රකාශ කර සිටියාය. බ්‍රිතාන්‍ය පාර්ලිමේන්තුවේ මෙම සම්ප්‍රදාය කඩකරමින් කීප වතාවක්ම ඇය තම දරුවන් සමග පාර්ලිමේන්තුවට පැමිණ ඇතිබව බ්‍රිතාන්‍ය මාධ්‍ය මේ අතර වාර්තා කර සිටි. මහා බ්‍රිතාන්‍යය ඒ අනුව මෙම වසරේ පෙබරවාරි මාසයේදී එරට පැවති දරුවෙකු ලැබුණු පසු මන්ත්‍රීවරියෙකු අස්වියයුතු යන රීතිය ඉවත් කරනු ලැබුවේය. එසේම මාස 06ක ප්‍රසූත නිවාඩුවක් හා ඇය නැවත පාර්ලිමේන්තුවේ අසුන් ගන්නා තුරු වෙනත් අයෙකුට එම තනතුර දැරීමේ අයිතියත් තහවුරු කරනු ලදී. 2019 දී Brexit පනත සඳහා සීසර් ශල්‍යකර්මයකට මුහුණදීම ප්‍රමාද කරමින් Tulip Siddiq මන්ත්‍රීවරිය තම චන්දය ලබා දීම සඳහා රෝද පුටුවක ඉතා අසීරු කොන්දේසි යටතේ පැමිණීම හේතුවෙන් වෙනත් තමන් කැමති අයෙකු මගින් චන්දය ලබාදීමට ඇති හැකියාවද මන්ත්‍රීවරියන්ට පසුව ලබා දෙන ලදී. මේ සම්බන්ධයෙන් BBC ලෝක සේවයට ප්‍රකාශයක් සිදුකරන බ්‍රිතාන්‍ය උප අගමැති Dominic Raab පවසනුයේ දරුවන් සමග පාර්ලිමේන්තුවට පැමිණීම තමන් පුද්ගලිකව විරුද්ධ නොවන බවත් 21 වන සියවසට ගැලපෙන ලෙස පාර්ලිමේන්තු රීතින් හා නීතින් වෙනස් කළ යුතු බව තමන් පිළිගන්නා බවත්ය. මීට පෙර නවසීලන්ත අගමැතිණිය Jacinda Arden එක්සත් ජාතීන්ගේ සංවිධානයේ සැසිවාරයට පැමිණියේ තම සිඟිති දියණිය සමග වන අතර එය ලොව පුරා මහත් කතා බහට ලක්වුණු සිද්ධියක් බවට පත්විණි. එසේම ඩෙන්මාර්කයේ මාස 05 දරුවෙක් සමග පාර්ලිමේන්තුවට පැමිණි මන්ත්‍රීවරියක් බලෙන් පිටමං කර තිබුනේ එරට කතා නායකවරයා විසින් ඇයව සභාව ඉදිරියේ සමච්චලයට ලක් කරමිනි. මේ වනවිට stella Creasy මහත්මියට මහා බ්‍රිතාන්‍යයේ සිවිල් හා මානව අයිතිවාසිකම් සංවිධාන හා කාන්තා සංවිධානවලින් විශාල සහයෝගයක් ලැබී ඇති බව වාර්තා වේ. ඒ අතර එංගලන්ත පරිසර පක්‍ෂයේ මන්ත්‍රීවරියක් වන Caroline LUCAS පවසනුයේ මෙම නීතිය විකාරයක් බවත් කුඩා දරුවෙක් පාර්ලිමේන්තුවට පැමිණ සිදුකරන කරදරයකට වඩා ඇතැම් කලහකාරී මන්ත්‍රීවරුන්ගේ කෑගැහිලි හා බැණ වැදීම් අසා සිටීමටත් අප්‍රසන්න බවයි. මුස්ලිම් ලෝකයේ හා දියුණු වෙමින් පවතින රටවල කාන්තා අයිතිවාසිකම් හා සමානාත්මතාවය වෙනුවෙන් නිතර පෙනී සිටින බටහිර ලෝකය තුළ තවමත් කාන්තා අයිතිවාසිකම් තහවුරු කිරීම සම්බන්ධයෙන් සිටිනුයේ පසුගාමී තත්වයක බව මේ සිද්ධියෙන් තවදුරටත් පැහැදිලි වන දේශපාලන නිරීක්ෂකයින් පවසා සිටි. තවද “සෑම ගෘහණියක්ම රාජ්‍ය පාලනයට ඍජුවම මැදිහත් විය යුතුය යන්න” ලෙනින්ගේ ප්‍රකාශය සියළු කාන්තාවන් විසින් සිතේ ධාරණය කරගත යුතු බවටද ඔවුන් අවධාරණය කර සිටිති.", "URL": "https://lankatruth.com/si/?p=126330", "Category": "පුවත්", "Parent URL": null}