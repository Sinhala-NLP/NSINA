{"Source": "Lankatruth", "Timestamp": "March 23, 2020", "Headline": "වෘත්තීය සමිති සියලු සහාය ලබාදෙන්න සූදානම් – සෞඛ්‍ය ඇමති අප සමග කිසිදු සාකච්ඡාවක් නැහැ", "News Content": "කෝවිඩ් 19 වෛරසය සම්බන්ධයෙන් සියලු ජනතාව දැනුවත්විය යුුතු බවත් වෛද්‍ය පරීක්‍ෂණ ඇතුලු රෝහල්වලට ලබාදිය යුතු පහසුකම් ඉතා අවම මට්ටමක පවතින බවත් මෙම වෛරසය මැඩපැවැත්වීම සඳහා වෘත්තීය සමිති ලෙස ලබාදිය හැකි සම්පූර්ණය සහාය ලබා දීමට සූදානම් නමුත් මේ වන තෙක් සෞඛ්‍ය ඇමතිවරියගෙන් සාකච්ඡාවක් හෝ ලැබී නැති බවත් සමස්ත ලංකා සෞඛ්‍ය සේවා වෘත්තීය සමිති සම්මේලනය සඳහන් කරයි. පසුගිය 20 වනදා කොළඹ දී පැවැති මාධ්‍ය හමුවක් අමතමින් එහි ප‍්‍රධාන ලේකම් සමන්ත කෝරළේ ආරච්චි මහතා මේ බව පැවසීය. මෙරට වසංගත රෝග මර්ධනය සඳහා ඉතා හොඳ වෛද්‍ය කාර්ය මණ්ඩලයක් සිටින නමුත් තවමත් කාර්ය මණ්ඩලයට අවශ්‍ය මූලික ඇඳුම් කට්ටලය පවා සොයාගැනීමට අපහසු වී ඇති බවත් රෝගය පරීක්‍ෂා කිරීමේ පහසුකම් හොඳ මට්ටමක නැති බවත් මෙහිදී සමන්ත කොරෙලේ ආරච්චි මහතා සඳහන් කරයි. එමෙන්ම මෙම රෝගය මර්ධනය කිරීම සඳහා හමුදා නිලධාරීන් යෙදවීමේදී එය මේ සම්බන්ධ දැනුම ඇති වෛද්‍යවරුන්ගේ මැදිහත්වීම වඩා ප‍්‍රමුඛ කොට සැලකිය යුතු බවත් මෙහිදී අවධාරණය කළේ ය. එමෙන්ම මෙහිදී අදහස් දැක්වූ සමස්ත ලංකා වෛද්‍ය නිලධාරී සංගමයේ සභාපති වෛද්‍ය ජයන්ත බණ්ඩාර මහතා පැවසූයේ මෙම රෝගය තිබේදැයි පරීක්‍ෂා කිරීම සඳහා පරීක්‍ෂණ මධ්‍යස්ථානවලට අවශ්‍ය සියලු පහසුකම් ලබාදී මෙම පරීක්‍ෂා කිරීම් වැඩි කළ යුතු නමුත් දැනට එය ප‍්‍රමාණාත්මකව නැති බවත් ය. එමෙන්ම මෙම වෛරසය මැඩපැවැත්වීමේ මූලික කාර්ය භාරය කරන වෛද්‍යවරු මෙහි ප‍්‍රමුඛ කොට ගත යුතු බවත් හමුදා නිලධාරීන් මැදිහත්විය යුතු නමුත් එහි ප‍්‍රධාන තීරකයා මේ සම්බන්ධව දැනුම ඇති වෛද්‍යවරුන්ට පැවරිය යුතු බවත් මෙහිදී ඔහු පැවසී ය. මෙම මාධ්‍ය හමුව සඳහා සමස්ත ලංකා හෙද සංගමයේ සභාපති එස්.බී. මැදිවත්ත, සමස්ත ලංකා සුවසේවා සංගමයේ ලේකම් මහින්ද ගුරුගේ යන මහත්වරුද සහභාගී වී සිටියහ.", "URL": "https://lankatruth.com/si/?p=91473", "Category": "පුවත්", "Parent URL": null}