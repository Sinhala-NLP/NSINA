{"Source": "Lankatruth", "Timestamp": "April 27, 2019", "Headline": "ව්‍යාකූල වාතාවරණය හේතුවෙන් ගොවීන් හා වෙළෙදුන් අසරණ වෙයි", "News Content": "රටතුළ උද්ගතව ඇති ව්‍යාකූල වාතාවරණය හේතුවෙන් එළවළු මිලට ගැනීමට පැමිණෙන වෙළෙන්දන් බොහෝ සෙයින් අඩුවී ඇති බවත් මේ හේතුවෙන් දඹුල්ල ආර්ථික මධ්‍යස්ථානයේ එළවළු විශාල ප්‍රමාණයක් ගොඩ ගැසී ඇති බවත් වාර්තා වේ. මේ හේතුවෙන් දඹුල්ල ආර්ථික මධ්‍යස්ථානය වෙත බොහෝ දුර පළාත්වල සිට එළවළු රැගෙන එන ගොවීන් මහත් අසීරුතාවයට පත්ව ඇත. අසීරුතා මධ්‍යයේ දඹුල්ල ආර්ථික මධ්‍යස්ථානය වෙත රැගෙන එන එළවළු කිලෝව රුපියල් 10කට හෝ අලෙවි කර ගැනීමට නොහැකිවී ඇතැයි ගොවියෝ පවසති. වම්බටු මෑකරල් මාළු මිරිස් අමුමිරිස් ලීක්ස් කැරට් බීට් ආදී එළවළු විශාල වශයෙන් දඹුල්ල ආර්ථික මධ්‍යස්ථානයට ගොවීන් විසින් රැගෙනවිත් තිබෙන අතර ඒවා කිලෝවක් රුපියල් 10 සිට 30 දක්වා වූ මිලක සඳහන් කළ ද එම මිලට හෝ තම නිෂ්පාදන මිලදී ගැනීමට වෙළෙන්දන් නොමැති බව ගොවීන් පවසති. පසුගිය දින කිහිපයේ ද රැගෙන ආ එළවළු කුණුවීම හේතුවෙන් විශාල වශයෙන් ඉවත් කිරීමට සිදුවූ බවත් අද(27) උදෑසන වන විට එළවළු කිලෝ දස ලක්ෂයකට අධික ප්‍රමාණයක් තිබෙන බවත් ව්‍යාපාරිකයෝ පැවසූහ. මෙවර වැඩි අස්වැන්නක් ලැබී තිබීමත් කළබලකාරී වාතාවරණය තුළ සිය අස්වනු අළෙවිකර පිටවයාමට නොහැකිවීමත් නිසා ආර්ථික මධ්‍යස්ථාන පරිශ්‍රයතුළ දැඩි තදබදයක් ඇතිව තිබේ. රටතුළ පවතින ව්‍යාකූල වාතාවරණය හේතුවෙන් මේ වනවිට ගොවීන් හා ව්‍යාපාරිකයන් ද දැඩි අපහසුතාවයට පත්ව ඇත.", "URL": "https://lankatruth.com/si/?p=72905", "Category": "පුවත්", "Parent URL": null}