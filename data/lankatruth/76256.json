{"Source": "Lankatruth", "Timestamp": "June 22, 2019", "Headline": "මන්දපෝෂණයෙන් බිළිඳෙකු මියයාම ගැන අනුර සෞඛ්‍ය ඇමතිගෙන් ප්‍රශ්නකරයි", "News Content": "තිස්සමහාරාම ප්‍රාදේශයේ කුඩා දරුවෙකු මන්දපෝෂණය හේතුවෙන් මියායම පිළිබඳව මතුව ඇති සෞඛ්‍ය හා පෝෂණ තත්වයන් පිළිබඳව සංඛ්‍යා දත්ත ඉදිරිපත් කරමින් ජනතා විමුක්ති පෙරමුණේ නායක අනුර දිසානායක මහතා විසින් ස්ථාවර නියෝග 27/2 යටතේ ඊයේ (21) සෞඛ්‍ය ඇමතිවරයාගෙන් නගනු ලැබූ ප්‍රශ්නය පහත පරිදි වේ. තිස්සමහාරාම ප්‍රදේශයේ කුඩා දරුවෙකු සාගින්න නිසා මියගොස් තිබීම හේතුවෙන් ලංකාවේ සෞඛ්‍ය හා පෝෂණ ක්ෂේත්‍රය සම්බන්ධයෙන් මහජනතාව අතර පැනනැගී ඇති ගැටලුකාරී තත්වය පිළිබඳව මෙම සභාවේ අවධානය යොමු කරනු කැමැත්තෙමි. තිස්සමහාරාම ගෝනපුර ප්‍රදේශයේ මාස 11ක් වයසැති දරුවෙක් පසුගිය මැයි 15වැනිදා සාගින්න හා මන්දපෝෂණ තත්වය හේතුවෙන් මිය ගොස් ඇති බව හම්බන්තොට දිස්ත්‍රික් ලේකම්වරයා විසින් අනාවරණය කර ඇතැයි පසුගියදා ජනමාධ්‍ය විසින් වාර්තා කර තිබුණා. 2019දී මෙම සිද්ධිය වාර්තා වන්නේ, ජනගහනයට සාපේක්ෂව දකුණු ආසියාවේ වැඩිම මන්දපෝෂණය පවතින රටවල් අතර දෙවැනි ස්ථානය ශ්‍රී ලංකාවට හිමිවන බව එක්සත් ජාතීන්ගේ ආහාර හා කෘෂිකර්ම සංවිධානයේ ‘ලෝකයේ ආහාර සුරක්ෂිතතාව හා පෝෂණය 2017’ වාර්තාවේද සඳහන් වී ඇති තත්වයක් තුළයි. සෞඛ්‍ය සේවා දෙපාර්තමේන්තුවේ දත්ත අනුව 2016 වසර වනවිට ලංකාවේ අඩු බර දරු උපත් ප්‍රමාණය 15.7%ක්ව පැවතියා. අවුරුදු 05ට අඩු දරුවන් අතර වයසට සරිලන උස නොමැති වීම 17.3%ක්ද කෘෂභාවය 15.1%ක්ද රක්තහීනතාවය 15.1%ක්ද වශයෙන් වාර්තා වී තිබුණා. එසේම දුර්වල පෝෂණය හේතුවෙන් ගර්භණී මාතාවන් අතර උසට සරිලන බර නොමැතිවීම 22.5%ක්ද රක්තහීනතාවය 31.8%ක්ද වශයෙන් වාර්තා වුණා. නිදහසින් පසු දිගුකාලීනව ආසියානු කලාපයේ සෞඛ්‍ය හා අධ්‍යාපන මට්ටමක් ආරක්ෂා කරගත්තේයැයි කියනු ලබන ශ්‍රී ලංකාවේ වර්තමානයේ හමුවන මෙම දත්ත අතිශය කණගාටුදායක බව පිළිගත යුතුව තිබෙනවා. එසේම පුද්ගලයෙකුගේ බිළිඳු අවදියේ පෝෂණ තත්වය ඔහුගේ හෝ ඇයගේ ජීවිත කාලයටම බලපාන සාධකයක්ව තිබියදී මෙම දත්ත අතිශය අවදානම්කාරී බවද පෙන්වා දෙනු ලබන බව නොරහසක්. මෙම තත්වය යහපත් ලෙස වෙනස් කිරීම සඳහා ප්‍රමාණවත් අවධානයක් තවමත් යොමු වී නොමැති බව අප්‍රිකානු මහද්වීපයේ පරිදි දරුවන් මන්දපෝෂණයෙන් හා සාගින්නෙන් මියයාම තුළ හඳුනා ගත හැකියි. මෙය නිශ්චිත ලෙස වාර්තා වූ එක් සිදුවීමක් වුවද මරණ පරීක්ෂණයකදී වෙනත් හේතු ලෙස සඳහන් වෙමින් මන්දපෝෂණය හෝ ඒ ආශ්‍රිත රෝගී තත්වයන්ගෙන්ද දරුවන් විශාල ප්‍රමාණයක් මිය යමින් තිබෙනවා විය හැකියි. කෙසේ වුවද මෙබඳු සිදුවීම් පිළිබඳ වගකීම කවුරුන් හෝ පිට පැටවීමේ උත්සාහයන්ද මේ මෙහොතේ දැකිය හැකි නමුත් රටක් ලෙස ලෙස අප ලැජ්ජාවට පත් විය යුතුව තිබෙනවා. මේ තත්වය තුළ පැන නගින පහත ගැටලුවලට පිළිතුරු අදාළ අමාත්‍යවරයා විසින් සභාව හමුවේ තබනු ඇතැයි අපේක්ෂා කරනවා. ඉහත සිදුවීම පිළිබඳව විධිමත් පරීක්ෂණයක් සිදුකරනු ලැබ තිබේද? අඩුපාඩු හඳුනා ගනු ලැබ තිබේද? එහි තොරතුරු සභාව හමුවේ තබනු ලබන්නේද? දත්ත මගින් හෙළිදරව් වීමෙන් පසු දරුවන්ගේ හා මව්වරුන්ගේ පෝෂණ තත්වය වැඩි දියුණු කිරීම සඳහා ගනු ලැබ ඇති ක්‍රියාමාර්ග කවරේද? ඒවායේ ප්‍රතිඵලදායක බව කවරාකාරද? ඉදිරියේදී මෙවැනි සිදුවීම් වළක්වා ගැනීම සඳහා ආණ්ඩුව විසින් ගනු ලබන පියවර කවරේද? සම්පූර්ණ කතාවhttps://youtu.be/hfhIKyX0bBI", "URL": "https://lankatruth.com/si/?p=76256", "Category": "පුවත්", "Parent URL": null}