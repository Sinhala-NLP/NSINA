{"Source": "Lankatruth", "Timestamp": "May 23, 2019", "Headline": "අගමැති ඇතුළු 44කට එරෙහිව මූලික අයිතිවාසිකම් පෙත්සමක්", "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් අගමැතිවරයා, විදේශ ඇමතිවරයා, මුදල් ඇමතිවරයා, පොලිස්පතිවරයා, හිටපු ආරක්ෂක ලේකම්වරයා, ආරක්ෂක මාණ්ඩලික ප්‍රධානියා, නීතිපතිවරයා ඇතුළු 44 දෙනෙකු වගඋත්තරකරුවන් කරමින් ආචාර්ය විසාකේස චන්ද්‍රසේකරම් සහ මාධ්‍යවේදී කසුන් පුස්සෙවෙල විසින් පසුගිය 21 වනදා ශ්‍රේෂ්ඨාධිකරණය වෙත මූලික අයිතිවාසිකම් පෙත්සම් දෙකක් ගොනු කර තිබේ. ඒ අනුව අගමැති රනිල් වික්‍රමසිංහ, විදේශ ඇමති තිලක් මාරපණ, මුදල් ඇමති මංගල සමරවීර, විදේශ කටයුතු අමාත්‍යාංශයේ ලේකම් රවිනාත් ආරියරත්න, මුදල් අමාත්‍යාංශ ලේකම් ආචාර්ය ආර්.එච්.එස් සමරතුංග, ආරක්ෂක අමාත්‍යාංශයේ හිටපු ලේකම් හේමසිරි ප්‍රනාන්දු, පොලිස්පති පූජිත ජයසුන්දර, රාජ්‍ය බුද්ධි සේවයේ බුද්ධි ප්‍රධානී, ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන, ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න, හමුදාපති මහෙෂ් සේනානායක, නාවික හමුදාපති වයිස් අද්මිරාල් පියල් ද සිල්වා, ගුවන් හමුදාපති මාර්ෂල් කපිල ජයම්පති, රාජ්‍ය ආරක්ෂක ඇමති රුවන් විජේවර්ධන, ජනාධිපති ලේකම් උදය ආර් සෙනෙවිරත්න, ආරක්ෂක අමාත්‍යාංශයේ ලේකම් ජෙනරාල් එස්.එච්.එස් කෝට්ටේගොඩ, වැඩබලන පොලිස්පති සී.ඩී වික්‍රමරත්න, විශේෂ ආරක්ෂක දිසාව භාර නියෝජ්‍ය පොලිස්පති ප්‍රියලාල් දසනායක මහතා මෙහි වගඋත්තර කරුවන් කර ඇත. ඊට අමතරව කැබිනට් මණ්ඩලයේ සියලුම ඇමතිවරුන්ද මෙහි වගඋත්තර කරුවන් කර තිබේ. පෙත්සම්කරුවන් වෙනුවෙන් ජ්‍යෙෂ්ඨ නීතිඥ මංජුල බාලසූරිය, කනීල් මද්දුමගේ ඇතුළු නීතිඥවරු පිරිසක් පෙනී සිති.", "URL": "https://lankatruth.com/si/?p=74471", "Category": "පුවත්", "Parent URL": null}