{"Source": "Lankatruth", "Timestamp": "January 13, 2021", "Headline": "හතරදෙනෙකුගෙන් යුත් පවුලක මාසික වියදම රු. 63,000යි – සංවර්ධන නිලධාරී පුහුණු උපාධිධාරියෙකුට දෙන්නෙ රු. 20,000යි", "News Content": "හතරදෙනෙකුගෙන් යුත් පවුලක මාසික වියදම රුපියල් හැටතුන් දහසක් බවට පත්ව ඇතැයි රජයේ සංඛ්‍යාලේඛන පේනවාදී තිබියදී, සංවර්ධන නිලධාරී සේවාවේ පුහුණුවට බඳවාගත් උපාධිධාරියෙකුට ලබාදෙන්නේ රුපියල් 20,000ක මුදලක් පමණක් බව සංවර්ධන නිලධාරී සේවා සංගමය සඳහන් කරයි. මේ නිසා පුහුණුවට බඳවාගත් උපාධිධාරීන්ට මාසිකව ලබාදෙන දීමනාව වර්තමානයට ගැළපෙන ලෙස ඉහළ දමන ලෙස මුදල් අමාත්‍යා අග්‍රාමාත්‍ය මහින්ද රාජපක්ෂ මහතාගෙන් ඊයේ (12) ලිඛිතව ඉල්ලා සිටි බවද එම සංගමයේ ලේකම් චන්දන සූරියආරච්චි පැවසීය. පුහුණුවට බඳවාගන්නා උපාධිධාරීන්ගේ මාසික දීමනාව රුපියල් 20,000ක් බවට තීරණය කරනු ලැබුයේ 2016 වසරේදී බවත්, එතැන් පටන් මේ දක්වා කාලය තුළදි බඩු මිල හා අනෙකුත් සේවා කටයුතුවල මිල දෙගුණයකට වැඩියෙන් ඉහළ ගොස් තිබෙන බවත් ඒ මහතා පවසා සිටියේය. එසේ නොමැතිව නිවාඩු වාර්තා කළහොත් දිනකට රුපියල් 666.60ක මුදලක් රජය කපා ගන්නා බවත්, මීට අමතරව පුහුණු කාලය දීර්ඝ වන බවත් හෙතෙම අවධාරණය කර සිටියේය. පුහුණුවට බඳවාගත් උපාධිධාරීන්ගේ පුහුණු කාලය මාස 12ක් බවත්, එහෙත් අඩු ආදායම්ලාභීන් ලෙස අඩු අධ්‍යාපන සුදුසුකම් පිරිස් රැකියා පුහුණුවට බඳවා ගැනීම යටතේ ඔවුන්ට රුපියල් 22,500ක මුදලක් හිමි බවත්, ඔවුන්ගේ පුහුණු කාලය මාස 06ක් බවත් චන්දන සූරියආරච්චි පවසා සිටියි.", "URL": "https://lankatruth.com/si/?p=108228", "Category": "පුවත්", "Parent URL": null}