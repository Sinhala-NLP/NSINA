{"Source": "Lankatruth", "Timestamp": "February 19, 2021", "Headline": "කොරෝනා; තවත් පාසලක පන්තිකාමර 02ක් වසාදමයි", "News Content": "කොවිඩ් – 19 වසංගතය හේතුවෙන් ගාල්ල කලේගාන ප්‍රදේශයේ පාසලක පන්තිකාමර දෙකක් අද (19) වසා දමා තිබේ. ඒ එම පාසලේ ඉගෙනුම ලබන දරුවන් දෙදෙනකුගේ පියෙකු කොවිඩ් වෛරසය ආසාදිත වීම හේතුවෙනි. මෙලෙස වසා දමා ඇත්තේ 01 සහ 05 වැනි ශ්‍රේණියයි. මාතර යටියන ප්‍රදේශයේ රජයේ කාර්යාලයක නිලධාරියෙකි වන එම පියා ආසාදිතයෙකු ලෙස තහවුරු කරගෙන ඇත්තේ අහඹු ලෙස සිදු කළ ක්ෂණික ප්‍රතිදේහ පරීක්ෂණයකිනි. ඒ පිළිබඳ විද්‍යාලයට දැනුම් දී ඇත්තේ ඊයේ (18) සවස බවත්, එම දරුවන් දෙදෙනා පෙරේදා (17) පාසලට පැමිණ ඇති බැවින් අද පාසලට පැමිණි එම පන්ති‍ දෙකෙහි සිසුන් ආපසු හරවා යැවූ බවත් විදුහලේ ප්‍රකාශකයෙකු සඳහන් කරයි. පන්ති දෙකෙහි ගුරුවරුන් සහ එම දරුවන් දෙදෙනාගේ ආශ්‍රිතයන් වූ අනෙක් සිසු සිසුවියන්ටද නිරෝධායන ක්‍රම අනුගමණය කරමින් නිවෙස්වලම සිටින ලෙස උපදෙස් ලබා දී ඇත.", "URL": "https://lankatruth.com/si/?p=110910", "Category": "කොවිඩ් -19 (කොරෝනා ) පුවත්", "Parent URL": null}