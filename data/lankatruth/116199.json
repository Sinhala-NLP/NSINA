{"Source": "Lankatruth", "Timestamp": "May 10, 2021", "Headline": "ඉන්දීය කොවිඩ් ප්‍රභේදයට සමාජයට ගිහින් නෑ… ඇමතිනිය – කැබිතිගොල්ලෑවේ කොවිඩ් ආසාදිත ඉන්දියානුවන් දෙදෙනෙක්", "News Content": "ඉන්දියාව පුරා පැතිරෙමින් පවතින බී.1.617 ලෙස හඳුන්වන විකෘති කොවිඩ් ප්‍රභේදය මෙරට සමාජයට පැතිරීමේ අවදානමක් නැතැයි කොවිඩ් මර්දන රාජ්‍ය ඇමතිනී විශේෂඥ වෛද්‍ය සුදර්ශනීප්‍රනාන්දුපුල්ලේ මහත්මිය පවසයි. ඇමතිවරිය මෙසේ අදහස් පළකර ඇත්තේ පසුගියදා ඉන්දියානු ප්‍රභේදය වැළඳුණු කොවිඩ් ආසාදිතයකු මෙරටදීහඳුනාගැනීමට හැකි වූබවට ශ්‍රීජයවර්ධනපුර විශ්වවිද්‍යාලයේ වෛද්‍යපීඨයේ ආසාත්මිකතා ප්‍රතිශක්තිවේද හා සෛල ජෛව විද්‍යා අධ්‍යයන අංශයේ ප්‍රධානී ආචාර්ය චන්දිම ජීවන්දර මහතා කරුණු හෙළි කිරීමත් සමඟය. ඉන්දියාව පුරා පැතිර යන සැර විකෘති කොවිඩ් ප්‍රභේදය මෙරට පැතිරීමේ අවදානමක් නැතැයි ඇමතිවරිය ප්‍රකාශ කරනු ලැබුවත් ඉන්දියාවේ සිට පැමිණ අනුරාධපුර නගරයේ ප්‍රධාන පෙළේ සංචාරක හෝටලයක් තුළ නිරෝධායනය වන ඉන්දියානුවන් දෙදෙනෙකු කොවිඩ් ආසාදිතයින් බවට හඳුනාගෙන ඇති අතර ඔවුන් කැබිතිගොල්ලෑව රෝහලේ පවත්වාගෙන යන කොවිඩ් ප්‍රතිකාර ඒකකයට ඊයේ (09) දිනය ඇතුළත් කර තිබේ. අනුරාධපුර මහ නගර සභාවේ පරිපාලන මහජන සෞඛ්‍ය පරීක්ෂක ජයම්පති මණ්ඩාර මහතා පවසන්නේ 27 හැවිරිදි මෙම එක් ඉන්දියානු ජාතිකයෙකු දින අටකට පෙර මෙරටට පැමිණ නිරෝධායනය වෙමින් සිටියදීකොවිඩ් ආසාදිතයකු බවට හඳුනාගෙන ඇති බවයි. ඔහුට අමතරව තවත් ඉන්දීය ජාතිකයකු කැබිතිගොල්ලෑව ප්‍රතිකාර මධ්‍යස්ථානයට ඇතුළත් කර සිටින බවද පවසයි. කොවිඩ් පාලන ඇමතිවරිය ඉන්දීය විකෘති කොවිඩ් ප්‍රභේදය මෙරට පැතිරීමේ අවධානමක් නැතැයි පැවසුවත් ඉන්දියානුවන් අටසීයකට වැඩි පිරිසක් මේ වනවිට මෙරටට පැමිණ නිරෝධායන වෙමින් සිටින බවට හෙළිවන අතර ඔවුන් හරහා මෙරටට ඉන්දීය කොවිඩ් ප්‍රභේදය පැතිරයෑමේ අනතුර බැහැර කළ නොහැකි බව සෞඛ්‍ය අංශ පවසයි.", "URL": "https://lankatruth.com/si/?p=116199", "Category": "කොවිඩ් -19 (කොරෝනා ) පුවත්", "Parent URL": null}