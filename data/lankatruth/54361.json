{"Source": "Lankatruth", "Timestamp": "June 14, 2018", "Headline": "වැලිඔය බාල වයස්කාර දරුවා අපයෝජනය කළ කොස්තාපල් පෙරෙට්ටුවේදී හඳුනා ගනියි", "News Content": "වැලිඔය පොලීසිය තුළදී 15 හැවිරිදි බාල වයස්කාර පිරිමි දරුවෙකු බරපතල ලෙස අපයෝජනය කිරීමේ සිද්ධියට අදාලව සැකපිට අත්අඩංගුවට ගෙන සිටි පොලිස් කොස්තාපල්වරයා අද(14) පැවති හඳුනාගැනීමේ පෙරෙට්ටුවේදී නිවරදිව හඳුනාගැනීමට අදාල බාල වයස්කාර පිරිමි දරුවා සමත් විය. හඳුනා ගැනීමේ පෙරෙට්ටුව කැබිතිගොල්ලෑව මහේස්ත්‍රාත් අධිකරණයේදී සිදුවිය. හඳුනාගැනීමේ පෙරෙට්ටුවෙන් පසු අදාල කොස්තාපල්වරයා 20වැනිදා දක්වා තවදුරටත් රක්ෂිත බන්ධනාගාර ගත කරන ලෙස කැබිතිගොල්ලෑව දිසා විනිසුරු සහ මහේස්ත්‍රාත් මනෝජ් ප්‍රභාකරන් මහතා නියෝග කර තිබේ. එසේම මෙතෙක් පරිවාස භාරයේ සිටි අදාල පිරිමි දරුවා ඔහුගේ ලොකු අම්මාට භාර දෙන ලෙස ද නියෝග කර තිබේ. පසුගිය මැයි මස 8 වැනිදා තහඩු සොරකම් කිරීමේ චෝදනාවක් මත පොලීසිය මගින් අත්අඩංගුවට ගත් මෙම 15 හැවිරිදි පිරිමි දරුවා පසුවදා(9) අධිකරණයට ඉදිරිපත් කිරීමට වැලිඔය පොලිස් ස්ථානය තුළ රදවා තබා තිබේ. එදින රාත්‍රියේ නිතර නිතර පොලිස් දුරකතන ඇමතුම් වලට පිළිතුරු දුන් පුද්ගලයෙකු තමා අපයෝජනයට ලක් කළ බව දරුවාගේ මුල් ප්‍රකාශ වල සඳහන්ව ඇත. ඒ අනුව පොලිස් කොස්තාපල් (58918) අජිත් නැමැත්තෙකු අත්අඩංගුවට ගත් අතර දරුවා පරිවාස භාරයට පත් කර ඇත. මේ අනුව සැකකාර පොලිස් කොස්තාපල්වරයා හඳුනා ගැනීමේ පෙරෙට්ටුව අද දින සිදුවිය.", "URL": "https://lankatruth.com/si/?p=54361", "Category": "පුවත්", "Parent URL": null}