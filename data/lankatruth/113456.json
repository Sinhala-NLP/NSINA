{"Source": "Lankatruth", "Timestamp": "March 22, 2021", "Headline": "“යුක්තිගරුක සමාජයක් හා හුස්ම ගැනීමට පරිසරයක් ” වෙනුවෙන් ප්‍රංශ සිසුන් පාරට බසිති !", "News Content": "පරිසරය කඩා වැටෙන බැංකුවක් වූයේ නම් එය ආරක්ෂා කිරීමට ලිබරල්වාදය කිසිවිටෙකත් පසුබට නොවන බව පැවසුවේ වෙනිසුයිලානු ජනාධිපති හියුගෝ චාවේස් වේ. පරිසරය බහු ජාතික සමාගම් වලින් ආරක්ෂා කිරීම සඳහා ජාත්‍යන්තර අධිකරණයක් බිහිකල යුතුබවට ලෝකයට පළමුව යෝජනා කලේ චාවේස් වේ. නමුත් ලෝක ධනපති පන්තිය ඔහුගේ යෝජනා වලට ඇහුම්කන් දුන්නේ නැත. ඔහු මියයනතුරුම ලිබරල් ධනවාදයට චාවේස් ඒකාධිපතියෙකු විය. එහෙත් ඔහුගේ හඬ හා ඔහුගේ පරිසරය වෙනුවෙන් වූ අරගලය ලෝක තරුණ ප්‍රජාව මේ වනවිට තම අතටගෙන ඇත. ඊයේ සිකුරාදා ස්වීඩන් තරුණිය Greta Thunbergගේ Youth For Climate or Fridays for Future නමැති සංවිධානය විසින් කැඳවූ පරිසරය ආරක්ෂා කරගැනීමේ සටනට ලොව සියළුම රටවල තරුණයන් හා සිසුන් සහභාගී වී තිබිණි. එහිදී ප්‍රංශයේ පැරිස් නුවර ශිෂ්‍යයින් හා තරුණයන් එම සටන පරිසරයට පමණක් සිමා නොවී තමන් මුහුණ දී සිටින ආර්ථික හා සමාජීය අරගලයක් බවටද පත් කර ගෙන තිබිණි. ඔවුන් ජනාධිපති චාවේස්ගේ ඉහත යෝජනා තම සටන් පාඨ ලෙස තෝරාගෙන තිබීමද විශේෂ සිද්ධියක් වී තිබිණි. “තරුණයන්ට, විශ්වවිද්‍යාල ශිෂ්‍යයන්ට හා මධ්‍ය මහා විද්‍යාල ශිෂ්‍යයන්ට අනාගතය ගැන කිසිදු විශ්වාශයක් නෑ. වර්තමානයක්වත් දැන් අපට ඉතිරිවෙලා නෑ. අපි අපේ සටන එය පංති අරගලයක් දක්වා වර්ධනය කළා. පරිසරය විනාශ කරන්නේ ධනපති පංතිය. පංති අරගලයක් නොමැතිව පරිසරයක් රැක ගැනීමට හැකිවේ යයි අප සිතන්නේ නෑ.” පැරීසියේ එහි කැඳවුම්කරු Léna Lazare එසේ පැවසුවාය. වයස 17ක් වූ ප්‍රංශ මහා විද්‍යාල දැරියක් වූ Céleste පැවසුවේ ” අපි ඉතා ආත්මාර්ථකාමී ලෙස අධිපරිභෝජනවාදී හා අධිනිෂ්පාදානකාරී ජිවිතයකට පුරුදු වීම නිසා හුස්ම ගැනීමට තිබෙන පරිසරය වේගයෙන් විනාශ කරමින් සිටිනවා. පරිසරය විනාශකරන තම ගෝලබාලයින්ට එරෙහිව පියවර ගැනීම පසෙකලා මක්රෝන් ආණ්ඩුව අපි අතර ඉස්ලාම්වාදීන් සිටිනවාදැයි හොයන්න පොලීසිය එවන්න තරම් බංකොලොත් වෙලා” ඇය තම විරෝධය ප්‍රංශ රජයට එරෙහිව එසේ පලකලාය. මෙම විරෝධතාව සිදුවන අවස්ථාව වනවිටත් පරිසරය සම්බන්ධයෙන් ඇතිවී තිබෙන සංවාදය සමාජයේ ත්‍රිවවීම හේතුවෙන් ප්‍රංශ පාර්ලිමේන්තුවද පරිසරය ආරක්ෂා කිරීම ව්‍යවස්ථානුකුල නීතියක් ලෙස එරට ව්‍යවස්ථාවට ඇතුළු කිරීමට තීරණය කර ඇත. එහෙත් එය ප්‍රමාණවත් නොවන බව උද්ඝෝෂකයන්ගේ මතයයි. කොරෝනා වසංගත තත්වය හමුවේත් ඇතිවී තිබෙන භයානකත්වය නොතකා ප්‍රංශයේ සියළුම ප්‍රධාන නගර වන Brest, Lille, Nantes, Lyon, Angers, Montpellier, Rouen, Valence, Toulouse, Annecy, Saint-Brieuc, Strasbourg, Grenoble හි උද්ඝෝෂණ කැඳවා තිබුණු අතර රට පුරා සහභාගිවූ ප්‍රමාණය 100000කට අධික විය. පැරීසියේ එය 10000ක් පමණ වූ අතර විටින් විට පොලිස් බාධා වලටද ලක් වී තිබිණි.", "URL": "https://lankatruth.com/si/?p=113456", "Category": "විදෙස් පුවත්", "Parent URL": null}