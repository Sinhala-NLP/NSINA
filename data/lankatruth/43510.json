{"Source": "Lankatruth", "Timestamp": "November 7, 2017", "Headline": "තෙල් අර්බුදය තවත් උග්‍රවෙයි: කෑන්වලට, බූලිවලට තෙල් නෑ – තෙල් හිඟය 9 දක්වා", "News Content": "පවතින පෙට්‍රල් හිඟය හේතුවෙන් රථවාහනවලට පමණක් පෙට්‍රල් නිකුත් කරන බවට චක්‍රලේඛනයක් නිකුත් කරන බව ඛණිජ තෙල් සම්පත් සංවර්ධන අමාත්‍යංශය පවසයි. ඒ අනුව අද (07) දිනයේ සිට අදාළ ඉන්ධන හිඟයට පූර්ණ විසඳුම් ලැබෙන තෙක් ඉන්ධන පිරවුම්හල්වලින් වාහනවලට පමණක් පෙට්‍රල් නිකුත් කරනු ඇත. ඒ හේතුවෙන් අද දිනයේ සිට පෙට්‍රල් ලබා ගැනීමට වාහනය රැගෙනයාම අත්‍යවශ්‍ය වන අතර කෑන්, බූලි යනාදිය සඳහා පෙට්‍රල් නිකුත් නොකරන බවද සඳහන්ය. කෙසේ වෙතත්, ඊයේ මධ්‍යම රාත්‍රිය වන විටත් ඇතැම් ඉන්ධන පිරවුම්හල් අසළ පෝලිම් දක්නට ලැබුණු අතර, ඇතැම් ඉන්ධන පිරවුම්හල් වලින් පෙට්‍රල් ලබාදීම සීමා කර තිබිණි. අද දිනයේදීත් පෙට්‍රල් මෙටි‍්‍රක් ටොන් 2400ක් දිවයින පුරා බෙදා හැරීමට කටයුතු කරන බවත් ඊයේ දිනයේදී ද පෙට්‍රල් මෙටි‍්‍රක් ටොන් 2400ක් බෙදා හැරීමට කටයුතු කළ බවත් ඛණිජ තෙල් සම්පත් සංවර්ධන අමාත්‍යංශයේ ලේකම් උපාලි මාරසිංහ මහතා පවසයි. අයි.ඕ.සී සමාගම පසුගිය 15 වනදා මෙරටට ගෙන්වූ පෙට්‍රල් තොගය ප්‍රමිතියෙන් තොරවීම හේතුවෙන් ප්‍රතික්ෂේප කිරීමත් සමඟ අර්බුදය නිර්මාණය වී තිබේ. අද (07) දිනයේ ද ගත වූ දින කිහිපයේ දී වෙළෙඳපොළට නිකුත් කෙරුණු පෙට්‍රල් ප්‍රමාණය නිකුත් කිරීමට හැකි වනු ඇති බවත් ලබන 09 වැනිදා ඉන්ධන රැගත් නෞකාව දිවයිනට පැමිණෙන තෙක් පවතින ඉන්ධන තොග ප්‍රමාණය කළමනාකරණය කිරීමට සිදුව ඇති බවත් වාර්තා වේ. දෛනික ඉන්ධන පරිභෝජන ප්‍රමාණයෙන් දැනට නිකුත් කළ හැකි වන්නේ සියයට 80ක පමණ ප්‍රමාණයක් බව පැවසේ. මෙවැනි වාතාවරණයක් යළි ඇති නොවීම සඳහා ආණ්ඩුව වගබලා ගත යුතු බව ඛනිජ තෙල් වෘත්තීය සමිති එකමුතුවේ කැදවුම්කරු ඩී.ජේ.රාජකරුණා මහතා පෙන්වා දෙයි. ලංකා ඉන්දියන් ඔයිල් සමාගම සතුව මුළු ඉන්ධන හල් ප්‍රමාණයෙන් සියයට 20ක පමණ ප්‍රමාණයක් එනම් ඉන්ධන හල් 261ක ප්‍රමාණයක් තබාගෙන මෙරට ඉන්ධන අලෙවිය පාලනය කිරීමට එම සමාගම උත්සාහ දරමින් සිටින බව ඔහු අවධාරණය කළේය. ත්‍රිකුණාමල ඉන්ධන ටැංකි ප්‍රමාණය ඉන්දියාවට ලබාදුනහොත් දැඩි විපාක වලට මුහුණදීමට සිදුවනු ඇති බව හෙතෙම වැඩිදුරටත් පැවසීය.", "URL": "https://lankatruth.com/si/?p=43510", "Category": "පුවත්", "Parent URL": null}