{"Source": "Lankatruth", "Timestamp": "December 16, 2019", "Headline": "රතු ළූණු කිලෝග්‍රෑමයක මිල රුපියල් 550 දක්වා ඉහළට – එළවළු මිලත් ඉහළට", "News Content": "වෙළඳ පොළේ ළූණු සහ එළවළු මිල ගණන් තවදුරටත් ඉහළ ගොස් තිබේ. දඹුල්ල ආර්ථික මධ්‍යස්ථානයේ රතු ළූණු කිලෝවක තොගමිල රුපියල් 300 ත් 500ත් අතර අගයක් ගන්නා බව එහි වෙළඳ සංගමය සඳහන් කරයි. රතු ළූණු කිලෝවක් අලෙවි කරන මිල රුපියල් 550 දක්වා ඉහළ නැග තිබේ. එසේම දඹුල්ල ආර්ථික මධ්‍යස්ථානයේ බෝංචි, ලීක්ස්, කැරට්, තක්කාලි සහ අමු මිරිස් ඇතුළු තවත් එළවළු වර්ග ගණනාවක මිල ගණන් ඉහළ ගොස් ඇත. දඹුල්ල ආර්ථික මධ්‍යස්ථානයේ බෝංචි, ලීක්ස්, කැරට් කිලෝවක තොග මිල රුපියල් 250ක් ලෙස සටහන්ව ඇත. එසේම වම්බටු, මෑකරල් ඇතුළු පහතරට එළවළු කිලෝග්‍රෑමයක තොගමිල රුපියල් 100ක් ලෙස සටහන්ව ඇත. ඉදිරි දින කිහිපයේ මෙම මිලගණන් තවදුරටත් ඉහළ යා හැකි බව වෙළඳුන් පවසයි.", "URL": "https://lankatruth.com/si/?p=87317", "Category": "පුවත්", "Parent URL": null}