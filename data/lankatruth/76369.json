{"Source": "Lankatruth", "Timestamp": "June 25, 2019", "Headline": "රවීගේ දුව ඔනේලා CIDයට පැමිණ ප්‍රකාශයක් ලබාදෙයි", "News Content": "කොළඹ මහේස්ත්‍රාත් අධිකරණය ලබා දුන් නියෝගයක් අනුව අමාත්‍ය රවී කරුණානායක මහතාගේ වැඩිමහල් දියණිය වන ඔනේලා කරුණානායක මෙනෙවියගෙන් ප්‍රකාශයක් ලබා ගැනීම සඳහා අද (25) පෙරවරුවේ අපරාධ පරික්ෂණ දෙපාර්තමේන්තුව හමුවේ පෙනී සිට ඇත. මහ බැංකු බැඳුම්කර සිද්ධිය පිළිබඳ සොයා බැලූ ජනාධිපති කොමිසම හමුවේ හෙළිදරව් වූ කරුණුවලට අනුව රවී කරුණානායක අමාත්‍යවරයා සම්බන්ධයෙන් සිදුකරන විමර්ශනවලට අදාළව ඔහු විසින් අසත්‍ය සාක්ෂි ලබා දුන් බවට අනාවරණය වී තිබේ. ඒ සම්බන්ධයෙන් අමාත්‍ය රවී කරුණානායක මහතාගෙන් සහ ඔහුගේ පවුලේ සාමාජිකයින්ගෙන් ප්‍රකාශ සටහන් කර ගැනීමට අවශ්‍යව ඇති බවට අපරාධ පරීක්ෂණ දෙපාර්තමේන්තුව කොළඹ ප්‍රධාන මහේස්ත්‍රාත් අධිකරණය හමුවේ කරුණු දැක්වා ඇත. ඒ අනුව රවී කරුණානායක අමාත්‍යවරයාගේ වැඩිමහල් දියණිය වන ඔනෙලා කරුණානායක මෙනවියට එහිදි අද දිනයේදි අපරාධ පරීක්ෂණ දෙපාර්තමේන්තුව හමුවේ පෙනී සිටන ලෙසට කොළඹ ප්‍රධාන මහේස්ත්‍රාත් ලංකා ජයරත්න මෙනවිය විසින් පසු ගිය 20වනදා නියෝග කර තිබුණි. එමෙන්ම ජුලි මස 07 වනදා පෙරවරුවේ අපරාධ පරීක්ෂණ දෙපාර්තමේන්තුව හමුවේ පෙනී සිට ප්‍රකාශයක් ලබාදෙන ලෙස අමාත්‍ය රවී කරුණානායක මහතාට සහ ඔහුගේ බිරිඳ වන මෙලරින් නිලන්ති කරුණානායක මහත්මියට කොළඹ ප්‍රධාන මහේස්ත්‍රාත් ලංකා ජයරත්න මෙනවිය එදිනම නියෝග කර තිබිණි.", "URL": "https://lankatruth.com/si/?p=76369", "Category": "පුවත්", "Parent URL": null}