{"Source": "Lankatruth", "Timestamp": "January 24, 2022", "Headline": "ඉන්ධන මිලි සූත්‍රය යළිත්…", "News Content": "රට තුළ මේ වනවිට පවතින බරපතල ඉන්ධන අර්බුදය සලකා ඉන්ධන මිලි සූත්‍රය යළි වහාම ක්‍රියාත්හක කරන ලෙස බලශක්ති ඇමති උදය ගම්මන්පිල යෝජනා කර ඇතැයි වාර්තා වේ. ඊට අමතරව කොළඹට එහන වාහන සීමා කිරීම, රාජ්‍ය නිලධාරීන් කොළඹට ගෙන්වීම සීමා කිරීම, පාසල් දින ගණන අඩු කිරීම, සාකච්ඡා හා සම්මන්ත්‍රණ මාර්ගගත ක්‍රමයට සිදු කිරීම, කාර්යාල වේලාවන් වෙනස් කිරීම, ආදී යෝජනා රැසක්ද මෙම ඉන්ධන අර්බුදය පියමන් කර ගැනීම සඳහා ඇමති උදය ගම්මන්පිල විසින් යෝජනා කර ඇත. ජනතාවගේ විනෝද ගමන්, නෑදෑයන් හමුවීම්, විනෝද චාරිකා, ප්‍රියසාද ආදිය වැඩිවීමද ඉන්ධන භාවිතය වැඩි වීමට හේතු වී ඇතැයිද ඔහු පෙන්වා දී තිබේ. එමෙන්ම කොවිඩ් වසංගතය බෝවීම වැලැක්වීම සඳහා පුද්ගලික වාහන භාවතයත් ගෑස් හිඟය හේතුවෙන් භූමි තෙල් ලිප් භාවිතයත් ඉන්ධනයට හිගයට තවත් හේතුවක් වී ඇතැයිද ඔහු සඳහන් කර ඇත. මේ වනවිට ලෝක වෙළඳපොලේ ඉන්ධන මිල මේ වනවිට ඉහළ යමින් පවතින බවත් දෙසැම්බර් මාසයේදී ඇමරිකානු ඩොලර් 74ක් ලෙස පැවති බොරතෙල් බැරලයක මිල මේ වනවිට ඩොලර් 86ක් දක්වා ඉහළ ගොස් ඇති බවත් පෙන්වා දෙන ඇමති උදය ගම්මන්පිල ඉන්ධන ආනයනය සඳහා මසකට ඩොලර් මිලියන 400ක් වැය කරන්නට සිදුවන බවද සඳහන්කර තිබේ. විදුලි බල මණ්ඩලය සඳහා දිනකට ඉන්ධන මෙට්‍රික් ටොන් තුන්දහස බැගින් මසකට මෙට්‍රික් ටොන් අනූ දහසක් ලබා දුනහොත් ඇමරිකානු ඩොලර් මිලියන 50ක අමතර මුදලක් වැය වන බවත්, එය ඉතා බරපතළ තත්වයක් බවත් ඇමතිවරයා සඳහන් කරය ඇත.", "URL": "https://lankatruth.com/si/?p=128024", "Category": "ආර්ථික පුවත්", "Parent URL": null}