{"Source": "Lankatruth", "Timestamp": "May 13, 2013", "Headline": "පොලිසියට පාට් දැමූ සන්ධාන මන්ත්‍රිට නොතීසි", "News Content": "රාජකාරියේ යෙදී සිටි පොලිස් නිලධාරීන්ට අපහාස වන අන්දමින් පරුෂ වචනයෙන් බැන වැදී රාජකාරියට බාධා කිරීමක් ගැන පොලිසිය ප්‍රශ්න කරමින් සිටි සැකකාරියක මුදාගෙන යෑමේ සිද්ධියක් සම්බන්ධව බස්නාහිර පළාත් සභා මන්ත්‍රි කපිතාන් ප්‍රදීප් චන්දන පෙරේරාට ජුනි 12 වැනි දින අධිකරණයේ පෙනී සිටින ලෙස මහර මහෙස්ත්‍රාත් දර්ෂිකා විමලසිරි මෙනෙවිය නොතීසි නිකුත් කර තිබේ.  මහර හන්දියේ දලුපිටියට පිවිසෙන මාර්ගයට කුණු දමා අපවිත්‍ර කරන අය අත්අඩංගුවට ගැනීම සඳහා කඩවත පොලිස් ස්ථානාධිපති ඩී. එස්. වික්‍රමසිංහ මහතා පරිසර අංශයේ සේවය කරන පොලිස් නිලධාරීන් දෙදෙනකු ඉකුත් 09 දින එම ස්ථානයේ අළලුයම 05 සිට රාජකාරියේ යොදවා තිබිණි. එදින පෙරවරු 8.10ට පමණ නිල් පැහැති ත්‍රීවීල් රථයකින් පැමිණි කාන්තාවක් මහර හන්දියේ දලුපිටිය පාරට පිවිසෙන මාර්ගයේ නවතා ත්‍රීවීල් රථයේ තිබූ කුණු සහිත පොලිතින් බෑග් දෙකක් පාරට විසිකර පලා යෑමට තැත්කර ඇත.  එවිට එම ස්ථානයේ රාජකාරියේ යෙදී සිටි පොලිස් නිලධාරීන් දෙදෙනා ඇයගෙන් ප්‍රශ්න කර ඇය කළ වරද කියාදී පොලිසියට පැමිණෙන ලෙසට දැනුම්දී ඇත. එම අවස්ථාවේදී ඇය සතු ජංගම දුරකතනයෙන් යම් අයකුට කතා කර එම දුරකතනයට කතාකරන ලෙස පවසා පොලිස් නිලධාරියා වෙතට දුරකතනය යොමුකර ඇත. පොලිස් නිලධාරියා එකඟ නොවී ඇය කළ වරද පහදාදී ඇයට පොලිස් ස්ථානයට පැමිණෙන ලෙස නැවැතත් දැනුම්දී ඇත.  කෙටි වේලාවකට පසුව ජීප් රථයකින් එම ස්ථානයට පැමිණි බස්නාහිර පළාත් සභා මන්ත්‍රි කපිතාන් ප්‍රදීප් චන්දන පෙරේරා ‘ඇයි බල්ලෝ තොපි මාව දන්නෙ නැද්ද? මම තොපිට කරන දේ දැනගනියව්; පොලිස්කාරයො මාව දන්නව. මමත් යුනිෆෝම් ඇන්ද එකෙක්….‘ ආදී වශයෙන් බැන වැදී පොලිස් නිලධාරීන් ප්‍රශ්න කරමින් සිටි කාන්තාවත් රැගෙන පිටව ගිය බවට පොලිස් නිලධාරීන් දෙදෙනා අධිකරණයට කරුණු දක්වා ඇත.", "URL": "https://lankatruth.com/si/?p=7168", "Category": "පුවත්", "Parent URL": null}