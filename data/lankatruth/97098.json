{"Source": "Lankatruth", "Timestamp": "October 6, 2020", "Headline": "කුරුණෑගල සියලුම උපකාරක පන්ති තාවකාලිකව නවත්වයි", "News Content": "මේ වනවිට රට තුළ උද්ගතව ඇති කොරෝනා හෙවත් කොවිඩ්-19 වසංගත තත්වය සැළකිල්ලට ගෙන වයඹ පළාත තුළ ක්‍රියාත්මක සියලූම උපකරණ පන්ති හෙට (06) දිනයේ සිට නැවත දැනුම් දෙන තුරු සම්පූර්ණයෙන්ම නවතා දමන ලෙස වයඹ පළාත් ආණ්ඩුකාර රාජා කොල්ලුරේ මහතා නියෝග කර තිබේ. උද්ගතව පවතින කොරෝනා වසංගත අවදානම සම්බන්ධයෙන් වයඹ පළාත තුළ ගත යුතු ක්‍රියාමාර්ග පිළිබඳව සාකච්ඡා කිරීම සඳහා අද පළාත් සභාවේදී පැවති රාජ්‍ය නිලධාරීන්ගේ හමුවකදී ආණ්ඩුකාරවරයා මේ සම්බන්ධයෙන් වයඹ පළාත් ප්‍රධාන ලේකම් පී.බී.එම් සිරිසේන මහතාට උපදෙස් ලබා දී ඇත. ඒ අනුව හෙට (07) දින සිට වයඹ පළාතට අයත් කුරුණෑගල, කුලියාපිටිය, පුත්තලම, හලාවත, නාරම්මල ඇතුළු සියලූම නගරවල පෞද්ගලික උපකාරක පන්ති පැවැත්වීම සම්පූර්ණයෙන්ම තහනම් කර තිබේ. වයඹ පළාත් සභාවේදී පැවති මෙම සාකච්ඡාවට වයඹ පළාත් සභාවේ අමාත්‍යාංශ ලේකම්වරුන්, පළාත් අධ්‍යාපන අධ්‍යක්ෂවරුන්, පළාත් සෞඛ්‍ය සේවා අධ්‍යක්ෂවරයා, වයඹ පළාත සහ කුරුණෑගල දිසාව බාර නියෝජ්‍ය පොලිස්පතිවරුන්ද සහභාගි වී සිට ඇත. මේ වනවිට ගම්පහ සහ කොළඹ දිස්ත්‍රික්ක දෙකෙහිද උපකාරක පන්ති සියල්ලම නැවත දැනුම්දෙන තුරු අත්හිටුවා ඇත.", "URL": "https://lankatruth.com/si/?p=97098", "Category": "පුවත්", "Parent URL": null}