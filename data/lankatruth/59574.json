{"Source": "Lankatruth", "Timestamp": "September 19, 2018", "Headline": "“සර්පයා”ගේ ෆේස්බුක් ගිණුමට ඇතුළු වුණේ කවුද?", "News Content": "ද්විත්ව පුද්ගල ඝාතනයකට මරණීය දණ්ඩණය නියම වී ඇති හිටපු සබරගමුව පළාත් සභාවේ එක්සත් ජාතික පක්ෂ මන්ත්‍රී හසිත සමන්ත නොහොත් ‘සර්පයා’ නැමැත්තා බන්ධනාගාර ගතව සිටියදී ඔහුගේ ෆේස්බුක් ගිණුම බාධාවකින් තොරව යාවත්කාලීන වන බවට නීතිපතිවරයා කොළඹ මහාධිකරණයට ඊයේ (18) පැමිණිලි කර තිබේ. ඒ අනුව මෙම සිද්ධියට අදාළව විත්තිකරුට බන්ධනාගාරයේ දී ෆේස්බුක් සමාජ වෙබ් අඩවියට ප්‍රවේශ වීමට පහසුකම් සලසා ඇත්ද යන්න පිළිබඳ පුද්ගලිකව අධිකරණයේ පෙනී සිට වාර්තාවක් අධිකරණයට ඉදිරිපත් කරන ලෙසට කොළඹ මහාධිකරණ විනිසුරු චම්පා ජානකි රාජරත්න මහත්මිය වැලිකඩ බන්ධනාගාරයේ අධිකාරිවරයාට නියෝග කර ඇත. ඒ මෙම විත්තිකරුට එරෙහිව 1999 වර්ෂයේ වෙනත් ද්විත්ව ඝාතනයකට අදාළව නඩුවක් කැඳවු අවස්ථාවේදියි. මේ අතර මෙම සිද්ධිය සම්බන්ධයෙන් ෆේස්බුක් ආයතනයේ කළමනාකාරිත්වය සමග සම්බන්ධවී, මෙම පුද්ගලයාගේ මුහුණු පොතේ ගිණුමට ඇතුළු වීමට අදාළ වාර්තා ඇමරිකාවේ කැලිෆෝනියා විශ්ව විද්‍යාලයෙන් ලබාගෙන කුමන ස්ථානයක සිට ඔහුගේ ෆේස්බුක් ගිණුම යාවත්කාලීන කරන්නේද යන්න විමර්ශනයක් සිදු කරන ලෙසට මහාධිකරණය අපරාධ පරීක්ෂණ දෙපාර්තමේන්තුවේ පරිගණක ඒකකයේ ස්ථානාධිපතිවරයාට ද නියෝගයක් නිකුත් කර තිබේ.", "URL": "https://lankatruth.com/si/?p=59574", "Category": "පුවත්", "Parent URL": null}