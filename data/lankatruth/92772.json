{"Source": "Lankatruth", "Timestamp": "April 26, 2020", "Headline": "සෞඛ්‍ය හා ආරක්‍ෂක අංශ කැපවීමෙන් කරන නීරෝධායන ක‍්‍රියාවලියේ ගුණාත්මකභාවය ඉහළ දමන්න – ACMOA", "News Content": "ලෝක සෞඛ්‍යය සංවිධානයේ කෝවිඩ්-19 පාලන මූලධර්ම සහ නිරෝධායන මූලධර්මවලට අනුව නිරෝධායන කටයුතු විධිමත් නොකලහොත් රෝගය පාලනය සඳහා බාධා විය හැකි අතර එය රෝග පැතිරීම වැඩිවීමටද හේතුවිය හැකි බව සමස්ත ලංකා වෛද්‍ය නිලධාරී සංගමය පවසයි. නිරෝධායන ක‍්‍රියාවලිය විධිමත් කිරීම සදහා ලෝක සෞඛ්‍යය සංවිධානයේ මාර්ගෝපදේශවලට අනුකූලව මාර්ගෝපදේශ සහිත චක‍්‍රලේකයක් වහාම නිකුත් කළ යුතුව ඇති බවද දැනට ස්වයං නිරෝධායනය සදහා උපදෙස් නිකුත් කර ඇතත් රටපුරා නිරෝධායන මධ්‍යස්ථානවල සිදු කරනු ලබන ක‍්‍රියාවලිය සිදු කළයුතු ආකාරය පිලිබඳව චක‍්‍රලේකයක් නොමැති වීම බරපතල අඩුපාඩුවක් බවද පසුගිය 23 පැවති මාධ්‍ය හමුවකදී සමස්ත ලංකා වෛද්‍ය නිලධාරී සංගමයේ ලේකම් වෛද්‍ය ජයන්ත බණ්ඩාර මහතා පැවසීය. ආරක්ෂක අංශ සහ සෞඛ්‍ය අංශ විශාල කැපකිරීමක් සහ වියදමක් දරමින් සිදු කරනු ලබන මෙම කටයුත්තේ ගුණාත්මකභාවය ඉහළ දැමීම අනිවාර්යයෙන්ම කළ යුතු බවද මෙහිදී වෛද්‍යවරයා පැවසීය. එසේම දැනට සිදුකරනු ලබන PCR පරීක්ෂණ ප‍්‍රමානය අවම වුවත් දිනෙන් දින රෝගීන් ප‍්‍රමාණය වැඩිවන බවද දැනට යම් යම් සීමාකිරීම් යටතේ PCR පරීක්ෂණ සිදු කිරීම වෙනුවට උණ සහ ස්වසන රෝග ලක්ශන සහිත සියලු රෝගීන්ට PCR පරීක්ෂණ සිදුකරන මට්ටම දක්වා එම පරීක්ෂණය සුලභ කළයුතු බවත් වෛද්‍ය ජයන්ත බණ්ඩාර මෙහිදී පැවසීය. ඉදිරියේදී රෝගය ව්‍යාප්ත වීම නරක අතට හැරෙනු ඇති බවට ලෝක සෞඛ්‍ය සංවිධානය අනතුරු අගවා ඇති අතර නිරෝධායනයේ දී වැදගත්ම මූලධර්මයක් වන්නෙ එක් අයෙකු එක් කාමරයක (සනීපාරක්ෂක පහසුකම් සහිත) නිරෝධායනය කිරීමයි. දැනට නිරෝධායන කටයුතු සිදුකරන බොහෝ මධ්‍යස්ථානවල එවැනි පහසුකම් නොමැති වීම නිසා දැනට රට තුළ ඇති එවැනි පහසුකම් සහිත හෝටල් කාමර 30,000ක් පමණ සහ පුද්ගලික රෝහල් කාමර 4500ක් පමණ ප‍්‍රමානය ගුනාත්මක නිරෝධායන ක‍්‍රියාවලියක් වෙනුවෙන් යොදාගත හැකි බවත් ඒ සදහා එම ආයතනවල කලමණාකාරීත්වය සමග සාකච්ඡාව කොට සාධාරන ක‍්‍රමවේදයක් සකස් කළ යුතු බවද පවසන ඔහු නිවෙස් තුළ ස්වයං නිරෝධායනය කිරීමේ දී සුදුසු භෞතික පහසුකම් සහිත මාර්ගෝපදේශවලට යටත්ව ස්වයං නිරෝධායනය වේ යැයි විශ්වාස කළ හැකි පුද්ගලයන් පමනක් ස්වයං නිරෝධායනය කළ හැකි බවද මෙහිදී පැවසීය.", "URL": "https://lankatruth.com/si/?p=92772", "Category": "පුවත්", "Parent URL": null}