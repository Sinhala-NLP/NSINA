{"Source": "Lankatruth", "Timestamp": "September 27, 2017", "Headline": "සෞදි කන්තාවන්ට රියදුරු අසුනේ හිඳගැනීමට අවසර!", "News Content": "සෞදි අරාබියේ කාන්තාවන් සඳහා රිය පැදවීමේ අවසරය ලබා දීම සඳහා එරට සල්මාන් රජු කටයුතු කර ඇති බව වාර්තා වේ. ස්ලාම් මූලධර්මවාදී රාජ්‍යයක් වන සෞදි අරාබිය මෙම අවසරය ලබා දීම වෙනුවෙන් එරට පාලක මණ්ඩලයේත් විද්වත් මණ්ඩලවලත් මෙන්ම ස්ලාම් ආගමික නායකයින්ගේද අවසරය හා උපදෙස් ලබා ගෙන ඇති බව පැවසේ. මුස්ලිම් කාන්තාවන් ලක්කර තිබෙන පීඩාවට එරෙහිව දිගු කාලයක් පුරා එරට කාන්තා සංවිධාන,මානව හිමිකම් සංවිධාන,සමාජ ක්‍රියාකාරීනියන් ගෙන ගිය අරගලයේ ජයග්‍රහණයක් ලෙස මුස්ලිම් කාන්තාවන්ට රිය පැදවීමේ අවස්ථාව හිමි වීම සඳහන් වේ. සෞදි අරාබියේ පවතින ෂරියා නීතියට අනුව, පවතින නීති රීති වෙනස් කරමින්, කාන්තාවන්ට මෝටර් රථ පැදවීමට අවසර දෙන බව සෞදි රූපවාහිනිය ඔස්සේ ජාතිය අමතමින් සල්මාන් රජු නිවේදනය කර තිබේ. රජු නිකුත් කළ රාජ ආඥාවට අනුව, කාන්තාවන්ට රිය පැදැවීමට අවසරය ඇත්තේ තනිවම නොව, පිරිමි ‘බාරකාරයකු’ සමඟ යැයි ද පැවැසෙයි. මෙම කොන්දේසියට සෞදි කාන්තාවන්ගේ මෙන්ම කාන්තා අයිතිවාසිකම් සුරැකීමේ සංවිධානවලද වැඩි ප්‍රසාදයක් හිමිව නොමැති බව පැවසේ. කෙසේ වෙතත් සල්මාන් රජු නිකුත් කර ඇති රාජ ආඥාවට අනුව ලබන ජුනි මාසයේ සිට මෙම අවසරය කාන්තාවන්ට හිමි වන බව පැවසේ.", "URL": "https://lankatruth.com/si/?p=41595", "Category": "විදෙස් පුවත්", "Parent URL": null}