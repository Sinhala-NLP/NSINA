{"Source": "Lankatruth", "Timestamp": "December 7, 2021", "Headline": "ගෑස් ජාවාරම නිසා ධීවරයින්ගේ ජීවිත සහ කර්මාන්තයත් අනතුරේ", "News Content": "මෙරට බහුදින ධීවර යාත්‍රා යොදා ගනිමින් ධීවර කර්මාන්තයේ යෙදීසිටින දස දහස් ගණනකට ගෑස් පිපිරීම් සම්බන්ධයෙන් අනතුර ව්‍යාප්ත වී ඇති බවට තොරතුරු අනාවරණය වේ. මේ වනවිට එක් ධීවර යාත්‍රාවක් ගෑස් පිපිරීම නිසා ගිනිගෙන විනාශ වී ඇති අතර එම යාත්‍රාවක සාමාන්‍යයෙන් ගෑස් ටැංකි තුනක් පමණ රැගෙන යනු ලබයි. ඊට අමතරව දින හතලිස් පහක් පමණ සඳහා ප්‍රමාණවත් වන ඩීසල් ලීටර් 2000ක් පමණ ගබඩා කරගෙන යනු ලැබේ. ධීවර කාර්මිකයින් පස් දෙනෙකු අවම වශයෙන් බහුදින යාත්‍රාවක රැකියාවේ නියුක්ත වේ. මෙවැනි තත්වයක් යටතේ මුහුද මැදදී ගෑස් නිසා පිපිරීම් සිදුවුවහොත් එම ජීවිත සහ යාත්‍රාව මුළුමනින්ම විනාශ වීමේ දැඩි අනතුරක් නිර්මාණය වීතිබේ. ඊයේ (06) රාත්‍රියේදීකුඩාවැල්ල ධීවර වරායේදී ගෑස් සිලින්ඩරය නිසා ගිනි ඇවිලෙන විට ධීවරයින් කිසිවෙකු යාත්‍රාව තුළ නොසිටි අතර මුරකරු පමණක් යාත්‍රාවේ රැඳී සිට තිබේ. වරායේ නැංගූරම්ලා තිබියදීමෙම පිපිරීම නිසා කිසිවෙකුගේ ජීවිතවලට හානියක් සිදු නොවුවද අවට තිබූයාත්‍රා කිහිපයකට අලාභහානි සිදුවී ඇත.", "URL": "https://lankatruth.com/si/?p=126734", "Category": "පුවත්", "Parent URL": null}