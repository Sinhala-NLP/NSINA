{"Source": "Lankatruth", "Timestamp": "September 22, 2020", "Headline": "මෙරට ප්‍රභූන්ට ඩො.මි 228ක රට එළවළු", "News Content": "ආණ්ඩුව විසින් මේ වනවිට දැඩි ආනයන පාලනයක් ක්‍රියාත්මක කර තිබියදී සහ සංචාරක ආදායම බිංදුවට වැටී තිබියදී ඩොලර් මිලියන 228ක (රුපියල් කෝටි 4200කට අධික) එළවළු ගෙන්වා ඇති බවට අනාවරණය වේ. මෙම තොරතුරු හෙළිවන්නේ ශ්‍රී ලංකා මහ බැංකුව පසුගිය ජූලි මාසය වෙනුවෙන් විදේශීය අංශයේ ක්‍රියාකාරිත්වය සම්බන්ධයෙන් නිකුත් කර තිබෙන නිල නිවේදනය මගිනි. මෙම නිවේදනය මගින් හෙළිවන්නේ 2019 ජනවාරි සිට එම වසරේ ජූලි මාසය දක්වා ඩොලර් මිලියන 165ක එළවළු ගෙන්වා ඇති බවත් මෙම වසරේදී එය ඩොලර් මිලියන 228ක් දක්වා ඉහළ ගොස් තිබෙන බවත් ය. ජූලි මාසයට අදාලව එක් ඩොලරයක් හෝ සංචාරක ඉපයීම් නැති අතර එම මාසයේදී පමණක් ඩොලර් මිලියන 25.6ක එනම් රුපියල් කෝටි 474ක එළවළු ගෙන්වා තිබීම විශේෂත්වයකි. එය 2019 ජූලි මාසයේදී වැටී ඇති ඩොලර් මිලියන 23.8ක මුදලද ඉක්මවා යාමක් ය. සංචාරක ව්‍යාපාරය වෙනුවෙන් ඇතැම් අත්‍යාවශ්‍ය එළවළු වර්ග මෙලෙස ආනයන කරන බවට මතයක් තිබේ. එහෙත් කොරෝනා හෙවත් කොවිඩ් – 19 වසංගතය නිසා එම කර්මාන්තය කඩාවැටී ඇති තත්වයක් තුළද දිගටම විදේශ එළවළු ආනයනය කරමින් සිටින්නේ මෙරට ප්‍රභූන් වෙනුවෙන් බව සනාථ වේ.", "URL": "https://lankatruth.com/si/?p=96642", "Category": "ආර්ථික පුවත්", "Parent URL": null}