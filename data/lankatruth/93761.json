{"Source": "Lankatruth", "Timestamp": "June 1, 2020", "Headline": "සජින් වාස්ට එරෙහි නඩුවේ සාක්ෂි විභාගයට දින දෙයි", "News Content": "පාර්ලිමේන්තු මන්ත්‍රීවරයෙකු ලෙස කටයුතු කළ අවධියේ රුපියල් කෝටි 30කට අධික මුදල් හා වත්කම් අයථා ලෙස උපයා ගැනීම සම්බන්ධයෙන් හිටපු පාර්ලිමේන්තු මන්ත්‍රී සජින් ද වාස් ගුණවර්ධන මහතාට එරෙහිව නීතිපතිවරයා විසින් ගොනුකර තිබෙන නඩුවක වැඩිදුර සාක්ෂි විභාගය මේ මස 18 වනදා යළි ආරම්භ කිරීමට කොළඹ මහාධිකරණ විනිසුරු ගිහාන් කුලතුංග මහතා අද (01) නියෝග කර තිබේ. එදින සාක්ෂි දීම සඳහා සාක්ෂිකරුවන්ට අධිකරණය හමුවේ පෙනී සිටින්නැයි දන්වා විනිසුරුවරයා විසින් නියෝගයක්ද නිකුත් කර ඇත. පාර්ලිමේන්තු මන්ත්‍රීවරයෙකු ලෙස කටයුතු කළ කාලසීමාව තුළ සිය නීත්‍යානුකූල ආදායම අභිබවා රුපියල් කෝටි 30කට අධික වත්කම් හා මුදල් අයථා ලෙස උපයා ගැනීම තුළින් මුදල් විශුද්ධිකරණය වැළැක්වීමේ පනත යටතේ වරදක් සිදු කිරීම සම්බන්ධයෙන් හිටපු පාර්ලිමේන්තු මන්ත්‍රී සජින්ද වාස් ගුණවර්ධන මහතාට එරෙහිව නීතිපතිවරයා විසින් මෙම නඩුව ගොනුකර තිබිණි. එම නඩුවේ සාක්ෂි විභාගය දැනටමත් ආරම්භ වී තිබෙන අතර මෙම චෝදනාව සම්බන්ධයෙන් සජින් වාස් ගුණවර්ධන හිටපු මන්ත්‍රීවරයා කොළඹ මහාධිකරණය විසින් ඇප මත මුදා හැර සිටී.", "URL": "https://lankatruth.com/si/?p=93761", "Category": "පුවත්", "Parent URL": null}