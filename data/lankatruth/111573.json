{"Source": "Lankatruth", "Timestamp": "February 27, 2021", "Headline": "තවත් ඩොලර් ජාවාරමක් අහුවෙයි… විදේශිකයන් 06 දෙනෙකුත් හවුල්…", "News Content": "විදේශිකයන් 06 දෙනෙකු සහ ශ්‍රී ලංකිකයන් 05 දෙනෙකු හවුල්වී සංවිධානාත්මකව පවත්වාගෙන ගිය උණ්ඩියල් ක්‍රමයට මුදල් ඩුබායි රටට බැර කිරීමේ ජාවාරමක් සමග ව්‍යාජ ඩොලර් ජාවාරමක් පළිබඳ කරුණු අනාවරණය කරගැනීමට කැලණිය කොට්ඨාස අපරාධ විමර්ශන කාර්යාංශය සමත් වී තිබේ. අත්අඩංගුවට පත් වූවන් අතර නයිජීරියානු ජාතිකයන් සිව්දෙනෙකු, බෙලරූස් ජාතික කාන්තාවන් දෙදෙනෙකු, ශ්‍රී ලාංකික කාන්තාවක හා පිරිමි සිව් දෙනෙකු ඒ අතර වන බව පොලිසිය කියයි. එම සැකකරුවන් සමඟ රුපියල් කෝටියකට ආසන්න මුදල්, හෙරොයින් මත්කුඩු ග්‍රෑම් 25ක්, ව්‍යාජ ඩොලර් නෝට්ටු මුද්‍රණය කිරීමට යොදා ගන්නා කඩදාසි 100 මිටි 25ක් පොලිසිය බාරයට ගෙන ඇත. සැකකරුවන් විසින් එම ජාවාරමෙන් උපයා ගන්නා ලද මුදල් ලබා ගන්නා පුද්ගලයකු පිළිබඳ තොරතුරු අනාවරණය වීමෙන් අනතුරුව දෙහිවල ප්‍රදේශයේ පදිංචි 26 හැවිරිදි පුද්ගලයකු අත්අඩංගුවට ගෙන ඔහුගේ නිවස පරික්ෂා කිරීමේදී එහි තිබී ජාවාරම්වලින් උපයා ගන්නා ලද රුපියල් 543,000ක මුදලක් සොයා ගැනීමට හැකි වූ බවද පොලිසිය පවසයි.", "URL": "https://lankatruth.com/si/?p=111573", "Category": "පුවත්", "Parent URL": null}