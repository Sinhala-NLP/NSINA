{"Source": "Lankatruth", "Timestamp": "June 9, 2022", "Headline": "වකුගඩු රෝගීන් මරු කටේ", "News Content": "වකුගඩු අක්‍රීය තත්වයේ පවතින රෝගීන්ට ලබාදෙන රුධිර කාන්ද්‍රකරණ (ඩයලයිසීස්) ප්‍රතිකාරය සඳහා අයකරන ගාස්තු ඉහළයාම හේතුවෙන් රෝගීහු දැඩි පීඩාවකට සහ ජීවිතය ගැන බලාපොරොත්තු රහිත තත්වයකට පත්ව සිටින බව වාර්තා වේ. රුධිර කාන්ද්‍රකරණ ප්‍රතිකාරය අවශ්‍ය රෝගීන් බහුතරයකට රජයේ රෝහල්වලින් ලබාදෙන ප්‍රතිකාර වාර ගණන සීමා සහිත වන අතර, බොහෝ අවස්ථාවල පෞද්ගලික රෝහල්වලින්ද එම ප්‍රතිකාරය කරගැනීමට සිදුවන බව රෝගීහු පවසති. පෞද්ගලික රෝහල්වලින් මෙම ඩයලයිසීස් ප්‍රතිකාරය ලබාදීම සඳහා මේ වනවිට රුපියල් 10,500ත් 11,960ත් අතර මුදලක් වැය වන බවත් මීට පෙර ඒ සඳහා අයකෙරුණේ රුපියල් 6,000ත් 8,500ත් අතර මුදලක් බවත් රෝගීහු සඳහන් කරති. එමෙන්ම මෙම ප්‍රතිකාරය නොමැති වුවහොත් තමන්ට ජීවිතය ගැන බලාපොරොත්තු තැබීමට නොහැකි වන බැවින් මේ සඳහා සාධාරණ මැදිහත්මක් කරන්නැයි රජයෙන් ඉල්ලා සිටින බව එම රෝගීහු සඳහන් කරති. ඇතැම් රෝගීන්ට සතියකට දෙවරක් ඩයලයිසීස් ප්‍රතිකාරය කිරීමට සිදුවන අතර, වරකට ආසන්න වශයෙන් 10,000ක් වැය වෙනු ඇතැයි අනුමාන කළහොත් මසකට රුපියල් 80,000ක පමණ මුදලක් අවශ්‍ය වේ. මේ සම්බන්ධයෙන් රසායනාගාර හිමියන් පවසන්නේ මෙම ප්‍රතිකාර සඳහා අවශ්‍ය උපකරණ හා ඖෂධ ආදිය වෙනුවෙන් දැරීමට සිදුවන වියදම් ඉහළයාම නිසා ප්‍රතිකාර වෙනුවෙන් අයකරන මිල ඉහළදැමීමට සිදුව ඇති බවය.", "URL": "https://lankatruth.com/si/?p=135319", "Category": "පුවත්", "Parent URL": null}