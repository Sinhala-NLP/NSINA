{"Source": "Lankatruth", "Timestamp": "November 17, 2020", "Headline": "PCR කළොත් අනිවාර්යයෙන් සති දෙකක් නිරෝධායනය විය යුතුයි", "News Content": "යම් පුද්ගලයෙකු පී.සී.ආර්. පරීක්‍ෂණයකට මුහුණ දෙන්නේනම් ඔහු කෝවිඩ් -19 ආසාදිතයන් ලෙස තහවුරු නොවූවද අනිවාර්යයෙන්ම සති දෙකක නිරෝධායන ක්‍රියාවලියකට භාජනය විය යුතු බව වසංගත රෝග විද්‍යා අංශයේ ප්‍රධානී වෛද්‍ය සුදාත් සමරවීර මහතා අද (17) පැවති මාධ්‍ය හමුවකදී ප්‍රකාශ කර තිබේ. කොවිඩ් -19 රෝගීන්ගේ පළමු හා සමීප සම්බන්ධතා මත PCR පරීක්ෂණ පවත්වන බවත් PCR පරීක්ෂණයකට භාජනය වූවන්ට වෛරසය ආසාදනය වීමේ වැඩි ඉඩක් පවතින බවත් ඔහු වැඩි දුරටත් කියා සිටියි. “අපි කොවිඩ් – 19 රෝගීන්ගේ පළමු හා සමීප සම්බන්ධතා පැවැත්වූවන් සහ අහඹු ලෙස තෝරාගත් පුද්ගලයින් සඳහා PCR පරීක්ෂණ පවත්වනවා. ඒත් PCR පරීක්ෂණයකට යටත් වීමෙන් අදහස් වන්නේ ඔහු හෝ ඇය වෛරසය ආසාදනය වීමේ හැකියාවක් පවතින බවයි. එබැවින්, PCR පරීක්ෂණවලට භාජනය වන අය, PCR පරීක්ෂණ ප්‍රතිඵල සෘණ වූවත් සති දෙකක නිරෝධායන ක්‍රියාවලියකට භාජනය කිරීම අනිවාර්ය වෙනවා. ඔවුන්ගේ දින 14ක නිරෝධායන කාලයෙන් පසුව තවත් PCR පරීක්ෂණයක් පැවැත්විය යුතුයි” යයිද වෛද්‍ය සමරවීර මහතා පවසයි. PCR පරීක්ෂණවලට භාජනය වූ පුද්ගලයින් PCR වාර්තා ලැබෙන තෙක් එහා මෙහා ගමන් කරන්නේ නම් එය ප්‍රජාවට පමණක් නොව ඔවුන්ගේ ආසන්නතම පවුලටද විශාල අනතුරක් වනු ඇතැයි වෛද්‍ය සමරවීර මහතා සඳහන් කරයි. “පී.සී.ආර් පරීක්ෂණයකට ලක්වී එය සෘණ අගයක් ගත් පමණින් යමෙකු නිරෝගී බවක් අදහස් වෙන්නේ නැහැ නොවේ. යමෙකුට රෝග ලක්ෂණ පහළ වී නොතිබුණත් ඔවුන් සංචරණය සීමා කළ යුතුයි. එසේ නොවුවහොත් රෝගය පැතිරීම පාලනය කිරීම දුෂ්කර වේවි” යයිද වෛද්‍ය සමරවීර මහතා පසයි.", "URL": "https://lankatruth.com/si/?p=100517", "Category": "කොවිඩ් -19 (කොරෝනා ) පුවත්", "Parent URL": null}