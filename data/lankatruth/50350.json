{"Source": "Lankatruth", "Timestamp": "April 8, 2018", "Headline": "ආනයනයට තහනම් ඉස්සන් තොගයක් රේගුවෙන් අල්ලයි", "News Content": "ආනයනය කිරීම තහනම් කරන ලෙස පුත්තලම දිස්ත්‍රික් ඉස්සන් වගා කරුවන්ගේ සංවර්ධන සංධානය විසින් ඉල්ලුම් කර තිබූ “වනමී” යනුවෙන් හදුන්වන මව් ඉස්සන් තොගයක් අද (08) රේගු නිලධාරීන් අත්අඩංගුවට ගෙන තිබේ. කිලෝ ග්‍රෑම් 550ක් පමණ බරැති මව් ඉස්සන් ජෝඩු 50ක් අඩංගු බහාලුමක මෙම ඉස්සන් තොගය අසුරා තිබී ඇත. ඇමරිකාවේ හවායි ගුවන් තොටුපලේ සිට කොරියාණු ගුවන් සමාගමකට අයත් යානයකින් මෙම මව් ඉස්සන් තොගය මෙරටට ගෙනවිත් තිබෙන අතර 08 වැනිදා අලුයම 4.30ට එම ගුවන් යානය මෙරටට පැමිණ තිබේ. “වනමී” නමින් හදුන්වන මෙම ඉස්සන් මෙරටට ගෙන්වීම තුළින් මෙරට පොකුණු ඉස්සන් වගාවට හානිකර විය හැකි බවත් මහජන සෞඛ්‍යයට බලපෑම් එල්ල විය හැකි බවත් ශ්‍රී ලංකා ජල ජීවි වගා සංවර්ධන සන්ධානය පවසයි. කිසිදු නීරෝධායන කටයුත්තකින් තොරව මෙම මව් ඉස්සන් තොගය මෙරටට ගෙනවිත් වෙන්නප්පුව – නයිනමඩම ප්‍රදේශයේ පිහිටි ඉස්සන් අභිජනනාගාරයකදී පැටවුන් බිහි කිරීමට කටයුතු යොදා ඇති බව පුත්තලම දිස්ත්‍රික් ඉස්සන් වගා සංවර්ධන සංවිධානය ඊයේ (07) හලාවත කොට්ඨාස බාර පොලිස් අධිකාරීවරයාට පැමිණිළි කර ඇත. ඒ අනුව පොලීසිය විසින් කරන ලද දැනුම් දීමක් මත මව් ඉස්සන් ඇතුළත් බහාලුම තම බාරයට ගෙන පරීක්ෂා කිරීමට රේගු නිලධාරීන් කටයුතු කර තිබේ. පොලිස් ආරක්ෂාව යටතේ අදාල බහාලුම එම ඉස්සන් ආනයනය කළ වෙන්නප්පුව – නයිනමඩමේ පිහිටි ඉස්සන් අභිජනනාගාරය වෙත ගෙනවිත් ඇත. එම ඉස්සන් විශේෂය පරීක්ෂා කිරීම සඳහා ගුවන්තොටුපල සතුව ප්‍රමාණවත් නිරෝධායන පහසුකම් නොමැති බවද ශ්‍රී ලංකා ජල ජීවි වගා සංවර්ධන සන්ධානය සඳහන් කරයි.", "URL": "https://lankatruth.com/si/?p=50350", "Category": "පුවත්", "Parent URL": null}