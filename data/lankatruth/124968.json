{"Source": "Lankatruth", "Timestamp": "October 24, 2021", "Headline": "කෝටි 180 ඉටුකම අරමුදලෙන් කොවිඩ්වලට වියදම් කළේ කෝටි 19යි", "News Content": "ජනාධිපති කාර්යාලය විසින් ආරම්භ කරන ලද ‘ඉටුකම’ කොවිඩ් අරමුදල මේ දක්වා කොවිඩ් සඳහා වියදම් කර ඇත්තේ රුපියල් කෝටි 18.96ක් පමණක් බව සන්ඩේ ටයිම්ස් පුවත්පත අනාවරණය කරගෙන තිබේ. ඔවුන් මේ බව අනාවරණය කරගෙන ඇත්තේ තොරතුරු දැන ගැනීමේ පනත යටතේ එම පුවත්පත විසින් ජනාධිපති ලේකම් කාර්යාලයෙන් ලබාගත් තොරතුරු අනුවය. 2020 මාර්තු මාසයේදී කොවිඩ් පළමු රැල්ලත් සමඟ ආරම්භ කරන ලද ඉටුකම අරමුදලට 2021 සැප්තැම්බර් 21 දිනය වනවිට රුපියල් කෝටි 180ක් ලැබී තිබිණි. ජනාධිපති ලේකම් කාර්යාලය විසින් සපයන ලද වාර්තා අනුව ඉටුකම අරමුදලෙන් PCR පරීක්ෂණ සඳහා රුපියල් ලක්ෂ 426ක්, දැනුවත් කිරීම් වැඩසටහන් සඳහා රුපියල් ලක්ෂ 675ක්, ප්‍රවාහන වියදම් ලෙස රුපියල් ලක්ෂ 380ක් සහ එන්නත්කරන වැඩ සටහන් සඳහා රුපියල් ලක්ෂ 415ක් වියදම් කර තිබේ. දැනුවත් කිරීමේ වැඩසටහනට වියදම් කරන ලද මුදල පිළිබඳව සවිස්තර වාර්තාවක් ජනාධිපති ලේකම් කාර්යාලය විසින් ලබාදී නැත. ඔවුන් පවසා ඇත්තේ එම කාර්යය සම්පූර්ණයෙන්ම ඉටුකරන ලද්දේ සෞඛ්‍ය අමාත්‍යංශ විසින් බවයි. පසුගිය මැයි 10 වනදා ජනාධිපති මාධ්‍ය අංශය විසින් නිකුත් කරන ලද නිවේදනය අනුව කියා සිටියේ ඉටුකම අරමුදලේ ඉතිරි සියලු මුදල් ජාතික එන්නත්කරන වැඩසටහන සඳහා යොදවන බවයි. එහෙත් සැප්තැම්බර් 21 වනවිටත් එන්නත්කරනය සඳහා වියදම් කර තිබුණේ රුපියල් ලක්ෂ 415ක් පමණි. ජනාධිපති මාධ්‍ය අංශයේ එම නිවේදනයේ වැඩිදුරටත් එදා සඳහන් කර තිබුණේ ඉටුකම අරමුදලෙන් රුපියල් කෝටි 19.4ක්ම ගිලන්රථ දහයක් මිලදී ගැනීමට යොදවන බවයි. නමුත් ගිලන්රථ ගැනීමට එම මුදල් යොදාගෙන නැති බව සන්ඩේ ටයිම්ස් පුවත්පත අනාවරණය කරයි.", "URL": "https://lankatruth.com/si/?p=124968", "Category": "ආර්ථික පුවත්", "Parent URL": null}