{"Source": "Lankatruth", "Timestamp": "August 16, 2021", "Headline": "දිනේෂ්ට කට්ටක් දී විද්‍යාත්මක ඇමති මණ්ඩලය අනයි", "News Content": "ගුරු සහ විදුහල්පති වැටුප් විෂමතාවය ඉවත් කිරීම සඳහා දැවැන්ත උද්ඝෝෂණයක් පවතින අධ්‍යාපන ඇමති ධුරයෙන් මහාචාර්ය ජී එල් පීරිස් ඉවත් කර එයට දිනේෂ් ගුණවර්ධන පත් කිරීම ඇතුළුව අමාත්‍ය මණ්ඩල සංශෝධන කිහිපයක් ජනාධිපතිවරයා විසින් සිදු කර තිබේ.  ඒ අනුව, හිටපු විදුලිබල ඇමති ඩලස් අලහප්පෙරුම ජනමාධ්‍ය අමාත්‍යවරයා ලෙසද, ගාමිණී ලොකුගේ නව විදුලිබල ඇමතිවරයා ලෙස ද දිවුරුම් දී ඇත. පවිත්‍රා වන්නිආරච්චි සෞඛ්‍ය ඇමති ධුරයෙන් ඉවත් කර ප්‍රවාහන අමාත්‍යවරිය වශයෙන් පත්කර ඇති අතර නව සෞඛ්‍ය ඇමතිවරයා වශයෙන් කෙහෙළිය රඹුක්වැල්ල දිවුරුම් දී ඇත.  විදේශ තානාපති කාර්යාලවලට පෞද්ගලික සමාගම්වල නිලධාරීන් පත් කිරීම සඳහා ජනාධිපතිවරයා ගෙන ඇති තීරණය දිනේෂ් ගුණවර්ධන හිටපු විදේශ ඇමතිවරයා හරහා ක්‍රියාත්මක නොකර එම අමාත්‍යංශයේ ලේකම් ජයනාත් කොළඹගේ මගින් ක්‍රියාත්මක කරමින් තිබෙන අතර දිනේෂ් ගුණවර්ධන ඉවත් කිරීම විශේෂත්වයකි. එසේම පසුගිය 09 වෙනිදා සූම් තාක්ෂණය ඔස්සේ පැවැත්වූ කැබිනට් මණ්ඩල රැස්වීමේ දී කොරෝනා වෛරසයේ සීග්‍ර ව්‍යාප්තිය පිළිබඳව පවිත්‍රා වන්නිආරච්චි ඇමතිවරිය කරුණු දැක්වීමට සූදානම් වූ අවස්ථාවේ දී ජනාධිපතිවරයා එයට අවස්ථාව නොදී අමාත්‍ය ධූරයට මේ ලෙස වෙනස් කිරීම විශේෂත්වයක් වී තිබේ. කැබිනට් තීරණ දැනුම්දීමේදී මාධ්‍යය හමුවේදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් කැබිනට් ප්‍රකාශක කෙහෙළිය රඹුක්වැල්ල පවසා සිටියේ කොරෝනා මර්දනය දෙවියන්ට බාර දෙන බවය.  අමාත්‍යංශ අතර සිදුකරන ලද මෙම හුවමාරුවට අමතරව ක්‍රීඩා ඇමති නාමල් රාජපක්ෂ හට සංවර්ධන සම්බන්ධීකරණ යනුවෙන් නව ඇමති පදවියක් පිරිනමා තිබේ. එය ක්‍රීඩා අමාත්‍ය ධුරයට අමතරව ය.", "URL": "https://lankatruth.com/si/?p=121418", "Category": "පුවත්", "Parent URL": null}