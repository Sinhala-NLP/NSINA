{"Source": "Lankatruth", "Timestamp": "February 10, 2012", "Headline": "බොක්සං පුහුණුවෙමින් සිටියදී හිසට වැදුනු පහරකින් සිසුවාට බරපතළයි", "News Content": "යුද හමුදා සෙබළකු සමග අනාරක්‍ෂිත ආකාරයට බොක්‌සිං පුහුණුවීම්වල නිරත වී සිටි පන්නිපිටිය ප්‍රදේශයේ ප්‍රසිද්ධ විද්‍යාලයක 18 හැවිරිදි ශිෂ්‍යයකු ප්‍රතිවාදියා හිසට එල්ල කළ ප්‍රහාරයකින් බරපතළ තුවාල ලබා රෝහල්ගත කර ඇත. මෙම සිද්ධිය වී ඇත්තේ එම විද්‍යාලයේ ක්‍රීඩාංගනයේ ඉකුත් 5 වැනිදා සවස පැවැති පුහුණුවීම්වලදීය. පාසලේ බොක්‌සිං පුහුණුවීම් සඳහා හමුදා සෙබළුන් යොදවා ගැනීම විශාල ගැටලුවක්‌ බව පොලිසිය පවසයි. පාසල් ශිෂ්‍යයාගේ හිසට පහරදී තුවාල සිදුකළ හමුදා සෙබළා කොට්‌ටාව පොලිසිය මගින් අත්අඩංගුවට ගෙන හෝමාගම අධිකරණයට ඉදිරිපත් කිරීමන් පසු ඇප මත මුදා හැර තිබේ. හිසට එල්ල වූ ප්‍රහාරයෙන් බරපතළ තුවාල ලැබූ 18 හැවිරිදි බුද්ධි ඉන්දීර ශිෂ්‍යයා හෝමාගම රෝහලට ඇතුළත් කළ අතර පසුව ඔහු කොළඹ ජාතික රෝහලේ දැඩි සත්කාර ඒකකය වෙත මාරු කර යවා ඇත. මේ වන විට ශිෂ්‍යයා දැඩි ලෙස අසාධ්‍ය තත්ත්වයෙන් ජාතික රෝහලේ දැඩි සත්කාර ඒකකයේ ප්‍රතිකාර ගනිමින් සිටියි. මෙම විද්‍යාලයේ බොක්‌සිං පුහුණුකරු ලෙස කටයුතු කරන යුද හමුදාවෙන් විශ්‍රාම ගිය මේජර්වරයා ගෙන්ද පොලිසිය ප්‍රශ්න කර කට උත්තර ලබාගෙන ඇත. බරපතළ තුවාල ලබා සිටින බුද්ධි ඉන්දීර අපොස උසස්‌ පෙළ ශිෂ්‍යයෙකි. ඔහු වටහේන පාර මාගම්මන හෝමාගම පදිංචිකරුවෙකි. මොහු කාලයක සිට බොක්‌සිං ක්‍රීඩාවේ නිරතව සිටින අතර තරගාවලි කීපයකටද සහභාගි වී තිබේ. විදුහලේ බොක්‌සිං පුහුණුවීම් කටයුතු සඳහා අනාරක්‍ෂිත ආකාරයට එළිමහන් ක්‍රීඩාංගනය යොදාගෙන ඇති බවද පොලිසිය පවසයි. පුහුණුවීම් කටයුතු සඳහා මෙම විශ්‍රාමික මේජර්වරයා හමුදා බොක්‌සිං කණ්‌ඩායමක ක්‍රීඩා කරන සෙබළකු යොදවා ගෙන තිබූ බවද අනාවරණය වී තිබේ. මෙම සිද්ධිය සම්බන්ධයෙන් මිරිහාන විශේෂ විමර්ශන ඒකකය සහ කොට්‌ටාව පොලිසිය පුළුල් පරීක්‍ෂණයක්‌ ආරම්භ කර ඇත. නියෝජ්‍ය පොලිස්‌පති අයි. එම්. කරුණාරත්න, නුගේගොඩ කොට්‌ඨාසභාර ජ්‍යෙෂ්ඨ පොලිස්‌ අධිකාරි දේශබන්දු තෙන්නකොන්, සහකාර පොලිස්‌ අධිකාරි නිශාන්ත සොයිසා යන මහත්වරුන්ගේ උපදෙස්‌ මත කොට්‌ටාව පොලිස්‌ ස්‌ථානාධිපති ඒ. තිලක්‌සිරි මහතාගේ මෙහෙයවීමෙන් පරීක්‍ෂණ පැවැත්වේ. මේ සම්බන්ධයෙන් පාසල් බොක්සිං පුහුනුකරුවකු අපසමග පවසා සටියේ අපරටේ ප්‍රධාන ජනප්‍රිය පාසල් කිහිපයක හැර අන් කිසිදු පාලසක විදිමත්ව, ආරක්ෂාකාරීව බොක්සිං පුහුණුකළ හැකි ක්‍රීඩාගාර නොමැතිබවයි. එමනිසා මෙවැනි අනතුරුවලට සිසුන් ගොදුරුවන බවත් ඔහු වැඩිදුරටත් පැවසීය.", "URL": "https://lankatruth.com/si/?p=1326", "Category": "පුවත්", "Parent URL": null}