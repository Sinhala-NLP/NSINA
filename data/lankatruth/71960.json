{"Source": "Lankatruth", "Timestamp": "April 8, 2019", "Headline": "ඉතාලියේ මියගිය ශ්‍රී ලාංකිකයෙකුගේ සිරුරක් වසර 25කට පසු දිවයිනට", "News Content": "ඉතාලියේ දී මියගිය ශ්‍රී ලාංකිකයෙකුගේ සිරුරක් වසර 25කට පසු ඉකුත් 6 වැනිදා මෙරට ඥාතීන්ට ලැබී තිබේ. දැනට වසර 25කට පෙර මියගිය යාපනයේ චාවකච්චේරි ප්‍රදේශයේ පදිංචි එම්. ස්ටීවන් ජෝර්ජ් නැමති පුද්ගලයෙකුගේ සිරුර මෙසේ ඥාතීන් වෙත ලැබී ඇති අතර එහිදී අවසන් ගෞරව දක්වා මිහිදන් කර තිබේ. මියයන විට 49 වැනි වියේ පසුවූ ස්ටීවන් ජෝර්ජ් ඉතාලියේ රැකියාවක නිරතව සිටියදී හදිසියේ රෝගාතුරවීමෙන් 1994 මැයි මස 24 වැනිදා මියගොස් ඇති බව ඥාතීන් වෙත දන්වා ඇත. ඔහු මියයන අවස්තාවේ ශ්‍රී ලංකාවේ පැවති දරුණු යුධ ගැටුම් හේතුවෙන් සිරුර මෙරටට රැගෙන ඒමට නොහැකිව තිබී ඇති අතර වසර 25ක් පුරා සිරුර ආරක්ෂාකාරීව තැබීමට පියවර ගෙන තිබිණි. යුද්ධය මීට පෙර අවසන් වුවද සිරුර සුරක්ෂිත කිරීමේ ගිවිසුමට අනුව 25 වසරක් ගතවන තුරු එරට සමාගම සිරුර නිදහස් කළ නොහැකි බව සඳහන් කිරීමෙන් 25 වසරකින් පසු සිරුර මෙරටට ගෙන්වා අවසන් ගෞරව දක්වා මිහිදන් කිරීමට ඔහුගේ භාර්යාව කටයුතු කර ඇත.", "URL": "https://lankatruth.com/si/?p=71960", "Category": "පුවත්", "Parent URL": null}