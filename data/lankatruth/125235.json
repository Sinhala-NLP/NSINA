{"Source": "Lankatruth", "Timestamp": "October 29, 2021", "Headline": "කොමියුනිස්ට් පක්ෂයට කොළඹ දිසා අධිකරණයෙන් වාරණයක්", "News Content": "ශ්‍රී ලංකා කොමියුනිස්ට් පක්ෂයේ සභාපති ධුරයෙන් රාජා කොල්ලුරේ ඉවත් කිරීම සහ එම තනතුරට වෙනත් පුද්ගලයකු පත් කිරීම වළක්වාලමින් එම පක්ෂයේ ලේකම් ජී. වීරසිංහ, හිටපු ලේකම් ඩිව් ගුණසේකර ඇතුළු එම පක්ෂයේ මධ්‍යම කාරක සභාවේ සාමාජිකයන්ට එරෙහිව කොළඹ දිසා අධිකරණය මගින් ලබන 12 වැනිදා දක්වා බලපැවැත්වෙන පරිදි වාරණ නියෝගය නිකුත් කර තිබේ. කොළඹ දිසා විනිසුරු අරුණ අලුත්ගේ මහතා මෙම නියෝගය නිකුත් කර ඇත්තේ එම පක්ෂ සභාපතිත්වයෙන් ඉවත් කිරීමට එරෙහිව වයඹ පළාත් ආණ්ඩුකාර රාජා කොල්ලුරේ ගොනු කළ පැමිණිල්ලක් සලකා බැලීමෙන් පසුවය. එදිනට අධිකරණය හමුවේ කරුණු දක්වන ලෙසට එහි සියලුම වගඋත්තරකරුවන්ට අධිකරණය නොතීසිද නිකුත් කර ඇත. ලංකා කොමියුනිස්ට් පක්ෂයේ මධ්‍යම කාරක සභාව කිසිදු සාධාරණ පරීක්ෂණයක් නොපවත්වා තමන්ව ඉවත් කිරීමට කටයුතු කළ බවත් එම ධුරයෙන් ඉවත් කිරීමට කටයුතු කිරීම පක්ෂයේ ව්‍යවස්ථාවට පටහැනි බවත් පැමිණිලිකාර රාජා කොල්ලුරේ සිය පැමිණිල්ලෙන් කියා තිබේ.", "URL": "https://lankatruth.com/si/?p=125235", "Category": "පුවත්", "Parent URL": null}