{"Source": "Lankatruth", "Timestamp": "October 25, 2019", "Headline": "ඊයේ අත්අඩංගුවට ගත් සරසවි සිසුන් 50ක් අද අධිකරණයට", "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලය මගින් ඊයේ(24) සංවිධානය කර තිබූ විරෝධතා පා ගමන අතරතුර අත්අඩංගුවට ගත් සිසු සිසුවියන් 50 දෙනෙකු, මැතිවරණ නීති කඩකිරීම ඇතුළු චෝදනා කිහිපයක් යටතේ අද(25) අධිකරණයට ඉදිරිපත් කිරීමට නියමිත බව පොලීසිය සඳහන් කරයි. ජීවන වියදමට සරිලන ලෙස මහපොළ ශිෂ්‍යාධාරය වැඩිකරන ලෙස ඉල්ලා සරසවි සිසු සිසුවියන් ඊයේ දින කොළඹ කොටුව දුම්රිය ස්ථානය ඉදිරිපිටින් විරෝධතා පා ගමනක් ආරම්භ කළේය. විරෝධතාකරුවන් ජනාධිපති ලේකම් කාර්යාලය දෙසට ගමන් කිරීමේදී ලෝටස් වටරවුම දෙසින් මාර්ග බාධක යොදා අවහිර කර, ඔවුන් විසිරුවා හැරීමට ජල හා කඳුළුගෑස් ප්‍රහාර එල්ල කිරීමට පොලීසිය කටයුතු කළේය. සිසුන් නැවත රැස්වී ජනාධිපති ලේකම් කාර්යාලය දෙසට ගමන් කිරීමට උත්සාහ කිරීමේදී නැවතත් ජල හා කඳුළුගෑස් ප්‍රහාර එල්ලකර තිබේ. එහිදී කොළඹ කොටුව පොලීසිය විසින් සරසවි සිසුන් අත්අඩංගුවට ගැනීමට කටයුතු කර ඇති අතර අධිකරණ නියෝග පැහැර හැරීම, මැතිවරණ නීති උල්ලංඝනය කිරීම, අයුතු ජනරාශියක සාමාජිකයන්වීම ඇතුළු චෝදනා යටතේ 50 දෙනෙකු අද අධිකරණය ඉදිරිපත් කිරීමට නියමිතය.", "URL": "https://lankatruth.com/si/?p=83886", "Category": "පුවත්", "Parent URL": null}