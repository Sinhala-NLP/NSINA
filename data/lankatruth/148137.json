{"Source": "Lankatruth", "Timestamp": "June 24, 2023", "Headline": "අධ්‍යාපනය විකුණන තරඟයෙන් රනිල් පරාද කරන්න දිනේෂ් බරටම වැඩ", "News Content": "මෙරට රාජ්‍ය විශ්වවිද්‍යාල පද්ධතියට අමතරව නව පෞද්ගලික විශ්වවිද්‍යාලවලට අවස්ථාව ලබා දිය යුතු බවත් එම විශ්වවිද්‍යාලවල ඉගෙන ගන්නා පිරිසට පොලී රහිත ණය යෝජනා ක්‍රමයක් ක්‍රියාත්මක කළ යුතු බවත් තමා මීට බොහෝ කළකට පෙර සිට දැරූ ස්ථාවරය බව අගමැති දිනේෂ් ගුණවර්ධන ඊයේ (23) පාර්ලිමේන්තුවේදී ප්‍රකාශ කර තිබේ. පෞද්ගලික විශ්වවිද්‍යාලවල පාටමාලාවන් හදාරන්නන් සඳහා පොලී රහිත ණය ලබා දීමට අදාලව 2021/2022 කණ්ඩායම් සඳහා ගැසට් නිවේදනය නිකුත් නොකිරීම සම්බන්ධයෙන් විපක්ෂ නායක සජිත් ප්‍රේමදාස අසන ලද ප්‍රශ්නයකට පිළිතුරු දෙමින් අගමැති දිනේෂ් ගුණවර්ධන මේ බව ප්‍රකාශ කර ඇත. “මම අධ්‍යාපන ඇමති තුමා කාලයේ මම සිහිපත් කරන්න කැමතියි, බොහොම කෙටි කාලක් ඒ කාලයේත් පෞද්ගලික විශ්වවිද්‍යාල ගණනාවකට මේ පහසුකම අපි දුන්නා ගෝඨාභය රාජපක්ෂ ජනාධිපතිතුමාගේ කාලයේ. එවැනි ප්‍රමාණයන් වැඩි කිරීමට පියවර ගත්තා. ඒ නිසා මම හිතන්නේ ඉතාම වැදගත් මේ දරුවන්ට විශ්වවිද්‍යාලයට පමණක් නොව, පෞද්ගලික විශ්වවිද්‍යාලවලටත් අවස්ථාව ලැබෙන අයට ඒ පහසුකම සලසා දීමට මූල්‍ය ක්‍රමයේ තිබෙන ගැටලු විසඳා ගනිමින් කටයුතු කරන්න බලාපොරොත්තු වෙනවා.” යැයි අගමැති දිනේෂ් ගුණවර්ධන එහිදි ප්‍රකාශ කර තිබේ.", "URL": "https://lankatruth.com/si/?p=148137", "Category": "පුවත්", "Parent URL": null}