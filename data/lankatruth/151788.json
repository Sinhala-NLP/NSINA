{"Source": "Lankatruth", "Timestamp": "September 19, 2023", "Headline": "ගොවිජන බලයක් රට පුරා ගොඩනඟන්න අපි සියලු දෙනා එකතු විය යුතුයි – නාමල් කරුණාරත්න", "News Content": "“සියලු සම්පත් විකුණා දැමීමෙන් රට බේරා ගන්නත් ඕනෑ. ඒ වෙනුවෙන් ගොවිජනතාව පෙරට එන්න ඕනෑ. ගොවිජන බලයක් රට පුරා ගොඩනඟන්න අපි සියලු දෙනා එකතු විය යුතුයි. අපි සියලු දෙනා ගම් මට්ටමට, කෙත් ඇළ මට්ටමට, ගිහින් දැනුවත් කිරීම් කරමින්, සමුපකාර විශිෂ්ට ලෙස ජයග්‍රහණය කරන ආකාරයටම ගොවි සංවිධානවල බලයත් අපි ගන්න ඕනෑ.” යැයි සමස්ත ලංකා ගොවිජන සම්මේලනයේ සභාපති නාමල් කරුණාරත්න අවධාරණය කරයි. ඔහු මේ බව අවධාරණය කළේ ඊයේ (18) අනුරාධපුරයේ පැවති ගොවි සමුළුව අමතමිණි. අස්වැන්නට සාධාරණ මිලක් ලබා නොදීමට එරෙහිව, වග වන්දි ලබා නොදීමට එරෙහිව, බීජ, ඉඩම්, ජලසම්පත මංකොල්ලයට එරෙහිව, අලි මිනිස් ගැටුමට එරෙහිව, ප්‍රජාතන්ත්‍රවාදය හකුළමින් මැතිවරණ කල් දැමීමට එරෙහිව ගොවිජන බලය ගොඩනගන, සමස්ත ලංකා ගොවිජන සම්මේලනය රට පුරා ගොවි කලාපවල පවත්වනු ලබන ගොවි සමුළු මාලාවේ පළමු සමුළුව ඊයේ අනුරාධපුර නව නගරයේදී පැවති අතර එහිදී සමස්ත ලංකා ගොවිජන සම්මේලනයේ සභාපති නාමල් කරුණාරත්න වැඩිදුරටත් දැක්වූ අදහස්, “රටේ සියලු ජාතික සම්පත් විකුණන ආණ්ඩුවක් යටතේ කෘෂි ක්ෂේත්‍රයට අදාළ සම්පත් විතරක් ඉතිරි වෙන්න හේතුවක් නැහැ. මේ වනවිට ගොවිජනතාව මුහුණ දෙන ප්‍රධානතම ප්‍රශ්නය බවට ජලය පත්වී තිබෙනවා. පසුගිය මාර්තු මාසයේ දවස් 06ක් ඇතුළත රත්කිඳ ජලාශය, උල්හිටියා ජලාශය, මාදුරුඔය ජලාශය, වාන් දමමින් තිබුණා. ඒ වතුර නිකරුණේ මුහුදට ගලාගෙන ගියා. ඝන මීටර් දසලක්ෂ පනස් හතක් නිරපරාදේ මුහුදට ගියා. කලා වැවේ මුළු ධාරිතාවය ඝන මීටර් දසලක්ෂ එකසිය හතරයි. එහෙම නම් කලා වැවේ වතුර ප්‍රමාණයෙන් භාගයක් දවස් හයක් ඇතුළත මුහුදට ඇදී ගියා. අවුරුද්ද පුරා වරින්වර මේ විදිහට මුහුදට නිරපරාදේ යවන වතුර ප්‍රමාණය කොච්චරද? කොත්මලේ ජලාශයෙන් ජලය මුදාහැර වික්ටෝරියාවට යනවිට මෙගාවොට් 380ක් විදුලිය නිෂ්පාදනය කරන්න පුළුවන්. මේ විදුලිය ප්‍රශ්නය බේරාගෙන වැව් සහ වැව් පෝෂක ප්‍රදේශ සංරක්ෂණය කිරීම ප්‍රමුඛතා ලෙස අපි තෝරා ගන්නවා. වැව්වලට අමතරව ස්වාභාවික ජලය රැස්වෙන්නේ කැලෑ සහ පස් තුළ. ඝන කැලෑවල් තුළ සතා සීපාවා වෙනුවෙන් ජලය සපයන්න අතීතයේ වැව් හදා තිබුණා. අද වගාවලට හානි කරන සතුන් ගම් වදින්නේ ඔවුන්ගේ ආහාර සහ ජල අවශ්‍යතා සපුරා ගන්න බැරි වීම නිසයි. මේ නිසා කැලය තුළම ඔවුන්ගේ ආරක්ෂාවට අදාළ වටපිටාව සකසා ගත හැකි ස්වභාවික වනාන්තර නැවත ඇතිවීමට ඉඩ දිය යුතුයි. මෙලෙස ජලය වගේම ජල පෝෂක ප්‍රදේශත් අනෙකුත් වනාන්තරත් විද්‍යානුකූලව කළමනාකරණය කරමින් අද ගොවිජනතාව මුහුණ දෙන ජල ප්‍රශ්නයටත් වන සතුන්ගේ ප්‍රශ්නයටත් අපේ පාලනයක් යටතේ පිළිතුරු ලබා දෙනවා. මේ පාලකයන්ගෙන් එවැනි සැලැස්මක් බලාපොරොත්තු වෙන්න බැහැ. සියලු සම්පත් විකුණා දැමීමෙන් රට බේරා ගන්නත් ඕනෑ. ඒ වෙනුවෙන් ගොවිජනතාව පෙරට එන්න ඕනෑ. ගොවිජන බලයක් රට පුරා ගොඩනඟන්න අපි සියලු දෙනා එකතු විය යුතුයි. අපි සියලු දෙනා ගම් මට්ටමට, කෙත් ඇළ මට්ටමට, ගිහින් දැනුවත් කිරීම් කරමින්, සමුපකාර විශිෂ්ට ලෙස ජයග්‍රහණය කරන ආකාරයටම ගොවි සංවිධානවල බලයත් අපි ගන්න ඕනෑ. මේ වන විට කල් දමා තිබෙන ගොවි සංවිධානවල නිලවරණ ලබාගැනීම වෙනුවෙන් නීතිමය ක්‍රියාමාර්ගත් අපි ගන්නවා. වතුර නැතිව දුඛ්කිත තත්වයට පත්වූ ගොවි ජනතාව එයින් මුදා ගන්නා පාලනයක් අපි ගොඩනඟනවා.”", "URL": "https://lankatruth.com/si/?p=151788", "Category": "පුවත්", "Parent URL": null}