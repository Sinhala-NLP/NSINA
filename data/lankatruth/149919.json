{"Source": "Lankatruth", "Timestamp": "August 2, 2023", "Headline": "ඩොලරය මට්ටු කරන්න බ්‍රික්ස් සූදානම්", "News Content": "ලෝකයේ නැගීගෙන එන ආර්ථික බලවතුන් පස්දෙනාගේ එනම් බ්‍රික්ස් සංවිධානයේ සමුළුව අගෝස්තු 22 සිට 24 දක්වා දකුණු අප්‍රිකාවේ පැවැත්වීමට සියලු කටයුතු සූදානම් කර ඇති අතර එහිදී මූලික වශයෙන්ම ඩොලරයට අභියෝග කළ හැකි මුදල් ඒකකයක් නිර්මාණය කිරීම සහ ශක්තිමත් කිරීම පිළිබඳව සාකච්චා කරනු ඇති බව අන්තර්ජාතික විශ්ලේෂකයෝ පෙන්වා දී තිබේ. මෙම සමුළුවට බ්‍රසීලය, චීනය, රුසියාව, ඉන්දියාව සහ දකුණු අප්‍රිකාව යන සාමාජික රටවල්වලට අමතරව ප්‍රංශයද සමීපතම නිරීක්ෂකයෙකු ලෙස සහභාගී වීම විශේෂත්වයක් ගිනියි. බ්‍රික්ස් සංවිධානය 2006 සැප්තැම්බරයේදී ආරම්භ කෙරුණු අතර අවසන් සාමාජිකයා ලෙස 2010දී දකුණු අප්‍රිකාව බඳවාගනු ලැබීය. මෙම රටවල් පහේ ආසන්න වශයෙන් කෝටි 324ක ඉක්ම වූ ජනතාවක් ජීවත්වන වෙළඳපොලක් සහිත ආර්ථිකයක් නිර්මාණය වී ඇත. මෙවැනි ආර්ථික විභවතාවයක් පවතින මෙම සන්ධානයේ ගණුදෙනු සඳහා ඩොලරය සම්පූර්ණයෙන්ම ඉවත් කර නව මුදල් ඒකකයක් යොදාගැනීම තුළින් ඇමරිකානු ඩොලරය ලෝකයේ දරාගෙන සිටින ආධිපත්‍යය විශාල වශයෙන් බිඳ දැමීමට හේතුවනු ඇති බව විශ්ලේෂකයෝ පෙන්වා දී තිබේ. රුසියාව මේ වනවිටද ඩොලරය අතහැර ජාත්‍යන්තර ගනුදෙනුවලදී භාවිතා කිරීම සඳහා “නීර්” නම් මුදල් ඒකකයක් හඳුන්වා දී තිබේ. ඉන්දියාව සහ චීනය මේ වනවිටද “නීර්” මුදල් ඒකකය භාවිතා කරමින් සිටී.", "URL": "https://lankatruth.com/si/?p=149919", "Category": "පුවත්", "Parent URL": null}