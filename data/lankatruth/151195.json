{"Source": "Lankatruth", "Timestamp": "September 11, 2023", "Headline": "කරාපිටිය පිළිකා ඒකකයේ විකිරණ යන්ත්‍රයත් අක්‍රීය වෙලා", "News Content": "ගාල්ල කරාපිටිය ශික්ෂණ රෝහලේ පිළිකා ඒකකයේ ඇති පිළිකා විකිරණ යන්ත්‍රය කැඩී ඇති බවත් මේ නිසා විකිරණ ප්‍රතිකාර ගතයුතු පිළිකා රෝගීන් දැඩි අසරණ තත්වයකට පත්ව ඇති බවත් සමස්ත ලංකා ඖෂධ බෙදාහරින්නන්ගේ සංගමයේ ප්‍රධාන ලේකම් රවී කලංසූරිය සඳහන් කරයි. ඔහු මේ බව පැවසූවේ ගාල්ලේ දී පැවැති මාධ්‍ය හමුවක් අමතමිණි. මෙම යන්ත්‍රය අලුත්වැඩියා කිරීමට මේ දක්වා කටයුතු කර නොමැති බවත් මේ පිළිබඳ රෝහල් බලධාර්න් විසින් සෞඛ්‍ය අමාත්‍යාංශය දැනුවත්කොට ඇතත් ඒ සඳහා විසඳුමක් ලැබි නොමැති බවත් ඔහු එහිදී පෙන්වා දී තිබේ. මේ වනවිට රජයේ රෝහල්වල පවතින ඖෂධ හිඟයට අමතරව ඇතැම් රෝගීන්ට ප්‍රතිකාර කිරීම සඳහා අවශ්‍ය යන්ත්‍ර කැඩී ඇති අතර මෙතෙක් එම යන්ත්‍ර අලුත්වැඩියා කර නැති බවද සඳහන් කරයි. මේ සම්බන්ධයෙන් වැඩිදුරටත් ඔහු දැක්වූ අදහස්, “දැඩි අසාධ්‍ය තත්වයේ පසුවන පිළිකා රෝගීන්ට විකිරණ ප්‍රතිකාර කිරීම සඳහා මෙම යන්ත්‍රය භාවිත කරනවා. ඒත් අද එම රෝගීන්ට ප්‍රතිකාර ලබාදෙන්න බැරිවෙලා තියෙනවා. දිනකට අසාධ්‍ය තත්වයේ පසුවන පිළිකා රෝගීන් 30 දෙනකුට පමණ මෙම යන්ත්‍රය මඟින් විකිරණ ප්‍රතිකාර දෙනවා. දකුණු පළාතේ පමණක් නෙවෙයි, බදුල්ල, මොනරාගල දිස්ත්‍රික්කවල පිළිකා රෝගීන්ද විකිරණ ප්‍රතිකාර ගැනීම සඳහා යොමුවන්නේ ගාල්ල කරාපිටිය ශික්ෂණ රෝහලට. රජයේ රෝහල්වල් පවතින ඖෂධ හිඟයට තවමත් විසඳුමක් ලැබිලා නැහැ. පිළිකා, හෘද සහ බාහිර රෝගීන්ට අවශ්‍ය ඖෂධවල හිඟයක් තියෙනවා. බාහිර රෝගීන්ට නිකුත් කරන ඖෂධ එකක් දෙකක් තමයි රෝහලේ තියෙන්නේ. අනික් ඖෂධ පිටතින් ගැනීමට සිදුවෙලා තියෙනවා” යැයිද ඔහු සඳහන් කරයි. මේ පිළිබඳ ගාල්ල කරාපිටිය ශික්ෂණ රෝහලේ අධ්‍යක්ෂ විශේෂඥ වෛද්‍ය එස්.ඩී.යූ.එම් රංගා සඳහන් කරන්නේ, “කොබෝල්ට් මැෂිම පරණ යන්ත්‍රයක්. මෙම යන්ත්‍රය නිතර නිතර ක්‍රියාවිරහිත වෙනවා. මෙම යන්ත්‍රය කැඩිලා කියලා ගිය බ්‍රහස්පතින්දා තමයි මට වාර්තා වුණේ. මෙම යන්ත්‍රය අලුත්වැඩියා කරන්න කොළඹින් එන්න ඕන. ලබන සතිය වනවිට මෙම යන්ත්‍රය අලුත්වැඩියා කරගන්න පුළුවන් වේවි. දැනට ගාල්ල කරාපිටිය ශික්ෂණ රෝහලේ පිළිකා ඒකකයේ නේවාසික රෝගීන් 300ක් විතර ප්‍රතිකාර ලබනවා. පිළිකා ඒකකයේ විකිරණ ප්‍රතිකාර කිරීම සඳහා නවින පහසුකම්වලින් යුත් තවත් යන්ත්‍රයක් තියෙනවා. එම යන්ත්‍රය මඟින් දිනකට පිළිකා රෝගීන් 60කට පමණ ප්‍රතිකාර කරනවා. කොබෝල්ට් යන්ත්‍රය මඟින් දිනකට දැඩි අසාධ්‍ය තත්වයේ පසුවන පිළිකා රෝගීන් 30 දෙනකුට පමණ විකිරණ ප්‍රතිකාර කරනවා. නවීන පහසුකම්වලින් යුත් යන්ත්‍රයෙන් විකිරණ ප්‍රතිකාර ලබා ගැනීම සඳහා දැනට මාස තුනක පමණ පිළිකා රෝගීන්ගේ පොරොත්තු ලේඛනයක් තිබෙනවා” යනුවෙනි.” මව්බිම – ලලිත් චාමින්ද", "URL": "https://lankatruth.com/si/?p=151195", "Category": "පුවත්", "Parent URL": null}