{"Source": "Lankatruth", "Timestamp": "October 15, 2022", "Headline": "රජයේ රෝහල්වලින් මුදලට ප්‍රතිකාර කිරීමේ සූදානමක් ගැන කෙහෙළිය කියයි", "News Content": "රජයේ රෝහල්වලින් මුදල් අයකර  ප්‍රතිකාර කිරිමේ ක්‍රමවේදයක් සකස් කරන බව සෞඛ්‍ය අමාත්‍ය කෙහෙළිය රඹුක්වැල්ල පවසයි. ඔහු සඳහන් කරන්නේ මුදල් ගෙවා ප්‍රතිකාර ලබා ගැනීමට සූදානම් පිරිසක් සමාජයේ සිටින බවත් එවැනි අවස්ථාවලදී පෞද්ගලික රෝහල් වලින් අයකරනු ලබන ඉහළ ගාස්තු ගෙවීමට නොහැකි ජනතාව වෙනුවෙන් මුදල් ගෙවා නේවාසික ප්‍රතිකාර ලබා ගැනීමට අවස්ථාව සලසා දෙන බවත්ය. ඔහු ඒ බව අවධාරණය කර සිටියේ ඊයේ (14) මධ්‍යම පළාත් ආණ්ඩුකාර කාර්යාලයේ දී පැවති, රට තුළ ආහාර සුරක්ෂිතතාවය හා පෝෂණ තත්වය ඉහළ නැංවීමේ ජාතික වැඩසටහනේ මංගල වැඩසටහනට එක්වෙමිණි. රජයේ සෞඛ්‍ය ක්ෂේත්‍රය සැලකීමේදී වෛද්‍යවරුන්ගේ සිට ඉන් පහළ දක්වා සියලු දෙනා ඉතා හොඳ සේවාවක් ලබාදීමට හැකි පිරිසක් බවත් මේ නිසා පෞද්ගලික රෝහල්වලට වඩා ඉහළ සේවාවක් රෝගියකුට මෙහිදී ලබාගත හැකිවනු ඇති බවත් එහිදී ඔහු පවසා ඇත. දැනට 20%ක අගයක පවතින ඖෂධ නිෂ්පාදනය 2025 දී වන විට 50%ක් දක්වා ඉහළට ගෙන ඒමට බලාපොරොත්තු වන බවත් ඉදිරි වසර තුන තුළදී දේශීය වශයෙන් ඖෂධ නිෂ්පාදනය කිරීමේ වැඩපිළිවෙළ වඩාත් ශක්තිමත් කිරීමට අපේක්ෂා කරන බවත් ඇමති කෙහෙළිය රඹුක්වැල්ල පවසයි. මෙම අවස්ථාවට මධ්‍යම පළාත් ආණ්ඩුකාර ලලිත් යූ. ගමගේ සෞඛ්‍ය අධ්‍යක්ෂ ජනරාල් වෛද්‍ය අසේල ගුණවර්ධන, මධ්‍යම පළාත් ප්‍රධාන ලේකම් ගාමිණි රාජරත්න ඇතුළු පිරිසක් එක්වී සිටියහ.", "URL": "https://lankatruth.com/si/?p=140646", "Category": "පුවත්", "Parent URL": null}