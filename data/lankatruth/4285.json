{"Source": "Lankatruth", "Timestamp": "September 22, 2012", "Headline": "ඇමති බාප්පාගෙන් යෝෂිත පුතාට", "News Content": "ඉහත ඡායාරූපයෙන් දැක්වෙන්නේ එක්සත් ජනතා නිදහස් සන්ධාන ආණ්ඩුවේ ආර්ථික කටයුතු ඇමති බැසිල් රාජපක්ෂ මහතා විසින් TOYP සම්මාන උ‍ළෙලේදී වසරේ හොඳම තරුණ ක්‍රීඩකයාට හිමි සම්මානය වරලත් නාවික සෙබළ යෝෂිත රාජපක්ෂ මහතාට ප්‍රදානය කිරීමේ අවස්ථාවයි. ‍යෝෂිත රාජපක්ෂ මහතා මහින්ද රාජපක්ෂ ජනාධිපතිවරයාගේ දෙවෙනි පුත්‍රයා වන අතර ඔහු රගර් ක්‍රීඩකයෙකුද වේ. මෙම ඡායාරූපය පුවත්පත්වල පළවන මොහොත වනවිට රටේ තවත් වැදගත් සිදුවීම් ගණනාවක් සිදුවිය. ඉන් ආසන්නතම සිදුවීම් කිහිපක් පහත පළවේ. 01. ජල ගාස්තුව 47%කින් ඉහළ යාම. 02. විශ්වවිද්‍යාල ආචාර්ය වැඩවර්ජනයට දින 70ක් ඉක්මවීම. 03. අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු අත්අඩංගුවට ගැනීම. 04. මේජර්වරයෙකුට පහරදුන් අමාත්‍ය මර්වින් සිල්වාගේ පුත් මාලක සිල්වා ඇපමත නිදහස් වීම සහ මේජර්වරයාට විරුද්ධව පරීක්ෂණ ක්‍රියාත්මක වීම. 05. අඳේට, බද්දට හා උකසට ගෙන වැඩකළ බොහෝ කුඹුරුවල අස්‌වැන්න නෙලා ගැනීමට නොහැකිව ගිනිතබා විනාශ කිරීම. 06. ගොවිජන සේවා හා වනජීවී ඇමති එස්. එම්. චන්ද්‍රසේන මහතා තම සොහොයුරාට මහ ඇමති පදවිය ලබාගැනීම වෙනුවෙන් තම ඇමති පදවියෙන් ඉල්ලා අස්වීම. මේ සම්බන්ධයෙන් අප සමග අදහස් දැක්වූවන් පැවසූවේ ඇමති බාප්පලාගෙන්, ජනාධිපති තාත්තලාගෙන් තම පරම්පරාවේම දූදරුවන්ට සම්මාන, කුසලාන, වරදාන සහ මහ ඇමති, ඇමති තනතුරු බෙදා ගනිද්දී රටේ දරුවන්ට සහ ජනතාවට ජලගාස්තු, ඉන්ධන ගාස්තු, අධ්‍යාපන කප්පාදු, බදු සහ දඩ බෙදා හරිමින් සිටින බවය. ඊට එරෙහි වන්නන්ට හිරගෙවල් සහ අවලාද බෙදා හරිමින් සිටින බවත් ඔවූහු වැඩිදුරටත් පැවසූහ. ඔබේ අදහස් අපට එවන්න", "URL": "https://lankatruth.com/si/?p=4285", "Category": "පුවත්", "Parent URL": null}