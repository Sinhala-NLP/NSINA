{"Source": "Lankatruth", "Timestamp": "May 21, 2019", "Headline": "අනුරාධපුරයේදී 31කට මරු කැඳවූ සිද්ධියේ දෙවන සැකකරු ජීවිතාන්තය දක්වා දඟගෙට", "News Content": "2008 වසරේ මේජර් ජනරාල් ජානක පෙරේරා ඇතුළු 31 දෙනෙකුට මරු කැඳවමින් එල්ල කළ මරාගෙන මැරෙන ප්‍රහාරය සම්බන්ධව අත්අඩංගුවට ගෙන සිටින උමාර් හබ්තාබ් හෙවත් සිද්ධියට අදාල දෙවන විත්තිකරුට ජීවිතාන්තය දක්වා සිර දඬුවම් නියම කිරීමට අනුරාධපුර විශේෂ මහාධිකරණයේ හිටපු විනිසුරු සහ ගම්පහ පළාත්බද සිවිල් අභියාචනාධිකරණයේ විනිසුරු ඛේමා ස්වර්ණාධිපති මහත්මිය කටයුතු කළාය. සැකකරු වෙනුවෙන් ගොනුකර ඇති අධිචෝදනා 48න් 31කට සැකකරු වැරදිකරු බව විනිසුරුවරිය ප්‍රකාශ කළාය. ඒ අනුව පළමු චෝදනා තුන සඳහා විත්තිකරුට වෙන් වෙන් වශයෙන් වසර 60ක සිරදඬුවමක් ද 4 වැනි චෝදනාවේ සිට 31 වැනි චෝදනා සඳහා ජීවිතාන්තය දක්වා සිරදඬුවම් නියම කිරීමටත් පියවර ගතතේය. මහසියඹලාගස්කඩ පදිංචි සැකකරු සිද්ධියට අදාලව වසර 5ක සිරදඬුවම් විදිමින් ඇත. එසේම විත්තිකරු සතුව ඇති සියළු දේපල රාජසන්තක කරන ලෙස ද විනිසුරුවරිය නියෝග කළාය. පසුගිය 2008 වසරේ ඔක්තෝබර් මස 6 වැනිදා අනුරාධපුර ප්‍රදෙශයේ එල්ලවූ මරාගෙන මැරෙන බෝම්බ පුහරයෙන් මේජර් ජනරාල් ජානක පෙරේරා මහතා ඇතුළු 31 දෙනෙකු මිය ගියේය.", "URL": "https://lankatruth.com/si/?p=74350", "Category": "පුවත්", "Parent URL": null}