{"Source": "Lankatruth", "Timestamp": "September 2, 2021", "Headline": "තයිරොක්සීන් ආනයනයට SPC ටෙන්ඩර් කැඳවයි…", "News Content": "ශ්‍රී ලංකා රාජ්‍ය ඖෂධ නීතිගත සංස්ථාව තයිරොක්සීන් ආනයනය සඳහා ටෙන්ඩර් කැඳවා තිබේ. එලෙස ටෙන්ඩර් කැඳවන ලද දැන්වීම අද ඩේලිනිවුස් පවත්පතේ පලකර ඇත. කෙසේ වෙතත් පසුගිය අගෝස්තු 06 වෙනිදා මුදල් අමාත්‍ය බැසිල් රාජපක්ෂගේ ප්‍රධානත්වයෙන් පැවති පැවති උත්සවයකදී රාජ්‍ය ඖෂධ නිෂ්පාදන සමාගම දේශීයව නිෂ්පාදනය කරන ලෙවොතයිරොක්සීන් නැමති ඖෂධය වෙළඳපොළට නිකුත්කෙරිණි. ශ්‍රී ලංකාවේ තයිරොක්සින් නිෂ්පාදනය කරන බව පැවසුව ද සත්‍ය වශයෙන්ම සිදුකරන්නේ  විදේශ රටවලින් ගෙන්වා මෙරට ආයතනයක් තුළ දී ඇසුරුම් කිරීම පමණක් බව පසුගියදා වෛද්‍ය ජයරුවන් බණ්ඩාර ප්‍රකාශ කර තිබිණි. ඒ සඳහා විදෙස් රටවලින් තයිරොක්සින් ඖෂධ මිශ්‍රණය ආනයනය කරන බවද වෛද්‍යවරයා ප්‍රකාශ කර තිබිණි. වෛද්‍යවරයා සිදුකළ ප්‍රකාශය අසත්‍ය බව සඳහන් කරමින් අමාත්‍යාංශ මට්ටමින් පරීක්ෂණයක් ආරම්භ කර ඇති අතර අපරාධ පරීක්ෂණ දෙපාර්තමේන්තුවට සිදුකළ පැමිණිල්ලක් අනුව තවත් විමර්ශනයක් ආරම්භ කර ඇත. ශ්‍රී ලංකා රාජ්‍ය ඖෂධ නීතිගත සංස්ථාව පලකර ඇති දැන්වීම් අනුව හෙළිවන්නේ මුදල් ඇමති බැසිල් රාජපක්ෂ ගෙන්වා මෙරට තුළ නිපදවන තයිරොයික්සීන් ඖෂධය වෙළඳපොළට නිකුත් කළද තවමත් තයිරොක්සීන් ආනයනය කිරමින් සිටින බවය.", "URL": "https://lankatruth.com/si/?p=122420", "Category": "ආර්ථික පුවත්", "Parent URL": null}