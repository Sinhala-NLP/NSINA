{"Source": "Lankatruth", "Timestamp": "August 12, 2018", "Headline": "කුරුණෑගල අලි මිනිස් ගැටුමට විසඳුම් ලබා ගැනීමට සමස්ත ලංකා ගොවිජන සම්මේලනය මැදිහත්වෙයි", "News Content": "කුරුණෑගල දිස්ත්‍රික්කයේ පවතින උග්‍ර අලිස් මිනිස් ගැටුම් සම්බන්ධයෙන් දීර්ඝ කාලයක සිට ජනතාව සංවිධානය කරමින් පරිසරවේදීන් ඇතුළු ක්ෂේත්‍රයේ ප්‍රවීණයන් සමග සාකච්ඡා කරමින් සමස්ත ලංකා ගොවිජන සම්මේලනය ඊට විසඳුම් සෙවීමට මහත් වෙහෙසක් ගෙන කටයුතු කළේය. මෙහි ප්‍රතිඵලයක් ලෙස වනජීවී අමාත්‍ය සරත් ෆොන්සේකා මහතා ඊයේ (11) කුරුණෑගල දිස්ත්‍රික්කයේ අලි මිනිස් ගැටුම් සම්බන්ධයෙන් සාකච්ඡා කිරීමේ විශේෂ රැස්වීමට සහභාගී විය. විශේෂයෙන් හක්වටුනාව වැව ආශ්‍රිතව සංචාරකයන් ඉලක්කර අලි කොරිඩෝවක් ඇති කිරීමට ආණ්ඩුව ගෙන තිබූ තීරණයට එරෙහිව එම ප්‍රදේශවල ජනතාව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාගේ නායකත්වයෙන් විශාල විරෝධතාවයක් ගෙන ගිය අතර පසුව ජ්‍යෙෂ්ඨ පරිසරවේදී සජීව චාමිකර මහතා ප්‍රමුඛ ප්‍රවීණයන් පිරිසක් සමග ක්ෂේත පරීක්ෂණයක් සිදු කර මෙම ප්‍රදේශයේ මෙම අලි මිනිස් ගැටුම නතර කිරීමට අවශ්‍ය විසඳුම් සකස් කර තිබේ. ඒ අනුව මෙම යෝජිත අලි කොරිඩෝව වහාම නතර කිරීම, ගම් වැදී සිටින අලි යළි වනයට තුළට පලවා හැරීම, අබලන්වී ඇති අලි වැට ශක්තිමත් කර නඩත්තු කිරීම, අලින්ට වනය තුළ වාසය කළ හැකි පරිදි පරිසරය සකස් කිරීම, ඔවුන්ට අවශ්‍ය ජලය සහ ආහාර සැපයීම යන කරුණු එහිදි ඔවුන් විසින් සකස් කර ඇත. ඒ නුව එම ඉල්ලීම සහිතව අවස්ථා කිහිපයකදී විරෝධතා දැක්වූ අතර එහි ප්‍රතිඵලයක් ලෙස පසුගියදා වනජීවී ඇමති සරත් ෆොන්සේකා මහතා විසින් මෙම පිරිසට සිය අමාත්‍යාංශයේදී සාකච්ඡාවක් ලබාදී තිබිණි. එහිදී පැමිණි එකඟතා අනුව ඊයේ දින හක්වටුනාව ප්‍රදේශයට පැමිණ ඇමතිවරයා ප්‍රදේශවාසීන්, ජනතා නියෝජතයන් ඇතුළු පිරිස සමග සාකච්චා පවත්වා ඇත. එහිදී ජනතා ඉල්ලීමවලට එකඟතාවය පළ කරමින් ඇමතිවරයා සිය නිලධාරීන්ට නියෝග ලබාදීමටද කටයුතුකර ඇත. ඒ අනුව අලි කොරිඩෝව ඉදි නොකිරීමටත්, ගම් වැදී සිටින අලි යළි වනයට තුළට පලවා හැරීමටත්, අබලන්වී ඇති අලි වැට ශක්තිමත් කර කිලෝමීටරයෙන් කිලෝමීටරයට බැගින් කම්කරුවන් යොදවා නිසි පරිදි නඩත්තු කිරීමත්, ස්වභාවිකව වානාන්තරය ආරක්ෂා කරමින් එය වර්ධනය කිරීමටත්, වනය තුළ ඇති වැව් පිළිසකර කර ජලය රැඳවීමටත් අමැතිවරයා පොරොන්දු වී තිබේ. මෙම සාකච්ඡාව සඳහා ප්‍රදේශයේ සියළුම පක්ෂ නියෝජනය කරමින් ප්‍රාදේශීය දේශපාලඥයින් කැඳවීමටත් සමස්ත ලංකා ගොවිජන සම්මේලනය කටයුතු කර තිබූ අතර ජනතා විමුක්ති පෙරමුණට සම්බන්ධ ගොවි සංගමයක් ලෙස ඒක පාර්ශවීය නොවී සියලුම පක්ෂවලට මෙහි අවස්ථාව ලබාදෙමින් කටයුතු කිරීම අගය කරමින් බොහෝ පිරිසක් එහිදී අදහස් දක්වා ඇත. විශේෂයෙන් සභාව ඇමතූ අමාත්‍ය සරත් ෆොන්සේකා මහතා, පළාත් සභා මන්ත්‍රී නිමල් කරුණාතිලක මහතා, එක්සත් ජාතික පක්ෂ සංවිධායක අචිනි ලොකු බණ්ඩාර මහත්මිය, පොල්පිතිගම ප්‍රාදේශීය සභාවේ සභාපතිවරයා සහ රැස්ව සිටි අනිකුත් දේශපාලනඥයින්, පොදු ප්‍රශ්න විසඳීමට නායකත්වය ලබාදීමේදී පක්ෂ හතරේම මහජන නියෝජිතයින්ද සම්බන්ධ කරගනිමින් ජවිපෙ විසින් සිදු කළ මෙම ක්‍රියාව ආදර්ශයට ගත යුතු බවද ප්‍රකාශ කර ඇත. වසර ගණනාවක් මුළුල්ලේ තම ඉල්ලීම්වලට සිකිදු පාලකයෙකු කන් නොදුන් පරිසරයක් තුළ නාමල් කරුණාරත්න මහතා මැදිහත්වී තම ඉල්ලීම් ජයග්‍රහණය කරවීමටත් තමන්ට නිදහසේ ජීවත්වීම පිළිඳව සිහිනයක් හෝ නොතිබුණු වටපිටාවක මෙවැනි ක්‍රියාවක් ඇති කිරීම සම්බන්ධයෙනුත් දැඩි සේ ස්තුතිය පල කර ඇත්තේ ප්‍රීති ඝෝෂා නගමිණි. එම සාකච්ඡාවෙන් පසු කුරුණෑගල දිස්ත්‍රික්කයේ අලි මිනිස් ගැටුමට මුහුණ දෙන ප්‍රදේශවල ගොවි නායකයින්, ප්‍රාදේශීය ලේකම්වරුන්ගේ සහභාගිත්වයෙන් වනජීවී අමාත්‍ය සරත් ෆොන්සේකා මහාතා, එස්.බී නාවින්න මහතා, අශෝක් අබේසිංහ මහතා, ජේ.සී. අලවතුවල මහතා සහ නාමල් කරුණාරත්න මහතාගේ ප්‍රධානත්වයෙන් කුරුණෑගල දිස්ත්‍රික් ලේකම් කාර්යාලයේදී විශේෂ සාකච්ඡාවක් පවත්වා ඇත. එහිදී සභාවේ මෙහෙයවීම් කටයුතු සිදු කරමින් නාමල් කරුණාරත්න මහතා මෙම අලි මිනිස් ගැටුම සම්බන්ධයෙන් විද්‍යාත්මක විසඳුම් ඇතුළු කරුණු රැසක් දක්වමින් ඉතාමක් කෙටි අදහස් දැක්වීමක් සිදු කර තිබේ. එය පදනම් කරගනිමින් අලි මිනිස් ගැටුමට ලබාදියයුතු විසඳුම් සම්බන්ධයෙන් සාකච්ඡා කර ඇත. එහිදීද දේශපානඥයින්, ගොවි නායකයින් සහ ප්‍රාදේශීය ලේකම්වරු නාමල් කරුණාරත්න මහතා විශේෂ ස්තුතියක් සිදු කර ඇත්තේ අලි මිනිස් ගැටුම සම්බන්ධයෙන් විශාල අධ්‍යනයක් සිදු කර ඇති බවත් එයට අවශ්‍ය විසඳුම් සම්බන්ධයෙන් විශ්ලේෂනාත්මකව අදහස් දැක්වූ බවත් පවසමිනි.", "URL": "https://lankatruth.com/si/?p=57615", "Category": "පුවත්", "Parent URL": null}