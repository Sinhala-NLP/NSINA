{"Source": "Lankatruth", "Timestamp": "December 9, 2019", "Headline": "පාරිසරික සෝදාපාලුව හමුවේ ව්‍යාජ දේශප්‍රේමීන් නිහඬ ඇයි ?", "News Content": "පාරිසරික සෝදාපාලුව හමුවේ ව්‍යාජ දේශප්‍රේමීන් නිහඬ ඇයිදැයි ප්‍රශ්න කරමින් ජාතික භික්ෂු පෙරමුණ විසින් මාධ්‍ය වෙත නිවේදනයක් නිකුත් කර තිබේ. එම නිවේදනය සම්පූර්ණයෙන් පහතින් පල වේ… “වර්තමාන ජනාධිපති ඝෝඨාභය රාජපක්ෂ මහතා ප්‍රමුක ආණ්ඩුව විසින් ගල්, වැලි, පස් සඳහා පනවා තිබූ කොන්දේසි ලිහිල් කිරීමෙන් පරිසරයට දැඩි තර්ජනයක් එල්ලවී ඇති බවක් මේ දිනවල විවිධ පරිසර සංවිධාන ඉදිරිපත් කරන කරුණුවලින් පැහැදිලි වෙයි. ආණ්ඩුව පත්වී දින කීපයක් ඇතුළත ගත්තා වූ මේ අදූර දර්ශී ක්‍රියා පිළිවෙත නිසා අනාගතයේදී අපේ රටේ ස්වභාදහමට වන අනතුර කොතරම්දැයි කිව නොහැක. මෙතෙක් රට පාලනය කළ පාලකයන්ගේ වැරදි ප්‍රතිපත්ති විසින් අද වනවිට අපේ රට බරපතල පාරසරික සෝදාපාලුවකට පත් වී ඇති වටපිටාවක වර්තමාන ඝෝඨාභය රාජපක්ෂ පාලනය විසින් රට රකින බවට ප්‍රතිඥා ලබා දී මේ ගෙනයන මුග්ධ හා දෙබිඩි පිළිවෙත පිළිකුලෙන් යුතුව හෙළා දකින බවද අවධාරණය කර සිටිමු. මෙහිදී විශේෂයෙන්ම සඳහන් කළ යුතු කරුණක් ඇත. එනම් “බදුර්දීන්ලා විල්පත්තුව කපල විනාශ කරනව” යයි අවි අමෝරා ගෙන කෑ මොර දුන් බොහෝ ස්වාමින් වහන්සේලා, සංවිධාන හා පුද්ගලයන් මුනිවත රකිමින් මේ ආණ්ඩුවේ වැරදි ක්‍රියාමාර්ග අනුමත කරමින් සිටීමයි. එබැවින් පැහැදිලි වන්නේ රට ගැන නිතර කියවමින් දේශප්‍රේමය හා සිංහල බෞද්ධකම ගැන කෑ ගහපු ඒ හැමෝම අවස්ථාවාදී, ව්‍යාජ සංවිධාන හා පුද්ගලයන් මිසක් අබමල් රේණුවකින්වත් රටට, ජනතාවට ආදරයක් ඇති අය නොවන බවයි. සැබෑ ලෙසම අපේ මාතෘභූමියට ආදරය කරන පුරවැසි සැමට ඉදිරියේදී සුවිශාල කාර්ය භාරයක් පැවරී ඇත. එනම් පාලකයන් ඉදිරියේ විවිධ වරදාන, වරප්‍රසාද හේතුවෙන් අවස්ථාවාදීන් ලෙස කටයුතු කරන බොහෝ දෙනා අක්‍රිය වන නිසා රට රකින වගකීම අප වෙත පැවරෙනු ඇත. ඒ රට රැකීම යනු දෙමළාගෙන්, මුසල්මානුවාගෙන් රට ආරක්ෂා කර ගැනීම නොව විදේශ අතපෙවීම්වලින් රට රැක ගැනීම, හොරුන්ගෙන් දූෂිතයන්ගෙන් රට රැක ගැනීම, පරිසරයට ස්වභාදහමට වින කරන එවුන්ගෙන් රට රැක ගැනීම, ත්‍රස්තවාදයෙන්, අන්තවාදයෙන් හා ජාතිවාදයෙන් රට රැක ගැනීම, අපේ රටේ ජාතික සම්පත් හා රාජ්‍ය සම්පත් කුණු කොල්ලයට විකිණීම නතර කිරමින් රට රැක ගැනීම ආදියයි. ඒ සඳහා සිංහල, දෙමළ, මුස්ලිම් සියළු ජනතාවට ඉදිරියේදී එක්ව අරගල කෙරුමට හා සටන් වැදුමට ආරාධනා කර සිටිමු. ජාතික භික්ෂු පෙරමුණ”", "URL": "https://lankatruth.com/si/?p=87017", "Category": "පුවත්", "Parent URL": null}