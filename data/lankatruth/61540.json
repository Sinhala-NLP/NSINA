{"Source": "Lankatruth", "Timestamp": "October 21, 2018", "Headline": "23 ජනතා විරෝධයට සියළු පීඩිත බලවේගයන්ට ජවිපෙන් ආරාධනා", "News Content": "බඩුමිල වැඩිකරමින්, ජනතාව පිට බදු බර පටවමින්, දිනෙන් දින ජනතාව පීඩනයට පත් කිරීමට එරෙහිව 23වනදා කොළඹදී පවත්වන ජනතා විරෝධය සඳහා සියලු දෙනාට ආරාධනා කරන බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන් කර සිටියේය. ඒ මහතා මේ බව පැවසූවේ බත්තරමුල්ල පැලවත්ත හි පිහිටි ජවිපෙ ප්‍රධාන කාර්යාලයේ අද (21) පෙරවරුවේ පැවති මාධ්‍ය හමුවක් අමතමිණි. වත්මන් ආණ්ඩුව තව දුරටත් රටේ පාලනය ඉදිරියට රැගෙන යන්නේ නවලිබරල්වාදී, අධිරාජ්‍යවාදී ආර්ථික වුවමනාවන් මත පදනම් වු ආර්ථික ප්‍රතිපත්තියක් බවත් එය වෙනස් කර නව දැක්මකින් සිතමින් කටයුතු කරණ කණ්ඩායමක් වෙත රටේ බලය ලැබිය යුතු බවත් ටිල්වින් සිල්වා මහතා එහිදී සඳහන් කර සිටියේය. වත්මන් ආණ්ඩුවත් පැවති ආණ්ඩුවත් රටේ ආර්ථිකය ශක්තිමත් කිරීමට අසමත් බව ඔප්පු වී ඇති බැවින් ඉදිරියේදී නව විකල්ප වැඩපිළිවෙලක් සඳහා රටේ උගත් බුද්ධිමත් පිරිසද විශේෂයෙන් ආචාර්ය මහාචාර්යවරු ඇතුළු ඒ ඒ ක්ෂේත්‍රවල ප්‍රවීනයන් එකතුකරගනිමින් කටයුතු කරමින්සිටින බවත් ඒ සඳහා මේ වනවිට ජනතා අදහස් ලබා ගනිමින් තිබෙන බවත් මහතා සඳහන් කර සිටියේය. මෙම මාධ්‍ය හමුව සඳහා ජවිපෙ ප්‍රචාරක ලේකම් විජිත හේරත් මහතාද එක්වී සිටියේය. එහිදී වැඩිදුරටත් අදහස් දැක්වූ ටිල්වින් සිල්වා මහතා… “වර්තමාන ආණ්ඩුව බඩු මිල වැඩි කරලා, දඩ ගහලා, ජනතාවමත අධික බදු බරක් පටවලා රටේ ආර්ථිකය බිංදුවට ඇද දමා තිබෙනවා. ආර්ථිකයේ සම්පූර්ණ බර ජනතාව මත පටවලා. ඒ විතරක් නොවෙයි ආණ්ඩුවේ වංචාව, දූෂණය, නාස්තිය පොඩ්ඩක්වත් අඩුවෙලා නැහැ. එමනිසා ජනතාව මත බර පටවන ජන පීඩක ආණ්ඩුවට එරෙහිව ජවිපෙ ලබන 23වැනිදා දැවැන්ත ජනතා විරෝධයක් සංවිධානය කර තිබෙනවා. එම ජනතා විරෝධය පිළිබඳව සංවිධාන රැසක් සමඟ අපි සාකච්ඡා කළා. එම සාකච්ඡා සාර්ථක වෙලා තිබෙනවා. රාජ්‍ය අංශයේ, පෞද්ගලික අංශයේ සහ වතු ක්ෂේත‍්‍රයේ වෘත්තීය සමිති විශාල ප‍්‍රමාණයක්, ගොවි සමිති, ධීවර සමිති විශාල ප‍්‍රමාණයක් 23දා පැවැත්වෙන ජනතා විරෝධයට එක්වෙන්න කැමැත්ත පළකර තිබෙනවා. ඒ වගේම අපි රටේ ජනතාව දැනුවත් කරන පත්‍රිකා බෙදාහැරීම සෑම නගරයකදීම සිදුකළා. යාපනයේදීත් අපි පත්‍රිකා බෙදුවා. අපිට ජනතාවගෙන් හොඳ ප‍්‍රතිචාරයක් ලැබුණා. රටේ ජනතාවත් තමන් පීඩාවට පත්කරන ආණ්ඩුවට එරෙහිව දැවැන්ත විරෝධයක් එල්ල කළ යුතු බව පිළිගෙන තිබෙනවා. වෙන වෙනම විවිධ බලවේග ආණ්ඩුවට විරෝධය පළ කරනවාට වඩා ගොවි, ධීවර, වෘත්තීය සමිති සහ රටේ විවිධ බලවේග සියලු දෙනා එකතු වෙලා ආණ්ඩුවට විරෝධය පළකිරීමෙන් දැවැන්ත බලපෑමක් එල්ල කළ හැකියි. බස් එකේ, දුම්රියේ, කඩපළේ ආණ්ඩුවට විරෝධය පළ කරන ජනතාවටත් අනෙකුත් සියලුම සංවිධානවලටත් 23 ජනතා විරෝධයට එක්වන ලෙස අපි ආරාධනා කරනවා. 23වැනිදා ආරම්භ කරන මෙම ජනතා විරෝධය එතැනින් නවත්වන්නේ නැහැ. මේ ආණ්ඩුව පරාජයට පත්කරලා ජනතාවගේ ආණ්ඩුවක් ගොඩනැගීම වෙනුවෙන් දැවැන්ත ජනතා බලයක් ගොඩනැගීම දක්වා ජනතා විරෝධය ඉදිරියට ගෙනයනවා. මේ ජනතා විරෝධය වෙනුවෙන් පෙළ ගැසෙන බලවේග සමගින් ආණ්ඩුව පරාජයට පත්කරලා ජනතාවාදී පාලනයක් ගොඩනැගීම දක්වා ක්‍රියාමාර්ගය දියත් කිරීමට බලාපොරොත්තු වෙනවා. අද වනවිට මාධ්‍යවල විවිධාකාරයේ ප‍්‍රවෘත්තිි නිර්මාණය වෙනවා. භාරකාර ආණ්ඩුවක් ගැන, ජනාධිපතිවරණ අපේක්‍ෂකයින් ගැන ප‍්‍රවෘත්ති හදනවා. ඇතැම් අය තමන් ජනාධිපති අපේක්‍ෂකයා බව ප‍්‍රකාශ කරනවා. රටේ ජනතාවගේ ඇත්ත ප‍්‍රශ්න වෙනුවට දේශපාලකයින්ගේ ප‍්‍රශ්න උඩට ගන්නවා. අද වනවිට දේශපාලනයේ විවිධ කණ්ඩායම් නිර්මාණය වෙලා. එක කණ්ඩායමක් මහින්ද නොවන රාජපක්‍ෂ කෙනෙක් බලයට ගෙනත් ඒ මගින් ඇමති වරප‍්‍රසාද ගන්න උත්සාහ කරනවා. ඒ විතරක් නෙවෙයි, ගම්මන්පිලලා, විමල්ලා ඇතුළු පහුගිය ආණ්ඩුවේ ජනතා දේපළ හොරා කාපු අය තමන් හිරේ යන එකෙන් බේරෙන්න තමන්ගේ ආණ්ඩුවක් හදාගන්න උත්සාහ කරනවා. ඒ අයගේ ප‍්‍රශ්න ජනතාවගේ ප‍්‍රශ්න නෙවෙයි. ජනතාවගේ ප‍්‍රශ්නය වෙලා තිබෙන තමන්ගේ ආර්ථිකය බිඳ වැටීම, බදු බර වැඩිවීම, ජීවන බර වැඩිවීම නිසා ජීවත් වෙන්න අමාරු වෙලා තිබීමයි. නමුත් විමල්ලට ගම්මන්පිලලට ඒ ප‍්‍රශ්න නැහැ. ඔවුන්ගේ ප‍්‍රශ්නය හොරකම්වලට තමන්ට නඩු වැටෙන එක වළක්වාගැනීමයි. අනෙක් පැත්තෙන් මහින්ද රාජපක්‍ෂ උත්සාහ කරමින් ඉන්නේ නාමල් රාජපක්‍ෂට පාර කපල දෙන්නයි. ඔහු කල්පනා කරන්නේ ජනතාව මුහුණ දෙන ගැටලු ගැන නෙවෙයි. ඉන්දියානු සංචාරය වෙලාවේදීත් ඔහු කිව්වේ, ශ්‍රී ලංකාවේ ව්‍යවස්ථාව නිසා නාමල්ට ජනාධිපතිවරණයට ඉදිරිපත් වෙන්න බැරිවෙන එක ගැනයි. නාමල්ගේ වයස සම්පූර්ණ වෙනකං බලයේ ඉන්න එක ගැනයි මහින්ද රාජපක්‍ෂගේ කල්පනා කරන්නේ. තමන්ගේ දරුවන් බලයට ගේන්න හදන මේ රාජපක්‍ෂලාට රට හදන්න හැඟීමක් නැහැ. රට හදන්න පුළුවන්කමකුත් නැහැ. වසර 09ක් ජනාධිතිකම කරපු, මුදල් ඇමතිකම කරපු මහින්දට රුපියල කඩාවැටීම ගැන පැහැදිළි කරගන්න බැහැ. මාධ්‍යවේදීන් ප‍්‍රශ්න කළාම කබ්රාල්ගෙන් අහලා තමයි උත්තර දුන්නේ. ආවාම කරලා පෙන්වන්නම් කියලා ප‍්‍රශ්න මගහරිනවා. ඒ විතරක් නෙවෙයි බලයට එන්න බලාගෙන ඉන්න නාමල් රාජපක්‍ෂගෙන් ආර්ථිකය ගැන ඇහුවාම කියන්නේ “බන්දුල මන්ත්‍රීතුමා තමයි ආර්ථිකය ගැන දන්නේ එතුමගෙන් ඇහුවොත් උත්තර දෙයි” කියලා. බන්දුලගේ ආර්ථික විද්‍යාව ගැනත් අපි හොඳට දන්නවා. මොකද, රුපියල් 2,500කින් පවුලකට මාසයක් ජීවත් වෙන්න පුළුවන් කිව්වේ ඒ බන්දුලම තමයි. එහෙම අය තමයි ජනතාවගේ පීඩාව පාවිච්චි කරලා රජවෙන්න බලාගෙන ඉන්නේ. ඒක දේශපාලන තක්කඩිකමක්. අපි ජනතාවට කියනවා, මෙවැනි දේශපාලන තක්කඩියෙන්ගෙන් ප‍්‍රවේශම් වෙන්න කියලා. ඒ වගේම දේශපාලන වශයෙන් අනාථ වුණු 16 කණ්ඩායම කියලා එකක් තියෙනවා. දැන් 16කුත් නැහැ. ඒ කණ්ඩායම ආණ්ඩුවෙත් නැහැ; මෛත්‍රී ළඟ ඉඳලා වැඩකුත් නැහැ; මහින්ද රාජපක්‍ෂ ළඟට නිකං යන්නත් බැහැ. ඒ නිසා ඒ කණ්ඩායම කල්පනා කරනවා, ආණ්ඩුවක් හදන්න කපුකමක් කළොත් ඇමතිකං ටිකක් ගන්න පුළුවන් කියලා. ඒ පිරිසටත් ජනතාවගේ ප‍්‍රශ්න අදාල නැහැ. තමන්ගේ අසරණභාවයෙන් ගොඩ එන්න තමයි ඔවුන් කල්පනා කරන්නේ. ජනතාවගේ පීඩාව ඔවුන්ගේ පටු අරමුණු වෙනුවෙන් යොදාගන්නයි ඔවුණුත් උත්සාහ කරන්නේ. එක්සත් ජාතික පක්‍ෂයත් සම්පූර්ණයෙන්ම අසමත් බව පෙන්වලා ඉවරයි. කරන්නේ මොනවද කියලවත් තේරුම් ගන්න අද එජාපයට බැහැ. රටේ ආර්ථිකය හදනවා තබා රුපියල වැටීම පාලනය කරගන්න බැහැ. විවෘත ආර්ථිකය වෙනුවෙන් පෙනී හිටපු එජාපයේ නායකයාට අද කියන්න සිදුවෙලා නිෂ්පාදන ආර්ථිකයක් ගැන. අපි පැහැදිළිව කියනවා, එජාපයට නිෂ්පාදන ආර්ථිකයක් ගැන සැබෑ උවමනාවන් නැහැ කියලා. ඔවුන් තවමත් පෙනී ඉන්නේ විවෘත ආර්ථිකය වෙනුවෙන්; අධිරාජ්‍යවාදීන්ගේ උවමනාවන් වෙනුවෙන්. එනිසා තමයි එජාපය කියන්නේ ප‍්‍රතිඅපනයනය දිරි ගැන්විය යුතුයි කියලා. ප‍්‍රති අපනයනයෙන් කවදාවත් රටේ නිෂ්පාදනය ඇතිවෙන්නේ නැහැ. තමන් අත්සන් කරපු සිංගප්පූරු වෙළඳ ගිවිසුම සාධාරණීකරණය කරගන්න තමයි ප‍්‍රතිඅපනයනය ගැන කතා කරන්නේ. රටේ ආර්ථිකය වැටිලා, කරකියා ගත නොහැකි වෙලාවේත් එජාපය උත්සාහ කරන්නේ තමන් අත්සන් කරපු වෙළඳ ගිවිසුම් සාධාරණීකරණය කරගන්න. දැන්වත් ජනතාව තේරුම් ගත යුතුව තිබෙන්නේ රනිල්-මෛත්‍රී හවුලට ආණ්ඩුවක් කරන්න බැහැ කියලයි. මේ සියලූම දෙනා තම තමන්ගේ ප‍්‍රශ්න විසඳා ගන්න උත්සාහ කරනවා මිසක ජනතාවගේ ප‍්‍රශ්න විසඳන්න ඔවුන්ට වුවමනාවක් නැහැ. ජනතාව ඒ බව තේරුම් ගත යුතුව තිබෙනවා. මේ මොහොතේ ජනතාවගේ ප‍්‍රශ්න විසඳා ගැනීමට නම් ජනතාවාදී පාලනයක් ගොඩනැගිය යුතුව තිබෙනවා. ජනතා විමුක්ති පෙරමුණ කටයුතු කරමින් ඉන්නේ ඒ සඳහා ජනතා බලවේගයක් ගොඩනැගීමටයි. එමෙන්ම මේ වනවිටත් විද්වතුන්, වෘත්තිකයන් පිරිසක් එකතු වී රට ගොඩනැගීමේ ප‍්‍රතිපත්ති මාලාවක් පිළිබඳව ජනතාව සමඟ සාකච්ඡා කරමින් ඉන්නවා. සියලු බලවේග එකතු කර ගනිමින් ජනතා ව්‍යාපාරයක් ගොඩනැගීමේ ආරම්භයක් ලෙස 23වැනිදා ජනතා විරෝධය යොදාගත යුතුව තිබෙනවා. ආණ්ඩුවේ ජන පීඩක ක‍්‍රියාමාර්ගවලට එරෙහිව සියලුම බලවේග එකතු කරනවා. මෙම ජනතා විරෝධය 23වැනිදායින් නොනැවතී මේ ආණ්ඩුව පරාජයට පත්කොට ජනතාවාදී පාලනයක් ගොඩනැගීම දක්වා ඉදිරියට ගෙනයෑමටත් මෙම උද්ඝෝෂණය සාර්ථක කරගැනීමටත් එක්වන්න කියලා සියලුම ජනතාවගෙන් ඉල්ලනවා.” මාධ්‍යවේදීන් නැගූ ප‍්‍රශ්නවලට පිළිතුරු ලබා දෙමින්… “ජනතා දේපළ මංකොල්ල කාපු පහුගිය ආණ්ඩුවේ හිටපු පුද්ගලයින්ට එරෙහිව විවිධාකාරයේ නඩු ගණාවක් ගොණු කොට තිබෙනවා. එම නඩු පැවරීමේදී ආණ්ඩුව හිතාමතා හෝ නොදැනුවත්කම මත හෝ අඩුපාඩු රැසක් සිදුකොට තිබෙනවා. ජොන්ස්ටන් ප‍්‍රනාන්දු නිදහස් වන්නේ හොරකං නොකරපු නිසා නොව ආණ්ඩුවේ නඩු දැමීමේ ක්‍රියාවලියේ දුර්වලතා නිසයි. නිදහස් වුණු නිසා ජොන්ස්ටන් කියනවා, අපේ රටේ උසාවි සාධාරණයි කියලා. නමුත් එක නඩුවකින් නිදහස් වුණාට තවත් නඩු විශාල ප‍්‍රමාණයක් තිබෙනවා. ඇතැම් නඩු ගොණු කරලා තිබෙන්නේ අල්ලස් හෝ දූෂණ විමර්ශන කොමිසම. අල්ලස් කොමිසම නඩු පවරන්නේ කරුණු හරිහැටි අධ්‍යයනය කරලා. එම නිසා ඒ නඩු ප‍්‍රබලයි. ජොන්ස්ටන් ප‍්‍රනාන්දුලාට මේ හැම නඩුවකින්ම ගැලවෙන්න පුළුවන් කියලා අපි හිතන්නේ නැහැ. ඔවුන්ම කියන ආකාරයට අධිකරණය ස්වාධීනයි නම් ගොඩක් අයට කරපු වැරදිවලට අනිවාර්යයෙන්ම දඬුවම් ලැබිය යුතුයි. ඔවුන්ට තිබෙන ඇත්ත බයත් ඒකයි. ඉදිරියේදී තමන්ට දඬුවම් ලැබෙන බව දන්න නිසා ආණ්ඩුව පෙරළලා තමන් ඉන්න ආණ්ඩුවක් හදන්න කතා කරන්නේ. එහෙම නැතිව ජනතාව ගැන හිතලා නෙවෙයි. ජොන්ස්ටන් ප‍්‍රනාන්දුලා හොඳටම දන්නවා තමන් මහජන මුදල් හොරා කෑවේ කොහොමද කියලා. ආණ්ඩුව තමන්ගෙන් පළි ගන්නවා කියන ගමන් අනෙක් පැත්තට කියනවා, උසාවිය ස්වාධීනයි කියලා. කෙසේ වෙතත් නීතිපති දෙපාර්තමේන්තුව කියලා තිබෙනවා ජොන්ස්ටන් ප‍්‍රනාන්දුට එරෙහිව නැවත වරක් මෙම නඩු විභාගය ඉදිරියට ගෙනියන්න කටයුතු කරනවා කියලා.” මාධ්‍යවේදීන් නැගූ ප‍්‍රශ්නවලට ජවිපෙ ප‍්‍රචාරක ලේකම් විජිත හේරත් මහතා පිළිතුරු ලබා දෙමින්… “මංගල සමරවීර ඇමතිවරයා රටට හෙළි කළේ 2002දී තෙල් සංස්ථාවේ ඉන්ධන පිරවුම්හල් අයි.ඕ.සී. සමාගමට විකිණීම සඳහා අත්සන් කරපු ගිවිසුමේ තිබුණු මිල තීරණය කරන සූත‍්‍රයයි. ඒ වගේම මිල සූත‍්‍රය එළියටදාපු එක ගැනත් වෙනම ප‍්‍රශ්නයක් තිබෙනවා. මෙම මිල සූත‍්‍රය පිළිබඳව ජනතාව තුළ විශාල කතාබහක් ඇතිවුණු වෙලාවේදී ඛනිජ තෙල් පොදු සේවක සංගමය තොරතුරු දැන ගැනීමේ පනතට අනුව මිල සූත‍්‍රය ඉල්ලා සිටියා. තොරතුරු පනතට අනුව අභියාචනයකුත් කළා. නමුත් මිල සූත‍්‍රය ලබාදිය නොහැකි බව තොරතුරු පනතේ වගන්තියක් උපුටා දක්වමින් මුදල් අමාත්‍යාංශ්‍ය කිව්වා. එසේ තිබියදී තමයි දෙන්න බැහැ කියපු මිල සූත‍්‍රය මංගල ඇමතිවරයා විසින් රටට හෙළි කරන්නේ. හානි පූරණය සඳහා වූ කාර්යාල පනත සම්බන්ධයෙන් විවිධ පාර්ශ්ව විවිධ අර්ථකතන ලබාදෙනවා. පනතේ අරමුණ වෙලා තිබෙන්නේ කිසියම් දේශපාලන, යුද, සිවිල් ගැටුම් නිසා හානියට පත්වූ අසාධාරණයට පත්වූ පාර්ශ්වයන් වෙනුවෙන් වන්දි ලබාදීම සඳහා ක‍්‍රමවේදයක් සකස් කිරීමයි. පනතට අනුව අසාධාරණයට පත්වන සියලුම ජනතාවට භේදයකින් තොරව වන්දි ලබාදිය යුතු වෙනවා. දේපළ හානි වීම නිසා හෝ ජීවිත හානිවීම නිසා අසාධාරණයට පත්වන පාර්ශ්වයන් සඳහා වන්දි ගෙවීම සිදුවිය යුතු වෙනවා. එම වන්දි ගෙවීම එල්.ටී.ටී.ඊ.යට ලඝු කිරීම වැරදි සහගත දෙයක්. යුද්ධය අවසන් වූනේ 2009 මැයි මාසයේ. යුද්ධය අවසන් වූ වහාම ජනතා විමුක්ති පෙරමුණේ අපි කඩිනමින් සිදුකළ යුතු යෝජනා මාලාවක් ආණ්ඩුවට ඉදිරිපත් කළා. යුද්ධයෙන් පීඩාවට පත්වූ සියලුම දෙනාට සාධාරණය ඉටුකළ යුතු බව අපි අවධාරණය කළා. විශේෂයෙන් යුද්ධයේදී වැන්දඹුවන් බවට පත්වූ සියලු දෙනාට කඩිනමින් සහන සැලසිය යුතු බවත් වන්දි ගෙවිය යුතු බවත් අපි යෝජනා කළා. එවැනි තත්වයන් ප‍්‍රබල මානුෂීය කාරණයක් ලෙස තේරුම් ගෙන කඩිනමින් ක්‍රියාත්මක විය යුතු බවත් අපි ආණ්ඩුවට තරයේ කියා සිටියා. නමුත් අද වනවිටත් ඇතැම් ජාතිවාදී කණ්ඩායම් තමන්ගේ දේශපාලන වුවමනාවන් වෙනුවෙන් මේවා විවිධාකාරයෙන් පාවිච්චි කර ගන්නවා. නැවත යුද්ධයක් ඇති නොවීමට නම් යුද්ධයෙන් පීඩාවට පත්වූ සියලු දෙනාට සාධාරණය ඉටුකළ යුතුයි. යුද්ධය පවතින අවස්ථාවේ අපි පැහැදිළි ස්ථාවරයක හිටියා ත‍්‍රස්තවාදී යුද්ධයට යුදමය විසඳුමක් අවශ්‍ය යැයි කියලා. ඒ වෙනුවෙන් අපි මතවාදී අරගලයක් කළා. ඒ වගේම යුද්ධය අවසන් වූ පසුව ඇතිවූ තත්වය සැලකිල්ලට ගෙන කටයුතු කළ යුතු බවත් අපි ආණ්ඩුවවට අවධාරණය කළා. යුද්ධයෙන් පීඩාවට පත්වූවන්ට වන්දි ගෙවනවා තබා යුද්ධයෙන් ආබාධිත වූ සොල්දාදුවන්ගේ විශ‍්‍රාම වැටුපවත් ගෙවන්න ආණ්ඩුව කටයුතු කරන්නේ නැහැ. ඒ විතරක් නොවෙයි බොරුවට දේශෙප්‍ර්මය ගැන නන් දොනඩවන පිරිස් සොල්දාදුවන්ගේ විශ‍්‍රාම වැටුප දිනා දීමට මැදිහත් වෙන්නේ නැහැ. එනිසා අපි කියන්නේ උතුරේද, දකුණේද කියා වෙනසක් නැතිව සියලු දෙනාට සාධාරණය ඉටු කළ යුතු බවයි.”", "URL": "https://lankatruth.com/si/?p=61540", "Category": "පුවත්", "Parent URL": null}