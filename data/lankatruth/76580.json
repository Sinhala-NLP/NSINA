{"Source": "Lankatruth", "Timestamp": "June 28, 2019", "Headline": "මරණ දඬුවම, ශ්‍රී ලංකාවේ සාමකාමී ප්‍රතිරූපයට ද හානියක් – කැනඩාව", "News Content": "මරණ දඬුවම ක්‍රියාත්ම කිරීමට ශ්‍රී ලංකා ජනාධිපති මෛත්‍රිපාල සිරිසේන මහතා ගෙන ඇති තීරණය තම රාජ්‍ය දැඩිව හෙලා දකින බව කැනඩා මහකොමසාරිස් කාර්යාලය නිවේදනයක් නිකුත් කරමින් ප්‍රකාශ කර තිබේ. මරණීය දණ්ඩනය ක්‍රියාත්මක කිරීම සම්බන්ධව දීර්ඝ කාලීනව පැවති තහනම ආපසු හැරවීමට ශ්‍රී ලංකාව ගෙන ඇති තීන්දුව පිළිබඳව කැනඩාව දැඩි කනස්සල්ලට පත්වන බව නිවේදනයේ දක්වා තිබේ. එසේම මරණීය දණ්ඩනය ක්‍රියාත්මක කිරීම මානව ගරුත්වයට නොගැලපෙන අතර ඒ තුළින් සිදුවන වැරදි සම්බන්ධයෙන් අධිකරණ පද්ධතියට නිදහස් විය නොහැකි බව කැනඩාව පවසයි. එසේම කැනඩා මහකොමසාරිස් කාර්යාලය අවධාරණය කර සිටින්නේ නීති විරෝධී මත්ද්‍රව්‍ය වෙළඳාමට එරෙහිව කටයුතු කිරීම වැදගත් සහ අත්‍යාවශ්‍ය වුවද මරණීය දණ්ඩනය ක්‍රියාත්මක කිරීම තුළින් එය වැළැක්විය හැකි බවට කිසිඳු සාක්ෂියක් නොමැති බවය. එසේම සංචාරකයින් සහ ආයෝජන සඳහා සාමකාමී හා පිළිගැනීමේ ගමනාන්තයක් ලෙස ශ්‍රී ලංකාවේ ප්‍රතිරූපය ගොඩනැගීමට මරණීය දණ්ඩනය නැවත ක්‍රියාත්මක කිරීම තුළින් නොහැකිවනු ඇති බව කැනඩාවේ අදහසයි.", "URL": "https://lankatruth.com/si/?p=76580", "Category": "පුවත්", "Parent URL": null}