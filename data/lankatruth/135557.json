{"Source": "Lankatruth", "Timestamp": "June 15, 2022", "Headline": "රාජපක්ෂලාගේ කුප්‍රකට ගනුදෙනු දිවයින හෙළි කරයි", "News Content": "ඉන්දියාවේ අදානි සමාගමට මෙරට සුළං විදුලිබල ව්‍යාපෘති පවරාදීමට එරට අගමැති නරේන්ද්‍ර මෝදි ගෝඨාභය රාජපක්ෂ ජනාධිපතිට බලපෑම් කරන ලද බව විදුලි බල මණ්ඩලයේ හිටපු සභාපති හෙළි කිරීමත් සමඟ මෙරට මෙන්ම ඉන්දියාව තුළ ද දේශපාලන කුණාටු තත්වයක් මතුවී තිබේ.  “දිවයින” අද (15) පුවත්පතේ කතු වැකියෙන් එම තත්වය හඳුන්වා තිබෙන්නේ “හනුමා ගිනි තබයි” යනුවෙනි. එම තකු වැකියෙන් අදානි සහ නරේන්ද්‍ර මෝදි අතර පවතින සම්බන්ධය සේ ම රාජපක්ෂලා සහ මෙරට කුප්‍රකට ජාවාරම්කරුවන් අතර සම්බන්ධතා පිළිබඳව ද විග්‍රහ කර තිබේ. එම කතුවැකියෙන් උපුටා ගත් අදාළ කොටස පහත දැක්වේ. “ගෞතම් අදානි යනු ඉන්දියන් අගමැති නරේන්ද්‍ර මෝදි විසින් සුරතලයට ඇති කරනු ලබන ව්‍යාපාරිකයෙකි. ලෝකයේ හැම ප්‍රජාතන්ත්‍රවාදී රටකම සිටින රාජ්‍ය නායකයා විසින් බිස්නස්කාරයකු සුරතලයට ඇති දැඩි කරනු ලැබේ. ශ්‍රී ලංකාවේ රාජපක්ෂවරුන්ට මෙවැනි සුරතල්ලු බොහෝ සිටියහ. ඒ අය නම් වශයෙන් සඳහන් කිරීමට නොහැක්කේ ගණන එපමණටම වැඩි බැවිනි. කුඩා උදාහරණයක් ගත්තොත් කුඩා ව්‍යාපාරිකයකු වූ සජින් වාස් ගුණවර්ධන 2005 සිට රාජපක්ෂවරුන්ට කිට්ටු කළේ ශ්‍රී ලංකාව තුළ බජට් එයාර් ලයින් එකක් ආරම්භ කරනු පිණිසය. අන්තිමට සජින් විසින් අරඹන ලද මිහින් ලංකා ගුවන් සේවය රටේ සල්ලි බිලියන ගණනක් කා දමා බංකොළොත් විය. ඉන්පසු සජින් වාස් ගුණවර්ධන පාර්ලිමේන්තු මන්ත්‍රීවරයකු බවට පත්විය. එකල විදේශ ආමාත්‍යාංශයේ අධීක්ෂණ මන්ත්‍රීවරයා ලෙස කටයුතු කළේ සජින්ය. මේ අධීක්ෂණ මන්ත්‍රී විදේශ ඇමැතිට වඩා බලවත් වූ අතර එංගලන්තයේදී එරට ශ්‍රී ලංකා තානාපතිතුමාට කණට ගැසීමට තරම් නිර්භීත විය. එවැනි චර්යා විරෝධී වැඩකදී මේ නොදැමුණු දාමරිකයාගේ පස්සා පැත්තට පයින් ගසා එළවිය යුතුව තිබුණු නමුදු රාජපක්ෂලා තව තවත් ඔහු සුරතල් කළේය”", "URL": "https://lankatruth.com/si/?p=135557", "Category": "පුවත්", "Parent URL": null}