{"Source": "Lankatruth", "Timestamp": "January 26, 2022", "Headline": "මහින්දගේ කෝටි ගණනක් ඇද්ද බව තහවුරුයි", "News Content": "මහින්ද රාජපක්ෂගේ බැංකු ගිණුමකින් රුපියල් කෝටි ගණනක මුදල් වංචා කර ඇති බවට සමාජ මාධ්‍යවල පළවී තිබූ වාර්තා තහවුරු වී ප්‍රධාන මුද්‍රිත මාධ්‍ය දක්වා ප්‍රවෘත්ති මවමින් පැමිණ තිබේ.  අද (26) ලංකාදීප පුවත්පතේ ප්‍රධාන ප්‍රවෘත්තිය වශයෙන් පළ කර තිබෙන්නේ “අගමැති මහින්දගේ බැංකු ගිණුමටත් විදී” යනුවෙනි. එහි වැඩි දුරටත් සඳහන් කර තිබෙන්නේ කෝටි තුන හමාරක් වූ මුදලක් (මිලියන 35ක්) අදාළ බැංකු ගිණුමෙන් ලබාගෙන ඇති බවයි. මේ පිළිබඳව උදිත් ලොකුබන්ඩාර ප්‍රධාන සැකකරු හැටියට කරුණු ඉදිරිපත් කර ඇත. සමාජ මාධ්‍යවල වාර්තා කර තිබුණේ මහින්දගේ බැංකු ගිණුමෙන් කෝටි 5ක් වංචා කර තිබූ බවය.  මහින්ද රාජපක්ෂ ජනාධිපතිවරයා වශයෙන් තේරී පත්වූ පසුව ලබා ගත් වැටුප් මෙම ගිණුමේ තැන්පත් කර තිබූ බව ලංකාදීප වාර්තාවේ පළකර තිබේ. වසර 6 පමණ කාලයක සිට මෙම මුදල් ATM කාඩ්පත භාවිතා කරමින් වරින් වර ලබාගෙන ඇති බවත් මේ සම්බන්ධයෙන් සැකකාර උදිත් ලොකුබන්ඩාර කාර්ය මණ්ඩලයෙන් ඉවත් කර විමර්ශන සිදුකරන බවත් අදාළ වාර්තාවේ දැක්වේ.  එහෙත් මේ පිළිබඳව අපරාධ පරීක්ෂ දෙපාර්තමේන්තුවට හෝ වෙනත් නිල වගකියයුතු ආයතනයකට පැමිණිලි කළ බවට කිසිදු තොරතුරක් වාර්තා කර නොමැත. වීඩියෝ – NEWS 19", "URL": "https://lankatruth.com/si/?p=128100", "Category": "පුවත්", "Parent URL": null}