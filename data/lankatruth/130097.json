{"Source": "Lankatruth", "Timestamp": "March 16, 2022", "Headline": "යුරෝපා කවුන්සිලයෙන් රුසියාව ඉවත්වෙයි", "News Content": "ඊයේ (15) දින රුසියානු විදේශ අමාත්‍ය සර්ගෙයි ලැව්රොව් නිවේදනයක් නිකුත් කරමින් ප්‍රකාශ කර ඇත්තේ රුසියාව යුරෝපා කවුන්සිලයෙන් ඉවත් වන බවයි. මෙම නිවේදනය යුරෝපා කවුන්සිලයද තහවුරු කර ඇත. මේ අතර යුරෝපා කවුන්සිලයද රුසියාව නෙරපා හැරීමට යුරෝපා පාර්ලිමේන්තු සභාවේදී තීරණය කර ඇතැයි විදෙස් මාධ්‍ය වාර්තා කරයි. යුරෝපා කවුන්සිලයේ පාර්ලිමේන්තු සභාවට රුසියාව සාමාජිකත්වයෙන් නෙරපා හැරීම සඳහා ඉදිරිපත් වූ යෝජනාවට සාමාජිකයන් 219න් 216ක ඡන්දය පක්ෂව ලැබුණු අතර සාමාජිකයන් තිදෙනෙකු ඡන්දය දීමෙන් වැළකී සිට ඇත. මෙසේ යෝජනාවක් ගෙන ඒමට හේතු වී ඇත්තේ රුසියානු-යුක්රේන ගැටුම බව යුරෝපා කවුන්සිලය පැවසයි. මේ පිළිබඳ ට්වීටර් පණිවිඩයක් නිකුත් කරමින් යුක්රේන විදේශ අමාත්‍ය දිමිත්‍රෝ කුලේබා පැවසුවේ මෙම ක්‍රියාමාර්ගය 2014 වසරේදී ගැනීමට තිබූ එකක් බවත් දැන් හෝ එම තීරණය ගැනීම පිළිබඳ තමන් සතුටු වන බවත්ය. වසර 1949දී යුරෝපා කවුන්සිලය පිහිටුවීමෙන් පසුව රටක් යුරෝපා කවුන්සිලයෙන් ඉවත් වන දෙවැනි අවස්ථාව මෙය වන අතර 1969 ග්‍රීසිය තාවකාලිකව ඉවත් වූහ. මේ සම්බන්ධව ප්‍රකාශයක් කරමින් රුසියානු විදේශ අමාත්‍යංශ ප්‍රකාශිකා මරියා සකරෝවා පවසන්නේ යුරෝපා කවුන්සිලය නේටෝ සංවිධානයේ ඕනෑ එපාකම් ඉෂ්ට කරන සංවිධානයක් වී අවසන් බවයි.", "URL": "https://lankatruth.com/si/?p=130097", "Category": "පුවත්", "Parent URL": null}