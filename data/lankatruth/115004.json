{"Source": "Lankatruth", "Timestamp": "April 18, 2021", "Headline": "පුභාරකන්ගේ ඊළමත් එකයි පෝට්සිටියත් එකයි… වෙනම රටක් – නීතිඥ හර්ෂණ නානායක්කාර", "News Content": "“පෝට් සිටිය සම්බන්ධයෙන් වෙනම ඒකකයක් පිහිටුවන්නේ ඇයි? මගේ කෙටි උත්තරය නම් වෙනම රාජ්‍යයක් පිහිටුවීම සඳහා කියන එකයි. යෝජිත කෙටුම්පතේ උප ලේඛනවලින් ඉතාම භයායනක තත්වයන් ගණනාවක් හෙළි වෙනවා. ප්‍රභාකරන් ඊළම හැදුවා නම් ඒ රටේ නීති අපේ රටට බලපාන්නෙත් නැහැ. ඒ වගේම අපේ රටේ නීති පෝට් සිටියට බලපාන්නේ නැති තත්වයක් මේ පනතින් තියෙනවා.” යැයි නීතීඥ හර්ෂණ නානායක්කාර සඳහන් කරයි. “මේ පනත් කෙටුම්පත ආණ්ඩුව ඉදිරිපත් කර තිබෙන්නේ අසීලාචාර හදිසියකින් මේ ආණ්ඩුව එනකොටම මේ බව අපිනම් දැක්කා. මූලික වශයෙන්ම යෝජිත කෙටුම්පත ව්‍යවස්ථා විරෝධීද, නැද්ද සහ මේ රටේ ජනතාවට හොඳද, නරකද කියන කරුණු මුලින්ම විසඳා ගත යුතු වෙනවා. ශ්‍රේෂ්ඨාධිකරණය ඉදිරියේ තිබෙන පෙත්සම් 14න් විමසා බලන්නේ මේ පනත් කෙටුම්පත ව්‍යවස්ථාවට අනුකූලද නැද්ද යන්න පමණයි. එහෙම නැතිව මේක රටට සහ ජනතාවට හොඳද නරකද යන්න සම්බන්ධයෙන් තීන්දුවක් නෙවෙයි ශ්‍රේෂ්ඨාධිකණයෙන් ලබා දෙන්නේ. උදාහරණයක් වශයෙන් ද්විත්ව පුරවැසි, ව්‍යවස්ථාවට අනුකූලයි කියලා ශ්‍රේෂ්ඨාධිකරණය තීන්දු කර තියෙනවා. හැබැයි ද්විත්ව පුරවැසියෙක් රටේ වැදගත් තනතුරක් හෝ ජනාධිපතිධුරයක් දැරුවොත් රටට සිදුවන හානිය ගැන අපි අවබෝධ කර ගනිමින් ඉන්නවා. මේ වගේ තත්වයක් ගැන විනිශ්චයක් ශ්‍රේෂ්ඨාධිකරණයෙන් ලැබෙන්නේ නැහැ. ඒ නිසා මගේ මූලික අවධානය යොමුවෙන්නේ යෝජිත කෙටුම්පතේ තිබෙන භයානක තත්වයන් කිහිපයක් පෙන්වා දෙන්නයි. පෝට් සිටිය නිසා රටට විදේශ විනිමය ගේන්න, ආර්ථිකය ශක්තිමත් කරන්න සූදානම් වන විට බනින්නේ ඇයි කියලා ප්‍රශ්න මතු කරමින් යනවා. ආයෝජකයන් ගෙන්වා ගැනීමට සහන ලබාදීමට නම් ආයෝජන මණ්ඩල පනත සහ ක්‍රමෝපායික සංවර්ධන පනත කියන පනත් දෙකක් සම්මත කරගෙන තිබෙනවා. ෂැංග්‍රිලා හෝටලය, හම්බන්තොට වරාය චීනයට දීම, සිදු කරන්නේ මේ පනත් දෙක හරහා. මම මේ කියන්නේ ආයෝජකයන්ට සහන දීමට නම් මෙම පනත් සෑහෙන බවයි. එහෙම නම් පෝට් සිටිය සම්බන්ධයෙන් වෙනම ඒකකයක් පිහිටුවන්නේ ඇයි? මගේ කෙටි උත්තරය නම් වෙනම රාජ්‍යයක් පිහිටුවීම සඳහා කියන එකයි. යෝජිත කෙටුම්පතේ උප ලේඛනවලින් ඉතාම භයායනක තත්වයන් ගණනාවක් හෙළි වෙනවා. ප්‍රභාකරන් ඊළම හැදුවා නම් ඒ රටේ නීති අපේ රටට බලපාන්නෙත් නැහැ. ඒ වගේම අපේ රටේ නීති පෝට් සිටියට බලපාන්නේ නැති තත්වයක් මේ පනතින් තියෙනවා. මේ කොමිෂන් සභාවේ සාමාජිකයන් ශ්‍රී ලාංකිකයන් විය යුතුයි කියලා සඳහන් වෙන්නේ නැහැ. ඒ නිසා චීන ජාතිකයෙක් වුණත් මේ කොමසාරිස්වරුන් වශයෙන් පත්කරන්න පුළුවන්. උදාහරණයක් හැටියට නාගරික සංවර්ධන අධිකාරී පනතේ 7.1 වගන්තිය අනුව ශ්‍රී ලාංකිකයෙක් නොවන කිසිම කෙනෙකුට ඒ අධිකාරියේ තනතුරක් දරන්න බැහැ. ඒ සම්බන්ධයෙන් යෝජිත පනත මගින් නිහඬ වෙන්නේ ඇයි? මෙහෙම තත්වයක් රටට යහපතක් වෙනවාද? අනික් පැත්තෙන් මේ තුළ සිදුකරන ඉදිකිරීම් සම්බන්ධයෙන් පරිසර සහතිකයක් ගන්නේ කොහොමද? ඕනෑම ව්‍යාපෘතියක් සම්බන්ධයෙන් කොමිෂන් සභාව පරිසර අනුමැතිය ලබාදිය යුතුයි කියන බලකිරීමක් තියෙනවා. එක රටක්, එක නීතියක් කියාගෙන ඇවිත් ක්‍රියා කරන්නේ මේ ආකාරයට. මේ කලාපය තුළ ආයෝජනය කරන්න ඕනෑ විදේශ මුදල්වලින්. එහිදී මේ රටේ බැංකුවක් තුළින් අදාල විදේශ මුදල් පරිහරණය කරන්නත් බැහැ. මේ නිසා අපේ රටේ සුළු හා මධ්‍ය පරිමාණ ව්‍යාපාරිකයන් හට මේ තුළ ඉඩක් නැහැ. ඒ වගේම කෙටුම්පතේ 37 වගන්තිය ඉතාම වැදගත්. ආණ්ඩුව ජාතික ආර්ථිකයක් ගැන මන්තරය වගේ මැතිරුවත් මේ වගන්තියෙන් කියවෙන්නේ පෝට් සිටිය තුළට එන ආයෝජකයන් කවරෙකුට වුණත් එයින් පිටත ලංකාව තුළ ආයෝජනය කරන්නත් පුළුවන්. මේ අනුව ව්‍යවස්ථාවට අනුකූලද නැද්ද කියන දේ පැත්තක තියලා බැලුවාම අපේ රටේ ව්‍යාපාරිකයන්ට මොකද වෙන්නේ? මේ ජාත්‍යන්තර ප්‍රාග්ධනයත් එක්ක ඔවුන්ට තරඟ කරන්න පුළුවන්ද? මේ අයට ලැබෙන බදු සහන අපේ රටේ ව්‍යාපාරිකයන්ට ලැබෙන්නේ නැහැ. ඒ නිසා ආණ්ඩුක්‍රම ව්‍යවස්ථාවේ 12.1 වගන්තියට මෙය පටහැනියි. හැමෝටම සමාන අයිතිවාසිකම් ලැබෙන්නේ නැහැ. ඒ වගේම පොට් සිටිය අවට තිබෙන මුහුද සහ මුහුදු තීරයේ අයිතිය ගැන මේ පනත් කෙටුම්පතේ මොකුත්ම කියන්නේ නැහැ. ඒ සම්පත් ගන්නේ කවුද? ඒ ගැන නිහඬයි. පත්කරන කොමසාරිස්වරුන්ගේ තීන්දු-තීරණ සම්බන්ධයෙන් ඔවුන්ගේ තීරණවලට විරුද්ධව අධිකරණයට යන්න හැකියි කියලා ඉඩ ලබාදී නැහැ. අන්තර්ජාතික බේරුම්කරුවන් කියලා කීවත් ඔවුන් උසාවියක් වගේ ක්‍රියා කරන්නේ. ඒ අනුව අපේ රටේ උසාවි මේ භූමි ප්‍රදේශයට බලපැවැත්වෙන්නේ නැහැ. එතකොට අපේ රට ඒකීය රටක්ද? ජනතාවගේ පරමාධිපත්‍ය බලය, අධිකරණ බලය මේ තුළට ක්‍රියාත්මක වෙන්නේ නැහැ. පළාත් සභාවටලට අයිති විෂයන් සම්බන්ධයෙන් මේ කොමසාරිස්වරුන් ක්‍රියා කරන්නේ කොහොමද? මේ වගේ විවිධ අංශවලින් ගත්තාම අපේ රටේ ව්‍යවස්ථාව උල්ලංඝනය වෙනවා. නමුත් මේ තත්වයන් හොඳද නරකද කියලා තීරණය කරන එක ආණ්ඩුවට සහ ජනතාවට අයිති කාරණයක්. ඒ නිසා මේ කෙටුම්පත සම්බන්ධයෙන් අනිවාර්යයෙන්ම ජනමත විචාරණයකට යා යුතුයි කියලා මම අවධාරණය කරනවා.අපේ රට බේරගන්න අවුරුදු 30ක් යුද්ධ කළා. දැන් රට බේරගන්න ආපු මිනිහගෙන් රට බේරගන්න සටන් කරන්න සිදුවෙලා තියෙනවා. ඒ නිසා මම ගෝඨාභය රාජපක්‍ෂ මහත්තයාට තේරෙන හැටියට කියන්නම්. ජනාධිපතිතුමනි, පෝට් සිටි වැඩේ කැතයි, ලැජ්ජයි, නින්දිතයි.” නීතීඥවරයා වැඩිදුරටත් සඳහන් කරයි.", "URL": "https://lankatruth.com/si/?p=115004", "Category": "පුවත්", "Parent URL": null}