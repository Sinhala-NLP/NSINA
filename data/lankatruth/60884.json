{"Source": "Lankatruth", "Timestamp": "October 11, 2018", "Headline": "උමා ඔයේ සහනාධාර ප‍්‍රමාදවීම ගැන හොයන්නැයි නීතිපතිට නියෝග", "News Content": "උමා ඔය බහුකාර්ය සංවර්ධන ව්‍යාපෘතිය හේතුවෙන් අගතියට පත් පාර්ශ්වයන්ට සහනාධාර ලබා දීමට ප‍්‍රමාද වන හේතු ඇත්නම් ඒ පිළිබඳ වාර්තාවක් අධිකරණයට ඉදිරිපත් කරන ලෙස ශ්‍රේෂ්ඨාධිකරණය ඊයේ (10) නීතිපතිවරායට නියෝග කර තිබේ. අධිකරණය මෙසේ නියෝග කළේ උමා ඔය බහුකාර්ය සංවර්ධන ව්‍යාපෘතිය නිසා සිය වගා බිම්වලට හානි සිදුවීමෙන් සිය මූලික අයිතිවාසිකම් උල්ලංඝනය වී ඇතැයි කියමින් ගොනු කළ පෙත්සමක් කැඳවූ අවස්ථාවේදීය. මෙම පෙත්සම් ඊවා වනසුන්දර, විජිත් මළල්ගොඩ සහ එල්.ටී.බී දෙහිදෙණිය යන මහත්ම මහත්මීන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ලක් හමුවේ සලකා බැලිණි. බණ්ඩාරවෙල ප‍්‍රදේශයේ පදිංචිකරුවෙකු වන එම්.ඩී.පී මනතුංග මහතා ඇතුළු උමා ඔය බහුකාර්ය ව්‍යාපෘතියෙන් පීඩාවට පත්ව සිටින පුද්ගලයින් හතරදෙනෙකු සහ පරිසර යුක්ති කේන්ද්‍රය විසින් මහවැලි සංවර්ධන සහ පරිසර අමාත්‍යාංශ ලේකම් එන්. රූපසිංහ, වාරිමාර්ග සහ කෘෂිකර්ම අමාත්‍යාංශය ලේකම්, මධ්‍යම පරිසර අධිකාරිය සහ නීතිපතිවරයා වගඋත්තරකරුවන් වශයෙන් නම් කරමින් මෙම පෙත්සම ගොනු කර තිබිණි. මෙම ව්‍යාපාතිය නිසා පවුල් 1,200ක් පමණ පීඩාවට පත්ව සිටින අතර 13,000ක් පමණ ජනතාවකට පානිය ජල අර්බුදයකට, වගා කටයුතුවලට අවශ්‍ය ජලය නොමැතිවීම නිසා ජීවිකාව කරගෙන යාමේ අර්බුදයකටද ලක්ව සිටින බව පෙත්සම්කරුවෝ කියා සිටිති. මෙම ව්‍යාපෘතිය නිසා ප‍්‍රදේශයේ භූගත ජලය සිඳීයාමෙන් පාරිසරික ගැටලු ඇතිවී තිබෙන බවත් නිසි පරිසර ඇගයීම් වාර්තාවකින් තොරව සිදු කරන මෙම ව්‍යාපෘතිය නිසා ගම්මාන 10ක පමණ පිරිස්වලටද නිවාස අහිමි වී ඇති අතර ඇතැම් නිවාසවලට අර්ධ වශයෙන් හානි සිදු වී ඇති බවද පෙතසමේ සඳහන් වේ. එබැවින් එම ජල ව්‍යාපෘතියට බලපත‍්‍ර ලබා දීම නීතිවිරෝධී බවට ප‍්‍රකාශ කරන ලෙසද පෙත්සම්කරුවෝ ඉල්ලා සිටිති. පෙත්සම ලබන වසරේ (2019) පෙබරවාරි 11 වැනිදා යළි සලකා බැලීමට නියමිතය.", "URL": "https://lankatruth.com/si/?p=60884", "Category": "පුවත්", "Parent URL": null}