{"Source": "Lankatruth", "Timestamp": "June 9, 2018", "Headline": "ජවිපෙ විරෝධය හමුවේ කොළඹ නාගරික මන්ත්‍රී විශ්‍රාම වැටුප් යෝජනාව ඉවතට", "News Content": "කොළඹ මහ නගර සභාවේ නාගරික මන්ත්‍රීවරුන් සඳහා විශ්‍රාම වැටුප් ක්‍රමයක් ක්‍රියාත්මක කිරීමට එක්සත් ජාතික පක්ෂ නාගරික මන්ත්‍රීනී යූ. සඳමාලි මහත්මිය විසින් ගෙන එන ලද යෝජනාව ජවිපෙ මන්ත්‍රීවරුන්ගේ දැඩි විරෝධය හමුවේ හකුලාගැනීමට සිදු වී ඇතැයි වාර්තා වේ. විශ්‍රාම වැටුප්, පාරිතෝෂික, අර්ථසාධක, විශ්‍රාමික දීමනා හා සේවක සුභ සාධනය පිළිබඳ ස්ථාවර කාරක සභාවට මෙම යෝජනාව ඉදිරිපත් වී තිබිණි. මනිත්‍රී පදවිය අහිමි වීමෙන් පසු නාගරික මන්ත්‍රීවරුන් අසරණ තත්වයට පත්වෙන බැවින් ඔවුන් සඳහා විශ්‍රාම වැටුප් ක්‍රමයක් ක්‍රියාත්මක වීම සුදුසු බවට මන්ත්‍රීවරිය යෝජනාකර ඇති අතර ජවිපෙ සාමාජිකයන් හා මන්ත්‍රී කණ්ඩායම එය උචිත නොවන බවට කරුණු දක්වා තිබේ. මෙම විරෝධතාව හමුවේ බහුතර තීන්දුවට අනුව එම යෝජනාව ඉවත්කර ගැනීමට සිදුවූ බව වාර්තා වේ.", "URL": "https://lankatruth.com/si/?p=53980", "Category": "පුවත්", "Parent URL": null}