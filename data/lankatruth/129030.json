{"Source": "Lankatruth", "Timestamp": "February 21, 2022", "Headline": "තෙල් මිල වැඩිකිරීම හැර විකල්පයක් නැහැ – කබ්රාල්", "News Content": "පවතින මූල්‍යමය තත්වය අනුව ආණ්ඩුව තෙල් මිල අනිවාර්යෙන්ම වැඩි කළ යුතු බවත් වෙනත් විකල්පයක් නොමැති බවත් ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් පවසයි. තෙල් මිල වැඩි නොකර ඛනිජ තෙල් නීතිගත සංස්ථාව ඇතුළු ආයතන පවත්වා ගෙන යා නොහැකි බවද ඔහු සඳහන් කරයි. ඛනිජ තෙල් නීතිගත සංස්ථාව කරන්නේ ව්‍යාපාර කටයුත්තක් හෙයින් තෙල් වැඩිමිලට ලබාගෙන අඩු මිලට පාරිභෝගිකයාට ලබාදීමට මේ නිසා ඔවුනට හැකියාවක් නැති බවද මහ බැංකු අධිපතිවරයා අවධාරණය කරයි. ඉන්දියාවේ තෙල් මිල ගැන සංසන්දනය කිරීමේදී ශ්‍රී ලංකාවේ තෙල් මිල පවතින්නේ ඉතාම අඩු අගයක බව පවසන මහ බැංකු අධිපති අජිත් නිවාඩ් කබ්රාල් ඉන්දියාව එවැනි ඉහළ අගයක් පවත්වාගෙන යන්නේ එරට ඒක පුද්ගල ආදායම ශ්‍රී ලංකාවේ ඒක පුද්ගල ආදායමෙන් හරි අඩක් ලෙස පැවතියදී බවද පෙන්වා දෙයි. ඉන්ධන මිල වැඩි කර ජීවන වියදම වෙනත් ක්‍රමෝපායන් අනුගමනය කරමින් කළමනාකරණය කළ යුතු බවද ඔහු පවසයි. ඛනිජ තෙල් නීතිගත සංස්ථාව ඉකුත් පෙබරවාරි මාසය වනවිට ලබා තිබූ පාඩුව රුපියල් කෝටි 1,100ක් බව මේ වනවිට අනාවරණය වී තිබේ.", "URL": "https://lankatruth.com/si/?p=129030", "Category": "පුවත්", "Parent URL": null}