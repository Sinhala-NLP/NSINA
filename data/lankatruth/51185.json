{"Source": "Lankatruth", "Timestamp": "April 27, 2018", "Headline": "ස්ත්‍රී දූෂණ චෝදනා යටතේ ආගමික නායකයෙකු ජීවිතාන්තය දක්වා දඟගෙට", "News Content": "අසරාම් බාපු නැමති ඉන්දීය ආගමික නායකයෙකු හට එරට අධිකරණයක් විසින් ස්ත්‍රී දූෂණ චෝදනා යටතේ ජීවිතාන්තය දක්වා සිර දඬුවම් නියම කර ඇත. 2013 වසරේ සිය ආශ්‍රමය තුලදී 16 හැවිරිදි දැරියක් දූෂණය කිරීම සම්බණ්දව උතුරු ඉන්දියාවේ ජොද්පූර්(Jodhpur) නගරයේ උසාවියක් විසින් මෙම නඩු තීන්දුව ලබා දී තිබේ. හැත්තෑ හැවිරිදි අසරාම් බාපු යෝග අභ්‍යාස සහ භාවනා පුහුණු මධ්‍යස්ථාන හාරසීයක් පමණ ලොවපුරා පවත්වාගෙන යන බවත් අනුගාමිකයින් හාර කෝටියක් පමණ සිටින බවත් පවසයි. නඩු තීන්දුවත් සමඟ අනුගාමිකයින් කලහකාරීලෙස හැසිරීම ඉඩ ඇති බැවින් ජෝද්පූර්හි ආරක්ෂක විධි විධාන තර කොට තිබේ.එසේම නඩු තීන්දුව ප්‍රකාශයට පත්කර තිබෙන්නේ ද පූජකවරයා රඳවා සිටි බන්ධනාගාරය තුළදීය. නඩු විභාගය අතර කාලය තුළ සාක්ෂි කරුවන් 9 දෙනෙකු ප්‍රහාරවලට ගොදුරු වූ අතර තිදෙනෙකු මරණයට පත්වී ඇත.එක් සාක්ෂිකරුවෙක් අතුරුදන්ව ඇත. අසරාම් බාපු සතු ඉන්දීය දේපළවල වටිනාකම ඇමෙරිකානු ඩොලර් දශ ලක්ෂ ගණනක් වෙතැයි ඇස්තමේන්තු කරනු ලැබ ඇති අතර මූල්‍ය අක්‍රමිකතා සහ මූල්‍ය අපචාර සම්බන්ධයෙන් ද ඔහුට එරෙහිව පරීක්ෂණ ක්‍රියාත්මක වෙමින් පවතී.", "URL": "https://lankatruth.com/si/?p=51185", "Category": "පුවත්", "Parent URL": null}