{"Source": "Lankatruth", "Timestamp": "January 1, 2018", "Headline": "ජනාධිපතිවරයාගේ නව අවුරුදු පණිවුඩය", "News Content": "මොරගහකන්ද ජලාශයේ නීල දියවරින් කෙත් බිම් ඉසුරුමත් වන දේශයම සුවපත් වන දහසකුත් අනාගත අපේක්ෂා දැල්වෙන අරුමැසි හෝරාවක සමස්ත ශ්‍රී ලාංකික ජනතාවට සෞභාග්‍යයෙන් සපිරි නිදුක් නිරෝගී නව වසරකට සුබ පැතුම් එක් කරන බව ජනාධිපති මෛත්‍රිපාල සිරිසේන මහතා පවසයි. ජනාධිපතිවරයාගේ නව අවුරුදු සුබ පැතුම් පණිවුඩයේ මෙසේද සඳහන් වේ. “අතීතයට එක්වෙමින් ගතව යන හැම මොහොතකම අපව දැනුමෙන් සහ අත්දැකීමෙන් පරිපූර්ණත්වයට ළඟා කරන අතර උදාවන හැම මොහොතක්ම අපගේ අභියෝගාත්මක හැකියාවන් විනිශ්චයන්ට බඳුන් කරන්නේය. එහිලා අප දක්වන උත්කෘෂ්ට කැපවීම සහ අධිෂ්ඨානශීලී ධෛර්යය විසින් අපව විශිෂ්ටත්වය කරා රැගෙන යනු ලබන්නේය. ගෙවී යන වසරට අප සමෘද්ධිය විය යුත්තේද එළැඹෙන වසර අපේක්ෂා සහගතව පිළිගත යුත්තේද එකී දැක්ම පෙරදැරි කරගෙනය. ඒ අනුව ගතවූ වසර සැලකිය හැක්කේ රටක් ලෙස අපට සාධනීය අපේක්ෂාවන් අපමණක් සාක්ෂාත් කරගත හැකිවූ වසරක් ලෙසටය. එමෙන්ම අප 2018 වසරට පිවිසෙන්නේද නිසැකවම ජයගත යුතුව ඇති අභියෝග රැසක්ද සමඟය. රටක් ලෙස අත්පත් කරගත යුතුව ඇති ආර්ථික සමෘද්ධිය මෙන්ම ශක්තිමත්ව තහවුරු කරගත යුතුව ඇති සමාජ සංහිඳියාව, පරිපූර්ණ කළ යුතු මානව නිදහස මෙන්ම ධරණීය අවකාශයේ තවදුරටත් ප්‍රවර්ධනය කරගත යුතුව ඇති ශ්‍රී ලංකාවේ දිදුලන ප්‍රතිරූපය ඒ අතර ප්‍රමුඛ වේ. නව වසර උත්කර්ෂවත් එළැඹුමක් බවට පත්කළ හැකිවනු ඇත්තේ ඒ සඳහා වන අපගේ අධිෂ්ඨානය හා කැපවීම මතය. එසේම නව වසර එළැඹෙන්නේ දේශයේ සංවර්ධන ක්‍රියාවලියේ සමෘද්ධිමත් සමාරම්භයක් සලකුණු කරන ශ්‍රී ලාංකේය වාරි විස්මිතයේ මහා ප්‍රාතිහාර්යය ජනගත කෙරෙන අසිරිමත් කඩඉම අභිමුවේදීය.”", "URL": "https://lankatruth.com/si/?p=45742", "Category": "පුවත්", "Parent URL": null}