{"Source": "Lankatruth", "Timestamp": "April 3, 2012", "Headline": "ලංකාවට තවත් ණය වාරිකයක්", "News Content": "ජාත්‍යන්තර මූල්‍ය අරමුදල විසින් ශ්‍රී ලංකාවට ලබාදීමට නියමිත 07 වන ණය වාරිකය ලබාදීමට මූල්‍ය අරමුදලේ විධායක කමිටුව එකඟතාව පළකර තිබේ. අමෙරිකාවේ වොෂිංටන් නුවර දී ඊයේ රැස්වු ජාත්‍යන්තර මූල්‍ය අරමුදලේ විධායක කමිටුව අදාළ ණය වාරිකය ලබාදීමට එකඟතාව පළකර ඇති බව සඳහන්ය. ඒ අනුව 07 වන ණය වාරිකය වශයෙන් ශ්‍රී ලංකාවට අමෙරිකානු ඩොලර් මිලියන 426.8 ක් ලබාදීමට යෝජනා වී තිබේ. මූල්‍ය අරමුදල විසින් ලබාදෙන 08 වන හෙවත් අවසන් ණය වාරිකය ලබාදීමට මේ වසරේ ජූලි මස 23 වන දින දක්වා කාලය දීර්ඝ කිරීමට ද විධායක කමිටුව තීරණය කර ඇති බව සඳහන්වේ. ශ්‍රී ලංකාවේ ක්‍රියාත්මක ආර්ථික වැඩපිළිවෙලට සහයෝගය ලබාදීමේ අරමුණින් මෙම ණය වාරිකය ලබාදීමට තීරණය කර ඇති බව ජාත්‍යන්තර මූල්‍ය අරමුදල පෙන්වා දෙයි.", "URL": "https://lankatruth.com/si/?p=1974", "Category": "ආර්ථික පුවත්", "Parent URL": null}