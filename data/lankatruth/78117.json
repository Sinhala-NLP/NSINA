{"Source": "Lankatruth", "Timestamp": "July 25, 2019", "Headline": "ශ්‍රී ලංකා මුහුදු සීමාවේ මසුන් මැරූ ඉන්දීය ධීවරයින් සිව් දෙනෙකු අත්අඩංගුවට", "News Content": "මෙරට මුහුදු සීමාවට ඇතුළු වී අනවසරයෙන් ධීවර කටයුතුවල නිරතවෙමින් සිටි ඉන්දීය ජාතිකයන් සිව් දෙනෙකු නාවික හමුදාව විසින් අත්අඩංගුවට ගෙන තිබේ. ශ්‍රී ලංකාවේ උතුරු මුහුදු සීමාවේ කොවිලම් ප්‍රදීපාගාරයට ඔබ්බෙන් වූ මුහුදු ප්‍රදේශයේදී මොවුන් අත්අඩංගුවට ගෙන ඇති අතර ධීවරයින් ටෝලර් යාත්‍රාවකින් පැමිණ මෙරට මුහුදු සීමාව තුළ ධීවර කටයුතුවල නිරතව සිට ඇතැයි නාවික හමුදාව පවසයි. අත්අඩංගුවට ගැනීමෙන් පසු ධීවරයින් වෛද්‍ය පරීක්ෂණයකට භාජනය කර ඇති අතර පසුව යාපනය සහකාර ධීවර අධ්‍යක්ෂකවරයා වෙත වැඩිදුර පරීක්ෂණ සඳහා යොමුකර තිබේ.", "URL": "https://lankatruth.com/si/?p=78117", "Category": "පුවත්", "Parent URL": null}