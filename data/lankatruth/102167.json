{"Source": "Lankatruth", "Timestamp": "December 1, 2020", "Headline": "කොරෝනා මරණ වළලන්න ඉල්ලූ පෙත්සම් 12ම ශ්‍රේෂ්ඨාධිකරණය ප්‍රතික්ෂේප කරයි", "News Content": "කෝවිඩ් – 19 වෛරසය ආසාදනය වී මරණයට පත්වන්නන්ගේ සිරුරු ආදාහනය කිරීමෙන් මුස්ලිම් ජාතිකයින්ගේ මූලික අයිතිවාසිකම් කඩවන බැවින්, එම වසංගතයට ගොදුරු වී මියගිය අයගේ සිරුරු ආදාහනය කළ යුතු බවට රෙගුලාසි පනවමින් නිකුත් කර ඇති ගැසට් නිවේදනය බල රහිත කරන ලෙසත් එයින් භූමිදානය සඳහා අසවසර ලබා දෙන ලෙසත් ඉල්ලා මුස්ලිම් දේශපාලන පක්ෂ නායකයින්, පාර්ලිමේන්තු මන්ත්‍රීවරුන් පිරිසක් සහ සිවිල් වැසියන් පිරිසක් විසින් ගොනු කළ මූලික අයිතිවාසිකම් පෙත්සම් 12ම විභාගයට නොගෙනම ප්‍රතික්ෂේප කිරීමට ශ්‍රේෂ්ඨාධිකරණය අද (01) තීන්දු කර තිබේ. මෙම පෙත්සම් අගවිනිසුරු ජයන්ත ජයසූරිය, මුර්දු ප්‍රනාන්දු සහ ප්‍රීති පද්මන් සූරසේන යන මහත්ම මහත්මීන් ගෙන් සමන්විත ශ්‍රේෂ්ඨාධිකරණ විනිසුරු මඩුල්ල හමුවේ සලකා බැලිණි. ශ්‍රී ලංකා මුස්ලිම් කොංග්‍රස් නායක රාවුෆ් හකීම්, සමස්ත ලංකා මුස්ලිම් කොංග්‍රසයේ නායක රිෂාද් බදුද්දීන්, අබ්දුල්ලා මොහොමඩ් මහරූෆ්, අමීර් අලි, ඒ.එම්. මහරූප්, හුසේන් බහිලා යන මහත්වරුන් ඇතුළු පිරිසක් මෙම පෙත්සම් ගොනු කර තිබිණි. සෞඛ්‍ය ඇමැතිනීතී පවිත්‍රා වන්නිආරච්චි, සෞඛ්‍ය සේවා අධ්‍යක්ෂ ජනරාල්, සෞඛ්‍ය අමාත්‍යාංශ ලේකම් සහ නීතිපති මෙහි වගඋත්තරකරුවන් වශයෙන් නම් කරනු ලැබ තිබිණි. කෙසේ වෙතත් එම සිරුරු භූමිදානය කිරීම සඳහාද අවසර ලබාදීමට පසුගිය 09 වනදා පැවති කැබිනට් මණ්ඩල රැස්වීමේදී තීරණය කළ බව එම රැස්වීමෙන් පසු අමාත්‍ය චමල් රාජපක්ෂ සහ මහින්ද අමරවීර මාධ්‍ය වෙත ප්‍රකාශ කරන ලදී. එමෙක්ම මුද්ලිම් විද්වතුන්ගේ සංවිධානයක වෛද්‍යවරියක සඳහන් කර සිටියේ ජනාධිපතිවරයා සමග පැවති සාකච්ඡාවේදී එම සිරුරු භූමිදානය කිරීම සඳහා සුදුසු බිම්කඩක් තෝරා දෙන ලෙස ජනාදිපතියරටා තමන්ට දැන්වූ බවයි. අධිකරණයෙන් මෙම පෙත්සම් ප්‍රතික්ෂේප වුවද මේ වනවිටත් කොවිඩ් ආසාදිතව මියයන් අයගේ සිරුරු භූමිදානය සඳහා අවසර ලබාදීමට අවශ්‍ය කටයුතු කෙරෙමින් පවතී.", "URL": "https://lankatruth.com/si/?p=102167", "Category": "පුවත්", "Parent URL": null}