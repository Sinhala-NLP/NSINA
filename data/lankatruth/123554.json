{"Source": "Lankatruth", "Timestamp": "September 24, 2021", "Headline": "අරුම පුදුම PCR", "News Content": "මෙරටට විදෙස්ශ විනිමය උපයා දෙන ෂෙල්ටන් ජයමහ නැමති ව්‍යාපාරිකයා තම ව්‍යාපාරික අවශ්‍යතාවයක් සඳහා විදේශගතවීමට පුද්ගලික රෝහලකින් තම බිරිඳගේද සමග PCR පරීක්ෂණ දෙකක් සිදු කර ගෙන තිබේ. එහි ප්‍රතිඵලය අනුව ඔවුන් ආසාදිතයන් නොවන බව තහවුරු වී තිබේ. පසුව ඔවුන් පසුදින එනම් මේ මස 07 වනදා විදේශගතවීමට පිටත්ව ගොස් තිබේ. එහෙත් කටුනායක ගුවන්තොටුපොලේ පිහිටුවා ඇති ආසිරි පරීක්ෂනාගාරයෙන් දෙදෙනාටම තවත් PCR පරීක්ෂණයක් සිදු කරන ලෙස දැනුම්දී ඇත. ඒ අනුව යළි මුදල් ගෙවා ඔවුන් මෙලෙස PCR පරීක්ෂණ සිදුකරගෙන තිබේ. එහි ප්‍රතිඵලය අනුව බිරිඳගේ ආසාදිතයෙකු නොවන බවත් මෙම ව්‍යපාරිකයා ආසාදිතයෙකු බවත් තහවුරු වී ඇත. පසුව ඔහු නැවතත් තමන් පළමු PCR පරීක්ෂණය සිදු කළ ඩර්ඩන්ස් පරීක්ෂනාගාරය වෙත ගොස් යළිත් PCR පරීක්ෂණයක් සිදු කරගෙන තිබේ. එහි ප්‍රතිඵලය අනුව ඔහු යළිත් ආසාදිතයෙකු නොවන බව තහවුරු වී ඇත. පසුව ඔහු යළිත් වරක් ආසිරි රෝහල් ජාලයේ ගුවන්තොටුපොළ පරීක්ෂණාගාරයට නොගොස් වෙනත් ආසිරි පරීක්ෂනාගාරයකින් PCR පරීක්ෂණය සිදුකරගෙන තිබේ. එහි ප්‍රතිඵලය අනුව ඔහු යළිත් ආසාදිතයෙකු බව තහවුරු කර ඇත. මෙලෙස සිව්වරක් ඔහුට මුදල් ගෙවා PCR පරීක්ෂණ කරගැනීමට සිදුවී තිබේ. එහෙත් ඔහුට තම ව්‍යාපාරික කටයුත්ත සඳහා විදෙස්ගතවීමට හැකි වී නැති අතර මෙලෙස පෞද්ගලික රෝහල්වලින් සිදුකරන PCR පරීක්ෂණ සම්බන්ධයෙන් විශ්වාස තැබිය හැකි නියාමනයක් අවශ්‍ය බව ඔහු සඳහන් කරයි.", "URL": "https://lankatruth.com/si/?p=123554", "Category": "කොවිඩ් -19 (කොරෝනා ) පුවත්", "Parent URL": null}