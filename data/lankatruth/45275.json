{"Source": "Lankatruth", "Timestamp": "December 17, 2017", "Headline": "මහින්දානන්දට එරෙහි මහජන මුදල් අයතා ගණුදෙනු නඩුවත් කල් යයි", "News Content": "අමාත්‍යවරයෙකු ලෙස කටයුතු කළ සමයේ අයථා ක්‍රමවලින් උපයාගත් රුපියල් කෝටි දෙකහමාරකට අධික මුදලක් වියදම්කර බොරැල්ල කින්සි පාරෙන් සුඛෝපභෝගී නිවසක් මිලදී ගැනීම සම්බන්ධයෙන් හිටපු ක්‍රීඩා අමාත්‍ය, මහින්ද පිලේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව මුදල් විශුද්ධිකරණ පනත යටතේ පවරා ඇති නඩුවේ වැඩිදුර විභාගය ලබන පෙබරවාරි මස 20 තෙක් කල් තැබීමට කොළඹ මහාධිකරණ විනිසුරු ගිහාන් කුලතුංග මහතා පසුගිය 15වනදා නියෝග කර ඇත. මෙම නඩුව කැඳවූ අවස්ථාවේ ඉදිරිපත් වූ කරුණු සැලකිල්ලට ගත් විනිසුරුවරයා නඩුවේ වැඩිදුර විභාගය කල් තබමින් මෙම නියෝගය කර තිබේ. නඩුව කැඳවූ අවස්ථාවේ විත්තිකාර මහින්දානන්ද අලුත්ගමගේ මහතා අධිකරණයේ පෙනී සිටියේය. 2012 ඔක්තොම්බර් මස 30 වැනිදාත් 2013 අප්‍රේල් මස 20 වැනිදාත් අතර කාලයේ අමාත්‍ය ධුරයක කටයුතු කරමින් සිටියදී අයථා අන්දමින් උපයාගත් රුපියල් මිලියන 27ක මුදලක් වැය කර බොරැල්ල කින්සි පාරෙන් සුඛෝපභොගී නිවසක් මිලදී ගත් බවට දණ්ඩ නීති සංග්‍රහය යටතේ හා මුදල් විශුද්ධිකරණ පනත යටතේ විත්තිකාර හිටපු අමාත්‍ය මහින්දානන්ද අලුත්ගමගේ මහතාට එරෙහිව නීතිපතිවරයා මෙම නඩුව පවරා ඇත.", "URL": "https://lankatruth.com/si/?p=45275", "Category": "පුවත්", "Parent URL": null}