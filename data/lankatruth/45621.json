{"Source": "Lankatruth", "Timestamp": "December 27, 2017", "Headline": "තැපැල් සේවකයෝ හෙට රට පුරා විරෝධතාවයේ", "News Content": "තැපැල් දෙපාර්තමේන්තුවේ බදවාගැනීමේ පටිපාටිය විධිමත් කරන බවට බලධාරීන් කිහිප අවස්ථාවකදී ලබා දුන් පොරොන්දු දිගින් දිගටම කඩ කිරීම නිසා හෙට (27) දිවයින පුරා ප්‍රධාන නගරවල පැවැත්වීමට නියමිත විරෝධතා සඳහා තම සංමයද එක්වන බව ලංකා තැපැල් සේවා සංගමයේ සභාපති ජගත් මහින්ද මහතා සඳහන් කරයි. බලධාරීන් සමග මීට ඉහතදී සිදු කරනලද සාකච්ඡාවලදී සති දෙකක කාලයක් තුළ විසදුම් ලබාදෙන බවට ලබා දුන් පොරොන්දුවද මේ වනවිට කඩකර ඇති නිසා මෙම තීරණය ගත් බව ඔහු කීය. මෙම තත්වයන් විසදීමට බලධාරීන් අපොහොසත් වුවහොත් ඉදිරි පළාත් පාලන මැතිවරණයේ ඡන්ද හිමිකම් පත්‍රිකා බෙදා හැරීමටද බාධා එල්ලවිය හැකි යැයිද ජගත් මහින්ද මහතා අවධාරණය කරයි. එවැනි තත්වයක් උදාවුවහොත් ඊට ආණ්ඩුව වගකිවයුතු බවත් මෙම සේවක ඉල්ලීම් ලැබෙන තුරු තම අරගලය ඉදිරියට ගෙනයන බවත් ලංකා තැපැල් සේවා සංගමයේ සභාපති ජගත් මහින්ද මහතා වැඩිදුරටත් සඳහන් කරයි.", "URL": "https://lankatruth.com/si/?p=45621", "Category": "පුවත්", "Parent URL": null}