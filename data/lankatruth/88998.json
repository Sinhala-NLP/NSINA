{"Source": "Lankatruth", "Timestamp": "January 25, 2020", "Headline": "ලිබරල් ක‍්‍රමයට අසාධ්‍යයි ! මූල්‍ය අරමුදල කියයි", "News Content": "ස්විට්සර්ලන්තයේ ඩාවෝස් නගරයේ පැවැත් වූ ලෝක ආර්ථික සමුළුවට ජාත්‍යන්තර මූල්‍ය අරමුදල විසින් නිල වශයෙන් ඉදිරිපත් කරන ලද මෙම වර්ෂයේ ගෝලීය ආර්ථික වර්ධන වේගය පිළිබඳ පුරෝකථන මඟින් දැඩි අනතුරු ඇඟවීමක් කර තිබේ. එම සංවිධානයේ 50 වැනි වාර්ෂික සමුළුව පසුගිය 21 වැනිදා සිට 24 වැනිදා දක්වා පැවත්විණි. ලෝකයේ දේශපාලන නායකයෝ, මහ බැංකු ප‍්‍රධානීහු, පෞද්ගලික කර්මාන්තකරුවෝ, මූල්‍ය වෙළෙඳපොළ මෙහෙයවන්නෝ සහ ව්‍යාපාරිකයෝ ඇතුළු ධන බලය හිමි සියලූ දෙනා ම මෙම සමුළුවට සහභාගී වෙති. ලෝකයේ ආර්ථිකය පිළිබඳ ප‍්‍රබල ම වේදිකාව වන මෙයට මූල්‍ය අරමුදල විසින් ඉදිරිපත් කරන ලද පුරෝකථන වාර්තාව මඟින් මෙම වසරේ ද ඉලක්ක සපුරා ගැනීමට ගෝලීය ආර්ථිකය අසමත් වන බව දක්වා ඇත. ජාත්‍යන්තර මූල්‍ය අරමුදල පසුගිය ඔක්තෝබර් මාසයේ දී මෙම වර්ෂය වෙනුවෙන් පුරෝකථන ඉදිරිපත් කරමින්, අපේක්‍ෂිත ඉලක්ක ලෙස දක්වා තිබුණේ, 3.4%ක ගෝලීය ආර්ථික වර්ධනයක් අත් කර ගනු ඇති බව ය. එහෙත්, මාස තුනකට පසුව මෙම සමුළුව පැවැත්වෙන අවස්ථාවේ දී ගෝලීය ආර්ථික වර්ධන වේගය 3.3%ක් බවට සංශෝධනය කර තිබේ. දශම එකක පසුබෑමක් යනු ගෝලීය ආර්ථික ඇස්තමේන්තුව ඩොලර් ට්‍රිලියන ගණනකින් පහත වැටීමකි. ජාත්‍යන්තර ආර්ථික විශ්ලේෂකයන් මෙම ආර්ථික සමුළුවට සමගාමීව කරුණු ඉදිරිපත් කරන්නේ, නව ලිබරල්වාදී ආර්ථික ක්‍රියාකාරකම් නිසා දැන් ධනවාදී ක‍්‍රමය බිඳවැටෙමින් තිබෙන බව ය. වෙළෙඳ යුද්ධ, තෙල් මිල ඉහළ යාම මෙන් ම බිහිසුණු ලෙස පරිසරයේ ලැව් ගිනි පැතිරීම වැනි පාරිසරික ප‍්‍රතික‍්‍රියා නිසා ද පවතින ක‍්‍රමය සම්පූර්ණයෙන් ම බිඳවැටිය හැකි බවට අනතුරු අඟවා තිබේ. මෙම සමුළුවට සමගාමීව ‘ඔක්ස්ෆෑම්’ (Oxfam) ඉදිරිපත් කර තිබෙන වාර්තාවෙන් නව ලිබරල්වාදී ආර්ථික කි‍්‍රයාකාරීත්වය තුළ ලෝකයේ ඇති – නැති පරතරය බිහිසුණු බව අනාවරණය වී තිබේ. ලෝක ජනගහනයෙන් කෝටි 460ක් දෙනා ලබන ආදායමට වැඩි ආදායමක් ලෝකයේ පොහොසත් ම 2,153 දෙනා ලබන බව හෙළි කර ඇත. එසේ ම ලෝකයේ පොහොසත් ම සියයට එකක් වූ පිරිස ලබන ආදායම කෝටි 690ක ජනගහනය ලබන ආදායම මෙන් දෙගුණයක් වන බව ද හෙළි කර තිබේ. ලංකා මාරසිංහ ලංකා ඉරිදා සංග්‍රහය", "URL": "https://lankatruth.com/si/?p=88998", "Category": "ආර්ථික පුවත්", "Parent URL": null}