{"Source": "Lankatruth", "Timestamp": "June 21, 2021", "Headline": "ගෑස් මිල ගැන අලුත්ම තීන්දුව මෙන්න…", "News Content": "ගෘහස්ථ ගෑස් සිලින්ඩරයක මිල රුපියල් 600කින් පමණ ඉහළ දමන ලෙසට එම සමාගම් කර තිබූඉල්ලීම සම්බන්ධයෙන් ඒ පිළිබඳව අධ්‍යයනය කිරීමට පත්කරනු ලැබූඅමාත්‍ය අනු කමිටුවේ තීරණය කැබිනට් මණ්ඩලයට දැනුම් දුන් බව පරිසර අමාත්‍ය මහින්ද අමරවීර මහතා පවසයි. මහින්ද අමරවීර අමාත්‍යවරයාට අමතරව බන්දුල ගුණවර්ධන, මහින්ද අමරවීර, වාසුදේව නානායක්කාර, උදය ගම්මන්පිළ සහ කෙහෙලිය රඹුක්වැල්ල යන ඇමතිවරුන්ගෙන සැදුම්ලත් මෙම කමිටුව අවස්ථා කිහිපයකදී රැස්වී ගෑස් මිල ඉහළ දැමීමට කර තිබූඉල්ලීම පිළිබඳව සාකච්ඡා කර තිබේ. මහින්ද අමරවීර ඇමතිවරයා අද (21) ප්‍රකාශ කර සිටියේ මේ මොහොතේ රට හමුවේ පවතින තත්වය සැලකිල්ලට ගෙන ගෑස් මිල වැඩි නොකිරීමට තීරණය කළ බවත් ඒ සඳහා විකල්ප යෝජනා කමිටුව විසින් කැබිනට් මණ්ඩලයට ඉදිරිපත් කළ බවයි. කෙසේ වෙතත් පසුගිය දිනවල ඉන්ධන මිල විශාල වශයෙන් ඉහළ දැමීමත්, පාන් පිටි මිල ඉහළ දැමීමත් සමග කොවිඩ් වසංගතයෙන් පීඩාවට පත්ව සිටින ජනතාවට තව තවත් පීඩනයට ලක් කෙරුණු අතර ජනතාවගේ බලවත් විරෝධය මෙන්ම ආණ්ඩුවේ ප්‍රසාදයද මේ වන විට ගිලිහීගොස් තිබේ. එම තත්වය හමුවේ ආණ්ඩුව ගෑස් මිල ඉහළ දැමීමට සමාගම් කර තිබෙන ඉල්ලීම පිළිබඳව විවිධ හේතු දක්වමින් කල් ලබා ගනිමින් සිටී.", "URL": "https://lankatruth.com/si/?p=118217", "Category": "පුවත්", "Parent URL": null}