{"Source": "Lankatruth", "Timestamp": "June 3, 2017", "Headline": "ජන දුක ළඟ නිරතුරු දිදුලන රතු තරුව", "News Content": "ලංකාව පිළිබඳව කුඩා කල පාසලේ උගනිද්දී කියැවුණේ ලංකාව ස්වාභාවික විපත් අවම රටක් බවය. ගිනිකඳු, භූමිකම්පා ආදී ව්‍යසන නොමැති බවය. එහෙත් අද වනවිට ස්වාභාවික විපත් සහ මිනිසා විසින්ම ඇති කර ගත් විපත් අප ජීවිතයේ කොටසක් බවට පත්වී ඇති සැටියකි. ස්වාභාවික විපත් වළක්වා ගැනීමට මඟක් නැත. එහෙත් ඉන් සිදුවිය හැකි විපත අවම කර ගත හැකිය. නිසි ලෙස මැදිහත්වීමෙන් ජනතාව පත්විය හැකි පීඩාව අවම කර ගත හැකිය. එහෙත් ආණ්ඩුවලින් නිසි ලෙස සිදු නොවන බවට ජනතාවගේ වෝදනාවට ලක් වන්නේද මෙම මැදිහත්වීමය. දිස්ත්‍රික්ක අටකට බලපෑ පසුගිය ගංවතුර හා නායයෑමේ සිදුවීම් හමුවේදී මෙම තත්ත්වයේ වැඩි වෙනසක් වූයේ නැත. එහෙත් මෙම විපත් හමුවේ ජනතාව පීඩාවට පත් වෙද්දී හෘදය සංවේදී මිනිසුන්ට අතපය හකුළා බල සිටින්නට නොහැකිය. එවැනි මිනිස්සු තම තමන්ගේ හැකියාවන් අනුව සහන කටයුතුවලට ස්වේච්ඡාවෙන්ම ඉදිරිපත් වූහ. මේ සේවා සපයන පිරිස අතරත් සහන සේවා කටයුතු අතරත් නිසැක ලෙසම සිටින මිනිස් පවුරක් අපට හමුවේ. පළමුව ඇස ගැටෙන්නේ ඔවුන් උඩු කයට පැලඳ සිටින කබායය. තැඹිලි පැහැයෙන් යුත් එහි ඉදිරිපස මැද කහ පැහැති රවුමක රතු තරුවකි. එය හුදු ඇඳුමක් නොවේ. ආපදාවට ලක්වූ මිනිසුන් වෙනුවෙන් කැපවීමේ සංකේතයයි. ආත්ම පරිත්‍යාගයේ සලකුණයි. මේ තැඹිලි පැහැ කබා පැලඳගත් මිනිසුන්ගේ ආදර්ශයයි. ඒ මිනිසුන් නියෝජනය කරනුයේ ජනතා විමුක්ති පෙරමුණේ රතු තරුව සහන සේවා බළකායයි. ජ.වි.පෙ. රතු තරුව සහන සේවා බළකාය පළමුවරට තම සේවය අරඹන්නේ 2003 වසරේ රත්නපුර, කළුතර, මාතර ඇතුළු දිස්ත්‍රික්ක කිහිපයක ඇති වූ ගංවතුර උවදුරත් සමඟය. කෙසේ වුවද ඒ ජ.වි‍.පෙ පළමු සහන සේවා මෙහෙයුම නොවේ. 1979දී නැඟෙනහිර පළාතට බලපෑ සුළි කුණාටු හමුවේ විපතට පත් ජනතාවට සහන සැලසීමට ඉදිරිපත් වීම පළමු මැදිහත්වීම විය. තහනම් තත්ත්වයක් යටතේ වුවද 1989 ගංවතුර හා නායයෑම් ඇති වූ ව්‍යසන අවස්ථාවේදීත් ජ.වි.පෙ. වෙනත් සංවිධාන නාම යටතේ සහන සේවා සපයා තිබිණි. 2004 දෙසැම්බර් 26 සුනාමි රළ පහර දිවයිනට කඩා වැදුණු මොහොතේ පටන් රතු තරුව සහන සේවා බළකායෙන් දියත් කරන ලද මනුෂ්‍යත්වයේ මෙහෙයුම ඒ වනවිට කුඩාවුන්ව සිටි අයට හැර කිසිවකුටත් අමතක විය නොහැකිය. අවතැන් වූ ජනතාව වෙනුවෙන් කඳවුරු පැවැත්වීම, තාවකාලිකව හා ස්ථීර නිවාස තනාදීම, වෛද්‍ය කඳවුරු පැවැත්වීම, නිවාස, ව්‍යාපාරික ස්ථාන හා ධීවර වරාය පිරිසුදු කරදීම, විනාශ වූ දුම්රිය මාර්ගය නැවත ඉදිකිරීම, ගාල්ල තාවකාලික බස්නැවතුම්පොළ ඉදිකිරීම ඇතුළු දැවැන්ත වැඩ කොටසකට උරදුන් ඉතිහාසයකට රතු තරුව හිමිකම් කියයි. ස්වාභාවික ව්‍යසනයක් වූ සැණින් සෑම කෙනකුගේම සිහියට නැඟෙන තරමට අද වනවිට රතු තරුව සහන සේවා ජන ජීවිතයට බද්ධ වූවකි. රතු තරුව කැපකිරීමේදීත් අවංකභාවයේදීත් පූර්ණ විශ්වාසය තැබිය හැකි තැනකි. එයට තමන්ගේ පරිත්‍යාග භාර දෙන්නට කිසිවකු දෙවරක් නොසිතන්නේ ඒවා අවශ්‍යයෙන්ම ලැබිය යුතු අයට සහ තැනට ළඟා වන බව ඔවුන්ට හොඳින්ම විශ්වාස නිසාය. එය රතු තරුව තමන්ගේ ඉතිහාසය තුළ උපයාගෙන ඇති වත්කමය. පසුගිය වසරේ මැයි මාසයේ ගලා ආ ගංවතුර අවස්ථාවේදී මෙන්ම මෙවර මැයි මාසයේදී රතු තරුව ස්වේචඡාවෙන් සුපුරුදු වගකීම පවරාගෙන තිබේ. ගලා ආ මහ ජල පහරට නිවාස, මාර්ග යට කළ හැකි වුවද මනුෂ්‍යත්වය යට කළ නොහැකි විය. පොදු ජනතාව රොද බැඳ ගනිමින් රතු තරුව සහන මධ්‍යස්ථාන කරා ඇදී තමන්ගේ ද්‍රව්‍යමය පරිත්‍යාගයන් සිදුකළහ. සහන සේවා සඳහා අවශ්‍ය මූල්‍යමය හැකියාව ජවිපෙ මන්ත්‍රි වැටුප් අරමුදලෙන් සම්පාදන කෙරිණි. ඉදින් රට පුරා විවිධ දිස්ත්‍රික්කවලින් රොද බැඳගනිමින් පැමිණි සාමාජිකත්වය ඒකරාශී කර ගනිමින් අද වනවිට රතු තරුව විශාල සහන සේවාවක නිරත වී සිටියි. කොළඹ, ගම්පහ, කළුතර, රත්නපුර, ගාල්ල, මාතර දිස්ත්‍රික්ක ප්‍රමුඛ කොට ගනිමින් ක්‍ෂේත්‍ර ගණනාවක මෙම සහන සේවා දියත් වී ඇත. රත්නපුර දිස්ත්‍රික්කයේදී ගංවතුරට හසුවූ පාසල්, ආගමික ස්ථාන වැනි පොදු ස්ථාන පිරිසුදු කිරීම, සෞඛ්‍ය කඳවුරු පැවැත්වීම, පෞද්ගලික ළිං ඉසීම හා නිවාස පිළිසකර කරදීම, වියළි ආහාර ජල බෝතල් බෙදාදීම වැනි කටයුතුවලට 300කට වැඩි රතු තරුව සාමාජිකයන් විසින් මේ වනවිට මැදිහත් වී අවසන්ය. නායයෑම් සිදුවූ ස්ථානවල ජනතාව ඉවත් කිරීම්වලටත් ආහාර බෙදාදීමටත් හානි වූ නිවාස අලුත්වැඩියාවටත් රතු තරුව කටයුතු කර තිබේ. දිස්ත්‍රික්කය පුරා රතු තරුව මැදිහත්වීමෙන් දිනකට සායන 15කට වැඩි සංඛ්‍යාවක් සංවිධානය කරනු ලබන අතර රත්නපුරය, ඇහැලියගොඩ, නිවිතිගල, කලවාන වැනි දැඩි ලෙස ගංවතුරෙන් පීඩා වූ ප්‍රදේශවලට බෝට්ටු මඟින් ආහාර ද්‍රව්‍ය බෙදාහැරීම හා වෛද්‍ය සායන පැවැත්වීමට පියවර ගනු ලැබ තිබේ. කළුතර දිස්ත්‍රික්කයේ කළුතර, බුලත්සිංහල, අගලවත්ත, මිල්ලනිය, ‍දොඩන්ගොඩ, හොරණ, ඉංගිරිය වැනි ගංවතුරින් දැඩි බලපෑමට ලක් වූ ප්‍රදේශවල රතු තරුව සහන සේවා දියත් වී ඇත. අනෙකුත් බොහෝ ස්වේච්ඡා සංවිධාන පහසු ස්ථානවලට ආධාර ලබාදී පිටත්ව යද්දී යටගම්පිටිය වැනි දැඩි බලපෑමක් එල්ල වූ දුෂ්කර තැනකට බෝට්ටු මඟින් ළඟා වෙමින් රතු තරුව සහන සේවා සැපයීම කැපී පෙනේ. විවිධ ස්ථානවල වෛද්‍ය සායන 10කට වැඩි සංඛ්‍යාවක්ද ආහාර ද්‍රව්‍ය බෙදාහැරීම් 20කට වැඩි ගණනක්ද දියත් වෙමින් තිබීම පීඩාවට පත් මහජනතාවට මහත් සහනයක් වී තිබේ. ගංවතුර දැඩි ලෙස බලපෑ මාතර දිස්ත්‍රික්කයේද රතු තරුව සහන සේවා බළකාය ලහි ලහියේ වැඩකටයුතුවල නිරත වී සිටියි. විශේෂයෙන් මාතර තිහගොඩ වැනි දුෂ්කර තැනක ගම්මාන 30ක ප්‍රමාණයක් දැඩි ගංවතුර හමුවේ දූපත් බවට පත්වී තිබියදී රතු තරුව සහන සේවා ඒ වෙත ළඟා වී සහන සේවා සපයා දී තිබේ. මාතර ප්‍රදේශයේ ගංවතුරට කොටු වී සිටින ජනතාවගේ සෞඛ්‍ය ගැටලු විසඳීමට රතු තරුව සොයා ගත්තේ කදිම විසඳුමකි. ඒ බෝට්ටුවක්ම ජංගම සෞඛ්‍ය කඳවුරක් බවට පත් කරගනිමින් කඩිනමින් සහන ඇවැසි ජනතාව කරා යාත්‍රා කිරීමය. රට පුරා රතු තරුව සාමාජිකයන් තමන්ගේ දෛනික වැඩකටයුතු පසෙකලා කිලෝමීටර් සිය ගණන් දුර ස්වේච්ඡාවෙන් පැමිණ ඇත්තේ විපතට පත් සහෝදර ජනතාවට පිහිට වීමේ මානුෂීය වගකීම වෙනුවෙනි. එය කෙතරම්ද යන්නට කදිම ආදර්ශයක් සපයමින් මාතර මොරවක්කන්ද ප්‍රදේශයේ ජවිපෙ සාමාජිකයකු තමන්ගේ ඥාතීන් දසදෙනකු පමණ ගංවතුරින් මියගොස් තිබියදීත් වරල්ල රතු තරුව මධ්‍යස්ථානයට අනුයුක්තව සහන සේවාවල නිරත වී සිටී. රතු තරුව සාමාජිකයන්ගේ පරිත්‍යාගය කැපවීම එබඳුය. රතු තරුව සහන සේවා මෙතරම් වැඩ කොටසක නිරත වී සිටීම ඇතැමුන්ට ඉවසා සිටිය නොහැකිය. ඒ එම දැවැන්ත කැපකිරීම සමඟ සැසඳෙන්නට ඔවුන්ට නොහැකි නිසාය. එහෙත් විවේචනය උදෙසාවත් එම වැඩපිළිවෙළ තුළ අඩුපාඩුවක් සොයාගැනීමට ඔවුන් අසමත්ය. රතු තරුව අනන්‍යතාව යටතේ එම මෙහෙවර දියත්වීම ප්‍රශ්න කෙරෙන හාස්‍යජනක තැනකට ඔවුන් ඇදවැටෙන්නේ එබැවිනි. කෙසේ වුවද මේ සියල්ල මධ්‍යයේ රතු තරුව නොනැවතී දිදුලයි. ඇදහැලෙන වැසිපිට වැසිවලට, උතුරා ගලා යන මහා ජල ප්‍රවාහයන්ට, ගලා හැලෙන ‘මඩ’ කඳුවලට රතු තරුව යට කළ නොහැකිය. රතු තරුව සාමාජිකත්වයේ අධිෂ්ඨානය, කැපවීම, ආදර්ශය යටපත් කළ නොහැකිය. සියලු කල්හිම සකලවිධ පීඩාවට පත් මිනිසුන් වෙත එහි සහෝදර දෑත් දිගු වෙයි. මව්බිම", "URL": "https://lankatruth.com/si/?p=35359", "Category": "පුවත්", "Parent URL": null}