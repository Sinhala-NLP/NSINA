{"Source": "Lankatruth", "Timestamp": "December 20, 2011", "Headline": "උතුරු කොරියානු නායක කිම් ජොන්ග් ඉල් ගේ මරණය වෙනුවෙන් ජ.වි.පෙ. ශෝකය", "News Content": "උතුරු කොරියානු නායක කිම් ජොන්ග් ඉල්ගේ මරණය වෙනුවෙන් ජනතා විමුක්ති පෙරමුණ තම ශෝකය පළ කර තිබේ. ජ.වි.පෙ. දේශපාලන මණ්ඩලය වෙනුවෙන් කොරියානු මහජන ජනරජයේ කම්කරු පක්‍ෂයේ මධ්‍යම කමිටුව වෙත ශෝකය පළ කිරීමේ ලිපියක් මගින් ජ.වි.පෙ. නායක සෝමවංශ අමරසිංහ මහතා කිම් ජොන් ඉල් මරණය වෙනුවෙන් තම පක්‍ෂයේ සාතිශය කනගාටුව පළ කරන බව කියා සිටී. කිම් ජොන් ඉල් උතුරු කොරියාවේ පමනක් නොව සෙසු ලෝකයේද අධිරාජ්‍ය විරෝධී ජනතාවගේ මිතුරෙකු බව පෙන්වා දෙන ඒ මහතා සමාජවාදය කෙරෙහි ඉල්ගේ නොසැලෙන විශ්වාසය සමස්ථ ලෝකයේ කොමියුනිස්ට්වාදීන්ගේ හා අධිරාජ්‍ය විරෝධීන්ගේ සහෝදරත්වයට පාත‍්‍රවුන බව පෙන්වා දෙයි. බලවත් අධිරාජ්‍යවාදී සතුරන්ගෙන් තම රටට එල්ල වී ඇති තර්ජනය කිසිදා අවතක්සේරු නොකළ නායක කිම් ජොන්ග් ඉල් තම රටේ ගරුත්වය, නිදහස, ස්වෛරීභාවය හා භෞමික ඒකාබද්ධතාවය ආරක්‍ෂා කිරීම සඳහා තම සමස්ත ජීවිතය පුරා කැපවී සිටින්නේය. ලෝකය හමුවේ කුඩා ජාතියක් වුවද උතුරු කොරියාව සතුරන්ගේ තර්ජනවලට හා බලපෑම්වලට කිසිදා යට නොවීය. එය සැබෑ නිදහස හා සමාජවාදය දිනා ගැනීම සඳහා අරගල කරන ජාතීන්ට අගනා ආදර්ශයක් වූවා මෙන්ම එය ඉදිරියටද පවතිනු ඇත. කොරියානු කම්කරු පක්‍ෂයේ නායකත්වය යටතේ කොරියානු මහජන ජනරජයේ ජනතාව තම ශෝකය ශක්තියක් බවට පෙරළා ගනු ඇති බවටද සමාජවාදය ගොඩනැගීමේ අරගලයේ වඩ වඩාත් ජයග‍්‍රහනයන් අත්කර ගනු ඇති බවටද තමන්ට සැකයක් නැතැයි සෝමවංශ මහතාගේ ලිපියේ වැඩිදරටත් සඳහන්වේ.", "URL": "https://lankatruth.com/si/?p=568", "Category": "පුවත්", "Parent URL": null}