{"Source": "Lankatruth", "Timestamp": "May 10, 2023", "Headline": "කුරුණෑගල හිටපු නගරාධිපති චෝදනා 18න් 11කට වරදකරු වෙයි", "News Content": "කුරුණෑගල හිටපු නගරාධිපති තුෂාර සංජීව විතාරණගේ පාලන කාලයේදී සිදු කර ඇති වැරදි සම්බන්ධයෙන් වයඹ පළාත් ආණ්ඩුකාර අද්මිරාල් ඔෆ් ද ෆ්ලීට් වසන්ත කරන්නාගොඩගේ නියමයෙන් පත්කරන ලද ඒකපුද්ගල පරීක්ෂණ කොමිසම වෙත ඉදිරිපත් කරන ලද නගරාධිපතිට එරෙහි චෝදනා 18 අතරින් 11කටම ඔහු වැරදිකරු බව එම කොමිසම තීන්දු කර ඇත. එම පරීක්ෂණ කොමිසම විසින් ලබා දෙනු ලැබ ඇති නිගමනවලට අනුව තුෂාර සංජීව විතාරණ 2022.12.31 වැනි දින සිට ක්‍රියාත්මක වන පරිදි කුරුණෑගල මහ නගර සභාවේ නගරාධිපති ධූරයෙන් හා සභික ධූරයෙන් පහකළ අයෙකු වශයෙන් සැලකිය යුතු බවට නියම කරමින් වයඹ පළාත් ආණ්ඩුකාර අද්මිරාල් ඔෆ්ද ප්ලීට් වසන්ත කරන්නාගොඩ අතිවිශේෂ ගැසට් නිවේදනයක් පසුගිය මැයි 08 නිකුත් කර තිබේ. නගරාධිපතිවරයාට එරෙහිව ලැබී තිබූ පැමිණිලි සැලකිල්ලට ගෙන වයඹ පළාත් ආණ්ඩුකාරවරයාගේ නියමයෙන් හිටපු මහාධිකරණ විනිසුරු ලලිත් ඒකනායකගේ ප්‍රධානත්වයෙන් යුත් එම පරීක්ෂණ කොමිසමේ කටයුතු 2022.12.09 වන දින සිට ආරම්භ කරනු ලැබීය. මෙම කොමිසම හමුවේ වයඹ පළාතේ හිටපු ආණ්ඩුකාරවරුන් වන පේෂල ජයරත්න සහ ඒ.ජේ.එම්.මුසම්මිල්ද සාක්ෂි ලබා දී ඇත. මහ නගර සභා ආඥා පනත යටතේ 2020 වසරේ අයවැය සම්පාදන හා බලාත්මක කිරීමේ නියෝගවල විධිවිධාන ක්‍රියාත්මක වීම හේතුකොටගෙන තුෂාර සංජීව විතාරණ 2022.12.31 වන දින සිට ක්‍රියාත්මක වන පරිදි කුරුණෑගල මහ නගර සභාවේ නගරාධිපති ධූරයෙන් ඉල්ලා අස්වූවා සේ සලකන බවද එම ගැසට් නිවේදනයෙහි සඳහන් වේ.", "URL": "https://lankatruth.com/si/?p=146895", "Category": "පුවත්", "Parent URL": null}