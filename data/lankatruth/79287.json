{"Source": "Lankatruth", "Timestamp": "August 18, 2019", "Headline": "ජාතික ජන බලවේගයේ අපේක්ෂකයා තීරනාත්මකයි", "News Content": "සංවිධාන 31ක් නියෝජනය කරමින් කොළඹ, ගෝල්ෆේස් පිටියේදී අද (18) රටට හඳුන්වාදීමට නියමිත ජාතික ජන බලවේගයේ අපේක්ෂකයා තීරණාත්මක සාධකය වී ඇත. දේශපාලන විශේලේෂකයන් අවධාරණය කරන්නේ 1978 ආණ්ඩුක්‍රම ව්‍යවස්ථාව යටතේ මෙතෙක් පැවති ජනාධිපතිවරණ හතට වඩා, ලබන නොවැම්බර් මාසයේදී පැවැත්වීමට නියමිත ජනාධිපතිවරණය සඳහා තුන්වැනි පාර්ශවයකින් ඉදිරිපත් වන අපේක්ෂකයා වඩා තීරණාත්මක වන බවයි. එජාපය සහ රාජපක්ෂ කඳවුර සම්බන්ධයෙන් ප්‍රබල විවේචනයක් එල්ල වී ඇති අවස්ථාවක විදෙස් තානාපති අංශ පවා මෙම ජාතික ජන බලවේගයේ හැසිරීම පිළිබඳව අදහස් දක්වා තිබීමද කැපී පෙණෙන කරුණක් බව ඔවූහු අවධාරණය කරති. පසුගිය 06 වැනිදා බණ්ඩාරනායක සම්මන්ත්‍රණ ශාලාවේදී ශ්‍රී ලංකාවට සුපිළිපන් නව දේශපාලන සංස්කෘතියක් උදාකර ගැනිමේ නිර්දේශයන් රට හමුවේ තබමින් ත්‍රෛනිකායික භික්ෂුන් වහන්සේලා ඇතුළු ආගමික නායකයන් විසින්ද අවධාරණය කර තිබුණේ හොරකම්, දූෂණ, මිනීමැරුම් චෝදනාවක් එල්ල නොවූ අපේක්ෂකයන්ට මූලිකත්වය දිය යුතු බවටයි. අගාමික ප්‍රධානීන්ගේ මෙවැනි බලෑම් මෙරට ජාතික මැතිවරණවලදී තීරණාත්මක ලෙස බලපා තිබේ. 2005 ජනාධිපතිවරණයේදී මහින්ද රාජපක්ෂ ජයග්‍රහණයට සැලකිය යුතු හේතුවක් වූයේ රනිල් වික්‍රමසිංහට එරෙහිව මෙවැනි ආගමික ප්‍රධානීන් ගෙනගිය ප්‍රචාරක මෙහෙයුමයි. මෙරට පිහිටි විදෙස් තානාපති කාර්යාල පාර්ශවයන්ද පවසා තිබුණේ, ජවිපෙද ඇතුළත් මෙම ජාතික ජන බලවේගයේ අපේක්ෂකයා තීරණාත්මක බවයි. විශේෂයෙන්ම අප්‍රේල් 21 ප්‍රහාරයෙන් පසු විදෙස් මාධ්‍ය සඳහන් කර තිබුණේ ඉදිරියේදී පැවැත්වීමට නියමිත මෙරට ජාතික මැතිවරණ සියල්ල තීරණාත්මක බවත්, පවතින පාලන ව්‍යූහයන් ජනතාවගේ දැඩි දෝෂ දර්ශනයට ලක්වෙමින් තිබෙව බවත්ය. මේ අතර දෙමළ ජාතික සන්ධානය පාර්ශවයෙන් පවසා ඇත්තේද එජාපයෙන් සහ රාජපක්ෂ කඳවුරෙන් ඉදිරිපත්වන ජනාධිපති අපේක්ෂකයන් පිළිබඳව විශ්වාසය තැබිය නොහැකි බවයි. දෙමළ ජාතික සන්ධානය උතුරු – නැගෙනහිර ජනතාවගේ බරපතළ විවේචනයට ලක්වී තිබුණද, ප්‍රාදේශීය මැතිවරණවලදී මෙන් නොව ජාතික මැතිවරණවලදී ඔවුන්ගේ මැදිහත්වීම කැපී පෙනෙන බව පසුගිය මැතිවරණ ප්‍රතිඵල විශේලේෂණයේදී පෙනී යයි. “පැෆරල්” වැනි මැතිවරණ නිරික්ෂණ සංවිධාන දැනටමත් ජවසා ඇත්තේ, මීළඟ ජනාධිපතිවරණයේදී දෙවැනි මානපය තීරණාත්මක වනු ඇති බවයි. මැතිවරණ කොමිසමේ සභාපති මහින්ද දේශප්‍රිය විසින්ද ජනාධිපතිවරණ ක්‍රමය පිළිබඳ පුන පුනා විස්තර කරමින් කියා සිටියේ, මෙවර ජනාධිපතිවරණයේදී දෙවන මනාපයේ ඇති වැදගත්කමයි. මේ අතර දේශපාලන විශ්ලේෂකයන් වැඩි දුරටත් පෙන්වා දෙන්නේ, ජාතික ජන බලවේගය වටා එක්ව ඇති දේශපාලන සංවිධාන, විශ්වවිද්‍යාල ආචාර්යවරුන්, කලාකරුවන් ඇතුළු විවිධ සමාජ සංවිධාන සක්‍රීය දේශපාලනයේ නිරතවූවන් නිසාම එහි අපේක්ෂකයා තීරණාත්මක බවය. ඒ අතර 2015 ජනාධිපතිවරණයේදී පොදු අපේක්ෂකයා ලෙස මෛත්‍රීපාල සිරිසේනගේ ජයග්‍රහණයට වෙහෙස වූ සිවිල් පුරවැසි සංවිධානද මෙවර ජාතික ජනබලවේගයට සහාය දැක්වීම ජනාධිපතිවරණයට අදාළ කැපී පෙනෙන කරුණක් වී තිබේ. අසංක කරුණාරත්න – ලංකා ඉරිදා සංග්‍රහය", "URL": "https://lankatruth.com/si/?p=79287", "Category": "පුවත්", "Parent URL": null}