{"Source": "Lankatruth", "Timestamp": "November 18, 2020", "Headline": "සමත්කමේ වසරක්", "News Content": "ගෝඨාභය රාජපක්ෂ මහතා ජනාධිපති ධූරයට පත් වී හරියටම වසරක් ගෙවී ගොස් තිබෙනවා. ගෙවුණු කාලය දිහා ආපසු හැරී බැලුවොත් මෙය පත් වූ දා පටන් බොහෝ සමත්කම් දැක් වූ රජයක් ලෙස නම් කිරීමේ වරදක් නැහැ. රජය පමණක් නොවේ තවත් බොහෝ පිරිස් මෙම කාලය ඇතුළත බොහෝ සමත්කම් දැක්වීමට සමත් වුණා.ගෝඨාභය රාජපක්ෂ ජනාධිපතිවරයාට මේ කාලය ඇතුළත එතරම් සමත්කම් දැක්වීමට නොහැකි වුණානම් ඒ කොරෝනා නමැති වෛරසයක් හිටිහැටියේ කඩා පහත්වීම නිසයි. ජනාධිපතිතුමා යුද්ධ කිරීමට පමණක් දන්නා නායකයෙකු නිසා ඒ පිළිබඳ ඔහුට දොස් පැවරීම අසාධාරණයි. නමුත් කොරෝනා වෛරසය ත්‍රස්තවාදී සංවිධානයක් කියා වරදවා වටහාගත් නිසාදෝ ජනාධිපතිවරයා කොරෝනා මර්දනය සම්පූර්ණයෙන්ම භාරදුන්නේ සෞඛ්‍ය අංශවලට නොවේ ආරක්ෂක අංශවලටයි. එම නිසා සෞඛ්‍ය බළධාරීන්ට වඩා යුද හමුදාපතිවරයා රටේ සෞඛ්‍ය ගැන ප්‍රකාශ නිකුත් කිරීමට සමත් වූ වසරක් ලෙස මෙය හැඳින්විය හැකියි. එමෙන්ම රටේ ජනාධිපති ගෝඨාභය රාජපක්ෂ ද, ශවේන්ද්‍ර සිල්වා ද කියා රටේ ජනතාවට සැක සිතෙනා තරමටම මාධ්‍ය ඉදිරියේ පෙනී සිටීමට යුද හමුදාපතිවරයා මේ වසරේදී සමත් වුණා. එමෙන්ම කොරෝනා පළමු රැල්ල සාර්ථකව පාලනය කළත්, දෙවන රැල්ලේ දී ඇගළුම් කම්හලකින් ආරම්භ වී මුළු රට පුරාම ව්‍යාප්ත වීමට කොරෝනා වෛරසය මේ වසරේ දී සමත් වුණා. දුටුගැමුණු කුමාරයා යුද කරන්නා සේ, රටේ තැනින් තැනින් හිතුමතේ පැනවී මුළු රටම අවුල් ජාලයක් කිරීමට ඇඳිරිනීතිය මේ වසරේ දී සමත් වුණා.කොරෝනා වෛරසය නිසා රටපුරා ආර්ථික මධ්‍යස්ථාන වැසී යද්දී, රුපියල් පහළොවට විස්සට එළවළු කිලෝව විකිණීමට ගොවියන්ට සිදුවෙද්දී, එම එළවළු ගෙනැවිත් දෙතුන් සීයට ජනතාවට විකුණා අසීමිත ලාබ ලැබීමට අතරමැදි වෙළෙඳුන් සමත් වූ වසරක් ලෙස ද මේ වසර හැඳින්විය හැකියි. අත්‍යවශ්‍ය භාණ්ඩ සඳහා කොතරම් පාලන මිල පැනවූවද ඒ කිසිවක් නොසළකා හැර තමන්ට අවශ්‍ය මුදලට භාණ්ඩ විකිණීමට වෙළෙඳුන් මේ වසර තුළ සමත් වුණා. සහල් මිල පාලනයට කෙතරම් ගැසට් නිකුත්කළත් ඒවාට බිය නොවී සහල් මිල තමන්ට අවැසි විදියට පාලනය කිරීමට මහා පරිමාණ මෝල් හිමියන් මේ වසරේ සමත් වීමද විශේෂයක්. අනික් අතින් පරිසරය සුරකින්නට පොරොන්දු වී පැමිණි රජයක් බලයේ පවතිද්දී ම ලෝක උරුම සිංහරාජ වනාත්තරය මැදින් පාරිසරික තක්සේරු වාර්තා නොමැතිව මාර්ගයක් සාදා ගැනීමට ලංකාගම වැසියන් සමත් වූ වරසක් මේ. එපමණක් නොවේ සාදා නිමකරන්නටත් පෙර එම මාර්ගය සෝදා හැර ගිලාබස්සවන්නට මහා වර්ෂාව සමත් වුණා. වර්ෂාව මාර්ග සෝදා දමද්දී, මුහුදු වෙරළට පොම්පකරන වැලි සෝදා හැරීමට මුහුදු රළ සමත් වූ ආකාරයත් ජනතාවට මතකයි. මීට අමතරව යුද්ධය අවසන් කළ නායකයින් පාලනය කරන රටේ දින හයක් යන තුරු කිසිවෙකුට සොයාගත නොහැකි ලෙස සැඟවී සිටීමට රිෂාඩ් බදුයුදීන් මන්ත්‍රීවරයා මේ වසරේදී සමත් වුණා. බදුයුදීන් මන්ත්‍රීවරයා පමණක් නොවේ, කුරුණෑගල බුවනෙකබා රාජසභාව ඩෝසර් කළ නගරාධිපතිවරයා ද රවී කරුණානායක සහ රාජිත සේනාරත්න යන අය ද පොලීසියට හසු නොවී සැඟවී සිටීමට සමත් වුණේ මේ වසර ඇතුළතයි. එමෙන්ම පාස්කු ප්‍රහාරයේ වරදකරුවන්, මහබැංකු කොල්ලකරුවන්, රට ණය කළ රටේ මුදල් සොරා කෑ දූෂිත දේශපාලඥයින් ද මේ වසරේ දී නීතියෙන් ගැලවී සිටීමට සමත් වුණා. ඒ අර්ථයෙන් ගත් කළ මෙය බොහෝ පුද්ගලයින් නීතියට හසු නොවී සැඟවී සිටීමට සමත් වූ වසරක් ලෙස හැඳින්විය හැකියි. එමෙන්ම මෙය, දියුණු රටක් ගැන ඇමරිකානු පන්නයේ සිහින දුටු ජනතාවගේ ජනවරමට පයින් ගසා, වියත් මගේ සාමාජිකයන් යටපත්කරමින් මැතිසභයේ තනතුරු දැරීමට පරණ හොර නඩයම සමත් වූ වසරක් ද වනවා. එක රටකට එක නීතියක් බව පසක් කරමින් මිනී මරා හිරේ ගිය අපරාධකරුවන් පාර්ලිමේන්තු පැමිණීමට ද මෙම වසරේ දී සමත් වුණා. තනි සිංහල ඡන්දවලින් පත් වූ ආණ්ඩුවට බලපෑම් කිරීමට තමන් සමත් බව මුස්ලිම් දේශපාලඥයින් මේ වන විට පෙන්වා දෙමින් සිටින්නේ කොරෝනා මරණ අවසන් කටයුතු තමන් කැමති විදියට කරන්නට මඟ පාදාගනිමින්. ඇමරිකානු විරෝධය, චීන විරෝධය ගැන වේදිකා ගානේ බෙරිහන් දුන් කටහැකර දේශපාලඥයින්ගේ කටවල් වැස්සවීමට චීනය සහ ඇමරිකාව මේ වසරේ දී සමත් වූ බවත් මෙහි සඳහන් නොකළොත් එය විශාල අඩුවක්. දියුණු වෛද්‍ය විද්‍යාත්මක විසඳුම් කුණු කූඩයට දැමීමට, හොර වෙද්දුන්ගේ මතුරපු මුට්ටි සමත් වූ වසරක් ලෙස ද මෙය හැඳින්විය හැකියි. මේ සියලු අර්ථයෙන් ගත්කළ මේ වසර සමත්කමේ වසරක් ලෙස හැඳින්වීමේ වරදක් නැහැ. මේ සියල්ල අතරේ කුමකින් හෝ ජනාධිපතිවරයා අසමත් වූවානම් ඒ ඔහුට පාර්ලිමේන්තුවේ තුනෙක් දෙකක බලයක් නොමැති නිසා පමණයි. පාර්ලිමේන්තුවේ තුනෙන් දෙකත් ලැබුණු පසු ජනාධිපතිවරයා කුමකින් හෝ අසමත් වූවානම් ඒ විසිවන සංශෝධනය සම්මත කරගැනීමට නොහැකි වූ නිසා පමණයි. විධායක ජනාධිපති බලයත් තබාගෙන, පාර්ලිමේන්තුවේ තුනෙන් දෙකත් ලබාගෙන, විසිවන සංශෝධනයත් සම්මත කරගෙන තවමත් ජනාධිපතිවරයා අසමත් වනවානම් ඒ බැසිල් රාජපක්ෂ මහතාව පාර්ලිමේන්තුවට ගෙන්වා ගැනීමට නොහැකි නිසා පමණයි. ඉතා ඉක්මනින් ම බැසිල් රාජපක්ෂ මහතාවත් පාර්ලිමේන්තු ගෙන්වාගත් පසු ගෝඨාභය රාජපක්ෂ ජනාධිපතිතුමා කිසිවකින් අසමත් නොවී, රට සෞභාග්‍යයේ දැක්ම කරා මෙහයවීමට සමත්වන බව රටේ ජනතාවට හොඳින් ම විශ්වාසයි. නීතීඥ නිරූපා සේරසින්හ මහත්මියගේ ෆේස්බුක් පිටුවෙන්", "URL": "https://lankatruth.com/si/?p=100615", "Category": "පුවත්", "Parent URL": null}