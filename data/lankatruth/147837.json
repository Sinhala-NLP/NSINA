{"Source": "Lankatruth", "Timestamp": "June 15, 2023", "Headline": "ටියුනීසියාව ජය ගනී ! IMF දණ ගසයි !", "News Content": "පසුගියදා ඓතිහාසික කත්රාජ් නගරයේ සිට ඉතාලියානු අගමැතිනි Giorgia Meloni හමුවීමෙන් පසු ජාතිය ඇමතු ටියුනීසියානු ජනාධිපති Kaïs Saïed යළි පවසා සිටියේ මුල්‍ය අරමුදලේ (IMF) අසාධාරණ කොන්දේසි ඉදිරියේ හිස නැමීමට තමන් සුදානම් නැති බවයි. පසුගිය කාලය තුළ ඇමරිකානු රාජ්‍ය ලේකම් BLINKEN හා යුරෝපා සංගමයේ Josep Borrell විසින් විටින් විට අන්තර් ජාතික මුල්‍ය අරමුදලේ කොන්දේසි පිළිගන්නා ලෙස ඉල්ලමින් Kaïs Saïedගේ පාලනයට බලපෑම් සිදු කළත් ඔහු දණ නැමුවේ නැත. පසුව ප්‍රංශය, ඉතාලිය ටියුනීසියානු ජනාධිපතිවරයාගේ කොන්දේසි පිළිගැනීමත් සමග ඇමරිකාවද ඒ සඳහා තම සහය පල කර ඇත. මේ අනුව මුල්‍ය අරමුදලේ අසාධාරණ කොන්දේසි ඉදිරියේ දණ නොනමා තම රටේ ස්වාධීනත්වය රැක ගත් රටක් ලෙස ටියුනීසියාවද ලෝක ඉතිහාසයට එක් වනු ඇත. ජුනි පළමුවැනිදා රටේ ධනවත් කල්ලි විසින් පැහැර හැර ඇති හා එයින් වරප්‍රසාද භුක්ති විඳින නමුත් එයින් රටේ ආර්ථිකයට යලි ආයෝජනය නොකරන බදු යළි අයකරගැනීම සඳහා නව බදු ක්‍රමයක් හඳුන්වා දෙමින් ජනතාව ඇමතූ Kaïs Saïed තවදුරටත් ප්‍රකාශ කර සිටියේ “මාගේ රටේ පාලනය පිරැටියන්ගේ අතට ලබා දෙන්න මේ රටට ආදරය කරන දේශප්‍රේමියෙකු ලෙස මට පුළුවන් කමක් නැහැ. තවදුරටත් දරිද්‍රතාවය වර්ධනය කරන විදේශ මුල්‍ය උපදේශකයින්ගේ අසාධාරණ කොන්දේසි ඉදිරියේ හිස නමන්න මම සුදානම් නැහැ. මම හිස නමන්නේ දෙවියන් ඉදිරියේ සහ මාගේ ජනතාව ඉදිරියේ පමණයි. අපි අපේ ස්ව ශක්තිය මත විශ්වාශය තබා නැගිටිමට සිතට ගත යුතුයි. රටේ රාජ්‍ය ආයතන 100ක් විකුණා දැමීම සමස්ත ටියුනීසියාවම පුපුරා යාමට හේතුවනු ඇති” යයි එය වලක්වා ලීම සඳහා තම සහෝදර ජනතාවගෙන් හා ලෝක ප්‍රජාවගෙන් ඒ සඳහා සහය ඉල්ලා සිටියේය. ඔහු තව දුරටත් අවධාරණය කරනු ලැබුවේ මුල්‍ය අරමුලින් හා ජාත්‍යන්තර මුල්‍ය සංවිධානවලින් හා අනෙකුත් ඇමරිකානු හා යුරෝපීය රටවලින් ණය ලබා ගනිමින් එම මුදල් සොරකම් කරමින් රටින් පිටමං කළ හිටපු පාලකයන්ගේ හා බදු වංචා කරමින් රටේ ජිවත්වන දූෂිත ධනවතුන්ගේ ක්‍රියා දාමයන්ට තමන් හෝ රටේ ජනතාව වග කිව යුතු නැති බවත් ජාත්‍යන්තර මුල්‍ය අරමුදල හා අනෙකුත් බටහිර පාලකයින්ගේ උත්සාහය අවංක නම් ප්‍රථමව කළ යුත්තේ හිටපු ඒකාධිපති පාලකයා වන බෙන් අලි හා ඔහුගේ පවුලේ සාමාජිකයින් හා හිතවතුන් විසින් ලොව පුරා බැංකුවල තැන්පත් කර ඇති හොරා කෑ ඩොලර් බිලියන 05ක මුදල තම රටට ලබා දීමට සහය වීම බවයි. ඒ වෙනුවට රාජ්‍ය ආයතන 100ක් බංකොලොත් යන්න හඟවා කුණු කොල්ලෙට විකුණා දැමීම ඔහු එදින තවදුරටත් ප්‍රතික්‍ෂේප කරනු ලැබුවේය. 2011 සිට ටියුනීසියාව ඉස්ලාම් අන්තවාදී පාලනයකට හසුවී පැවති කාලය තුළ පවා අන්තර් ජාතික මුල්‍ය අරමුදල (IMF) විසින් 2011 සිට 2016 කාලය තුළ පමණක් ඩොලර් බිලියන 03ක් ටියුනීසියාව වෙත ලබා දෙනුයේ පාරිභෝගික භාණ්ඩවල බදු වැඩි කිරීම, රාජ්‍ය සේවක වැටුප් කප්පාදු කිරීම, අත්‍යවශ්‍ය ආහාර ද්‍රව්‍ය සඳහා ලබාදෙන සහන කපා දැමීම, විශ්‍රාම වැටුප් සංශෝධනය හා මධ්‍යම බැංකුව ස්වාධීන කිරීම වැනි කොන්දේසි ඔස්සේය. මෙම මුල්‍ය අරමුදල් ව්‍යාපෘතිය හේතුවෙන් රටේ උද්ධමනය හා ජිවන වියදම ඉහළ ගිය අතර නැවත වරක් ජනතා අරගල උත්සන්න විනි. මුල්‍ය අරමුදල් වාර්තා විසින්ම සනාථ කරනුයේ රටේ ණය ප්‍රමාණය එරට දල ජාතික නිෂ්පාදනයෙන් 2017 දී 60% සිට 2021 දක්වා කාලය තුල 90%ක් දක්වා වර්ධනය වූ බවයි. රටේ උද්ධමනය 10%ක් ලෙස සඳහන් වන අතර පවුල් 320,000ක් අන්ත දරිද්‍රතාවයෙන් පෙලේ. රැකියා විරහිත බාවය ජනගහනයෙන් 15%ක් වේ. සමස්ත ණය ප්‍රමාණය දල ජාතික නිෂ්පාදනයෙන් 80%ක් ලෙස දැක්වේ. කෙසේවෙතත් 2019 බලයට පැමිණි දක්ෂිණාංශික හා ජනප්‍රියවාදී පක්ෂ නායක Kais saied විසින් නැවතත් ඒකාධිපති පාලනයක් සඳහා ව්‍යවස්ථාව සංශෝධනය කර ගනු ලබන අතර දරුණු ආර්ථික අර්බුධයක රට ඇද වැටීම පිළිබඳව පැරණි පාලක තන්ත්‍රයන්ට සහය ලබා දෙමින් පෝෂණය කළ අන්තර් ජාතික මුල්‍ය අරමුදලට හා යුරෝපයට චෝදනා කරමින් මුල්‍ය අරමුදල සමග ආර්ථික ගිවිසුම් අත්සන් කිරීම මේ දක්වා ප්‍රතික්ෂේප කරනු ලැබුවා පමණක් නොව ජනතාවට ලබා දෙන සහන කප්පාදු කිරීම හා රාජ්‍ය සේවය හැකිලීමේ ඉල්ලීම්ද, එරට මධ්‍යම බැංකුව ස්වාධීන කර දේශීය හා විදේශීය වෙළඳ බැංකුවල අණසකට ලක් කිරීමද කුණු කූඩයට වීසිකර දැමුවේය. තම පාලනයට එරෙහිව ජාත්‍යන්තර කුමන්ත්‍රණයක් ඇතැයි පවසමින් kais saied යුරෝපා සංගමයට හා ඇමරිකාවට එරෙහිවද චෝදනා කළ අතර පසුගිය කාලයේ චීනයේ, කටාර් දේශයේ හා ඇල්ජීරියාවේ සංචාර කරමින් ආර්ථික හා දේශපාලන ගිවිසුම් රාශියක් වෙනුවෙන් අත්සන් කරන ලදී. මේ අතර ටියුනීසියානු සංක්‍රමිකයන්ගේ පැමිණීම නිසා අර්බුධයට ලක් වී සිටින ඉතාලියානු අගමැතිනි Giorgia Meloni ටියුනීසියාවේ කුඩා හා මධ්‍යම සමාගම් ප්‍රවර්ධනය සඳහා ඩොලර් මිලියන 100ක් ලබා දෙමින් පවසා සිටියේ අප්‍රිකාවේ ප්‍රශ්න යුරෝපීය කළු කන්නාඩියෙන් බැලීමේ යුගය අවසාන කල යුතු බවය. ටියුනීසියාව චීනයට හා රුසියාව වෙත ඇදී යාමෙන් සමස්ත කලාපයම අස්ථාවර විය හැකි අතර මේ වනවිට විපක්ෂයේ සිට උද්ඝෝෂණ මෙහයවන ඉස්ලාම්වාදී අන්තවාදීන් ශක්තිමත් වීම සමස්ත යුරෝපයටම තර්ජනයක් විය හැකි බවටද අනතුරු හඟවන ලදී. මේ වනවිට ටියුනීසියාව සතුව පවතින Bizerte සහ Zarzis වරායන් සංවර්ධනය සඳහා චීනයට පැවරීමට සාකච්චා සිදුවමින් පවතින අතර මෙම උත්සාහය සම්බන්ධයෙන් ඇමරිකාව හා යුරෝපය සිටිනුයේ බලවත් කනස්සල්ලෙනි. එසේම එක්සත් ජනපද භූ විද්‍යා සමීක්ෂණ දෙපාර්තමේන්තුවේ 2012 දී සිදුකරන ලද රහසිගත වාර්තාවක් අවධාරණය කරනුයේ ටියුනීසියාව සහ ලිබියාව අතර සමුද්‍ර කලාපය තුළ දැවැන්ත අනාරක්ෂිත භූගත හයිඩ්‍රොකාබන් සංචිතවලින් පොහොසත් ප්‍රදේශයක් බවයි. එම වාර්තාවේ තවදුරටත් සඳහන් වන්නේ තෙල් බැරල් බිලියන 3.97ක්, ස්වභාවික වායු ඝන අඩි ට්‍රිලියන 38.5ක් සහ ද්‍රව ස්වභාවික වායු බැරල් බිලියන 1.47ක් තිබිය හැකි බවත් එමගින් ටියුනීසියාව ලෝකයේ 06වන තෙල් හා ගෑස් නිෂ්පාදකයා බවට අනාගතයේ පත්විය හැකි බවත්ය. කෙසේ වෙතත් ටියුනීසියානු ජනාධිපතිවරයාගේ මෙම තීරණය හේතුවෙන් අන්තර් ජාතික මුල්‍ය අරමුදලත් ඒ හා බැඳුනු මුල්‍ය සමාගම් විසිනුත් ටියුනීසියාව බංකොලොත් රාජ්‍යයක් බවට ප්‍රකාශයට පත් කිරීමට නියමිතව තිබුනත් මේ සම්බන්ධයෙන් kais saied අවසන් වරට මාධ්‍ය අමතා එයතිහාසික ප්‍රකාශයක් සිදු කර සිටියේය. “මිනිසා යනු සීතල සුඛෝපභෝගී කාර්යාලයක සිට නිර්ණය කරන සංඛ්‍යාවක් පමණක් නොවන බව ජාත්‍යන්තර මූල්‍ය අරමුදල තේරුම් ගත යුතුයි, විදේශීය මුල්‍ය සමාගම් හි සහය ඇතිව හිටපු ඒකාධිපතියන් විසින් සොරකම් කළ ටියුනීසියානු ජනතාවට අයත් මුදල් ආපසු ලබා නොදෙන තුරු ඔවුන්ගේ කොන්දේසි ඉදිරියේ දණ ගහන්න මම සුදානම් නැහැ” යයි යලි පවසා සිටියේය. kais saiedගේ මෙම නොසැලෙන ස්ථාවරය හේතුවෙන් කලාපයේ රටවල් රාශියක් ඔහුට සහයෝගය පල කරනු ලැබීය. විශේෂයෙන් මුල්‍ය අරමුදලේ ලණු කා බංකොලොත් වූ රාජ්‍යයන් ඔහුට තම සහය පල කර ඇත. ඒ අතර ඉතාලිය, ප්‍රංශය හා ඇමරිකාව Kaïs Saïedගේ කොන්දේසි පිලිගන්නා ලෙස මුල්‍ය අරමුදලට පවසා ඇති බව රොයිටර් පුවත් සේවය පසුගිය මාසයේ 09 වැනිදා හෙලිකර සිටියේය. ටියුනීසියානු අගනුවර දී ඇමරිකානු තානාපති Joey Hood විසින් එරට විදේශ අමාත්‍ය Malek Ezzah හට පවසා ඇත්තේ ජනාධිපති kais saied කොන්දේසි පිළිගැනීමට ඇමරිකාව සුදානම් බවයි. විදේශ අමාත්‍යවරයා එහිදී ඇමරිකන් තානාපති වරයාට තවදුරටත් අවධාරණය කර ඇත්තේ රටේ ජනතාවට අගතියක් වන කිසිදු කොන්දේසියක් පිලිගැනීමට ජනාධිපතිවරයා සුදානම් නැති බවයි. “පුළුල් ආර්ථික හා සමාජීය ප්‍රතිසංස්කරණ හඳුන්වා දීම, අවදානමට ලක්විය හැකි අඩු ආදායම්ලාභී ජනතාවගේ අයිතිවාසිකම් ආරක්ෂා කිරීම මත වඩාත් සමතුලිත සමාජ ස්ථාවරත්වයක් සහතික කිරීම සහ රටට වාසිදායක ලෙස ආර්ථික ප්‍රතිසංස්කරණ හඳුන්වා දීම ඔහුගේ අරමුණයි”, යයි විදේශ අමාත්‍ය Malek Ezzahi විසින් ඇමරිකානු තානාපතිවරයාට අවධාරණය කර ඇත. මෙම සියළුම කොන්දේසි ඇමරිකාව විසින් පිලිගනු ලැබ ඇති බව අවසානයේ බටහිර මාධ්‍ය විසින්ද තහවුරුකරනුලැබීය.", "URL": "https://lankatruth.com/si/?p=147837", "Category": "පුවත්", "Parent URL": null}