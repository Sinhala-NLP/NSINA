{"Source": "Lankatruth", "Timestamp": "May 3, 2019", "Headline": "රාජ්‍ය විරෝධී ලිපි සහිතව අත්අඩංගුවට ගත් කිරිඇල්ලගේ ගෝලයෝ CCD භාරයට", "News Content": "රාජ්‍ය විරෝධී කරුණු ඇතුළත්, ජාතීන් අතර අසමඟිය ඇතිකරවන සහ ජනාධිපතිවරයා අපකීර්තියට පත්වන ලෙස සැකසූ ලිපි 600ක් සමඟ ඊයේ(02) අත්අඩංගුවට ගත් අමාත්‍ය ලක්ෂ්මන් කිරිඇල්ලගේ කාර්ය මණ්ඩල සේවකයන් තිදෙනා වැඩිදුර පරීක්ෂණ සඳහා අද කොළඹ අපරාධ කොට්ඨාසයට භාරදී ඇත. ඊයේ මධ්‍යම තැපැල් හුවමාරුව වෙත පැමිණි සැකකරුවන් තිදෙනා දිවයින පුරා පිහිටි විහාරස්ථාන සහ පුද්ගලයන් ගණනාවකට මෙම ලිපි යොමුකිරීමට උත්සාහ කර ඇති අතර පොලිස් මුරපොළේ රාජකාරියේ නිරත පොලිස් නිලධාරීන් මෙම ලිපි සම්බන්ධව සැක සිතී සිදුකළ විමර්ශනයෙන් පසු ඔවුන් අත්අඩංගුවට ගෙන ඇත. මෙලෙස අත්අඩංගුවට පත්ව ඇත්තේ ලක්ෂ්මන් කිරිඇල්ල අමාත්‍යධුරය දරන රාජ්‍ය ව්‍යාපාර, කන්ද උඩරට උරුමය සහ මහනුවර සංවර්ධන අමාත්‍යාංශයේ මාධ්‍ය ඒකකයට අනියුක්තව සේවය කරන 28 හැවිරිදි කරන්දෙනිය ගෙදර සම්පත් කුමාර, 41 හැවිරිදි ධනූෂ ප්‍රියදර්ශන සහ 24 හැවිරිදි කවිඳු තක්ෂිල වීරසේන යන අයය. ඔවුන් මහනුවර – වත්තෙගම, අලව්ව සහ පොල්ගොල්ල ප්‍රදේශවල පදිංචිකරුවන් බව හෙලිව ඇත. මේ සම්බන්ධව ලක්ෂ්මන් කිරිඇල්ල අමාත්‍යවරයා මෙතෙක් ප්‍රතිචාර දක්වා නැත.", "URL": "https://lankatruth.com/si/?p=73308", "Category": "පුවත්", "Parent URL": null}