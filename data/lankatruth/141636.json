{"Source": "Lankatruth", "Timestamp": "November 4, 2022", "Headline": "දිස්ත්‍රික් ලේකම් ජනාධිපති ඉදිරියේ දහතුන්වියැති දියණියක් අපහරණයට ලක් කරලා", "News Content": "දිඹුලාගල දලුකාන ආශ්‍රිත ගම්වල ආහාර අහේනියක් නැති බව ජනාධිපතිට තහවුරු කිරීම සඳහා පොළොන්නරුව දිස්ත්‍රික් ලේකම් ඩබ්.ඒ ධර්මසිරි විසින් 13 හැවිරිදි දියණියක් අපහරනයට ලක් කර වාර්තාවක් ජනාධිපති ලේකම් ඇතුළු නිලධාරීන්ට නිකුත් කර ඇත. මේ නිසා දැඩි සිත්වේදනාවට පත් දැරිය නීතිමය පිළිසරණ පැතීම සඳහා අදාළ අංශවල සහාය ඉල්ලා තිබේ. දිඹුලාගල ආශ්‍රිත ගම් අටක පවතින දරුණු ආහාර හිගය පිළිබඳව ලංකාදීප පුවත්පතේ මාධ්‍යවේදියෙකු රටට හෙළි කිරීමෙන් පසුව එය එසේ නොවන බව තහවුරු කිරීමට ජනාධිපති ලේකම් සමන් ඒකනායක ඇතුළු නිලධාරීන් විශාල ප්‍රචාරක මෙහෙයුමක් දියත් කර තිබේ. ඒ සඳහා අරලගන්විල ප්‍රාදේශීය ලේකම්, අධ්‍යාපන අධ්‍යක්ෂ පොළොන්නරුව දිස්ත්‍රික් ලේකම් ඇතුළු නිලධාරීන් රැසක්ම විවිධ ක්ෂේත්‍ර පරීක්ෂා සිදුකරන බවට මාධ්‍ය හමුවේ පෙනී සිටිමින් ක්‍රියාකරයි. එහි එක් පියවරක් වශයෙන් මෙම දියණිය අපහරණය කරමින් ජනාධිපති ලේකම්, රාජ්‍ය පරිපාලන අමාත්‍යාංශයේ ලේකම්, අග්‍රාමාත්‍ය ලේකම් ඇතුළු නිලධාරීන්ට නිල නිවේදනයක් යවා ඇත.", "URL": "https://lankatruth.com/si/?p=141636", "Category": "පුවත්", "Parent URL": null}