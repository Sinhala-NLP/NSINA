{"Source": "Lankatruth", "Timestamp": "August 22, 2017", "Headline": "මේගොල්ලො ඔක්කොම හොරු රකිනවා විතරක් නෙවෙයි හොරකම් කරනවා", "News Content": "“අපේ රටේ පරීක්ෂණ ගණනාවක් අඩපන කරන්න, අත්හිටවන්න, නතර කරන්න ආණ්ඩුව මැදිහත්වුනා. ඒ මැදිහත්වෙච්ච ආණ්ඩුව දැන් ඇවිල්ලා විජේදාස රාජපක්ෂට තඩිබානවා. එහෙනම් හොරු රැක්කේ කවුද? විජේදාස විතරද? නැහෑ. මේගොල්ලො ඔක්කොම හොරු රකිනව විතරක් නෙවෙයි හොරකම් කරනවා.” යැයි ජනතා විමුක්ති පෙරමුණේ නායක අනුර දිසානායක මහතා පසුගිය 20වනදා අම්පාර නරයේදී පැවති දිරිය පුරවැසි සමිති සමුළුවේදී පැවසීය. ගමට දිරියක් – රටට බලයක්, දිරිය පුරවැසි දිසා සමුළුව නමින් නම් කර ඇති එම සමුළුවේදී වැඩිදුරටත් අදහස් දැක්වූ අනුර දිසානායක මහතා…. “මේ කිසි හොරෙකුට දඬුවම් හම්බවෙන්නේ නැහැ මතක තියාගන්න. දැන් රවී කරුණානායකට දඬුවම් දෙයිද? ඔය විදිහටම අපේ රට පුරා අවුරුදු දෙක තුනක් ඇතුළත ශිරන්තිගෙ නමට, යෝෂිතගේ නමට, නමල්ගෙ නමට ඉඩම් තියෙනවා තැන් 21ක. ඔය විදිහටම බැසිල් රාජපක්ෂගේ මල්වානෙ තියෙනව අක්කර 18ක ඉඩමකුත් ඒකෙ මාළිගාවක් වගේ ගේකුත්. වටිනාකම මිලියන 300යි. බැරිවෙලාවත් ගමේ පොඩි හොරකමක් වෙලා අපේ කවුරුහරි ගමේ කෙනෙක් සම්බන්ධ වෙනව. පොලිසියෙන් අරගෙන යනවා. කෙහෙන්ද සල්ලි. ආච්චිගෙ මැණික් මල්ලෙන්. පොලීසිය හා කියයිද? ආච්චි මතක්වෙනව එතකොට. මේගොල්ලන්ට එහෙම අහනවද නැහැ. ඒ නිසා මේ කාටවත් දඬුවම් දෙන්නේ නැහැ මතක තබා ගන්න. අපි එකක් අහන්නම්. දෙවුන්දර හිටපු බස්නායක නිලමේ දේපල උපයාගෙන FCIDඑක ගෙනාපු දවසේ යස් සර්, හා සර්, මම බලාගන්නම් සර්, ෆයිල්එක ගෙන්නගන්නම් සර් කිව්වෙ කාටද? සාගල. ආන්න හොරුන්ගේ ආරක්ෂකයා. බැසිල්ගෙ සල්ලි තියෙන්නේ තිරු නඩේෂන් ගාව. අධිකරණයට ගෙනයන දවසේ රනිල් වික්‍රමසිංහ මහත්තයා කාටවත් කතා කළාද නැද්ද? රටට කියන්න. අපි දන්නවා කතාකරපු තැන්. අපේ රටේ විශාල ආදායමක් ලැබෙන්න තිබුණ ඇවන්ගාඩ් ගණුදෙනුව නිශ්ෂංක සේනාධිපතිට ලබාදෙනකොට ගෝඨාභය රාජපක්ෂලා ජනාධිපති මෛත්‍රීපාල සිරිසේනව හම්බවුනේ කාත් එක්කද? හම්බවුනේ වජිර අබේවර්ධන තමයි ගිහිල්ලා මුණගැස්සුවේ. එගොල්ලොනෙ හොරු රැකල තියෙන්නේ. මහින්දානන්ද අළුත්ගමගේ, නිසිපරිදි පරීක්ෂණ පවත්වලා අත්අඩංගුවට ගැනීමට නියමිතව තිබියදී FCIDඑකට කතා කරලා කිව්වේ කවුද අත්අඩංගුවට ගන්න එපා කියලා. අපි දන්නවා කිව්වේ කවුද කියලා. ඒ විජේදාස නෙවෙයි. ඒක විතරක් මං කියන්නම්. රාජිත විරුද්ධව නඩුව ලෑස්ති කරලා තිබුණා. ප්‍රියංකර ජයරත්නට දාන්න නඩුව ලෑස්ති කරලා තිබ්බා. පවුසිට විරුද්ධව නඩුවක් දැම්මා පළවෙනි වතාවට ලංකාවෙ ඇමතිකෙනෙකුට විරුද්ධව. පවුසිට නඩුව දැම්මා. දාපු පහුවදා දිල්රුක්ෂිට ගෙදර යන්න වුනා මොකක් වෙනුවෙන්ද? රාජිතට දාන නඩුව නතර කරන්න. ප්‍රියංකර ජයරත්නට දාන නඩුව නතරකරන්න. අපේ රටේ පරීක්ෂණ ගණනාවක් අඩපන කරන්න, අත්හිටවන්න, නතර කරන්න ආණ්ඩුව මැදිහත්වුනා. ඒ මැදිහත්වෙච්ච ආණ්ඩුව දැන් ඇවිල්ලා විජේදාස රාජපක්ෂට තඩි බානවා. එහෙනම් හොරු රැක්කේ කවුද? විජේදාස විතරද? නැහෑ. මේගොල්ලො ඔක්කොම හොරු රකිනව විතරක් නෙවෙයි හොරකම් කරනවා.”", "URL": "https://lankatruth.com/si/?p=39740", "Category": "පුවත්", "Parent URL": null}