{"Source": "Lankatruth", "Timestamp": "June 28, 2021", "Headline": "පිස්සු බල්ලෙක් කොරෝනා වාට්ටුවක පිස්සුනටයි…", "News Content": "මොරවක කොස්නිල්ගොඩ රජයේ රෝහලේ කොරෝනා ප්‍රතිකාර මධ්‍යස්ථානයට පැන ඇති ජලභීතිකාව වැළඳුණු සුනඛයෙකු එහි ප්‍රතිකාරලබමින් සිටි කොරෝනා ආසාදිත කාන්තාවන් තිදෙනකු සපා කෑම නිසා එම රෝහල තුළ දැඩි කලබලයක් හටගෙන තිබි ඇත. බල්ලා කඩා පනිනවාත් සමග ඇතැමි කොරෝනා රෝගීන් ඇඳවල් මතට නැඟ සිය ජීවිත බේරා ගැනීම සදහා මහ හඩින් කෑ කෝ ගසා තිබේ. සිද්ධිය වන අවස්ථාවේ එම ප්‍රතිකාර මධ්‍යස්ථානයේ විදෙස්ගතව සිට පැමිණී කාන්තාවෝ 18 දෙනෙක් ඇතුළු 38 දෙනෙක් ප්‍රතිකාර ලබමින් සිට ඇත. ඔවුන්ගෙන් පිරිසක් නේවාසික ප්‍රතිකාර අවසන් කර සිය නිවෙස් වෙත යාම සදහා සූදානමින් සිට තිබේ. ඔවුන්ගේ පවුල්වල සාමාජිකයින්ද රෝහල් භූමීයේ රැදී සිට ඇති බව දැන ගන්නට ඇත. කෙසේ වෙතත් රෝහල් සේවකයන් ඇතුළු පිරිස දැඩි පරිශ්‍රමයක් දරා සුනඛයා රෝහල්වාට්ටුවෙන් පිටතට එලවා දැමු බව රෝගීන්ගේ ඥාතීහු පවසති. පසුව සුනඛයා පාරට පැමිණීමෙන් පසු රැස්වු පිරිස බල්ලාට පහර දී මරා දමා තිබේ. එම සුනඛයා අදාල ප්‍රතිකාර මධ්‍යස්ථානය තුළට ඇතුළුවූ ආකාරය කිසිවකුත් දැක නොමැත. මෙරට බොහෝ රෝහල වාට්ටු තුළ නිරන්තරයෙන් සුනඛයින් රැඳී සිටිනු දැකගන්නට තිබේ.", "URL": "https://lankatruth.com/si/?p=118615", "Category": "පුවත්", "Parent URL": null}