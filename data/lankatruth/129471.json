{"Source": "Lankatruth", "Timestamp": "March 3, 2022", "Headline": "යුක්‍රේන-රුසියා යුද්ධය යොදාගනිමින් නේටෝව ලෝකය දෙකඩ කරයි ?", "News Content": "මීට පෙර ලිබියා, ඉරාක, සිරියා යුද්ධෙවලදී සිදුවූ දැවැන්ත මානව හිමිකම්, යුධ අපරාධ අබිබවමින් රුසියාව විසින් යුක්‍රේනය ආක්‍රමණයේදී සිදු කරන බවට ඇමරිකානු හා බටහිර විසින් දැවැන්ත ප්‍රචාරක ජාලයක් මේ වන විට ලෝකය පුරා පතුරවමින් සිටි. මෙම නවතම ප්‍රවණතාවය තුල ලෝකයේ රටවල් නැවතත් පසුගිය සීතල යුධ සමයේ පැවතුනාට වඩා ඉක්මවා ගිය ආකාරයකින් ඇමරිකාව හා රුසියාව මත බෙදෙමින් පවතින බව මේ වන විට තහවුරු වෙමින් පවතී. යුක්‍රේන අර්බුදය කෙසේ අවසාන විය හැකිදැයි යන්න තවමත් පැවසීමට අපහසු වුවත් මෙහි සැබෑ ජයග්‍රාහකයින් ඇමරිකාව හා චීනය විය හැකි බව දේශපාලන විචාරකයින්ගේ මතයයි. 2008 දී ජෝර්ජියාව ආක්‍රමණය සිදු වූ අවස්ථාවේදී හෝ 2014 ක්‍රිමියා දූපත ඈඳා ගැනීමේදී තිබුනාවූ තත්වයට වඩා යුරෝපා හා ඇමරිකානු ප්‍රචාරක මැෂිම මේ වන විට සමස්ථ ලෝකයම රුසියාවට එරෙහිව යොදා ගැනීමට සමත් වී ඇත්තේ ඍජුවම යුක්‍රේනයට ආයුධ හා වෙනත් තාක්ෂණික උපකරණ පවා ලබා දීමට අවශ්‍ය පරිසරය නිර්මාණය කර ගනිමිනි. මෙම ප්‍රචාරක ජාලයන් කෙතරම් නරුම වීදයත් ලංඩනයේ පලවන telegraph පුවත්පතේ කතුවැකිය විසින් “යුක්‍රේනය යුරෝපීය රටක් බවත් යුක්‍රේන ජනතාව netflix හා Instagram නරඹන ජනතාවක්” ලෙස හැඳින්වීම ඇෆ්ගනිස්ථාන හා ඉරාක මාධ්‍යවේදීන් විසින් තරයේ හෙලා දැක තිබිණි. ඔවුන් පෙරලා අසා තිබුනේ ඇෆ්ගනිස්ථාන හා ඉරාක ජනතාවට එරහිව සිදු වූ ඇමරිකානු ආක්‍රමණවලදී සිදුකරනු ලැබූ විනාශයන් හා ඝාතනයට ලක්වූ සිවිල් ජනතාවගේ ජීවිතවලට වටිනාකමක් නොමැත්තේද කියාය. මාක්ස් පැවසූ පරිදි ජනතාවගේ විඥාණය තීරණය කරනු ලබනුයේ එම ජනතාව පාලනය කරනු ලබන පාලක පංතියේ පංති අවශ්‍යතාවය වෙනුවෙන් නිර්මාණය කල සාහිත්‍යය, මාධ්‍ය, නීතිය මගින් යන්න තව දුරටත් තහවුරු කරමින් යුක්‍රේන-රුසියා ගැටුම උපයෝගී කර ගනිමින් නේටෝ යුධ මැෂිම නැවතත් සක්‍රීය කරවා ගැනීමට ඇමරිකාව ප්‍රමුඛ බටහිර සමත් වී ඇත. මේ දක්වා නේටෝ සාමාජිකයින් නොවූ ස්වීඩනය, පින්ලන්තය පවා එම සංවිධානයේ සාමාජිකයින් බවට පත් වීමට තීරණය කර ඇති අතර පින්ලන්තය යුරෝ බිලියන 8.4ක ආයුධ, යුධ යානා, ප්‍රහාරක අවි ඇමරිකානු සමාගමක් වන Lockheed Martin වෙතින් මිලදී ගනු ලැබීය. ඒ අනුව මේ වන විට බරපතළ උද්ධමන තත්වයකට (6%-10%) මුහුණ දී සිටින බයිඩන් රජය යුක්‍රේන අර්බුදයේ එක් ජයග්‍රහයෙකු වනු ඇත. පසුගිය මාර්තු 01 දිනයේදී යුරෝපා සංගමය රුසියානු මාධ්‍ය වන RT(russia today) හා sputinik තම රටවල් තුල තහනම් කරනු ලැබීය. මෙම මාධ්‍ය ජාලා විසින් පසුගිය කාලය පුරාවටම යුරෝපයේ දේශපාලන ප්‍රචාරක ජාලයට එරහිව දැවැන්ත විකල්ප මාධ්‍ය කලාවක් දියත් කර තිබු අතර එය යුරෝපා පාලකයින්ට විශාල හිසරදයක් බවට පත් වී තිබිණි. විශේෂයෙන් ඇමරිකානු හා යුරෝපා මැතිවරණවලදී පුටින්ගේ දේශපාලන සිතියම වෙනුවෙන් පෙනී සිටින අපේක්ෂකයින් පවා නිර්මාණය කිරීමට ඔවුන් සමත් වී තිබුණි. ඒ අතර චීන ප්‍රචාරක ජාලය ඒ හා සමාන ප්‍රචාරක ජාලයක් තවදුරටත් යුරෝපය තුල සිදුකිරීම නතර කිරීමට යුරෝපා සංගමය අපෝසත්ය. යුක්‍රේන-රුසියා ගැටුම උපයෝගී කරගනිමින් යුරෝපා සංගම් ප්‍රචාරක ජාලය චීනය දෙස අවධානය යොමුකරමින් සිටිනුයේ එක ගලෙන් කුරුල්ලන් දෙදනාම බිම තැබීමට බව මේ වන විට තහවුරු වෙමින් පවතී. එහෙත් චීනය රුසියාවට එරෙහිව ආරක්ෂක මණ්ඩලය තුලදී නිහඬ ප්‍රතිපතිපත්තියක් අනුගමනය කලද රුසියානු ආක්‍රමණය හෙලා දැකීම ප්‍රතික්‍ෂේප කරනු ලැබීය. කෙසේ වෙතත් ආරක්ෂක මණ්ඩලය තුලදී ඡන්දය දීමෙන් වැලකීම යනු එය අනුමත කිරීමක් ලෙස සැලකේ. ඇමරිකාව විසින් සර්බියාවට, ලිබියාවට පහර දීමේදී චීනයේ හා රුසියාවේ මෙම නිෂේධ බලය යොදා නොගෙන නිහඬව සිටීම එය අනුමත කිරීමක් ලෙස සලකා අදාල රටවල් ආක්‍රමණය කිරීම සඳහා ඉතා කපටි ලෙස යොදා ගන්නා ලදී. කෙසේ වෙතත් යුක්රේන ආක්‍රමණයට සති කීපයකට පෙර “නව ජාත්‍යන්තර යුගයක් සඳහා” රුසියාව හා චීනය අතර ගිවිසුමක් අත්සන් තැබෙනුයේ නේටෝවේ පැසිෆික් කලාපයේ යුධ ගිවිසුම වන Aukusද හෙලා දකිමිනි. ඉන්පසුව වසර දහයක් සඳහා ගෑස්‌ හා තෙල් ගිවිසුමක් දෙරට අතර අත්සන් තබන ලදී. එසේම යුද්ධය ආරම්හ වූ පළමු දිනයේදී මේ දක්වා සනීපාරක්ෂාව ප්‍රශ්ණයක් මුල් කරගෙන නවතා තිබු රුසියාවේ තිරිඟු තීරු බදු නොමැතිව චීන වෙළඳපලට ඇතුළුවීමට අවසර ලබා දී ඇති ඇත. ඒ අනුව බටහිර අත්තනෝමතික සම්බාධක රුසියාව චීනයේ තුරුලට තල්ලු කරනු ඇතැයි විචාරකයින් මේ අතර ප්‍රකාශ කර සිටි. මේ අතර යුක්‍රේන අර්බුදයේදී මෙක්ෂිකෝව රුසියාවට එරෙහිව සම්බාධකවලට විරුද්ධ වන බව එරට ජනාධිපති andres manuel lopez ප්‍රකාශ කරනු ලැබීය. ඉන්දියාවද නොබැඳි පිළිවෙතක් අනුගමනය කරන අතර වෙනිසියුලාව, සිරියාව, නිකරගුවාව, හා ඉරානය ඍජුවම රුසියාව වෙනුවෙන් පෙනී සිටි. ඒ අතර ඊශ්‍රායලය තම ආරක්ෂක පද්ධති තාක්‍ෂණය යුක්‍රේනයට ලබාදීම ප්‍රතික්‍ෂේප කර ඇති බවට එරට මාධ්‍ය වාර්තා කර තිබිණි. බෙලෝරුසියාව ජනමත විමසුමක් මගින් න්‍යෂ්ටික අවි තම රට තුල ස්ථාන ගත කිරීමට රුසියාවට අවසර දෙනු ලැබීය. ආර්ජන්ටිනාව හා බොලිවියාව ආක්‍රමණය හෙලා දැකීම සඳහා දකුණු ඇමරිකානු රටවල (OEA) පොදු ප්‍රකාශයට අත්සන් තැබීම ප්‍රතික්‍ෂේප කර ඇත. අධිරාජ්‍යවාදීන්ගේ යුද්ධයට එරෙහිව සිවිල් යුද්ධය එනම් තම යුද්ධය මෙහෙයවන පාලක පංතිය පෙරලා දමන ලෙස ලෙනින් අදාල රටවල ජනතාවගෙන් ඉල්ලා සිටියේ හුදු සාම කුරුල්ලන් ලෙස පමණක් තමන් පෙනී නොසිටන බවට අවධාරණය කරමිනි. ඒ අනුව යුද්ධය වෙනුවෙන් කඳුළු සලමින් යුරෝපා සංගමය යුද්ධයේ එක් පාර්ශ්වයකට ආයුධ ලබාදීම මගින් ඔවුන්ගේ යුධ විරෝධය පුස්සක් වන බවත් පුටීන්ගේ යුධකාමය හා යුද්ධය මගින් තම පැරණි නිලධාරිවාදී පාලනය රැකගැනීමේ උත්සාහය පරාජය කල හැක්කේ රුසියානු කොමියුනිස්ට් පක්‍ෂය හා යුරෝපයේ, යුක්‍රේනයේ හා ලොව පුරා වමේ පක්‍ෂ වල පොදු ජාත්‍යන්තරවාදී ක්‍රියා මාර්ගයකින් පමණක් බව වාම දේශපාලන විචාරකයින් මේ අතර පෙන්වා දෙති.", "URL": "https://lankatruth.com/si/?p=129471", "Category": "පුවත්", "Parent URL": null}