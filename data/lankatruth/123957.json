{"Source": "Lankatruth", "Timestamp": "October 2, 2021", "Headline": "උප්පුවේලි පොලීසිය දන්නේ නැතැයි කියූ මනෝහරදාස් CCDයේ…", "News Content": "පසුගිය සැප්තැම්බර් 28 වෙනිදා උප්පුවේලි පොලිසියෙන් බවට හඳුන්වාගත් පිරිසක් පැහැරගෙන ගොස් තිබූ ත්‍රිකුණාමලයේ වරෝධ්‍යන් නගර් හි පදිංචිව සිටි 39 හැවිරිදි මනෝහරදාස් සුභාෂ් නැමති තරුණයා පිළිබඳව තමන් කිසිවක් නොදන්නා බව උප්පුවේලි පොලීසිය පවසා තිබූ නමුත් මේ වනවිට ඔහු කොළඹ අපරාධ කොට්ඨාශයේ සිටින බව හෙළි වී තිබේ. මෙම තරුණයා හමුදා පුනරුත්ථාපනය යටතේ වසර දෙකක් රඳවා තබාගෙන නිදහස් කළ අයෙකි. ඔහු පැහැරගත් දින උදෑසන 6.00ට පමණ උප්පුවේලි පොලිසියේ බවට හඳුන්වාගත් සන්නද්ධ පිරිසක් විසින් ඔහුගේ නිවසේ සිටියදී පැහැරගෙන ගොස් තිබිණි. යුරෝපා සංගමයේ මානව හිමිකම් පිළිබඳ නිරීක්ෂණ කණ්ඩායමක් ශ්‍රී ලංකාවේ රැඳී සිටින මොහොතක සිදු වූ මෙම පැහැර ගැනීම විශේෂ සිදුවීමකි. මෙම පැහැරගැනීම සම්බන්ධයෙන් උප්පුවේලි පොලිසියෙන් මාධ්‍ය කළ විමසීමකදී නම කීමෙන් වැලකී සිටි එහි නිලධාරියෙකු දැක්වූ ප්‍රතිචාරය වී තිබුණේ “අපි ඔයාලට විස්තර කියන්න බැඳිලා නැහැ. සමහරවිට ඔය වගේ සිද්ධියක් වෙන්නත් පුළුවන්, නොවෙන්නත් පුළුවන්. දුරකතන වලින් අපි විස්තර කියන්නේ නැහැ. වෙලා තියෙනවනම් පොලිසියට ආවොත් හේතුව කියලා දෙන්න පුළුවන්. පොලීසිය කියලා කාට කරන්න බැරිද?” යනුවෙනි. එමෙන්ම මාධ්‍ය විසින් මේ සම්බන්ධයෙන් පොලිස් මාධ්‍ය ප්‍රකාශක කාර්යාලයෙන් කළ විමසීමේදී එහි නිලධාරියෙකු මීට පෙර සඳහන් කර තිබුණේ මෙම පැහැර ගැනීම සම්බන්ධ තොරතුරක් ඒ වනවිට මාධ්‍ය ප්‍රකාශක කාර්යාලයට ලැබී නොමැති බවය. එහෙත් පසුව ජ්‍යෙෂ්ඨ පොලිස් අධිකාරී තල්දූව ප්‍රකාශ කළේ “එය පැහැර ගැනීමක් නොවේ. ප්‍රොටෝකෝලය අනුගමනය කරමින් සුභාෂ් අත්අඩංගුවට ගැනීම සඳහා කොළඹ අපරාධ කොට්ඨාසය (CCD) මගින් වරෙන්තු නිකුත් කළා. ඔහු සැකපිට අත්අඩංගුවට ගත්තේ නාරාහේන්පිට රෝහලේ අත්බෝම්බය ගැන කෙරෙන පරීක්‍ෂණ සම්බන්ධයෙන්” බවයි.", "URL": "https://lankatruth.com/si/?p=123957", "Category": "පුවත්", "Parent URL": null}