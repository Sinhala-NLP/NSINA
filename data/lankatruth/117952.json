{"Source": "Lankatruth", "Timestamp": "June 11, 2021", "Headline": "කියුබාවෙන් තාක්ෂණික විප්ලවයක් !", "News Content": "කියුබාව මේවනවිට ගත කරමින් සිටින්නේ ඇමරිකාව විසින් පැනවූ ආර්ථික සම්බාධක මත ජිවත් වන තම 59 වැනි වසරයි. 1959 කියුබන් විප්ලවය විසින් අවසන් කරනු ලැබුවේ ඒ දක්වා “ඇමරිකාවේ ගණිකා මඩම” ලෙස හඳුන්වනු ලැබූ මාෆියා සමාජයකි. එතැන් සිට කියුබන් සමාජවාදී විප්ලවය විසින් ඉතා වේගයෙන් කියුබන් ජනතාව අධ්‍යාපනයෙන් හා සෞඛයයෙන් පිරිපුන් ජාතියක් බවට පත් කළේය. 1990 සෝවියට් කඳවුර බිඳ වැටීමේදී රටේ දළ ජාතික නිෂ්පාදනයෙන් 70%ක් අහිමිවුවද කියුබන් විප්ලවය විසින් ස්ථාපිත කරන ලද ජනතා අයිතිවාසිකම් ආපසු හැරවුයේ නැත. එහි නව පියවරක් තබමින් කියුබානු රජයේ පරිගණක, සංනිවේදන හා විදුලිය සඳහා වූ කාර්මික අංශය (Gedeme)100% කියුබානු අමුද්‍රව්‍ය මත නිෂ්පාදනය කල ජංගම දුරකථනයක් රටට හඳුන්වා දී ඇති බව බටහිර මාධ්‍ය වාර්තා කර සිටිති. “Hecho en Cuba ” 100% කියුබානු නිෂ්පාදන” කියුබානු ජනාධිපති Miguel Diaz-Canel ගේ සංකල්පයකට අනුව සියළුම ජනතාවට අවශ්‍ය ආහාර හා කාර්මික භාණ්ඩ දේශීයව නිෂ්පාදනය තීරණය කර ඇත්තේ තවදුරටත් කියුබාව වෙනත් රටවල් වල නිෂ්පාදන වලින් යැපීම අවසන් කරලීම ඉලක්ක කරමිනි. මෙම නවතම සොයාගැනීම සම්බන්ධයෙන් සුබ පැතුම් එක් කරන කියුබානු ජනාධිපතිවරයා මාධ්‍ය අමතා පවසා ඇත්තේ ඇමරිකාවේ බයිඩන් පාලනය මැතිවරණ සමයේ කුමන පොරොන්දු ලබා දුන්නත් තම රටට එරෙහිව පනවා ඇති ආර්ථික සම්බාධක ඉවත් කරනු ඇතැයි තමන් විශ්වාශ නොකරන බවය. මෙම 100% කියුබානු ජංගම දුරකථනය නිර්මාණය කල පරිගණක, සංනිවේදන හා විදුලිය සඳහා වූ කාර්මික අංශයේ(Gedeme) අධ්‍යක්ෂ René Cano Diaz මාධ්‍ය අමතමින් මෙසේ පැවසුවේය. ” මීට පෙර සිදුනොකළ රාජ්‍ය පරිපාලනයේ හා පාසැල් වල අවශ්‍යතා සඳහා මෙවැනි නව තාක්ෂණික නිෂ්පාදනයන් බිහිකිරීම අපේ අරමුණයි. ඒ සඳහා අවම වියදමකින් හා අවම අමුද්‍රව්‍ය ආනයනය කරමින් අවශ්‍ය අනෙකුත් දෑ දේශීයව සොයා ගනිමින් ඉදිරි තාක්ෂණික හා කාර්මික ව්‍යපෘති වෙනුවෙන් අවධානය යොමුකිරීමට අපට සිදුවී තිබෙනවා. උදාහරණයක් ලෙස මෙම දුරකථනවල තිරය නිර්මාණය කලේ ඉවත දමන ලද රුපවාහිනී තිර උපකාරී කරගෙනයි ” ලෙසයි. (Gedeme) ආයතනය විසින් මේ වනවිට smart ෆෝන් වර්ගයේ ජංගම දුරකථන 6000ක් වෙළඳ පලට හඳුන්වා දී ඇති අතර මේ දක්වා විදේශයෙන් ගෙන්වනු ලැබූ NOKIA, alcatel ජංගම දුරකථන ගෙන්වීම ඒ අනුව නතර කරනු ඇත්තේ ඒ සඳහා අවශ්‍ය පිරිවැය දැරීමට කොරෝනා වසංගතය හේතුවෙන් උත්ගත වී ඇති ආර්ථික අර්බුදය නිසා රජයට හැකියාවක් නොමැති වීම නිසාවෙනි. (Gedeme)හි ඊළඟ ඉලක්කය රටට අවශ්‍ය පරිගණක යන්ත්‍ර, ටැබ්ලට් දේශියව නිෂ්පාදනය කිරීමයි. 1962 සිට කියුබානු සෞඛ්‍යය අංශයේ 2000ක සාමාජිකයින් විසින් මේ දක්වා ලොව පුරා රටවල් 30ක් තුල සිදුකල මෙහෙයුම් වලදී බිලියන 2ක ජනතාවක් සුව කර ඇති බව වාර්තා වේ. එමගින් වසරකට ඩොලර් බිලියන 4ක ආදායමක් රටේ ආර්ථිකයට උපයාගනු ලැබීමට සමත් වී ඇත. එපමණක් නොව කොරෝනා වසංගතයට එරෙහිව වැක්සීනයක් නිර්මාණය කිරීමට ද සමත්වූ එකම දකුණු ඇමරිකාවේ රාජ්‍යයත් කියුබාව වේ. මෙම නව තාක්ෂණික හා කාර්මික සොයාගැනීම් මගින් කියුබානු ආර්ථිකය නව මගකට යොමුවනු ඇතැයි බටහිර ආර්ථික විශේෂඥන් පවසති. මේ අතර ලබන ජුනි 23 වැනිදා කියුබාවට එරෙහිව පනවා ඇති ආර්ථික සම්බාධක ඉවත් කරන ලෙස ඉල්ලා නව යෝජනාවක් එක්සත් ජාතින්ගේ සංවිධානයේ මහා මණ්ඩලයට ඉදිරිපත් කිරීමටද නියමිතව ඇති බව ප්‍රංශ කොමියුනිස්ට් පක්ෂයේ කියුබා හා ප්‍රංශ සහයෝගිතා සංවිධානයේ සභාපති ප්‍රංශ පාර්ලිමේන්තුවේ මන්ත්‍රීවරයෙක්ද වන François-Michel Lambert මේ අතර මාධ්‍ය අමතමින් ප්‍රකාශ කර සිටියේය.", "URL": "https://lankatruth.com/si/?p=117952", "Category": "පුවත්", "Parent URL": null}