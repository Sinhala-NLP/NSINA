{"Source": "Lankatruth", "Timestamp": "August 6, 2023", "Headline": "නීති අධ්‍යාපනයත් නට්ටං කරයි", "News Content": "ආණ්ඩුව අනුගමණය කරන අධ්‍යාපන ප්‍රතිපත්තිය තුළ අඩු ආදායම් ලාභී සිසුන් හට නීති විද්‍යාලයට ප්‍රවේශ වීම සහ අධ්‍යාපනය ලැබීමට මෙතෙක් තිබූ ඉඩකඩ සම්පූර්ණයෙන්ම අහුරා දමමින් මෙම වසරේ සිට විභාග ගාස්තු ඇතුලු වෙනත් ගාස්තු අති විශාල වශයෙන් ඉහළ දමා ඇති බව අනාවරණය වේ. මෙම වසරේ ජනවාරි 05 වෙනි දින නිකුත් කර තිබෙන අංක 2313/49 දරන ගැසට් නිවේදනය අනුව අදාල සියලුම ගාස්තු ඉහළ දමා ඇත. නීති විද්‍යාල ප්‍රවේශය සඳහා තරඟ විභාග ගාස්තුව රුපියල් 16,200 සිට 20,577 දක්වා ඉහළ දමා තිබේ. එමෙන්ම නීතිවිද්‍යාලයේ අභ්‍යන්තර සිසුන්ගේ වාර්ශික අධ්‍යයන ගාස්තු පළමු වසරේ සිසුන් සඳහා මේ දක්වා තිබුණු රුපියල් 18,900 රුපියල් 67,500 දක්වා ඉහළ දමා ඇත. මේ ආකාරයට සියලුම ගාස්තු අය කිරීම් ඉහළ දමා ඇති අතර සමස්තයක් ලෙස එම ගාස්තු ඉහළ දැමීම 150% සිට 1400% දක්වා පරාසයක පවතී. වාර්ෂිකව සාමාන්‍යයෙන් නීති විද්‍යාල ප්‍රවේශ විභාගය සඳහා අයදුම්කරුවන් 5000කට වැඩි පිරිසක් පෙනී සිටින අතර විභාග ගාස්තු ඉහළ දැමීම නිසාම එම පිරිස විශාල වශයෙන් අඩුවනු ඇති බවට අනාවැකි පල කර තිබේ. මේ අනුව වර්තමාන ආර්ථික තත්වය අනුව මිලියන 07කට අධික පුරවැසියන් පිරිසක් අන්ත දිළිඳු තත්වයට පත්ව තිබියදී නීති අධ්‍යාපනය ලැබීමේ හැකියාව ඉහළ වරප්‍රසාධිත පිරිසක් වෙත පමණක් සීමාකිරීමේ ක්‍රියාමාර්ග ආණ්ඩුව අනුගමණය කමින් සිටී.", "URL": "https://lankatruth.com/si/?p=150089", "Category": "පුවත්", "Parent URL": null}