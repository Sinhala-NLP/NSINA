{"Source": "Lankatruth", "Timestamp": "September 27, 2019", "Headline": "සති දෙකක් තුළ වගා හානි ගොවීන්ට වන්දි ලබාදීමට ඇමති පොරොන්දු වෙයි", "News Content": "ලියාපදිංචි ගොවීන්ගේ වගා හානි වන්දි සති දෙකක් තුල ගෙවා නිම කිරිමටත් අම්පාර, සේනානායක ව්‍යාපාරයේ වම් ඉවුර ගොවි ජනපදයේ කීඩෑ උවදුරින් පීඩාවට පත් ගොවීන් සඳහා වන්දි මුදල් ගෙවීමට කැබිනට් පත්‍රිකාවක් යොමු කර එම වන්දි මුදල් කඩිනමින් ගෙවීමටත් කෘෂිකර්ම, ග්‍රාමීය ආර්ථික කටයුතු, වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී. හැරිසන් මහතා, සමස්ත ලංකා ගොවිජන සම්මේලනයේ නියෝජිතයින් සමඟ පසුගිය දා(25) පැවති සාකච්ඡාවකදී එකඟතාව පලකර තිබේ. එහිදී කෘෂි රක්ෂණ මණ්ඩලයෙහි ලියාපදිංචි රක්ෂණ වාරික මුදල් ගෙවූ සියලු ගොවීන්ගේ වන්දි මුදල් සති දෙකක් තුළ ගෙවා දමන ලෙස කෘෂිරක්ෂණ මණ්ඩලයේ නිලධාරීන්ට අමාත්‍යවරයා උපදෙස් ලබා දී තිබේ. ඒ අනුව අමිපාර, මොනරාගල හා ඇතිමලේ රක්ෂණ වාරික ගෙවූ ගොවීන් 3000 කට මෙම වගා හානි මුදල් ගෙවීමට නියමිතය. ඒ සඳහා රුපියල් මිලියන 200 ක පමණ මුදලක් වැය වෙන බව අදාල නිළධාරීන් අමාත්‍යවරයාට පවසා තිබේ. එසේම එම මුදල් කඩිනමින් ගෙවීමට අදාල ක්‍රියාමාර්ග ද ගන්නා බවට අමාත්‍යවරයා පොරොන්දු වී තිබේ. මේ අතර සේනාදලඹු වගා හානි වන්දි මුදල් පළමු අධියර ගෙවා අවසන් වී දෙවන අධියර යටතේ ගෙවීමට ඇති අම්පාර දිස්ත්‍රික්කයේ ගොවීන් 12,995ක් සදහා මිලියන 211 මුදලක් ද මොනරාගල දිස්ත්‍රික්කයේ ගොවීන් 12,254 දෙනෙකු සදහා රු, මිලියන 208 ක මුදලක්ද සේනා දළඹු හානි වන්දි මුදල් දෙවන වර ගෙවීමට අවශ්‍ය කැබිනට් පත්‍රිකාව කැබිනට් මණ්ඩලයට මේවනවිටත් යොමුකර ඇති බවත් ඒ වෙනුවෙන් අනුමැතිය ද ලබාඇති බව අමාත්‍යවරයා වැඩිදුරටත් මෙහිදී සදහන් කර තිබේ. එසේම අම්පාර දිස්ත්‍රික්කයේ සේනානයක ව්‍යාපාරයේ වම් ඉවුර ගොවි ජනපදය සදහා 2018 වර්ෂයේදී පැවති කීඩෑ උවදුරින් පීඩාවට පත් ගොවීන් 15,000ක් සදහා වන්දි ලබාදෙන ලෙස සමස්ත ලංකා ගොවිජන සම්මේලනයෙහි අම්පාර දිස්ත්‍රික් සංවිධායක වසන්ත පියතිස්ස මහතා අමාත්‍යවරයාගෙන් ඉල්ලා තිබේ. ඒ අනුව හානියට පත් ගොවීන් 15,000 වෙනුවෙන් කඩිනමින්ම කැබිනට් පත්‍රිකාවක් අමාත්‍ය මණ්ඩලය වෙත යොමුකරන බවට අමාත්‍යවරයා ගොවි නියෝජිතයන්ට පොරොන්දුවී ඇත. බෝංචි බීජ නිශ්පාදකයන් මුහුණපා ඇති ගැටළු පිලිබදවද මෙහිදී අදහස් පල වූ අතර එහිදී මන්දාරම් නුවර ප්‍රදේශයේ බෝංචි බීජ ගොවීන්ට ඛේද ජනක ඉරණමක් අත්ව තිබෙන බව ගොවි නියෝජිතයෝ පැවසූහ. දැනට පෞද්ගලික අංශය බීජ කිලෝවක් මිලදී ගනු ලබන්නේ රුපියල් 500ක් වැනි මුදලකට බවත් කෘෂිකර්ම දෙපාර්තමේන්තුව රුපියල් 1200ක පමණ මිලකට එම බීජ මිලදී ගන්නා බවත් ගොවීන් පවසා තිබේ. කෙසේ වෙතත් බීජ කිලෝවක් වෙළදපලෙහි අලෙවි වන්නේ රුපියල් 1,800ක පමණ මිලකට බවත් මෙමඟින් අතරමැදියන්ට අසාධාරණ ලෙස විශාල මුදලක් අත්ව ඇති බවත් ගොවි නියෝජිතයින් විසින් අමාත්‍යවරයාට පෙන්වා දුන්නේ ය. වහාම මෙම සතිය තුල බීජ කමිටුව කැදවා රටට අවශ්‍ය බීජ නිශ්පාදනය හදුනාගෙන අවශ්‍යතාවය අනුව බීජ නිශ්පාදනය කිරීමටත් ගොවියාට සාධාරණ මිලක් ලබාදීමට ක්‍රමවේදයක් සැකසීමට පියවර ගන්නා ලෙස එහි සිටි කෘෂිකර්ම අධ්‍යක්ෂක ජනරාල්වරයාට අමාත්‍යවරයා උපදෙස් ලබාදී තිබේ. මෙම අවස්ථාවට කෘෂිරක්ෂණ මණ්ඩලයේ සභාපති සුමිත් වර්ණකුලසූරිය මහතා, එහි අධ්‍යක්ෂ ජනරාල් පණ්ඩුක වීරසිංහ මහතා සහ කෘෂිකර්ම අමාත්‍යංශයේ රාජ්‍ය ‍ලේකම් තුමිය, කෘෂිකර්ම දෙපාර්තමේන්තුවේ නියෝජ්‍ය අධ්‍යක්ෂක ජනරාල් තුමිය ඇතුලු ගොවි නියෝජිතයින් කිහිපදෙනෙකු එක්ව සිටියහ.", "URL": "https://lankatruth.com/si/?p=81724", "Category": "පුවත්", "Parent URL": null}