{"Source": "Lankatruth", "Timestamp": "October 19, 2017", "Headline": "බරපතළ වංචා දූෂණ විමර්ශන කොමිසමේ අවසන් වාර්තා සැකසේ", "News Content": "පසුගිය පාලන සමයේ සිදු කළ බරපතළ වංචා දූෂණ විමර්ශන ජනාධිපති කොමිසමේ වාර්තා සකස් කිරීමේ කටයුතු අවසන් අදියරට පැමිණ ඇති බව එහි ප්‍රකාශකයෙකු මාධ්‍ය වෙත සඳහන් කර තිබේ. ඒ අනුව අවසන් පරීක්ෂණ වාර්තා 17ක් සකස් කරමින් පවතින බව පැවසේ. බරපතළ වංචා දූෂණ විමර්ශන ජනාධිපති කොමිසමේ කාලය පසුගිය සැප්තැම්බර් මස තුන්වන දිනෙන් අවසන් විය. එහෙත් ඊට අදාළ වාර්තා සකස් කිරීම සඳහා මාස දෙකක කාලයක් ලබාදෙනු ලැබූ අතර එම කාලය ලබන මස පළමු සතියෙන් අවසන්වීමට නියමිතය. ඊට පෙර පරීක්ෂණ වාර්තා සියල්ල සකස් කර අවසන් කිරීමට බරපතළ වංචා දූෂණ විමර්ශන ජනාධිපති කොමිසම බොහෝ දුරට බලාපොරොත්තු වන බවද සඳහන් කර ඇත. මේ වනවිට එම කොමිසම විසින් සිදුකළ පරීක්ෂණවලට අදාළ වාර්තා 17ක් ජනාධිපතිවරයා වෙත භාරදී තිබේ. දැනට සකස් කරමින් පවතින වාර්තා 17ට අමතරව කොමිසමේ අවසන් වාර්තාවද ජනාධිපතිවරයා වෙත ලබාදීමට නියමිතය. කෙසේ නමුත් මීට පෙර ජනාධිපති මෛත්‍රීපාල සිරිසේන මහතා වෙත ලබාදුන්නායැයි පැවසෙන බරපතළ වංචා දූෂණ විමර්ශන වාර්තා 17 සම්බන්ධයෙන් ජනාධිපතිවරයා අනුගමණය කර ඇති ක්‍රියාමාර්ගය මෙතෙක් වාර්තා නොවේ.", "URL": "https://lankatruth.com/si/?p=42772", "Category": "පුවත්", "Parent URL": null}