{"Source": "Lankatruth", "Timestamp": "October 4, 2021", "Headline": "ලංකාවේ බලශක්තිය මුළුමනින්ම ඉන්දියාවට – මිලින්දගේ කපුකමක්", "News Content": "ඉන්දීය විදේශ අමාත්‍යංශයේ ලේකම් හර්ෂ් වර්ධන් මෙරට නිල සංචාරයේ යෙදී සිටින අතර ඉන්දියාවේ සිටින මිලින්ද මොරගොඩ මහ කොමසාරිස් විසින් සම්පාදනය කරන ලද මෙරට බල ශක්තිය මුළුමනින්ම ඉන්දියාවට පාවාදීමේ සැලසුම එරට ඛනිජ තෙල් සහ ස්වාභාවික වායු පිළිබඳ ඇමති හර්දීප් සිං පූරී වෙත බාර දී ඇත.  එම සැලසුම ඉන්දියාව සහ ශ්‍රී ලංකාව අතර ඒකාබද්ධ රාෂ්ට්‍ර ක්‍රමෝපාය 2021 / 2023 ලියවිල්ල යනුවෙන් නම් කර තිබේ. එහි මූලිකම අවාධානය යොමුකර ඇත්තේ ලංකාව සහ ඉන්දියාව අතර ඛනිජ තෙල් සහ බල ශක්ති පිළිබඳව පුළුල් ක්‍රියාමාර්ග දියත් කිරීම කෙරෙහි ය.  මේ වන විටත් මෙරටට පැමිණ සිටින ඉන්දීය විදේශ අමාත්‍යංශයේ ලේකම් හර්ෂ් වර්ධන් ත්‍රිකුණාමලයේ තෙල් ටැංකි සංකීර්ණය නිරීක්ෂණ චාරිකාවයකට එක්වී තිබිණි. ඔහු මෙරට නිල සංචාරයේ යෙදෙන්නේ ඉතාම හදිසියේ යොදා ගන්නා ලද සැලසුමක් අනුව ය. ජනාධිපති ගෝඨාභය රාජපක්ෂ ඇමරිකාවේ සිට මෙරට සූර්ය විදුලි බල ව්‍යාපෘති 7,000ක් ආරම්භ කරන බව ප්‍රකාශ කර ඇති අතර ඒ වෙනුවෙන් විදේශ ආයෝජකයන්ට ප්‍රමුඛත්වය දෙන බවද ප්‍රකාශ කර තිබේ.  මේ වන විට කෙරවලපිටිය යුගදනවි බලාගාරය, ද්‍රව වායු බවට පත් කිරීමේ ගිවිසුම හොර රහසේ ඇමරිකානු නිව් ෆෝට්ට්‍රස් සමාගම සමඟ අත්සන් කර තිබේ. මේ අතර ත්‍රිකුණාමලයේ තෙල් ටැංකි සංකීර්ණය ඉන්දියාවට පවරාදීම සම්බන්ධයෙන් ද ක්‍රියාමාර්ග දියත් වෙමින් පවතී. මෙරට ඛනිජ තෙල් බෙදා හැරීම ඉන්දියානු අයිඕසී සමාගමට පවරන ලද්දේ ද එවකට ඇමතිවරයෙකුව සිටි මිලින්ද මොරගොඩ විසිනි.", "URL": "https://lankatruth.com/si/?p=124063", "Category": "පුවත්", "Parent URL": null}