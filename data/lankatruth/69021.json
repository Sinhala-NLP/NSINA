{"Source": "Lankatruth", "Timestamp": "February 26, 2019", "Headline": "රාජ්‍ය ආයතනවල දූෂණ සෙවීමට පත්කළ කොමිසමේ පැමිණිලි භාරගැනීම මාර්තු 7න් අවසන්", "News Content": "2015 ජනවාරි 15 වැනිදා සිට 2018 දෙසැම්බර් 31 වැනිදා දක්වා කාලය තුළ රජයේ ආයතනවල සිදුව ඇතැයි පැවසෙන දූෂණ වංචා සම්බන්ධව විමර්ශනයට පත්කළ ජනාධිපති කොමිෂන් පරීක්ෂණ සභාව, සි.පි.එස්.ටි.එල්.ආයතනයේ සිදුව ඇති මුදල් වංචාවක් පිළිබඳව සහ කැලණිය ප්‍රාදේශීය සභාවේ මන්ත්‍රී කණ්ඩායමක් විසින් ප්‍රජා මණ්ඩලය සඳහා කොන්ත්‍රාත් ලබා දීමේදී ඇති අක්‍රමිකතාවක් සම්බන්ධයෙන් වන පැමිණිලි දෙක විමර්ශනය කිරීමට තීරණය කර තිබේ. මේ වනවිට කොමිසමට පැමිණිලි 150ක් පමණ ලැබී ඇති බවත් මාර්තු මස 07 වැනිදා දක්වා පැමිණිලි භාර ගැනීම සිදුකරන බවත් පරීක්ෂණ කොමිසව වැඩිදුරටත් පවසයි. මේ අතර සෞඛ්‍ය අමාත්‍යාංශයේ සිදුව ඇති දූෂණ සහ අක්‍රමිකතා සම්බන්ධව රජයේ වෛද්‍ය නිලධාරීන්ගේ සංගමයේ ලේකම් හරිත අලුත්ගේ මහතා ඊයේ(25) කොමිසමට පැමිණිල්ලක් ඉදිරිපත් කළ අතර තවත් පැමිණිලි කිහිපයක් ඉදිරිපත් කිරීමට නියමිත බව සඳහන් කළේය.", "URL": "https://lankatruth.com/si/?p=69021", "Category": "පුවත්", "Parent URL": null}