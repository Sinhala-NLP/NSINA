{"Source": "Lankatruth", "Timestamp": "September 6, 2020", "Headline": "20වන සංශෝධනයෙන්, දිවුරුමට අදාළ 07වන උප ලේඛනය ඉවත් කිරීමෙන් වෙනම රාජ්‍යයක් ගොඩනැගීම සූක්ෂමව ශක්තිමත්කරලා…", "News Content": "“රාජ්‍ය සේවයේ තනතුරකට යනවිට, පාර්ලිමේන්තුවේ දිවුරුම් දෙන විට දිවුරුම් දිය යුතු අවස්ථා දෙකක් තිබෙනවා. 20 වැනි සංශෝධනයට අනුව ව්‍යවස්ථාවේ තිබෙන “වෙනම රාජ්‍යයක් සඳහා අනුබල නොදෙනවා” කියන දිවුරුම සුක්ෂ්ම ලෙස මෙම ව්‍යවස්ථා සංශෝධනයෙන් හලලා තිබෙනවා. පසුගිය දවස්වල දේශප්‍රේමය තවරාගත් පුද්ගලයින් කෑමොර දුන්නේ මේ වගේ දෙවල්වලට. නමුත් අද සිදුවෙලා තිබෙන්නේ කුමක්ද?” යැයි ජාතික ජනබලවේගයේ නීතිඥයෝ නීතීඥයෝ ප්‍රශ්න කර සිටිති. ජාතික ජනබලවේගයේ නීතිඥයෝ නීතීඥයෝ අද (06) පෙරවරුවේ පිටකෝට්ටේ සෝලිස් උත්සව ශාලාවේදී පැවති මාධ්‍ය හමුවක් අමතමින් ජනතා විමුක්ති පෙරමුණේ මධ්‍යම් කාරක සභික, නීතිඥ සුනිල් වටගල මහතා මේ බව අනාවරණය කර සිටියේ ය. එම මාධ්‍ය හමුව සඳහා මහ බැංකුවේ හිටපු නියෝජ්‍ය අධ්‍යක්ෂ, නීතීඥ විමලා සිරිවර්ධන මහත්මිය, නීතීඥ හර්ෂණ නානායක්කාර මහතා, නීතිඥ උපුල් කුමරප්පෙරුම මහතා, නීතීඥ සුසන්ත දොඩාවත්ත මහතා එක්වී සිටි අතර සම්පූර්ණ මාධ්‍ය හමුව පහතින් පලවේ. නීතිඥ සුනිල් වටගල මහතා “මේ වනවිට 20වැනි ව්‍යවස්ථා සංශෝධනය ගැසට් කොට තිබෙනවා. 19වැනි ව්‍යවස්ථා සංශෝධනය මුළුමනින්ම හකුලා දැමීමට තමයි 20 ගෙනත් තිබෙන්නේ. මේ දිනවල දේශපාලන කරලියේ තිබෙන වචනයක් තමයි ‘ඩෝසර් කිරීම’. සිංහරාජය ඩෝසර් කාළා. කුරුණෑගල රාජ සභාව ඩෝසර් කළා. 20 සංශෝධනය ගේන්නේ ප්‍රජාතන්ත්‍රවාදය ඩෝසර් කරන්නද කියලා අපිට හිතෙනවා. පාර්ලිමේන්තුවේ ස්වාධීනත්වය, අධිකරණයේ ස්වාධීනත්වය තනි පුද්ගලයෙකුගේ අතට අරගෙන තිබෙනවා. අමාත්‍ය මණ්ඩලය, මන්ත්‍රීවරු ජනාධිපතිගේ සාක්කුවේ දමාගෙන තිබෙනවා. අග්‍රාමාත්‍ය තනතුර හිස් ලියවිල්ලක් බවට පත්කොට තිබෙනවා. ආණ්ඩුක්‍රම ව්‍යවස්ථාවේ 28 ඊ වගන්තියේ තිබෙනවා සෙසු අයගේ අයිතිවාසිකම් හා නන් අයගේ නිදහසට ගරු කරන්න ව්‍යවස්ථාව බැඳී සිටිනවා කියලා. නමුත් මේ සංශෝධනය මගින් පාර්ලිමේන්තුවේ ස්වාධිපත්‍යය අමු අමුවේ උල්ලංඝනය කරලා. පැය 24ක් ඇතුලත අණපනත් සම්මත කරගන්න පුළුවන් නීතියක් ගෙනත් තිබෙනවා. ජනතාවට අධිකරණයට ගොස් එම නීති පිළිබඳව මතයක් විමසන්න අවස්ථාව අහිමි කරලා. මොන ප්‍රජාතන්ත්‍රවාදයක්ද මේක? විශේෂයෙන් විගණකාධිපතිවරයාගේ බලතල අහෝසි කරලා. 19න් ස්ථාපිත කරපු විගණන කොමිසම බල රහිත කරලා. විගණනයක් අවශ්‍ය නැහැ කියලද මේ ආණ්ඩුව කියන්නේ. රාජ්‍ය සේවයේ තනතුරකට යනවිට, පාර්ලිමේන්තුවේ දිවුරුම් දෙන විට දිවුරුම් දිය යුතු අවස්ථා දෙකක් තිබෙනවා. 20 වැනි සංශෝධනයට අනුව ව්‍යවස්ථාවේ තිබෙන ‘වෙනම රාජ්‍යයක් සඳහා අනුබල නොදෙනවා’ කියන දිවුරුම සුක්ෂ්ම ලෙස මෙම ව්‍යවස්ථා සංශෝධනයෙන් හලලා තිබෙනවා. පසුගිය දවස්වල දේශප්‍රේමය තවරාගත් පුද්ගලයින් කෑමොර දුන්නේ මේ වගේ දෙවල්වලට. නමුත් අද සිදුවෙලා තිබෙන්නේ කුමක්ද? මෙය අතිශය බරපතල ව්‍යවස්ථා සංශෝධනයක් බව පෙන්වා. අපි තවදුරටත් මෙය අධ්‍යයනය කරමින් ඉන්නවා. බැලූ බැල්මට මෙය ආණ්ඩුක්‍රම ව්‍යවස්ථාවේ 3 සහ 4 වගන්තිවලට අනුව ජනතාවගේ පරමාධිපත්‍යයට බලපෑම් කරන සංශෝධනයක්. මේ සංශෝධනය එන්නේ 2/3කේ ජනවරමක් එක්ක. නමුත් ඡන්දය දුන්න ජනතාව විශ්වාස කරන්න නැතුව ඇති මෙවැනි ජනතා විරෝධී, ප්‍රජාතන්ත්‍ර විරෝධී සංශෝධන ගෙන එයි කියලා. විශේෂයෙන්ම ආණ්ඩුවේ එක පවුලක බලය තහවුරු කර ගැනීමටයි මේ සංශෝධනය ගේන්නේ. ද්විත්ව පුරවැසිභාවය සම්බන්ධ කාරණය ගත්තත් එය පැහැදිලිය. තමන්ගේ පවුලේ ඇමරිකන් පුරවැසියෙකු පාර්ලිමේන්තු ගෙන්න, ඇමති මණ්ඩලයට ගන්න රටේ ව්‍යවස්ථාව වෙනස් කරනවා. මෙය ඉතාම ඛේදජනක තත්වයක්.” නීතිඥ හර්ෂණ නානායක්කාර මහතා “ව්‍යවස්ථාව කියන්නේ නිකන් ලියවිල්ලක් නෙවෙයි. එය රටේ ජනතාවගේ පොදු එකඟතාවයයි. එනිසා තමයි ව්‍යවස්ථාව වෙනස් කරන විට පාර්ලිමේන්තුවේ 2/3කේ බලයක්, යම් විටෙක ජනමතවිචාරණයක් අවශ්‍ය වන්නේ. අතීතයේදී මානවයා තමන් පාලනය කරගන්න විවිධ ක්‍රම උපයෝගී කරගත්තා. ගෝත්‍රික, වැඩවසම් යුගවලදී ඔවුන් විවිධ ක්‍රම අනුගමනය කළා. ගෝත්‍රික යුගයේදී නායකයා විසින් තනි තීන්දු ගත්තා. මානව ශිෂ්ටාචාරයේ දියුණුවත් සමඟ සාමූහික වශයෙන් පොදුවේ නිවැරදි තීන්දු ගන්නා ක්‍රමයක් යොදා ගන්න පියවර ගත්තා. ජනතාවගේ අභිලාෂයන්ට මුල්තැන දීලා තමයි ඕනෑම රටක ව්‍යවස්ථාවන් ගොඩනැගෙන්නේ. මේ කිසිදු දෙයක් පාලකයින් විසින් බන්දේසියක තියලා දුන්නේ නැහැ. ජනතාව විසින් සටන් කරලා අරගල කරලා තමයි මෙම ප්‍රජාතන්ත්‍රවාදී ප්‍රතිසංස්කරණ දිනාගත්තේ. එවැනි තත්වයක් තුළ 20 වැනි සංශෝධනය කියන්නේ නැවතත් අපි ගල් යුගය කරා යෑමක් ලෙසයි මම දකින්නේ. මේ සමස්ත සංශෝධනයම හදලා තියෙන්නේ පාර්ලමේන්තුවම හුදු රබර් මුද්‍රාවක් පමණක් කිරීමටයි. එහි බලය ලබාගන්නේ ජනාධිපති අතටයි. ඕනෑම දියුණුයි සම්මත රටක බල බෙදීමක් තිබෙනවා. ව්‍යවස්ථාදායකය, විධායකය සහ අධිකරණය කියලා. 20 අනුව අග්‍රවිනිස්චයකාරකවරු පත්කිරීම, අභියාචනාධිකරණ විනිසුරුවරු පත්කිරීමේ බලය, අධිකරණ සේවා කොමිසන් සභාවට සාමාජිකයින් පත්කිරීමේ බලය පවා ජනාධිපති අතට ගන්නවා. සරල වශයෙන් කිව්වොත් අභියාචනාධිකරණ විනිසුරුවරයෙක් ඉහළ අධිකරණයට උසස්වීමක් ලබාගන්න බලාපොරොත්තු වෙනවානම් එය රඳාපවතින්නේ ජනාධිපතිවරයා ඔහු සමඟ කොතරම් සමීපද කියන කාරණය සමගයි. අධිකරණ සේවා කොමිසමන් සභාව ගත්තොත් එහි පත්කිරීම් සියල්ල කරන්නේ ජනාධිපතිවරයා. එවිට ස්වාධීන අධිකරණ පද්ධතියක් ජනතාවට ඉතිරි වෙයිද? ගමේ ඉඩම් නඩුවක් උදාහරණයට ගන්න. එහි අනෙක් පාර්ශ්වය රාජපක්ෂවරුන්ට සම්බන්ධ පාර්ශ්වයක් වූ විට මොකද වෙන්නේ. මීට පෙර නීතියක් ගෙනාවොත් එය කියවලා බලන්න සංශෝධනය කරන්න දින 14ක් තිබුණා. දැන් එය දින 07ක් දක්වා අඩු කරලා. ඇතැම් පනත් පැය 72ක් ඇතුලත අගවිනිසුරු වෙත ඉදිරිපත් කරලා රටේ නීතියක් බවට පත්කරන්න පුළුවන්. එවැනි කරුණක් නීතියක් වෙන තෙක් රටේ ජනතාව නොදන්නවා වෙන්නත් පුළුවන්. උදාහරණයක් විදියට යම් ව්‍යාපෘතියක් එනවා. ඒ සඳහා සිංහරාජය ඩෝසර් කරන්න ඕනෑ කියලා හිතුවොත් එක රැයකින් පනතක් ගෙනත් ඩෝසර් කරලා දාන්න පුළුවන්. වැඬේ වුනාම තමයි ජනතාව දන්නේ. එනිසා මේ සංශෝධනවල හැම වචනයක්ම ජනතාවට වැදගත්. ගෝටාභය මහත්තයාට වැඩි බලයක් දෙන්න ඕනෑ කියලා හිතපු ජනතාව මේකට සංතෝෂ වෙනවා ඇති. නමුත් තව අවුරුදු 05කින් තමන් කැමති නැති වෙනත් කෙනෙක් ජනාධිපති වුවහොත්, ඔහුටත් මේ බලතල පැවරෙන බව ඔවුන් මතක තබාගන්න ඕනෑ. ජනාධිපතිවරයා පත්වෙන් එක් ජනවරමකින්. පාර්ලිමේන්තුව පත්වෙන්නේ තවත් ජනවරමකින්. නමුත් මේ සංශෝධනය මගින් පාර්ලිමේන්තුවට පයින් ගහලා තමන් කැමති දේ කරන්න ජනාධිපතියට බලය ලබාදෙනවා. ජනාධිපතිතුමා පාර්ලිමේන්තුවට අකමැතිනම් අවුරුද්දකින් පස්සේ පාර්ලිමේන්තුව විසුරුවා හරින්න පුළුවන්. අධිකරණය, විගණන කොමිසම බල රහිත කිරීම මගින් සියලු බලයන් ජනාධිපති යටතට ගෙන තිබෙනවා. මේ තරම් බලයක් රඳවාගෙන දූෂිත නොවී ඉන්න පුළුවන් පුරවැසියෙක් ඉන්නවා කියලා අපි හිතන්නේ නැහැ. අපි මේ අත වනන්නේ ව්‍යවස්ථාදායකය විසින් සකසන ඒකාධිපතිවාදයකටයි. සියලු රජයේ පත්කිරීම් සියතට ගන්නවා. ඉන් පසු එළඹෙන්නේ මර්දනයයි. ජනතාව ඔබලා 2/3කේ බලයක් ලබාදුන්නා. නමුත් අපි හිතන්නේ නැහැ ද්විත්ව පුරවැසියන්ට පාර්ලිමේන්තු එන්න පුළුවන් විදියට ව්‍යවස්ථාව වෙනස් කරන්න ඒ ඡන්දෙ දුන්න ජනතාව කැමතියි කියලා. ඇමරිකාව වෙනුවෙන් ආයුධ අතට ගන්න පුළුවන් කියලා දිවුරන කෙනෙක් ලංකාවේ පාර්ලිමේන්තුව නියෝජනය කරනවා. මේ සංශෝධනය නිසා ඇමරිකන් පුරවැසියෙකුට ලංකාවේ ජනාධිපති වෙන්නත් පුළුවන්. දේශප්‍රේමී ජනතාව ඒකට කැමති වෙනවාද කියලා අපි විමසනවා. අර්ජුන මහේන්ද්‍රන් මහ බැංකු හොරකම කරලා දැන් ලංකාවට ගෙන්වා ගන්න බැරුව ඉන්නවා ද්විත්ව පුරවැසිකම නිසා. එනිසා අපි ජනතාවගෙන් ඉල්ලනවා මේ පිළිබඳව ඔබ තව තවත් කල්පනා කරන්න කියලා.” නීතිඥ උපුල් කුමරප්පෙරුම මහතා “විසිවැනි ව්‍යවස්ථා කෙටුම් පතේ තියෙන ප්‍රධාන කාරණා තුනක් ගැන මම කතා කරනවා. ජනාධිපතිවරයාගේ විධායක ක්‍රියාවකට විරුද්ධව නඩු පැවරීමේ හැකියාවක් දහනව වැනි සංශෝධනයෙන් ඇති කර තිබුණා. විසිවැනි සංශෝධනයෙන් එය හැත්තෑඅටේ ව්‍යවස්ථාවට සමාන ප්‍රතිපාදනයක් මඟින් ජනතාවට ලබා දිය යුතුව තිබූ අයිතිය අහෝසි කර තිබෙනවා. ජනාධිපතිවරයාට 1978 ව්‍යවස්ථාවෙන් හඳුන්වා දුන් මුක්තිය 19 වැනි සංශෝධනයෙන් ඉවත් කළා. එයට විරුද්ධව සරත් වීරසේකර මන්ත්‍රීවරයාගේ ඡන්දය විතරයි ලැබුණේ. ජනාධිපතිවරයාගේ විධායක ක්‍රියාවක් සම්බන්ධයෙන් ප්‍රශ්න කිරීමේ අයිතියක් 19වැනි සංශෝධනයෙන් ජනතාවට ලබා දුන්නේ ඇයි? හැත්තෑඅටේ ව්‍යවස්ථාව බලාත්මක වන විට ජනාධිපතිවරයා පාර්ලිමේන්තුවට හෝ රටේ ජනතාවට හෝ රටේ අධිකරණයට හෝ වග නොකියන චරිතයක් බවට ව්‍යවස්ථාව තුළින්ම පත් කර තිබුණා. 1994 ජනාධිපතිවරණය පවත්වන තෙක් මීට විරුද්ධව විශාල මහජන උද්ඝෝෂණයක් තිබුණා. ශ්‍රී ලංකා නිදහස් පක්‍ෂය, එවකට තිබුණු වමේ ව්‍යාපාර වාගේම වෘත්තීය සමිති, වෙනත් සංවිධාන වාගේම පුද්ගලයන් හැටියටත් මේ උද්ඝෝෂණවලට සම්බන්ධ වුණා. මේ ව්‍යවස්ථාවේ නරුමභාවය සම්බන්ධව ඓතිහාසික තත්ත්වය හොඳිින් අවධාරණය කර ගත යුතුයි. චන්ද්‍රිකා බණ්ඩාරනායක මැතිනිය 1994 බලයට පත් වෙන කොට ප්‍රධාන සටන් පාඨය වුණේ, විධායක ජනාධිපති ධුරය අහෝසි කරන අලුත් ව්‍යවස්ථාවක් ගේන බව. ඊට පස්සේ ජනාධිපතිවරණයට ඉදිරිපත් කළේ චන්ද්‍රිකා මැතිනියත්, රනිල් වික්‍රමසිංහ මහත්තයාත් දෙදෙනාගේම පොදු සටන් පාඨය වුණේ, විධායක ජනාධිපති ධුරය අහෝසි කිරීම. ඊට පස්සේ රනිල් වික්‍රමසිංහ මහත්මයා සමඟ තරග කළ මහින්ද රාජපක්‍ෂ මහත්මයාත් මේ සටන් පාඨය ජනාධිපතිවරණ සටන් බිමේ මූලික වුණා. 2010 ජනාධිපතිවරණයේ දී මහින්ද රාජපක්‍ෂ මහත්මයාත්, සරත් ෆොන්සේකා මහත්මයාත් දෙදෙනාම මේ සටන් පාඨය ඉදිරිපත් කළා. ඊට පස්සේ 2015දී මෛත්‍රීපාල සිරිසේන මහත්මයාත් ඒ සටන් පාඨය ගත්තා. දෙදහස් විස්සේ දී සජිත් ප්‍රේමදාස මහත්මයාත් මේ සටන් පාඨය අතට ගත්තා. මේක මෙච්චර ජනප්‍රිය සටන් පාඨයක් වුණේ ඇයි? විධායක ජනාධිපති ධුරය ඇතුළේ බලය කේන්ද්‍රගත වීම රටට ඔරොත්තු දෙන්නේ නැති නිසා. රට පීඩාවට පත් වෙන නිසා.විසිවැනි ව්‍යවස්ථා සංශෝධනයේ දී ඇති කර තියෙන්නේ, 1978 පරණ තැනටම නැවත ගෙන යාමයි. දහනව වැනි ව්‍යවස්ථා සංශෝධනයෙන් ජනාධිපතිවරයාගේ විධායක ක්‍රියාවක් සම්බන්ධයෙන් මූලික අයිතිවාසිකම් පෙත්සමක් ශ්‍රේෂ්ඨාධිකරණයට ඉදිරිපත් කිරීමේ හැකියාව ලබාදී තිබෙනවා. ජනාධිපතිවරයා වෙනුවෙන් නීතිපතිවරයා වගඋත්තරකරුවකු කරලා ඒ නඩු පැවරීමේ හැකියාව ලබා දී තිබුණා. ආණ්ඩුක්‍රම ව්‍යවස්ථාවේ හතරවැනි ව්‍යවස්ථාව තුළ ජනතාවගේ පරමාධිපත්‍යය සම්බන්ධ මූලික අයිතිවාසිකම් ඇතුළත් කරලා තියෙනවා. මේ නිසා මූලික අයිතිවාසිකම් වර්ධනය කරන්න මිස නිෂේධනය කරන්න ඉඩක් ආණ්ඩුක්‍රම ව්‍යවස්ථාවෙන් දීලා නැහැ. මේ කරලා තියෙන්නේ, ජනතාවට ලබා දී තිබුණු මූලික අයිතිවාසිකමක් කප්පාදු කිරීමයි. මම විශ්වාස කරන්නේ, මේ විසිවැනි සංශෝධනය පාර්ලිමේන්තුවේ තුනෙන් දෙකක් ලබා ගැනීමෙන් සහ ශ්‍රේෂ්ඨාධිකරණයේ තීන්දුවක් ලබා ගැනීමෙන් පමණක් සම්මත කර ගත නොහැකි බවයි. ජනමත විචාරණයකට යා යුතුයි. ජනතා පරමාධිපත්‍යය සම්බන්ධයෙන් යම් සශෝධනයක දී ගැටලුවක් ඇති වුණොත්, අනිවාර්යයෙන්ම එය ජනමත විචාරණයකින් සම්මත කළ යුතු වෙනවා. දහනව වැනි ව්‍යවස්ථා සංශෝධනයට එක මන්ත්‍රීවරයෙක් හැර අනෙක් මන්ත්‍රීවරුන් සියලු දෙනා ඡන්දය දීමෙන් ජනාධිපති ධුරය තුලනය හා සංවරණය කියන ක්‍රියාවලියට ඇතුළත් වෙන්න ඕනෑ නිසා. ජනාධිපතිවරයා ජනතාවට වග විය යුතු නිසා. දෙවනුව, ආණ්ඩුක්‍රම ව්‍යවස්ථා සභාව පිළිබඳ තත්ත්වය පැහැදිලි කරන්නම්. ආණ්ඩුක්‍රම ව්‍යවස්ථා සභාව ගෙනාවේ රටේ යම් ක්‍රම පද්ධතියක් ඇති කරන්න. එහෙම ක්‍රම පද්ධතියක් තියෙන කොට රටේ දේශපාලකයන්ට තමන්ට ඕනෑ දෙයක් කරන්න බැහැ. ආණ්ඩුක්‍රම ව්‍යවස්ථා සභාවත් එක්ක ස්වාධීන කොමිෂන් සභා ඇති කිරීමේ පරමාර්ථය රාජ්‍ය පාලකයාට හෝ වෙනත් කෙනකුට මැදිහත් වීමේ ඉඩ ඇහිරීමයි. මැතිවරණයක් පැවැත්වෙන කොට ඊට බල පෑම් කරන්න රාජ්‍ය පාලකයාට හෝ වෙනත් දේශපාලන හස්තයකට බැහැ. ස්වාධීන පොලිස් කොමිසමක් තියෙන කොට දේශපාලනයෙන් හෝ අන්‍යාකාරයකින් පොලිසියට බලපෑම් කිරීමේ හැකියාව නැහැ. මේ ආකාරයේ කොමිෂන් සභා ගණනාවක් 19 වැන ව්‍යවස්ථා සංශෝධනයෙන් ගෙනාවේ රටේ ක්‍රම පද්ධතියක් ඇති කරන්න. කොමිෂන් සභාවලින් අපට තිබෙන වාසිය මොකක්ද කියලා මිනිස්සු කල්පනා කරනවා. උදාහරණයක් හැටියට ගමේ පොලිස් ස්ථානාධිපති යම් පැමිණිල්ලක දී පක්‍ෂග්‍රාහීව කටයුතු කරනවා නම්, ඒ සඳහා බලපෑම් කරන්නේ දේශපාලකයකු නම්, ඊට හේතු වී තිබෙන්නේ පොලිසියේ උසස් වීම් ලබා දීම්, ස්ථානමාරු කිරීම් සඳහා දේශපාලනයට නතු වීමෙන් මුදා ගන්නයි. ඒ වාගේ අනෙකුත් සියලු කොමිෂන් සභා රටේ ජන ජීවිතයට සෘජුව බලපානවා. ඒ කොමිෂන් සභාව පත් කර ආණ්ඩුක්‍රම කොමිෂන් සභා වාර්තාව විසිවැනි සංශෝධනය සම්පූර්ණයෙන්ම අයින් කරලා, පාර්ලිමේන්තු සභාව කියලා තත්වයක් ගෙනාවා. 18වැනි සංශෝධනයෙනුත් මේකයි වුණේ. 17 සංශෝධනයේ තිබුණු සාධනීය සියල්ල අහිමි කරලා 18 ගෙනාවේ. පාර්ලිමේන්තු සභාව ව්‍යවස්ථානුකූල නැහැයි කියලා එවකට තිබුණු විපක්‍ෂය එය වර්ජනය කළා. අද පාර්ලිමේන්තු සභාවේ ඉන්නේ කවු ද? සභාපති, කතානායකවරයා. ජනාධිපතිවරයාගේ නියෝජිතයෙක්, අග්‍රමාත්‍යවරයා, අග්‍රාමාත්‍යවරයාගේ නියෝජිතයෙක්, විපක්‍ෂ නායකවරයා සහ විපක්‍ෂ නායකවරයාගේ නියෝජිතයෙක්. මේ සියලුම දෙනා මන්ත්‍රීවරුන්. අග්‍රාමාත්‍යවරයාගේ නියෝජිතයා සහ විපක්‍ෂ නායකවරයාගේ නියෝජිතයා ඉවත් කිරීමේ බලය ජනාධිපතිට පවරලා. ඒ වෙනුවට වෙන කෙනෙක් නම් කරන්න පුළුවන්. එතකොට මේකේ තියෙන ස්වාධීනත්වය මොකක්ද? ඒ වාගේම ජාතික විගණන කොමිසම සහ ප්‍රසම්පාදන කොමිසම ඉවත් කරලා. ඒ වාගේම කොමිෂන් සභාවලට ජනාධිපතිවරයා විසින් නම් කර එවන අය ගැන නිරීක්‍ෂණ සැපැයීමේ හැකියාව පාර්ලිමේන්තු සභාවට තියෙනවා. හැබැයි, ඒ නිරීක්‍ෂණ සම්බන්ධයෙන් ජනාධිපතිවරයා ගත යුතු ක්‍රියාමාර්ග ගැන කිසිම සඳහනක් නැහැ. ඒ නිරීක්‍ෂණ පැත්තකට දාන්න පුළුවන්. 18වැනි සංශෝධනයේ තිබුණෙත් මේකමයි. 19වැනි සංශෝධනයෙන් මේ රටේ ක්‍රම පද්ධතිය ගොඩනඟන්න කළ උත්සාහයට දැන් මොකක්ද වෙලා තියෙන්නේ? ජේ. ආර්. ජයවර්ධන කිව්වා වාගේ මේකෙන් කරන්න බැරි ගැහැණියක් පිරිමියකු කරන එකයි, පිරිමියෙක් ගැහැනියක කරන එකයි විතරයි. පරණ තැනටම ගෙනැල්ලා. ස්වාධීන අධිකරණයක් ගැන විශ්වාසයක් තියන්න බැහැ. ජනාධිපතිවරයාට අවශ්‍ය ඕනෑ කෙනෙක් අග්‍රවිනිශ්චයකාර ධුරයට පත් කරන්න පුළුවන්. අග්‍රවිනිශ්චයකාරවරයා විනිසුරුවරයෙක් වශයෙන් කටයුතු කරන්න ඕනැ කියලා කිසිම තැනක සඳහන් වෙන්නේ නැහැ. සාමාන්‍ය මනුෂ්‍යයකුත් අග්‍රවිනිශ්චයකාර ධුරයට පත් කරන්න පුළුවන්. තමන්ට අවශ්‍ය හැම පද්ධතියකටම සෘජුව අත පෙවීමේ සහ පාලනය කිරීමේ හැකියාව මේ සංශෝධනයෙන් පත් කරන පාර්ලිමේන්තු කවුන්සිලයෙන් කර ගැනීමේ හැකියාව ජනාධිපතිවරයාට තිබෙනවා. ඇමති මණ්ඩලය තිහකට අඩු කිරීමේ ප්‍රතිපාදන දහනව වැනි සංශෝධනයෙන් ඇතුළත් කර තිබුණේ ඇයි? මේ රටේ ජනතාව මේක ඉල්ලපු දෙයක්. ඇමතිවරු, නියෝජ්‍ය ඇමතිවරු, රාජ්‍ය ඇමතිවරු වශයෙන් නම් කළ ඇමති මණ්ඩලයේ බර දැරුවේ මේ රටේ ජනතාව. ඒ නිසා විශාල විරෝධයක් එයට ඇති වුණා. ඇමති ධුරයක් කියන්නේ, දොල පිදේනියක් නොවේය කියන තත්ත්වය තහවුරු කරන්න දහනව වැනි සංශෝධනයෙන් ප්‍රතිපාදන සැලැසුවා. මේ සංශෝධනය අනුව ඇමති මණ්ඩලය සීමා කිරීම අයින් කර ජනාධිපතිවරයාට අවශ්‍ය ඕනෑම ප්‍රමාණයක් කැබිනට් මණ්ඩලයටත්, රාජ්‍ය අමාත්‍යවරුන් ලෙසත්, නියෝජ්‍ය අමාත්‍යවරුන් ලෙසත් පත් කරන්න පුළුවන්. අපිට විද්‍යාත්මකව විෂයයන් පෙළගැස් වූ අමාත්‍යාංශ ගොඩනඟන්න බැරි ඇයි? අමාත්‍යාංශ සංඛ්‍යාව ඒ මඟින් අඩු කරන්නත් පුළුවන්. එහෙම කළොත්, ආණ්ඩුවේ බහුතරයක් සතුටු කිරීමේ හැකියාව පාලකයාට නැති වෙනවා. මේ නිසා ඇමති මණ්ඩලය සම්බන්ධයෙන් දහනව වැනි සංශෝධනයේ තිබුණු සාධනීයම ප්‍රතිපාදන ඉවත් කරලා. මේ අනුව ජනාධිපතිවරයාට විරුද්ධව නඩු පැවරීමේ අයිතිය තුනෙන් දෙකේ බලයෙන් සහ ශ්‍රේෂ්ඨාධිකරණයේ තීරණය මත තීරණය නොවී ජනතාවගේ පරමාධිපත්‍ය බලය ආරක්‍ෂා කිරීමේ අර්ථයෙන් ජනමත විචාරණයකට යා යුතුයි. ඒ වාගේම අනෙකුත් සියලුම ප්‍රතිපාදන මේ රටේ ප්‍රජාතන්ත්‍රවාදී අවකාශය හකුළුවන්න ගෙනැත් තියෙන බව පැහැදිලියි. නීතියෙන් බලාත්මක කරන ලද ඒකාධිපති ක්‍රමයකට මේ රට ගෙන යන්නට අදාළ ප්‍රතිපාදන විසිවැනි සංහෝධනයෙන් ඉදිරිපත් කර තිබෙනවා. මේ නිසා ජනතාව විසිවැනි සංශෝධනය ගැන වඩාත් බුද්ධිමත්ව කල්පනා කරන ලෙස අවධාරණය කරනවා.” මාධ්‍යවේදීන් නැඟූ ප්‍රශ්නවලට පිළිතුරු: “පොලිස්පතිවරයා ඉවත් කිරීමේ හැකියාවක් නැහැ කියන එක බොරු. අගවිනිසුරු ධුරයෙන් ශිරාණි බණ්ඩාරනායක මහත්මිය අයින් කළේ කොහොම ද? ආණ්ඩුක්‍රම ව්‍යවස්ථාවෙන් තහවුරු කර තිබෙන සමහර ධුරවල ස්වාධීනභාවය ආරක්‍ෂා කර ගැනීම සඳහාම සංකීර්ණභාවයක් තිබෙන බව ඇත්ත. උදාහරණයක් හැටියට පොලිස්පතිවරයා ඉවත් කිරීමේ හැකියාව පාර්ලිමේන්තුවට තියෙනවා. එක ලියුමකින් අස් කරන්නත්, ආයතන ප්‍රධානියෙක් පත් කරනවා නම්, ඒ ආයතනවල ස්වාධීනත්වය සම්බන්ධයෙන් බරපතළ ප්‍රශ්නයක් ඇති වෙනවා. මෙයින්ම තේරුම් ගන්න පුළුවන්, විසිවැනි සංශෝධනයෙන් රට ගෙන යන්නේ කොහාටද කියලා. මේ ආණ්ඩුව වැඩ බලන ප්‍රධානීන් පත් කරගෙන ඉන්න කොහොමත් කැමැතියි. මොකද ඊළඟ උසස් වීම ගන්න නම්, ආණ්ඩුවට ඕනෑ විදියට කටයුතු කරන්න පෙළැඹෙනවා. ජේ. ආර්. ජයවර්ධන හයෙන් පහක බලයක් අරගෙන පාර්ලිමේන්තුවට වසරක් සම්පූර්ණ වන විට විසුරුවා හැරිය හැකි බවට ප්‍රතිපාදන ඇතුළත් කළේ, තමන්ට අවශ්‍ය විදියට පාර්ලිමේන්තුව හසුරුවා ගන්න. දැන් ඒ ප්‍රතිපාදනය නැවත ගෙනැත් තියෙන්නේ, ඉදිරි අවුරුදු පහ තුළම ජනාධිපතිවරයාට අවශ්‍ය ආකාරයෙන් පාර්ලිමේන්තුව හීලෑ කර ගන්න. දහනව වැනි ව්‍යවස්ථා සංශෝධනයේ සමහර වගන්ති ඇතුළත් කර තියෙන්නේම අලුත් ව්‍යවස්ථාවක් ගෙන ඒමේ ක්‍රියාවලිය ඉලක්ක කරගෙන. උදාහරණයක් විදියට අගමැතිවරයාගේ නිර්දේශ මත ජනාධිපතිවරයා විසින් කැබිනට් එක පත් කළ යුතු වූයේ ඒ නිසයි. විධායක ජනාධිපතිවරයාගේ බලය ක්‍රමයෙන් අඩු කරලා, අලුත් ව්‍යවස්ථාවක් සම්පාදනය කරගන්න පාර්ලිමේන්තුව ශක්තිමත් කර ගැනීමේ අරමුණින් සමහර ප්‍රතිපාදන දහනව වැනි සංශෝධනයේ ඇතුළත් කර තිබෙනවා. පාර්ලිමේන්තුවේ කාලසීමාව අවුරුදු හතරහමාරක් යනතුරු ජනාධිපතිවරයාට විසුරුවීමේ බලය අහිමි කිරීමේ ප්‍රතිපාදන යොදා තිබෙන්නේ, තනි පුද්ගලයකු අත කැබිනට් මණ්ඩලය හැසිරවීමේ බලයක් කේන්ද්‍රගත වීමෙන් ‘කිචන් කැබිනට්’ කියන වචනයක් ව්‍යවහාරයට එකතු වුණා. හතර පස් දෙනකුගේ අතේ රාජ්‍ය පාලන බලය කේන්ද්‍රගතවීම මෙයින් හැඳින්වූවා. විසිවැනි සංශෝධනයේ ඇතුළත් වගන්ති නිසා අගමැතිවරයාට කිසි ම බලයක් ලබා දී නැහැ. සියල්ල ජනාධිපතිවරයාගේ සාක්කුවේ දාගෙන. දහනව වැනි සංශෝධනයෙන් යම් තාක් දුරකට හෝ ඈතට දමා තිබූ ‘කිචන් කැබිනට්’ සංකල්පය යළිත් අප කරා එනවා.”", "URL": "https://lankatruth.com/si/?p=96160", "Category": "පුවත්", "Parent URL": null}