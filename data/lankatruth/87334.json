{"Source": "Lankatruth", "Timestamp": "December 16, 2019", "Headline": "ස්විස් තානාපති කාර්යාල නිලධාරිනිය මානසික වෛද්‍ය පරීක්ෂණයක් සඳහා යොමුකරයි", "News Content": "පැහැරගැනීමට සහ ප්‍රශ්නකිරීම්වලට ලක්වූ බව කියන ස්විස්ටර්ලන්ත තානාපති කාර්යාල නිලධාරිනිය අද(16) වෛද්‍ය පරීක්ෂණයක් සඳහා අංගොඩ ජාතික මානසික සෞඛ්‍ය විද්‍යායතනයට යොමුකර තිබේ. අද දිනයේ ද ප්‍රකාශයක් ලබාදීම සඳහා ඇය අපරාධ පරීක්ෂණ දෙපාර්තමේන්තුව වෙත පැමිණ ඇති අතර පසුව කොළඹ අධිකරණ වෛද්‍ය නිලධාරී කාර්යාලය වෙත රැගෙන ගොස් තිබේ. පසුව ඇය මෙම පරීක්ෂණය සඳහා යොමුකර ඇතැයි වාර්තා වේ. අදාල සිදුවීමෙන් පසු ඇය කම්පනයෙන් පසුවන බවට ද පසුගිය දිනවල මාධ්‍ය වාර්තා පලවිය. ඇයට එරෙහිව පනවා ඇති විදෙස් ගමන් තහනම හෙටින් අවසන්වීමට නියමිතය. පසුගිය මස 25 වැනිදා කුරුදුවත්ත පොලිස් වසමේ පිහිටි ශාන්ත බ්‍රිජට් කන්‍යාරාම පාසල අසලදී සුදු මොටර් රථයකින් පැමිණි කණ්ඩායමක්, ගානියා සිල්වෙස්ටර් ෆැන්සිස් නැමති මෙම නිලධාරිනිය පැහැරගෙන ගොස් ඇති බවට ස්විස් තානාපති කාර්යාලයේ දෙවන නිලධාරියා විසින් අපරාධ පරීක්ෂණ දෙපාර්තමේන්තුව හමුවේ පැමිණිලි ගෙනුකර ඇත.", "URL": "https://lankatruth.com/si/?p=87334", "Category": "පුවත්", "Parent URL": null}