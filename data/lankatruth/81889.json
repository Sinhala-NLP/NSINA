{"Source": "Lankatruth", "Timestamp": "September 29, 2019", "Headline": "රටේ ණය බර නැති කරන අනුරගේ සැලසුම මෙන්න…", "News Content": "රටේ පවතින ණය බර නැති කිරිමට නම් රටේ ආදායම වැඩි කළ යුතු බවත් ජාතික ආදායම වැඩි කළ හැක්කේ ජාතික නිෂ්පාදන වැඩි කිරීමෙන් බවත් රටේ ජාතික නිෂ්පාදන වැඩි කිරීමේ සැලැස්මක් තමන්ට ඇති බවත් ජාතික ජන බලවේගයේ අපේක්ෂක අනුර දිසානායක මහතා අවධාරණය කරයි. ඊයේ (28) රුහණ විශ්වවිද්‍යාලයේ “රවීන්ද්‍රනාත් තාගෝර්” ශාලාවේ පැවති මතාර දිස්ත්‍රික් ජනතා සභාව අමතමින් අනුර දිසානායක මහතා මේ බව අවධාරණය කළ අතර එම් අවස්ථාවට ආචාර්ය, මහාචාර්යවරුන්, වෛද්‍යවරන්, නීතීඥයින්, කලාකරුවන්, දේශපාලන පක්ෂ නායකයින් ඇතුළු විශාල පිරිසක් එක්වී සිටියහ. රටේ ණය අර්බුදය ඇතිවීමට හේතුවත් එම ණය අර්බුදය අවසන් කර රට ණය කන්දෙන් බේරා ගන්නා සැලසුම පැහැදිලි කළ ආකරයත් පහතින් පළ වේ. “ණය කියන්නේ අපරාධයක් නෙවෙයි. අපිට අවශ්‍ය ප්‍රාග්ධනය නැතිවුණාම ඒ වෙනුවෙන් ණය ගන්නවා. අපිට තාක්ෂණය නැතිවුනාම තාක්ෂණය කැඳවා ගැනීම සඳහා ණය ගන්නවා. ලෝකයේ රාජ්‍යයන් එහෙමයි. එවැනි ණයක් අපිට බර වෙන්න හේතුව තමයි අපි ණයවලින් ඇත්ත වත්කම්හැදුවෙ නැහැ. ව්‍යාපාරිකයෙක් බිල්ඩින් එකක් හදන්න ලක්ෂ 10ක් ණය ගත්තොත් බැංකුවේ මහත්තයා ආපුවහම එයාට පෙන්වන්න පුළුවන් ලක්ෂ 10ය. මෙන්න අත්තිවාරම, මෙන්න ගොඩනැගිලි, මෙන්න වහලය, මෙන්න ගියපු ගාණ, මෙන්න මහත්තයෝ ලක්ෂ 10. දැන් දැන් මේ පාලකයෝ ට්‍රිලියන 11ක ණයකරුවෝ බවට පත්වෙලා තිබෙනවා. විගණකාධිපතිවරයා කිව්වා ට්‍රිලියන 11 ණය ගත්තට වත්කම් තියෙන්නේ 1.8ක. 9.2ක් අතුරුදහන්. අපි හිතන් හිටියේ අතුරුදහන් වෙන්නේ 10%යි කියලා. මේකේ ඉතුරුවෙලා තියෙන්නේ 10%යි. අතුරුදහන් ගාණ 90%ක් වගේ. එහෙනම් ණය අර්බුදයක් බවට පත්වෙන්න ප්‍රධාන හේතුව තමයි ණයවලින් ඇත්ත වත්කම් හැදුනේ නැති එක. ඒ වගේම ණයවලින් අවශ්‍ය වත්කම් හැදුනේ නැහැ. දැන් උදාහරණය හැටියට ගත්තොත්, ඕගොල්ලන්ට මතකයි මාතර ඉඳන් ගාල්ලට කිලෝමීටර් 48ක් කෝච්චි පාර අධිවේගී කළා. අධිවේගී කරන්න දුන්නේ ඉන්දියාවේ රයිට්ස් සමාගමට. ඒක මාතර ඉඳන් කොළඹ දක්වාම අධිවේගී කරන්න ඩොලර් මිලියන 150ක් වැය කළා. ඒකෙන් 60ක් වැය කළා ගාල්ලේ ඉඳන් මාතරට. ඩොලර් කෝටි 6ක්. ‍ඩොලර් කෝටි 6ක් කියන්නේ රුපියල් කෝටි 1000කට කිට්ටුවෙන ගාණක්. රුපියල් කෝටි 1000ක් වියදම් කරලා ගාල්ලේ ඉඳන් මාතරට රුහුණු කුමාරි කෝච්චිය එන්න පාර අධිවේගී කළා. අධිවේගී කරන කාලේ දුම්රිය ඇමති ඩලස් අලහප්පෙරුම. අධිවේගී කළාට පස්සේ දුම්රිය ඇමති වෙල්ගම. අපි දවසක් වෙල්ගමගෙන් ප්‍රශ්නයක් ඇහුවා. මේ පාර අධිවේගී කරන්න කලින් රුහුණුකුමාරි කොච්චියට ගාල්ලේ ඉඳන් මාතරට එන්න කොච්චර වෙලා ගියාද කියලා. වෙල්ගම කිව්වා විනාඩි 42ක් ගියා කියලා. ඊලඟට අපි දෙවෙනි ප්‍රශ්නෙ ඇහුවා අධිවේගී කළාට පස්සේ ගාල්ලේ ඉඳන් මාතරට එන්න රුහුණුකුමාරි කොච්චියට කොච්චර වෙලා ගියාද කියලා. විනාඩි 39යි කිව්වා. විනාඩි 3ක් අඩුවෙලා තියෙනවා කෝටි 1000ට. මූත්‍රා කරන්න වෙලාවක්වත් නෙවෙයි. මේ ණය බරක් වෙන්නේ නැද්ද.? මේ ණය බරක් බවට පත්වී තිබෙන්නේ අන් කවරක්වත් නිසා නෙවෙයි. ණය බරක් වී තිබෙන්නේ ණයවලින් අපි ඇත්ත වත්කම් හැදුවෙ නැතිනිසා ණයවලින් අපි අවශ්‍ය වත්කම් නිර්මාණය කළේ නැහැ. ඒ නිසා තමන් ජනාධිපතිතුමා මේ ළඟදි කියනවා නෙළුම් කුළුණේ කෝටි 200ක් දීපු තැනක් නැහැ කියලා. අපේ හඳුන්නෙත්ති සහෝදරයා පෙන්නුවා සූරියවැව ක්‍රීඩාංගණය ඉදිකිරිමේ වියදම බිලියන 05යි, කෝටි 500යි. හැබැයි ඒක තක්සේරු කරපුවාහම ඒකේ වටිනාකම බිලියන 0.9යි. ඒ කියන්නේ කෝටි 500ක ඉදිකිරිමක් සිදු කරාම ඒ ඉදිරිකිරීම තක්සේරු කරාම තියෙන්නේ කෝටි 90යි. කෝටි කෝටි 410ක් එතන අතුරුදහන් වෙලා. අර්බුදයට පත්වුනේ ඔතනින්. ඒ නිසා මේ අර්බුදයට තියෙන විසඳුම මොකක්ද? මේ අර්බුදයයට වැළැක්විය නොහැකි විදිහටම යළි ණය ගන්න ඕනා. පළමුවෙන්ම ඒගෝල්ලන් එක්ක සාකච්චා කරලා මේ තියෙන ණය නැවත අපි සමාලෝචනයකට ලක් කරන්න ඕනා. ඒ ණය රී ශෙඩූල් කරන්න පුළුවන්ද බලන්න ඕනා. නැවත අපි ණය ගන්න ඕනා. ඒ ණය අත්‍යාවශ්‍ය තැන් ටිකක් තියෙනවා යොදවන්න. කොතෙන්ටද? නිෂ්පාදනය ගෙන එන්න. අපි හිතනවා අපේ රටේ විශාල කර්මාන්ත පද්ධතියකට අවශ්‍ය වෙන විදිහේ ණය ගන්න ඕනා. පෘතුගීසි කාරයා ලංකාවට එන්න කලින් අප් රටේ කුරුඳු බිස්නස එක කළේ කවුද? මුස්ලිම් ව්‍යාපාරිකයෝ. එදා මුස්ලිම් ව්‍යාපාරිකයෝ කුරුඳු නැවට පැටෙව්වේ කොහොමද? අද වගේම දරමිටියක් වගේ මිටි ගහලා තමයි ලංකාවෙන් කුරුඳු පැටෙව්වේ. අද අවුරුදු 600කට පසුවත් කුරුඳු යවන්නේ දරමිටියක් වගේ ගැටගහලා. අවුරුදු 600ක් ගියත් මේ පාලකයෝ කුරුඳුවලින් නව අගය එකතු කිරීමේ නිෂ්පාදනයක් කිරීමට අසමත් වෙලා තිබෙනවා. අන්න එතෙන්ට අපි කර්මාන්ත ශාලා ගේනවා, ඒ නිෂ්පාදනයට වැඩි අගයක් එකතු කරනවා. ඊලඟට, අපිට තිබෙනවා ඉතාමත් හොඳ මිනිරන් සම්පතක්. කහටගහ පතල, බෝ ගහ පතල ඇතුළු පතල් තුනක් තිබෙනවා. ලෝකෙ වැඩිම කාබන් ප්‍රතිශතය තිබෙන මිනිරන් සම්පත අපිට තිබෙනවා. අපි තාමත් කුට්ටි පිටින් පටනවා. අන්න එතෙන්ට අපිට ගේන්න තියෙනවා කර්මාන්ත ශාලාවක්. දැන් දෙන්නේ ටොන් එක ඩොලර් 2000යි. අපිට මේක හරියට හැදුවොත් ගේන්න පුළුවන් කිලෝ එකෙන් ඩොලර් 5000ක් ගේන්න පුළුවන්. ටොන් එකක් කියල කියන්නේ කිලෝ 1000යි. දැන් ටොන් එකක් විකුණන්නේ ඩොලර් 2000ට. හැබැයි අපි හරියටම එතෙන්ට කර්මාන්ත ශාලාවක් ගෙනාවොත් කිලෝ එකක් විකුණන්න පුළුවන් ඩොලර් 5000ට. ඒ සමාගම කෝප් සභාවට ගෙනාවට පස්සෙ ඒ සමාගම කිව්වා මෙතන නිෂ්පාදනයක් තියෙනවා. හැබැයි කෝ කර්මාන්ත ශාලාවක් දාලා. අදත් මහ පොළවේ තිබෙන ඛනිජ සම්පත මොකද කරන්නේ? කුට්ටි පිටින් පටවනවා. අන්න එතෙන්ට අපි ණයක් අරගන්නවා. එතෙන්ට අපි තාක්ෂණයකුත් ගේනවා. එතෙන්ට අලුත් තාක්ෂණයක් ඕනා. ඊලඟට පුල්මුඩේ ඛනිජවැලි කියන්නේ ඉතාමත් වටිනා ස්වභාවික සම්පතක්. මම දැක්ක සමහර අය පත්තරවල ලියල තිබ්බ මේ පුල්මුඩේ ඛනිජවැලි ඔක්කොම කපල ඉවරකරන්න යනවා කියලා. ඒක ඉවර කරන්න බැරි සම්පතක්. වාර්ෂිකව ටොන් ලක්ෂ 20ක් ගොඩගහනවා. කාලාන්තරයක් තිස්සේ ඉන්දියාවෙන් ආපු කාබනික ද්‍රව්‍ය තැන්පත්වෙලා තැන්පත් වෙලා මේ අවසාධිත කාබන් නිර්මාණය වෙලා, ඒක තමයි අද මේවා ඛනිජවැලි බවට පත්වෙලා තිබෙන්නේ. අපේ පිහිටීමත් එක්ක ඒ ඔක්කොම ගොඩගහන්නේ පුල්මුඩේට. මා දැක්කා එක වර්තාවක තිබුණා ආසන්න වශයෙන් ගත්තොත් වසරකට මෙට්‍රික්ටොන් ලක්ෂ 20ක් පුල්මුඩේට ඛනිජවැලි ගොඩගහනවා. ඒ 20 අයින් කරගන්න තියෙන්නේ. ඊළඟ අවුරුද්ද වෙද්දි ආයම 20ක් එනවා. අපි මොකද කරන්නේ. අපි ඉතාමත් සරල නිස්සාරණ ක්‍රමයක් තිබෙන්නේ. අපි මූලික ප්‍රභේද 05කට විතරයි නිස්සාරණය කරන්නේ. නිස්සාරණය කරල කන්ටේනර්වලින් අමු වැලි පටවන්නේ. අන්න එතෙන්ට කර්මාන්තශාලාවක් ගෙන්න ඕනා. ඒක ඉතාමත් දියුණු රසායනික කර්මාන්තශාලාවක්. එතන ඉඩත් තියෙනවා. එහෙම වුණොත් දැනට අපි ඛනිජවැලි සංස්ථාවෙන් ලැබෙන ලාභය වගේ සිය ගුණයකටත් වඩා ආදායමක් උපයගන්න පුළුවන් මේ ශ්‍රී ලංකාවට. මම අද සහතික කරලා යන්නම්. එතෙන්ට අපි ණයක් ගන්නවා. එතෙන්ට අපි තාක්ෂණය ගේනවා. ඊළඟට අපේ පොස්පේට් නිධිය දිගුකාලීන වගාවන් සඳහා උපයෝගීකරගන්න පුළුවන්. අපිට වී වගාව වැනි ඒවට බැහැ. නමුත් අපිට තේ, පොල්, දෙහි, දොඩම්, කුරුඳු වගේ දිගුකාලීන බෝග සඳහා යොදා ගන්න පොහොර සම්පතක් එතන තියෙනවා. අදත් මොකද කරන්නේ අපි? නිකන් හුණුගල් වගේ ගල් ටික කඩල පටවනවා. ඒ වෙනුවට අන්න එතෙන්ට කර්මාන්ත ශාලාවක් ගේන්න පුළුවන්. ඒ නිසා අපි අන්න එතෙන්ට ණය යෝජනා ක්‍රම ගේන්නේ. මේ ජාතික නිෂ්පාදන වැඩි කිරීමේ සැලැස්මක් අපිට තියෙනවා. අන්න ඒ ජාතික නිෂ්පාදන වැඩි කිරීමෙන් තමයි ජාතික ආදායම වැඩි කරන්න පුළුවන්කම තිබෙන්නේ. එතකොට අපිට මේ ණය කන්ද ගෙවල ඉවර කරගන්න පුළුවන්.” මාතර ජනතා සභාවේදී ජාතික ජන බලවේගයේ ජනාධිපති අපේක්ෂක අනුර දිසානායක මහතා ඇතුළු කථිකයන් දැක්වූ සම්පූර්ණ අහදස්… “මේ සභාවේ අහපු ප‍්‍රශ්නවලින් හුඟක් ඇහුවේ බලයට ආවාට පස්සේ කරන දේවල් ගැන. ඒ කියන්නේ, ජයග‍්‍රහණය පිළිබඳව තියෙන විශ්වාසය. ඒක හොඳ දෙයක්. අපේ පාලනයක් යටතේ දී අනිවාර්යයෙන් ම හොරුන්ට දඬුවම් කරනවා. ඒ විතරක් නොවෙයි, හොරකමත් නතර කරනවා. හොරා ගත්ත ජනතාවගේ දේපළ ආපහු ලබා ගන්නවා. මම මේ කියන්නේ, කාර්යාල කාර්ය සහායක මහත්තයා ගෙදර යන කොට හාෆ් ෂීට් දෙකක් අරගෙන දරුවාට චිත‍්‍ර අඳින්න දෙන එක ගැන නොවෙයි. පොලිසියේ මහත්තයා පාරේ දී පුංචි පුංචි ආදායම් ගන්න එක ගැනත් නොවෙයි. ගත්තු ණය ගෙවා ගන්න පඩිය මඳි නිසා ඒ කරන දේවලුත් නතර කරන්න ඕනෑ තමයි. ඒවා කරන අය කරන්නේ ජීවත් වෙන්න. හැබැයි, උඩ ඉන්න අය හොරකම් කරන්නේ, ජීවත් වෙන්න බැරි නිසා නොවෙයි. රවී කරුණානායක, බැසිල් රාජපක්‍ෂ, රනිල් වික‍්‍රමසිංහ වාගේ අයට ජීවත් වීම පිළිබඳ ප‍්‍රශ්නයක් නැහැ. මන්දිර හදා ගන්න, ලෝකය පුරා කෝටි ප‍්‍රකෝටි ගණනින් වත්කම් ගන්න හොරකම් කරගෙන යනවා. අන්න ඒ අයට දඬුවම් දෙනවා විතරක් නොවෙයි, ඒ දේපළ යළි අත්පත් කර ගන්නා බවට සහතික වෙනවා. ඊ ළඟට, විධායක ජනාධිපති ධුරය පිළිබඳ ප‍්‍රශ්නය. මේ ධුරය අපේ රටට කොයි තරම් ව්‍යසනයක් කරලා තියෙනවා ද කියලා අපි දන්නවා. ලෝකයේ තියෙන්නේ, ඇමෙරිකාව කේන්ද්‍ර කර ගත්ත විධායක ජනාධිපති ක‍්‍රමයක ආභාසය සහ බ්‍රිතාන්‍යය කේන්ද්‍රගත කර ගත්ත පාර්ලිමේන්තු පාලන ක‍්‍රමය කියන පාලන ක‍්‍රම දෙකක්. අපේ රට නිදහස ලබලා අවුරුදු හැත්තෑඑකෙන් අවුරුදු හතළිස්එකක් රට පාලනය කරලා තියෙන්නේ, විධායක ජනාධිපති ක‍්‍රමය කේන්ද්‍රගත කර ගත්ත පාලනයෙන්. විධායක ජනාධිපති පුටුවේ තක්කඩින්, උපාසකලා, ජෝකර්ලා වාඩි වෙලා මේ රටට කරපු විනාශය අත්විඳිමින් ඉන්නවා. ඒ නිසා අපේ රටේ ප‍්‍රජාතන්ත‍්‍රවාදය තහවුරු කරන්න තනි කෙනෙක් අතේ තියෙන විධායක බලය අහෝසි කරන්න ඕනෑ. ජනාධිපතිවරණය ජයග‍්‍රහණය කළාට පස්සේ ඒක දාලා ගෙදර යාමෙන් ඔය වැඩේ කරන්න බැහැ. ලබන අවුරුද්දේ මාර්තු දෙවැනිදාට පස්සේ මහා මැතිවරණයක් එනවා. ඒ මහා මැතිවරණයෙන් ආණ්ඩුවක් පිහිටුවා ගන්නවා. අන්න ඒ ආණ්ඩුවේ පාලනය විසින් තමයි, විධායක ජනාධිපති ක‍්‍රමය අහෝසි කරන්නේ. ඒ කියන්නේ, ජනාධිපතිවරණයෙන් ඔබ ලබා දෙන බලය අත්හැර යාම නොවෙයි. ඒ බලය පාර්ලිමේන්තුව තුළ තවත් ශක්තිමත් කර ප‍්‍රජාතාන්ත්‍රික ප‍්‍රතිසංස්කරණ ඉස්සරහට ගෙන යාමයි. ඊ ළඟට මෙතැන දී ඇහුවේ, පළාත් සභා ශක්තිමත් වෙලාවක විධායක ජනාධිපති ක‍්‍රමය අහෝසි කිරීම භයානකයි නේ ද කියලා. පළාත් සභාවලට ජනාධිපතිවරයාගේ බලය ගැටගැහිලා තියෙන්නේ, ආණ්ඩුකාරවරයාගෙන්. අපි ඉදිරිපත් කර තිබෙන විසිවැනි සංශෝධනයේ ජනාධිපතිවරයාට ආණ්ඩුකාරවරුන් පත් කිරීමට තිබෙන බලය කිසිසේත් ම අහෝසි වෙන්නේ නැහැ. එක්දහස් නවසිය අනූතුනේ දී වර්ධරාජා පෙරුමාල් ඊළම ප‍්‍රකාශයට පත් කළාට පස්සේ පළාත් සභා විසුරුවා හැරියා. ඒ විසුරුවා හැරීමේ බලය තියෙන්නේ, ආණ්ඩුක‍්‍රම ව්‍යවස්ථාව ඇතුළේ නොවෙයි. පළාත් සභා පනත ඇතුළේ. විසිවැනි සංශෝධන යෝජනාවේ ඒකට අතවත් තියලා නැහැ. ඒ නිසා විධායක ජනාධිපති ක‍්‍රමය අහෝසි කිරීමෙන් රට බෙදෙනවා ය කියන එක මුළුමනින් ම අසත්‍යයක්. අද පළාත් සභා කියන්නේ, අකාර්යක්‍ෂම, මුදල් නාස්ති කරන තැනක්. අනෙක් පැත්තෙන් පාර්ලිමේන්තුවට යන්න තමන්ගේ දුවලා, පුතාලා ට්‍රේනින් කරන තැනක්. දුවලා, පුතාලා නැත් නම්, නෝනාට හරි මහත්තයාට හරි ට්‍රේනින් දෙන තැනක්. පවිත‍්‍රාට ලොකු පුතෙක් නැහැ. ඒ නිසා මහත්තයා පළාත් සභාවේ. සාලින්ද දිසානායකගේ නෝනා පළාත් සභාවේ. පුතා ලොකු වෙනකම් ඉන්නේ. ශෂීන්ද්‍ර රාජපක්‍ෂ පළාත් සභාවේ. තාත්තා පාර්ලිමේන්තුවේ. මේ පවුල්වලට ට්‍රේනින් කොලේජ් වෙනුවට මේ යාන්ත‍්‍රණය ජනතාවට සමීප ආයතන විදියට යොදා ගන්න අපි අපේක්‍ෂා කරනවා. දැන් රජයේ ආදායම ණය වරික හා පොලිය ගෙවන්නත් මඳි. මේ තරමට විනාශ කරන ලද ආර්ථිකයක් ගොඩගන්නේ කොහොම ද කියලා අහනවා. මේක තමයි, අභියෝගය. ඒක ජය ගන්න නම්, මුලින් බලන්න ඕනෑ විනාශ වුණේ කොහොම ද කියලා. ලෝකයේ රටවල් ණය ගන්නේ ප‍්‍රාග්ධන අවශ්‍යතා වෙනුවෙන් සහ තාක්‍ෂණ අවශ්‍යතා වෙනුවෙන්. අපේ රට ණය අරගෙන ප‍්‍රාග්ධනය වශයෙන් යොදවලා වත්කම් උපයලා නැහැ. ඒ නිසා ණය උගුලක අහුවෙලා ඉන්නේ. අපි හිතාගෙන හිටියේ, ණයවලින් අතුරුදන් කර ඇත්තේ, සියයට දහයක් කියලයි. නමුත්, විගණකාධිපතිවරයා කියන්නේ රුපියල් කෝටි එකොළොස් ලක්‍ෂයක් ණය අරගෙන උපයලා තියෙන්නේ, කෝටි එක්ලක්‍ෂ අසූදාහක් කියලයි. ඒ කියන්නේ, කෝටි නවලක්‍ෂ විසිදහසක් අතුරුදන්. ණය උගුලක් වෙලා තියෙන්නේ ඒ නිසා. හඳුන්නෙත්ති සහෝදරයා කෝප් කමිටුවේ දී සූරියවැව ක්‍රීඩාංගණය ගැන විමර්ශනය කළා. වියදම රුපියල් කෝටි පන්සීයයි. කරලා තියෙන ඉදි කිරීම්වල තක්සේරු වටිනාකම රුපියල් කෝටි අනූවයි. රුපියල් කෝටි හාරසිය දහයක් අතුරුදන්. ඔන්න ඕකයි තත්ත්වය. අපේ පාලනයක් යටතේ මේ ණය ගෙවීම් සමාලෝචනය කර ගන්න ඕනෑ. අනෙක ණය ගන්නේ නිෂ්පාදන කර්මාන්තවලට. මේ ආර්ථිකය ගොඩනඟන මූලික පදනම ඒක. නිෂ්පාදන කර්මාන්ත බිහි කරන්නේ කොහොම ද? එදා ඉඳලා ම අපි කුරුඳු අපනයනය කළේ මිටි බැඳලා. අදත් එහෙමයි. මේකෙන් නව නිෂ්පාදන කර්මාන්තයක් හදන්න පුළුවන්. අලුත් ලෝකයට ගැළපෙන අලූත් නිෂ්පාදනයක් කරන්න පුළුවන්. අපේ මිනිරන් අදත් යවන්නේ කුට්ටි පිටින්. ටොන් එකක් ඩොලර් දෙදහයි. කෝප් කමිටුවේ දී ම ඒ සමාගම පිළිගත්තා මේවා පිරිසිදු මිනිරන් බවට නිස්සාරණය කර කිලෝවක් ඩොලර් පන්දහසකට විකුණන්න පුළුවන් කියලා. පුල්මුඩේ ඛනිජවැලි සම්පතෙන් වාර්ෂිකව ටොන් ලක්‍ෂ විස්සක් ගන්නවා. දැන් වැලි පටවනවා. ඒවා නිස්සාරණය කරලා සිය ගුණයක වටිනාකම් එකතු කරන්න පුළුවන්. පොස්පේට් නිධියත් එහෙමයි. අන්න ඒ වාගේ කර්මාන්ත ඇති කර ජාතික නිෂ්පාදනය වැඩි කරන්නයි, ණය යොදවන්න ඕනෑ. තාක්‍ෂණය ගේන්න ඕනෑ. කරන්නේ ඒ කර්මාන්තවලට. ඒ වාගේ ම නව ව්‍යවසායකයන් ලක්‍ෂ දෙකක් ගොඩනඟන්න ඕනෑ. අන්න ඒ වෙනුවෙනුයි ප‍්‍රතිපත්ති හදන්න ඕනෑ. සුළු හා මධ්‍යම පරිමාණ කර්මාන්ත බිහි කර ඔවුන්ගෙන් සාධාරණ බද්දක් රජයට ගන්න ඕනෑ. අන්න එතකොට ජනතාව මත බදු බර නොපටවා, රාජ්‍ය ආදායම් ඉහළ දමා ගන්න පුළුවන්. අධ්‍යාපනය අද ජනතාව මත පටවලා තියෙන විශාල බරක්. හැබැයි, අපට තිබෙන වැදගත් ම මානව සම්පත දියුණු කරන්න අධ්‍යාපනය ඉතා වැදගත්. ආර්ථිකයේ වැදගත් ම කොටසක් අධ්‍යාපනයට හිමි වෙනවා. හැබැයි, අපේ අධ්‍යාපනය තියෙන්නේ, විශාල පිරිසක් පාසල් හැර යාමටයි. දහතුන වසර දක්වා අනිවාර්ය අධ්‍යාපනය ලබා දෙන වැඩපිළිවෙළක් අපි ක‍්‍රියාත්මක කරනවා. එක්කෝ උපාධිධාරියෙක් වෙලා නැත් නම්, වෘත්තීය නිපුණතාව සහිත තරුණයෙක් වෙලා එළියට එන අධ්‍යාපනයක්. ඒ අයට ගැළපෙන රැකියා තියෙනවා. ඒවාගේ ම පාසල් පද්ධතිය ප‍්‍රතිව්‍යුහගත කර ගෙදර ඉඳලා කිලෝ මීටර් දෙකකට වැඩිය දුරක් යන්න දෙන්නේ නැහැ. අද තියෙන්නේ, ළමයින් ළමා කාලය අහිමි කර දුරබැහැර ගෙවාගෙන යන තත්ත්වයක්. ඒක නැති කරනවා. දෙමවුපියන්ගේ පොකට් එකේ තියෙන ගාණට අධ්‍යාපනය ලබා දෙන්න සිද්ධ වෙලා. මේ ක‍්‍රමයත් වෙනස් කරනවා. මාපියන්ගේ ආර්ථික හැකියාව අනුව දරුවන්ගේ අධ්‍යාපනය තීරණය වෙන මේ ක‍්‍රමය වෙනස් කරනවා. රාජ්‍ය අධ්‍යාපනයේ දොරවල් වහලා, කඩ අරින ක‍්‍රමය වෙනස් කරනවා. කාට හෝ පෞද්ගලික අධ්‍යාපනය අවශ්‍ය නම්, අන්න ඒ අයට විතරක් ලබා ගන්න අවස්ථාව හිමි කර දෙනවා. සමහර අය අහනවා, ඔක්කො ම ප‍්‍රතිපත්ති හොඳයි, ඔය අය දිනයි ද කියලා. ඔව්. අපට දිනන්න අවස්ථාව තියෙනවා. මේ අවස්ථාවේ ඒක යොදා ගන්නේ නැතිව පවුලකට බලය දෙන්න නම්, ඒකටත් අවස්ථාව තියෙනවා. තව පැත්තකින් හොඳට නිදිමරන්නෙක් තෝරා ගන්න ඕනෑ නම්, ඒකටත් අවස්ථාව තියෙනවා. නමුත්, ජනතාව තෝරා ගන්නේ තමන්ගේ පාලකයෙක් නම්, ඒ ජාතික ජන බලවේගයේ නියෝජිතයා ම පමණයි. පවුලකින් තෝරන අපේක්‍ෂකයෙක් හරි රණ්ඩු වෙලා අපේක්‍ෂකකම් ගන්න කෙනෙක් හරි නොවෙයි. සාමුහිකත්වයෙන් විතරයි, මේක ජයග‍්‍රහණය කරන්න පුළුවන්. ඒ සාමුහික ප‍්‍රයත්නය තියෙන්නේ, ජාතික ජන බලවේගයේ පමණයි. අපි සහතික වශයෙන් ම මේ රට ගොඩනඟා සතුට පිරුණු ජීවිතයක් සියලු දෙනාට ම ලබා දෙනවා. ඒක කරන්න පුළුවන් අදූෂිත ව්‍යාපාරයකට විතරයි. ඒ නැවුම් පණිවුඩය රටේ අස්සක් මුල්ලක් නෑර ගෙන යන්න හැකියාව තියෙන්නේ, ජාතික ජන බලවේගයට විතරයි.” අනුර සහෝදරයා ඔබේ ජනාධිපති සහෝදරයා බවට පත් කර ගන්න… කෝප් කමිටුවේ සභාපති, ජ.වි.පෙ. පාර්ලිමේන්තු මන්ත්‍රී, සුනිල් හඳුන්නෙත්ති සහෝදරයා “ජාතික ජන බලවේගයේ අපේක්‍ෂක අනුර දිසානායක සහෝදරයා ජයග‍්‍රහණය කිරීම වෙනුවෙන් ජනතාව පෙළගැසෙන ආකාරය දකින කොට අපට සිහිපත් වෙන්නේ, “මානිවත්ත අභික්ඛම” කියන බුදු වදන. ‘නොසැලී සියලු බලවේගයන් පරාජය කරමින් ඉදිරියට යන්න’ කියන දේ. කොළඹ ගෝල්ෆේස් පිටියේ දී, දඹුල්ලේ දී, තංගල්ලේ දී වාගේ ම අද මාතර දීත් සනාථ කරන්නේ, ඒ අධිෂ්ඨානය. උතුරේ සහෝදරවරු ඉල්ලන්නෙත්, පේදුරුතුඩුවට අනුර සහෝදරයාව ගේන්න කියන එක. අවුරුදු හැත්තෑඑකක් රැවටුණු ජනතාව ඒකෙන් මිදෙන්න මුළු රට පුරා ම බලාගෙන ඉන්නවා. සිංහල, දෙමළ, මුස්ලිම් භේදයකින් තොරව ජනතාව දේශපාලනිකව වෙනස් වෙමින් ඉන්නවා. ඒ ජනතාවට අලුත් නායකත්වයක්, අලුත් මඟපෙන්වීමක් දෙන්න ජාතික ජන බලවේගය පෙරට ඇවිත් තියෙනවා. ඒ බලවේගයේ අපේක්‍ෂක අනුර සහෝදරයා මේ රටේ ඉතිහාසයේ වැටුප් නොගන්නා ජනාධිපති හැටියට ජනතාව තෝරා පත් කර ගන්නා බව ස්ථිරයි. වැටුප් නොගන්නා මන්ත්‍රීවරු හැදුවා වාගේ ම ජනතා විමුක්ති පෙරමුණේ වැටුප් නොගන්නා ජනාධිපතිවරයා බිහි කර තිබෙන බව කියන්න ඕනෑ. ඔහු මේ විධායක ජනාධිපති ධුරය අහෝසි කරන බවටත් සහතික වෙනවා. සමහරු අහනවා, ජනතා විමුක්ති පෙරමුණ මොනවා ද කරලා තියෙන්නේ කියලා. එක්දහස් නවසිය හැත්තෑඑකේ අරගලයෙන් පස්සේ තරුණ, තරුණියන්ට සාධාරණය ඉෂ්ට කරන්න කියලා ඉඩම් ප‍්‍රතිසංස්කරණය කොමිෂන් සභා පනත සම්මත කර ගත්තා. ඉඩම් බෙදා දුන්නා. නිදහස් අධ්‍යාපනයේ අයිතිය තහවුරු වුණේ මේ අරගලය නිසා. එක්දහස් නවසිය අසූහතේ ඉන්දු – ලංකා ගිවිසුම අත්සන් කර රට ඉන්දියාවට යටත් කරන්න බලුව වෙලාවේ යටත් නොවී සටන් කරන්න පුළුවන් බව එදා ඔප්පු කළේ ජනතා විමුක්ති පෙරමුණේ නායකත්වයෙන්. ජීවිත පරිත්‍යාගයෙන් සටන් කර ඉන්දියානු ආක‍්‍රමණය පැරැදවූවා. ඊට පස්සේ එක්දහස් නවසිය අනූවේ තරුණ අසහන කොමිසම පත් කළා. ඒකේ නිර්දේශවලට අනුව රාජ්‍ය සේවයට සාධාරණව බඳවා ගන්නා ක‍්‍රම හැදුවා. විධායක ජනාධිපති ක‍්‍රමය අහෝසි කරන්න දිගට ම සටන් කළේත් අපි. තව වැඩි විස්තර රාශියක් කියන්න පුළුවන්. අද අලුත් දේශපාලන තත්ත්වයක් නිර්මාණය වෙමින් තිබෙනවා. මේ තත්ත්වය වර්ණවත් කරන්න විදේශගත වී ඉන්න අපේ ජනතාව පවා පෙළගැහිලා ඉන්නවා. මේ අයගේ ඡන්ද අයිතිය ලබා දෙන්න අපි ක්‍රියා කළත්, අවසාන මොහොතේ එය ක්‍රියාත්මක කර ගන්න බැරි වුණා. කොහොම වුණත්, ලෝකය පුරා ඉන්න ඒ අය අද ජාතික ජන බලවේගයේ අපේක්‍ෂකයා වෙනුවෙන් කැන්වසින් යනවා. තවමත් අපි වටා එක් නොවූ අයටත් අපි ආරාධනා කරන්නේ, ජාතික ජන බලවේගයේ ජනාධිපති ධුර අපේක්‍ෂක අනුර සහෝදරයා ඔබේ ජනාධිපති සහෝදරයා බවට පත් කර ගන්න එකතු වෙන්න කියලයි.” ජාතික ජන බලවේගයේ ජයග‍්‍රහණය මතු උපදින දරුවන්ගේත් ජයග‍්‍රහණයක්… අයිතීන් උදෙසා කාන්තාවෝ සංවිධානයේ සභාපතිනි, සරෝජා පෝල්රාජ් මහත්මිය “මෙම උත්සවය ආරම්භ කරන කොට කාලගුණය අපිව පරද්දන්න උත්සාහ කළත්, අපට පැරැදවිය නොහැකි කිසිවක් නැති බව සනාථ කරමින්, ධෛර්යයෙන් ක්‍රියා කර තිබෙනවා. මෙතැනට මේ තරම් පිරිසක් රැස් වෙලා සිටින්නේ ඒ නිසයි. අවුරුදු හැත්තෑඑකක් මේ රට පාලනය කළ ක‍්‍රමය වෙනස් කර අපි හැම දෙනාට ම සතුටින් ජීවත් වෙන්න පුළුවන් රටක් හදන්නයි, ජාතික ජන බලවේගයේ වේදිකාවට අපි ගොඩ වී ඉන්නේ. ඔබට, මට විතරක් නොවෙයි, අපේ රටේ උපදින්න ඉන්න හැම දරුවකු ම සතුටින් ජීවත් කරවීමේ වගකීම අපට තිබෙනවා. මේ රට පාලනය කිරීමේ අසීමිත බලය සීමිත පවුල් කීපයක් අත එකතු කරගෙන තිබිය දී, අපි කිසි කෙනකුට සතුටින් ජීවත් වීමට හැකියාවක් නැහැ. මේ රටේ මුදල් පාලනය කිරීමේ සම්පූර්ණ බලය ඒ පවුල් කීපය අත දරද්දී, මිනිසුන් සතුටින් ජීවත් වෙන්නේ කොහොම ද? අඩු ම තරමේ මේ රටේ මිනිස්සු ජීවත් වෙනවා ද නැද්ද කියන එක පවා තීරණය කරන්නේ ඒ පවුල් කීපය. මේ එක්ස් වෙන ජනතාව ඒ පවුල් කීපයක බලයට අභියෝග කරලා, හෙට දවස අප සියලු දෙනාගේ කර ගන්න අනුර කුමාර දිසානායක අපේක්‍ෂකයාව ජයග‍්‍රහණය කරවන්නයි අපි හැම දෙනා ම මේ ධෛර්යයෙන් එකතු වී සිටින්නේ. ඒක තනි පුද්ගලයකුගේ ජයග‍්‍රහණයක් නොවෙයි. නොවැම්බර් දහසය වැනිදා සටහන් කරන්නේ, ඔබ අප සියලු දෙනාගේ ම ජයග‍්‍රහණයයි. මෙතැන රැස් වෙලා ඉන්නේ ඒ වෙනුවෙන් ඡන්දය දෙන්න අලුතින් කල්පනා කරන අය නොවෙයි. මේ පණිවුඩය ගෙයින් ගෙට ගෙන යන වාහකයන් පිරිසක්. අපි ජීවත් වන හැම තැන දී ම මේ පණිවුඩය ගෙන යන්න ඕනෑ. සීමිත බලාධිකාරියක් විසින් සමස්ත සමාජය පාගාගෙන ඉන්න වෙලාවක ඊට අභියෝග කරන පණිවුඩය භාර ගත් ජාතික විද්වත් සංසදය ඇතුළු සංවිධාන විසිඅටකින් ගොඩනැඟුණු ජාතික ජන බලවේගය මේ ජනාධිපතිවරණයෙන් ජයග‍්‍රහණය කරන බව ස්ථිරයි. එය මේ යුගයේ ජීවත් වන ඔබ, අපි හැම දෙනාගේ විතරක් නොවෙයි, මතු උපදින දරුවන්ගේත් ජයග‍්‍රහණයක්.” හිස් මිනිසුන් වෙනුවට පිරිපුන් මිනිසුන් බිහි කරන්න ඕනෑ… ප‍්‍රවීණ රංගන ශිල්පිනී, ගංගා ජීවනී වැලිවත්ත මහත්මිය “සමහර විට ඔබ හිතනවා ඇති, නිළියකට දේශපාලනය මොකට ද කියලා. වාහනයක් ගන්න ද? ගෙයක් දොරක් හදා ගන්න ද? නැහැ. එහෙ ම නොවෙයි. මගේ කලා ජීවිතය ගොඩනඟා ගත්තේ, බොහො ම දුක් විඳලා වේදිකාව හරහා. අද වේදිකා නාට්‍ය, ටෙලිනාට්‍ය හරහා ඔබේ රසවින්දනයට ලබා දෙන්නේ මොනවා ද? උදේ ඉඳලා ? නින්දට යනකම් හැම චැනල් එකක ම තියෙන ටෙලිනාට්‍ය ඔබේ චින්තන ශක්තිය මොට කරනවා. මම නිළියක් වෙන්න හිතුවේ මේ රටේ හිටපු විශිෂ්ට නිර්මාණකරුවන්ගේ නිර්මාණ දැකපු නිසා. සුවිශේෂී මතක සටහන් තියපු ඒ නිර්මාණවලට මං සම්බන්ධ වුණා. ඒ කාලයේ වේදිකා නාට්‍ය කරන කොට මේ ශාලාව පිරී තියෙන හිස් ගොඩවල් වාගේ පිරී තිබුණා. අද අපට නාට්‍ය පෙන්වන්න වෙන්නේ හිස් පුටුවලට. අපි ඒ තත්ත්වයට පත් වුණේ ඇයි ? හැමෝ ම කියන්නේ, රූපවාහිනිය නිසා වෙච්ච විනාශයක් බවයි. ඒ හේතුව මම දකින්නේ නැහැ. රූපවාහිනිය අද භාවිත කරන්නේ, සරල විනෝදය සැපයීමට. නමුත්, වේදිකා නාට්‍ය විනාශ වෙලා යන්න හේතුව විවෘත ආර්ථිකය එක්ක අපේ අධ්‍යාපනය තුළින් රසවින්දන ඈත් කිරීමයි. මේ හිස් මිනිසුන්ට නිර්මාණ කළාට වැඩක් වෙනවා ද? හිස් මිනිසුන් වෙනුවට පරිපූර්ණ මිනිසුන් බිහි කිරීමට අවශ්‍ය වටාපිටාව හදන්නයි. මම දේශපාලන වේදිකාවට ගොඩවුණේ. මේ වේදිකාවේ ඉන්න ජ්‍යෙෂ්ඨ රංගධර සරණපාල ජයසූරිය මහත්තයා අපට පූර්වාදර්ශයක් වුණා. මිනිසුන්ට රසවින්දනය ලබා දීම ලාභ ගන්න අරමුණුවලින් කරන්න බැහැ. නමුත්, අද වෙලා තියෙන්නේ කලාව තුළින් ආනන්දයේ සිට ප‍්‍රඥාව අවදි කරන එක නොවෙයි. අද තියෙන්නේ, ආනන්දයේ සිට වළපල්ලට යවන ක‍්‍රමයක් බව කනගාටුවෙන් කියන්න වෙනවා. මේ ගැන සියල්ලන්ට ම හොඳින් සිතාබලන්න කියලා මම ආරාධනය කරනවා. ඒ වාගේ ම මේ දක්වා රට විනාශ කළ සාම්ප‍්‍රදායික පක්‍ෂ දෙකට මේ රට ගොඩගන්න බැරි බව ස්ථිරයි. ජාතික ජන බලවේගය ඇවිත් තියෙන්නේ, වළපල්ලට වැටුණු රට ගොඩගන්න බව මම අවධාරණය කරනවා.” අන්‍යොන්‍ය ගරුත්වයෙන් ජීවත් විය හැකි රටක් ගොඩනඟමු… එක්සත් වාමාංශික පෙරමුණේ මහින්ද රත්නායක සහෝදරයා “දහඅට වැනි සියවසේ සිටි චාල්ස් මොන්ටෙස්ක්‍යු කියන දේශපාලන විද්‍යාඥයා වැදගත් අදහස් ගණනාවක් කියලා තියෙනවා. ඒවා අදටත් වලංගු රටවල් තියෙනවා. සමානාත්මතාවෙන් හිතන අන්‍යොන්‍ය ගරුත්වයකින් ජීවත් වෙන එකිනෙකාට භය නැති සාමකාමී රටක් තියෙනවා නම්, ඒ රටට ප‍්‍රජාතන්ත‍්‍රවාදී පාලනයක් ඕනෑ බව ඔහු කීවා. ඒ වාගේ ම සම්ප‍්‍රදායයන්ට අසීමිතව ගරු කරන උස්-පහත් භේදය, කුලමල භේදය සලකන සමාජයකට රාජාණ්ඩු පාලනයක් ඕනෑ බවත් ඔහු කිව්වා. මහින්ද රාජපක්‍ෂ මහත්තයා උස් පුටුවක ඉඳගෙන අනෙක් කට්ටිය පෝලිම් ගස්සවලා කරන දේ අපි දකිනවා. මේ තත්ත්වය සාමාන්‍ය මිනිසුන්ගෙන් සිද්ධ වෙන එක අපට බලාපොරොත්තු වෙන්න පුළුවන්. හැබැයි, මේ රටේ වමේ නායකයන් කියලා කියන ඩිව් ගුණසේකර, තිස්ස විතාරණ, වාසුදේව නානායක්කාර වාගේ අය දැන් ඉන්නේ වලව්වල වහලුන් වෙලා. වාමාංශිකයන්ටත් ලැජ්ජයි. අපුල්ලන්ගේ තත්ත්වයට පත් වෙලා. එකිනෙකා කෙරෙහි අන්ත අවිශ්වාසයෙන් සිටින මේ වගේ සමාජයක අන්ත කුරිරු ඒකාධිපති පාලනයක් බිහි වෙනවා. මම කියපු වමේ නායකයෝ එකතු වෙලා ඉන්නේ, ඒ වාගේ පාලනයක් බිහි කරන්න. දැන් රටේ භීතිය වපුරනවා. වැඩ වර්ජන රැල්ලක් ගෙනැල්ලා, රාජපක්‍ෂලා කරන්නෙත් ඒක.රට අරාජික බවට පත් කර ඔවුන් කියන අර්ථයෙන් ශක්තිමත් පාලකයෙක් බිහි කර ගන්න මේ වමේ කියන අය එකතු වී සිටිනවා. ජාතික ජන බලවේගය ඊට විරුද්ධ පැත්තේ මේ විදියට රට පුරා ම ජනතාවට ආමන්ත‍්‍රණය කරමින් යනවා. මේ ජනාධිපතිවරණයේ දී ජාතික ජන බලවේගයේ අපේක්‍ෂක අනුර දිසානායක සහෝදරයා ජයග‍්‍රහණය කරවලා, අන්‍යොන්‍ය ගරුත්වයෙන් ජීවත් විය හැකි රටක් ගොඩනඟමු කියලා අපි හැම දෙනාට ම ආරාධනය කරනවා.”", "URL": "https://lankatruth.com/si/?p=81889", "Category": "පුවත්", "Parent URL": null}