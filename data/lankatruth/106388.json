{"Source": "Lankatruth", "Timestamp": "January 3, 2021", "Headline": "මාරක රිය අනතුරු පිම්මේ ඉහළට", "News Content": "රට පුරා කොරෝනා ව්‍යාප්තියත් සමග ගනු ලැබූක්‍රියාමාර්ග හේතුවෙන් පසුගිය මාස 10ක් පුරා අඩුවීතිබූමාරක රිය අනතුරු සීඝ්‍රයෙන් ඉහළ යමින් ඇති බව වාර්තා වේ. පොලිස් මාධ්‍ය ප‍්‍රකාශක නියෝජ්‍ය පොලිස්පති අජිත් රෝහණ මහතා මේ සම්බන්ධයෙන් කරුණු දක්වමින් පසුගිය දින 13 තුළ සිදුවූරිය අනතුරුවලින් පුද්ගලයින් 74 දෙනෙකු ජීවිතක්ෂයට පත්ව ඇති බව හෙළිකිරිණි. වසර අවසානයේ වාහන අනතුරු අවම කර ගැනීම සඳහා විශේෂ රථ වාහන මෙහෙයුම් සැළැස්මක් මෙයට සති දෙකකට පෙර සිට ක්‍රියාත්මක කර තිබිණි. කොරොනා වසංගතය මැඩපැවැත්වීමේ නිරෝධානය නීති ක්‍රියාත්මක කිරීමෙන් පීඩනයට පත්ව සිටි ජනතාව එම මානසිකත්වයෙන් මිදීමට නිදහස් අවකාශය භාවිතා කිරීම නිසා මෙවැනි මාර්ග අනතුරු සිදුවන බව විශ්ලේෂකයෝ පෙන්වා දෙති. එසේම කොරෝනා තත්වය හමුවේ පොලිස් නිලධාරීන්ගේ රාජකාරි වඩා සංකීර්ණ සහ පීඩාකාරීවීම නිසා නීතිය ක්‍රියාත්මක කිරීමේ දුර්වලතා පිළිබඳවද නිරීක්ෂණ ඉදිරිපත් වී ඇත. වෙනත් උත්සව කාලවලදීද රථවාහන අනතුරු ඉහළ ගියත් මෙවර එහි විශේෂත්වයක් දක්නට ලැබෙන බව පොලිස් ආරංචි මාර්ග සඳහන් කරයි. එසේම පසුගිය 20 වනදා සිට මේ දක්වා කාලය තුළ බීමත්ව රියදුරන් 2,045 දෙනෙකු අත්අඩංගුවට ගත් බව පොලිස් මාධ්‍ය ප්‍රකාශකවරයා හෙළිකර තිබේ.", "URL": "https://lankatruth.com/si/?p=106388", "Category": "පුවත්", "Parent URL": null}