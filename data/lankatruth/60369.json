{"Source": "Lankatruth", "Timestamp": "October 4, 2018", "Headline": "ආණ්ඩුවේ, පොලිසියේ සහ උක් සමාගම්වල බාධාකිරීම් මැද ගොවියෝ වී වගාවට උක් ගොවිබ්ම් සී සාති", "News Content": "තම අස්වැන්නට නිසි මිලක් නොලැබීම ඇතුළු කරුණු 10ක් මුල් කරගනිමින් මීට වසරකට පෙර සිට ගොවි ජනතාව ජනාධිපතිවරයා, අගමැතිවරයා ඇතුළු බලධාරීන් වෙත ලිඛිතවත් වාචිකවත් කරුණු පැහැදිලි කළද මෙතෙක් අදාළ ඉල්ලීම් නොලැබීම හේතුවෙන් දීඝවාපිය ප්‍රදේශයේදී උක් ගොවියෝ සිය උක් වගා බිම්වල වී සහ වෙනත් බෝග වගාවන් සඳහා අද (04) යන්ත්‍රෝපකරණ යොදා සීසෑමේ කටයුතුවල නිරතවූහ. මෙම අවස්ථාවට සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, පැලවත්ත, සෙවණගල, හිඟුරාණ උක් ගොවි සංගමයේ කැඳවුම්කරු වසන්ත පියතිස්ස මහතා ඇතුළු පිරිසක් එක්වී සිටි අතර උක් ගොවියෝද විශාල පිරිසක් එක්වී සිටියහ. කෙසේ නමුත් ඊයේ (03) දිනයේ සිට පොලිස් නිලධාරීන් යොදා ආණ්ඩුව විසින් ගොවි ජනතාව බිය ගැන්වීමටත්, යන්ත්‍රෝපකරණ හිමියන් බියවැද්දීමටත් කටයුතු කර තිබිණි. අද දිනද දමන පොලිසියේ ස්ථානාධිපති වරයා අධිකරණය මගින් තහනම් නියෝගයක්ද ලබාගෙන තිබූ නමුත් එම තහනම් නියෝගය වැරදි කරුණු පදනම් කරගෙන ලබාගෙන තිබූ බැවින් ගොවි ජනාතා ක්‍රියාමාර්ගයට බාධාකිරීමට හැකි වී නැත. ගල් ඔය වැවිලි සමාගමට අයත් ඉඩම්වලට ගොවි ජනතාව බලහත්කාරයෙන් පැමිණ වී වගාව සිදු කරන බවටත් එය නතර කළ යුතු බවටත් අදාළ නියෝගයේ තිබූ නමුත් මෙම ඉඩම් ගල් ඔය වැවිලි සමාගමට අයත් ඉඩම් නොවූ බැවින් එම අධිකරණ නියෝගය වලංගු වී නැත. සී සෑම සඳහා යොදාගන්නා ටැක්ටර් රථය ගෙන ඒමට ඇති මාර්ගය හරස් කරමින් පොලීසිය මාර්ග බාධක යොදා තිබූ අතර ගොවි ජනතාව පිරිවරාගනිමින් එම මාර්ග බාධක නොතකා ටැක්ටරය අදාල ගොවි බිම වෙත රැගෙන යාමට සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ඇතුළු පිරිස කටයුතු කර තිබිණි. කෙසේ නමුත් මහින්ද රාජපක්ෂ ආණ්ඩුවේ ඇමතිවරයෙකු ලෙස කටයුතු කළ පී. දයාරත්න මහින්ද පිලට බලය හිමි දමන ප්‍රාදේශීය සභාවේ සභාපති විපුල රත්නායක, මහින්ද පිල නියෝජනය කරන හිටපු නැගෙනහිර පළාත් සභා මන්ත්‍රී වීරසිංහ ඇතුළු ප්‍රාදේශීය දේශපාලනඥයින් කිහිපදෙනෙකුත් උක් කර්මාන්ත ශාලා සේවකයින් පිරිසක් සමග පැමිණ ගොවි ජනතාවට බාධාකිරීමට කටයුතු කර ඇති නමුත් එම සේවකයින් බොහෝමයක් පසෙකට වී නිශ්ෂබ්දව බලා සිටීමද විශේෂත්වයකි. ටැක්ටර් අතුළු යන්ත්‍රෝපකරණ 150ක් පමණ ඔවුන් රැගෙනවිත් තිබූ අතර ඔවුන් ගොවීන් සී සාන ලද වගා බිම්වලට ගොස් එහි ඇති පොල් ගස් ආදිය ගලවමින් විශාල හානියක් සිදු කිරීමට උත්සාහ දරා තිබේ. කෙසේ නමුත් එම අවස්ථාවේ ගොවි ජනාතව පී. දයාරත්න හිටපු ඇමතිවරයා ඇතුළු පිරිසට හූකියමින් එම ස්තානයෙන් පන්නා දමා තිබේ. පී. දයාරත්න හිටපු ඇමතිවරයා සමග පැමිණි මහින්ද පිලට බලය හිමි දමන ප්‍රාදේශීය සභාවේ සභාපති විපුල රත්නායක ඇතුළු පිරිස උක් ගොවි ජනතාව සමග සිටි තරුණියකට ඉතාමත් අශෝබන ලෙස අඩත්තේට්ටම් කර ඇති අතර ඒ සම්බන්ධයෙන් එම තරුණියගේ පියා විසින් පොලීසියේ පැමිණිල්ලක්ද සිදු කර ඇත.", "URL": "https://lankatruth.com/si/?p=60369", "Category": "පුවත්", "Parent URL": null}