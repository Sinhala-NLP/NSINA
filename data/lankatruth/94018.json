{"Source": "Lankatruth", "Timestamp": "June 14, 2020", "Headline": "ලක්ෂ 79 කොල්ලය වැලැක් වූ රාජ්‍ය බුද්ධි සේවයේ කොස්තාපල්වරයා රිය අනතුරකින් ජීවිතක්ෂයට", "News Content": "කොළඹ ජාතික රෝහලේ ඒ මුදල් ගෙවීම් අංශයේ උපන් රුපියල් ලක්ෂ 79 ක මුදලක් කොල්ල කෑමේ සිද්ධිය වලක්වමින් මුදල් කොල්ල කෑ සැකකාර වෛද්‍යවරයා මුදල් සමග අත්අඩංගුවට ගැනීමට ක්‍රියා කළ රාජ්‍ය බුද්ධි සේවයේ කොස්තාපල්වරයා රිය අනතුරකට ලක්ව කොළඹ ජාතික රෝහලේ දැඩි සත්කාර ඒකකයේ සිටිය දී අද (14)අලුයම ජීවිතක්ෂයට පත්ව ඇත. ඉකුත් එකොළොස් වන දින රාත්‍රියේ මෙම කොස්තාපල්වරයා රාජකාරිය නිම කර තවත් නිලධාරියෙකු සමග යතුරු පැදියකින් බැරැක්කය බලා යන අතර තුර බම්බලපිටිය සම්බුද්ධ ජයන්ති මන්දිරය ආසන්නයේ දී ඩිෆෙන්ඩර් රථයක් ගැටීමෙන් බරපතල තුවාල ලබා දැඩි සත්කාර ඒකකයේ ප්‍රතිකාර ලබමින් සිටියේ ය. සිද්ධියෙන් මියගොස් ඇත්තේ පොලොන්නරුව වැලිකන්ද ප්‍රදේශයේ පදිංචි රාජ්‍ය බුද්ධි සේවයට අනුයුක්තව රාජකාරි කරමින් සිටි සිතුම් තුලිත යෝමාල් අලහප්පෙරුම (93666) නැමැති ආධුනික කොස්තාපල්වරයා බවද පොලිසිය පවසයි. අනතුර සම්බන්ධයෙන් අම්පිටිය ප්‍රදේශයේ පදිංචි 24 හැවිරිදි නීති විද්‍යාල සිසුවෙකු අත්අඩංගුවට ගෙන තිබේ. ඔහු අනතුර සිදුවන අවස්ථාවේදී බීමතින් සිට ඇති බව පොලිසිය පවසයි. අලුත්කඩේ අංක 07 මහේස්ත්‍රාත් අධිකරණයට ඉදිරිපත් කළ සැකකරු හෙට (15) දක්වා රක්ෂිත බන්ධනාගාරගත කෙරිණි. මෙම නීති ශිෂ්‍යා වත්මන් ආණ්ඩුවේ ඇමතිවරයෙකුට ඥාතීත්වයක් ඇති අයෙකු බව කොස්තාපල්වරයාගේ ඥාතීහු පවසති.", "URL": "https://lankatruth.com/si/?p=94018", "Category": "පුවත්", "Parent URL": null}