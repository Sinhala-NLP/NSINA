{"Source": "Lankatruth", "Timestamp": "October 21, 2018", "Headline": "අතිරික්ත මිනිස් රුධිරය විකිණීම ජාවාරමක් වන ළකුණු", "News Content": "රුධිර පරිත්‍යාගශීලීන්ගෙන් ලබා ගන්නා අතිරික්ත රුධිරය අපනයනය කිරීමේදී ඒවා මිලදී ගන්නා ඇතැම් ආයතන විසින් සිදුකරන නීත්‍යානුකූල නොවන සහ සදාචාර විරෝධී ක්‍රියා හේතුවෙන් එම රුධිරය අපනයනය කරන රට ලෙස ශ්‍රී ලංකාවට හා ශ්‍රී ලංකාවේ සෞඛ්‍ය සේවයට බරපතල අපකීර්තියක් විය හැකි බව සෞඛ්‍ය වෘත්තීයවේදීන්ගේ විද්වත් පරෂදයේ සභාපති රවී කුමුදේශ් මහතා පවසයි. ශ්‍රී ලංකාවේ රුධිර කොටස් මිලදී ගැනීම සඳහා ඉදිරිපත්ව ඇති ඇතැම් ආයතනවලට එරෙහිව, රුධිරය සමඟ කෘතිම ද්‍රව්‍ය කලවම් කිරීම හෝ සත්‍ව රුධිර කොටස් සමඟ මිශ්‍රකිරීම වැනි සදාචාර විරෝධී සහ නීත්‍යානුකූල නොවන ක්‍රියා හේතුවෙන් ජාත්‍යන්තර පරීක්ෂණ පවතින බවට තමා විසින් සෞඛ්‍ය අමාත්‍යවරයාට ලිඛිතව දන්වා ඇතිබව රවී කුමුදේශ් මහතා සඳහන් කරයි. මෙවැනි චෝදනා සහිත ආයතනවලට රුධිරය විකිණීම ජාත්‍යන්තර ප්‍රජාව හමුවේ මෙරට සෞඛ්‍ය සේවය හා රටේ කීර්ති නාමයට බරපතල හානි ගෙනදෙන්නක් බව ඒ මහතා වැඩිදුරටත් දක්වා සිටියි. රුධිරය අපතේයාම වැලැක්වීම උදෙසා ගනුලබන හදිසි ක්‍රියාමාර්ගයක් ලෙස හුවා දක්වමින් චෝදනා සහිත ආයතනවලට රුධිර කොටස් විකිණීමේ ජාවාරමක් පවතින බවට තම සංගමය සැක පළකරන බවද සෞඛ්‍ය අමාත්‍යවරයාට යොමුකල ලිපියේ රවී කුමුදේශ් මහතා වැඩිදුරටත් සඳහන් කරයි. එම ලිපියේ වැඩිදුරටත් මෙලෙස සඳහන් වේ… ශ්‍රී ලංකාව තුල මෙන්ම ලෝකයේ බොහෝ රටවල ශරීර කොටස් විකිණීම තහනම් ක්‍රියාවක් වන අතර ඒවා ලබාදිය හැකි වනුයේ පරිත්‍යාග වශයෙන් පමණි. රුධිරය යනු රෝගී අවශ්‍යතාවය වෙනුවෙන් අත්‍යවශ්‍ය වන ජිවී සංඝටකයක් වන බැවින් හදිසි අවශ්‍යතාවයන්හිදී පරිහරණය කිරීම සදහා පරිත්‍යාගශීලීන්ගේ රුධිරය එකතු කර තැන්පත් කර ගැනීම සිදුවේ. කෙසේ නමුත් ශ්‍රී ලංකාව තුළ මෙලෙස එකතු කර අතිරික්ත රුධිර කොටස් අපනයනය කරනු ලබන අතර කාලාන්තරයක් තිස්සේ ඉන්දියානු සමාගම් කිහිපයක් විසින් තරගකාරී මිලකට ඒවා මිලදී ගනු ලබයි. ඉන්දියාව වැනි රටවලින් ඉතා අඩු මුදලකට මිලදී ගනු ලබන මෙම රුධිර කොටස් මගින්, විවිධ නිෂ්පාදන සිදු කොට ඉතා වැඩි මුදලකට බටහිර රටවලට විකිණීම සිදුවේ. කෙසේ නමුත් මිනිස් රුධිරය සදහා කෘතීම නිපදවූ සංඝටක හා සත්ව රුධිර කොටස් එකතු කිරීමේ ජාවාරම් පිළිබඳව ලෝක අහාර හා ඖෂධ අධිකාරීන්හි දැඩි අවධානය යොමු වී ඇති අතර, එවන් ව්‍යාජ නිෂ්පාදන මගින් කිසියම් ජීව විද්‍යාත්මක ව්‍යසනයක් සිදුවුවහොත් ඊට අදාළ රුධිරය අපනයනය කර රට චෝදනාවට ලක්වීම නොවැලැක්විය හැක.", "URL": "https://lankatruth.com/si/?p=61566", "Category": "පුවත්", "Parent URL": null}