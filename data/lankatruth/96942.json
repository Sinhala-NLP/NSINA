{"Source": "Lankatruth", "Timestamp": "October 4, 2020", "Headline": "දිවුලපිටියේ කාන්තාවකට කොරෝනා…", "News Content": "ගම්පහ දිවුලපිටිය ප්‍රදේශයේ පදිංචිව සිටින 39 හැවිරිදි කාන්තාවකට කොරෝනා හෙවත් කොවිඩ්-19 ආසාදනය වී ඇති බවට හඳුනාගෙන තිබේ. අදාළ කාන්තාව මේ වනවිට ප්‍රතිකාර සඳහා අයි.ඩී.එච් රෝහලට ඇතුළත් කර ඇත. ඇය කොවිඩ්-19 ආසාදිතයකු බවට හඳුනාගෙන ඇත්තේ උණ රොගී තත්වයක් හේතුවෙන් ගම්පහ රෝහලේ ප්‍රතිකර ලබමින් සිටි සුව වී නිවසට යන අවස්ථාවේ සිදුකළ පී.සී.ආර් පරීක්ෂණයේ දී ය. එම කාන්තාව මිනුවන්ගොඩ ප්‍රදේශයේ ප්‍රධාන පෙළේ පෞද්ගලික ඇගළුම් ආයතනයක සේවය කර ඇති අතර ඇය සමග සමීප සබදතා පැවැත් වූ පුද්ගලයින් 40 දෙනෙකු පමණ නිරෝධායනයට යොමුකර ඇති බව රජයේ ප්‍රවෘත්ති දෙපාර්තමේන්තුව සඳහන් කරයි. ඊට අමතරව ගම්පහ රෝහලේ කාර්ය මණ්ඩල සාමාජිකයින් 15 දෙනෙකුද, නිරෝධායනයට යොමුකර ඇති අතර තවදුරටත් ආශ්‍රිතයින් හඳුනාගනිමින් සිටින බව සෞඛ්‍ය අංශ පවසයි. එම කාන්තාවට කොවිඩ්-19 ආසාදනය වූ ආකාරය පිළිබඳව පරීක්ෂණ සිදු කරන අතර ඇයගේ තත්වය බරපතළ නොවන බව සෞඛ්‍ය අංශ පෙන්වා දෙති. වඩාත් සැලකිලිමත්ව සෞඛ්‍ය ආරක්ෂිත පිළිවෙත් අනුගමනය කරන ලෙස සෞඛ්‍ය අංශ ජනතාවගෙන් ඉල්ලීමක් කරයි.", "URL": "https://lankatruth.com/si/?p=96942", "Category": "පුවත්", "Parent URL": null}