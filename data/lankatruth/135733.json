{"Source": "Lankatruth", "Timestamp": "June 20, 2022", "Headline": "ගෝටා ගොළුවෙයි…", "News Content": "ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීවරු සියලු දෙනා සහභාගී කර ගනිමින් ඊයේ (19) රාත්‍රියේ හමුවක් පැවැත්වීමට ජනාධිපති ගෝටාබය රාජපක්ෂ සියලු කටයුතු සූදානම් කර තිබුණද එම හමුව පැවැත්වූ බවට හෝ කිසිදු වාර්තාවක් මේ මෙතක් කිසිදු මාධ්‍යයකට නිකුත් කර නැත. පොහොට්ටු ලකුණ යටතේ ශ්‍රී ලංකා පොදුජන පෙරමුණෙන් නාමයෝජනා බාරදී පාර්ලිමේන්තු මන්ත්‍රීවරු ලෙස තේරීපත්වූ සියලු දෙනා මෙම හමුවට කැඳවන ප්‍රකාශ කර තිබිණි. එහෙත් එය වර්ජනය කිරීමට මන්ත්‍රීවරු විශාල පිරිසක් සූදානමින් සිටියහ. රට තුළ උද්ගතවී තිබෙන දේශපාලන අර්බුදයට විසඳුම් වශයෙන් ආණ්ඩුව මේ වනවිට ඉදිරිපත් කර ඇති 21වෙනි ආණ්ඩුක්‍රම ව්‍යවස්ථා සංශෝධනය පිළිබඳව මෙහිදී සාකච්ඡා කිරීමට තිබූ බව හෙළි වී තිබිණ. කෙසේ වෙතත් ජනාධිපති ගෝටාබය රාජපක්ෂගේ මූලිකත්වයෙන් එම සාකච්ඡාව පැවැත්වූ බවට හෝ කිසිඳු වාර්තාවක් මෙතෙක් මාධ්‍යට නිකුත් කර නොතිබීම පිළිබඳව දේශපාලන ක්ෂේත්‍රයේ දැඩි අවධානයක් යොමුවී ඇත. සති කිහිපයක් කල් දැමූ 21වෙනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් කැබිනට් අනුමැතිය අද (20) ලබාගැනීමට ආණ්ඩුවේ සූදානමක් තිබිණි. එයට පෙර පොහොට්ටු පක්ෂයේ මන්ත්‍රීවරුන්ගේ මෙම සාකච්ඡාව පැවැත්වීමට අවශ්‍ය බව නිල වශයෙන් ජනාධිපතිවරයා දැනුම්දී තිබිණි.", "URL": "https://lankatruth.com/si/?p=135733", "Category": "පුවත්", "Parent URL": null}