{"Source": "Lankatruth", "Timestamp": "August 4, 2018", "Headline": "පෘතුගාලය හා ස්පාඤ්ඤය යුරෝපයේ උෂ්ණත්ව වාර්තා අතරට", "News Content": "අප්‍රිකාව හරහා හමා යන උනුසුම් වායු දහරාවේ බලපෑමෙන් ස්පාඤ්ඤයේ හා පෘතුගාලයේ උෂ්ණත්වය ඉහළ නගිමින් පවතින බව වාර්තා වේ. යුරෝපා කලාපයේ මෙතෙක් වාර්තා වූ ඉහළම උෂ්ණත්වය සෙල්සියස් අංශක 48ක් ලෙස ඇතෑන්ස් නුවරින් 1977 දී වාර්තා වී ඇති අතර ඊයේ(03) හා අද දින වලදී නිරිතදිග ස්පාඤ්ඤයේ හා ගිනිකොනදිග පෘතුගාලයේ උෂ්ණත්වය සෙල්සියස් අංශක 47ක් ලෙස වාර්තා විය. 2003 වසරේදී පෘතුගාලයේ ඉහළම උෂ්ණත්වය වූ සෙල්සියස් අංශක 47.4 (ෆැරන්හයිට් 117.3) වාර්තා වූ අතර ස්පාඤ්ඤයේ ඉහළ ම අගය ලෙස සෙල්සියස් අංශක 47.3ක් (ෆැරන්හයිට් 117.1) පසුගිය වසරේ ජූලි මාසයේදී වාර්තා විණි. මේ වන විට ස්පාඤ්ඤයේ කාලගුණ සේවය ඉහළ උෂ්ණත්වයෙන් ආරක්ෂාවීමට පියවර ගන්නා ලෙස ජනතාවට නිවේදනය කර තිබේ. ඉතාලිය, රෝමය, ෆ්ලොරන්ස් හා වැනීසිය වැනි සංචාරක ස්ථාන ද ඇතුලත් වන මධ්‍යම හා උතුරු ප්‍රදේශ ආවරණය වන පරිදි උෂ්ණත්වය සම්බන්ධයෙන් රතු නිවේදන නිකුත් කිරීමට කාලගුණ අංශ කටයුතු කර ඇත. මේ අතර කෙබ්නෙකායිස් කඳුකරයේ ඇති ග්ලැසියරයක් දිනකට සෙන්ටිමීටර් කිහිපයක් දියවීමට පටන් ගෙන ඇත. එමගින් කඳුකරයේ උසම ස්ථානය වෙනස් වනු ඇතැයි විද්‍යාඥයෝ පවසති. සිසිලස සොයා මාර්ගවල ඇති උමංවලට පිණිමුවන් මෙන්ම බැටළුවන් පිවිසෙන බැවින් අවධානයෙන් පසුවන්නැයි නෝර්වේජියානු පොදු මාර්ග පාලනාධිකාරිය රියැදුරන්ගෙන් ඉල්ලා ඇත. උෂ්ණාධික කාලගුණය හමුවේ හටගන්නා ලැව් ගිනි හේතුවෙන් ග්‍රීසියේ 90 දෙනෙකුට අධික පිරිසකට ජීවිත අහිමි වී ඇත. කෙසේ වෙතත් මෙම උෂ්ණත්වය තවත් දින කිහිපයක් පවතිනු ඇතැයි කාලගුණ අංශ ප්‍රකාශ කර ඇත.", "URL": "https://lankatruth.com/si/?p=57132", "Category": "විදෙස් පුවත්", "Parent URL": null}