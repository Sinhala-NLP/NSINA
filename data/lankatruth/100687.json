{"Source": "Lankatruth", "Timestamp": "November 19, 2020", "Headline": "ඇමෙරිකාව දශකයකට පසු වෙනිසියුලාවට තානාපතිවරයෙක් පත් කරයි…", "News Content": "වසර 10කට පසු වෙනිසියුලාව වෙනුවෙන් රාජතාන්ත්‍රික කටයුතු සිදු කිරීමට තානාපතිවරයකු පත් කිරීම සඳහා එක්සත් ජනපද සෙනෙට් මණ්ඩලය පසුගිය බදාදා අනුමැතිය ලබා දීඇත. පලපුරුදු රාජතාන්ත්‍රික නිලධාරියෙකු වන 50 හැවිරිදි ජේම්ස් ස්ටෝරි මෙලෙස පත් කර තිබෙන අතර ඔහු අසල්වැසි කොලොම්බියාවේ සිට වෙනිසියුලාව වෙනුවෙන් රාජකාරී ඉටුකිරීමට නියමිතය. ඔහුගේ විදේශ සේවා ජීවිතය තුළ මෙක්සිකෝව, බ්‍රසීලය, මොසැම්බික් සහ ඇෆ්ගනිස්ථානය යන රටවල කටයුතු කර තිබේ. වෙනිසියුලාවේ චාවේස් පාලනය පෙරලා දැමීමට තානාපති කාර්යාලය හරහා ඇමෙරිකාව දේශපාලන මැදිහත් වීම් සිදු කිරීමේ චෝදනාවට 2010 වසරේදී වෙනිසියුලාවේ ඇමෙරිකානු තානාපතිවරයා පිටුවහල් කිරීමට එවකට ජනාධිපති චාවේස් කටයුතු කිරීමත් සමග දෙරට අතර දේශාපාලන ගැටුම් උග්‍ර විය. ඇමෙරිකාවද සිය රටේ සිටි වෙනිසියුලානු තානාපතිවරයා ප්‍රමුඛ කාර්ය මණ්ඩලයට පිටව යන ලෙස නියෝග කරමින් වෙනිසියුලාවට එරෙහිව බරපතළ සම්බාධක පැනවීමට කටයුතු කිරීමත් සමග දෙරට අතර සියලුම රාජතාන්ත්‍රික කටයුතු බිඳවැටුණි. හියුගෝ චාවේස් මිය යෑමත් සමග බලයට පත් වූ නිකොලොස් මධුරෝගේ පාලනයට එරෙහිවද ඇමෙරිකාව බරපතළ ලෙස සම්බාධක පැනවීය. මධුරෝට එරෙහිව මත්ද්‍රව්‍ය චෝදනා එල්ල කරමින් ඔහුව අත්අඩංගුවට ගන්නා පුද්ගලයකුට ට්‍රම්ප් පරිපාලනය ඩොලර් මිලියන 15 ක ත්‍යාගයක් ලබා දෙන බව පැවසීය. සම්බාධක දමා වෙනිසියුලාවේ ආර්ථිකය අර්බුදයක් නිර්මාණය කර ඉන් මධුරෝ පාලනය බිඳවැට්ටවීමට ඇමෙරිකාව දිගු කාලයක් පුරා ගත් උත්සාහය අසාර්ථක වූ අතර අවසානයේ වෙනිසියුලාව ඇමෙරිකානු විරෝධී චීනය, රුසියාව හා ඉරානය කඳවුරට තල්ලුකළ බවටද ඇමෙරිකානු පාලනයට චෝදනා එල්ල විය.", "URL": "https://lankatruth.com/si/?p=100687", "Category": "විදෙස් පුවත්", "Parent URL": null}