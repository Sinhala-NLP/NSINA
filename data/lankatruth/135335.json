{"Source": "Lankatruth", "Timestamp": "June 9, 2022", "Headline": "අද රෑ 08ට කලින් අධිකරණයට භාරවෙන්න – අභියාචනාධිකරණය ජොනීට නියෝගකරයි", "News Content": "පසුගිය 09 වෙනිදා මයිනාගෝගමට සහ ගෝටාගෝගමට එල්ල කළ මැර ප්‍රහාරයට සම්බන්ධයෙන් ප්‍රධාන සැකකරුවෙකු වන කොළඹ කොටුව මහේත්‍රාත් අධිකරණයෙන් වරෙන්තු කරුවෙකු ලෙස නම් කර සිටින හිටපු ඇමති ජොන්ස් ප්‍රනාන්දුට අද (09) රාත්‍රී 08ට පෙර වහාම කොළඹ කොටුව මහේත්‍රාත් අධිකරණය වෙත භාර වන ලෙස අභියාචනාධිකරණය අද නියෝග කර තිබේ. ඒ තමන්ව අත්අඩංගුවට ගැනීම වලක්වන ලෙස ඉල්ලා හිටපු ඇමති ජොන්ස්ටන් ප්‍රනාන්දු විසින් අභියාචනාධිකරණය හමුවේ ගොනු කර ඇති රිට් පෙත්සම කැඳවූ අවස්ථාවේදීය. ඔහු අද රාත්‍රී 08ට පෙර අධිකරණයට භාරවන තුරු ඔහු අත්අඩංගුවට ගැනීම සඳහා කොළඹ කොටුව මහේස්ත්‍රාත් අධිකරණය නිකුත් කර ඇති වරෙන්තුව ක්‍රියාත්මක නොකරන ලෙසටද අභියාචනාධිකරණය තවදුරට ත් නියෝග කර ඇත. එමෙන්ම හිටපු ඇමති ජොන්ස්ටන් ප්‍රනාන්දු ඉදිරිපත් කළ රිට් පෙත්සම පිළිබඳව අභියාචනාධිකරණය අවසන් තීන්දුවක් ලබා දෙන තුරු අධිකරණයට ඉදිරිපත් වන ඔහු සම්බන්ධයෙන් නියෝගයක් නිකුත් නොකරන ලෙසද අභියාචනාධිකරණය මහේස්ත්‍රාත්වරයාට නියෝග කර ඇත. මෙම නියෝගය නිකුත් කර ඇත්තේ සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල විසිනි.", "URL": "https://lankatruth.com/si/?p=135335", "Category": "පුවත්", "Parent URL": null}