{"Source": "Lankatruth", "Timestamp": "March 31, 2021", "Headline": "තිරිඟු ඇට අස්සෙන් කෝටි තුනකට වැඩි උඳු ඇට මතුවෙයි", "News Content": "මෙරටට තිරිගු ඇට ගෙන්වන මුවාවෙන් ගෙන්වා තිබූ රුපියල් තුන් කෝටි අසූ ලක්ෂයක් පමණ වටිනා උඳු තොගයක් කොළඹ වරාය පරිශ්‍රයේදීපෙරේදා (29) අත්අඩංගුවට ගත් බව රේගු අධ්‍යක්ෂ ජනරාල් විශ්‍රාමික මේජර් ජෙනරාල් විජීත රවිප්‍රිය මහතා පවසයි. ඉන්දියාවේ නවසිවා වරායේ සිට බහාලුම් 4ක බහා කොළඹ වරායට ගෙනැවිත් තිබූ කිලෝ ග්‍රෑම් 55,000ක් බරැති මෙම උඳු තොගය රේගුවේ ආදායම් අධීක්ෂණ බලකායේ ජංගම ඒකකයේ නිලධාරින් විසින් අත්අඩංගුවට ගෙන ඇත. මෙම උඳු තොගය මෙරටට ආනායනය කර ඇත්තේ අංගොඩ ප්‍රදේශයේ පදිංචි ආනයනයකරුවකු බව පැවසෙන අතර ඔහු රේගු නිලධාරින් විසින් අත්අඩංගුවට ගත් බව පැවසේ. ආනයන අපනයන පාලකවරයා විසින් මෙරටට උඳු ඇතුළු ආහාර ද්‍රව්‍ය විශාල ප්‍රමාණයක් ආනයනය කිරීම අත්හිටුවා තිබෙන අතර මේ වනවිට උඳු ආශ්‍රිත නිෂ්පාදනවල මිල විශාල ලෙස ඉහළ යමින් පවතී. විශේෂයෙන්ම සිංහල හා හින්ඳු අලුත් අවුරුදු සමයේ මෙවැනි ආහාර ද්‍රව්‍ය විශාල ලෙස අලෙවි වන නිසා ව්‍යාපාරිකයන් වෙනත් භාණ්ඩ ගෙන්වන මුවාවෙන් මෙලෙස තහනම් කර ඇති ආහාර ද්‍රව්‍ය විශාල වශයෙන් ආනයනය කරන තත්වයක් මතුව තිබේ.", "URL": "https://lankatruth.com/si/?p=114086", "Category": "පුවත්", "Parent URL": null}