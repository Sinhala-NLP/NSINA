{"Source": "Lankatruth", "Timestamp": "February 3, 2012", "Headline": "එක් ගුරුවරයෙක් පමණක් සිටින පාසල්වල මුල්තැන උතුරට", "News Content": "අධ්‍යාපන අමාත්‍යංශයේ පාසල් සංගණන වාර්තා අනුව මෙරට එක් ගුරුවරයෙකු පමණක් සිටින පාසල් 92ක් තිබෙන අතර, ගුරුවරුන් දෙදෙනකු පමණක් සිටින පාසල් සංඛ්‍යාව 168කි.  එක් ගුරුවරයකු සිටින පාසල් 58ක්ම ඇත්තේ උතුරු පළාතේය. බස්නාහිර පළාතේ 9ක් ද, දකුණු පළාතේ 01ක් ද, නැගෙනහිර පළාතේ 9ක් ද, වයඹ පළාතේ 2ක් ද, උතුරු මැද පළාතේ 3ක් ද, ඌව පළාතේ 2ක් සහ සබරගමුව පළාතේ 5ක් ද ඇත. ගුරුවරුන් දෙදෙනකු පමණක් සිටින පාසල් ලැයිස්තුවේ මුල්තැන හිමිවී ඇත්තේ ද උතුරු පළාතටය. උතුරේ එවැනි පාසල් 48ක් තිබෙන අතර, ලැයිස්තුවේ දෙවැනි තැන හිමිවී ඇති සබරගමු පළාතේ එවැනි පාසල් 34ක් ඇත. ගුරුවරුන් තිදෙනෙකු පමණක් සිටින පාසල් 254ක් ද තිබෙන බව අධ්‍යාපන අමාත්‍යංශ වාර්තාවලින් දැක්වේ.", "URL": "https://lankatruth.com/si/?p=1215", "Category": "පුවත්", "Parent URL": null}