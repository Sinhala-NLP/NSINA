{"Source": "Lankatruth", "Timestamp": "December 25, 2021", "Headline": "මෙක්ෂිකෝවේත් ධූර කාලය තුලදී ජනාධිපතිව නැවත කැඳවීමේ බලය ජනතාවට ලබා දේ !", "News Content": "මෙක්ෂිකානු ඉතිහාසයේ වඩාත් ප්‍රජාතන්ත්‍රවාදීම ජනාධිපතිවරයා ලෙස සැලකෙන Andres Manuel Lopez Obrador හෙවත් “AMLO” බලයට පත්වනුයේ 2018 ජුලි 1 වැනිදා දුෂණයට එරෙහිව හා ඇමරිකාව හා කැනඩාව සමග මෙක්ෂිකෝව අත්සන් කරන ලද නිදහස් වෙළඳ ගිවිසුමට(NAFTA )එරෙහිව දැවැන්ත මැතිවරණ මෙහෙයුමක් දියත් කරමිනි. ජනාධිපති වූ පසුව තම වැටුප 60%කින් කපා හරිමින් තමන් බුක්ති විඳි සියළු වරප්‍රසාද අහෝසි කර දමන ලදී: ජනාධිපති මන්දිරය සංස්කෘතික මධ්‍යස්ථානයක් බවට පත් කරන ලදී. ට්‍රම්ප් පාලනය බුරු පාලනයක් යයි කීමට ඔහු බිය නොවුණු අතර කියුබාවට එරෙහිව ඇමරිකානු සම්බාධක හෙලා දකිමින් එරට අවශ්‍ය අත්‍යවශ්‍ය ආහාර, බෙහෙත් කඩිනමින් නැව් මගින් එරට යවනු ලැබුවේ බයිඩන් පාලනයේද විරෝධය මතය. බලයට පත්වී වසර 3කට පසුව තමන්ගේ ජනාධිපති ධුරය 2024දක්වා තබා ගැනීමට අවශ්‍ය දැයි ජනතා විමසුමකින් තීරණය කිරීමට ඔහු එරට මැතිවරණ කොමිසමෙන් ඉල්ලා සිටියේ දේශපාලකයින් නිවැරිදි නම් ජනතාව ඉදිරියට ගොස් එවැනි ඉල්ලීමක් කිරීමට බිය නොවිය යුතු බවට තර්ක කරමිනි. එහෙත් එරට මැතිවරණ කොමිසම(INE) එය ප්‍රතික්‍ෂේප කරනු ලැබුවේ ජනමත විමසුමක් සංවිධානය කිරීම අනවශ්‍ය මුදල් වියදමක් ලෙස සලකමනි. එයින් දැඩි කෝපයට පත් ජනාධිපති AMLO එරට ශ්‍රේෂ්ඨාධිකරණයෙන් ඉල්ලා සිටියේ තම ජනමත විචාරණය ව්‍යවස්ථාව සමග එකඟද නැද්ද යන්න තමාට වහා ප්‍රකාශ කරන ලෙසය. එහිදී ශ්‍රේෂ්ඨාධිකරණය මෙම මස 22 වනදා ඓතිහාසික තීන්දුවක් ලබා දෙමින් ප්‍රකාශයට පත්කරනු ලැබුවේ මැතිවරණ කොමිසමේ ස්ථාවරය ජනතාවගේ ප්‍රජාතන්ත්‍රවාදී අයිතිවාසිකම් උල්ලංඝණය කිරීමක් බවට දැඩිව අවධාරණය කරමිනි. තමන් විසින් ඡන්දයෙන් පත්කර යවන ජනතා නියෝජිතයා මැතිවරණ කාලයේදී ලබාදුන් පොරොන්දු හෝ තම අපේක්ෂාවන් ඉටු නොකරයි නම් ඔහුව නැවත කැඳවීමේ බලය ජනතාවට ලබා දිය යුතු බව ප්‍රථමයෙන්ම ලොවට ඉදිරිපත් කරනු ලැබුවේ ප්‍රංශ හා ස්විස්ටර්ලන්ත දාර්ශනිකයෙකු වන Jean-Jacques Rousseau විසිනි. ප්‍රංශ රජයන් මෙම සංකල්පය පසු කාලයකදී අත්හැර දැමුවද 1871 දී ප්‍රංශයේ දින 72ක් පැවැති පැරිස් කොමියුනය විසින් මෙම සංකල්පය වඩාත් හොඳින් ක්‍රියාත්මක කරනු ලැබුවේ එය ජනතා නියෝජිතයින්ට පමණක් නොව රජයේ සේවකයින්, විනිශ්වකරුවන්, හමුදා නිලධාරීන් පවා නැවත කැඳවීමේ බලය ජනතාවට ලබා දෙමිනි. ප්‍රංශ කොමියුනය දින 72ක් පුරා ලබා දුන් මෙම ප්‍රජාතන්ත්‍රවාදී අයිතිය සම්බන්ධයෙන් ප්‍රංශ ධනපති පංතිය කෙතරම් තැති ගැම්මකට ලක් වුනාද යත් ඉන්පසුව ස්ථාපිත කරන ලද සෑම ප්‍රංශ ජනරජයක් විසින්ම එය ව්‍යවස්ථානුකූලවම තහනම් කරනු ලැබීය. 1958 දී ප්‍රංශය සම්මත කරන ලද 5වැනි ජනරජයේ ව්‍යවස්ථාව මගින් එහි 27 වන වගන්තියෙන් මෙම අයිතිය ජනතාවට ලබා දීම ලිඛිතවම තහනම් කර ඇත. නමුත් ජර්මනියේ ඇතැම් ෆෙඩරල් ප්‍රාන්ත්‍ර සභා වලත්, ස්විස්ටර්ලන්තයේ කැන්ටන තුලත් ඇමරිකාවේ ප්‍රාදේශීය අධිකරණ වල විනිශ්වකරුවන් තෝරා ගැනීමේදීත් ජනමත විමසුම් මගින් නැවත කැඳවීමේ බලය ජනතාවට ලබා දී ඇත. මෙම ඍජු ප්‍රජාතන්ත්‍රවාදී සංකල්පය පසුගිය කාලය පුරා දකුණු ඇමරිකාවේ වමේ සමාජවාදී ආණ්ඩු විසින් නීතියක් ලෙස ව්‍යවස්ථාවට ඇතුළු කරමින් සිටින ප්‍රවණතාවයක් පවතින අතර 1989 දී නිකරගුවාවේ සැන්ඩිනිස්ටා රජය ජනමත විචාරණයකින් තම බලය ලිබරල් ආණ්ඩුවකට ලබාදෙනු ලැබිණි. පසුව වෙනිසුවේලාවේ 1999 දී බලයට පත් හියුගෝ චාවේස් විසින්ද මෙවැනිම නීතියක් 1999දීත්, ඉක්වදෝරය 2018දීත් සම්මත කර ගනිමින් බලයේ සිටින ජනාධිපතිවරුන් තම ධූර කාලය තුලදී නැවත කැඳවීමේ බලය ජනතාවට තහවුරු කරන ලදි. ඒ අනුව මෙක්ෂිකෝවද මෙම නීතිය සම්මත කර ගත් නවතම රට වන අතර එරට බලයේ සිටින වර්තමාන ජනාධිපති AMLO ඉල්ලා සිටි එම ජනමත විචාරණය අප්‍රියෙල් මස 10 වැනිදා පැවැත්වීමට නියමිතව ඇත්තේ තමන් තව දුරටත් ජනාධිපති පදවිය දැරිය යුතුද යන්න තීරණය කරන ලෙස ජනතාවගෙන් ඉල්ලා සිටිමිනි.", "URL": "https://lankatruth.com/si/?p=127376", "Category": "විදෙස් පුවත්", "Parent URL": null}