{"Source": "Lankatruth", "Timestamp": "January 6, 2020", "Headline": "පාස්කු ප්‍රහාර සම්බන්ධයෙන් මෛත්‍රී ප්‍රකාශයක් ලබාදීමට සූදානම් වෙයි", "News Content": "පාස්කු ඉරුදින ප්‍රහාර මාලාව සම්බන්ධයෙන් හෙට (06) හෝ අනිද්දා (07) අපරාධ පරීක්ෂණ දෙපාර්තමෙන්තුව හමුවේ ප්‍රකාශ ලබාදීමට තමන් සූදානම් බව හිටපු ජනාධිපති මෛත්‍රිපාල සිරිසේන මහතා දන්වා ඇතැයි නියෝජ්‍ය සොලිසිටර්ජනරාල් දිලීප පීරිස් මහතා අද (06) අධිකරණයට දැනුම් දී තිබේ. අදාළ ත්‍රස්ත ප්‍රහාරමාලාව වළක්වා ගැනීමට ක්‍රියා නොකිරීම තුළින් සාපරාධී ලෙස රාජකාරිය පැහැර හැරීම සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර යන මහත්වරුන් අද අධිකරණයට ඉදිරිපත් කර තිබිණි. එහිදී කොළඹ අතිරේක මහේස්ත්‍රාත් ප්‍රියන්ත ලියනගේ මහතා හමුවේ කරුණූ දක්වමින් අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල්වරයා ප්‍රකාශ කර ඇත්තේ හිටපු අග්‍රාමාත්‍ය රනිල් වික්‍රමසිංහ මහතා ප්‍රකාශ සටහන් කර ගැනීම සඳහා මෙතෙක් දින ලබාදී නොමැති බව ය. සිද්ධිය සම්බන්ධයෙන් අසාද් සාලි සහ එම්.එල්.ඒ.එම් හිස්බුල්ලා යන මහත්වරුන්ගෙන් ප්‍රකාශ සටහන් කර ගැනීමට නියමිත බවද ඔහු සඳහන් කර ඇත. නියෝජ්‍ය සොලිසිටර් ජනරාල්වරයා අධිකරණයට ප්‍රකාශ කර ඇත්තේ මෙම සිද්ධියට අදාළව හිටපු අමාත්‍ය රිෂාඩ් බදියුදීන් හා හිටපු ආරක්ෂක රාජ්‍ය අමාත්‍ය රුවන් විජේවර්ධන මහතාගෙන් ප්‍රකාශයක් සටහන් කර ඇති බවය. මහේස්ත්‍රාත්වරයා පරීක්ෂණවල ප්‍රගතිය සලකා බලමින් හේමසිරි ප්‍රනාන්දු සහ පූජිත් ජයසුන්දර යන සැකකරුවන් තවදුරටත් ලබන 20 වැනිදා තෙක් රක්ෂිත බන්ධනාගාර භාරයේ තැබීමට නියෝග කර ඇත.", "URL": "https://lankatruth.com/si/?p=88372", "Category": "පුවත්", "Parent URL": null}