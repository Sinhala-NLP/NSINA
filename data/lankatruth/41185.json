{"Source": "Lankatruth", "Timestamp": "September 19, 2017", "Headline": "රුධිර කාන්දු යන්ත්‍ර 40ක් වැඩක් නොගෙන මුල්ලකට දාලා", "News Content": "රජරට වියලි කලාපයේ ජනතාව දීර්ඝ කාලයක් පිඩා විදින හා දැඩි අවදානම් කලාපයක් ලෙස නම් කර ඇති උතුරු මැද පළාතේ මුලය හඳුනා නොගත් වකුගඩු රෝගීන්ගේ රුධිර කාන්දු පෙරන යන්ත්‍ර 40කට වැඩි සංඛ්‍යාවක් කිසිදු ප්‍රයෝජනයක් නොගෙන් විනාශවෙමින් පවතින බවට තොරතුරු අනාවරණය වේ. පුහුණු වෛද්‍යවරුන් හා හෙදියන් නොමැතිකමෙන් එකක් ලක්ෂ 25ක් වටිනා මෙම යන්ත්‍ර මැදවච්චිය, පදවිය, මැදිරිගිරිය, තබුත්තේගම, කැබිතිගොල්ලෑව යන රජයේ රෝහල්වල මෙම යන්ත්‍ර මෙසේ විනාශවීමට ඉඩහැර ඇත. මෙම යන්ත්‍ර සැපයු සමාගමේ වගකීම් කාලයද ඉක්මවා ගොස් ඇති තත්වය තුළ හා ඒවා පරිහරණය සදහා සේවාවන් කිරීමට පුහුණු ශ්‍රමිකයින් නොමැති තත්වය තුළ ඒවා විනාශ වී යාම නොවැලක්විය හැකි බව තාක්ෂවෙදින් පෙන්වා දෙති. උතුරු මැද පළාතේ සිඝ්‍රයෙන් පැතිර යන මුලය හදුනා නොගත් වකුගඩු රෝගීනට මෙම තත්වය තුළ අනුරාධපුරය රෝහලේ වකුගඩු රෝග ඒකකයේ දැඩි තදබදයකට මුහුණපෑමට සිදුව ඇති අතර දුරබැහැර සිටින රෝගීන්ට අමතර විශාල වියදමක දැරීමට සිදුවීමෙන් ඔවුන් තවදුරටත් අසරණ වී සිටිති. උතුරු මැද පළාතේ මේ වනවිට වකුගඩු රෝගීන් දස දහසකට අධික සංඛ්‍යාවක් වාර්තාවී තිබෙන අතර 2016 වර්ෂයේ පුද්ගලයින් 298ක් හා 2017 වර්ෂයේ මේ වනවිට පුදගලයින් 132ක් වකුගඩු රෝගය හේතුවෙන් මියගොස් ඇති බව සෞඛ්‍ය අමාත්‍යංශ දත්ත වාර්තා සදහන් කරයි.", "URL": "https://lankatruth.com/si/?p=41185", "Category": "පුවත්", "Parent URL": null}