{"Source": "Lankatruth", "Timestamp": "November 26, 2019", "Headline": "නව රජයේ අමාත්‍ය ප්‍රසන්න රණතුංගට එරෙහි නඩුවක් කල් යයි", "News Content": "ගිහාන් මෙන්ඩිස් නැමති ව්‍යාපාරිකයෙකුට තර්ජනය කර රුපියල් මිලියන 64ක මුදලක් බහත්කාරයෙන් ලබාගැනීමට තැත්කිරීම සම්බන්ධයෙන් චෝදනා එල්ලවී සිටින, වත්මන් රජයේ කාර්මික අපනයන සහ සංචාර ගුවන්සේවා අමාත්‍ය ප්‍රසන්න රණතුංග මහතාට එරෙහි නඩුව ලබන මස 18 වැනිදා දක්වා කල් තැබීමට කොළඹ මහාධිකරණ විනිසුරු මංජුල තිලකරත්න මහතා ඊයේ(25) නියෝග කර තිබේ. ඊයේ පැවති නඩු වාරයේ දී පැමිණිල්ලේ සාක්ෂිකාරියකවන පොලිස් මූල්‍ය අපරාධ විමර්ශන කොට්ඨාසයේ පොලිස් පරීක්ෂක ශ්‍යාමලී ධම්මිකා මහත්මියගෙන් සාක්ෂි සටහන් කරගැනීම සිදුකර ඇති අතර පසුව නඩුවේ වැඩිදුර විභාග කටයුතු සඳහා දෙසැම්බර් මස 18 දක්වා කල් තබා ඇත. ප්‍රසන්න රණතුංග මහතා බස්නාහිර පළාත් මහා අමාත්‍යවරයා ලෙස කටයුතු කළ සමයේ කොළඹ මීතොටමුල්ල ප්‍රදේශයේ පිහිටි වගුරු ඉඩමක් ගොඩ කර එහි සිටින අනවසර පදිංචිකරුවන් ඉවත් කර දීම සඳහා ගිහාන් මෙන්ඩිස් නැමති ව්‍යාපාරිකයෙකුගෙන් රුපියල් මිලියන 64 ක් ඉල්ලා තර්ජනය කළේ යැයි චෝදනා කරමින් ඔහුගේ බිරිඳ මොරින් රණතුංග ඇතුළු විත්තිකරුවන් තුන් දෙනෙකුට එරෙහිව නීතිපතිවරයා විසින් මෙම නඩුව පවරා තිබේ.", "URL": "https://lankatruth.com/si/?p=86168", "Category": "පුවත්", "Parent URL": null}