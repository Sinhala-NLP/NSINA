{"Source": "Lankatruth", "Timestamp": "August 13, 2020", "Headline": "ජාතික ලයිස්තු මන්ත්‍රී නම් කිරීමේ බලය ඇත්තේ මටයි…", "News Content": "භික්ෂූන් වහන්සේලා මැතිවරණයට ඉදිරිපත් වූ “අපේ ජන බල පක්ෂ” නම් පක්ෂයේ ජාතික ලැයිස්තු මන්ත්‍රීධූරයට පුද්ගලයෙකු නම් කිරීමේ බලය ඇත්තේ තමන් වහන්සේට බවත් වෙදිනිගම විමලතිස්ස හිමියන් විසින් මන්ත්‍රීධූරය ඉල්ලා මැතිවරණ කොමිසමට ලිපියක් යැවීමෙන් ඇති වූ අර්බුදය හමුවේ ඥානසාර හිමියන් නම් කිරීම මගින් ගැටලු රැසක් නිර්මාණය වී ඇති බවත් පූජ්‍ය අතුරලියේ රතන හිමියෝ පවසති. උන්වහන්සේ මේ බව සඳහන් කර තිබෙන්නේ අද (13) කොළඹ පැවති මාධ්‍ය හමුවකට එක්වෙමිනි. එම මාධ්‍ය හමුවේදී වැඩිදුරටත් අදහස් දක්වන අතුරුලියේ රතන හිමියෝ පවසන්නේ “අපේ ජන බල පක්ෂ”, නීත්‍යානුකූල ගිවිසුම් මගින් ජාතික ලැයිස්තු මන්ත්‍රීධූරය පත්කිරීමේ බලය තමන් වහන්සේ වෙත පවරා ඇති බවයි. මෙවැනි තත්වයක් මත ගැටලුව නිරාකරණය කිරීමට විවිධ පාර්ශ්ව මගින් සිදුවෙන බලපෑම් හේතුකොට ගෙන අධිකරණයට ගොස් ගැටලුව නිරාකරණය කරගැනීම සුදුසු එකම පියවර බව රතන හිමියෝ එහිදී පැවසා තිබේ. “අපේ ජන බල පක්ෂ” ලේකම් ලෙස හඳුන්වන වෙදිනිගම විමලතිස්ස හිමියන් විසින් මන්ත්‍රීධූරය ඉල්ලා මැතිවරණ කොමිසමට ලිපියක් යැව්වත් පවතින අර්බුදය හමුවේ ඥානසාර හිමියන් නම් කිරීමත් මගින් ගැටලු රැසක් නිර්මාණය වී ඇති බවත් උන්වහන්සේ සඳහන් කරති.", "URL": "https://lankatruth.com/si/?p=95692", "Category": "පුවත්", "Parent URL": null}