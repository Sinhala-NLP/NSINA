{"Source": "Lankatruth", "Timestamp": "December 11, 2019", "Headline": "උත්සව සමයට පමණක් සහල් මිල පහළ දමයි… ඒත් පාලන මිලට වඩා වැඩියි…", "News Content": "උත්සව සමයේ දී පාරිභෝගික ජනතාවට සහන මිලට සහල් ලබා දීම සඳහා මහා පරිමාණ සහල් මෝල් හිමියන් ආණ්ඩුවට එකඟතාව පලකර තිබේ. ජනාධිපති ලේකම් කාර්යාලයේ දී මහා පරිමාණ සහල් මෝල් හිමියන් සමඟ පැවැති සාකච්ඡාවක දී මෙම තීරණයට එළඹුණු බවයි මුදල් අමාත්‍යාංශය සදහන් කරයි. ඒ අනුව ඊයේ (10) දිනයේ සිට ක්‍රියාක්මක වන පරිදි නාඩු සහල් කිලෝග්‍රෑමයක් රුපියල් 98ක උපරිම සිල්ලර මිලකට සහ සම්බා සහල් කිලෝග්‍රෑමයක් රුපියල් 99ක උපරිම සිල්ලර මිලකටද අලෙවි කිරීමට මෝල් හිමියෝ එකඟතාව පල කර තිබේ. කෙසේ වෙතත් සහල් සඳහා රජයේ පාලන මිලක් පවතින අතර එම මිලට වඩා වැඩියෙන් අලෙවි කරන සියලුම වෙළඳසැල් සහ මෝල් හිමියන්ට එරෙහිව නීතිය ක්‍රියාත්මක කිරීමේ හැකිායව පාරිභෝගික සේවා අධිකාරියට පවතී. සහල් සඳහා රජයේ පාලන මිල වන්නේ රතු නඩු සඳහා රුපියල් 74කුත් සුදු නාඩු සඳහා රුපියල් 80කුත් සහ සම්බා සඳහා රුපියල් 85කුත් ලෙසය. ඊයේ පැවති සාකච්ඡාවේදී උත්සව සමය සඳහා සහල් මිල අඩු කිරීමට මෝල් හිමියන් එකඟව ඇතත් එම මිල රජයේ පාලන මිලට වඩා වැඩි මිලකි.", "URL": "https://lankatruth.com/si/?p=87105", "Category": "පුවත්", "Parent URL": null}