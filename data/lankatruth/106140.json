{"Source": "Lankatruth", "Timestamp": "December 30, 2020", "Headline": "මුළු රටෙන්ම 68%ක් අධි අවදානම් තත්වයක", "News Content": "මුළු රටේම පිහිටි සෞඛ්‍ය වෛද්‍ය නිලධාරී කොට්ඨාස 354න් 240ක්ම කොවිඩ් ව්‍යාප්තිය සම්බන්ධයෙන් ඉහළ අවදානමක පවතින බව වසංගත රෝග විද්‍යා ඒකකය නිකුත් කළ නවතම සිතියම අනුව අනාවරණය වේ. එය ප්‍රතිශතාත්මක ගත් විට ආසන්න වශයෙන් 68%කි. මෙම සිතියම සකස් කර ඇත්තේ ඉකුත් දෙසැම්බර් 11 වනදා සිට දෙසැම්බර් 25 වනදා දක්වා ගතවූ දින 14ක කාලය තුළ ආසාදිතයින් වාර්තා වීම සැලකිල්ලට ගෙන දිවයිනේ සෞඛ්‍ය වෛද්‍ය නිලධාරී කොට්ඨාස මට්ටමින් පවතින අවදානම කාණ්ඩ 03ක් යටතේ වර්ගීකරණය කරමිනි. ඒ අනුව ඉහළ කොවිඩ් ව්‍යාප්ති අවදානමක් සහිත කොට්ඨාස රතු පැහැයෙනුත්, ඊට අඩු අවදානමක් සහිත කොට්ඨාස ලා කොළ පැහැයෙනුත් දක්වා ඇති අතර කහ පැහැයෙන් පෙන්වා ඇත්තේ දින 14 තුළ ආසාදිතයින් වාර්තා නොවූ ප්‍රදේශ වේ. එම සිතියමට අනුව දිවයිනේ සෞඛ්‍ය වෛද්‍ය නිලධාරී කොට්ඨාස 354න් 240ක්ම පවතින්නේ ඉහළ අවදානම් කාණ්ඩයේ වන අතර තවත් කොට්ඨාස 73ක් අඩු අවදානම් තත්ත්වයේ පවතී. අදාළ දින 14 තුළ ආසාදිතයින් වාර්තා නොවී ඇත්තේ කොට්ඨාස 41ක පමණි.", "URL": "https://lankatruth.com/si/?p=106140", "Category": "කොවිඩ් -19 (කොරෝනා ) පුවත්", "Parent URL": null}