{"Source": "Lankatruth", "Timestamp": "September 20, 2021", "Headline": "මනුෂ්‍ය ඝාතනයකට සම්බන්ධ හමුදා බුද්ධි ලුතිනන් කර්නල් තවමත් පොලිසියට ඉදිරිපත් කර නැහැ", "News Content": "මනුෂ්‍ය ඝාතනයක් සිදුකිරීම සම්බන්ධයෙන් ප්‍රශ්න කිරීම සඳහා පොලිසියට අවශ්‍යව සිටින මට්ටක්කුලිය යුද හමුදා බුද්ධි කඳුවුරේ අණදෙන නිලධාරි (ඕ.සී.) ලුතිනන් කර්නල්වරයා මෙතෙක් පොලිසියට ඉදිරිපත් වී නොමැති බව වාර්තා වේ. මොහු අවශ්‍යව ඇත්තේ මට්ටක්කුලිය ග්‍රාම නිලධාරිනියකගේ අවශ්‍යතාව මත ඇගේ සැමියාගේ ගෙල සිරකර ඝාතනය කොට කැලණි ගඟේ ගිල්ලවීමේ සිද්ධිය සම්බන්ධයෙන් සිදුකරන විමර්ශනවලට අදාළව ප්‍රශ්න කිරීමටය. ඒ සඳහා ඔහු කොළඹ උතුර අපරාධ විමර්ශන කොට්ඨාසයට භාරදෙන ලෙසට කොට්ඨාසය භාර උසස් පොලිස් නිලධාරීන් විසින් යුද හමුදා මූලස්ථානය දැනුවත් කර ඇතත්, මේ වනතුරුත් අදාළ නිලධාරියා යුද හමුදාව විසින් විමර්ශන කණ්ඩායම වෙත ඉදිරිපත් නොකිරීම පොලිස් විමර්ශකයන්ට මහත් ප්‍රහේළිකාවක් වී තිබේ. මෙම සිද්ධිය පිළිබඳ විමර්ශන පැවැත්වූ පොලිස් කණ්ඩායම, අදාළ කඳවුරේ කෝප්‍රල්වරුන්, ලාන්ස් කෝප්‍රල්වරුන් ඇතුළු 13 දෙනකු මේ වනවිට අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාරගත කර ඇත. ඒ අතර හමුදා කෝප්‍රල්වරුන් දෙදෙනකු, ලාන්ස් කෝප්‍රල්වරුන් හතර දෙනකු හා සාමාන්‍ය සෙබළුන් 07 දෙනකුද වන බව පොලිසිය කියයි. මෙම නිලධාරීන් මෙම ඝාතනයට විවිධ අවස්ථාවලදී සම්බන්ධ වී ඇතැයිද මේ වනවිට සිදු කර ඇති විමර්ශනවලධී අනාවරණය වී ඇත. ග්‍රාම නිලධාරිනියගේ සැමියා පැහැරගෙන යෑමට බොලෙරෝ වර්ගයේ ජීප්රියකුත් ඔහු මරා දැමීමෙන් අනතුරුව ඊට පසුදින අලුයම් කාලයේ ගඟට දැමීම සඳහා ඔහුගේ සිරුර තවත් බොලෙරෝ වර්ගයේ ජීප් රියකිනුත් රැගෙන ගොස් ඇති බවටත් විමර්ශනයේදී තොරතුරු හෙළි වී තිබේ. මෙම බොලෙරෝ රථ දෙකම පොලිස් විමර්ශන නිලධාරීන් සිය භාරයට ගෙන මට්ටක්කුලිය පොලිසියේ රඳවා තබා ඇත. කඳවුරේ බුද්ධි නිලධාරීන් 17 වැනිදා අළුයම ඝාතනය කරන ලද පුද්ගලයාගේ මළ සිරුර රැගෙන ගොස් ඇත්තේ නිල ඇඳුම් ඇඟලාගත් නිලධාරීන් සිවුදෙනකු ගමන් ගත් එක් බොලෙරෝ වර්ගයේ රථයකිනි. ඔවුන් එසේ නිල ඇඳුමෙන් ගමන් කර ඇත්තේ කිසියම් අවස්ථාවක මාර්ගබාධකයකදී පොලිස් නිලධාරීන් සෝදිසි කළහොත් එය වළකාගත හැකි නිසාවෙන් බවද පොලිසිය කියයි. සිද්ධිය සම්බන්ධයෙන් කරුණු හෙළිවීමත් සමඟ අදාළ අණදෙන නිලධාරියා යුද හමුදා පොලිසිය භාරයේ වෙනත් කඳවුරක රඳවා සිටින බවත් පොලිස් ආරංචි මාර්ග සඳහන් කරයි. ඔහු නොදැනුවත්ව කඳවුර තුළ මෙවන් දෙයක් සිදුවිය නොහැකි බවත් පොලිසිය කියයි. මියගිය පුද්ගලයාට අයත් යතුරුපැදිය කැබලි කර ඇත්තේද මෙම කඳවුර තුළදී බව අනාවරණය වී ඇති අතර අණදෙන නිලධාරියාගේ අවසරය නැතිව කිසිදු හමුදා වාහනයක් කඳවුරෙන් පිටතට යෑමද සිදුනොවේ. හමුදා කඳවුරේ සෙසු නිලධාරීන්ද මෙම සිද්ධියෙන් පසු පුදුකුඩිඉරිප්පු කඳවුර වෙත මාරුකර යවා ඇතැයිද වාර්තා වේ. බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ අධීක්ෂණය මත කොළඹ උතුර කොට්ඨාස භාර ජ්‍යෙෂ්ඨ පොලිස් අධිකාරි අමල් ජයමාන්නගේ උපදෙසින්, කොළඹ _ උතුර පොලිස් අධිකාරි ධ්. අජිත් අබේවර්ධනගේ මෙහෙයවීම මත කොළඹ උතුර අපරාධ කොට්ඨාසයේ ස්ථානාධිපති පොලිස් පරීක්ෂක නලීන් ශ්‍රියන්ත ඇතුළු කණ්ඩායමක් මේ සම්බන්ධයෙන් වැඩිදුර පරීක්ෂණ පවත්වති. මව්බිම", "URL": "https://lankatruth.com/si/?p=123381", "Category": "පුවත්", "Parent URL": null}