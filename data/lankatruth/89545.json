{"Source": "Lankatruth", "Timestamp": "February 7, 2020", "Headline": "අහිමිකල විශ්‍රාම වැටුප ඉල්ලා විශ්‍රාමිකයෝ පාරට බසිති…", "News Content": "මෙම වසරේ (2020) ජනවාරි සිට විශ‍්‍රාමිකයන්ට ගෙවීමට 35/2019 (1) දරණ 2020.01.20 දිනැති චක‍්‍රලේඛය මගින් එකඟ වූ අවමය රුපියල් 10,500ක් හා උපරිමය රුපියල් 25,000ක් වන මුදල වත්මන් ආණ්ඩුව කපා හැරීමට එරෙහිව ඊයේ (06) කොළඹ කොටුව දුම්රියපොළ ඉදිරිපිටදී උද්ඝෝෂණයක් පැවැත්විණි. විශ‍්‍රාමිකයින්ගේ හිමිකම් සුරැකීමේ ජාතික මධ්‍යස්ථානය මගින් මෙම උද්ඝෝෂණ ව්‍යාපාරය පැවැත්වූ අතර කොළඹ කොටුව දුම්රිය ස්ථානය ඉදිරිපිට සිට ජනාධිපති ලේකම් කාර්යාලය දක්වා විරෝධතා පා ගමනකින් පසු විශ‍්‍රාමිකයින්ගේ ඉල්ලීම් සහිත සන්දේශයක් භාර දීමට කටයුතු කොට ඇත. ඉදිරියේදී මේ සම්බන්ධයෙන් ආණ්ඩුව විසින් ගනු ලබන පියවරයන් මත ඉදිරි ක‍්‍රියාමාර්ග ගැනීමට කටයුතු කරන බව මෙම මධ්‍යස්ථානයේ කැඳවුම්කරු මහින්ද ජයසිංහ මහතා මාධ්‍යට අදහස් දක්වමින් පැවසීය.", "URL": "https://lankatruth.com/si/?p=89545", "Category": "පුවත්", "Parent URL": null}