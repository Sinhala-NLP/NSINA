{"Source": "Lankatruth", "Timestamp": "December 9, 2019", "Headline": "බදු සංශෝධනය සහ ආර්ථික උපායමාර්ග…", "News Content": "ගෝටාභය රාජපක්ෂ නව රජයේ ජනප්‍රිය බදු සහන පැකේජය ණය ශ්‍රේණිගත කිරීම් අනුව ඍණ ලෙස නම් කරන බවත් එය රජයේ ආදායම අඩු වී ශ්‍රී ලංකාවේ ණය ලබාගැනීමේ හැකියාව අඩාළ කරන අනතුරුකාරී තත්වයක් ඇතිකරනු ඇති බවටත් ජාත්‍යන්තර ස්වෛරී මූල්‍ය ඇගයුම් ආයතනයක් වන මූඩි ඉන්වෙස්ටර් සර්විස් ආයතනය (Moody’s Investors Service) අනතුරු හඟවයි. රජයේ මංගල කැබිනට් රැස්වීමේ දී ගනු ලැබූ මෙම බදු සහන තීරණ අනුව එකතුකළ අගය මත බද්ද අඩුකළ අතර බදු සහන ආදායම් මට්ටම ඉහළ දමන ලදී. තව ද ඉපයීම් මත බදු, ජාතිය ගොඩනැගීමේ බදු ඉවත් කරනලදී. මැතිවරණ පොරොන්දු ඉටුකිරීම සහ ඉදිරි මහා මැතිවරණය ඉලක්ක කර ගනු ලැබූ මෙම බදු සහන තීරණ ජනතාවට සහනයක් වුව ද ශ්‍රී ලංකාවේ ආර්ථිකයේ පවතින බරපතල අර්බුධය හමුවේ මෙම බදු ප්‍රතිපත්ති සමස්ත ආර්ථිකයම සහ අවසානයේ ජනතාව වඩා විශාල අනතුරකට හෙළන බව ආර්ථික විශේෂඥයින් ආරම්භයේ සිටම අනතුරු හඟවන ලදී. මූඩි ඇස්තමේන්තුවලට අනුව බදු සහන නිසා රජයේ ආදායම අහිමි වීම දල දේශීය නිෂ්පාදිතයේ ප්‍රතිශතයක් ලෙස 1-1.5% වනු ඇත. මූඩි විසින් ශ්‍රී ලංකාවේ ස්වෙරී ණය ශ්‍රේණි ගත කිරීම බී/2 ස්ථාවර (B2/Stable) මට්ටමේ තබා තිබේ. රජය බදු සහන මගින් අරමුණු දෙකක් අපේක්ෂා කරන බව පවසයි. එනම් පෞද්ගලික පරිභෝජන දිරිගැන්වීම සහ සුළු සහ මාධ්‍ය පරිමාන ආයෝජන දිරිගැන්වීමයි. එහෙත් අහිමිවන ආදායම පියවා ගැනීම සඳහා විකල්ප ඉදිරිපත් කිරීමට රජය මෙතෙක් සමත් වී නැති අතර එමගින් ඇතිවන අයවැය හිගය ඉහළ යාම සහ ණය ආපසු ගෙවීමට ඇතිවන ගැටළුවලට පිළියම් යෝජනාද ඉදිරිපත් කර නොමැත. පාස්කු ඉරිදා සිදු වූ ත්‍රස්තවාදී ප්‍රහාරය නිසා ඇති වූ ආර්ථිකයේ පසුබෑම හේතුවෙන් රජයේ අයවැය පරතරය අපේක්ෂිත සහ ජාත්‍යන්තර මූල්‍ය අරමුදල සමග එකඟ වූ 4.8%ක අගයේ සිට තවත් 1%කින් ඉහළ යනු ඇතැයි අපේක්ෂා කෙරේ. මේ අතර ජාත්‍යන්තර මූල්‍ය අරමුදලේ ශ්‍රී ලංකාවේ ප්‍රධානී මැනුවෙල් ගොරෙටී පවසන්නේ බදු කපාහැරීම නිසා ඇතිවන තත්වයන් පිළිබඳව අරමුදල මේ වනවිට අධ්‍යයනය කරමින් සිටින බවයි. ආර්ථික වර්ධන වේගය ඉහළ නැංවීමට ගනු ලබන කුමන හෝ දිරි ගැන්වීමේ ක්‍රියාමාර්ග සමස්ත සහ පුළුල් ආර්ථික උපායමාර්ගයක කොටසක් වියයුතු බවත් එය රාජ්‍ය මූල්‍ය ස්ථාවරත්වය, රටේ ණය ආපසු ගෙවීමේ හැකියාව, අති විශාල රාජ්‍ය ණය බර සහ මධ්‍යකාලීන රාජ්‍ය මූල්‍ය සම්පාදනය වැනි සියලු අංශ පිලිබඳ සැලකිල්ලට ගෙන සිදුකල යුතු බවත් ඔහු පෙන්වා දෙයි. මේ පිළිබඳව ශ්‍රී ලංකා බලධාරීන් සමග සාකච්ඡා කිරීමට අපේක්ෂා කරන බව ද ඔහු පවසයි. මේ අතර නව භාණ්ඩාගාර ලේකම් එස්.ආර්.ආටිගල Economynext වෙබ් අඩවියට පවසා ඇත්තේ අයවැය හිගය අඩු කිරීම සඳහා රජය 2020 වසරේ අනවශ්‍ය රාජ්‍ය වියදම් සීමා කරන බවයි. ආරම්භයේ දී රාජ්‍ය ආදායමේ අඩුවීමක් ඇතිවනු ඇති බව පිළිගන්නා ඔහු 2020 දී රාජ්‍ය වියදම් ප්‍රමුඛතා අනුව සිදුකරමින් අයවැය හිගය 5%ක මට්ටමේ පවත්වා ගන්නා බව පවසයි. ශ්‍රී ලංකාවේ ආර්ථික වර්ධන වේය 2019 දෙවන කාර්තුවේ දී 1.6% දක්වා එනම් පසුගිය වසර 5ක දී වාර්තා වූ අඩුම අගය දක්වා අඩු වූ අතර පාස්කු ප්‍රහාරය රටේ වර්ධනය වෙමින් පැවති සංචාරක කර්මාන්තයට එල්ලකළ බලපෑම මීට ප්‍රධානතම හේතුව විය. 2019 දී 2.7%ක අගයකට ඇස්තමේන්තු කරන ශ්‍රී ලංකාවේ අආර්තික වර්ධන වේගය 2020 දී 3.5 පමණ දක්වා වර්ධනය වනු ඇති බවත් සංචාරක කර්මාන්තය වැනි අංශ ක්‍රමයෙන් යතා තත්වයට පත්වීම ඒ සංධා හේතු වනු ඇති බවත් අපේක්ෂා කරයි. එහෙත් නව රජය 2020 දී 6.2%ක ඉහළ ආර්ථික වර්ධන වේගයක් අපේක්ෂා කරයි. වසරකට ඩොලර් බිලියන 3ක පමණ විදේශ ණය ඉදිරි වසර 5ක පමණ කාලයක් ගෙවීමට ඇති තත්වයක් තුළ මෙය ඉතා අපහසු ඉලක්කයකි.", "URL": "https://lankatruth.com/si/?p=86978", "Category": "ආර්ථික පුවත්", "Parent URL": null}