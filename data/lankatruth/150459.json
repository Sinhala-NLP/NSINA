{"Source": "Lankatruth", "Timestamp": "August 18, 2023", "Headline": "ජොනීගේ අන්තේවාසිකයාට ඇප නෑ", "News Content": "ජොන්ස්ටන්ට් ප්‍රනාන්දුගේ සමීපතම ආධාරකරුවෙකු වන කොබෙයිගනේ විවිධ සේවා සමූපකාර සමිතියේ හිටපු සාමාන්‍යාධිකාරි අමිල බාලසූරිය එම තනතුර යොදා ගනිමින් සිදු කළ වංචාවක් වෙනුවෙන් නිකවැරටිය මහේස්ත්‍රාත් විසින් තුන්වෙනි වරටත් රක්ෂිත බන්ධානාගාර ගත කර තිබේ.  හිටපු සාමාන්‍යාධිකාරි අමිල බාලසූරිය එම තනතුරට පත්වීම සඳහා කූඨ ලේඛණ සකස් කිරීම සහ එම සමූපකාරයේ දේපළ සහ මුදල් අයථා ලෙස පරිහරණය කිරීම සම්බන්ධයෙන් පොදු දේපළ පනත යටතේ අධිකරණයට ඉදිරිපත් කර තිබිණි. අද (18) එම නඩුව යළි විභාගයට ගත් අවස්ථාවේදී අමිල බාලසූරිය ලබන 01 වෙනි දින දක්වා නැවත වරක් රක්ෂිත බන්ධනාගාර ගත කරන ලෙස මහේස්ත්‍රාත්වරයා නියෝග කරනු ලැබීය.  අමිල බාලසූරිය කොබෙයිගනේ සමූපකාර සමිතියේ සාමාන්‍යාධිකාරී ධුරයට පත්වීම සඳහා කූඨ ලේඛණ ඉදිරිපත් කර ඇති බව පොලිස් විමර්ශනවලදී තහවුරු වී තිබේ. විභාග දෙපාර්තමේන්තුවෙන් ඔහුට අදාළ විභාග සහතික පොලිසිය විසින් ලබා ගෙන ඇති අතර එම සහතික අනුව සාමාන්‍යාධිකාරී ධුරයට අදාළව ඉදිරිපත් කර තිබෙන අධ්‍යාපන සහතික ව්‍යාජ ඒවා බව හෙළිවී ඇත.", "URL": "https://lankatruth.com/si/?p=150459", "Category": "පුවත්", "Parent URL": null}