{"Source": "Lankatruth", "Timestamp": "March 15, 2021", "Headline": "ඇමති ඉල්ලුවේ අධ්‍යක්‍ෂ මණ්ඩලයේ ඉල්ලා අස්වීමේ ලිපි පමණයි – විශාරද ජගත් වික්‍රමසිංහ", "News Content": "තමා තවමත් ගුවන් විදුලි සංස්ථා සභාපතිවරයා ලෙස සේවය කරන බවත් ජමාධ්‍ය අමාත්‍ය කෙහෙළිය රඹුක්වැල්ල තමා වෙත දැන්වූයේ අධ්‍යක්‍ෂ මණ්ඩල සාමාජිකයින්ගේ ඉල්ලා අස්වීම් ලිපි ලබාදෙන ලෙස පමණක් බවත් ශ්‍රී ලංකා ගුවන් විදුලි සංස්ථාවේ සභාපති විශාරද ජගත් වික්‍රමසිංහ පවසයි. තමන්ට ධුරයෙන් ඉල්ලා අස්වන ලෙස ජනමාධ්‍ය අමාත්‍යවරයා දැනුම් දී නැතැයිද ඔහු සඳහන් කරයි.; විශාරද ජගත් වික්‍රමසිංහ මේ බව පැවසූවේ ගුවන් විදුලි සංස්ථාවේ සභාපතිට සහ අධ්‍යක්‍ෂ මණ්ඩලයට එම ධුරවලින් ඉල්ලා අස්වෙන්නැයි ජනමාධ්‍ය ඇමති කෙහෙළිය රඹුක්වැල්ල පැවසූ බවට පලවන මාධ්‍ය වාර්තා සම්බන්ධයෙන් අදහස් දක්වමිණි. සංස්ථාවේ උඩරදැල්ල විකාශනාගාරයට අයත් ඉඩමක් පෞද්ගලික ව්‍යාපාරිකයකුට අනුමැතියකින් තොරව බදු දී ඇති බවට හා ගුවන් විදුලි සංස්ථාවේ සංඛ්‍යාත වෙනත් පාර්ශවයකට පවරා ඇති බවට ඇමතිවරයා ගුවන් විදුලි සංස්ථාවේ සභාපතිට සහ අධ්‍යක්‍ෂ මණ්ඩලයට චෝදනා කරන බවට එම මාධ්‍යවාර්තා වලින් සඳහන් කර තිබිනි.", "URL": "https://lankatruth.com/si/?p=112809", "Category": "පුවත්", "Parent URL": null}