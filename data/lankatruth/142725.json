{"Source": "Lankatruth", "Timestamp": "December 8, 2022", "Headline": "ආර්ථික අර්බුදයේ ගැඹුර තවත් වැඩි වී කර්මාන්ත කඩා වැටෙන අතර මාසික වැටුප් ලබන්නන්ගේ පඩිය බැංකු ණයට කැපී යනවා – අනුර", "News Content": "ආන්ඩුවේ විවිධ මැති ඇමතිවරුන් ආර්තිකයේ සුභදායී වී ඇතැයි කීවද අර්බුධය තව තවත් ගැඹුරු වෙමින් කර්මාන්ත කඩා වැටී මාසික වැටුප් ලබන්නන්ගේ පඩි පත බැංකු ණයට කැපී යමින් දරුණු සමාජ කැලබීමකට මගපෑදී ඇති බව ජාතික ජනබලවේගයේ නායක අනුර කුමාර දිසානායක අනතුරු ඇඟවීය. අයවැය කාරක සභා අවස්ථාවේ ඡන්ද විමසීමට පෙර විවාදයට එක්වෙමින් අද (08) පාර්ලිමේන්තුවේ දී මෙම අනතුරු ඇඟවීම සිඳුකලේය. මන්ත්‍රී වරයා එහිදී කල සම්පූර්ණ කතාව පහත දැක්වේ. අපේ රටේ ආර්ථිකය ඉතාමත් ගැඹුරුතම අර්බුදයක ගිලී තිබෙන බව තවදුරටත් පැවසිය යුතු, නොදන්නා කරුණක් නොවෙයි. දැන් සමනය වෙමින් තිබෙන බව ආණ්ඩුව ප්‍රකාශ කරන්නේ නම් එය ව්‍යාජයක්. මීට කලිනුත් පාර්ලිමේන්තුවේදී ඇති තරම් ඩොලර් ආදායම් තිබෙන බව ප්‍රකාශ කළා. ඩොලරය රුපියල් 203/- රඳවා ගන්නා අතර, 190/-ට වඩා අඩු මට්ටමකට ගෙනෙන බව එදා ඔහු කීවා. 2021 දෙසැම්බර් වෙන විට අපේ විදෙස් සංචිත ඩොලර් බිලියන 3 1/2ක් දක්වා වැඩිකරන බවත් කීවා. ඩොලර් බිලියන 33ක ආදායමක් උපයා ගන්නා බවටත් ඔහු වාර්තාවක් ඉදිරිපත් කළා. සත්‍ය කරුණු වසං කරමින් තමන්ම ස්වයං මෝහනයකට ලක්වෙමින් ජනතාවට ආමන්ත්‍රණය කරන ස්වභාවයක් තිබෙනවා. තෙල්, ගෑස් ආනයන භාණ්ඩ හිඟ නැති බවට හැඟවෙන කතා කියා තිබෙනවා. එහෙම කියන්නේ කුමන ආර්ථික ක්‍රියාදාමයක ප්‍රතිඵලයක් නිසාද?විදෙස් ණය නොගෙවා ඉන්න බවට අප්‍රේල් 12වන දා තීරණය කළා. මේ සැප්තැම්බර් 30 වන විට විදේශ ණය නොගෙවීමෙන් ඩොලර් බිලියන 3.2ක් ඉතිරිව තිබෙනවා. සිස්ටම් එකට තෙල් දීමෙන්, කිරිපිටි, ගෑස් යම් තරමකට වෙළඳපොළේ තිබෙනවා. ගැඹුරුතම ආර්ථික ප්‍රතිඵලය ගැන නොදැනෙන්නේ මාර්තු මාසයේ විදේශ ණය, පොලී සහ වාරික ගෙවමින් තිබුණු භාණ්ඩ හිඟය ණය නොගෙවීම නිසා තිබෙනවා. ණය ගෙවමින් භාණ්ඩ ආනයනය කළා නම්, මාර්තු මාසයට වඩා දරුණු තත්වයක් තිබෙන්නේ. ඒ නිසා රනිල් වික්‍රමසිංහ ඇවිත් මාර වැඩක් කළා වගේ කතා කියන්න එපා. ආසන්න වශයෙන් පොහොර ගේන්න යන්නේ ඩොලර් මිලියන 60යි. ආසන්න වශයෙන් තෙල්වලට මාස හයකදී මිලියන 2000කට වඩා අඩු වියදමක් යන්නේ. ඒ නිසා ආර්ථිකයේ ඇතිවී තිබෙන ගැඹුරුතම අර්බුදය අනෙක් දිසාවන්ට ගමන් කරමින් තිබෙන්නේ. අපේ රටේ ආර්ථිකයේ කොඳු නාරටිය කුඩා හා මධ්‍ය පරිමාණ ව්‍යවසායකයන්. පොලී අනුපාතිකයේ ඉහළ යාම විසින් ඔවුන් සියලු දෙනාට ණය ගෙවීමට නොහැකි වී තිබෙනවා. ඒ වගේම සමහර කර්මාන්තවලට අවශ්‍ය අමුද්‍රව්‍ය ආනයනය කරන්න ඩොලර් නෑ. ඒ නිසා අමුද්‍රව්‍ය හිඟතාවය විසිනුත් කර්මාන්ත අඩපණ වන අතර ආර්ථිකය හැකිලීම නිසා ඉල්ලුම අඩුවීමෙන් කර්මාන්ත බිඳ වැටෙනවා. ඍජු හා වක්‍ර රැකියා ලක්ෂ හතක් පමණ මේ වන විට අහිමිවී තිබෙනවා. මේසන් බාස්ගේ සිට සිවිල් ඉංජිනේරුවා දක්වා රැකියා අහිමිවී තිබෙනවා. මේ ව්‍යවසායකයන්ට ණය සහන කාලයක් දෙසැම්බර් දක්වා ලබාදුන්නා. ජනවාරි සිට සිදුවන්නේ මොකක්ද? ඉඩකඩම් පවා අහිමිවී බැංකුවලට පවරා ගැනීමේ අනතුරක් තිබෙනවා. මේ කර්මාන්තවලින් යැපෙන සියලුම පවුල් විශාල තර්ජනයකට මුහුණ දෙනවා. මේ පිළිබඳව අවදානය යොමු කළ යුතුයි. කර්මාන්තකරුවන් 1%ක් 2%ක් පමණ හිතා මතා ණය පැහැර හරින අය ඇති. අද කර්මාන්ත කඩා වැටෙන්නේ ඔවුන්ගේ ගැටලුවක් නිසා නොව පාලකයන් විසින් ඇති කළ ආර්ථික ප්‍රතිවිපාක නිසයි. බැංකු, ණය ආපසු අයකර ගන්න සමහර මැර කණ්ඩායම්වල සහාය අරගෙන තිබෙනවා, රිකවරි කම්පැනි කියලා. බැංකු කොතනටද ගිහින් තිබෙන්නේ. ව්‍යාපාරිකයන් විශාල පිරිසක් සියදිවි නසා ගැනීමේ තත්වයට නැත්නම් ගැටුම් ඇතිවීමේ තත්වයකට පත්කර තිබෙනවා. බැංකු පරණ දේපළ පවරා ගැනීමේ ක්‍රියාදාමය වෙනස් කරන්න ඕනෑ. මංකොල්ලකාරයෝ පාර්ලිමේන්තුවේ ඉන්නවා. මම කතා කරන්නේ පිරිසිදු ව්‍යාපාරිකයන් ගැන. ඔවුනට සිදුවී තිබෙන්නේ ආර්ථිකයේ කඩා වැටීම මත ඔවුන්ගේ ව්‍යාපාර කඩා වැටීමයි. සුළු හා මධ්‍ය පරිමාණ කර්මාන්තකරුවන් කඩා වැටුණොත් මුළු ආර්ථිකයත් ජන ජීවිතයත් කඩා වැටෙනවා. ලාංකීය ව්‍යාපාර බලගැන්වීමේ සංවිධානය විසින් මුදල් ඇමතිට, මහ බැංකු අධිපතිට, භාණ්ඩාගාර ලේකම්ට ලිපි යොමුකර තිබෙනවා. ඒ ගැන කිසි අවධානයක් යොමුකර නැහැ. ඒ පිළිබඳව අවධානය යොමුකරන ලෙස ඉල්ලා සිටිනවා. විවිධ කාලවල රජය විවිධ බඳවා ගැනීම් සිදුකර තිබෙනවා. 2015දී ඩෙංගු මර්දන සහායට 1500ට ආසන්න ප්‍රමාණයක් බඳවා ගත්තා. 1100ක් පමණ දෙනා දැන් අවුරුදු හතරක් තිස්සේ රුපියල් 22000/- වැටුපට වැඩ කරනවා. සාමාන්‍ය පෙළ දක්වා ඉගෙන නැති දුප්පත් පවුල්වල අයට බහුකාර්ය දෙපාර්තමේන්තුවේ 65000ක් පමණ සේවයට යෙදවූවා. අවුරුදු දෙකකට ආසන්න කාලයක් ඔවුන්ටත් ලබාදෙන්නේ රුපියල් 22000/-ක වැටුපක්. අද 22000/-ක වැටුපකින් පවුලක් ජීවත් වන්නේ කොහොමද? නිල සංඛ්‍යා ලේඛන අනුව මාසයකට ජීවත් වෙන්න එක්ලක්ෂ හාරදහසක් අවශ්‍ය බව කියනවා. මේ රජය කුමන හෝ ප්‍රතිපත්තියක් මත බඳවා ගත් ඔවුන් ස්ථිර නොකර, වෘත්තීය අනාගතය පිළිබඳ සැලකිල්ලක් නොදැක්වීම ගැන අවධානය යොමු කළ යුතුයි. ඊට අමතරව විශේෂයෙන්ම හමුදාවේ අවුරුදු 40න් 42න් විශ්‍රාම ගිය සොල්දාදුවන් හට නිවාස ණය ලබාදීමට බැංකුවලින් විශේෂ වැඩසටහන් දියත් කර තිබුණා. ඒ අය විශ්‍රාම ගන්නවාත් සමගම රුපියල් ලක්ෂ 30ක පමණ ණයක් දුන්නා. ඔවුන්ගෙන් ණය අයකර ගැනීම ස්ථිර නිසයි එවැනි ව්‍යාපෘති දියත් කළේ. නමුත් දැන් ණය පොලිය ඉහළ ගිය නිසා ඔවුන්ගේ මුළු වැටුපම බැංකුවට කැපෙනවා. පොලී අනුපාතිකය ඉහළ යාම නිසා එදාට වඩා වැඩි පොලී අනුපාතිකයක් අද අයකරනවා. සමහර අයට අතිනුත් රුපියල් 3000/-ක් ගෙවන්න සිදුවී ඇති බව අපට කියනවා. සාමාන්‍යයෙන් ආදායමෙන් හෝ වැටුපෙන් 60%ක ණය අයකර ගත හැකි ලෙසයි ණය දෙන්නේ. නමුත් ණය වාරික පොලිය විශාල වශයෙන් ඉහළ යාමෙන් දැන් මුළු වැටුපම කැපී යනවා. ආර්ථිකයේ ඇතිවී තිබෙන ගැඹුරුතම අර්බුදය සමහර සමාජ තීරුවලට බලපා ඇති ආකාරය ගැන මීට වඩා අවදානයක් මුදල් ඇමතිවරයාත් මේ ආණ්ඩුවත් යොමු කරනු ඇතැයි බලාපොරොත්තුවෙනවා.", "URL": "https://lankatruth.com/si/?p=142725", "Category": "පුවත්", "Parent URL": null}