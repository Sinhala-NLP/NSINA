{"Source": "Lankatruth", "Timestamp": "September 25, 2017", "Headline": "වසර 70ක තට්ටු මාරු දේශපාලනයට අපේ රට තව අඟලක්වත් ඉදිරියට ගෙනියන්න බැහැ – දැන් මෙය වෙනස් කළ යුතුම කාලය ඇවිල්ලා…", "News Content": "“වසර 70ක තට්ටු මාරු දේශපාලනය දැන් අපට අදාළ නැහැ. ඒ දේශපානයට අපේ රට අඟලක්වත් ඉස්සරහට ගෙනියන්න බැහැ කියලා ඔප්පුකරලා තියෙන්නේ. ඒ නිසා ඒක වෙනස් කළ යුතුව තියෙනවා.” යැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ඊයේ (24) බදුල්ලේදී පැවසීය. ටිල්වින් සිල්වා මහතා මේ බව පැවසූමේ ජනතා විමුක්ති පෙරමුණේ දිරිය පුරවැසි සමිති දිස්‍ත්‍රික් සමුළු මාලාවේ බදුල්ල දිස්ත්‍රික් සමුළුවේ ප්‍රධාන දේශනය සිදු කරමිණි. දිරිය පුරවැසි සමිතිවල නිලධාරීන්ගේ සහභාගිත්වයෙන්‘ගමට දිරියක් – රටට බලයක්’ යන තේමාව යටතේ පැවති මෙම සමුළුව සඳහා ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ප්‍රධාන ආරාධිතයා වශයෙන් සහභාගී වූ අතර මීට අමතරව බදුල්ල දිස්ත්‍රික් නායක, ඌව පළාත් සභා මන්ත්‍රී සමන්ත විද්‍යාරත්න මහතා ඇතුළු පිරිසක් සහභාගී වූහ. එහිදී වැඩිදුරටත් අදහස් දැක්වූ ටිල්වින් සිල්වා මහතා. “අද අපේ රට ආර්ථික වශයෙන් පිරිහිලා. ණයට කාලා ජීවත්වෙන රටක් බවට පත්වෙලා තියෙන්නේ. ලැජ්ජයි. අපේ රටේ දේශාපලනය පිරිහිලා දේශපාලඥයා හොරෙක් බවට පත්වෙලා තියෙනව. ලැජ්ජා හිතෙනවා. අපේ රටේ සමාජය පිරිහිලා. හොරකම, වංචාව, මරකම, ස්ත්‍රී දූෂණ, අපරාධ වැඩිවෙලා. එ් විතරක් නෙවෙයි හොරුන්ට මල්මාලා දාන තත්වයට ජනතාව පිරිහිලා තියෙනවා. ජනතාව විතරක් නෙවෙයි ජනතාවට මග කියන්න ඕන ආගමික සංස්ථාව පවා පිරිහිලා තියෙන්නේ. ඒ නිසා තමයි අර හොරකමට උදව් කරන්න ගෙයක් අල්ලස් අරගෙන ඒ හොරකම අහුවෙලා ඇමතිකම දාල ගෙදර යනකොට රවී කරුණානායක මහත්තයලගෙ ගෙදරට ගිහින් පිරිත් නූල් බඳින්නේ. ඒක නිසා තමයි පහුගිය දවස්වල අර සිල් රෙදි බෙදලා මහජන මුදල් මිලියන 600ක් වංචාකරලා අහුවෙලා සිරගතවෙන්න සිද්ධවුනාට පස්සේ ඒ හොරුන්ගේ දඩය ගෙවන්න පිණ්ඩපාතේ වඩින මට්ටමට සමහර භික්ෂූන් වහන්සෙලා පත්කරලා තියෙන්නේ. ඒ නිසා මේ සියල්ල පිරිහිලා තියෙන්නේ. ආර්ථිකය, දේශපාලනය, සමාජය, ජනතාව පිරිහිලා. සුද්ධවූ සියල්ල කෙළසිච්ච යුගයක අපි ජීවත්වෙන්නේ. මෙතනින් එහාට අපිට යන්න බැහැ. අපේ රට ම්ලේච්චත්වය කරා ගමන් කරමින් යනවා. මේක වෙනස් කළ යුතුව තියෙනවා. අපේ දරු පරපුරට මෙවැනි රටක් උරුම කරන්න ඔබට අපට අයිතියක් නැහැ. ඒනිසා තමයි අපි කියන්නේ දැන්වත් අපට අනිවාර්යයෙන්ම මේ රට වෙනස්කිරීමේ අවස්ථාව පැමිණිලා තියෙනවා. ඒ සඳහා තමයි අපි ජනතාව ඒකරාෂී කරන්න ඕන වෙලා තියෙන්නේ. ඒක නිසා තමයි ජනතා විමුක්ති පෙරමුණ මේ විශාල වෙහෙසක් දරන්නේ. ඒ වෙනුවෙන් තමයි අපි මේ සමිති එකතුකරගනිමින් ජනතාව ඒකරාෂීකරමින් අපට ලැබෙන පළවෙනි අවස්ථාවේ මේ රටේ දේශපානය වෙනස් කිරීම සඳහා දැවැන්ත බලයක් නිර්මාණය කරමින් යන්නේ. වසර 70ක තට්ටු මාරු දේශපාලනය දැන් අපට අදාළ නැහැ. ඒ දේශපානයට අපේ රට අඟලක්වත් ඉස්සරහට ගෙනියන්න බැහැ කියලා ඔප්පුකරලා තියෙන්නේ. ඒ නිසා ඒක වෙනස් කළ යුතුව තියෙනවා. හැබැයි අපි දන්නවා. ඒක වෙනස් කරන එක සරල කාරණයක් නෙවෙයි. ටිකක් අමාරු වැඩක් බව ඇත්ත. ජනතාව වෙනස් කරගන්න එක අමාරු බව ඇත්ත. ඇයි ඒ? ජනතාව ටිකක් සම්ප්‍රදායිකයි. ඒක අපේ රටෙත් එහෙමයි ලෝකේ ගත්තමත් එහෙමයි. වෙනස් වෙන්නේ හිමින්. ධනපති ආණ්ඩු, ධනපති පන්තිය, ධනපති මාධ්‍ය ජනතාවගේ ඔළුව මතට පටවපු විශාල මිත්‍යා ගොඩක් තියෙනවා. ජනතාව ඒවත් එක්ක ඉන්නේ. ඒ නිසා තමයි අර ලෝකේ ඉතාමත් ප්‍රසිද්ධ ඇමරිකානු ගත් කතුවරයෙක් හිමියා මාර්ක කුවීන් කියලා. මේ ලොකප්‍රසිද්ධ ගත් කතුවරයා වරෙක මෙහෙම කිව්වා “මිනිසුන් රැවටී ඇති බව ඔවුන්ට තේරුම් කර දීමට වඩා මිනිසුන් රැවටීම පහසුය” කියා. ඒක තමයි ඇත්ත. ජනතා විමුක්ති පෙරමුණේ අපි කරන්නේ මොකක්ද මේ? අපි උත්සාහ කරනවා මිනිසුන් රැවටී ඇති බව ඔවුන්ට වටහා දීලා රැවටීමෙන් මුදාගන්න. ඒක ටිකක් අමාරුයි. ලේසි වැඩේ මොකක්ද? ලේසි වැඩේ තමයි රවට්ටන එක. රවට්ටන පැත්තේ හිටියනම් අපිත් අගමැතිවරු තමයි. රවට්ටන එක ලේසියි. කවුද ඒක කරන්නේ? අන්න හිටපු ජනාධිපති මහින්ද රාජපක්ෂ මහත්තය කරන්නේ ඒ වැඩේ. රවට්ටනවා. වර්තමාන අගමැති රනිල් මහත්තය කරන්නෙ මොකක්ද? රවට්ටන වැඩේ. ඒක ලේසියි. වත්මන් ජනාධිපති මෛත්‍රීපාල මහත්තය මොකද කරන්නෙ? රවට්ටන වැඩේ කරන්නේ. ඒගොල්ලන්ගේ වටේ ඉන්න කණ්ඩායම කරන්නේ රවට්ටන වැඩේ. ඒගොල්ලන්ට උදව් කරන ජනමාධ්‍ය කරන්නේ රවට්ටන වැඩේ. එගොල්ලො වටේ කැරකි කැරකි පිරිත් නූල් බඳින අපේ ආගමික සංස්ථාවල නායකයෝ,අපේ සමහර ස්වාමීන්වහන්සේලා කරන්නේ මොකක්ද? රවට්ටන වැඩේ. හැමෝම නෙවෙයි ටිකදෙනයි. ඒක ලේසියි. ඒකට කණ්ඩායමක් ඉන්නවා. දැන් මහින්ද රාජපක්ෂ මහත්තය බලන්නකො. පහුගිය කාලේ පුරාම ජනතාව රැවැට්ටුවා. පරාජයට පත්වුනා. තාමත් වැඩේ අත්ඇරලා නැහැ. තාමත් රවට්ටනවා. උත්සාහ කරල බලනව ආපහු පාරක් පුටුවට එන්න පුළුවන්ද කියලා. ඒ නිසා රවට්ටනවා. බොරු කියනවා. ජාතිවාදය වපුරනවා. පට්ටපල් බොරු කියනවා හැමතැනම ගිහිල්ලා. ඒ විතරක් නෙවෙයි. ආණ්ඩුවත් එක්ක එකට ඉන්න ගමන් රනිල් මහත්තයත් එක්ක එකට කටයුතු කරන ගමන් ජනතා විමුක්ති පෙරමුණට කියනවා “ජනතා විමුක්ති පෙරමුණ මේ ආණ්ඩුවට උදව් කරනවනේ” කියල. හොරකම් කළේ නැහැ කියලා කියනවා. හොරකම්කරලා ඔප්පුවෙලා හිරේ ගියාට පස්සෙත් “නැහැ ඒක හොරකමක් නෙවෙයි” කියලා කියනවා. එහෙම කියලා ස්වාමීන් වහන්සේලා පාවිච්චි කරගන්නවා ඒක හොරකමක් නෙවෙයි කියලා කියන්න. ඉතින් ජනතාව දිගටම රවට්ටනවා. මෛත්‍රීපාල මහත්තය රවට්ටන්නැද්ද? ඒත් එහෙම තමයි. බලට එනකොට ජනාධිපති ධුරය ගන්නකොට කොහොමද කිව්වේ? ජනාධිපති ධුරය ගන්නකොට කිව්වේ ජනාධිපති ධුරය අවසන් කිරීම සඳහා එන ජනාධිපති. දිව්රුම්දෙන දවසෙත් කිව්වා මේ තමයි අවසන් ජනාධිපති. මීට පස්සේ ජනාධිපතිවරණ නැහැ. මේක අහෝසි කරනවයි කියලා කිව්වා. සරල ජනාධිපති කියලා කිව්වා. බෝල්පොයින්ට් පෑනෙන් ලියන ජනාධිපති කියල කිව්වා. කෙහෙල් කොලේ බත් කන ජනාධිපති කියල කිව්වා. එහෙම තමයි පටන්ගත්තේ රවට්ටන්න. බොරුව කරගෙන ගියා. දැන් කොහොමෙයි තත්වේ. දැන් ඔන්න ප්‍රතිරූපය නංවාගන්නා ජනාධිපති. මොකක්හරි කියලා ප්‍රතිරූපය හදාගන්න උත්සාහ කරන්නේ. දැන් තවපාරක් ජනාධිපතිවීමට හීන දකින ජනාධිපති. ඒ නිසා අලුත් ව්‍යවස්ථාවක් ගේන්න යනවා. ඒ ව්‍යවස්ථාවේ විධායක ජනාධිපති ක්‍රමය අහෝසි කරන්න බැහැ කියලා කෑ ගහනවා. කවුද? මෛත්‍රීපාල මහත්තයා වටේ ඉන්න කට්ටිය. නිමල් සිරිපාල ලොක්කත් ඉන්නේ එතන. අහෝසි කරන්න බැරිලු. මුළු රටක ඉල්ලීම. හැමෝම කිව්වා අහෝසි කරන්න ඕනා කියලා. එයත් කිව්වේ අහෝසි කරනවා කියලා. දැන් බැහැ බැහැ බැහැ කියලා කියනවා. ඊලඟට තමන් ගැන වර්ණනා කරගන්න දරුවන්ට කියලා පොත් ලියවගන්නවා. පුදුම රටක්නෙ මේක. ජනාධිපති කෙනෙක් දුවට කියලා පොතක් ලිවයගෙන තමන්ව වර්ණනා කරගන්නවා. අපි දන්නේ නැහැ එයා ලිව්වද කියලා. වෙන කතාවකුත් යනවා ලිව්වෙත් නැහැ කියලා. හැබැයි එහෙම ලියාගෙන ප්‍රසිද්ධ කරවගන්නවා. ලැජ්ජ හිතෙනවනේ. කිව්වේ සරල ජනාධිපති කියලා. වෙලාවකට හිතෙනව සරල වැඩිද මන්දන්නෙත් නැහැ කියලා. දැන් මම එද්දි අපේ සහෝදරවරුත් මට කිව්වා දැන් මේ හන්දියේ වටරව්මේ තියෙනවනේ කලර් ලයිට් හයිකරලා. හෙට අනිද්ද දවසක ජනාධිපතිතුමා මෙහේ එනවලු ඒක විවෘත කරන්න. මට හිතෙනව ඇත්තටම සරල වැඩියි තමයි කියලා. ඇයි? පාර අයිනේ හයිකරලා තිවෙන කලර් ලයිට් විවෘත කරන්න ජනාධිපති කෙනෙක් එනවයි කිව්වට පස්සේ නිකන් හිතෙන්නෙ නැද්ද ඒකෙ මොකක්හරි අප්ෂට්එකක් තියෙනව කියලා. දැන් ජනාධිපතිවරුන්ට වැඩ නැද්ද අපේ රටේ. රටේ ප්‍රශ්න තොගයක් තියෙනවා. එහෙම තියෙද්දි බදුල්ලට එනවා මොකටද අර හන්දියෙ තියෙන සංඥා පුවරු විවෘත කරල යන්න. හරිම සරල තමයි. රැවටිල්ල යන්නේ එහෙම. අගමැතිතුමා. ඒත් එහෙම තමයි. සංවර්ධනය ගැන පම්පෝරි ගහගහ රට විකුණගෙන කනවා. හැමදාම කියන්නේ අපි රට හදන්න ඕනා. ණය බේරන්න ඕන. තිත්ත කසාය බොන්න ඕන. අපිට තිත්ත කසාය. ඒගොල්ලන්ට පැණි. ඒගොල්ලෝ පැණි කනවා මේ රටේ. අපිට තිත්ත කසාය. ඒ නිසා රැවටිල්ල ඒවිදිහට කරගෙන යනවා. ඉතින් ඒ රැවටිල්ලට මුළු රටම එකතුවෙලා තියෙනවා. දැන් කල්පනා කරලා බන්නකො. මේ ආන්ඩුව ආවේ මොකක් කියලද? මේ ආණ්ඩුව එනකොට දීපු පොරොන්දු අතර දැවැන්ත පොරොන්දුවක් තිබ්බ හොරු අල්ලනවා කියලා. දැන් කෝ හොරු අල්ලනවද? හොරු අල්ලනවා ගමේ ඉන්න හොරු. කෙහෙල් කැන් කපන හොරු, මයියොක්කා පඳුරු ගලවන හොරු, පොකැට් ගහන හොරු, පොල් අහුලන හොරු, කොස් කඩන හොරු ඒගොල්ලො අල්ලනවා. අමාරුවෙන් ජීවත්වෙන්න බැරිකමට කරන දෙයක්. හැබැයි මහ හොරු අල්ලන්නෙත් නැහැ අපි බලකරල මොනවහරි කරල ඇල්ලුවොත් එහෙම අල්ලලා ඇතුළට දාන අය ඉක්මනින්එළියට එනවා. අපිට ඔය සිල් රෙදි කතන්දරේ හොඳටම ඇති ඉගෙන ගන්න.” සම්පූර්ණ කතාව [embedyt] https://www.youtube.com/watch?v=DCvKfKYWIgg[/embedyt]", "URL": "https://lankatruth.com/si/?p=41470", "Category": "පුවත්", "Parent URL": null}