{"Source": "Lankatruth", "Timestamp": "September 28, 2019", "Headline": "ඇෆ්ගන් ජනාධිපතිවරණය අතරතුර බෝම්බ පිපිරීමක්", "News Content": "දැඩි ආරක්ෂක රැකවල් මධ්‍යයේ අද(28) ආරම්භ වූ ඇෆ්ගනිස්ථාන ජනාධිපතිවරණය අතරතුර බෝම්බයක් පුපුරා ගොස් තිබේ. මෙවර ඇෆ්ගනිස්ථාන ජනාධිපතිවරණය සඳහා අපේක්ෂකයින් 14 දෙනෙකු ඉදිරිපත්ව ඇති අතර වර්ථමාන ජනාධිපති අෂ්රෆ් ඝානි සහ එරට ප්‍රධාන විධායක අබ්දුල්ලා අබ්දුල්ලා ප්‍රධාන අපේක්ෂකයින් වේ. ඇෆ්ගන් ජනාධිපතිවරණය සෘජු ඡන්ද ප්‍රකාශ කිරීමේ වට දෙකක් ලෙස පැවැත්වෙන අතර මිලියන 9.5ක ඡන්ද දායකයින් පිරිසක් සුදුසුකම් ලබා ඇත. කෙසේ වෙතත් තලේබාන් සන්නද්ධ කණ්ඩායම් මෙම ජනාධිපතිවරණයට එරෙහිව කටයුතු කරමින් සිටි අතර ඡන්ද මධ්‍යස්ථාන ඉලක්ක කර ගනිමින් ප්‍රහාර එල්ලකරන බවට ද අනතුරු අඟවා තිබිණි. ඇෆ්ගන් ආරක්ෂක අංශ රට පුරා ආරක්ෂාවට යොදවා ජනාධිපතිවරණය අද උදෑසන ආරම්භ වූ අතර මැතිවරණය ආරම්භ වී පැය දෙකක පමණ කාලයකට පසු දකුණුදිග කන්දහාර් ප්‍රදේශයේ බෝම්බ පිපිරීමක් සිදුව තිබේ. ප්‍රහාරයෙන් 15 දෙනෙකු තුවාල ලැබීය. කෙසේ වෙතත් මැතිවරණ කටයුතු ඉදිරියට පැවැත්විණි.", "URL": "https://lankatruth.com/si/?p=81874", "Category": "විදෙස් පුවත්", "Parent URL": null}