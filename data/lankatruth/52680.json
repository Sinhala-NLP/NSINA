{"Source": "Lankatruth", "Timestamp": "May 22, 2018", "Headline": "කිරි ගොවියෝ මුදල් වාරික ඉල්ලා පාරට බසිති", "News Content": "මිල්කෝ සමාගම සැපයූ දියර කිරි සඳහා කිරි ගොවීන්ට ලබා දිය යුතු මුදල් වාරික වහා ලබාදෙන ලෙසත් විදේශ රටවලින් ලෙඩ කිරි ගවයන් ආනයනය වහාම නවත්වන ලෙසත් රජයට බල කරමින් ගොවීන් සුරැකීමේ ජාතික ජනතා මධ්‍යස්ථානය පසුගියදා (21) අනුරාධපුර ඩී.එස්. සේනානායක වටරවුම පරිශ්‍රයේ දැවැන්ත විරෝධතාවයක නිරත විය. අනුරාධපුර දිස්ත්‍රික්කයට අයත් කැබිතිගොල්ලෑව, කහටගස්දිගිලිය, හොරොව්පතාන, මැදවච්චිය, විලච්චිය ඇතුළු ප්‍රදේශ රැසක කිරි ගොවීන් 300කට අධික පිරිසක් මෙසේ විරෝධතාවයට එක් විය. කිරි ගොවීන් සුරැකීමේ ජනතා මධ්‍යස්ථානයේ කැඳවුම්කරු සුසන්ත කුමාර නවරත්න මහතා විරෝධතාවයට එක් වෙමින් මෙසේ වැඩිදුර අදහස් දැක්වීය. “අද වනවිට අනුරාධපුර දිස්ත්‍රික්කයේ කිරි ගොවි බලමණ්ඩල හතක හත්දහසක් පමණ ගොවි ගෙවිලියන් මිල්කෝ ආයතනයට කිරි ලබාදීමෙන් ලැබිය යුතු වාරික මුදල් නැතුව අන්ත අසරණ තත්ත්වයට පත්වෙලා ඉන්නේ. 2012 ඉදලා තිබුණු සෑම ආණ්ඩුවක් නිසාම කිරි ගොවියන් වළ පල්ලට ගිහිල්ලා තියෙන්නේ. පසුගිය මැයි මස 01 සිට 15 දක්වාත් අප්‍රේල් මස 15 සිට 30 දක්වාත් වාරික මුදල් තවම ලැබිලා නැහැ. ගොවියන්ගේ දරුවෝ බඩගින්නේ. ඔවුන්ට පාසල් යවන්න විදියක් නෑ. මේ වනවිට මිල්කෝ සමාගමට කිරි ලබා දුන් ගොවියන්ට මිල්කෝ සමාගම රුපියල් ලක්ෂ අටසීයක් විතර දළ වශයෙන් ගෙවන්න තියෙනවා. මා ළඟ තියෙනවා කිරි ගවයන් ආනයන ව්‍යාපෘතිය පිළිබඳ විගණකාධිපති විශේෂ වාර්තාව. පසුගිය ආණ්ඩුව සමයේ බැසිල් ඇමතිවරයා හොරා කෑවා කියලා තියනවා තොන්ඩමන් ඇමතිවරයා හොරා කෑවා කියලා එහි ඔප්පු කරලා තියෙනවා. වර්තමාන ආණ්ඩුවේ හැරිසන් ඇමතිවරයත් හොරා කෑවා කියලා තියෙනවා. “මේ වාර්තාවේ නිර්දේශ මොනවද? නිගමනයන් මොනවද? අටේ (1) වගන්තියේ සඳහන් වෙනවා. විධිමත්ව පිළියෙල කර තිබෙන ජාතික වැඩපිළිවෙළට අනුගත නොවී පසුගිය වර්ෂ හතක පමණ කාලය තුළ එනම් 2017 දෙසැම්බර් 31 දිනට කිරි ගව ආනයන සඳහා ඇමරිකානු ඩොලර් හාරකොටී තිස් ලක්ෂ 23,637ක් වියදම් කර තිබෙනවා. ලංකා මුදලින් රුපියල් බිලියන 7.9ක මුදලක් යොදා ක්‍රියාත්මක කළ මෙම ව්‍යාපෘතියෙන් නිසි ප්‍රතිපල නොලැබුණු බව විගණකාධිපති වාර්තාවෙන් ඔප්පු කර තිබෙනවා. ඒ අනුව ඇමතිවරු හොරා කෑවා කියලා ඔප්පු කරලා තියෙනවා.” පැයකට අධික කාලයක් පැවති විරෝධතාව හේතුවෙන් අනුරාධපුර කඩ 12 මාර්ගය අවහිරව තිබූ අතර විරෝධතාකරුවෝ සිය අයිතීන් වෙනුවෙන් තව දුරටත් රජයට බලපෑම් කරන බව පැවසූහ.", "URL": "https://lankatruth.com/si/?p=52680", "Category": "පුවත්", "Parent URL": null}