{"Source": "Lankatruth", "Timestamp": "July 26, 2017", "Headline": "වෘත්තීය සමිති නායකයන් අත්ඩංගුවට ගැනීමෙන් සටන නවතින්නේ නැහැ", "News Content": "ලංකා ඛනිජ තෙල් පොදු සේවක සංගමයේ සභාපති අශෝක රන්වල මහතා සහ ඛනිජ තෙල් වෘත්තීය සමිති එකමුතුවේ මාධ්‍ය ප්‍රකාශක බන්දුල සමන් කුමාර මහතා ඇතුළු 16ක් පොලිසිය මගින් අත්අඩංගුවට ගෙන ඇතැයිද එසේ වෘත්තීය සමිති නායකයින් අත්අඩංගුවට ගැනීමෙන් ඛනිජ තෙල් සේවක සටන නතර කළ නොහැකි යැයිද එම එකමුතුවේ කැඳවුම්කරු ඩී.ජේ. රාජකරුණා මහතා අවධාරණය කරයි. අත්‍යවශ්‍ය සේවා යටතේ සේවා සැපයීමට යාමේ දී මොවුන් අත්අඩංගුවට ගෙන ඇතැයි ඔහු කියයි. ජනාධිපතිවරයා සමග අද පෙරවරුවේ පැවති සාකච්ඡාවේදී ගුවන්යානා ඉන්ධන බෙදාහැරීම ඇතුළු අත්‍යාවශ්‍ය සේවා සැපයීම දිගටම පවත්වාගෙන යාමට එකඟතාවයකට පැමිණ ඇත. ඒ අනුව අදාළ සේවකයන්ට ඒ බව දන්වා ඊට මැදිහත්වීමට යාමේදී පොලීසිය විසින් මෙසේ මෙම වෘත්තීය සමිති නායකයින් අත්අඩංගුවට ගෙන ඇත. අද (26) පස්වරු 6.30ට ජනපති මෛත්‍රිපාල සිරිසේන මහතා සමග ජනපති මන්දිරයේ දී විශේෂ සාකච්ඡාවක් සඳහා තම නියෝජිතයින් 15 දෙනකුට කැඳවීම් ලැබී ඇතැයි ද එතෙක් 24වනදා මධ්‍යම රාත්‍රියේ ආරම්භ කළ වර්ජනය නොකඩවා ක්‍රියාත්මක බවත් ඩී.ජේ. රාජකරුණා මහතා වැඩිදුරටත් සඳහන් කරයි.", "URL": "https://lankatruth.com/si/?p=38438", "Category": "පුවත්", "Parent URL": null}