{"Source": "Lankatruth", "Timestamp": "July 16, 2021", "Headline": "තවත් ඩෙල්ටා ආසාදිතයින් 18ක් හමුවෙයි… සමස්තය 36ක්…", "News Content": "ඊයේ (15) දිනය තුළ මෙරට තවත් ඩෙල්ටා ආසාදිතයන් 18 දෙනෙකු හමුවී ඇති බවත් ඒ අනුව සමස්ත ඩෙල්ටා ආසාදිතයින් ගණන 36ක් දක්වා ඉහළ ගොස් ඇති බවත් කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී වෛද්‍ය රුවන් විජේමුණි මහතා අද (16) හෙළිකළේය. එලෙස හමුවූ 18 දෙනා අතර 11 දෙනෙකු කොළඹිනුත් අනෙක් පිරිස යාපනය කිලිනොච්චි ඇතුළු පිට පළාත්වලිනුත් වාර්තා වී ඇති බව සෞඛ්‍ය නිලධාරීහු පවසති. විශේෂයෙන්ම වෛද්‍ය ශිෂ්‍යයෙකු සහ නාවික හමුදා සමාජිකයෙකුද මෙලෙස ඩෙල්ටා ආසාදිත පුද්ගලයින් අතර සිටින බව සෞඛ්‍ය ප්‍රවර්ධන කාර්යාංශයේ අධ්‍යක්ෂ විශේෂඥ වෛද්‍ය රංජිත් බටුවන්තුඩාව සඳහන් කරයි. ඩෙල්ටා කොවිඩ් ප්‍රභේදය මෙරට තුළ ව්‍යාප්තවීමේ අවදානමක් පවතින බැවින් සෞඛ්‍ය මාර්ගෝපදේශ අනුගමනය කිරීම අත්‍යවශ්‍ය කරුණක් බව ජාතික බෝවන රෝග විද්‍යායතනයේ කායික රෝග විශේෂඥ වෛද්‍ය ආනන්ද විජේවික්‍රම මහතා මේ අතර පවසයි. ඔහු පෙන්වාදෙන්නේ ඩෙල්ටා කොවිඩ් ප්‍රභේදය සීඝ්‍ර ව්‍යාප්තියක් පවතින බැවින් නිසි සෞඛ්‍ය මාර්ගෝපදේශ අනුගමනය නොකළහොත් එමගින් බරපතළ රෝග ව්‍යාප්තියක් සිදුවිය හැකි බවය.", "URL": "https://lankatruth.com/si/?p=119740", "Category": "කොවිඩ් -19 (කොරෝනා ) පුවත්", "Parent URL": null}