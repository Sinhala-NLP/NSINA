{"Source": "Lankatruth", "Timestamp": "August 31, 2018", "Headline": "ඇමරිකාවෙන් ලෝක වෙළඳ සංවිධානයටත් බලපෑම්", "News Content": "ඩබ්ලිව්.ටී.ඕ. හෙවත් ලෝක වෙළඳ සංවිධානයෙන් තම රට ඉවත්කරගන්නා බවට ඇමරිකානු ජනාධිපති ඩොනල්ඩ් ට්‍රම්ප් පවසයි. ඇමරිකානු ජනාධිපතිවරයා චෝදනා කර ඇත්තේ ලෝක වෙළඳ සංවිධානය ඇමරිකාවට අහිතකර අයුරින් කටයුතු සිදු කරන බවයි. ඩබ්ලිව්.ටී.ඕ. ඇමරිකාව සම්බන්ධව අනුගමනය කරන ක්‍රියාපිළිවෙත වෙනස් නොකරන්නේ නම් තමා ඉන් ඉවත්වන බව ඇමරිකානු ජනාධිපතිවරයා පවසයි. ලෝක වෙළඳ සංවිධානය ජාත්‍යන්තර වෙළඳාම නියාමනය මෙන්ම රටවල් අතර ඇතිවන වෙළඳ ආරවුල් නිරාකරණය කිරීම පිණිස ජගත් සංවිධානය යටතේ පිහිටුවාගනු ලැබූ අන්තර්ජාතික සංවිධානයකි. ඇමරිකාවේ ට්‍රම්ප් පාලනය චීනය ඇතුලු ලෝකයේ රටවල් කිහිපයක් ඉලක්ක කර ගනිමින් පැනවූ ඒකපාර්ශ්වික බදු ප්‍රතිපත්තිය ලෝක වෙළඳ සංවිධානයේ විවේචනයට ලක්විය. එසේම ඇතැම් රටවල් ඇමරිකාව අනුගමනය කරන වෙළඳ ප්‍රතිපත්තිය සම්බන්ධව ලෝක වෙළඳ සංවිධානයේ මැදිහත්වීමක් බලාපොරොත්තු විය.", "URL": "https://lankatruth.com/si/?p=58577", "Category": "විදෙස් පුවත්", "Parent URL": null}