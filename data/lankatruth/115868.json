{"Source": "Lankatruth", "Timestamp": "May 2, 2021", "Headline": "ශානිගේ සෞඛ්‍ය තත්වය අයහපත් – ඇප අයදුම්පත විභාගයට", "News Content": "තමන් ඇප මත මුදාහරින ලෙසට නියෝගයක් නිකුත් කරන්නැයි ඉල්ලා අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ, ජ්‍යෙෂ්ඨ පොලිස් අධිකාරී ශානි අබේසේකර සහ උප පොලිස් පරීක්ෂක සුගත් මෙන්ඩිස් ගොනුකළ ඇප අයදුම්පත මැයි 13 විභාගයට ගැනීමට අභියාචනාධිකරණය පසුගිය 29 නියෝග කර තිබේ. මෙම පෙත්සම නිශ්ශංක බන්දුල කරුණාරත්න, ආර්. ගුරුසිංහ යන අභියාචනාධිකරණ විනිසුරුවන්ගෙන් සමන්විත ද්විපුද්ගල විනිසුරු මඬුල්ලක් හමුවේ විභාගයට ගැනිණී. අසත්‍ය සාක්ෂි නිර්මාණය කිරීමේ චෝදනා මත අත්අඩංගුවට ගත් ශානි අබේසේකර සහ සුගත් මෙණ්ඩිස් රක්ෂිත බන්ධනාගාරගත කර සිටිති. තමන් ඇප මත නිදහස් කරන්නැයි සිදු කළ ඉල්ලීම ගම්පහ මාධිකරණය විසින් ප්‍රතික්ෂේප කිරීමෙන් අනතුරුව එම තීරණය අභියෝගයට ලක්කරමින් අභියාචනාධිකරණය හමුවේ මෙම ප්‍රතිශෝධන ඇප අයදුම්පත ගොනු කෙරිණි. ශානි අබේසේකර වෙනුවෙන් අභියාචනාධිකරණය හමුවේ කරුණු දැක්වූ නීතීඥ විරත් කොරයා පෙන්වා දී ඇත්තේ තම සේවාදායකයා දිගින් දිගටම බන්දනාගාරගතව සිටීම හේතුවෙන් ඔහුගේ සෞඛ්‍ය තත්වය අයහපත් මට්ටමනට පත්ව තිබෙන බවයි. මේ නිසා ප්‍රතිශෝධන ඇප අයදුම්පත හැකි ඉක්මනින් විභාග කර ඇපමත මුදාහැරීමේ නියෝගයක් නිකුත් කරන ලෙස නීතීඥවරයා අභියාචනාධිකරණයෙන් ඉල්ලා ඇත.", "URL": "https://lankatruth.com/si/?p=115868", "Category": "පුවත්", "Parent URL": null}