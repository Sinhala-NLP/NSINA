{"Source": "Lankatruth", "Timestamp": "October 5, 2023", "Headline": "X- Press Pearl ධීවර වන්දි ගෙවූ හැටි ගැන අධිකරණය සොයයි – වාර්තාවකුත් ඉල්ලයි", "News Content": "X- Press Pearl නෞකාව ගිනි ගැනීමේ සිද්ධියෙන් අනතුරින් විපතට පත් ධීවර පවුල්වලට මේ දක්වා ගෙවා ඇති වන්දි මුදල් පිළිබඳ වාර්තාවක් ඉදිරිපත් කරන ලෙස ශ්‍රේෂ්ඨාධිකරණය අද (05) නීතිපතිවරයාට නියෝග කර තිබේ. ඒ අදාළ සිද්ධියෙන් සිය ජීවිකාව අහිමි වූ ධීවරයින්ට වන්දි ගෙවන ලෙස නියෝගයක් නිකුත් කරන්නැයි ඉල්ලා කාදිනල් අති උතුම් මැල්කම් රංජිත් හිමිපානන්, ධීවර සංගම්, පරිසර යුක්ති කේන්ද්‍රය ඇතුළු පාර්ශව කීපයක් ගොනුකළ මූලික අයිතිවාසිකම් පෙත්සම් මුර්දු ප්‍රනාන්දු, යසන්ත කෝදාගොඩ, ශිරාන් ගුණරත්න, අචල වෙංගප්පූලි සහ ප්‍රියන්ත ප්‍රනාන්දු යන පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ විභාගයට ගත් අවස්ථාවේදීය. මෙහිදී පංච පුද්ගල විනිසුරු මඩුල්ලේ සභාපති විනිසුරු මුර්දු ප්‍රනාන්දු විසින් නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් නෙරින් පුල්ලේ වෙත ප්‍රශ්නයක් යොමුකරමින් අදාළ නෞකා අනතුරින් විපතට පත් ධීවර ජනතාවට මේ වනවිට කොපමණ මුදලක් ගෙවා තිබේ දැයි ප්‍රශ්න කර ඇත. ඊට ප්‍රතිචාර දක්වමින් දුන් අතිරේක සොලිස්ටර් ජනරාල්වරයා සඳහන් කර ඇත්තේ මේ පිළිබඳව කරුණු සොයාබැලීමකින් තොරව පිළිතුරක් ලබා දිය නොහැකි බවයි.", "URL": "https://lankatruth.com/si/?p=152824", "Category": "පුවත්", "Parent URL": null}