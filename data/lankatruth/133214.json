{"Source": "Lankatruth", "Timestamp": "April 29, 2022", "Headline": "සනත් නිශාන්තගේ මැර සොහොයුරා අත්අඩංගුවට ගත් ආරච්චිකට්ටුව අපරාධ අංශයේ OICට ස්ථාන මාරුවක්", "News Content": "රාජ්‍ය ඇමති සනත් නිශාන්තගේ සහෝදරයා වූ ආරච්චිකට්ටුව ප්‍රාදේශීය සභාවේ හිටපු සභාපති සහ වත්මන් ප්‍රාදේශීයසභා මන්ත්‍රී ජගත් සමන්ත අත්අඩංගුවට ගැනීමට මුල්වූ ආරච්චිකට්ටුව පොලිස් ස්ථානයේ අපරාධ අංශයේ උප පොලිස් පරීක්ෂකවරයා වහාම ක්‍රියාත්මකවන පරිදි අද (29) උදෑසන සිට මාරවිල පොලිස් ස්ථානයට ස්ථාන මාරුකර යවා තිබේ. එසේ ඔහුට ස්ථාන මාරුවීම් ලබාදී ඇත්තේ අත්අඩංගුවට ගත් රාජ්‍ය ඇමති සහෝදරයාට ඇප නොලැබෙන අයුරින් අධිකරණයට කරුණු වාර්තා කිරීම හේතුවෙන් බව පැවසේ. පසුගිය අප්‍රේල් 02දා ජනතා විමුක්ති පෙරමුණේ හලාවත සංවිධායක අජිත් ගිහාන්ට සහ ජාතික ජන බලවේගයේ ක්‍රියාකාරීන් ඇතුළු පිරිසකටත් ඔවුන්ගේ නිවාස සහ දේපොලවලටත් අලහාභානි කිරීම සම්බන්ධයෙන් රාජ්‍ය ඇමති සනත් නිශාන්තගේ සහෝදරයා වන ආරච්චිකට්ටුව ප්‍රාදේශීය සභාවේ හිටපු සභාපති සහ වත්මන් මන්ත්‍රී ජගත් සමන්ත ආරච්චිකට්ටුව පොලීසිය විසින් අත්අඩංගුවට ගෙන තිබුනේ පසු ගිය 22 දාය. ඒ දින 19ක් පොලිසියට කට්ටි පනිමින් සිටීමෙන් අනතුරුවය. පහරකෑමට ලක් වූ එක් අයෙකුගේ හිසට මැහුම් 10ක් යොදන තරමට තුවාල සිදුවී තිබී ඇත. මොවුන් කළ පහරදීම්වලින් ලොරි රථයකට, වෑන් රථයකට, යතුරු පැදි දෙකකට සහ ත්‍රී රෝද රථයකට හානි සිදුව තිබිණි. ජගත් සමන්තව අත්අඩංගුවට ගැනීමට හලාවත කොට්ඨාස භාර පොලිස් අධිකාරී ලලිත් රෝහණ විසින් විශේෂ පොලිස් කණ්ඩායමක් පත්කර තිබිණි. සැකකාර ජගත් සමන්ත ඔහුට අයත් ආරච්චිකට්ටුවේ පිහිටි ඉස්සන් ගොවිපොලක රැදී සිටින බව පොලිස් අධිකාරීවරයාට ලද තොරතුරකට අනුව ඔහු යටතේ ක්‍රියාත්මක විශේෂ පොලිස් කණ්ඩායම ආරච්චිකට්ටුව පොලීසිය සමඟ එක්ව මෙම අත්අඩංගුවට ගැනීම සිදු කර ඇත. එම අවස්ථාවේදී ඔහු කලපුවට පැන පළායාමට උත්සහ කළ බවත් පසුව පොලීසියට සිය දේශපාලන හයිය පෙන්වීමට පවා උත්සහා දරා ඇති බවත් උසස් පොලිස් නිලධාරියෙක් පැවසීය.", "URL": "https://lankatruth.com/si/?p=133214", "Category": "පුවත්", "Parent URL": null}