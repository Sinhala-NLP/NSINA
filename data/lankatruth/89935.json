{"Source": "Lankatruth", "Timestamp": "February 18, 2020", "Headline": "මේ ආණ්ඩුවේ ඇත්ත මුහුණ බලාගන්න පුළුවන් මහ මැතිවරණයෙන් පසුවයි…", "News Content": "“දිගටම මේ ආණ්ඩුව ජනතාව රවටනවා. මේ ආණ්ඩුවේ ඇත්ත මුහුණ මහමැතිවරණයෙන් පස්සේ බලාගන්න පුළුවන්. ජනතාව දැන් සිටම හඬ අවදි කළ යුත්තේ ඒ නිසයි.” යැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන් කරයි. ඒ මහතා මේ බව පැවසූවේ අද (18) පෙරවරුවේ අවකාශ මධ්‍යස්ථානයේ පැවති ජාතක ජන බලවේගයේ මාධ්‍ය හමුව අමතමිණි. එහිදී වැඩිදුරටත් අදහස් දැක්වු ජවිපෙ ප්‍රධාන ලේකම් ටිල්වින් සිල්වා මහතා… “ගෝටාභය රාජපක්ෂ ප්‍රමුඛ වත්මන් ආණ්ඩුවට දැන් මාස තුනක කාලයක් ගතවෙනවා. ජනතාවට ලබාදුන් පොරොන්දු කිසිවක් ඉටු කරගන්න බැරිවෙලා තියෙනවා. බලය ගන්න කලින් කියපු කතා සහ බලය ලබා ගැනීමෙන් පසුව කරන වැඩ අතර විශාල පරස්පරයක් ඇතිවෙලා. අලුත් ප්‍රශ්න නිර්මාණය කරමින් ඉන්න අතර ජනතාවට පොරොන්දු වුණු සහන කිසිවක් දෙන්න බැරිවෙලා තිබෙනවා. මේ ආණ්ඩුව බලයට ආවේ ජාතික ආරක්ෂාව මුල්කරගෙන. ජාතික ආරක්ෂාව ප්‍රධාන සටන් පාඨය කරගෙන බලයට ආපු ආණ්ඩුව ඇත්තටම රටේ ජාතික ආරක්ෂාවට තර්ජනයක් වෙලා තියෙන ගිවිසුමක් කිසිවක් අහෝසි කරන්න කටයුතු කරන බවක් පේන්න නැහැ. ගෝටාභය රාජපක්ෂ ආරක්ෂක ලේකම් ලෙස 2007දී ඇමරිකාව සමඟ අත්සන් කරන ලද ඇක්සා ගිවිසුම රටේ ජාතික ආරක්ෂාවට විශාල තර්ජනයක්. රනිල් වික්‍රමසිංහ ආණ්ඩුව 2017දී මෙය නැවත දීර්ඝ කළා. එවැනි ගිවිසුම් අහෝසි කිරීම ගැන මේ ආණ්ඩුව කිසිදු අවධානයක් යොමු කර නැහැ. ඒ වගේම ජාතික ආරක්ෂාව ගැන මහලොකුවට කතා කරපු මේ ආණ්ඩුවේ අදටත් ආරක්ෂක ඇමතිවරයෙක් නැහැ. 19වැනි ව්‍යවස්ථා සංශෝධනයට අනුව රටේ ජනාධිපතිවරයාට ඇමති ධුර දරන්න හැකියාවක් නැහැ. එසේ තිබියදී ව්‍යවස්ථාවත් උල්ලංඝනය කරමින් ආරක්ෂක ඇමතිවරයෙක් පත් නොකර ආරක්ෂක අමාත්‍යංශයට ලේකම්වරයෙක් පමණක් පත්කර තිබෙනවා. ගෝටාභය රාජපක්ෂ මහත්තයට එතරම් විශ්වාසවන්ත කෙනෙක් නැද්ද ආරක්ෂක ඇමතිධුරය ලබාදෙන්න. ඒ වගේම මේ ආණ්ඩුවට රටේ ආර්ථික අර්බුදයට උත්තර නැහැ. ණය ගෙවන්නේ කොහොමද කියලා වැඩපිළිවෙළක් නැහැ. ජනාධිපතිවරණය සමයේ ගෝටාභය රාජපක්ෂ මහත්තයාගෙන් ණය ගෙවන්න තියෙන වැඩපිළිවෙළ මොකක්ද කියලා ඇහුවම ඔහු බැලුවේ මහින්ද රාජපක්ෂ මහත්තයා දිහා. මහින්ද රාජපක්ෂ කිව්වේ අපි ඒ වෙලාවට ඒ බලාගන්නවා කියලා. එහෙම කියලා දැන් ඉන්දියාවට ගිහින් බැගෑපත්වෙනවා ණය ගෙවාගන්න විදියක් නැහැ අපිට කාලයක් දෙන්න කියලා. අපේ රටට ගත්ත ණයවලින් වැඩක් කරලත් නැහැ. අන්තිමේදී රටවල් ඉස්සරහ වැඳවැටෙනවා ණය ගෙවාගන්න විදියක් නැහැ කියලා. මේ නිසා රටක් විදියට අපි විශාල අර්බුදයකට පත්වෙනවා. ඉදිරියේදී ණය ගැනීමත් අර්බුදයක් බවට පත්වෙනවා. මොකද දැන් අනෙක් රටවල් දන්නවා ලංකාව ණය ගෙවාගන්න බැරි රටක් කියලා. මෙයින් අර්බුදයට පත්වෙන්නේ රටේ ජනතාවයි. ඒ වගේම ජනතාවට දරාගන්න බැරි තරමට දැන් බඩුමිල වැඩිවෙලා. ආණ්ඩුව බලයට පත්වූ පසුව වැට් සහ එන්බීටී බදු අඩු කළා කිව්වා. නමුත් එයින් ජනතාවට වාසියක් ඇති වුණේ නැහැ. අන්තිමේදී බදු අඩුකරලත් ජනතාවට වාසියක් නැත්තේ ඇයි කියලා හොයන්න කමිටුවක් පත්කළා. අන්තිමේදී කමිටුවට මොකද වුණේ කියලත් දන්නේ නැහැ. බලය ගන්න කලින් වේදිකාවල ජනතා සහන ගැන මහ පම්පෝරි ගැහුවා. රුපියල් 3000ක සහන මල්ලක් දෙනවා කිව්වා. දැන් එළවලු, සහල්, අල පරිප්පු ළුෑණු සියල්ල අධික ලෙස මිල ඉහළ ගිහිල්ලා. එනිසා අපි ආණ්ඩුවට බලකරනවා පම්පෝරි කතා නවත්තලා ජනතාවට සහන දෙන්න කියලා. භාණ්ඩ මිල ඉහල යෑම නිසා හෝටල්, ස්වයං රැකියා කළ පුද්ගලයින් ඇතුළු ආහාර ආශ්‍රිත සියලු කර්මාන්ත අර්බුදයට පත්වෙලා ඉන්නේ. බලයට පත්වූ කාලෙම ජනාධිපතිවරයා වෙළඳසැල්වලට ගියා. නමුත් අද මොකක්ද ඇතිවෙලා තියෙන තත්වය. මේ ආණ්ඩුවට ඡන්දය ලබාදුන් නිසා බහුතරයක් ජනතාව අද මේ සියල්ල දරාගෙන ඉන්න තත්වයක් උදාවෙලා. නමුත් අපි කියනවා ජනතාවට අයිතියක් තියෙනවා මේකට එරෙහිව අරගලයක් කරන්න. ඒ වගේම මේ ආණ්ඩුව ජනතාවට පොරොන්දු වූ සහන පවා අමතක කරලා. වතුකම්කරුවන්ට දෛනික වැටුප රුපියල් 1000ක් දෙනවා කිව්වා. දැන් ආණ්ඩුවට මාස තුනක් ගතවෙලා ඒ සම්බන්ධයෙන් කිසිදු වැඩපිළිවෙළක් නැහැ. වතු සමාගම් කියලා ඔවුන් රුපියල් 1000 ලබාදීම අපහසුයි කියලා. ආණ්ඩුවෙන් ඔවුන්ට යම් සහනයක් ලබාදෙන්නවත් සූදානමක් නැති බව තමයි පේන්නේ. ආණ්ඩුව වතුකම්කරුවන් රවට්ටලා. ඒ වගේ අඩු ආදායම්ලාභීන්ට රුපියල් 3000ක බඩු මල්ලක් දෙනවා කිව්වා. විශ්‍රාමික රාජ්‍ය සේවකයින් සඳහා 2020 ජනවාරි 01 වෙනිදා සිටි ලැබිය යුතු විශ්‍රාම වැටුප් වැඩිවීම ගැසට් නිවේදනයකින් අත්හිටුවලා. 2017, 2018, 2019 වසරවල විශ්‍රාම ගිය සියලු දෙනාට වැටුප් වැඩිවීම සිදුවීමට නියමිත වුණේ මේ වසරේ ජනවාරි පළවෙනි සිටයි. ආණ්ඩුව තමන්ට ඡන්දය ලබාදුන් ජනතාවගේ පවා සහන කප්පාදු කරලා. ඡන්දය ගන්න ජනතාවට පොරොන්දු දුන්නට මේ ආණ්ඩුව ජනතාව ගැන හිතන ආණ්ඩුවක් නෙවෙයි.” නීතිඥ ලාල් විජේනායක “නිදහස් දිනයේ කතාවේදී සහ ඉන්පසුව පැවැත්වූ තවත් උත්සවයකදී ජනාධිපතිවරයා ප්‍රකාශ කර තිබුණා ආණ්ඩුවේ කටයුතුවලට අධිකරණයෙන් සහ ව්‍යවස්ථාදායකයෙන් බාධා කරන්න එපා කියලා. ඒක බරපතල ප්‍රකාශයක්. ආණ්ඩුවේ වැඩවලට ව්‍යවස්ථාදායකය සහ අධිකරණය මැදිහත්වෙන්න එපා කියන්නේ ඒකාධිපති බලතල පාවිච්චි කිරීමක්. ආණ්ඩුව නීතියට පටහැනි දෙයක් සිදුකරනවා නම් අධිකරණයට අයිතියක් තිබෙනවා ඒ සම්බන්ධයෙන් තීරණයක් ලබාදෙන්න. එහෙම තමයි ක්‍රියාත්මක වෙන්නේ. ආණ්ඩුවේ ආයතනවල සංවරණය හා තුළනය ක්‍රියාත්මක වෙන්නේ ඒ ආකාරයෙන්. ඒක රටකට වැදගත්. නමුත් ජනාධිපතිවරයාගේ මේ ප්‍රකාශයෙන් රටේ විනිසුරුවරුන් තර්ජනයකට ලක්වෙලා තිබෙනවා. ඒ වගේම සාමාන්‍ය නීති ක්‍රමවේදයට පිටින් ගිහින් නීතිපතිවරයා ඇතැම් විනිසුරුවරුන් අත්අඩංගුවට ගන්න කියලා පොලීසියට නියෝග ලබාදෙනවා. මේ ආණ්ඩුවේ ඇමතිවරුන්ට අදාල නඩු ගණනාවක් විභාග වෙනවා. ඒ නඩු විභාග කිරීම් අඩාල වෙනවා මෙවැනි තර්ජන නිසා. ඒ වගේම මේ ආණ්ඩුව බලයට ආපු විගසම රටේ ඉඩම් විදේශීය සමාගම්වලට විකුණන්න පටන් ගත්තා. ඒ වගේම කොළඹ වරායේ නැගෙනහිර ජැටිය ඉන්දියාවට ලබාදීමේ සූදානමක් තිබෙන බව වාර්තා වෙනවා. ආණ්ඩුවේ මෙවැනි ක්‍රියාවලට එරෙහිව ජනතාවට අයිතියක් තියෙනවා අධිකරණයට යන්න. නමුත් ජනාධිපතිවරයා කියන්නේ අධිකරණයෙන් මේ වගේ වැඩවලට බාධා කරන්න එපා කියලා. ඒ වගේම මේ ආණ්ඩුව බලයට පත්වෙලා වැලි ඉවත් කිරීම සම්බන්ධයෙන් තිබුණ නීති රෙගුලාසි වෙනස් කළා. එයින් විශාල ලෙස පරිසර දූෂණයක් සිදුවෙමින් තිබෙනවා. මේ ක්‍රියාදාමයට එරෙහිව වුවත් ජනතාවට අයිතියක් තිබෙනවා ආණ්ඩුවට එරෙහිව කටයුතු කරන්න. ජනාධිපතිවරයා කියන්නේ එහෙම එපා කියලද? පසුගිය කාලේ ව්‍යවස්ථාවට පටහැනිව ගිහින් ජනාධිපතිවරයා අගමැති මාරු කළා. ඒ අවස්ථාවේ ව්‍යවස්ථාව උල්ලංඝනය කළ බවට තීන්දුවක් ලබාදුන්නේ අධිකරණය විසින්. ඒ වගේම මේ ආණ්ඩුව සමාජය මිලිටරිකරණයට ලක්කරමින් තිබෙනවා. ආණ්ඩුවේ බොහෝ ආයතනවලට හමුදාවේ හිටපු නිලධාරීන් පත්කරලා තිබෙනවා. ඒ වගේම ආරක්ෂක අමාත්‍යංශයට හිටපු හමුදා නිලධාරියෙක් පත් කරලා තිබෙනවා. අමාත්‍යංශ ලේකම් ලෙස පත්කරන්න සුදුසු ආණ්ඩුවේ නිලධාරියෙක් හිටියේ නැද්ද?” ජාතික විද්වත් සංවිධානයේ ලේකම් විශේෂඥ වෛද්‍ය නිහාල් අබේසිංහ “මම විශේෂයෙන් අවධානය යොමු කරනවා රටේ අධ්‍යාපන ප්‍රශ්නය සහ තරුණ තරුණියන්ගේ රැකියා ප්‍රශ්නය ගැන. අද රැකියා නොමැති විශාල පිරිසක් මහ පාරේ. ඒ වගේම පසුගිය ආණ්ඩුව සමයේ රැකියා ලබාදුන්, වත්මන් ආණ්ඩුවෙන් එළියට දාපු තවත් රැකියා අහිමි පිරිසක් රුකියා විරහිත ගොඩට වැටිලා තිබෙනවා. මේ ආණ්ඩුව මැතිවරණ වේදිකාවේ කිව්වේ රැකියා ප්‍රශ්නය විසඳනවා, විශ්වවිද්‍යාල ප්‍රවේශය වැඩි කරනවා කියලා. අපි ජාතික ජන බලවේගය ලෙස රටට වැඩපිළිවෙළක් ඉදිරිපත් කළා. එහි රටේ අධ්‍යාපනය ගැන රුකියා ප්‍රශ්නය ගැන විද්‍යාත්මක වැඩපිළිවෙළක් ඉදිරිපත් කළා. ඒ වගේම අපි කිව්වා ගෝටාභය රාජපක්ෂට මේ ප්‍රශ්නවලට උත්තර දෙන්න බැහැ කිව්වා. නමුත් අපේ රටේ ජනතාවට අපේ ප්‍රතිපත්ති ගැන අවධානය යොමු කළේ නැහැ. දැන් පාරට බැහැලා උද්ඝෝෂණය කරන්න වෙලා රැකියා දෙන්න කියලා. මේකට දීර්ඝකාලීන වැඩපිළිවෙළක් ඕනෑ. අවුරුදු පහෙන් පහට මාරුවෙන ආණ්ඩුවලට මේ වැඩේ කරන්න බැහැ. අපේ රටේ රැකියා වියුක්තිය අවුරුදු 15ත් 24ත් අතර 21.9%ක්. කාන්තාවන් 28.4%ක්. අවුරුදු 25ත් 29ත් අතර කාන්තාවන් 19.1%ක්. අපේ රටේ තරුණ ජනගහනයෙන් පහෙන් එකකට රැකියාවක් නැහැ. ඒ අයට උපාධි තිබුණත් නැතත් කිසිම ආදායමක් නැහැ. දෙමාපියන්ට බරක් වෙලා. ඉගෙන ගන්න ලබාගත් ණය ගෙවාගන්න විදියක් නැහැ. නංගිලා මල්ලිලාගේ අධ්‍යාපනයට උදව් කරන්න විදියක් නැහැ. විවාහයක් කරගන්න විදියක් නැහැ. දෙමාපියන් රැකබලාගන්න බැහැ. දුක්විඳලා මහන්සිවෙලා ඉගෙන ගත්තට පස්සේ දරුවන්ගේ අනාගතයට මොකද කරලා තියෙන්නේ. මේ ආණ්ඩු තව අවුරුදු 100ක් හිටියත් අවුරුදු පහෙන් පහට මාරු වුණත් මේ ප්‍රශ්නය විසඳෙන්නේ නැහැ. අද අපේ රටේ පාසල්වල තත්වය මොකක්ද? උසස් පෙළ පාසල්වල 67%ක විද්‍යා විෂයන් නැහැ. තියෙන මොකක් හෝ ඉගෙන ගන්න සිසුන්ට සිදුවෙලා. විද්‍යාගාර නැහැ. විද්‍යා ගුරුවරන් නැහැ. කලා වාණිජ විෂයන් පමණයි අනෙක් පාසල්වල තියෙන්නේ. 2017 විශ්වවිද්‍යාලවලට ඇතුළත් වුණු දරුවන්ගෙන් 39%ක් කලා වාණිජ විෂයන් ධරාවෙන්. 2016 පමණක් 155550ක් ළමුන් උසස් පෙළ සමත් වෙනවා. නමුත් විශ්වවිද්‍යාලවලට ගත්තේ 29083ක් පමණයි. 17.7%ක් පමණයි. විශ්වවිද්‍යාලවටල නොගිය දරුවන් අනාගතයක් සකස් කර ගන්නේ කොහොමද? ඒ අයගේ අනාගතය මොකක් වෙයිද? අපි ඉගෙන ගත්ත පුරවැසියන් ලෙස ජාතික විද්වත් සංවිධානය ලෙස අපිට ලොකු වගකීමක් තිබෙනවා මේ දරුවන්ගේ අනාගතය සකස් කිරීම ගැන. උපාධිධාරීන්ට මොකක් හරි රස්සාවක් දීලා මාසෙට 20,000ක් දීලා මේ ප්‍රශ්නය විසඳන්න බැහැ. මේ රටට සමාජ පරිවර්ථනයක් අවශ්‍යයි. මේ රට සිරියාවක් ලිබියාවක් වෙන්න කලින් මේ කපටි දේශපාලකයින්ගෙන් බේරාගමු කියලා අපි ජනතාවට යෝජනා කරනවා.” මහේෂ් අඹේපිටිය – බාහිර උපාධි සුරැකීමේ සංවිධානයේ කැඳවුම්කරු “අද උපාධිධාරීන් 54,000ක් මහපාරේ අරගලයක ඉන්නවා. මැතිවරණයට පෙර වත්මන් ආණ්ඩුවේ නායකයින් කිව්වා උපාධිධාරීන්ට කිසිදු බෙදීමක් නොකර රැකියා ලබාදෙනවා කියලා. අභ්‍යන්තර හෝ බාහිර ලෙස, වයස් සීමාව සලකන්නේ නැහැ කිව්වා. නමුත් දැන් ඌණ සේවා නියුක්තිය කියලත් වර්ග කරලා කොටසක් කපාදාන්න හදනවා. වයස් සීමාව මත විශාල ප්‍රමාණයක් කපාහරින්න උත්සහ කරනවා. අවුරුදු 45ට වැඩි අයට අසාධාරණයක් සිදුවෙලා තිබෙනවා. මාර්තු 01 සිට පත්වීම් ලබාදෙනවා කිව්වට ආණ්ඩුවට කිසිදු වැඩපිළිවෙළක් නැහැ. ඌණ සේවා නියුක්තිකයින්ට ආණ්ඩුවෙන් පත්වීම් නොදී ඉන්නේ ඇයි? උපාධිය ලබාගත් අය උපාධියට ගැලපෙන රැකියාවක් නැති නිසා කුමන් හෝ රැකියාවක් කරන්න පෙළඹෙනවා. ආණ්ඩුවේ වගකීම තමයි උපාධියට ගැලපෙන රැකියාක් ලබාදීම. නැත්නම් එය මානව හිමිකම් කඩවීමක්. උගත්කම, මීට පෙර රැකියාවක නිරත වෙලා සිටීම උපාධියට ගැලපෙන රැකියාවක් ලබාගන්න නුසුදුසුකම ලෙස සලකන ලෝකයේ එකම රට ලංකාව විතරයි. උපාධිධාරීන් බඳවාගන්නේ වසරක පුහුණු කාලයකට සහ රුපියල් 20000ක දීමනාවකට. ඒ විතරක් නෙවෙයි දැන් අලුත්ම ආරංචිය මේ බඳවාගන්නා උපාධිධාරීන් මාසයක හෝ දෙකක කාලයක් හමුදා කඳවුරුවල පුහුණුවකට යටත් කරනවා කියන කාරණය. අපි ආණ්ඩුවට අවධාරණය කරනවා අපේ රටේ උපාධිධාරීන් උද්ඝෝෂණය කරන්න පාරට ඇදලා දාන්නේ නැතුව උගත්කමින් රටට සේවයක් කරන්න අවස්ථාව ලබාදෙන්න කියලා. ඒ වගේම උපාධිධාරීන්ට රැකියා ලබාදෙන්න ජාතික ප්‍රතිපත්තියක් හදන්න කියලා අපි ආණ්ඩුවට යෝජනා කරනවා. වසරෙන් වසර උපාධි ලබාගන්නා පිරිසට එම වසරේම රැකියාවක් ලබාගන්න අවස්ථාවක් සකස් කළ යුතුයි.” මාධ්‍යවේදීන් නැගූ ප්‍රශ්නවලට ටිල්වින් සිල්වා පිළිතුරු ලබා දෙමින්… “ගෝටාභය රාජපක්ෂ මහත්තයට රට හදන්න බාධාවක් වෙලා තිබෙන්නේ ආණ්ඩුවේ අනෙක් පුද්ගලයින් කියලා මතයක් තිබෙනවා. අපි විද්‍යාත්මක ප්‍රතිපත්ති මාලාවක් රටට ඉදිරිපත් කළා. ඒ වගේම ක්‍ෂේත්‍රයෙන් ක්‍ෂේත්‍රයට වෙන වෙනම ප්‍රතිපත්ති මාලාවන් සකස් කරලා ජනතා අතරට ගෙනගියා. ණය අර්බුදයෙන් ගොඩ එන්න වැඩපිළිවෙළක් ඉදිරිපත් කළා. ඒ වගේම ඒකට හොඳ කණ්ඩායම් ජාතික ජන බලවේගයේ ඉන්න බව අපි කිව්වා. ගෝටාභය රාජපක්ෂත් පොරොන්දු දුන්නා. නමුත් දැන් ඒවා ඉටුකරගන්න බැරිවෙලා තිබෙනවා. ගෝටාභයට රට හදන්න වුවමනාවක් තියෙනවා නමුත් මහින්දට වුවමනාවක් නැහැ කියලා ප්‍රශ්නවලින් ගැලවිලා යනවා. නමුත් ඇත්ත මොකක්ද? මැතිවරණ කාලෙදිම ගෝටාභය රාජපක්ෂට වැඩපිළිවෙළක් නැහැ කියලා ඔප්පු වුණා. මාධ්‍ය හමුවකදී ණය ගෙවන්නේ කොහොමද කියලා ගෝටාභය රාජපක්ෂගෙන් මාධ්‍යවේදීන් ඇහුවාම ඔහු බැලුවේ මහින්ද රාජපක්ෂ දිහා. මහින්ද රාජපක්ෂ කිව්වේ ඒ වෙලාවට බලාගමු කියලා. ඒ වගේම ගෝටාභය කිව්වා විනයගරුක රටක් හදනවා කිව්වා. දූෂිත නිලධාරීන්ට පත්වීම් දෙන්නේ නැහැ කිව්වේ. එහෙම කියලා ජනාධිපති ලේකම් ලෙස පත් කරගත්තේ දූෂිත නිලධාරියෙක්. ඒ ආණ්ඩුවේ හිටපු ඇමතිවරයෙක් කිව්වා පී බී ජයසුන්දර කියන්නේ ආර්ථික ඝාතකයෙක් කියලා. බොරු කියලා බලය අරන් කරගන්න බැරිවුනාම වෙන වෙන කතා කියනවා. මේ අවුල ආණ්ඩුව කරන කණ්ඩායමේම එකක්. මේ අය බලයට ආවේ නඩු බේරගන්න මිසක් රට හදන්න නෙවෙයි. වැඩබලන පොලිස්පති නීතිපතිට කියනවා එෆ්සීඅයිඩීය දාපු නඩු ඉවත් කරගන්න කියලා. ඇයි ඒ? ඒ නඩු දාලා තියෙන්නේ මේ ආණ්ඩුවේ දැන් ඉන්න ඇමතිවරුන්ට. නඩු බේරගන්න වැඬේ හොඳට කෙරෙනවා. අවුරුදු පහක් කට්ටි පැනපු උදයංග වීරතුංග රටට ආවා. අත්අඩංගුවට ගත්තා. පිට රට නිදහසේ ඇවිද ඇවිද හිටපු උදයංග දැන් අසනීප වෙලා බන්ධනාගාර රෝහලේ ඉන්නවා. දිගටම මේ ආණ්ඩුව ජනතාව රවටනවා. මේ ආණ්ඩුවේ ඇත්ත මුහුණ මහමැතිවරණයෙන් පස්සේ බලාගන්න පුළුවන්. ජනතාව දැන් සිටම හඬ අවදි කළ යුත්තේ ඒ නිසයි. එජාපය කවදාවත් ජනතාව වෙනුවෙන් වැඩකළේ නැහැ. ආණ්ඩුව කරන කාලෙත් ජනතාවට වැඩක් කළේ නැහැ. කළේ හිතවතුන්ගේ හිත සනසපු එක විතරයි. දැන් කරන්නෙත් ලකුණයි තනතුරයි බේරගන්න එකක්. ඒ නිසා අපි ජනතාවට කියනවා එජාපය ගැන බලාපොරොත්තු තියාගන්නේ නැතුව තමන්ගේ අයිතිවාසිකම් දිනාගන්න ජාතික ජන බලවේගය වටා එකතු වෙන්න කියලා.”", "URL": "https://lankatruth.com/si/?p=89935", "Category": "පුවත්", "Parent URL": null}