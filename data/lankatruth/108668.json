{"Source": "Lankatruth", "Timestamp": "January 18, 2021", "Headline": "කෝප්පයෙන්ම පැණිය බිව්ව පියල් නිශාන්තටත් කොරෝනා", "News Content": "කාන්තා හා ළමා සංවර්ධන පෙර පාසල්, ප්‍රාථමික අධ්‍යාපන පාසල් යටිතල පහසුකම් හා අධ්‍යාපන සේවා රාජ්‍ය අමාත්‍ය පියල් නිශාන්ත, ඔහුගේ බිරිඳට‍ සහ දරුවාට කොවිඩ් – 19 ආසාදනය වී ඇතැයි ක්ෂණික ප්‍රතිදේහජනක පරීක්ෂාවකින් අද (18) තහවුරු වී තිබේ. ඇති වූ යම් අසනීපයක් හේතුවෙන් කළුතර දිස්ත්‍රික් ලේකම් කාර්යාලයේ සහකාර අධ්‍යක්ෂකවරයෙකුගේ සිදු කළ PCR පරීක්ෂණයකින් ඔහුට කොවිඩ් – 19 ආසාදනය වී ඇතැයි තහවුරු වී තිබේ. පසු ඔහුගේ සමීපතමයෙකු ලෙස තහවුරු කරගත් රාජ්‍ය අමාත්‍ය පියල් නිශාන්තවද පරීක්ෂණයට ලක් කර ඇත්තේ ඒ අනුවය. කෙසේ වෙතතත් මෙම වෛරසය සහකාර අධ්‍යක්ෂකවරයාගෙන් රාජ්‍ය අමාත්‍යවරයාට ආසාදනය වූවේද නැතහොත්  රාජ්‍ය අමාත්‍යවරයාගෙන් සහකාර අධ්‍යක්ෂකවරයා ආසාදනය වූයේද යන්න මෙතෙක් තහවුරු කරගෙන නැත. ඉකුත් 15 වෙනිදා මෙම අධ්‍යක්ෂකවරයා ඇතුළු විශාල පිරිසකගේ සහභාගිත්වයෙන් කළුතර දිස්ත්‍රික් ලේකම් කාර්යාලයේ කමිටු රැස්වීමක් පවත්වා ඇති අතර එයට රාජ්‍ය අමාත්‍ය පියල් නිශාන්ත ඇතුළු දේශපාලනඥයන් ගණනාවක්මද රාජ්‍ය නිලධාරීන් රැසක්ද සහභාගි වී සිට ඇත. රාජ්‍ය අමාත්‍ය පියල් නිශාන්ත, බිරිඳ හා දරුවා කොග්ගල ප්‍රදේශයේ ප්‍රතිකාර මධ්‍යස්ථානයක් වෙත යොමු කිරීමට නියමිත බ‍වද වාර්තා වේ. මේ වනවිට කළුතර දිස්ත්‍රික් ලේකම් කාර්යාලයේ සැලසුම් අංශය වසා දමා ඇති අතර අධ්‍යක්ෂකවරයා සමඟ සමීපව කටයුතු කළ පුද්ගලයන් 40කට ආසන්න සංඛ්‍යාවකට PCR පරීක්ෂණ සිදු කර තිබේ. රාජ්‍ය අමාත්‍ය දයාසිරි ජයසේකර, අමාත්‍ය වාසුදේව නානායක්කාර සහ පාර්ලිමේන්තු මන්ත්‍රී රවූෆ් හකීම් යන තිදෙනාට මේ වනවිට කොවිඩ් – 19 වෛරසය ආසාදනය වී සිටිති. පියල් නිශාන්ත රාජ්‍ය අමාත්‍යවරයා පසුගියදා පාර්ලිමේන්තුවේදී කොරෝනා නාසන ධම්මික පැණියද පානය කළ අමාත්‍යවරයෙකි.", "URL": "https://lankatruth.com/si/?p=108668", "Category": "කොවිඩ් -19 (කොරෝනා ) පුවත්", "Parent URL": null}