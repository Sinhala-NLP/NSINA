{"Source": "Lankatruth", "Timestamp": "May 6, 2023", "Headline": "රටෙන් භාගයකට වැඩි පිරිසක් ආහාර අනාරක්ෂිත භාවයක – මහාචාර්ය වසන්ත අතුකෝරළ", "News Content": "රෙමට ජනගහනයෙන් භාගයකට වැඩි පිරිසක් ආහාර අනාරක්ෂිත භාවයකින් පෙළෙන බවත් ඔවුන් ගන්නා ආහාර ප්‍රමාණය අඩු කිරිම, ගන්නා ආහාර වේල් ගණන අඩු කිරිම, අඩු රුචිකත්වය සහිත ආහාර ගැනීමට පෙළඹීම සහ විකල්ප ආහාර ලබා ගැනීම ආදී සඳහා පෙළඹී ඇති බවත් පේරාදෙණිය විශ්වවිද්‍යාලයේ ආර්ථික විද්‍යා හා සංඛ්‍යාන අධ්‍යයන අංශයේ මහාචාර්ය වසන්ත අතුකෝරළ පවසයි. ඔහු ලංකාදීප පුවත්පතට සාකච්ඡාවක් ලබාදෙමින් මහ බැංකු වාර්තා පදනම්කරගෙන මේ බව අනාවරණය කරමින් පවසා ඇත්තේ ආහාර සඳහා යන අධික වියදම හේතුවෙන් මෙරට ජනගහනයෙන් 40%කය වැඩි පිරිසක් අධ්‍යාපනය සහ සෞඛ්‍යයට වෙන් කරන මුදල සැලකිය යුතු ප්‍රමාණයකින් අඩු කර ඇතැති බවය. ගන්නා ආහාර ප්‍රමාණය අඩු කිරිම, ගන්නා ආහාර වේල් ගණන අඩු කිරිම, අඩු රුචිකත්වය සහිත ආහාර ගැනීමට පෙළඹීම සහ විකල්ප ආහාර ලබා ගැනීම ආදී ආහාර අනාරක්ෂිත තත්වයට පත් පිරිස රටේ ජනගහනයෙන් 68%ක් බවද ශ්‍රී ලංකා මහ බැංකු වාර්තාවේ සඳහන් වන්නේ යැයි මහාචාර්ය වසන්ත අතුකෝරල පෙන්වා දෙයි. මෙය සමාජ ආර්ථික වශයෙන් ඉතා නරක ප්‍රතිඵල අත්විය හැකි කාරණයක් බවද ඔහු අවධාරණය කර ඇත. මේ අතර මෙරට වයස අවුරුදු 05ට අඩු දරුවන්ගෙන් 43%කට ආසන්න පිරිසක් මන්දපෝෂණයෙන් පෙළෙන බව පවුල් සෞඛ්‍ය කාර්යාංශය කළ අධ්‍යයනයකදී තොරතුරු අනාවරණයවී ඇතැයි ශ්‍රී ලංකා මහ බැංකුවේ වාර්තාවේ සඳහන් වන බවද පවසා ඇති මහාචාර්යවරයා විශේෂයෙන්ම අම්පාර, අනුරාධපුර සහ මාතර ප්‍රදේශවල ඒ තත්වය ඉතාම උග්‍ර බව එම වාර්තාවේ සඳහන් වන්නේ යැයිද ප්‍රකාශ කර තිබේ. අම්පාර දිස්ත්‍රික්කයේ එම අගය 59%ක් බවද ඔහු පෙන්වා දෙයි. තවද වයස 05ට පහළ අඩු බර දරුවන්ගේ ප්‍රතිශතය 15.3%ක් දක්වාද වයසට සරිලන උස නොමැති දරුවන්ගේ ප්‍රතිශතය 9.2%ක් දක්වාද ඉහළ ගොස් ඇති බව මහාචාර්යවරයා පවසයි. එසේම උසට සරිලන බර නොමැති දරුවන් ප්‍රතිශතය 10.1%ක් දක්වා ඉහළ ගොස් ඇති බව පෙන්වා දෙන මහාචාර්ය වසන්ත අතුකෝරළ එය 2021 වර්ෂ පැවැතියේ 8.2%ක් ලෙස යැයිද පෙන්වා දෙයි. භාණ්ඩ මිල ඉහළ යෑම, බලශක්ති අර්බුදය, ආහාර ද්‍රව්‍යවලට ඇතිවූ තරඟය, ජීවනෝපාය අහිමිවීම සහ වැයකළ හැකි ආදායම සංකෝචනයවීම යනාදී කරුණු හේතුවෙන් මෙම ගැටළු මතුව ඇති බව ශ්‍රී ලංකා මහ බැංකු වාර්තාවේ වැඩිදුරටත් සඳහන් වන්නේ යැයිද පේරාදෙණිය විශ්වවිද්‍යාලයේ ආර්ථික විද්‍යා හා සංඛ්‍යාන අධ්‍යයන අංශයේ මහාචාර්ය වසන්ත අතුකෝරළ වැඩිදුරටත් පවසයි.", "URL": "https://lankatruth.com/si/?p=146819", "Category": "ආර්ථික පුවත්", "Parent URL": null}