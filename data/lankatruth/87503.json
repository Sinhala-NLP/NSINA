{"Source": "Lankatruth", "Timestamp": "December 18, 2019", "Headline": "මැතිවරණ කොමිසමේ සභාපතිගේ ප්‍රකාශයකට තොරතුරු තාක්ෂණ සංගමයේ විරෝධය", "News Content": "සමාජ මාධ්‍ය පාලනයට නව නීති ගෙන ඒමට අවශ්‍යව ඇති බවට මැතිවරණ කොමිෂන් සභාවේ සභාපතිවරයා ප්‍රකාශ කර ඇතැයිද ඊට සිය බලවත් විරෝධය පළකරන්නේ යැයි ද ශ්‍රී ලංකා තොරතුරු තාක්ෂණ සංගමය නිවේදනයක් නිකුත් කරමින් පවසයි. පසුගිය ජනාධිපතිවරණයට සමාජ මාධ්‍ය මගින් සැළකිය හැකි අන්දමින් බලපෑම් කොට ඇති බැවින් මෙසේ නව නීති ගෙන ආ යුතු බව මැතිවරණ කොමිසමේ සභාපතිවරයා පවසා ඇතැයිද එය මැතිවරණ කොමිසමේ නොහැකියාව පෙන්නුම් කිරීමක් යැයිද එම නිවේදනයේ සඳහන් වේ. පසුගිය ජනාධිපතිවරණ සමයේ මැතිවරණ කොමසාරිස් තමන්ට සමාජ මාධ්‍ය අවහිර කිරීමට අවශ්‍ය බලය තිබූ බවට ජනතාව නොමග යවන සුළු ප්‍රකාශ කළේ යැයිද මැතිවරණ කොමිසමට එවැනි නීතිමය බලතල නොමැති බව සිය සංවිධානය පැහැදිලිව පෙන්වාදුන්නේ යැයිද ශ්‍රී ලංකා තොරතුරු තාක්ෂණ සංගමය අවධාරණය කරයි. සමාජ මාධ්‍ය පාලනයට නව නීති අවශ්‍ය නැතැයිද පවතින නීති සමාජ මාධ්‍ය වෙත ආදේශ කරගත හැකි යැයිද සිදුවිය යුත්තේ සමාජ මාධ්‍ය නිවැරදි ආකාරයෙන් භාවිතා කරන අකාරය පිලිබදව ජනතාව දැනුවත් කිරීම යැයිද එම නිවේදනයේ වැඩිදුරටත් සඳහන් වේ.", "URL": "https://lankatruth.com/si/?p=87503", "Category": "පුවත්", "Parent URL": null}