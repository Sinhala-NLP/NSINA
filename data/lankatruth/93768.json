{"Source": "Lankatruth", "Timestamp": "June 2, 2020", "Headline": "ගිරාගම නිරෝදායන මධ්‍යස්ථානයේ ගැටලු රැසක් – මහනුවරට කොරෝනා පැතිරයාමේ අවධානමක්", "News Content": "පිළිමතලාව ගිරාගම නිරෝධායන මධ්‍යස්ථාන පාලනය කරන හමුදාව සහ මධ්‍යම පළාත් සෞඛ්‍ය අංශ අතර පැහැදිලි සබඳතාවයක් නොමැති විමෙන් නිරෝධායන මධ්‍යස්ථාන පවත්වාගෙන යාම පිළිබදව ගැටලු මතුව ඇති බවත් මෙම තත්වය මත මහනුවරට කොරෝනා හෙවත් කොවිඩ්-19 වෛරසය පැතිරයාමේ අවධානමක් පවතින බවත් මධ්‍යම පළාත් සෞඛ්‍ය අධ්‍යක්ෂ අර්ජුන තිලකරත්න මහතා පවසයි. මේ බව අනාවරණය වී ඇත්තේ ඊයේ (01) ආණ්ඩුකාර කාර්යාලයේදි පැවැති මධ්‍යම පළාත් කොවිඩ්-19 සමාලෝචන රැස්විමේදී මධ්‍යම පළාත් සෞඛ්‍ය අධ්‍යක්ෂ වරයා දැක්වූ කරුණුවලිනි. ගිරාගම නිරෝධායන මධ්‍යස්ථානයේ නිරෝධායනය වන පිරිස් රාත්‍රී කාලයේ නගරයට යන බවත් ඇතැම් පුද්ගලයින් නිරෝධායන මධ්‍යස්ථානය අවට ගැවසෙමින් විවිධ මත්ද්‍රව්‍ය ලබා දෙන බවට තොරතුරු වාර්තා වි ඇති බවත් මධ්‍යම පළාත් සෞඛ්‍ය අධ්‍යක්ෂ අර්ජුන තිලකරත්න මහතා මෙහිදී අනාවරණය කර තිබේ. මෙම තත්වය මත මහනුවරට කොවිඩ්-19 වෛරසය පැතිරයාමේ අවධානමක් පවතින බවද වහාම හමුදාව සහ සෞඛ්‍ය අංශ අතර නියාමනයක් ඇති කිරිමට කටයුතු කරන ලෙසද වෛද්‍ය තිලකරත්න මහතා මධ්‍යම පළාත් ආණ්ඩුකාර ලලිත් යු ගමගේ මහතා වෙත දන්වා ඇත. නාවික හමුදාවට වෛරසය පැතිර ගියා සේ මධ්‍යම පළාතේ සාමාන්‍ය ජනතාව වෙත වෛරසය පැතිර ගිය හොත් රජයේ වැඩපිළිවෙලට දැඩි තර්ජනයක් ඇති වන බවද, මෙම තත්වය මගහරවා ගැනිමට දැඩි පියවර ගත යුතු බවද ඒ මහතා අවධාරණය කර තිබේ.", "URL": "https://lankatruth.com/si/?p=93768", "Category": "පුවත්", "Parent URL": null}