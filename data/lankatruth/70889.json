{"Source": "Lankatruth", "Timestamp": "March 22, 2019", "Headline": "අන්තර් සමාගම් සේවක සංගමයෙන් ආණ්ඩුවට රතු එළියක්", "News Content": "ආණ්ඩුව නැවතත් සේවක අර්ථසාධක අරමුදල කොටස් වෙළඳපොලේ ආයෝජනය කිරීමට ගෙන ඇති තීරණය හා ඊට සමගාමීව කම්කරු නීති සංශෝධනය සඳහා ආණ්ඩුව විසින් පියවර ගැනීමේ සූදානම වහා නවතා දමන ලෙස අන්තර් සමාගම් සේවක සංගමය ආණ්ඩුවට අවධාරණය කර සිටී. අන්තර් සමාගම් සේවක සංගමය විසින් ඊයේ(21) කැඳවන ලද මාධ්‍ය හමුවකදී මේ සම්බන්ධව අදහස් පලවිය. අන්තර් සමාගම් සේවක සංගමයේ නායකයින් මාර්තු 21 දින මහ බැංකු අධිපතිවරයාව හමු වී ඔහුගෙන් ඉල්ලා සිටියේ දේශපාලන වුවමනා එපාකම් මත සේවක අර්ථසාධක අරමුදල්, කොටස් වෙළඳපොලේ ආයෝජනය කිරීමට පියවර නොගන්නා ලෙසය. මහින්ද රාජපක්‍ෂ ආණ්ඩුව විසින් විශ‍්‍රාම වැටුපක් පෙන්වා සේවක අර්ථසාධක අරමුදල් කොල්ලකෑමට කළ උත්සාහය සේවකයින් සමග එක්ව පරාජය කළ අන්තර් සමාගම් සේවක සංගමය, මෛත්‍රී – රනිල් ආණ්ඩුව සේවක අර්ථසාධක අරමුදල කොල්ලකෑමට ගන්නා උත්සාහය ද නිසැකවම පරාජය කරනු ඇති බවද අන්තර් සමාගම් සේවක සංගමයේ සභාපති වසන්ත සමරසිංහ මහතා මෙහිදී පැවසීය. එමෙන්ම ආණ්ඩුව ගෙන ඒමට නියමිත ප‍්‍රතිත‍්‍රස්ත පනත ඇතුලූ කම්කරු නීති සංශෝධන තුලින් ඉදිරියේදී වෘත්තීය සමිති පීඩනයට හා අසාධාරණයට එරෙහිව අරගල කරන වැඩකරන ජනතාව මර්දනය කිරීමේ සූදානම් සම්බන්ධයෙන් මේ වනවිටත් අන්තර් සමාගම් සේවක සංගමය මගින් සේවකයන් දැනුවත් කරමින්, සේවක මර්ධනයට එරෙහිව වැඩකරන ජනතාව පෙළගැස්වීමට කටයුතු කරමින් සිටින බවද වසන්ත සමරසිංහ මහතා මෙහිදී පැවසීය. ආණ්ඩුව මෙය නොසලකා කටයුතු කරන්නේ නම්, සියලූ වෘත්තීය සමිති ඒකාබද්ධව, පෞද්ගලික අංශයේ සේවකයින් සමග ආණ්ඩුවේ මෙම කම්කරු විරෝධි ප‍්‍රයත්නයන් පරාජය කිරීමට අන්තර් සමාගම් සේවක සංගමය පෙරමුණ ගන්නා බවද වසන්ත සමරසිංහ මහතා පැවසීය.", "URL": "https://lankatruth.com/si/?p=70889", "Category": "පුවත්", "Parent URL": null}