{"Source": "Lankatruth", "Timestamp": "May 31, 2019", "Headline": "කෙහෙලියට එරෙහි නඩුව 11 කැඳවීමට තහනම් නියෝගයක්", "News Content": "2012 රාජපක්ෂ පාලන සමයේ ජනමාධ්‍ය අමාත්‍යවරයා ලෙස කටයුතුකරමින් සිටියදී කෙකෙහලිය රඹුක්වැල්ල මහතා තමාගේ පෞද්ගලික දුරකථන බිල්පත් සඳහා ගෙවිය යුතු රුපියල් දෙලක්ෂ තිස් එක් දහසක මුදලක් රාජ්‍ය මුද්‍රණ නීතිගත සංස්ථාවේ අරමුදලින් ගෙවීම හරහා රාජ්‍ය මුදල් අවභාවිත කළ බවට අල්ලස් කොමිසම විසින් ගොනුකර ඇති නඩුව ලබන 11 වැනිදා විභාගයට ගැනිම වලකාලමින් කොළඹ මහාධිකරණය විසින් තහනම් නියෝගයක් නිකුත් කළේය. කෙහෙලිය රඹුක්වැල්ල මහතා විසින් ඉදිරිපත් කළ ප්‍රතිශෝධන පෙත්සමක් සළකා බැලීමෙන් පසු කොළඹ මහාධිකරණ විනිසුරු ශෂී මහේන්ද්‍රන් මහතා මෙම නියෝගය සිදුකර තිබේ. 2012 වසරේ මාර්තු මස 15 වැනිදා සිට අප්‍රේල් මස 14 වැනිදා දක්වා කාලය තුළ කෙහෙලිය රඹුක්වැල්ල මහතාගේ රුපියල් දෙලක්ෂ තිස්එක් දහසක පෞද්ගලික දුරකථන ගෙවීම් රාජ්‍ය මුද්‍රණ නීතිගත සංස්ථාවේ අරමුදලින් ගෙවා ඇති බවට අල්ලස් කොමිසම චෝදනා ගොනුකර තිබේ. එම නඩුව ගොනුකර තිබෙන ආකාරය නීතියට පටහැනි බව සඳහන් කරමින් තම නීතිඥවරු මූලික විරෝධතාවක් මතු කළත් එය ප්‍රතික්ෂේප කොට නඩුව විභාගයට ගැනීමට කොළඹ මහේස්ත්‍රාත් අධිකරණය තීන්දුකර ඇති බව පෙන්වාදෙන රඹුක්වැල්ල මහතා මහේස්ත්‍රාත් අධිකරණයේ එම තීරණය නීතියට පටහැනි බව කියා සිටියේය. මේ හේතුවෙන් මහේස්ත්‍රාත්වරයාගේ තීරණය බලරහිත කොට මෙම නඩුවෙන් තමන්ව නිදහස් කිරීමේ නියෝගයක් නිකුත් කර ලෙසත් මෙම පෙත්සම විභාග අවසන් තීන්දුවක් ලබා දෙන තුරු තමන්ට එරෙහිව මහේස්ත්‍රාත් අධිකරණය හමුවේ පැවැත්වෙන නඩු විභාගය අත් හිටුවීමේ අතුරු නියෝගයක් නිකුත් කරන ලෙසත් කෙහෙළිය රඹුක්වැල්ල මහතා කොළඹ මහාධිකරණය හමුවේ ගොනු කළ ප්‍රතිශෝධන පෙත්සමෙන් ඉල්ලා තිබේ.", "URL": "https://lankatruth.com/si/?p=74899", "Category": "පුවත්", "Parent URL": null}