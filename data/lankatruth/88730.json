{"Source": "Lankatruth", "Timestamp": "January 15, 2020", "Headline": "පක්ෂයෙන් ඉවත් කිරීම ඉබ්බා දියේ දැම්මා වගේ – මම දැන් නිදහස් – හැමදේම කියන්න පුලුවන්", "News Content": "පක්‍ෂ සාමාජිකත්වය ඉවත් කිරීමත් සමග තමා ඉබ්බා දියේ දැම්මා වැනි නිදහස් තත්ත්වයට පත්වුණු බවත් තමන්ට අවශ්‍ය සිලුම අදහස් ප්‍රකාශ කිරීමට තිබූ බාධාවන් ඉවත් වූ බවත් ගම්පහ දිස්ත්‍රික් එජාප පාර්ලිමේන්තු මන්ත්‍රී රන්ජන් රාමනායක මහතා පවසයි. සිය පක්ෂ සාමාජිකත්වය අහෝසි කිරීම සම්බන්ධයෙන් මාධ්‍ය වෙත ප්‍රකාශයක් සිදු කරමින් රන්ජන් රාමනායක මහතා මේ බව ප්‍රකාශ කර ඇත. පක්‍ෂ සාමාජිකත්වය ඉවත් කිරීමත් සමගම තමා නිදහස් පුද්ගලයකු බවට පත්වූ බව පවසන රන්ජන් රාමනායක මහතා නිදහස් අදහස් පළ කිරීමට තිබූ යම් යම් බාධා ඉවත් වුණු බවද ප්‍රකාශ කර තිබේ. ඉදිරි මහ මැතිවරණයට තරග වැදීමට එක්සත් ජාතික පක්‍ෂයෙන් අවස්ථාව නොලැබුණහොත් ස්වාධීනව තරග වදින බවත් එහිදී ජනතාව තමා ප්‍රතික්ෂේප කළහොත් දේශපාලනයෙන් ඉවත් වී පූර්ණකාලීනව රංගන කටයුතුවල යෙදෙන බවත් ඔහු සඳහන් කර තිබේ. රංගන කටයුතුවලට බාධා ඇතිවුවන තත්වයක් උද්ගතවුවහොත් ඒ කටයුතුවලින් ඉවත් වී විදේශගත වන බවද ඔහු කියා සිටියි. හඬපට සිද්ධියේ දී තමා වෙනුවෙන් පක්‍ෂය පෙනී සිටීවි යැයි බලාපොරොත්තු වුවත් එය එසේ සිදුනොවූ බව ද ඒ ගැන තමා කනගාටු වන බවද රන්ජන් රාමනායක මහතා ප්‍රකාශ කරයි. මූලාශ්‍ර ලංකාදීප", "URL": "https://lankatruth.com/si/?p=88730", "Category": "පුවත්", "Parent URL": null}