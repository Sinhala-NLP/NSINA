{"Source": "Lankatruth", "Timestamp": "January 15, 2012", "Headline": "පැය 24ක් තුළ රිය අනතුරු මරණ 07ක්", "News Content": "පසුගිය පැය 24ක කාලය තුළදී මුන්දලම, ගාල්ල, ග්‍රෑන්ඩ්පාස්, මින්නේරිය, වරකාපොළ, හලාවත හා කනගරායම්කුළම් ප්‍රදේශවලදී සිදුවූ රිය අනතුරුවලින් පුද්ගලයින් 07 දෙනෙකු ජීවිතක්ෂයට පත්ව තවත් පුද්ගලයින් 26 දෙනෙකු තුවාල ලබා ඇත. හලාවත පුත්තලම ප්‍රධාන මාර්ගයේ කි.මී 103 කනුව අසලදී යතුරුපැදියක පදිකයින් දෙදෙනෙකු ගැටීමෙන් රිය අනතුරක් සිදුවී ඇති අතර අනතුරින් තුවාල ලැබූ පදිකයින් දෙදෙනා සහ යතුරුපැදිකරු මුන්දලම රෝහලට අතුලත් කිරීමෙන් අනතුරුව පදිකයින් දෙදෙනාගෙන් එක් අයකු රෝහලේදී මියගොස් තිබේ. ගාල්ල – මාතර ප්‍රධාන මාර්ගයේ මාගාල්ල නවික හමුදා කඳවුර ඉදිරිපිටදී යතුරුපැදියක් පාපැදිකරුවකු සමග ගැටීමෙන් රිය අනතුරක් සිදුවී ඇත. තුවාල ලත් පාපැදිකරු කරාපිටිය රෝහලට ඇතුලත් කිරීමෙන් පසුව මිය ගොස් ඇත. ග්‍රෑන්ඩ්පාස් පොලිස් වසමේ ඔරුගොඩවත්ත හන්දිය දෙස සිට වැල්ලම්පිටිය දෙසට ධාවනය වූ ලොරි රථයක පිටුපස ගමන් කල අයකු බිමට වැටී ඇති අතර එම පුද්ගලයා එම දෙසට ගමන් කල වෙනත් ලොරි රථයකට යටවීමෙන් තුවාල ලබා ජාතික රෝහලට ඇතුළත් කිරීමෙන් අනතුරුව මියගොස් ඇත. හබරණ – පොළොන්නරුව ප්‍රධාන මාර්ගයේ කිලෝ මීටර් 51 කනුවට නුදුරින් නවතා තිබූ ලොරි රථයක ත්‍රීරෝද රථයක් ගැටීමෙන් රිය අනතුරක් සිදුවී ඇත. රිය අනතුරින් ත්‍රිරෝද රථයේ ගමන් කල රියදුරු ඇතුලු සිව් දෙනෙකු තුවාල ලබා පොළොන්නරුව රෝහලට ඇතුලත් කිරීමෙන් අනතුරුව රියදුරු රෝහලේදී මිය ගොස් ඇති බව පොලිසිය පැවසීය. කොළඹ නුවර ප්‍රධාන මාර්ගයේ දුම්මලදෙණිය ප්‍රදේශයේදී සුඛෝපභෝගී බස් රථයක් හා ලංගම බස් රථයක් එකිනෙක ගැටීමෙන් රිය අනතුරක් සිදුවී ඇති අතර බස් රථයේ ගමන් කල රියදුරු සහ කොන්දොස්තර ඇතුලු 21 ක් තුවාල ලබා රෝහල්ගත කිරීමෙන් අනතුරුව අසාධ්‍ය තත්වයේ පසුවූ වයස අවුරුදු 18ක තරුණයෙක් එහිදී ජීවිතක්ෂයට පත්ව ඇත. කුරුණෑගල හලාවත ප්‍රධාන මාර්ගයේ ලොරි රථයක් ට්‍රයිසිකලයක් සමග ගැටීමෙන් රිය අනතුරක් සිදුවී ඇති අතර රිය අනතුරින් තුවාල ලැබූ ට්‍රයිසිකලයේ පැදිකරු හලාවත රෝහලේ ප්‍රතිකාර ලබන අතර එහි ගමන් කල පැදිකරුගේ බිරිඳ මියගොස් ඇත. එසේම ඒ 09 මාර්ගයේ කනගරායම්කුලම් ප්‍රදේශයේ නවතා තිබුණ ලොරි රථයක යතුරුපැදියක් ගැටීමෙන් රිය අනතුරක් සිදුවී ඇති අතර තුවාල ලත් යතුරුපැදිකරු කිලිනොච්චිය රෝහලේ ප්‍රතිකාර ලබමින් සිටියදී මිය ගොස් ඇති බව පොලිසිය සඳහන් කළේය. මුන්දලම, ගාල්ල, ග්‍රෑන්ඩ්පාස්, මින්නේරිය, වරකාපොළ, හලාවත හා කනගරායම්කුළම් පොලිස් ස්ථාන මේ අනතුරු පිළිබඳ වැඩිදුර විමර්ශන සිදුකරයි.", "URL": "https://lankatruth.com/si/?p=929", "Category": "පුවත්", "Parent URL": null}