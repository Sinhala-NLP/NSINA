{"Source": "Lankatruth", "Timestamp": "January 25, 2020", "Headline": "ජාත්‍යන්තර හදිසි තත්වයක් නම් කරන්නැයි ලෝක සෞඛ්‍ය සංවිධානයෙන් ඉල්ලයි", "News Content": "චීනයෙන් ආරම්භවි ලොව පුරා පැතිරයමින් තිබෙන කොරෝනා වෛරස හේතුවෙන් “ජාත්‍යන්තර හදිසි තත්ත්වයක්” ලෙස සලකා කටයුතු කරන්නැයි විවිධ පාර්ශ්ව ලෝක සෞඛ්‍ය සංවිධානයෙන් ඉල්ලීම් කර තිබේ. චීනයේ වුහාන් නගරයෙන් පළමුවරට වාර්තා වූ නව කොරෝනා වෛරස ආසාදනය අද වනවිට ලොව පුරා ව්‍යාප්ත වෙමින් තිබේ. ඊයේ (24) දිනයේදීත් වෛරසය ආසාදනය වූ චීන ජාතිකයන් 16 දෙනෙක් මියයාමත් සමඟ වෛරස ආසාදනය හේතුවෙන් අද වනවිට රෝගීන් 41 දෙනෙක් මියගොස් ඇති අතර ආසාදිතයන් ප්‍රමාණය 1,300කට ආසන්න වෙයි. මේ අතර වෛරසය ආසාදිත පුද්ගලයින් තිදෙනෙක් පිළිබඳව ප්‍රංශයෙන්ද වාර්තා වී තිබේ. එමෙන්ම ඔස්ට්‍රේලියාව, මැලේසියාව යන රාජ්‍යවලින් සහ දකුණු ආසියානු කලාපයට අයත් නේපාලයෙන්ද කොරෝනා වෛරස ආසාදිතයන් හමුව තිබේ. මේ අනුව වෛරසය ආසාදනය වූ රෝගියෙක් නිශ්චිතව හදුනාගත් පළමු දකුණු ආසියාතික රාජ්‍ය බවට නේපාලය පත් වෙයි. ඉන්දියාවේ ප්‍රාන්ත කිහිපයකින් කොරෝනා වෛරස ආසාදිතයන් බවට සැකකළ හැකි පුද්ගලයින් 11දෙනෙක් හදුනාගෙන ඇති අතර ඔවුන් සම්බන්ධ විශේෂ වෛද්‍ය පරීක්ෂණ ක්‍රියාත්මක වෙමින් පවතියි. චීන චන්ද්‍ර නව වසර උදාවද නොසලකමින් මධ්‍යම චීනයේ නගර 13ක් වෙත සහ ඉන් පිටතට සංචාරක සීමා පනවා තිබේ. මේ අතර වෛරසය පැතිරීම පාලනය සඳහා, ජනතාව වැඩි වශයෙන් එක්රැස් වන උත්සව සහ රැස්වීම් අවලංගු කිරීමටද චීනය කටයුතු කර ඇත. මෙතෙක් විද්‍යාඥයන්ට හසු නොවූ නව කොරෝනා වෛරසය ආසාදනය වූ රෝගියෙක් පිළිබඳව මුල් වරට වාර්තා වී ඇත්තේ චීනයේ හුබෙයි පළාතේ වුහාන් නගරයෙනි. එම ආසාදිතයන් සදහා ප්‍රතිකාර කිරීම වෙනුවෙන් වෙනම රෝහලක් ඉදිකිරීමේ කටයුතු මේ වනවිට ආරම්භ කර තිබේ. චීන මාධ්‍ය වාර්තා කරන්නේ ඇඳන් 1000කින් සමන්විත එම රෝහල් දින හයක් තුළ ඉදිකර අවසන් කිරීමට බලාපොරොත්තු වන බවයි. මේ අතර, මෙම වෛරසය “ජාත්‍යන්තර හදිසි තත්ත්වයක්” ලෙස සලකා කටයුතු කරන්නැයි විවිධ පාර්ශ්ව ලෝක සෞඛ්‍ය සංවිධානයෙන් ඉල්ලීම් කර තිබේ.", "URL": "https://lankatruth.com/si/?p=88992", "Category": "පුවත්", "Parent URL": null}