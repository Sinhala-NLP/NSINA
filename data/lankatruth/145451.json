{"Source": "Lankatruth", "Timestamp": "March 13, 2023", "Headline": "රුපියල ශක්තිමත් වී ඇත කියන මිත්‍යාව හදන්නේ දේශපාලන අරමුණක් සමගයි – ජාතික ජන බලවේගය", "News Content": "රුපියල ශක්තිමත් වී ඇත කියන මිත්‍යාව හදන්නේ දේශපාලන අරමුණක් සමග බවත් ආර්ථිකය ශක්තිමත් කිරීමේ දිශාවකට ගෙනයනවාට වඩා ඉදිරියේදී ඡන්දය පැවැත්වීම හෝ නොපැවැත්වීම තීරණය කර ගැගනීමටත් ඉදිරියේදී පැමිණිය හැකි ප්‍රවිරෝධතා කළමනාකරණය කර ගැනීමට සහ විශේෂයෙන් ජනතාව නොමග යැවීමට කෘත්‍රිමව නිර්මාණය කරන ලද තත්වයක් බවත් ජාතික ජන බලවේගය සඳහන් කරයි. ජාතික ජන බලවේගයේ ආර්ථික කවුන්සිලයේ සාමාජික මහාචාර්ය අනිල් ජයන්ත ප්‍රනාන්දු, ජාතික ජන බලවේගයේ ආර්ථික කවුන්සිලයේ සාමාජිකා මහාචාර්ය සීතා බණ්ඩාර සහ ජාතික ජන බලවේගයේ ආර්ථික කවුන්සිලයේ සාමාජික සුනිල් හඳුන්නෙත්ති යන අය විසින් අද (13) පෙරවරුවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ ජාතික ජන බලවේගය පැවැත්වූ මාධ්‍ය හමුවක දී මේ බව සඳහන් කළ අතර එම සම්පූර්ණ මාධ්‍ය හමුව පහතින් පල වේ, විනිමය අනුපාත එකවර කඩා වැටීම හෝ ඉහළ යෑම දෙකම හොඳ නැහැජාතික ජන බලවේගයේ ආර්ථික කවුන්සිලයේ සාමාජික මහාචාර්ය අනිල් ජයන්ත ප්‍රනාන්දු “මේ සමාජයේ ප්‍රවෘත්තියක් තිබෙනවා රුපියල, ඩොලරයට සාපේක්ෂව අධි ප්‍රමාණය වුණු බවට. මේ අනුව ආර්ථිකය ස්ථායීකරණයට පත්වෙනවා කියන මතය සමාජයේ පැතිරෙනවා. මේ වගේ එක දර්ශකයකින්, ඒ කියන්නේ රුපියල ඉහළ යෑම මගින් පමණක්ම ආර්ථිකයේ සියලුම දේවල් විග්‍රහ කරන්න බැහැ. මෙතන අතිශයෝක්තියක් තිබෙනවා. දැන් ආර්ථිකය ශක්තිමත් යැයි සමහරු පවසනවා. මෙය සැබෑවක්ද? මෙහි සත්‍යය තෙරුම් ගතහොත් විශේෂයෙන් විදේශ විනිමය වගේ එකක් පොලී අනුපාතය මගින් මුදල් වෙළඳපොළේ විදේශ විනිමය ලැබිම්, ඉල්ලුම සැපයුම, විදේශ සංචිත, ආනයන-අපනයන, විදේශ විනිමය ගලා ඒම සහ ගලායෑම්, රටේ පොලී අනුපාතය මත තීරණය වෙන කාරණයකදී මේ විදේශ විනිමය අනුපාතය නිර්මාණය වීම මගින් සමස්ත ආර්ථිකයම පිළිබිඹු කරන්නේ නැහැ. අපි තේරුම් ගත යුතු කරුණක් තමයි එවැනි අනුපාතයක් බලපානවා, ආනයනය කරන භාණ්ඩවල මිල ගණන්වලටද ඒ වගේම අපනයනකරුවන්ට. විදේශ විනිමය මුදල් පවත්වාගෙන යන අයට. ඒ අනුව විනිමය අනුපාත එකවර කඩා වැටීම හෝ ඉහළ යෑම දෙකම හොඳ නැහැ. මේ ආණ්ඩු බොහෝ දුරට කළේ ස්ථිර විනිමය ප්‍රතිපත්තියක් අනුගමනය කරනවා වෙනුවට, විනිමය ප්‍රතිපත්තිය පවා දේශපාලන වාසි සඳහා භාවිතා කරපු එක. ඔබට මතක ඇති දීර්ඝ කාලයක් අපට සැලකිය යුතු විදේශිත සංචිත ප්‍රමාණයක් තිබියදීත් ඩොලරය රුපියල් 203නේ පවත්වාගෙන හිටියා, නමුත් ආර්ථිකයට එයින් යහපතක් වුණේ නැහැ. ඒ සංචිතත් අඩු අනුපාතයන් යටතේ අරගෙන විවිධ පුද්ගලයන් අතිරේක ප්‍රතිලාභ ලබාගත්තා වෙන්නත් පුළුවන්. ඒ කාලෙදිත් අපි ඒ අනතුර ඇඟෙව්වා, මෙහි තිබෙන වාසිය ඉතා කුඩා කණ්ඩයමක් අතට ගන්න බව. ඒ ලිහිල් කිරීමෙන් ඩොලරය රුපියල්, 365 – 380 තත්වයටත් ආවා. මතුපිටින් මෙය ඉල්ලුම සැපයුම මත එහා මෙහා වීමක් ලෙස පෙනෙන්න පුළුවන්. නමුත් එය එහෙම නොවෙයි. එසේ ඉල්ලුම – සැපයුම මත වෙනස් වීමක් සිදුවෙනවා නම් එය ඉහළ පහළ යා යුතුයි. නමුත් එසේ වුණේ නැහැ. 2022 ජනවාරි සිට මේ දක්වා ඩොලරය රුපියල් 365 – 380 පරාසයේම පමණයි තිබුණේ. එයින් පෙනෙන්නේ වෙළඳපොළ බලවේග මගින් නොවෙයි විදේශ විනිමය අනුපාතය තීරණය වෙන්නේ මේ සිදුවී ඇත්තේ පාලනය කිරීම් හරහා. ඒ පාලනය කිරීම් මහ බැංකුව විසින් ප්‍රධාන කොටසක් කරනවා. ඒ සිදුකිරීම්වලට විදේශීය සංචිත ප්‍රමාණය වැදගත් වෙනවා. නමුත් අපි දන්නවා විදේශ විනිමය අනුපාතය පාලනය කිරීමට මේ මොහොතේ වෙන විට අප සතුව සංචිත නැහැ. ඒ නිසා මහ බැංකුව වෙනත් උපක්‍රම භාවිතා කළා. ඒ අනුව ආනයන සීමා කිරීම් බොහොමයක් කර තිබෙනවා. ඒ වගේම අපනයනකරුවන් විදේශ විනිමය උපයන්නන්ට පරිවර්තනය කළ යුතුයි කියා නීති රීති මගින් කළා. ඒ වගේම තවත් ස්වයංක්‍රීය පාලනයක් සිදුවුණා, ආණ්ඩුව ගන්නා ලද තීන්දුවක් නිසා. අප්‍රෙල් මාසෙ අපි ණය ගෙවන්නේ නැහැයි යන තීන්දු ආණ්ඩුව විසින් ගනු ලැබුවා. විදේශ ණය ගෙවීම් සියල්ල නැවැත්තුවා. අපට ණය ගෙවීමට අවශ්‍ය ඩොලර් ප්‍රමාණයත් නැතිව ගියා. ආර්ථිකය පිළිබඳ ආයෝජකයන්ට, ව්‍යාපාරිකයන්ට අවිනිශ්චිත තත්වයක් ඇති වුණා. හයි වොලටිවිටි එකක් තිබුණේ. ආණ්ඩුව කරන අයටත් නිසි ආර්ථික සැලැස්මක් තිබුණේ නැහැ. මහජනතාවගේ විශ්වාසයත් ගිලිහිලා. මේ වොලටිවිටි එක වැඩිවෙන තත්වයකදී මූල්‍ය වෙළඳපොළේ ඉන්න විදේශ විනිමය ගනුදෙනුකරුවනුත්, සාමාන්‍ය ගනුදෙනුවලට අමතරව තවත් ඩොලර් එක්රැස් කර ගත්තා. වැඩිවෙයිද, අඩුවෙයිද යන අවදානමකුත් තිබුණා. මේ තත්වයන් පවතිද්දී විශේෂ සිද්ධියක් සිදුවුණා, බලය ගිලිහෙන්න යන තත්වයකදී, විවිධ උපක්‍රම භාවිතා කරනවා. විශේෂයෙන් මේ බලය වෙනත් කණ්ඩායමකට යාවි යන සැකය මතුවෙලා තිබෙනා. විශේෂයෙන් බලය ජාතික ජන බලවේගය දෙසට හැරෙන නිසා එය වළක්වා ගැනීමේ උපක්‍රමයක් ලෙස ආණ්ඩුවට වුවමනාව තිබෙනවා, දැන් අපේ ආර්ථිකය ස්ථාවරයි කියන එක ජනතාවට දන්වන්න. එන්න ඒ ස්ථාවරයි කියන එක පෙන්වලා, එයාලට තමයි මේ ආණ්ඩුව දුවවන්න පුළුවන් යන මතය ජනතාව තුළ ඇති කිරීමට වුවමනා වෙලා තිබෙනවා. මේකට ආසන්න උදව්වක් ලෙස, අයි.එම්.එෆ්. එක යොදා ගන්න උත්සාහ කරමින් ඉන්නවා. අයි.එම්.එෆ්. එකේ එකඟතාවයන් වන පොලී අනුපාතයන් වැඩි කිරීම, අපට හෙළිදරව් නොකරපු තව කරුණක් තමයි, ණය ප්‍රතිව්‍යුහගත කරන්න නම්, එය තිරසාර ණයක් බවට පත්වෙන්න ඕනෙ. අපේ ලංකාවේ තත්වයට අනුව දළ දේශි නිෂ්පාදිතයෙන් 100%කට වඩා අඩුවෙන් අනුපාතය තිබීම හොඳයි. දැනට එය 140%ක් වගේ මට්ටමක තිබෙන්නේ. මෙය එකවරටම අඩු කළ නොහැකියි. අපි ගොඩක් ණය අරගෙන තිබෙනවා. මේ අනුපාතය පහළ දමාගැනීමේ උපක්‍රමයනුත් රුපියල් බිලියන 3000කින් පමණ අපේ විදේශ ණය ප්‍රමාණය අඩුකර ගත හැකියි. මේ අවස්ථාවේ විදේශීය ණය රුපියල්වලින් පරිවර්තනය වීමේදී ඩොලරය රුපියල් 380ට යි සිදුවන්නේ. මූල්‍ය රාජ්‍ය ගිණුම්වලින් පරිවර්තනය කර පෙන්වන්නේ රුපියල්වලින්. දැන් රුපියල් 60ක් හෝ 70කින් ඩොලරයේ වටිනාකම අඩු වෙනවා. ඒ වගේම ගෙවීමට තිබෙන ඩොලර් ණය ප්‍රමාණය අඩු වෙනවා. අපි රටක් ලෙස අරගෙන තිබෙන ණය ප්‍රමාණය බිලියන 50කට වැඩියි. මේකත් ණය අඩු කර පෙන්වීමේ එක උපක්‍රමයක්. මේ සංඛ්‍යා භාවිත කිරීමෙන් කරන නොමඟ යැවීමක් මේ තුළ තිබෙනවා. කළමනාකරණයේදී මෙය ‘වින්ඩෝ ටේ‍රසින් ප්‍රැක්ටිස්’ කියා හඳුන්වනවා. එය පිටින් බලන අයට එහි ලස්සන, හොඳ බව පේනවා. ඇතුළට ගොස් බැලිය නොහැකියි. ආණ්ඩුව මෙහි ඇතුළට ගොස් බැලිය නොහැකි ලෙස බ්ලොක් කර තිබෙනවා. මේ දත්තත් තමන්ගේ වාසිය සඳහා භාවිත කරනවා. අයි.එම්.එෆ්. එකේ ගනුදෙනුව, ලෝක බැංකුව, ඒ.ඩී.බී., ජයිකා වැනි ආයතනත් ඒගොල්ලන්ගේ තාක්ෂණික කරුණු ඉටුවුණාම ණය ලබාදීමේ තත්වයකට යාමට ඉඩ තිබෙනවා. ඒ නිසා වෙළඳපොළේ හැදෙනවා සමපේක්ෂණයක් ඉදිරියේදී ඩොලර් ඇවිල්ලා මේ අනුපාතය ටිකක් පහළට යයි කියා. අපට දකින්න ප්‍රායෝගික කරුණු ටිකක් තිබෙනවා. විදේශිකයෝ අපට එවන ප්‍රේෂණ තරමක් වැඩිවී තිබෙනවා. සංචාරක කර්මාන්තයේ ඉපයීම් ටිකක් වැඩිවී තිබෙනවා. ඒ වගේම අපනයන ඉපයිම් ටිකක් වැඩිවී තිබෙනවා. ආනයනවලින් අඩුවීම සහ දේශීය ණය නොගෙවීම යන තාක්ෂණික කාරණා ටිකයි, දේශපාලන කාරණා ටිකයි, මේ පෙළගැසෙන කාරණා ටිකයි ගත්තාට පසුව දැනට වෙළඳපොළේ නිල සහ නිල නොවන මාකට් දෙකෙහිම අතිරික්ත ඩොලර් ප්‍රමාණය ක්ෂණික ලාභයක් ලබාගැනීමේ පරමාර්ථයෙන් ඒක්ෂණ වෙළඳපොළට ඩොලර් මුදාහැරීම සිදුකරනවා. මහ බැංකුව මේ ඩොලර් මිලදී ගැනීම සිදුකිරීම තුළින් මෙය තවදුරටත් කඩා වැටෙන්න ඉඩ තිබුණා. මෙය අපි දකින්න උවමනාව තිබෙන්නේ මෙය විශාල අධි ප්‍රමාණය වීමක් ආර්ථික ප්‍රගතියක් විදිහට නොවෙයි, ආර්ථිකයේ තිබෙන විශාල ගැටලුවක්, මේ අවිනිශ්චිතභාවය අනාගතයේ සිදුවිය හැක්කේ මොකක්ද? යන්න. මුදල් වෙළඳපොළ පවා කඩා වැටෙන්න හැකියාව තිබෙනවා. අපි මේ කරුණු ඉදිරිපත් කරන්නේ ඔබ දෑස් නිලංකාර කරගෙන මේ මිථ්‍යාවට රැවටෙන්න එපා. එහෙම ගියොත් ඔබට යම් යම් සංඛ්‍යා ලේඛනවලින් රට දියුණු වෙන බවක් පෙන්නාවි. හැබැයි ඔබේ ආර්ථිකයවත්, රටවත් දියුණු වෙන්නේ නැහැ. අයි.එම්.එෆ්. එකේ සහතිකය දුන්නු දුන්නු ගමන් යම් ණය ප්‍රමාණයක් ලබාගන්න පුළුවන්. ණය ලබා ගැනීම හපන්කමක් නොවෙයි. ණය අරගෙන ආයෝජනය කළ යුතුයි. ආණ්ඩුව අපට කියල නැහැ ඉදිරියේදි ගන්න ණය භාවිතා කරන්නේ කොහොමද කියල නැහැ. එවැනි තත්වයකදී පවා ගැටලුවකට යන්න ඉඩ තිබෙනවා, ඔබගේ කැමැත්ත මත, බාධකයකින් තොරව ඉතිරි වී තිබෙන දේපළ විකිණීමට ඉඩ තිබෙනවා. අපි අවධාරණය කරනවා, මේ අතිශයෝක්තියකින් මවා පාන, ආර්ථිකය ගොඩනඟන බවට කියන මුසාවට රැවටෙන්න එපා. අපි ආර්ථිකය හරිතැනට ගේනවා, ආණ්ඩු මාරු කරන්න ඕන නැහැ, ඡන්ද තියන්නට ඕනෙ නැහැ, කියන මිථ්‍යාව ඔබ තේරුම් ගන්න. මේ ඉතාම දුෂ්ට චේතනාවෙන්, බලය රැකගැනීමේ වුවමනාවෙන්, මහජනතාවට විකෘති කරන ලද තොරතුරු ලබාදීමක්. මෙහි ඇත්ත ඔබ ළඟට එන විට මාස හය, හතක් ගතවේවි. සිදුවුණාට පසුව තේරුම් ගැනීමෙන් ඵලක් නැහැ. මේ තොරතුරු විශ්ලේෂණය කර, ඇත්ත කරුණු, ආණ්ඩුවේ භාවිතාව විමසීමෙන් බැලුවහොත්, අපේ ආර්ථිකය තිබෙන තැන තේරුම් ගන්න පුළුවන්. ඒ වගේම එය පරාජය කළ හැකියි. ආර්ථිකය දියුණු කරනවා නම් මැදිහත් වීම කළ යුත්තේ කොහොමද යන්න තේරුම් ගත හැකියි. අද උද්ධමනය වැඩිවෙලා, ආදායම අඩුවෙලා, රැකී රක්ෂා නැහැ, වෙළඳ ව්‍යාපාර කරගැනීමට නොහැකිවෙලා තිබෙනවා, සෑම දර්ශකයක් ගත්තාම ඍණාත්මකව තිබෙද්දී එක දර්ශකයකින් පමණක් මේ ආර්ථිකය උඩු යටිකුරු කරන්නේ කෙසේද? අපිට යුතුකමක් තිබෙනවා ජාතික ජන බලවේගයේ ආර්ථිකයේ කවුන්සිලය විදිහට සැබෑව සැබෑව හැටියට මේ තත්වය ඔබට පැහැදිලි කරන්න.” රුපියල කෘත්‍රිමව නැග්ගවීම ආර්ථිකය කඩා වැටීමේ පෙර ලකුණක්ජාතික ජන බලවේගයේ ආර්ථික කවුන්සිලයේ සාමාජිකා මහාචාර්ය සීතා බණ්ඩාර “අද ස්ථාවර ආර්ථිකයක් තිබෙනවා යන මතය ඉදිරිපත් කරමින් මේ රජය මහ ජනතාව නොමග යවා තිබෙනවා. ආර්ථික කවුන්සිලයට වගකීමක් තිබෙනවා මේ කාරණය සම්බන්ධයෙන් මෙහි යථාර්ථය ජනතාවට පැහැදිලි කර දීමට. 2022 මාර්තු මාසයේ සිට එකවරම ඩොලරයට සාපේක්ෂව රුපියල අවප්‍රමාණය වුණා. කාලයක් තිස්සේ බලහත්කාරයෙන් රුපියල් 200/ පමණ රඳවාගෙන සිට අතහැරපු වෙලාවේ ඩොලරයේ වටිනාකම රුපියල් 380/ මට්ටමට ගියා. මේ නිසා ඇතිවුණු බලපෑම පසුගිය කාලය පුරාවටම බුක්ති වින්දා. ආර්ථිකයේ අපනයන ක්ෂේත්‍රය ඇතුලේ විශාල කඩා වැටීමක් සිදුවුණා. අපනයන ක්ෂේත්‍රයේ කුඩා හා මධ්‍යම පරිමාණ ව්‍යාපාර කඩා වැටී ඇති මේ මොහොතේ එක්වරම රුපියල අති ප්‍රමාණය වෙනවා කියන කතාව ජනතාව අතරට ගොස් තිබෙනවා. රුපියල අති ප්‍රමාණය වීමට කරුණු තුනක් බලපා තිබෙනවා. පොලී අනුපාතය, වෙළඳාම, සමපේෂණය යන අවස්ථා තුන අපට ගත හැකියි. අපේ රටේ ආයෝජන ගතහොත් පොලී අනුපාතය ඉහළ මට්ටමක පවතින නිසා ආයෝජන කඩා වැටී තිබෙනවා. ආයෝජන අඩුවෙනවා කියන්නේ අපනයන අඩුවෙනවා කියන එක. අනෙක් පැත්තෙන් ආනයන කොන්ට්රෝල් කර තිබෙන නිසාත් යෙදවුම් ආනයන නැතිවෙලා තිබෙනවා. ඒ නිසා අපනයන කඩා වැටෙන්න එය බලපා තිබෙනවා. සමපේෂණ ගත් විට මේ වෙනකොට ඩොලර් සැපයුම් වැඩිවීමක් තිබෙනවා. සොෆ්ට් පහසුකම නිසා ලැබෙන ඩොලර් 400 වාණිජ බැංකුවල තිබෙන ඩොලර් ප්‍රමාණය වැඩිවෙලා තිබෙන නිසා ඩොලර්වල ද්‍රවශීලතාවය වැඩිවෙලා තිබෙනවා. තාවකාලිකව ඩොලර් සැපයුම වැඩිවෙලා තිබෙන අවස්ථාවක එය පෙන්නුම් කරන්න හැකිවෙලා තිබෙනවා. අයි.එම්.එෆ්. එකෙන් ලැබෙන ඩොලර් ප්‍රමාණය වැඩිවේවි යන චේතනාව නිසා විශේෂයෙන්ම ආයතන අතර, මිනිසුන් අතර තිබෙන ඩොලර් වෙළඳපොළට නිකුත් කරමින් රුපියල් ලබාගැනීමට දරන උත්සාහය නිසා තවදුරටත් කිසියම් ඩොලර් ප්‍රමාණයක් ඩොලර් සැපයුමට එකතු වී තිබෙනවා. ඩොලර්වල සැපයීම වැඩි නිසා රුපියල ශක්තිමත් වීමක් දකින්න පුළුවන්. මේක ඉතා තාවකාලික තත්වයක්. ආර්ථිකයක් ස්ථාවර වෙන්න නම්, මේ රුපියල ශක්තිමත් වීමට මේ ඩොලර් එන්නේ කොහොමද යන්න බැලිය යුතුයි. නිෂ්පාදන ආර්ථිකයක් හදලා, නිෂ්පාදනය වැඩි වෙලා, තිරසාර විදිහට අපේ රටේ අපනයන වැඩිවෙලා, දිගින් දිගටම ඩොලර් සැපයුම වැඩිවෙනවා නම්, මේ රුපියලේ ශක්තිමත්වීම ඉතාමත් වටිනවා. අපි ණයක් අරගැනීම නිසා අපේ ඩොලර් වැඩිවෙනවා නම්, ආනයන කොන්ට්රෝල් කිරීම නිසා ඩොලර් සැපයුම වැඩිවෙනවා නම්, මේක අපිට පිළිගත නොහැකියි. අපි රජයක් ලෙසට ඩොලර් ඉපයීම සඳහා කිසිම ක්‍රියාමාර්ගයක් අරගෙන නැහැ. ප්‍රේෂණය නිසා හෝ සංචාරක කර්මාන්තය වර්ධනය වෙලා රුපියල ශක්තිමත් වීම අපට සතුටු විය හැකියි. මේ තාවකාලික ණය පහසුකමක් නිසා හා අයි.එම්.එෆ්. එකේ ණය ලැබෙයි යන විශ්වාසය නිසා මිනිස්සු වැඩි වැඩියෙන් ඩොලර් මාරු කිරීමට උත්සහ ගන්නා නිසා. මෙය කෘත්‍රිම ඇති කරන ලද තත්වයක් පමණයි. මීට වඩා ඉහළට ගමන් කිරීමට තිබෙන ඉඩකඩ වැඩියි. ආර්ථිකය කඩාවැටීමකට ලක්විය හැකි සලකුණකට තමයි අපට දකින්නට ලැබෙන්නේ. ආර්ථිකය කඩා වැටීමේ පෙර ලකුණක් ලෙස තමයි මම මෙය දකින්නේ.” රුපියල ශක්තිමත් යැයි කියන්නේ ආර්ථිකයේ සැබෑ තත්වය සැඟවීමටයිජාතික ජන බලවේගයේ ආර්ථික කවුන්සිලයේ සාමාජික සුනිල් හඳුන්නෙත්ති “රුපියල ශක්තිමත් වී ඇත කියන මිත්‍යාව හදන්නේ දේශපාලන අරමුණක් සමගයි. ආර්ථිකය ශක්තිමත් කිරීමේ දිශාවකට ගෙනයනවාට වඩා ඉදිරියේදී ඡන්දය පැවැත්වීම හෝ නොපැවැත්වීම තීරණය කර ගන්න, ඉදිරියේදී පැමිණිය හැකි ප්‍රවිරෝධතා කළමනාකරණය කර ගන්න සහ විශේෂයෙන් ජනතාව නොමග යවන්න කෘත්‍රිමව නිර්මාණය කරන ලද තත්වයක්. ශ්‍රී ලංකාවේ ආර්ථික ප්‍රතිපත්තියට අදාළ මූල්‍ය වෙළඳපොළේදී ආණ්ඩුවේ ප්‍රතිපත්තිය වී තිබෙන්නේ පාවෙන ආර්ථිකයක් හෝ පාලිත ආර්ථිකයක් නෙමෙයි. පාවෙන පාලිත ආර්ථිකයක්. මේ ආර්ථික තත්වය හදාගෙන තිබෙන්නේ ආණ්ඩුවට අවශ්‍ය වූ විට පාකරන්න සහ තමන්ට අවශ්‍ය වූ විට තදකිරීමටයි. දැන් විනිමය පාවෙන්නෙත් නැහැ. පාලිතභාවයකට ගෙනැල්ලත් නැහැ. එය තීරණය කරන්නේ මහ බැංකුවයි. දැන් මහ බැංකුව එසේ කරන්නේ සමස්ත ආර්ථික ගැන නොසිතා දේශපාලන වුවමනාව වෙනුවෙන්. මහ බැංකුවේ කිසිදු ස්වාධීනත්වයක් දැන් නැහැ. ඔවුන් එසේ කරන්නේ ආණ්ඩුවේ දේශපාලන න්‍යාය පත්‍රයත් එක්කයි. භාණ්ඩාගාර ලේකම්වරයා මහ බැංකුවේ මුදල් මණ්ඩලයේ ප්‍රධානියෙක්. අද ඔහු මැතිවරණ කොමිසම කියද්දිත් ශ්‍රේෂ්ඨාධිකරණය කියද්දිත් මැතිවරණයට මුදල් දෙන්නේ නැහැ. මේ ලේකම්වරයා හොරාගෙන්ම පේන අහනවා වගේ මුදල් නිකුත් කිරීමට මුදල් ඇමති රනිල්ගෙන් අහනවා. මුදල් මණ්ඩලය නියෝජනය කරන්නේ මෙවැනි අයෙක්. මේ තීරණය මගින් රුපියල ශක්තිමත් කළා. ඔවුන්ට පෙන්නන්න අවශ්‍ය වී තිබෙන්නේ රටේ ඩොලර් අර්බුදය විසඳෙන්න පටන් අරන් තිබෙන බවයි. දැන් ආර්ථිකය හැදෙන බව පෙන්වීමට ඔවුන්ට අවශ්‍යයි. ඒ නිසා මේ පාලනය වෙනස් කරන්න අවශ්‍ය නැහැ කියන මිත්‍යාව නිර්මාණය කිරීමට ඔවුන්ට අවශ්‍යයි. මීට කලිනුත් ලංකාවේ මෙවැනි සංධිස්ථාන තිබුණා. යුද්ධය ඉවර කළාම ආර්ථිකය හැදෙන බව කිවුවා. හැබැයි යුද්ධය ඉවර වුණාට ආර්ථිකය හැදුණේ නැහැ. කොරෝනා ඉවර වුණාට පස්සෙ ආර්ථිකය හැදෙනවා කියලා මතයක් කිවුවා. හැබැයි කොරෝනා ඉවර වුණාට ආර්ථිකය හැදුණෙ නෑ. දැන් මතයක් හදනවා, ඩොලර් ප්‍රශ්නය විසඳෙන්න යනවා කියලා. රුපියල ශක්තිමත් වෙන්න පටන් අරන් තියෙනවා කියලා. ජාත්‍යන්තර මූල්‍ය අරමුදලේ ණය ලැබුණාම ආර්ථිකය හැදෙනවා කියලා. ඒක කඩාකප්පල් කරන්න පිරිසක් උත්සාහ කරනවා කියලා. මම දැක්කා ප්‍රවෘත්තියක් තියෙනවා ලෝකයේ ක්‍රියාකාරීම මුදල් ඒකක බවට රුපියල පත්වී තිබෙන බව එයින් කියවුණා. ඇමරිකානු ඩෙලරයටත් වඩා රුපියල ක්‍රියාකාරී මුදලක් වී තිබෙන වෙලාවෙ වෘත්තිකයො පාරෙ උද්ඝෝෂණ කරන්නේ ඇයිදැයි ඔවුන් අසා තිබුණා. මේ නිර්මාණය කර තිබෙන මිත්‍යාව ඉතාම පැහැදිලියි.අපි රුපියල ශක්තිමත් වුණා කියල උපකල්පනය කළොත් ඇමරිකාවටත් වඩා වේගයෙන් ලංකාව දියුණ වෙන්න පටන් අරන් කියල හිතුවොත් වෘත්තිකයින්ට මේ තරම් බදු ගහන්නේ ඇයි? පනවන ලද බදු අයින් කරන්න බැරි ඇයි? මිනිස්සු පාරට බස්සල තියෙන්නෙ ඇයි? බෙහෙත් ටික ගෙන්න බැරි ඇයි? ඇමතිවරයෙක් කියනවා, අත්‍යාවශ්‍ය නොවන ශල්‍යකර්ම නවත්වන්න කියලා. දැන් රුපියල ශක්තිමත් වෙලානම්, බෙහෙත් ගෙන්න පුළුවන්නම් ඇයි එහෙම කියන්නෙ. බඩු මිල වේගයෙන් අඩු කරන්න පුළුවන්. ජනතාවට සහන දෙන්න පුළුවන්. කෙනෙකුට එහෙම හිතන්න පුළුවන්. ඉතාම පැහැදිලියි, මේක මොහොතකට හදපු මිත්‍යා තත්වයක්. ජනතාවට කුමනාකාරයක හෝ සහනයක් ලැබෙන්නේනම් අපේ කිසිදු අකමැත්තක් නැහැ. පාරිභෝගික ජනතාවට, සුළු හා මධ්‍යපරිමාණ කර්මාන්තකරුවන්ට සුළු හෝ සහනයක් ලැබෙන්නේනම් ඉතාම වටිනවා. එහෙත් මේ හදිසි තීරණය විසින් අර්බුදයට යන ක්ෂේත්‍ර ගණනාවක් තියෙනවා. විශේෂයෙන් කලින් මිලදී ගැනීම්වලට එකඟ වුණු, ගිවිසුම් ගතවූ අපනයනකරුවන් අද බරපතළ අර්බුදයකට ලක්වී තිබෙනවා. මේ ආණ්ඩුවේ අත්තනෝමතික දූෂිත තීන්දු නිසා අසරණභාවයට පත්ව තවමත් අපනයන ක්ෂේත්‍රයේ රැඳී සිටින ඇඟළුම් වැනි අපනයනකරුවන් නිසා තමයි සැලකිය යුතු ඩොලර් ප්‍රමාණයක් මෙරටට එන්නේ. කවරාකාරයේ බදු පනවනු ලැබූවත් මේ මිල ගිවිසුම්වලට පැමිණි අය අමුද්‍රව්‍ය මිලදී ගෙන තිබෙන්නේ ඩොලරය රුපියල් 360 ප්‍රමාණයටයි. නමුත් ඔවුන්ට ඒවා ලැබීම් සිදුවන්නේ රු. 311/-යි. දැන් ඔවුන්ට අපනයන කටයුතු කිරීමට සිදු වී තිබෙන්නේ රු. 40-50ක පාඩුවක් මතයි. සුළු අපනයන භෝග කර්මාන්තය තුළත් තත්වය එහෙමයි. දැනටත් විශාල පිරිසක් රැකියාවල රැඳී සිටින්නේ මේ ක්ෂේත්‍රවලයි. ඔවුන්ට බරපතළ පහරක් මෙයින් වදිනවා. නමුත් ආන්ඩුව ඒ ගන හිතලවත් නැහැ. ඒ වගේම ආනයන උපරිම සීමා කරන ලද තත්වයක් තුළ, පොලී අනුපාත ඉහළම අගයක් ගත් තත්වයක් තුළ තමයි මෙසේ වෙමින් තිබෙන්නේ. ඔවුන් මුල්‍ය වෙළඳපොළ තුළ මේ විනිමය අනුපාත පවත්වා ගන්නේ ඉහළම පොලී අනුපාත පවත්වා ගන්නා ගමනුයි. මේ ආර්ථිකය හකුළා, සීමා කර, අපනයන අධෛර්යමත් කර, ආනයන සීමා කරන ලද තත්වයක් තුළ මෙසේ කෘත්‍රිම තාවකාලික තත්වයකින් මේ මොහොත පැන ගත්තත් බරපතළ අර්බුදයක් නුදුරේදී පැමිණෙන බව පැහැදිලියි. එක මෙහොතක සමපේක්ෂණ වාසිය ලැබෙන්නේ කිහිප දෙනකුට පමණයි. ආර්ථිකයේ වංචාව දූෂණය හොරකම නතර නොකර, දේහපාලන ස්ථාවරත්වයක් හදන්නේ නැතිව ආයෝජන කැඳවන්න මේ තත්වය වාසියක් වන්නේ නැහැ. පීඩාවට පත් ජන කණ්ඩායම් එයින් ගලවා ගන්න මෙයින් වාසිදායක තත්වයක් ඇති කරන්නේ නැහැ. මේ හදන්න උත්සාහ කරන මතය මේ මොහොතේ බල මාරුවක් කිරීම හොඳ නැති නිසා අපටම බලයේ ඉන්න දෙන්න කියන එකයි. මේ වෙලාවේ උද්ඝෝෂණ කරන්න එපා කියන එකයි. සහන ඉල්ලන්න එපා. එතකන් ඡන්ද තියන්නත් එපා කියන කතාවයි. ඉදිරි අප්‍රේල් 18වැනිදාට ඩො.බි. 1.25ක ස්වෛරී බැඳුම්කරයක් කල් පිරීම නිසා ගෙවන්න තිබෙනවා. එයින් කොපමණ ප්‍රමාණයක් ආපසු ගෙවන්නේදැයි දැන් ආණ්ඩුව කිව යුතුව තිබෙනවා. තමන් එයට ප්‍රතිචාර දක්වන්නේ කෙසේදැයි ආණ්ඩුව තවම කියන්නේ නැහැ. එසේ තිබියෙදී රුපියල ශක්තිමත් යැයි කියමින් සිටින්නේ ආර්ථිකයේ සැබෑ තත්වය සැඟවීමටයි.”", "URL": "https://lankatruth.com/si/?p=145451", "Category": "ආර්ථික පුවත්", "Parent URL": null}