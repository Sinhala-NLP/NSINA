{"Source": "Lankatruth", "Timestamp": "August 25, 2018", "Headline": "මැති ඇමතිවරුන්ගේ කිරි හරක් ජාවාරමෙන් කිරි ගොවියා අමාරුවේ වැටෙයි", "News Content": "ආණ්ඩුවේ සහන ණය ක්‍රියාවලිය යටතේ විදේශ රටවලින් ගෙනා කිරි ගවයින් මිලදී ගත් ගොවීන් එම කිරි ගවයින්ගෙන් අපේක්ෂිත ආධායමක් නොලැබීම හේතුවෙන් නිසා දැඩි අසීරුතාවයකට පත්ව සිටියි. දේශිය කිරි කර්මාන්තය ඉහළ නැංවීම සඳහා බව පවසමින් ඕස්ට්‍රේලියාවෙන් ආනයනය කරන ලද කිරි ගවයන් වීසිදාහක් පමණ දිවයිනේ විවිධ ප්‍රදේශවල මහා පරිමාණ කිරි ගොවීන් වෙත ආණ්ඩුව විසින් ලබා දී තිබිණි. එසේ ඕස්ට්‍රේලියාවෙන් ගෙන්වන ලද කිරි ගවයින් මිලදීගෙන කිරිගොවි පාලනය සිදු කරමින් සිටින ව්‍යාපාරිකයන් කියා සිටින්නේ මේ වනවිට එම කිරි ගවයින්ගෙන් අපේක්ෂිත කිරි ප්‍රමාණය නොමැතිව අති විශාල මුදල් කන්දරාවක් වියදම් කිරීමෙන් කිරි ගොවි ව්‍යාපාරිකයන් සිය දිවි හානි කර ගැනීමේ තත්ත්වයට පත්ව ඇති බවයි. දිනකට එක් ගොවිපළකින් රුපියල් ලක්ෂයකට වඩා විශාල පාඩුවක් සිදු වෙමින් අතිවිශාල ණය කන්දක තමන් සිරව සිටින බවද ඔවුහු පවසති. රජය මැදිහත්ව පෞද්ගලික ආයතනයකට මුදල් ලබාගෙන මෙම කිරි හරක් තමන් වෙත ලබාදුන් බවත් මෙම එක් ගවයෙකුගේ වටිනාකම රුපියල් ලක්ෂ 5ක් බවත් ගොවීහු පෙන්වා දෙති. එයින් රුපියල් ලක්ෂ දෙකහමාරක් රජයේ මුදලින් සහ ලක්ෂ දෙකහමාරක් පුද්ගලික ව්‍යාපාරිකයන රජයේ බැංකුවලින් ණය ලබාගෙන මෙම ගවයන් මිලදී ගත් බවද ඔවුහු පවසති. ඕස්ට්‍රේලියාවේ සීමාසහිත rural export පුද්ගලික සමාගම පශු සම්පත් සංවර්ධන මණ්ඩලය අතර ගිවිසුම ප්‍රකාරව මෙම කිරි දෙනුන් මෙරටට ආනයනය කොට තිබිණි. කෙසේවෙතත් මෙම කිරි ගවයි ආනයනය කිරීමේ දී බරපතල මූල්‍ය වංචා රැසක් සිදුව ඇති බව 2018 මැයි මාසයේ විගණකාධිපති ගාමිණී විජේසිංහ මහතා විසින් පෙන්වා දී තිබීමද විශේෂත්වයකි. මේ සම්බන්ධයෙන් වූ කරුණු සමස්ත ලංකා ගොවිජන සම්මේලනය විසින් දිගින් දිගටම රටට අනාවරණය කළ අතර පසුගියදා විගණකාධිපති දෙපාර්තමේන්තුව වෙත පැමිණිල්ලක්ද ඉදිරිපත් කරන ලදී. පැවති රාජපක්ෂ ආණ්ඩුව සමයේදී මෙන්ම වත්මන් රනිල් – මෛත්‍රී පාලනයේදීද මෙම තත්වයෙන් බාල කිරි ගවයින් ආනයන කිරීම සිදුව ඇත. මෙම කිරි ගවයින් බොහොමයක් ගැබ් නොගැනීම සහ ඔවුන්ගේ නියමිත පරිදි කිරි නිෂ්පාදනයක් නොමැතිවීම එමෙන්ම විවිධ ලෙඩරෝග වලට ලක්වූ සතුන් මෙරටට ආනයනය කිරීම හේතුවෙන් ගොවීන් දැඩි අසීරුතාවයකට පත්ව ඇති බව විගනකාදිපති වාර්තාවේද සඳහන් කොට තිබීම විශේෂත්වයකි. මෙම කිරි ගවයින් ආනයනය කිරීමේ දී අතිවිශාල රාජ්‍ය මුදල් අවභාවිතා වී ඇති බවත් එමෙන්ම කිරි ගවයින් විසිදාහක් ආනයනය යටතේ 2017 වසරේ දෙසැම්බර් 27 දින ගෙන්වා තිබූ කිරි ගවයින් පිළිබඳව සත්ව නිරෝධායන නිලධාරි සහ පසු වෛද්‍ය පර්යේෂණ අධ්‍යක්ෂ විසින් නිරෝධායන වාර්තාව අනුව එම සතුන් රෝගකාරක දේශීය ගවයින් වෙත සහ මනුෂ්‍යයන් වෙතද බෝවීමේ අවදානමක් ඇති බව සත්ත්ව නිරෝධායන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් විසින් ග්‍රමීය ආර්ථික පිළිබඳ අමාත්‍යශයේ ලේකම් වරයා වෙත 2018 පෙබරවාරි 28 දින ලිඛිතව දැනුම් දී තිබෙන බවද වාර්තාවේ සඳහන් කොට තිබේ. ආණ්ඩුවේ අනුග්‍රහය යටතේ අතිවිශාල මූල්‍ය ප්‍රමාණයක් බැංකුවලින් ලබාගෙන මේ වනවිට දැඩි ආර්ථික දුෂ්කරතාවයන්ට පත්ව සිටින මහා පරිමාණ කිරි ගොවීන් කියා සිටින්නේ ග්‍රාමීය ආර්ථික අමාත්‍යංශයේ අවධානය යොමු කොට මෙම සතුන් නැවතත් රජයට පවරාගෙන තමන් ණය කරුවන් වීමෙන් මුදාහරින ලෙසයි. එමෙන්ම එයින් ලාභයක් ලබා ගනීමට හැකි නම් රජය ඉදිරිපත් කළ මෙම ගොවිපළවල් පවත්වාගෙන ගොස් පෙන්වන්නැයි ඔවුහු ඉල්ලා සිටිති.", "URL": "https://lankatruth.com/si/?p=58321", "Category": "පුවත්", "Parent URL": null}