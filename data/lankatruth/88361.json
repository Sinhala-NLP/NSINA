{"Source": "Lankatruth", "Timestamp": "January 6, 2020", "Headline": "මාසයකට පසු රාජ්‍ය අමාත්‍යවරු සිව් දෙනෙකුගේ විෂයයන් ගැසට් කරයි", "News Content": "පැවති ජනාධිපතිවරණයෙන් පසු පිහිටවූ පොහොට්ටු + ශ්‍රීලනිප ආණ්ඩුවේ රාජ්‍ය ඇමතිවරු 2019.11.27 වනදා දිවුරුම් දුන් අතර එම රාජ්‍ය ඇමතිවරු සිව් දෙනෙකුගේ විෂය පථයන් ගැසට් කර තිබේ. ඒ අනුව අග්‍රාමාත්‍ය මහින්ද රාජපක්ෂ මහතා සහ අධ්‍යාපන ක්‍රීඩා හා තරුණ කටයුතු පිළිබඳ අමාත්‍ය ඩලස් අලහප්පෙරුම මහතා විසින් මෙම ගැසට් නිවේදනය නිකුත් කර තිබේ. එම ගැසට් නිවේදනය අනුව ජෝන් සෙනෙවිරත්න, ශෙහාන් සේමසිංහ, දුමින්ද දිසානායක සහ රංජිත් සියඹලාපිටිය යන රාජ්‍ය අමාත්‍යවරුන්ට අදාල විෂය පථයන් මෙලෙස ගැසට් කර ඇත. එහිදී අග්‍රමාත්‍ය මහින්ද රාජපක්ෂ මහතා යටතේ පවතින අමාත්‍යාංශවල ජාතික ප්‍රතිපත්ති දෙපාර්තමේන්තුව, පොදු ව්‍යාපාර දෙපාර්තමේන්තුව, වෙළඳ සහ ආයෝජන දෙපාර්තමේන්තුව, ජන හා සංඛ්‍යා ලේඛන දෙපාර්තමේන්තුව, තක්සේරු දෙපාර්තමේන්තුව, සමාගම් ලියංපදිංචි කිරීමේ දෙපාර්තමේන්තුව, වාණිජ දෙපාර්මේන්තුව සහ තිරසාර සංවර්ධන සභාව යන ආයතන රාජ්‍ය අමාත්‍ය ජෝන් සෙනෙවිරත්න මහතා යටතට පවරා ඇත. අග්‍රමාත්‍ය මහින්ද රාජපක්ෂ මහතා යටතේ පවතින ණය තොරතුරු කාර්යාංශය, සංවර්ධන මූල්‍ය දෙපාර්තමේන්තුව, අපනයන සංරක්ෂණ මණ්ඩලය, ග්‍රාමීය සංවර්ධන බැංකුව සහ නිවාස සංවර්ධන මූල්‍ය සභාව ශෙහාන් සේමසිංහ රාජ්‍ය අමාත්‍යවරයා යටතට පවරා තිබේ. ඩලස් අලහප්පෙරුම අමාත්‍යවරයා යටතේ පවතින ජාතික තරුණ සේවා සභාව, ජාතික තරුණ සේවා සම්මත අධිකාරිය, ජාතික තරුණ සේවා සමූපාකාර නායකත්ව සංවර්ධනය රාජ්‍ය අමාත්‍ය දුමින්ද දිසානායක මහතා යටතට පවරා ඇත. ඩලස් අලහප්පෙරුම අමාත්‍යවරයා යටතේ පවතින අධ්‍යාපන ප්‍රකාශන දෙපර්තමේන්තුව, ශ්‍රී ලංකා ප්‍රකාශන සංවර්ධන කාර්යාංය, ජාතික පුස්තකාල සහ ප්‍රලේඛන සේවා මණ්ඩලය, පිරිවෙන් අධ්‍යාපන මණ්ඩලය හා රාජ්‍ය මුද්‍රණ නීතිගත සංස්ථාව රාජ්‍ය අමාත්‍ය රංජිත් සියඹලාපිටිය මහතා යටතට පවරා තිබේ.", "URL": "https://lankatruth.com/si/?p=88361", "Category": "පුවත්", "Parent URL": null}