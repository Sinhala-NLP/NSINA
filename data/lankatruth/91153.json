{"Source": "Lankatruth", "Timestamp": "March 17, 2020", "Headline": "කොරෝනා හේතුවෙන් ලොව රටවල් රැසක මැතිවරණ කල් දමයි", "News Content": "මේ වනවිට ලොව පුරා පැතිර යමින් තිබෙන කොරෝනා වසංගත තත්වය හේතුවෙන් ලොව බොහෝ රටවල් සිය විවිධ මැතිවරණ කල් දමමින් තිබේ. ඒ අනුව එක්සත් රාජධානියේ ලන්ඩන් හි ලබන මැයි 07 වනදා පැවැත්වීමට නියමිතව තිබූ පළාත් පාලන හා නගරාධිපති ඡන්ද විමසීම 2021 මැයි දක්වා කල් දමා ඇත. එමෙන්ම ඕස්ට්‍රේලියාවේ වික්ටෝරියා ප්‍රාන්තයේ අතුරුමැතිවරණයද කල් දමා තිබේ. එම මැතිවරණය මෙම අප්‍රේල් 04 වනදා පැවැත්වීමට නියමිතව තිබූ අතර එයද දින නියමයක් නොමැතිව කල් දමා ඇත. එමෙන්ම ඇමරිකා එක්සත් ජනපදයේ මැසචුසෙට්ස් ප්‍රාන්තයේ වෙල්ස්ලි හි නාගරික මැතිවරණය මාරුතු 17 දින පැවැත්වීමට නියමිත තිබියදී කල්දමා තිබේ. එමෙන්ම එක්සත් ජනපදයේ ජනාධිපතිවරණය සඳහා අපේක්ෂකයින් තෝරා ගැනීමේ ප්‍රාථමික වටයේ මැතිවරණයේ ජෝර්ජියා ප්‍රාන්තය තුළ මෙම මැතිවරණය මාර්තු 02ක ආරම්භ වී මාර්තු 20 දක්වා පැවැත්වීමට නියමිතව තිබිණි. කොරෝනා වෛරසයේ පැතිරයාම හේතුවෙන් එම මැතිවරණ ක්‍රියාවලිය නවතා මැයි 19 දක්වා කල්දමා ඇත. එමෙන්ම ලිසියානා ප්‍රාන්තයද මෙම ඡන්දය ජුනි දක්වා කල් දමා තිබේ. එමෙන්ම ඉන්දියාවේ ආන්ද්‍රා ප්‍රදේශ් හි ප්‍රාන්ත මැතිවරණය මාර්තු 21,23,27 හා 29 පැවැත්වීමට නියමිතව තිබූ අතර සති 06කින් කල් දමා ඇත. එමෙන්ම ප්‍රංශයේ නගරාධිපති ඡන්දයේ දෙවන වටය ජුනි 21 දක්වා කල් දමා තිබේ.", "URL": "https://lankatruth.com/si/?p=91153", "Category": "පුවත්", "Parent URL": null}