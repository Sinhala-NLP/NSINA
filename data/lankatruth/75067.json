{"Source": "Lankatruth", "Timestamp": "June 4, 2019", "Headline": "වෛද්‍ය ෂාෆි තවමත් වරදකරුවෙක් නෙවෙයි – ඔහුට ඇත්තේ වත්කම් පිළිබඳ පැමිණිල්ලක්", "News Content": "කුරුණෑගල රෝහලේ වෛද්‍ය ෂාෆි ෂිහාබ්දින් මහතා අත්අඩංගුවට පත්ව ඇත්තේ වත්කම් ඉපයීම පිළිබඳව ලැබී ඇති පැමිණිල්ලකට බවත් ඒ සම්බන්ධයෙන් හෝ වඳ සැත්කම් සම්බන්ධයෙන් හෝ ඔහු මෙතෙක් වැරදිකරුවෙකු වී නැති බවත් රජයේ වෛද්‍ය නිලධාරීන්ගේ සංගමය අවධාරණය කරයි. වෛද්‍ය ෂාෆි ෂිහාබ්දින් සිදුකළ සිසේරියන් සැත්කම්වලදී වන්ධ්‍යාකරණයට ලක්වූ බවට මවුවරුන් සිදුකර තිබෙන පැමිණිලි පිළිබඳ සොයා බැලීමට මුලින්ම පර්යේෂණ කමිටුවක් පත්කළ යුතු බව ඊයේ (03) පැවති එම මාධ්‍ය හමුවේදී එම සංගමයේ සහකාර ලේකම් වෛද්‍ය නවින්ද සොයිසා මහතා සදහන් කළේ ය. පොලීසියට අදාළ පැමිණිලි භාරගැනීමට හැකියාව තිබුණද, විද්‍යාත්මක පරීක්ෂණයක් කිරීමට පොලීසියට හැකියාවක් නොමැති බවත් විද්‍යාත්මක පරීක්ෂාවකට පෙර ස්වාධීන පර්යේෂණ කමිටුවක් පත්කළ යුතු බවත් ඔවුන් අවධාරනය කරති. වඳභාවයට ලක්ව තිබේද යන්න සොයා බැලීමට ලංකාව තුළ පහසුකම් තිබෙන බවත් එම පරීක්ෂාව සිදුකළ යුත්තේ මවුවරුන් අගතියට පත්නොවන ආකාරයට බවත් ඔවුන් අවධාරණය කරති. එමෙන්ම දරුවන් ලැබෙන්න ඉන්න අම්මලට දීපු බෙහෙත දින පැනලා නම් ඒ අම්මලාට දීපු බෙහෙත දින පැනලා තිබූ බව විගණකාධිපතිවරයා සිය වාර්තාවකින් හෙළි කර තිබියදී වෛද්‍ය ෂාෆි අත්අඩංගුවට ගැනීමටත් සෞඛ්‍ය අමාත්‍ය රාජිත සේනාරත්න අත්අඩංගුවට නොගෙන සිටින්නේත් කෙසේදැයි ඔවූහු එහිදී ප්‍රශ්න කර සිටිති. එමෙන්ම වෛද්‍ය ෂිෆිගේ වත්කම් පිළිබඳ පරීක්ෂණ සිදු කරන ආකාරයට රාජිත සේනාරත්න අමාත්‍යවරයාද අත්අඩංගුවට ගෙන ඔහුගේද වත්කම් පිළිබඳව පරීක්ෂණ සිදු කළ යුතු බවද ඔවූහු අවධාරණය කරති.", "URL": "https://lankatruth.com/si/?p=75067", "Category": "පුවත්", "Parent URL": null}