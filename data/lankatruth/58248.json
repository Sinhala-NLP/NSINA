{"Source": "Lankatruth", "Timestamp": "August 24, 2018", "Headline": "සිසුවියක අපයෝජනය කළ යොවුන් පාර්ලිමේන්තු මන්ත්‍රි රක්ෂිත බන්ධනාගාරයට", "News Content": "මුලතිව් උදයාර්කට්ටු ප්‍රදේශයේ පාසලක උසස් පෙළ විභාගයට පෙනී සිට නැවත නිවෙස බලා යමින් සිටි සිසුවියක පැහැරගෙන ගොස් අපයෝජනය කළ අයකු සැප්තැම්බර් 06 වැනිදා දක්වා රක්ෂිත බන්ධනාගාර ගත කිරීමට මුලතිව් මහෙස්ත්‍රාත් එස්. පරමසෝති මහතා නියෝග කර තිබේ. මේ තරුණිය දූෂණය කිරීමේ සිද්ධියට සම්බන්ධ පුද්ගලයා 2017/2018 වසර යොවුන් පාර්ලිමේන්තු මන්ත්‍රිවරයකු ලෙස කටයුතු කරන පුද්ගලයකු බව පුදුකුඩුඉරිප්පු පොලිසිය කියයි. අදාළ සිසුවිය පසුගිය 19 වැනිදා විභාගය නිමාවී නැවත නිවෙස බලා එමින් සිටියදී 26 හැවිරිදි යොවුන් පාර්ලිමේන්තු මන්ත්‍රිවරයා හා ඔහුගේ මිතුරකු විසින් වෑන් රථයකින් සිසුවිය පැහැරගෙන ගොස් පලෙයි ප්‍රදේශයේ කැලෑවක රඳවාගෙන අපයෝජනය කොට ඇති බවයි. සිසුවිය විභාගයට ගොස් නැවත නිවෙසට නොපැමිණි බවට සිසුවියගේ ඥාතීන්පුදුකුඩුඉරිප්පු පොලිසියට කළ පැමිණිල්ලක් අනුව පොලිසිය කළ පරීක්ෂණයකදී සැකකරු අත්අඩංගුවට ගෙන ඇත. සැකකාර මන්ත්‍රිවරයා විසින් පලෙයි ප්‍රදේශයේ කැලෑවකදී සිසුවිය අපයෝජනයට ලක්කොට 20 වැනිදා නැවත සිසුවිය මුදා හැරීමෙන් අනතුරුව නිවෙස වෙත පැමිණ ඇති අතර එහිදී සිසුවිය ඥාතීන් හා පොලිසිය වෙත සිද්ධිය අනාවරණය කර තිබේ. අනතුරුව පොලිසිය විසින් සැකකාර යොවුන් පාර්ලිමේන්තු මන්ත්‍රිවරයා ඇතුළු ඔහුගේ මිතුරා අත්අඩංගුවට ගෙන ඇත. සැකකරුවන් දෙදෙනා මහෙස්ත්‍රාත්වරයා හමුවට ඉදිරිපත් කිරීමෙන් පසුව ඔවුන් ලබන 06දා තෙක් රක්ෂිත බන්ධනාගාර ගත කිරිමට නියෝග කර ඇති මහෙස්ත්‍රාත්වරයා සිසුවිය මුලතිව් රෝහලට යවා වෛද්‍ය පරීක්ෂණයක් කොට එම වාර්තාව අධිකරණය හමුවට ඉදිරිපත් කරන මෙන් පොලිසියට නියෝග කර තිබේ.", "URL": "https://lankatruth.com/si/?p=58248", "Category": "පුවත්", "Parent URL": null}