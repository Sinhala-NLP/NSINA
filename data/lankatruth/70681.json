{"Source": "Lankatruth", "Timestamp": "March 19, 2019", "Headline": "ස්වර්ණවාහිනී රාත්‍රී ප්‍රවෘත්ති විකාශය නතරවෙයි…", "News Content": "ස්වර්ණවාහිනී රූපවාහිනී නාලිකාවේ රාත්‍රී 7 ප්‍රවෘත්ති විකාශය අත්හිටුවා තිබේ. ඒ එම නාලිකාවේ සේවකයන් විසින් ආරම්භ කර ඇති වැඩ වර්ජනයක් හේතුවෙනි. ස්වර්ණවාහිනී ආයතනයේ ප්‍රධාන විධායක නිලධාරී මහේන් පෙරේරා මහතා වහාම ඉවත් කරන ලෙස පාලනාධිකාරියට බල කරමින් එහි සේවයේ නියුතු සේවකයන් බහුතරයකගේ සහභාගිත්වයෙන් ඊයේ (18) වෘත්තීය සමිතියක් ගොඩනැගීම හේතුවෙන් එම වෘත්තීය සමිතියේ සභාපති, ලේකම් ඇතුළු නිලධාරී මණ්ඩලය හා ඊයේ ඔවුන් පැවැත්වූ රැස්විමේදී අදහස් ප්‍රකාශ කළ පිරිසද ඇතුළුව 15 දෙනෙකුගේ වැඩතහනමට විරෝධය දක්වා මෙම වර්ජනය ආරම්භ කර ඇති බව වාර්තා වේ. වැඩ තහනමට ලක් කළ වෘත්තීය සමිති නායකයන් ඇතුළු 15 දෙනා සේවයේ පිහිටුවා තම ඉල්ලීමට යහපත් ප්‍රතිචාර ලැබෙන තුරු වර්ජනය අඛණ්ඩව සිදු කිරීමට සේවකයන් තීරණය කර ඇති බවද වාර්තා වේ. එම ආයතනයේ සේවකයන් බහුතරයක්මෙම වෘත්තීය සමිති ක්‍රියාමාර්ගය සමග එක්ව ඇති බවද වැඩිදුරටත් වාර්තා වේ. මේ වනවිට මෙම අත්තනෝමතික සේවක තහනමට එරෙහිව ඔවුන් කම්කරු කොමසාරිස් කාර්යාලයට හා පොලිසියට පැමිණිලි කර ඇති බවද වාර්තා වේ.", "URL": "https://lankatruth.com/si/?p=70681", "Category": "පුවත්", "Parent URL": null}