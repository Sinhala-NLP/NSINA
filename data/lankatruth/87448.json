{"Source": "Lankatruth", "Timestamp": "December 18, 2019", "Headline": "කෑගල්ල අධිකරණ භූමියේ සිදුවූ පිහි ඇනුම් සිද්ධියට පොලිස් සැරයන්වරුන් දෙදෙනෙකුගේ වැඩ තහනම් කරයි", "News Content": "ඊයේ(17) දින කෑගල්ල අධිකරණ භූමිය තුළ දී පිහි ඇනුමකින් කාන්තාවක් මියයෑමේ සිද්ධිය සම්බන්ධව, අධිකරණ භූමියේ ආරක්ෂාවට සිටි පොලිස් සැරයන්වරුන් දෙදෙනෙකුගේ වැඩ තහනම් කර තිබේ. නඩුවකට පෙනී සිටීම සඳහා කෑගල්ල අධිකරණය වෙත පැමිණ සිටි කාන්තාවකට, ඇයගේ සැමියා විසින් එල්ලකළ පිහි ඇනුමකින් අදාල කාන්තාව එම ස්ථානයේම මියගොස් ඇති අතර සැකකාර පුද්ගලයා එහිදී අත්අඩංගුවට ගෙන තිබිණි. මෙලෙස ජීවිතක්ෂයට පත්ව ඇත්තේ රඹුක්කන ප්‍රදේශයේ පදිංචිව සිටි 50 හැවිරිදි දෙදරු මවකි. පිහිඇනුම සිදුකළ ඇයගේ ස්වාමිපුරුෂයා යුධ හමුදා සාමාජිකයෙකු වේ. මෙම සිද්ධිය සම්බන්ධයෙන් තම රාජකාරිය නිසි පරිදි ඉටු නොකිරීමේ චෝදනාව මත පොලිස් සැරයන්වරුන් දෙදෙනාගේ වැඩ තහනම් කර තිබේ.", "URL": "https://lankatruth.com/si/?p=87448", "Category": "පුවත්", "Parent URL": null}