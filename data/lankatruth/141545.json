{"Source": "Lankatruth", "Timestamp": "November 2, 2022", "Headline": "අවුරුද්දටම වෙන් කළ මුදල මාස 4න් ඉවර කරලා – ආර්ථික විශේෂඥයින් හෙළි කරයි", "News Content": "ගෙවී යන 2022 වර්ෂය වෙනුවෙන් ඇස්තමේන්තු කළ මුලු රාජ්‍ය වියදම මුල් මාස 4 තුළ දරා ඇති බව පේරාදෙණිය සහ රුහුණු විශ්ව විද්‍යාල ආර්ථික විද්‍යා මහාචාර්යවරුන් පෙන්වා දෙති.  පේරාදෙණිය විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය වසන්ත අතුකෝරල සහ රුහුණු විශ්ව විද්‍යාලයේ ආර්ථික විද්‍යා අධ්‍යයන අංශයේ ආචාර්ය නන්සිරි කිහිඹියහෙට්ටි මේ සම්බන්ධයෙන් තොරතුරු හෙළිකර තිබේ. මෙම තත්වය නිසා විශේෂයෙන්ම රාජ්‍ය ණය බර ඉතා සීග්‍රයෙන් වැඩිවී ඇති ආකාරය මෙම විශේෂඥයින් වැඩි දුරටත් පෙන්වා දී ඇත.  මෙම වසරේ ජනවාර් මස ආරම්භ වෙනවිට රජයේ සමස්ත ණය බර රුපියල් කෝටි 1,758,900 වී තිබු අතර අප්‍රේල් මාසය අවසන් වනවිට එය රුපියල් කෝටි 2,331,000 දක්වා වර්ධනය වී ඇති ආකාරය මහ බැංකුව නිකුත් කළ නිල ලේඛන ඇසුරෙන් පෙන්වා දී තිබේ.  රටක අයවැය ලේඛනයේ දැක්වෙන මුලු වියදම ඉක්මවා ණය ලබා ගත හොත් එම ඉක්මවන ප්‍රමාණයට සාපේක්ෂව රජයේ සංචිත ඉහල යා යුතු වුවත් ශ්‍රී ලංකාව තුළ එසේ සිදුවී නැති බව පෙන්වා දී ඇත. එසේ වනවිට රජයේ ණය ආපසු ගෙවිය යුතුව තිබුණත් එය ද සිදුකර නැතැයි මෙම විද්වතුන් පෙන්වා දී ඇත. ජනවාරි සිය අප්‍රේල් දක්වා රජයේ මුලු වියදම රුපියල් කෝටි 289,700 වී ඇති අතර එයට ණය වාරික ආපසු ගෙවීමේ මුදල ද ඇතුලත් කළ විට රජයේ මුලු වියදම රුපියල් කෝටි 400,000කට ආසන්නවී ඇති බව හෙළිකර තිබේ.", "URL": "https://lankatruth.com/si/?p=141545", "Category": "ආර්ථික පුවත්", "Parent URL": null}