{"Source": "Lankatruth", "Timestamp": "March 5, 2019", "Headline": "මෛත්‍රී – මහින්ද – රනිල් තුන්දෙනා ම එකඟයි", "News Content": "මහින්ද රාජපක්‍ෂ හදිසියේ ම අමුතු ප‍්‍රකාශයක් කළේ ය. “විධායක ජනාධිපති ක‍්‍රමය අහෝසි කිරීම ජනතා පැතුම” බව කිව්වේ ය. ඒත් එක්ක ම මෛත්‍රීපාල සිරිසේනත් විධායක ජනාධිපති ක‍්‍රමය අහෝසි කිරීමේ වගකීම ඇත්තේ පාර්ලිමේන්තුවට බවත්, එසේ කරන්නේ නම්, තමන් ඒකට එකඟ බවත් කිව්වේ ය. රනිල් වික‍්‍රමසිංහ පසුගිය කාලය පුරාවට ම කිව්වේ, තමන්ගේ පක්‍ෂයේ ප‍්‍රතිපත්තිය එය බව ය. එහෙ ම බැලුවා ම හදිසියේ මේ ඇති වූ වෙනස හොඳ ය. මේ තුන්දෙනා ම එනම්, ජනාධිපති, අගමැති හා විපක්‍ෂ නායක එකඟ නම්, තුනෙන් දෙක පහසුවෙන් ම ගත හැකි ය. තුන්දෙනා නියෝජනය කරන පක්‍ෂ සාමාජිකයන්ට එය කිව්වොත්, පහසුවෙන් ම ජනමත විචාරණයෙන් ද සම්මත කර ගත හැකි ය. තම තමන්ගේ අවංකව ම හෝ තමන් මුහුණ දී සිටින බලය පිළිබඳ ප‍්‍රශ්නය නිසා හෝ එසේ වන්නේ නම්, රටට යහපතකි. රටේ ප‍්‍රජාතන්ත‍්‍රවාදයට ජයග‍්‍රහණයකි. මහින්ද රාජපක්‍ෂ පිළිබඳව ගත්තොත්, ඊ ළඟ ජනාධිපතිවරණයට අපේක්‍ෂකයකු ලෙස ඉදිරිපත්ව ජනාධිපති වීමට හැකියාවක් නැත. ව්‍යවස්ථාව අනුව ඕනෑ නම්, අපේක්‍ෂකයකු ලෙස ඡන්දය ඉල්ලන්නට පුළුවන් ය. එහෙත්, ජනාධිපති වන්නට බැරි ය. එහි පැහැදිලිව ඇත්තේ, දෙවරක් විධායක ජනාධිපති ලෙස ධුරය දැරුවකුට ජනතාව විසින් තෝරා පත් කර ගන්නා ලද ජනාධිපතිවරයකු වන්නට නොහැකි ය යන්න ය. ඒ කියන්නේ, ජනාධිපති ඡන්දයට ඒමෙන් පලක් නොවන බව ය. වෙන කවුරුහරි ජනාධිපති වෙලා මහින්ද අගමැති වුණොත්, ජනාධිපති වෙන්න පුළුවන් කියන කතාවක් පසුගිය කාලයේ කරළියට එක් වී තිබුණා. එහි නීතිමය තත්ත්වය එහෙ ම නොවේ. මහින්ද අගමැති වෙලා වෙන කවුරුන් හෝ ජනාධිපති ලෙස ඉඳලා, ඉල්ලා අස්වුණහොත් හෝ මිය ගියහොත් කෙටි කාලයකට අවස්ථාවක් ලැබිය හැකි ය. ඒ කියන්නේ, මාසයක කාලයකට තාවකාලික ජනාධිපති විය හැකි ය. ඊ ළඟට ඒ මාසය ඇතුළත පාර්ලිමේන්තුවේ බහුතරයකින් ඔහුව අනුමත කළ යුතු ය. එදා ඩී.බී. විජේතුංග ජනාධිපති වුණේ එපරිද්දෙනි. ප්‍රේමදාස ජනාධිපති ඝාතනය වීමත් එක්ක එවකට අගමැති විජේතුංග ජනාධිපති වුණේ ය. මාසයක් තුළ පාර්ලිමේන්තුවේ සම්මත විය යුතු වුවත්, යූ.එන්.පී.යේ බහුතරය ඊට විරුද්ධ නොවුණේ ය. ඒ නිසා විජේතුංග අවුරුද්දක කාලයක් ජනාධිපති ධුරය දැරුවේ ය. එහෙම නැතිව ඔය පුටුවේ වාඩි වෙන කිසි කෙනෙක් ඉල්ලා අස් වෙනවා කියන කතාව මිථ්‍යාවක් ය. ඒක කවදාවත් ම සිදු වන දෙයක් නොවේ ය. එහෙම බැලුවා ම වෙන කවුරුහරි ඩමියක් වැඩේට දාලා, පස්සේ ගේමක් ගහනවා කියන කතාව බොරු ය. මෙවන් තත්ත්වයක් තුළ මහින්දට සිදු වන්නේ කවුරුහරි කෙනෙක් තමන්ගේ කණ්ඩායමෙන් ඉදිරිපත් කරන්නට ය. ඒ රාජපක්‍ෂ පවුලෙන් ම කෙනෙක් කියන කතාවක් ද ඇත්තේ ය. ඒ කියන්නේ, ගෝඨාභය, චමල් හෝ බැසිල් රාජපක්‍ෂ ය. බැසිල් රාජපක්‍ෂට සන්ධානය ඇතුළේ බොහොමයක් දෙනා අකැමැති ය. ඒ කාලයේ ඇමතිවරුන් තුට්ටුවට දාලා, කියපු කරපු දේවල් ඒකට ප‍්‍රධාන හේතුව ය. අනෙක් පැත්තට සියයට දහයේ කොමිස්කාරයා කියන චෝදනාව ඇත්තේ, බැසිල්ට ය. හමුදා මූලස්ථානයේ ලාභයෙන් මල්වානේ ගෙදර, ගම්පහ කාර්යාලය, මාතර ගෙදර හදපු චෝදනා ගොන්නක් බැසිල්ට එරෙහිව ඇත. එපමණක් නොව පාක්‍ෂිකයන් තුළත් බැසිල් කියන්නේ, කැමැත්තක් ඇති කෙනෙක් නොවේ ය. රටෙත් එහෙ ම එකක් ඇත්තේ ම නැත. චමල් රාජපක්‍ෂ ගත්තොත්, හිමිජ්ජා වගේ ඉන්න කෙනෙක් ය. ඒත්, ඡන්දයකින් දිනන්න තරම් ජනතා ආකර්ෂණයක් ඇත්තෙක් නොවේ ය. ඊ ළඟට වැඩිපුර ම කතාබහ ගෝඨාභය ගැන ය. ගෝඨාභයට එරෙහිව නඩු ගණනාවක් ඇත. මිග් ගනුදෙනුව, මාපියන්ගේ සොහොන් කොත් ප‍්‍රශ්නය, ඇවන්ට්ගාඩ් නඩුව ආදී වශයෙන් බරපතළ චෝදනා ගොඩකි. මේ සියල්ල ම ජනතාවගේ මුදල් එනම්, පොදු දේපළ පිළිබඳ චෝදනාවන් ය. ජනාධිපතිවරණයට කලින් නඩු අවසන් වුණොත්, දඬුවම් කොයි වාගේ ද යන්නත් ප‍්‍රශ්නාර්ථයකි. අනෙක් පැත්තට මහින්දත්, බැසිලුත් ඒ වැඩේට එතරම් ම කැමැත්තක් නැත. පවුලේ ශිරන්ති ඇතුළු අයගේ ද විරෝධයක් පවතී. ගෝඨාභයට මේ තනතුර ලැබුණොත්, අයියලා, මල්ලිලා පොඩිපට්ටම් කරගෙන රටත් පොඩිපට්ටම් කරගෙන යන භීතියක් ඇත. පසුගිය කාලයේ සුදු වෑන් සංස්කෘතියෙන් ඇති වෙච්ච භීතිය එකිනෙකාට පෞද්ගලිකවත් ඇත. ඒ වාගේ ම මුස්ලිම් හා දෙමළ ජනතාවගේ ඡන්දය ගන්න කොහෙත් ම හැකියාවක් නැත. මධ්‍යම පාන්තික ජනතාවගේ පැත්තෙන් ද ගෝඨාභයගේ මරුමුස් වැඩවලට ඇත්තේ, බලවත් විරෝධයකි. මේ නිසා ම අකැමැත්තෙන් හෝ ගෝඨාභයව ඉදිරිපත් කළත්, දිනන්නට බැහැ යන මතය ඔවුන් අතර සාකච්ඡාවට ලක් වී ඇත. මේ සියලු තත්ත්වයන් සැලැකිල්ලට ගත්තා ම මහින්ද රාජපක්‍ෂ ම නැවත එන්නේ නම්, යම් හෝ ඉඩක් ඇතැයි යන්න බහුතරයේ අදහස ය. එහෙත්, ඒ විධායක ජනාධිපති ලෙස නොවේ ය. යම් බලයක් සහිත අගමැති ලෙසින් ය. මෛත්‍රීපාල සිරිසේනගේ පැත්තෙන් ගත්තොත්, මේ යන විදියට ගියොත් වැලේ වැල් නැති ය. ඔහු පසුගිය ඔක්තෝබර් 26 වැනිදා කි‍්‍රයාත්මක කළේ මහින්දලාට ආණ්ඩුව දීලා, තමන් ජනාධිපතිවරණයට ඒමේ සැලැස්මක් ය. එනම්, ජනවාරි අටෙන් පස්සේ ජනාධිපතිවරණ ඡන්දය කැඳවලා, මහින්දලාගේ සහයෝගයෙන් ආපසු එන්න ය. ඒ වැඩේ වැරැදුණේ ය. දැන් ඉතිරි වෙලා තියෙන්නේ, එක තුරුම්පුවක් පමණකි. එනම්, නාමමාත්‍රික ජනාධිපති ලෙස දිගට ම ඉන්න පොටක් හදා ගන්න එක ය. ඒ වැඩේ කර ගන්නත්, කාගේ කාගේත් සහාය වුවමනා ය. එහෙම බැරි වුණොත්. ලබන ජනවාරි අටෙන් පස්සේ මේ රටේ හිටපු අන්ත කුජීත ම වෙච්ච ජනාධිපති ලෙස හංවඩු ගැසෙන්නේ ය. එපමණක් නොව ව්‍යවස්ථාව උල්ලංඝනය කළ වැරැද්දට දඬුවම් ලබන්නට ද පුළුවන් ය. ඒ හැම දෙයක් ගැන ම හිතන කොට මෛත්‍රීපාලට වාසි වන්නේ ද විධායක ජනාධිපති ක‍්‍රමය අහෝසි කර ගැනීම ය. රනිල් වික‍්‍රමසිංහට ජනාධිපතිවරණයට ඉදිරිපත් වෙන්න පක්‍ෂයෙන් ඉඩක් දේවි ද යන්න සැකසහිත ය. දැනටමත් කරුගේ නම සහ සජිත්ගේ නම සාකච්ඡා වෙමින් පවතී. රනිල් ඉල්ලනවා කිව්වොත්, පාක්‍ෂිකයන් තුළ කිසිදු ගැම්මක් ඇති වන්නේ ද නැත. මහ බැංකු බැඳුම්කර වංචාවේ චෝදනාව රනිල්ට එරෙහිව ප‍්‍රබල චෝදනාවක් ලෙසට පවතී. පක්‍ෂයේ ඉහළ ඉඳලා පහළට ම රනිල්ට දිනන්න බැහැ කියන මතය දරයි. මේ තත්ත්වය තුළ ඊ ළඟ ජනාධිපතිවරණය රනිල්ට පෞද්ගලිකව කිසිදු වාසියක් ගෙනෙන්නේ නැත. ඒක මඟහැරලා යන්න ක‍්‍රමයක් ඇත් නම්, අත් දෙක ම උස්සන්න ඉඩ ඇත්තේ මේ නිසා ය. සමහර වෙලාවට නවීන් දිසානායක, සජිත් ප්‍රේරමදාස වාගේ අය මේකට අකැමැති විය හැකි ය. එහෙත් පක්‍ෂයේ ප‍්‍රතිපත්තිය ලෙස විධායක ජනාධිපති ක‍්‍රමය අහෝසි කිරීම ගැන දැනටමත් කියා ඇති නිසා ඒ මතයට පක්‍ෂය එකඟ කර ගැනීම එතරම් අමාරු වැඩක් නොවේ ය. පසුගිය සතියේ මේ තුන්දෙනාගේ ම මේ අදහස එකවර එළියට ආවේ මෙවැනි තත්ත්වයක් හමුවේ ය. තව ඉදිරියට මේ තත්ත්වය තව තව වර්ධනය වීමේ ඉඩ ඇත්තේ ය. දැනටමත් මෛත්‍රී සහ මහින්ද අතර සාකච්ඡා ආරම්භ වී ඇත. මෛත්‍රීගේ පැත්තෙන් යූ.එන්.පී.යටත් මේ අදහස ඉදිරිපත් කොට ඇත. කුමාර වෙල්ගම මන්ත්‍රීවරයා වැලිමඩ රැස්වීමේ දී මේ ගැන ප‍්‍රසිද්ධියේ කියා ඇත. තුන්පැත්තෙන් ම වර්ධනය වෙලා තියෙන තත්ත්වය හොඳ ය. රටේ ප‍්‍රජාතන්ත‍්‍රවාදය සම්බන්ධයෙන් යහපතක් ය. තම තමන්ගේ පෞද්ගලික බල වුවමනාවන් නිසා හෝ විධායක ජනාධිපති ධුරය අහෝසි කිරීමට එකඟ වුවහොත්, රට දිනුම් ය. එහෙත්, මේකට අකුල් හෙළන කිනිතුල්ලෝ දැන් කලබල වෙති. හැම දා ම පත් වෙන ජනාධිපතිගේ පිහිටෙන් තම තමන්ගේ බඩගෝස්තරය හදා ගන්නා දේශපාලන කිනිතුල්ලෝ අවි අමෝරා ගනිති. තමන්ගේ ඇත්ත ප‍්‍රශ්නය හංගලා බොරු දේශප්‍රේමයක් ගෙන එති. “විධායකයෙන් තමා රට බේරිලා තියෙන්නේ… එහෙ ම නැත් නම් රට කැඩෙනවා, ඊළම හැදෙනවා” යන බොරු කතා කියන්නේ තමන්ගේ මන්ත්‍රීකමවත් බේරා ගන්න බැරි වෙයි කියන භීතිය දැනෙන තරමට ය. කොහො ම වුණත් මේ හැදිච්ච දේශපාලන වටාපිටාව ජනතාවගේ ජයග‍්‍රහණයක් වන්නේ නම්, රටට හොඳ ය. එය පහසුවෙන් ම කර ගන්නට ක‍්‍රමයක් දැනටමත් ඉදිරිපත් වී ඇත. ජ.වි.පෙ.න් ගිය සැප්තැම්බර් 05 වැනිදා විසිවැනි ආණ්ඩුක‍්‍රම ව්‍යවස්ථා සංශෝධනය ඉදිරිපත් කළේ ය. නීතියට අනුව ආණ්ඩුවට තමන්ගේ ස්ථාවරය කියන්න මාස හයක් කාලයක් ඇත්තේ ය. ඒ කියන්නේ, ලබන මාර්තු පස් වැනිදා දක්වා ය. ආණ්ඩුවට එක්කෝ නිහඬව සිටිය හැකි ය. එසේ නොමැති නම්, විරුද්ධ විය හැකි ය. විරුද්ධ විය හැක්කේ පෞද්ගලික මන්ත‍්‍රී කෙටුම් පතක් ලෙස එය ගෙන ආ යුතු නැති බවත්, තමන් ආණ්ඩුවක් විදියට එය ගෙන එන බව පැවසීමෙන් ය. මේ කිසිවක් කරන බවට මෙතෙක් ආරංචි වී නොමැත. ඒ කියන්නේ, විසිවැනි සංශෝධනය ඔහේ යන්නට ඉඩ දී ඇත. තත්ත්වය එසේ නම්, මාර්තු පස්වැනිදායින් පසු දිනයක දී මේ යෝජනාව පාර්ලිමේන්තුවේ විවාදයට ගැනීමේ හැකියාවක් ඇත. එවන් අවස්ථාවක දී මෛත්‍රීපාලලාට, රනිල්ලාට, මහින්දලාට ඕනෑ නම්, සංශෝධන ද ඉදිරිපත් කළ හැකි ය. ඒ සඳහා විසිවැනි සංශෝධනය විවෘත වනු ඇත. කෙසේ හෝ ප‍්‍රශ්නයක් නැත. අවශ්‍ය වන්නේ සම්මත කර ගැනීම ය. මේකත් එක්ක ඡන්ද ක‍්‍රමය පටලවා ගත යුතු නැත. එය පටලවා ගතහොත්. අලුත් ඡන්ද ක‍්‍රමයකට සියල්ලෝ එකඟ කර ගත යුතු ය. එයට තවත් මාස කීපයක් ගත වනු ඇත. අලුත් ක‍්‍රමයට එකඟ වුණොත්, එයට ගැළපෙන පරිදි ඡන්ද කොට්ඨාස අලුතෙන් සකස් කළ යුතු ය. ඒ සඳහා සීමා නිර්ණයක් සිදු කළ යුතු ය. ජාතික සීමා නිර්ණ කමිටුව ඒ වෙනුවෙන් තවත් කාලයක් ගන්නවා ඇත. එය සම්මත කර ගන්න පාර්ලිමේන්තුව ද තවත් කල් ගන්නවා ඇත. ඒකත් එක්ක පාර්ලිමේන්තු ඡන්දය කල් යනවා ඇත. එවැන්නකට රටේ ජනතාව කොහෙත් ම කැමැති නැත. ඒ නිසාවෙන් විධායක ජනාධිපති ක‍්‍රමය අහෝසියයි, ඡන්ද ක‍්‍රමයයි පටලවා ගත යුතු නැත. විධායක අහෝසි කරලා, පාර්ලිමේන්තුව ශක්තිමත් කරන්න යන වැඩේට මෙය බාධාවකි. පරස්පර විරෝධී ක්‍රියාවලියකි. දැනට තිබෙන තත්ත්වය අනුව මාර්තු පස් වැනිදා අයවැය ඉදිරිපත් වන්නේ ය. ඒ පිළිබඳ විවාදය අවසන් වන්නේ අප්‍රේල් 05 වැනිදා ය. ඊ ළඟට එන්නේ අලුත් අවුරුදු කාලයයි. ඒ කියන්නේ මේ කාලය තුළ කිසිවක් නොවන බවට වූ වෙල්ගමගේ කතාව නිවැරැදි ය. අලුත් අවුරුද්දෙන් පස්සේ එළැඹෙන පාර්ලිමේන්තු සැසිවාරය මෙයට සුදුසු ම කාලයයි. හාපුරා කියලා අලුත් අවුරුද්දේ සුබ මොහොතින් සුබ වැඩකට අතගැසිය හැකි ය. එහෙත්, ඒ සඳහා දැන් තියා ම සූදානම් විය යුතු ය. එහෙන් මෙහෙන් කියපු කතා වැඩේ කෙරෙන තැනට තල්ලු කර ගත යුතු ය. ඒකට කවුරු කවුරුත් පෙරමුණ ගත යුතු ය. එසේ නොවුණහොත්, වුවමනාව තිබුණාට වැඩේ කෙරෙන්නේ නැත. මුළු වැර යොදා මෙය කර ගත හොත්, ලංකාවේ දේශපාලනයේ තීරණාත්මක වෙනසක් බවට එය පත් වනු ඇත. තනි පුද්ගලයකු වටා සියල්ල කැරැකෙන දේශපාලනය මුළුමනින් ම වෙනස් වනු ඇත. දැනටමත් අවුරුද්දකට රුපියල් කෝටි 1400ක් වෙන් කරන්නේ මේ පුද්ගලයා නඩත්තු කිරීමට ය. ඒ සියල්ල රටේ ජනතාවට ඉතිරි වනු ඇත. ප‍්‍රජාතන්ත‍්‍රවාදය පමණක් නොව ඉන් රටේ ආර්ථිකය ද ඉහළට එසැවෙනු ඇත. වසර හතළිස්එකක් තිස්සේ රට ආපස්සට ගෙන ගිය ඒකාධිපති වියරුව ශබ්දකෝෂයෙන් තුරන් වනු ඇත. සැබෑ වචනයේ පරිසමාප්ත අර්ථයෙන් ම වූ ප‍්‍රජාතන්ත‍්‍රවාදී ජයග‍්‍රහණයක් වෙනුවෙන් ජනතාවට පෙළගැසිය හැක්කේ, ඒ තුළින් ය. ක‍්‍රමක‍්‍රමයෙන් රටේ ජාතික සමඟිය ගොඩනැඟීමත්, ජනතාවගේ පුද්ගල අයිතිවාසිකම් සුරැකීමත් තහවුරු කළ හැකි වනු ඇත. දේශපාලනයේ අවස්ථාව යනු ඉතාමත් ම වැදගත් සාධකයකි. එකී අවස්ථාව මඟහැරුණ හොත්, ආයෙත් එවැනි ම වූ අවස්ථා උදා නොවනු ඇත. අවස්ථාවෙන් ප‍්‍රයෝජන ගන්නවා යැයි කීව ද, අවස්ථා මඟහැරීම යන්න බරපතළ වැරැද්දකි. එබැවින්, ඒ වැරැද්ද නොකර උපරිමයෙන් ජනතාවට සාධාරණය ඉටු කිරීම් වස් ඇති වූ තත්ත්වය යොදා ගත යුතු ය. ලංකා ඉරිදා සංග්‍රහය", "URL": "https://lankatruth.com/si/?p=69767", "Category": "පුවත්", "Parent URL": null}