{"Source": "Lankatruth", "Timestamp": "December 6, 2019", "Headline": "පොලිස් නිලධාරීන් 60කට හදිසි ස්ථාන මාරු", "News Content": "නියෝජ්‍ය පොලිස්පතිවරුන් ඇතුළු පොලිස් නිලධාරීන් 60කට වහාම ක්‍රියාත්මකවන පරිදි ස්ථාන මාරුවීම් ලබාදී තිබේ. පොලිස් කොමිසමේ නිර්දේශ මත මෙම ස්ථාන මාරුවීම් ලබාදී ඇත. ඒ අනුව බදුල්ල දිසාව භාර නියෝජ්‍ය පොලිස්පති ඩබ්ලිව්. එස්. ජයසුන්දර මහතා, උතුරු දිසාව භාර නියෝජ්‍ය පොලිස්පතිවරයා ලෙසත්, මොණරාගල දිසාවභාර නියෝජ්‍ය පොලිස්පති කේ.ඩී.ඒ. කරවිට මහතා එම දිසාවට අමතරව බදුල්ල දිසාව භාර නියෝජ්‍ය පොලිස්පතිවරයා ලෙසත් අනියුක්ත කර ඇත. සුභසාධක දිසාව භාරව කටයුතු කළ නියෝජ්‍ය පොලිස්පති ආර්. එල්. කොඩිතුවක්කු මහතා පොලිස් මූලස්ථාන දිසාව භාර නියෝජ්‍ය පොලිස්පතිවරයා ලෙස පත්කර ඇත. ක්ෂේත්‍ර බලකා මූලස්ථාන දිසාව භාරය කටයුතු කළ නියෝජ්‍ය පොලිස්පති එල්.කේ.කේ. සිල්වා මහතා එම දිසාවට අමතරව සුභසාධක දිශාව භාර නියෝජ්‍ය පොලිස්පතිවරයා ලෙසත් පත්කර තිබේ. මීට අමතරව ජ්‍යෙෂ්ඨ පොලිස් අධිකාරීවරුන් 8 දෙනෙකු, පොලිස් අධිකාරීවරුන් 11 දෙනෙකු සහකාර පොලිස් අධිකාරීවරුන් 17 දෙනෙකු සහ පොලිස් ස්ථානාධිපතිවරුන් 20ක් ද ස්ථාන මාරුකර යවා තිබේ.", "URL": "https://lankatruth.com/si/?p=86803", "Category": "පුවත්", "Parent URL": null}