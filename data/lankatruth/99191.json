{"Source": "Lankatruth", "Timestamp": "November 2, 2020", "Headline": "සහල් ගිනිගණන්… හිගයකුත් මතුවෙයි…", "News Content": "වර්තමාන ආණ්ඩුව බලයට පැමිණීමත් සමග සහල් සම්බන්ධයෙන් පැවති පාලන මිල අධික ලෙස ඉහළ දමා රුපියල් 98ක උපරිම සිල්ලර මිලක් පැනවූවද මේ වනවිට ඇතැම් ප්‍රදේශවල සහල් කිලෝවක මිල රුපියල් 140 පමණ දක්වා ඉතා ඉහළ මට්ටමක පවතින බව අනාවරණය වේ. කෘෂිකර්ම දෙපාර්තමේන්තුව සහ හෙක්ටර් කොබ්බෑකඩුව ගොවි කටයුතු පර්යේෂණ ආයතනයද සඳහන් කරන්නේ රට තුළ සහල් හිඟයක් ඇතිවීමට අදාළ කිසිදු පසුබිමක් නොමැති බවය. පසුගිය යල් කන්නයේ සහ මාස් කන්නයේ ඉහළම වී අස්වැන්නක් ලැබී තිබේ. මේ අනුව සහල් සම්බන්ධයෙන් ආණ්ඩුව නිසි කලමණාකාරිත්වයක් අනුගමණය නොකිරීමෙන් ඉතා ඉහළ මිලක් නියම වී ඇත. වී අලෙවි මණ්ඩලයට මිලදී ගැනීම සඳහා හමුදාව පවා යොදවා රට තුළ සහල් මාෆියාවකට ඉඩ නොතබන බව අදාල හමුදා බලධාරීන් වහසිබස් දෙඩූ පසුබිමක ඉතිහාසයේ වාර්තාගතම ඉහළ මිලක් තීරණය වී ඇත. මෙයට මූලිකම හේතුව වී ඇත්තේ වර්තාමන ජනාධිපතිවරයා බලයට පත්වීමෙන් පසු 2019 දෙසැම්බර් 19වෙනි දින සහල් සඳහා ඉතා ඉහළ උපරිම සිල්ලර මිලක් නියම කිරීම බව හෙලිවී තිබේ. ඒ අනුව සුදු සහ රතු සම්බා කිලෝවක් රුපියල් 85 සිට 98 දක්වාද, සුදු නාඩු සහල් කිලෝවක් රුපියල් 80 සිට 98 දක්වාද, රතු නාඩු කිලෝවක් රුපියල් 74 සිට 98 දක්වාද වශයෙන් විශාල මිල ගණන් ඉහළදැමීමක් සිදු කරනු ලැබීය.", "URL": "https://lankatruth.com/si/?p=99191", "Category": "පුවත්", "Parent URL": null}