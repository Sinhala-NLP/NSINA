{"Source": "Lankatruth", "Timestamp": "October 2, 2018", "Headline": "ජොන්ස්ටන්ට එරෙහි තවත් නඩුවකට දින නියමවෙයි", "News Content": "පසුගිය රජය සමයේ සතොස ආයතනයට අයත් සේවකයින් එකසිය පනස් තුන් දෙනෙකු මහින්ද රාජපක්ෂ මහතාගේ ජනාධිපතිවරණ ප්‍රචාරක කටයුතු සඳහා යෙදවීම තුළින් රජයට රුපියල් කෝටි හතරකට ආසන්න පාඩුවක් සිදු කිරීමේ චෝදනා එල්ල වී සිටින හිටපු වෙළඳ අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තුන් දෙනාට එරෙහිව ගොනු කර තිබෙන නඩුව දෙසැම්බර් මස 14 වනදා විභාගයට ගැනීමට කොළඹ ප්‍රධාන මහේස්ත්‍රාත් රංග දිසානායක මහතා අද (02) නියෝග කර තිබේ. දැනට රක්ෂිත බන්ධනාගාර ගත කර සිටින හිටපු වෙළඳ අමාත්‍ය ජොන්ස්ටන් ප්‍රනාන්දු මහතා ඒ වනතෙක් බන්ධනාගාර භාරයේ සිටී නම් ඔහු අධිකරණය වෙත ඉදිරිපත් කිරීමට පියවර ගන්නා මෙන් මහෙස්ත්‍රාත්වරයා බන්ධනාගාර අධිකාරිවරයාටද නියෝග කර ඇත. 2010 වසරේ සිට 2014 වසර දක්වා කාලසීමාව තුළ සතොස ආයතනයට අයත් සේවක සේවකයින් එකසිය පනස් තුන් දෙනෙකු ඔවුන්ගේ නිල රාජකාරි අවස්ථාවේ එම රාජකාරිවලින් ඉවත් කොට දේශපාලන ක්‍රියාකාරකම්වල යෙදවීම තුළින් රජයට රුපියල් කෝටි හතරකට ආසන්න පාඩුවක් සිදු කිරීම සම්බන්ධයෙන් අල්ලස් කොමිසම විසින් අල්ලස් පනත යටතේ හිටපු ඇමති ජොන්ස්ටන් ප්‍රනාන්දු ඇතුළු විත්තිකරුවන් තුන්දෙනෙකුට එරෙහිව මෙම නඩුව පවරා තිබේ.", "URL": "https://lankatruth.com/si/?p=60248", "Category": "පුවත්", "Parent URL": null}