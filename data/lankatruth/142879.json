{"Source": "Lankatruth", "Timestamp": "December 14, 2022", "Headline": "IMF සහය ඇතිව හෝ නැතිව රට ස්ථාවර කළ යුතුයි", "News Content": "ජාත්‍යන්තර මූල්‍යය අරමුදලේ සහය ඇතිව හෝ නැතිව රට ස්ථාවර කළ යුතු බවත් ද්විපාර්ශ්වික ණය හිමියන්ගෙන් මූල්‍ය සහතික ලබා ගැනීමේ උත්සාහයේ මහ බැංකුව දිගටම නිරතව සිටින බවත් මහ බැංකු අධිපති නන්දලාල් වීරසිංහ පවසයි. ඔහු මේ බව සඳහන් කර සිටියේ ශ්‍රී ලංකා වරලත් ගණකාධිකාරීවරුන්ගේ සංගමයේ වාර්ෂික පර්යේෂණ සම්මන්ත්‍රණය අමතමිනි. ද්විපාර්ශ්වික ණය හිමියන්ගෙන් මූල්‍ය සහතික ලබා ගැනීමේ උත්සාහය නතර කර ඇති බවට පළ වන මාධ්‍ය වාර්තා අසත්‍ය බවත් ශ්‍රී ලංකා මහ බැංකුව කිසිදු අයුරකින් එය නතර කර නොමැති බවත් නිරතුරුවම එම ක්‍රියාවලිය සම්පූර්ණ කර ගැනීමේ උත්සහයක සිටින බවත් ඔහු එහිදී වැඩිදුරටත් පවසා ඇත. මෙම මාසයේදී එම මූල්‍ය සහතික ලබා ගැනීම සිදු කර ගැනීමට නොහැකි වූවහොත් එළඹෙන මාසයේදී එය සම්පූර්ණ කර ගැනීමට හැකිවනු ඇති බවත් එලෙස ලැබෙන මූල්‍ය සහතික ජාත්‍යන්තර මූල්‍ය අරමුදලට ඉදිරිපත් කර කෙටි කාලයක් තුළදී රටේ ආර්ථිකය ස්ථාවර කිරීමට හැකි වනු ඇති බවත් ඔහු එහිදී වැඩිදුරටත් පවසා තිබේ.", "URL": "https://lankatruth.com/si/?p=142879", "Category": "ආර්ථික පුවත්", "Parent URL": null}