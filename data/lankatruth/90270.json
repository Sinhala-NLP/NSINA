{"Source": "Lankatruth", "Timestamp": "February 27, 2020", "Headline": "ගණකාධිකාරී විභාගයේ අක්‍රමිකා රැසක් – විභාග කොමසාරිස් තවමත් නිහඬයි", "News Content": "රජයේ ගණකාධිකාරීවරු බඳවා ගැනීමේ විභාගය පැවති පසුගිය 16 සහ 22 යන දිනවල එම විභාගයේ අයදුම්කරුවන්ට අසාධාරණයක් සිදුවන අයුරින් අක්‍රමිකා රැසක් සිදුව ඇති බව වාර්තා වේ. එක් සිදුවීමක් වන්නේ පසුගිය 16වනදා කොළඹ 04 හින්දු විද්‍යාලයේදී පස්වරු 1.30ට ආරම්භ වීමට නියමිතව තිබූ මුදල් රෙගුලාසි ප්‍රශ්න පත්‍රයේ සීල් තබා තිබූ බණ්ඩලයද කඩා ඉන් ප්‍රශ්නපත්‍ර එළියට ගෙන විභාග ශාලාවේ විභාග රාජකාරියේ යෙදී සිටි නිළදාරියෙකු විසින් දුරකථනයක් මගින් ඡායාරූප ගත කිරීමය. මේ සම්බන්ධයෙන් එහි එක් අයදුම්කරුවෙකු විසින් විභාග කොමසාරිස් දෙපාර්තමේන්තුවට පැමිණිලි කර ඇති අතර ඒ සැනින් විභාග කොමසාරිස් දෙපාර්තමේන්තුවේ නිලධාරීන්ද එම ස්ථානයට පැමිණ ඇත. එහෙත් අදාළ අක්‍රමිකතාවය සම්බන්ධයෙන් කිසිදු පියවරක් නොගෙන ඔවුන් ආපසු පිටත්ව ගොස් ඇත. මේ සම්බන්ධයේන පැමිණිල්ල සිදු කළ අයදුම්කරුවා එම නිලධාරීන්ගෙන් ප්‍රශ්න කර තිබේ. එසේ ප්‍රශ්න පත්‍ර බණ්ඩලය නියමිත වේලාවට පෙර විවෘත කිරීම නීතිවිරෝධී බව පිළිගෙන ඇත. එහෙත් ඊට එරෙහිව කිසිඳු පියවරක් ගෙන නැත. එදිනම පෙරවරු 11.30ට පැවැත්වා ඇත්තේ බුද්ධි පරීක්ෂණයට අදාල ප්‍රශ්න පත්‍රය වන අතර ඊට මුහුණදීම සඳහා පැමිණ සිටි අයදුම්කරුවන් බොහෝ පිරිසක්, මුදල් රෙගුලාසි ප්‍රශ්න පත්‍රයේ සීල් තබා තිබූ බණ්ඩලයද කඩා දුරකථන මගින් ඡායාරූප ගතකිරීම දැක ඇත. මෙම සිදුවීමෙන් පසු ඊලඟ විභාග දිනය වන 22 වනදා නියමිත වේලාවට පෙර විභාග ශාලාවට යාමට කිසිඳු අපේක්ෂකයෙකුට අවසර ලබාදී නැති අතර දැඩි ආරක්ෂාවක්ද ඒ සඳහා යොදවා තිබී ඇත. එදින පෙරවරු 11.30ට ආරම්භ වීමට නියමිතව තිබූ ප්‍රශ්නපත්‍රය වෙනුවට පස්වරු 1.30ට ආරම්භ වීමට නියමිතව තිබූ ප්‍රශ්නපත්‍රය විභාග අයදුම්කරුවන් අතර බෙදාදී ඇති අතර විභාගය ආරම්භ වී විනාඩි 15කට පසු යළි එම ප්‍රශ්න පත්‍ර එකතු කර තිබේ. ඉන් පසු නැවත නියමිත ප්‍රශ්නපත්‍රය බෙදා දී ඇත. පෙරවරුවේ ලබාදුන් ප්‍රශ්න පත්‍රයේ නියමිත කාලය අවසන් වූ පසු, පස්වරුවේ පැවැත්වීමට නියමිත ප්‍රශ්නපත්‍රය කලින් බෙදාදීම නිසා අයදුම්කරුවන් එහි ප්‍රශ්න මොනවාද යන්න දැනගත් බැවින් එම අයදුම්කරුවන්ට කිසිදු හේතුවක් මත විභාග ශාලාවෙන් පිටතට යාමට අවසර ලබාදී නැත. ඔවුන්ට අවශ්‍ය කෑම බීම පවා සේවකයන් යොදවා විභාග ශාලාවටම ලැබීමට සලස්වා ඇති අතර ටොයිලට් යාමට අවශ්‍ය අයදුම්කරුවන් සඳහා පමණක් ආරක්ෂිත නිලධාරීන් දෙදෙනෙකු සමග විභාග ශාලාවෙන් පිටතට යවා ඇත. මෙම විභාග ශාලාවේ විභාග රාජකාරි කළ එක නිලධාරියෙකුගේ දරුවෙකුද මෙම විභාගය සඳහාම පෙනී සිට ඇති බවද දැනගන්නට ඇත. මෙරට රජයේ විභාග සඳහා පෙනී සිටින අයදුම්කරුවන්ගේ ඥාතීන්ට එම විභාගයේ රාජපකාරි කිරීමට නීතියෙන් ඉඩ ප්‍රස්තාව නොමැති අතර මෙම විභාගය සඳහා එයද වලංගු වී නැත. රජයේ ගණකාධිකාරීවරු බඳවා ගැනීමේ විභාගය සඳහා 6000ක පමණ පිරිසක් අයදුම්කර තිබී ඇති අතර ඉන් 3000ක පමණ පිරිසක් විභාග සඳහා ඉදිරිපත්වී ඇත. එම විභාගයෙන් බඳවාගනු ලබන්නේ 140ක පිරිසක් පමණි. එවන් තරඟකාරී විභාගයක මෙවැනි අක්‍රමිකතා සිදුවීම තුළින් අයදුම්කරුවන් දැඩි අසාධාරණමය තත්වයකට මුහුණ දෙන බැවින් මේ සම්බන්ධයෙන් කඩිනමින් විධිමත් පරීක්ෂණයක් සිදුකර එහි තතු රටට හෙලි කිරීම විභාග කොමසාරිස්වරයාගේ අත්හලනොහැකි වගකීමකි. මෙම විභාගයේම මීට පෙර අවස්ථාවකද මෙවැනිම අක්‍රමිකාවයක් සිදුවූ පුවත් වාර්තා වී තිබිණි.", "URL": "https://lankatruth.com/si/?p=90270", "Category": "පුවත්", "Parent URL": null}