{"Source": "Lankatruth", "Timestamp": "December 15, 2019", "Headline": "සුදු වෑන් සිද්ධියේ සැකකරුවන් දෙදෙනා හෙට අධිකරණයට", "News Content": "සුදු වෑන් රථ රියදුරෙකු සහ එල්.ටී.ටී.ඊ.යට අයත් රත්‍රන් තොගයක් ප්‍රවාහනය කිරීමට දායක වූ අයෙකු බව පෙනී සිටිමින්, හිටපු අමාත්‍ය රාජිත සේනාරත්න මහතා සමඟ මාධ්‍ය හමුවක් පැවැත්වූ පුද්ගලයින් දෙදෙනා හෙට(16) අධිකරණය වෙත ඉදිරිපත් කිරීමට නියමිතව ඇත. පසුගිය 13 වැනිදා මෙම පුද්ගලයන් දෙදෙනා අපරාධ පරීක්ෂණ දෙපාර්තමේන්තුව මගින් අත්අඩංගුවට ගත් අතර පැය 72ක රැඳවුම් නියෝග මත ඔවුන්ගෙන් ප්‍රකාශ සටහන් කර ගැනීමට අවසර ලබාගෙන තිබිණි. මෙලෙස අත්අඩංගුවට පත්වූයේ ඇන්තනී ඩග්ලස් ප්‍රනාන්දු සහ අතුල සංජීව මදනායක නැමති පුද්ගලයන් දෙදෙනෙකි. පසුගිය ජනාධිපතිවරණ සමයේ හිටපු අමාත්‍ය රාජිත සේනාරත්න මහතා සමඟ එක්ව පැවැත්වූ මාධ්‍ය හමුවකදී මොවුන් අතරින් අයෙකු පිළිගෙන සිටියේ, තමා පුද්ගලයින් පැහැරගැනීමට යොදාගත් සුදු වෑන් රථයක රියදුරෙකු ලෙස කටයුතු කර තිබෙන බවය. අනෙක් පුද්ගලයා මාධ්‍ය ඉදිරියේ සඳහන් කර සිටියේ, එල්.ටී.ටී.ඊ.යට අයත් රත්‍රං තොගයක් රැගෙන ප්‍රවාහනය කිරීමට තමා සම්බන්ධ වූ බවය. අදාල සිද්ධීන් සම්බන්ධව විමර්ශන පැවැත්වීම සඳහා අපරාධ පරීක්ෂණදෙපාර්තමේන්තුව මොවුන් පසුගිය දා අත්අඩංගුවට ගත්තේ ය.", "URL": "https://lankatruth.com/si/?p=87300", "Category": "පුවත්", "Parent URL": null}