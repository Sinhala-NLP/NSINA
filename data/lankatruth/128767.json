{"Source": "Lankatruth", "Timestamp": "February 13, 2022", "Headline": "‘මෙට්‍රොහීන’ කොල්ලන්ගේ ‘සුපර් ග්‍රේඩ්’ වැඩක් !", "News Content": "ටෙලිනාට්‍යය කලා මාධ්‍යයක් හැටියට සැලැකිය නොහැකි තරම් වනසා හමාර ය. එසේ තිබිය දී, ඉඳහිට කලා මාධ්‍යයකින් අපේක්‍ෂා කෙරෙන අරමුණු සපුරන ටෙලිනාට්‍ය නිර්මාණ හමු නොවන්නේ ද නොවේ. එවැනි නිර්මාණ ද යම් තැනක දී කපා කොටා, වනසා අවසන් කිරීම පිළිබඳ උදාහරණ දුසිම් ගණනක් තිබේ. ස්වාධීන රූපවාහිනියෙන් විකාශනය කළ ‘මහා පොළව’ ද කපා කොටා, ඉවර කරන ලද්දක් බව පැහැදිලි විය. මේ නිසා ම ටෙලිනාට්‍ය තිත්ත වී ගියේ ය. එසේ තිබිය දී, සහෘදයෙක් එක් ටෙලි නාට්‍යයක් ගැන ඇන ඇන කීය. ඒත්, අත්හැර දැමීමි. අවසානයේ ඔහු එය ‘යූ ටියුබ්’ ම`ගින් පරිගණක තිරයේ විවෘත කර දී, ”මෙන්න මේක පොඩ්ඩක් බලන්න යැ”යි කීය. ඉදින් එය නිම වන තුරු ඒකාත්මික වීමි. එහි කොටස් දෙකක් නිම වනවිට එහි අවසානය පිළිබඳව සිතා ගත හැකි තරම් ය. ‘සභා තොමෝ සතුටින් විසිර ගියහ’ න්‍යායෙන් එය අවසන් කෙරෙන බව මුලදී පැහැදිලි ය. ඒත්, ‘මෙට්‍රො හීන’ ටෙලිනාට්‍යය එසේ නොවීය. විවිධ පුද්ගලයෝ කලා කෘතියකින් විවිධ කරුණු අපේක්‍ෂා කරන්නො ය. එසේ කිරීමේ සංස්කෘතික, ප‍්‍රජාතන්ත‍්‍රීය අයිතිය ඔවුනට තිබේ. එහෙත්, මෙම ලියුම්කරුට අනුව මූලික කරුණු කීපයක් තෘප්ත විය යුතු ය. සමාජ – දේශපාලනික කියැවීමකට නව මානයක් එකතු වීම, සමාජ – සංස්කෘතික කියැවීමේ සීමාවන් පුළුල් වීම සහ අරුමැසි භාවමය කලාපය පිරී යාම යනුවෙන් ය. ඇන්ජලීන් ගුණතිලක, ඉන්ද්‍රානි පෙරේරා, සුජාතා අත්තනායක, ලතා වල්පොල, එච්.ආර් ජෝතිපාල, මිල්ටන් පෙරේරා, මිල්ටන් මල්ලවාරච්චි ආදීන් ගැයූ ගීවලින් සාතිශය බහුතරය තවමත් අතිවිශිෂ්ට ලෙස කරන්නේ අරුමැසි භාවමය කලාපය පිරී යාමය. ‘මෙට්‍රො හීන’ අවසන් කෙරෙන්නේ බරපතල කම්පනයක් ජනිත කරමින්ය. රියලිටි හීනවල සැඟවුණු විශකර බව හෙළිකරමින්ය. සමාජ දේශපාලනික සහ සමාජ සංස්කෘතික කියැවීම්වලට අයත් මානයන් රැසක් අන්තර්ගත කර තිබේ. සියල්ල විකුණන, විකිණෙන සිස්ටම් එකක් තුළ එසේ නොකර මෙවැනි නිර්මාණයක් ‘මාකට්’ කරනු ලැබිය නොහැකි ය. එනිසා පේ‍්‍රක්‍ෂකයන් ‘හීනයෙන් මිදී’ ඒ කියන්නේ ‘සභා තොමෝ සතුටින් විසිර ගියහ’ යන්නට ඌණනය නොකර හීන විනාශ කරන ආකාරය හෙළිකර තිබේ. තවත් පැත්තකින් නව ලිබරල් වාදී අලෙවිකරණය තුළ අපගේ හීන ඉතා ලංඟම අත්පත්කරගත හැකි අතේ දුරින් තිබෙන බව දෘශ්‍ය මායාවකින් පෙන්වා දෙයි. එහෙත් එය හඹායාම මිරිඟුවක්ය. තම ජීවිතය පමණක් නොව සමීපතමයන්ගේ ජීවිත පවා බිලිගන්නා ප්‍රාග්ධන මෙහෙයුමක් නව ලිබර්වාදය තුළ ක්‍රියාත්මක වේ. එය විද්‍යුත් හෝ ඩිජිටල් මාධ්‍යවලදී පමණක් නොව සියලුම ක්ෂේත්‍රවලදී අපට නොදැනෙන සේ ක්‍රියාත්මක කෙරෙමින් පවතී. මෙය නිර්මාණය කර තිබෙන්නේ, වැඩිය හුරුපුරුදු නැති කොල්ලන් ටිකක් බව පෙනේ. අධ්‍යක්‍ෂණයෙන් සුපුන් රත්නායක, නිෂ්පාදනය : ප‍්‍රභාත් රෝෂන්, තිර රචනය : රසික සුරවීර ආරච්චි ලෙස මූලිකයෝ ය. මෙහි තිර රචනයේ දෘෂ්ටිමය පදනම අතිවිශිෂ්ට ය. ඒ ඇයි ද යන්න පසුවට කතා කරමු. කැමරා අධ්‍යක්‍ෂණය : ප‍්‍රභාත් රෝෂන්, සංස්කරණය : නාමල් සමරතුංග, සංගීත අධ්‍යක්‍ෂණය : සාදර බණ්ඩාර සහ සහාය සරිත එදිරිසිංහයන් ය. කලා අධ්‍යක්‍ෂණය : අජිත් හංවැල්ල, අංග රචනය : ශාලිත ගුණවර්ධන, තේමා ගීත ගායනය : සාදර බණ්ඩාර වන අතර, තේමා ගීත රචනය සුපුන් රත්නායකගේ ය. ශබ්ද පටිගත කිරීම : පුබුදු සඳරුවන් වන අතර, ආලෝකකරණය : අනුරාධ දසනායක ය. මෙම මූලිකයන්ට අනුව චරිතවලට පණ පෙවීම නිමන්ති පෝරගේ, ළමා නිළි සංසා පතිරණගේ, සංජානා ගමආරච්චි, සිනෙති අකිලා, කස්තුරි ජයවර්ධන කේන්ද්‍රීය ස්ත්‍රී භූමිකාවලට පණ පොවන්නේය. සජිත ඇන්තනී, මධුර ප‍්‍රභාෂ්වර, වසන්ත විට්ටච්චි, කුමාර තිරිමාදුර, දුලාන් මංජුල ලියනගේ, ශානක ක්‍රිශාන් පෙරේරා, සහ කෝරලගේ සමන් ඇතුළු පිරිසක් කේන්ද්‍රීය පිරිමි චරිතවලට පණපොවති. මේ නම් කියවනවිට පැහැදිලි වන්නේ සාතිශය බහුතරයක් කොල්ලන් සහ කෙල්ලන් වන බව ය. මේ සියලු දෙනා මෙහෙයවන්නේ ප‍්‍රබල තිර රචනයකින්ය. එය රසික සුරවීර ආරච්චිගේය. මෙම නිර්මාණකරුවා සිය නිර්මාණයට මූලික පදනම් පහක් උපයෝගී කරගෙන ඇත. 1. ප‍්‍රසන්න, නිමාලි සහ මිහින්සා දැරිය සිටින පවුල – නිෂ්පාදන ආර්ථිකය, ග‍්‍රාමීය කෘෂිකර්මය.2. රුබේරු මුදලාලි – ගමේ ගිනිපොලීකරුවා – රුබේරු මල් ශාලාව, සේවා ආර්ථිකය (මේ තුළ ගිනි පොලී කළු ආර්ථිකය).3. ධර්මිෂ්ට මෑන්පවර් – සේවා ආර්ථිකය.4. මෙට්‍රො ටී.වී. – යූ ටියුබ් චැනල් – සේවා ආර්ථිකය, කළු ප‍්‍රාග්ධනය, මෙට්‍රො හීන.5. ඩෝබි වත්ත – සේවා ආර්ථිකය. තිර රචනා නිර්මාණකරු, රසික සූරිය ආරච්චි පදනම් කරගෙන තිබෙන්නේ, ආර්ථික ක්‍රියාකාරීත්වයක් ය. මෙහි මල් ශාලාව ඉඳුරා ම සේවා ආර්ථිකයට අයත් නොවන බවට කෙනකුට තර්ක කළ හැකි ය. මන්ද, මල් ශාලාවේ මිනීපෙට්ටි නිෂ්පාදනය කරන නිසා ය. එසේ නම්, රුබේරු මල් ශාලාව යනු අර්ධ සේවා, අර්ධ නිෂ්පාදන ආර්ථිකයක් සේ ගත හැකි ය. මෙන්න මේ පදනම හරියට තේරුම් කර ගත්තාම ‘මෙට්‍රො හීන’ කියවා ගැනීම අසීරු නැත. මෙම පදනම මත චරිත ගොඩනැඟී තිබේ. අනෙක් චරිත කියවා ගැනීමට පෙර විශේෂ චරිත තුනක් ගැන සටහන් කර යා යුතු ය. ඒ ඩෝබි වත්තේ ලොක්කා බොනිපස් අයියා සහ රුබේරුගේ දුව සඳුනි මෙන්ම මුස්ලිම් ජාතිකත්වයට අයත් නිශාම් බොස්ය. ශානිකද ඒ අතර ප්‍රමුඛය. පවතින ආර්ථික – දේශපාලන සිස්ටම් එක හැම අතින්ම අතිමහත් බලපෑමක් කරමින් තිබෙන්නේ, මානව පුරුෂාර්ථ පරසක්වළ ගැසීමටය; අනෙකා චප්ප කර මිරිකා රුපියල් ගැරීමටය. රුබේරුගේ දුව සඳුනි සහ මිනිස් දූවිලි බවට පත් කළ වතු සංස්කෘතියක අධිපති බොනිපස් අයියා යන දෙදෙනාගේ පසුබිම පවතින්නේම මිනිසුන් චප්ප කිරීමේ පදනම මතය. එසේ වුවත්, ඒ තැන්වල ‘ගෙදර බුදුන් අම්මා’ යන මවුවත් ගුණ අනූන සහ දුරදක්නා දියණිවරුන් සිටින බවට සුබවාදී අපේක්‍ෂා ජනිත කෙරෙන්නේය. ඩෝබි වත්තේ බොනිපස් තුළ සිටින අසීමිත මිනිසා මතු කෙරෙන්නේය. නිශාම් බොස් ගැන වෙනම ලිවිය යුත්තේය. මෙයට පෙර ටෙලිනාට්‍යයක, වේදිකා නාට්‍යයක හෝ චිත‍්‍රපටයක මුස්ලිම් ජාතිකත්වයට අයත් කෙනකු නියෝජනය කරන ලද්දේ නම්, එය කිසියම් ප‍්‍රමාණයකට ඔවුන්ට අවමන් වන පරිදි විය. ඔවුන්ගේ භාෂා විලාසය, චරිත ස්වභාවය සහ රූප ස්වභාවය යොදා ගන්නා ලද්දේ එයාකාරයටය. එසේ වූ පසුබිමක නිශාම් බොස් යොදාගෙන තිබෙන්නේ අතිශය ස්වාභාවික ආකාරයටය. ඔහු ඉස්ලාම් දහමේ මූලික ඉගැන්වීම් අනුව ජීවිතය හැඩගස්වා ගත් තරුණයෙක්ය. ඔහු අන්‍යයන්ට බෙදන්නේ මනුෂ්‍යත්වයයි; ආදරයයි; දයාවයි; මෛත්‍රියයි. වඳ කොත්තු, වඳ ඇඳුම් හරහා පැමිණ කූටප‍්‍රාප්තියට ගෙන ආවේ වඳ සැත්කම් නාටකයක්ය. වෛද්‍ය සාෆි සිංහල කාන්තාවන් දහස් ගණනක් වඳ සැත්කම්වලට පත් කළ බවට අතිමහත් ප‍්‍රචාරයක් දීමෙන්ය. මේ ලියන මොහොත වනවිට ඒ චූදිත වෛද්‍ය සාෆිගේ හිඟ වැටුප් ගෙවා සේවයේ පිහිටුවන ලෙස ආණ්ඩුවේ කෙරුමන් විසින් නියෝග ලබා දී තිබේ. ‘සිංහල ජාතිය වඳ කර සිංහලයන් සතු ව්‍යාපාර සියල්ල මුස්ලිම් අය කොල්ලකන බවට’ සිංහල සමාජයේ ජානවලට කැවීමේ අතිදැවැන්ත මෙහෙයුමක් දියත් කර තිබිණ. මේ මෙහෙයුමට ඇතුළෙන් තිබෙන ඇත්ත මොකක් දැයි තිර රචක රසික සුරවීර ආරච්චි ඉතා අපූරුවට හෙළි කර ඇත. ඒ රුබේරු මුදලාලි තුළින් ය. ‘විවෘත ආර්ථිකය’ නම් නාමකරණය යටතේ මෙරටට නව ලිබරල් ආර්ථිකය හඳුන්වා දුන් අවධියේ ප‍්‍රධාන ආදර්ශ පාඨ දෙකක් විය. ආර්ථික පදනමට අදාළව ‘බල්ලො මරලා හරි සල්ලි සෙවීම’ යන්න එකක් ය. අනෙක මෙයට අදාළ සංස්කෘතික ආදර්ශ පාඨය වූ ‘ආච්චි වුණත් මොකද හොඳට ලව් කරනවා නම්’ යන්නයි. අද ක්‍රියාත්මක කරන්නේ, ‘බල්ලො මරලා හරි සල්ලි හොයන’ න්‍යාය ඉක්මවා ගිය තත්ත්වයක් ය. ‘අම්මව විකුණලා හරි සල්ලි හොයපං’ යන්නයි. රුබේරු මුදලාලි ඊට අනුගත එක්තරා ආකාරයක ප‍්‍රකාශනයක් ය. ගිනි පොලියට මුදල් දී ප‍්‍රදේශයේ දිළින්දන්ගේ දේපළ කොල්ලකෑම ජයටම කරගෙන යන්නේය. සියල්ල අහිමි වූවෝ සිය දිවි නසා ගන්නෝ ය. ප‍්‍රසන්න, බිරිඳ සහ දියණිය ගමෙන් පලා යන්නේ ගහලයා කඩුව අමෝරාගෙන සිටිය දීය. ප‍්‍රසන්නගේ බිරිඳ, නිමාලිගේ සොහොයුරා වෙත විතැන් කරන්නේ ගහලයාගේ ඒ කඩුවය. නව ලිබරල් ආර්ථිකය දශක හතරකට පසුව මේ බිමේ ක්‍රියාත්මක කරන්නේ ඒ ලෙස පමණක් නොවේ. තම පුතාගේ ඔළුවට පිස්තෝලය තැබීම දක්වා වූ උච්චස්ථානයකට පත් කරමින් ය. මේ මුස්ලිම් ප‍්‍රජාව සිංහලයාගේ දේපොළ කොල්ලකෑමක් නොවේ ය. අතුල ලියනගේ අධ්‍යක්‍ෂණය කළ ‘බඹර වළල්ල’ චිත‍්‍රපටයෙන් කතා කරන්නේද මිනී පෙට්ටි සාප්පුවක අයිතිකරු වූ මැල් මහත්තයාගේ ක්‍රියාවලියයි; මිනිස් ඝාතන පිළිබඳවයි. එහි දිගුවක් ලෙස මේ රුබේරු මුදලාලි තමන්ගේ පුතාගේ ඔළුවට පිස්තෝලය තියන තැන දක්වා විකාශය වී ”පැය භාගයක් ඇතුළත මේ වාහනයට කොහෙන් හරි මිනියක් එන්න ඕනෑ” යනු රුබේරු මුදලාලිගේ ව්‍යාපාරික නියෝගයයි. මුස්ලිම් වඳ කොත්තු, වඳ පෙති, වඳ ඇඳුම්, වඳ සැත්කම් පෙන්වා සිංහලායාගේ ව්‍යාපාර කොල්ලකන බව කියනවිට ඇත්තටම සිදු වන්නේ කුමක් දැයි හරි අපූරුවට නිර්මාණය කර තිබෙන්නේ ය. නිශාම් බොස් වැන්නන් ඉතිරි වී සිටින්නේ මෙම පසුබිම තුළය. ඉතිරි වී සිටිනවා පමණක් නොව කිසිදු භේදයකින් තොරව මනුෂ්‍යත්වයේ දෑත් සියල්ලන්ටම දිගු කරන්නේද එම පසුබිම තුළය. එබැවින්, සඳුනි, නිශාම් සහ බොනී අනාගතවාදී මිනිසුන්ය. ප‍්‍රසන්නලාගේ නිෂ්පාදන ආර්ථිකය කොල්ලකමින් රුබේරුලා පන්තියක් බිහි වූයේ මේ ආකාරයටය. එය සේවා ආර්ථිකයේ කොටසක් නොව තනිකරම කොල්ලකාරී, ම්ලේච්ඡ ඝාතනවලින් පිරී පවතින්නක්ය. එහිම වෙනත් ආකාරයක මුහුණුවරක් ලෙස ‘ධර්මිෂ්ට මෑන්පවර්’ සේවාව පවතී. නමින් ‘ධර්මිෂ්ට’ ය. සිය පිස්තෝලය තම පුතාගේම ඔළුවට තැබීමට තරම් රුබේරු මුදලාලි කඩිකුලප්පුකාරයෙක්ය. නමුත්, ධර්මිෂ්ට එසේ කරන අය නොවේ. පිස්තෝල නිකම් සෙල්ලම් බඩු බවට පත් කරන බඩු ඔවුන් සතුය. කඩිකුලප්පුවෙන් ඒ ආයුධ එළියට අදින්නේ නැත. අනෙක් පැත්තෙන් අවි ආයුධ මේ ධර්මිෂ්ටලාට අවශ්‍ය වන්නේ ද නැත. පොලිසිය, අධිකරණය තිබෙන්නේ ඔවුන් අත නිසාය. තවත් පැත්තකින් චරිත සංගත කර තිබෙන ආකාරය කීපයක් හඳුනා ගත හැකි ය. රුබේරු සහ ඔහුගේ සහචරයන් එක්පැත්තකය. නිශාම්, රිකී, සෆ්රා සහ ශානික එක්පැත්තකය. ප්‍රේමයෙන් බැඳී ගිය ශානික සහ පවනි මෙන්ම රයිලි සහ ශයන් තව පැත්තක වශයෙන් මූලික චරිත සංගත කිහිපයක් පවතී. මේ ජරාජීර්ණ, කුණු වූ ක‍්‍රමය තුළ ග‍්‍රාමීය හෝ නාගරික භේදයකින්, දුප්පත් හෝ පොහොසත් භේදයකින් තොරව සුන්දර ප්‍රේම සම්බන්ධතා පවතින බව හඟවන්නේය. රුබේරු මුදලාලිගේ ක්‍රියාකාරීත්වය ඩිජිටල් අවකාශයට එක් කෙරෙන නූතරන පරපුර රිකී සෆ්රාගෙන් නිරූපිතය. ඔහුගේ ඒකායන අරමුණ මොන අවලම් වැඩක් කර හෝ සල්ලි සෙවීමය. අන්ධයකු සේ පැමිණ සුදු සැරයටියෙන් නිමාලිගේ සාය ඔසවන්නේ ඒ අනුවය. ‘මෙට්‍රො ටී.වී. සුපර් ස්ටාර්’ තරගයට ශානික කොටු කර දීම පෙන්වා රුපියල් 50,000ක් කඩා ගන්නේ ඒ අනුවය. කිසිවකු නැති අල්ලපනල්ලේ ප‍්‍රසන්නගේ දුව මිහින්සාගේ ගීතයක් වීඩියෝ කරන්නේ ඒ අනුවය. සරලව කියන්නේ නම්, රිකී සෆ්රා යූ ටියුබ් හරහා කරන්නේ පාදඩ මාධ්‍ය මෙහෙයුම්ය. ඒ රුබේරුගේ භාවිතයේ දිගුවක් ය. එවැනි පාදඩ මුහුණුවරක් නොගෙන හරියටම ‘ධර්මිෂ්ට මෑන්පවර්’ ආකාරයට ‘මෙට්‍රො ටී.වී. මෙහෙයුම් දියත් කරන්නේ ය. ශානිකලාගේ ගීත ගෝලීය ප‍්‍රාග්ධන ව්‍යාපෘති කරා මෙහෙයවන්නේ ධාර්මික, මානුෂික හෝ පුද්ගල අනන්‍යතා අංශුමාත‍්‍රයක්වත් ඉතිරි නොකරමින්ය. හඹා යාම්, රහසිගත පටිගත කිරීම්, සල්ලි විසි කිරීම්, මිනිසුන් ඇන්දවීම් (මුළා කිරීම්) එම ක්‍රියාකාරීත්වයේ නෛසර්ගික ලක්‍ෂණය. ඩෝබි වත්තේ බොනී අයියාගේ ගුණයක් අලුත් පරම්පරාවේ ශානිකගෙන් නිරූපණය කෙරේ. ගැහැනියකට මුහුණ දීමට සිදු වන අනේකවිධ වේදනා හැකි ආකාරයෙන් වචනවලට පෙරළා කඳුලින් අනා කියාපෑමට විශ්වාසී උරහිසක් අවශ්‍යය. හිස ගසාගෙන කීමට උණුසුම් පපුවක් අවශ්‍යය. ශානිකගෙන් නියෝජනය කෙරෙන්නේ ඩිජිටල් හෝ රූපවාහිනී මාධ්‍යයෙන් ගෝලීය ජයග‍්‍රහණ ගැන හීන දකින එවැනි විශ්වාසී උරහිසක්ය; උණුසුම් පපුවක්ය. මිහින්සාට දයාබර මාමා කෙනෙක්ය. ප‍්‍රසන්නලාට සැබෑ සහෝදරයෙක්ය. රුබේරු මුදලාලිලා, ධර්මිෂ්ට මෑන්පවර්ලා මේ බිම පියමන් කිරීමට පටන්ගෙන දශකයක් ඉක්ම යන තැන ඔවුන් පරාල ඇණ ගැසුවේ, අනුන්ගේ දරුවන්ගේ හිස්වලටය. පිස්තෝල හෝ ටී 56 හෝ තබා කොකා ගැස්වූයේ අනුන්ගේ දරුවන්ගේ හිස්වලටය. ධර්ම චක‍්‍රය දැමූයේ අනුන්ගේ දරුවන්ටය. ඉන් දශක තුනකට පසුව තමන්ගේම දරුවන්ගේ හිසට තමන්ම පිස්තෝලය එල්ල කරන තැනට ඔවුහු පත්ව සිටිති. ප‍්‍රසන්නලාගේ නිෂ්පාදන ආර්ථිකය මරාගෙන රුබේරු මල් ශාලාව, ධර්මිෂ්ට මෑන්පවර්, මෙට්‍රො ටී.වී. සහ යූ ටියුබ් චැනල් බිහි වී තිබෙන බව සැබෑය. මේ සියල්ල තුළ සැරිසරන තරුණ පරම්පරාවේ හිස් මතට පිස්තෝල එල්ල කළද, ඔය සිංහයන්ගේ ගල් ලෙන් ආරක්‍ෂා කර ගත නොහැකි බව දැන් දැන් ඔප්පු වෙමින් පවතී. ‘මෙට්‍රො හීනයේ’ දී ‘සභා තොමෝ සතුටින් විසිර ගියහ’ යන ආකාරය වෙනුවට පවතින පද්ධති සියුම් තැතකින් විච්චේදනය කර බියකුරු යතාර්තය පෙන්වන්නේය. සත්‍ය වශයෙන්ම නූතන පරපුර මේ ජරාජීර්ණ ආර්ථිකයකින්, දේශපාලනයකින් සමන්විත සමාජ ක‍්‍රමය බිඳ දමන බව නියතය. ඒ වැනි ‘මෙට්‍රො හීනයක්’ කරා තරුණ, තරුණියෝ වේගයෙන් පෙළගැසෙන්නෝය. ඒ හීනය සැබෑ කෙරෙන, මෑතකදී සභාතොමෝ ඇත්තටම සතුටින් විසිර යනු ඇත. ප‍්‍රසන්නලාගේ කෙසෙල් කොටුවේ, ගස්ලබු කොටුවේ රන් අස්වැන්න කාටත් බෙදා-හදා ගත හැකි ය. එදාට මිහින්සලා සතුටින් සිනාසෙනු ඇත. එවන් විසල් හීනයක් මිස වෙන විසල් හීනයක් මිනිසුන්ට තිබිය හැකි ද? ටෙලි නාට්‍ය තුළ පමණක් නොව එයින් ඉවත්කර ගත්තද ගීතයක් ලෙස අති විශිෂ්ඨ නිර්මාණයක් ඉතිරිව පවතී එය නිම වී තිබෙන්නේ පදරචනයෙන් සංගීතයෙන් සහ ගායනයෙන් එකිනෙක සමග විශය මූලිකව මනා ලෙස ඒකාත්මික වීමෙන්ය. සංගීතය ප්‍රවේශ වන්නේ හේනේ පැලේ පියවෙන සීපදවල උච්ච නාද තලයක පිහිටමින්ය. එය සහ ගායන හපන්කම සාදර බණ්ඩාරගේය. ශාලිත ගුණවර්ධන පවතින සිස්ටම් එක අතැඹුලක් සේ ගීපදවලට කැටිකරගනියි. මතු දැක්වෙන් උපුටාදැක්වීම් බලන්න. “ඔබේ සිහිනය මිලට ගැනුමටඔවුන් දෙයි පොඩි ලන්සුවක්” “අපි අද මම වෙලාජීවිත තනි කළා” “මනුදම් වැනසුනු දීපෙකඅද ඔබ මා………” සියල්ල පවතින්නේ එතැනය මේ අසීමිත වේදනා නිම කෙරෙන්නේද වේදනා තුළින්ය. රුබේරු කළු අර්ථික දේශපාලනික හා සමාජ සංස්කෘතිය දැන් හංස ගී ගයන්නේය. ඉතින්නම් නවමු මෙට්‍රෝ හීනයක්, ජාත්‍යන්තරවාදී මෙට්‍රෝ හීනයක් දැකිය යුතුය. “මෙට්‍රෝ හීනය යළි දකින්නටහිතට දෙමු අපි තල්ලුවක්!” ප්‍රියදර්ශන දයාරත්න", "URL": "https://lankatruth.com/si/?p=128767", "Category": "කලා පුවත්", "Parent URL": null}