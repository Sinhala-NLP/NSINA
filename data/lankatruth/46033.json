{"Source": "Lankatruth", "Timestamp": "January 9, 2018", "Headline": "බැඳුම්කර, වංචා දූෂණ වාර්තා පාර්ලිමේන්තුවට ඉදිරිපත් කරන්නැයි ජනපතිට දන්වයි", "News Content": "ජනාධිපතිවරයා වෙත මේ වනවිට භාර ඇති, වංචාසහගත බැඳුම්කර ගණුදෙනුව පිළිබඳ ජනාධිපති කොමිෂන් වාර්තාව සහ බරපතල වංචා, දූෂණ, රාජ්‍ය සම්පත්, වරප්‍රසාද සහ අධිකාරිය අනිසි ලෙස භාවිතා කිරීම සමබන්ධයෙන් විමර්ශනය කිරීමේ ජනාධිපති කොමිෂන් සභාවේ වාර්තා 34 හෙට (10) දින පාර්ලිමේන්තුවට ඉදිරිපත් කළ යුතු බවට ජනාධිපතිවරයා වෙත දැන්වීමට අද (09) පාර්ලිමේන්තුවේ පැවති පක්ෂ නායක රැස්වීමේදී තීරණය කර තිබේ. ඒ අනුව හෙට දින අදාළ වාර්තාව ජනාධිපතිවරයා විසින් පාර්ලිමේන්තුවට ඉදිරිපත් කිරීමෙන් පසු එම වාර්තා සම්බන්ධ විවාදය හෙට දිනයේම පවත්වනවාද නොඑසේනම් වෙනත් දිනයක් යොදාගන්නේද යන්න පිළිබඳව හෙට දින පක්ෂනායක රැස්වීම කැඳවා තීරණය කිරීමටත් අද දින තීරණය කර ඇත. බැඳුම්කර වාර්තාව සම්බන්ධයෙන් විවාදයක් ගැනීම සඳහා දිනයක් යොදාගැනීමට කඩිනමින් පක්ෂ නායක රැස්වීමක් කැඳවන ලෙස විපක්ෂයේ ප්‍රධාන සංවිධායක ජනතා විමුක්ති පෙරමුණේ නායක අනුර දිසානායක මහතා පසුගිය 04වනදා කතානායක කරූ ජයසූරිය මහතා වෙත ලිපියක් යොමු කළ අතර අද දින කතා නායක කරූ ජයසූරිය මහතාගේ ප්‍රධානත්වයෙන් මෙම පක්ෂ නායක රැස්වීම පවත්වන ලදී.", "URL": "https://lankatruth.com/si/?p=46033", "Category": "පුවත්", "Parent URL": null}