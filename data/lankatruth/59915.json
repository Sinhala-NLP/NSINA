{"Source": "Lankatruth", "Timestamp": "September 24, 2018", "Headline": "ව්‍යාජ ෆේස්බුක් ගිණුම් මගින් තරුණියන් රවටා මුදල් ගැරූ අයෙක් අත්අඩංගුවට", "News Content": "ව්‍යාජ මුහුණු පොත් ගිණුම් භාවිත කරමින් තරුණියන් රවටා මුදල් වංචාකළ පුද්ගලයෙක් අද(24) අත්අඩංගුවට ගත් බව වව්නියාව පොලීසිය පවසයි. දිනුම් අවස්ථා හිමි වූ බවට ව්‍යාජ තොරතුරු ලබාදෙමින් වව්නියාව ප්‍රදේශයේ තරුණියකගෙන් රුපියල් ලක්ෂපහ හමාරක පමණ මුදලක් වංචා කල බවට ලද පැමිණිල්ලකට අනුව වව්නියාව නොවිසඳුණු අපරාධ විමර්ශන ඒකකය සිදුකළ විමර්ශනයකින් අනතුරුව සැකකරු අත් අඩංගුවට ගෙන තිබේ. දිනුම් ඇදීමකින් ජයග්‍රාහකයන් වී ඇති බවත් කොළඹ වරායේ සිට ත්‍යාග නිදහස් කිරීමට රේගු ගාස්තු හා බදු මුදල් සඳහා රුපියල් ලක්ෂ පහ හමාරක මුදලක් වැයවන බවත් ෆේස්බුක් ආයතනයේ ගිණුමකට සමාන ව්‍යාජ ගිණුමක් මගින් තොරතුරු ලබාදී උතුරු පළාතේ තරුණියන් ඉලක්ක කර සැකකරු මෙම මුදල් වංචාවේ නිරතව ඇති බවට මූලික විමර්ශනවලදී හෙලි වී ඇත. සැකකරු මන්නාරම , නානාට්ටාන් හි පදිංචි වයස අවුරුදු 26ක තරුණයකු වන අතර වවුනියාව මහෙස්ත‍්‍රාත් අධිකරණයට ඉදිරිපත් කිරීමට නියමිතව ඇත.", "URL": "https://lankatruth.com/si/?p=59915", "Category": "පුවත්", "Parent URL": null}