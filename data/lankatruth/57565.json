{"Source": "Lankatruth", "Timestamp": "August 11, 2018", "Headline": "ව්‍යාපෘතිය හො﻿ඳයි තෝරගත්ත තැන අවුල් – ජනතාව විරෝධතා දක්වති", "News Content": "පළාත් පාලන කොමසාරිස් පාලනය යටතේ පැවති සමයේ සෑම පළාතකම එක් ප්‍රාදේශීය සභාවක් තෝරාගෙන එම ප්‍රාදේශීය සභාව සඳහා කසළ කළමණාකරණය යටතේ කොම්පොස්ට් පොහොර සැකසීමට රුපියල් මිලියන 50ක පමණ වටිනාකමින් යුත් යන්ත්‍ර 09ක් ගෙනවිත් තිබේ. ඉන් එක යන්ත්‍රයක් මේ වන විට මධ්‍යම පළාතේ දිගන ප්‍රදේශයේ ජන ශුන්‍ය ස්ථානයක පිහිටුවා ඇති අතර එය සාර්ථකව ක්‍රියාත්මක වෙමිත් ඇත. කෙසේ නමුත් ඌව පළාතට ලබා දී ඇති යන්ත්‍රය සවි කිරීම සඳහා ලබාදී ඇත්තේ බදුල්ල ප්‍රාදේශීය සභාවටය. බදුල්ල ප්‍රාදේශීය සභාව විසින් තෝරාගෙන ඇත්තේ ඉතාමන් ජනාකීර්ණ ප්‍රදේශයක් බැවින් ඊට ගම්වාසීන්ගෙන් දැඩි විරෝධයක් එල්ල වෙමින් තිබේ. මේ වනවිට එම යන්ත්‍රය සවි කිරීම සඳහා තෝරාගෙන ඇති භූමියෙහි බිම සකස් කරමින් පවතින අතර පසුගිය පළවෙනිදා (අගෝස්තු 01) සියලුම ගම්වාසීන් රැස්වී එම ඉඩම ඉදිරිපිට විරෝධතාවයකද නිරතවූහ. දාහකට අධික පිරිසක් ඊට එක්ව සිටි අතර මෙම යන්ත්‍රය මෙහි සවි කිරීමට විරෝධය දක්වා තමන් ප්‍රාදේශීය සභාවට යෝජනාවක් ඉදිරිපත් කරන බව එක්සත් ජාතික පක්ෂ මන්ත්‍රීවරයෙකු ගම් වැසියන්ට ප්‍රකාශ කර ඇත. ජවිපෙ මන්ත්‍රීවරුන්ගේ සහායද ඊට ලබා දෙන බව එම අවස්ථාවේ ජවිපෙ මන්ත්‍රී පාලිත මහතාද ප්‍රකාශ කර ඇත. කෙසේ නමුත් එජාප මන්ත්‍රීවරයා එම යෝජනාව ප්‍රාදේශීය සභාවට යොමු නොකිරීම මත ජවිපෙ මන්ත්‍රීවරයා විසින් අදාල යෝජනාව ප්‍රාදේශීය සභාවට ඉදිරිපත් කර ඇති අතර එම යෝජනාව සාකච්ඡාවට බඳුන් කළ ඊයේ (10) දිනයේ වෙත් කරුණක් මත සභාපතිවරයා සමග ගැටුමක් ඇති කරගෙන එජාප මන්ත්‍රීවරු පිරිසක් සභාවෙන් පිටව ගොස් තිබේ. ඉන් පසු ජවිපෙ යෝජනාව සභාවට ඉදිරිපත් කිරීමට අවස්ථාව ලබාදී ඇතත් අදාළ යෝජනාව මුළුමනින්ම විකෘති කර න්‍යායපත්‍රයට ඇතුළත් කර ඇති අතර ජවිපෙ මන්ත්‍රීවරු ඊට විරෝධය දක්වා සිය යෝජනාව ඉදිරිපත් කර ඇත. ඒ සම්බන්ධයෙන් සභාව තුළ උණුසුම් තත්වයක් හටගෙන එම යෝජනාව පිළිබඳව ඡන්ද විමසීමක් හෝ නොකර සභාව කල්තබා ඇත. බදුල්ල ප්‍රාදේශීය සභාව විසින් මෙම යන්ත්‍රය සවි කරන භූමියට එක් පසකින් ඌව විශ්වවිද්‍යාලයේ නේවාසිකාගාර ඉදිකිරීම සඳහා නිදහස් කර ඇති භූමියක් මායිම්ව ඇති බවත් අනෙක් පසින් ආපදා කලමණාකරණ මධ්‍යස්ථානයේ රැඳවුම් මධ්‍යස්ථානයක් මායිව ඇති බවත් වාර්තා වේ. එමෙන්ම මෙම කසළ එක්රැස් කරන ස්ථානයට නොදුරින් බදුලු ඔයට සම්බන්ධවන කුඩා ඔය ගලා බසින බවත් වාර්තා වේ. එමෙන්ම ජනාක්‍රීර්ණ ගම්මානයක්ද පිහිටා ඇති අතර නගරයේ සිට ගමට දිවෙන ප්‍රධාන මාර්ගයටද මෙම භූමිය මායිම්වන බව පැවසේ. මෙවැනි තත්වයක් තුළ මෙම ස්ථානයේ මෙම කොම්පෝස්ට් යන්ත්‍රය සවි කළ හොත් එය සෞඛ්‍ය හා පාරිසරික ගැටළු රැසකට ගම් වාසීන්ට මුහුණ දීමට සිදු වනු ඇති බැවින් වහාම මෙම යන්ත්‍රය ජන ශුන්‍ය ප්‍රදේශයක සවි කිරීමට කටයුතු කරන ලෙසත් ගම්වාසීන් පාලයකයන්ගෙන් ඉල්ලා සිටිති.", "URL": "https://lankatruth.com/si/?p=57565", "Category": "පුවත්", "Parent URL": null}