{"Source": "Lankatruth", "Timestamp": "May 20, 2018", "Headline": "රෝසිගේ වැසිකිළියට මහින්ද පිලේ මන්ත්‍රීවරුත් වැටෙයි", "News Content": "කොළඹ නගරාධිපති නිල නවසේ වැසිකිළි පද්ධතිය ප්‍රතිසංස්කරණය කිරීමට රුපියල් ලක්ෂ 57ක් ලබාදීමට ඉදිරිපත් කර කළ යෝජනාවට ජනතා විමුක්ති පෙරමුණ හැර සෙසු පක්ෂ සියල්ලගේ එකඟතාවය හිමි වී ඇතැයි වාර්තා වේ. ඒ අනුව එක්සත් ජාතික පක්ෂයේ මන්ත්‍රීවරු 60දෙනාට අමතරව ශ්‍රී ලංකා පොදුජන පෙරමුණේ මන්ත්‍රීවරුන්ද, ශ්‍රී ලංකා නිදහස් පක්ෂයේ, මනෝ ගනේෂන්ගේ පක්ෂයේ සහ ස්වාධීන මන්ත්‍රීවරුන්ද මේ සඳහා විරුද්ධ වී නොමැත. ප්‍රසිද්ධියේ වේදිකාවේ එක්සත් ජාතික පක්ෂයේ ක්‍රියාකාලපයන් සම්බන්ධයෙන් විරෝධය දක්වන ඒකාබද්ධ විපක්ෂය නියෝජනය කරන මන්ත්‍රීවරු 23 දෙනාගේ අනුමැතිය මේ සඳහා ලබා දිම විශේෂත්වයකි. මීට වසර හතරකට පෙර නවීන උපකරණ සහිතව ඉදි කළ මෙම වැසිකිළි පද්ධතිය යලි සකස් කිරීමට මෙතරම් මුදලක් ලබාදීම සම්බන්ධව මේ වනවිට සමාජ මාධ්‍ය තුළ දැඩි කතාබහක් ඇති වී තිබෙන අතර පිටකොටුව ඇතුළු කොළඹ නගරය තුළ පොදු වැසිකිළි නඩත්තු කරන ලෙසට ජනතාවගෙන් ඉල්ලීම් ඉදිරිපත් වී තිබෙන තත්වයක් තුළ ඒවා වෙනුවෙන් මුදල් වෙන් නොකර නගරාධිපතිවරියගේ වැසිකිළියට මෙතරම් මුදලක් වෙන් කිරීම ජනතා විරෝධයට හේතු වී තිබේ. මෙහිදී අදහස් දැක්වූ ජනතා විමුක්ති පෙරමුණේ මන්ත්‍රී සුමිත් පස්සපෙරුම මහතා සඳහන කළේ හිටපු නගාරධිපති ඒ.ජේ.එම්. මුසම්මිල් මහතාගේ පාලන සමයේදී නවීකරණය කළ නගරාධිපති නිල නිවසේ වැසිකිළි පද්ධතිය අවස්ථා කිහිපයකදී පමණක් භාවිත කර තිබුණු බවයි. මේ අතර කොළඹ මහ නගර සභාවේ මංගල සැසිවාරයේදී ආහාර සැපයීම සඳහා නගර සභාවේ මුදලින් රුපියල් ලක්ෂ 15ක් වැය කර ඇති බවත් අනාවරණය වී තිබේ. මන්ත්‍රීවරු 119දෙනාට අමතරව එදින පැමිණ සිටි තවත් 500 දෙනෙකුට ආහාර සැපයීම සඳහා මෙම මුදල වැය කර තිබේ.", "URL": "https://lankatruth.com/si/?p=52564", "Category": "පුවත්", "Parent URL": null}