{"Source": "Lankatruth", "Timestamp": "May 4, 2021", "Headline": "පෝට් සිටි පනත මැයි 5 පාර්ලිමේන්තුවට… ශ්‍රේෂ්ඨාධිකරණ තීන්දුව තවම නෑ.", "News Content": "කොළඹ වරාය නගර ආර්ථික කොමිෂන් සභා පනත හෙවත් පෝට් සිටි පනත මැයි 5 දා විවාදයට ගෙන සම්මත කිරීමට ආණ්ඩුව තීරණය කර ඇත. ආණ්ඩුව විසින් මෙම තීන්දුව ගනු ලැබ ඇත්තේ ශ්‍රේෂ්ඨාධිකරණය විසින් තවමත් එම පනත් කෙටුම්පත සම්බන්ධ සිය තීන්දුව ප්‍රකාශයට පත් නොකර සිටිය දී වීම විශේෂයකි. මෙම පෝට් සිටි පනත මගින් රටේ මූලික නීතිය වන ව්‍යවස්ථා උල්ලංඝනය වන බවත්, එමගින් රටේ ස්වෛරීත්වයට හානි වන බවත් ශ්‍රී ලංකා නීතිඥ සංගමය, දේශපාලන පක්ෂ සහ සිවිල් පුරවැසියන් ගණනාවක් ශ්‍රේෂ්ඨාධිකරණයට පෙත්සම් ඉදිරිපත් කර තිබේ. අග්‍රවිනිශ්චයකාර ජයන්ත ජයසූරිය මහතා ප්‍රමුඛ පංච පුද්ගල විනිසුරු මඩුල්ලක් මගින් තවමත් මෙම පෙත්සම් විභාගයට ගනිමින් ඇත. ශ්‍රේෂ්ඨාධිකරණ තීන්දුව කුමක් වුවත් පාර්ලිමේන්තුවේ තුනෙන් දෙකේ බහුතරය පෙන්වා පනත් කෙටුම්පත සම්මත කර ගැනීම ආණ්ඩුවේ අපේක්ෂා වී තිබේ.", "URL": "https://lankatruth.com/si/?p=115959", "Category": "පුවත්", "Parent URL": null}