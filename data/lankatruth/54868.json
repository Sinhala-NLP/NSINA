{"Source": "Lankatruth", "Timestamp": "June 21, 2018", "Headline": "තෙල් නළය කැඩී පැය හතරක් මුහුදට තෙල් ගලලා – ලක්ෂ 50ක පමණ පාඩුවක්", "News Content": "මුතුරාජවෙළ තෙල් ගබඩා පර්යන්තය වෙත තෙල් ප්‍රවාහනය සිදුකරන නළය කැඩීයාමෙන් ලංකා ඛණිජ තෙල් සංස්ථාවට සිදුව ඇති පාඩුව රුපියල් ලක්ෂ පනහක් පමණ වෙතැයි වෘත්තීය සමිති පවසයි. පසුගිය 17 වැනිදා තෙල් ප්‍රවාහන නෞකාවේ සිට මුතුරාජවෙළ තෙල් ගබඩා පර්යන්තය වෙත ඉන්ධන ගොඩබෑම සිදුකෙරෙන බෝයාවට අයත් නළයක මීටර 200ක පමණ කොටසක් කැඩීගොස් පමුණුගම වෙරළට ගොඩ ගසා තිබිය දී පොලීසිය විසින් සිදුකළ දැනුම් දීමකට අනුව සොයා ගන්නා ලදී. පැය 4කට අධික කාලයක් ඉන්ධන නෞකාවේ සිට මුහුදට තෙල් ගලාගොස් ඇති අතර කිසිඳු නිලධාරියෙක් ඒ පිළිබඳව දැනුවත් වීමක් සිදුවී නැත. මේ හේතුවෙන් ලංකා රජයට රුපියල් ලක්ෂ පනහක පමණ පාඩුවක් සිදුව ඇති බව වෘත්තීය සමිති පවසයි. පෝට්සිටිය ඉදිකිරීම නිසා මුහුදු රළ රළු වී ඇති බැවින් මෙසේ නළ පද්ධතිය විටෙන් විට කැඩී යන බවත් බලධාරීහු සඳහන් කළ අතර කැඩීයාමට සති දෙකකට පමණ පෙරද මෙවැනිම බිදවැටීමක් හේතුවෙන් නල ප්‍රතිසංස්කරණය කර තිබේ. වෘත්තීය සමිති පෙන්වාදෙන ආකාරයට මෙම නළ පද්ධතිය ඉතා පැරණි සහ ප්‍රමිතියෙන් තොර නළ පද්ධතියකි. නළ හයකින් යුතු නළ පද්ධතියේ මේ වන විට ක්‍රියාත්මක තත්වයේ පැවතියේ එක් නළයක් පමණි. එක් නළයක් පමණක් ක්‍රියාත්මක වීම හේතුවෙන් විවිධ ඉන්ධන වර්ග ගොඩබෑමේදී එක් ඉන්ධන වර්ගයක් ප්‍රවාහනයකර නළය මුහුදු වතුරෙන් සෝදා නැවත අනෙක් ඉන්ධන වර්ගය ප්‍රවාහනය කිරීම සිදුකරයි. මේ හේතුවෙන් නළ දිරායාමේ අවධානමක් ද පවතින බව වෘත්තීය සමිති පෙන්වාදෙයි. මේ හේතුවෙන් ලංකා රජයට සිදුවන පාඩුවට අමතරව විශාල ඉන්ධන අර්බුධයකට මුහුනදීමේ අවධානමක් ද පවතින බව වෘත්තීය සමිති වැඩිදුරටත් පෙන්වාදෙයි.", "URL": "https://lankatruth.com/si/?p=54868", "Category": "පුවත්", "Parent URL": null}