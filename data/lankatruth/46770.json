{"Source": "Lankatruth", "Timestamp": "January 25, 2018", "Headline": "ඌවේ මහ ඇමති, සමන්ත විද්‍යාරත්නගෙන් ලුණු ඇඹුලෙන් අසාගනියි", "News Content": "අද (25) දින ඌව පළාත් සභාවේ වැඩකටයුතු අවසන් වීමෙන් පසු, ප්‍රධාන අමාත්‍යවරයා නික්ම යායුතු දොරෙන් පිටව නොගොස් සාමාන්‍ය මන්ත්‍රීවරු පිටවයන දොරටුවට පැමිණ සමන්ත විද්‍යාරත්න මන්ත්‍රීවරයාගේ කරට අතදමා ගැනීමට උත්සාහ කළේ ය. එහිදී සමන්ත විද්‍යාරත්න මහතා ඊට දැඩි විරෝධයක් එල්ල කළේය. මහ ඇමතිවරයා සැලසුම් සහගතව ඔහුට හිතවත් මාධ්‍ය වේදීන් හමුවේ මාධ්‍ය සංදර්ශනයක නිරතවන බවත් ඒ වහා නවතන ලෙසත් සමන්ත විද්‍යාරත්න මන්ත්‍රීවරයා පැවසූ අතර මහ ඇමතිවරයා සමග තමාහට ඇත්තේ පෞද්ගලික ප්‍රශ්නයක් නොවන බවත් ඔහුගේ ක්‍රියාකලාපයන් පිළිබඳ ප්‍රශ්නයක් බවත් සමන්ත විද්‍යාරත්න මන්ත්‍රීවරයා මාධ්‍ය හමුවේ ප්‍රකාශ කර සිටියේය. නිලධාරීන් හා මැති ඇමතිවරුන් මධ්‍යයේ මාධ්‍ය වෙත අදහස් දැක්වූ ඔහු වැඩිදුරයත් ප්‍රකාශ කර සිටියේ, “මෙම මහ ඇමතිවරයා මුල සිටම වංචණිකව, දූෂිතව කටයුතු කළඅයෙක්.දේශපාලන බලය අයුතු ලෙස භාවිතා කළ අයෙක්. අද දවසේත් එම අයුතු බලපෑම් සහ දේශපාලන මැර ක්‍රියා මෙම පළාත් සභා භූමියේ සිදුවනවා. ඌව පළාත් සභාවට හිමිවිය යුතු මුදල් මහ ඇමතිවරයාගේ පෞද්ගලික පදනම් ගිණුම්වලට ලක්ෂ ගණනින් එකතුකොටගෙන වංචා කළ අයෙක්. රාජ්‍ය නිලධාරීන් හට අවස්ථා ගණනාවකදී පීඩා කාරී ලෙස මාරු කිරීම්, තනතුරෙන් පහත හෙළීම් සිදු කළ අයෙක්. ඒ හේතුවෙන් විවිධ උද්ඝෝෂණ හා වර්ජන පසුගිය කාලය පුරාවටම සිදුවූනා. විදුහල්පති තුමිය දණ ගැස්සවීම ඉන් එක සිදුවීමක් පමණයි. නිල ලෙස දණ ගසා නැති නමුත් මෙම ජඩ දේශපාලන ක්‍රියා හමුවේ ඌව පළාතේ මැති ඇමතිවරු නිලධාරීන් බොහෝ පිරිසක් නිහඬව දණ ගසා සිටිනවා. ජනතා විමුක්ති පෙරමුණ ලෙස අපි මෙම වංචා හා පීඩා කාරී දේශපාලනය ඉවසන්නේ නැහැ. මීට එරෙහිව දැඩි ලෙස කටයුතු කරනවා. මෙම සිදුවීම් හමුවේ නිසි ක්‍රියාමාර්ග නොගෙන ජනාධිපති වරයා හා අගමැතිවරයා කටයුතු කිරීම කනගාටුවට කරුණක්. අද පලාත් සභා භූමියේදී දේශපාලන මැරවරයින් මහජන නියෝජිතයන්ට පහරදීම දක්වා මේ සිදුවීම දුරදිග ගියේ එවැනි ඇල් මැරුණු තීන්දු තීරණ නිසා” යනුවෙනි.", "URL": "https://lankatruth.com/si/?p=46770", "Category": "පුවත්", "Parent URL": null}