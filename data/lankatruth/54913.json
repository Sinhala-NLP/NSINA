{"Source": "Lankatruth", "Timestamp": "June 22, 2018", "Headline": "අද ඇප නොලැබුණොත් මාරාන්තික උපවාසයක් ආරම්භ කරනවා", "News Content": "බන්ධනාගාරගතව සිටින පූජ්‍ය ගලගොඩඅත්තේ ඥානසාර හිමියන් විසින් ඉදිරිපත් කර ඇති ඇප අයදුම්පත සලකා බැලීමේ කටයුතු අද(22) සිදුකිරීමට නියමිතව ඇත. හෝමාගම අධිකරණ පරිශ්‍රය තුළදී මාධ්‍යවේදී ප්‍රගීත් එක්නැලිගොඩ මහතාගේ බිරිඳවන සන්ද්‍යා එක්නැලිගොඩ මහත්මියට බැන මරණීය තර්ජන එල්ලකිරීමේ චෝදනාව යටතේ වරදකරු වූ බොදු බල සේනා සංවිධානයේ ලේකම් ගලගොඩඅත්තේ ඥාණසාර හිමියන්ට මාස හයක සිර දඬුවමක් සහ වන්දි නියම කරමින් පසුගිය 14 වැනිදා නඩු තීන්දුව ප්‍රකාශ කෙරුණි. 15 වැනිදා අභියාචනයක් ඉදිරිපත් කරමින් ඥානසාර හිමියන් පවසාසිටියේ විත්තිකාර පාර්ශවය විසින් ඉදිරිපත් කරනලද කරුණු හරි හැටි විමසීමකින් තොරව වැරදි පදනමක සිට තමා වරදකරුවෙකුකර දඬුවම් නියමකර ඇති බවය. එබැවින් මහේස්ත්‍රාත්වරයාගේ තීන්දුව ඉවත දමා තමා නිදොස්කොට නිදහස් කරනමෙන් ඉල්ලා අභියාචන පෙත්සම ගොනුකර තිබිනි. මෙම අභියාචන පෙත්සම පසුගිය 19 වැනිදා විභාගයට ගැනීමට නියමිතව තිබුණද නීතිපතිවරයාගේ පාර්ශවයෙන් කිසිවෙකුත් සහභාගී නොවීම මත පෙත්සම් විභාගය අද දිනට කල් දැමුණි. කෙසේ වෙතත් පෙත්සම් විභාගයේ කටයුතු සඳහා ඥානසාර හිමියන් අධිකරණය වෙත රැගෙන යාම සිදු නොවේ. අද දින ඥානසාර හිමියන්ට ඇප ලබාගැනීමට නොහැකි වුවහොත් මාරාන්තික උපවාසයකට යන බව බොදුබල සේනා සංවිධානය පවසයි. බොදුබල සේනා සංවිධානයේ ජාතික සංවිධායක විතාරන්දෙනියේ නන්ද හිමයන් පවසා සිටියේ මේ වන විටත් සත්‍යග්‍රහයක නිරතවී සිටින භිකෂූන් වහන්සේලා මාරාන්තික උපවාසයක් ආරම්භ කිරීමට නියමිත බවයි.", "URL": "https://lankatruth.com/si/?p=54913", "Category": "පුවත්", "Parent URL": null}