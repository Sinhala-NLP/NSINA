{"Source": "Lankatruth", "Timestamp": "February 24, 2021", "Headline": "බැඳුම්කර වංචාවේ සම්පූර්ණ වාර්තාව හැකිනම් එළියට දාන්න – වසන්ත සමරසිංහ ජනපතිට අභියෝග කරයි", "News Content": "පාස්කු බෝම්බ ප්‍රහාරයට අදාළ කොමිෂන් වාර්තාව ආණ්ඩුව එළියට නොදා සිටින්නේ ආණ්ඩුව කළ සැලසුම් හෙළිදරව් වන හේතුවෙන් යැයි ජවිපෙ මධ්‍යම කමිටු සාමාජික, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ ජනාධිපති ගෝටාබය රාජපක්ෂට අභියෝගාත්මකව පවසයි. ඔහු මේ බව කියා සිටියේ අම්පාරේදී පැවැති ‘කවුද දිනුම්‘ සම්මන්ත්‍රණ මාලාව අමතමිනි. එහිදී වැඩිදුරටත් අදහස් දැක්වූ ජවිපෙ මධ්‍යම කමිටු සාමාජික, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ… “ගෝටා එද්දී වැඩ්ඩෙක් කියලා හිතුවේ. ප්‍රශ්න ටික ඉවර වෙයි. පාස්කු ප්‍රහාරයට සම්බන්ධ අය කන්ගැට්ටෙන් අල්ලලා එළියට දැයි කියලා හිතුවේ. මේකත් හරියට මෛත්‍රීපාල සිරිසේන හිටපු ජනාධිපති බැඳුම්කර වංචාවට දාපු කොමිසම වගේ. බැඳුම්කර වංචාවට අදාළ කොමිෂන් වාර්තාව එන්නේ 2017න් පස්නේ. වංචාව සිද්ධ වෙන්නේ 2015 පෙබරවාරි ඉඳලා. ඇලෝසියස් සල්ලි බෙදන්න ගන්නේ 2015 අගෝස්තු මහ මැතිවරණයේ ඉඳන්. මහ මැතිවරණයට සල්ලි බෙදන්නේ මෛත්‍රීපාල සිරිසේන. රනිල් වික්‍රමසිංහ දෙගොල්ල වෙනුවෙන්. ඒ බෙදපු සල්ලිවලට අදාළ බැංකු ගිණුම් තොරතුරු චෙක්පත් මාරු කරපු ඒවා ගැන. බැඳුම්කර කොමිෂන් වාර්තාවේ තිබුණා. පිටු 1083ක් වාර්තාව. මෛත්‍රීපාල සිරිසේන මහත්තයා පිටු 106ක් හැංගුවා. ඒ හංගපු පිටුවල තමයි තිබුණෙ මෛත්‍රීපාල සිරිසේනට සල්ලි දීපු ඒවා. එයාගේ දුවට, බෑනට, රනිල් වික්‍රමසිංහට එජාපයට, පොහොට්ටු මන්ත්‍රීලට, ඉහළ පොලිස් නිලධාරීන්ට, මහ බැංකු නිලධාරීන්ට සල්ලි දීපුවා. මිලියන 3,250ක්. ඒ විස්තර අද වෙනකම් එළියට දැම්මේ නැහැ. බැඳුම්කර වංචාවේ චුදිතයන්ට දඬුවම් දෙනවා කියලා ආපු අර්ජුන් මහේන්ද්‍රන් කනෙන් අල්ලලා සිංගප්පූරුවෙ ඉඳලා ගෙනත් දණ ගස්සනවා කියපු ගෝඨාභය රාජපක්ෂ මහත්තයට පොඩි වැඩක් තියෙනවා. පුළුවන්නම් කරන්න. ඒ තමයි ගෝඨාභය රාජපක්ෂ මහත්තයා මෛත්‍රීපාල සිරිසේන මහත්තයා දාපු බැඳුම්කර ජනාධිපති කොමිෂන් වාර්තාව තියෙනවා, නීතිපති දෙපාර්තමේන්තුවේ. පුළුවන්නම් වාර්තාව සම්පූර්ණයෙන්ම එළියට දාන්න කියලා අපි අභියෝග කරනවා. හැබැයි ගෝඨාභය රාජපක්ෂ නොවේ මහින්ද රාජපක්ෂ මහත්තයා ඇතුළු මුළු පවුලම එකතු වුණත් මේ වාර්තාව එළියට දාන්න බැහැ. එළියට දැම්මොත් තමන්ට දුන්නු සල්ලි කොච්චරද කියලා අහුවෙනවා. ඒ හින්දා බැඳුම්කර වාර්තාවට නඩු වැටෙන්නෙත් නැහැ. ඇලෝසියස් හිරේ යන්නේ නැහැ. අර්ජුන මහේන්ද්‍රන් ලංකාවට එන්නෙත් නැහැ. මේ ගොල්ලො හොරු අල්ලන්නෙ නැහැ. ඒ වගේම තමයි මේ පාස්කු කොමිෂන් වාර්තාවක්. කටුවාපිටිය බෝම්බෙ පුපුරුවා ගත්ත මිනීමරු ත්‍රස්තවාදියාගේ බිරිය ඉන්දියාවට පැනලා යනවා. පීනලා ගියේ නෑනේ. ඉන්දියාවෙන් කහ ටික අරන් එද්දී ඒවා ඇල්ලුවා මුහුදේදී. අපේ රටේ මිනිස්සු රුපියල් 7,000ට කහ ටික ගත්තේ. එහෙම අල්ලනකොට ඉන්දියාවේ දැනුවත්භාවය නැතිව මේ ත්‍රස්තවාදියාගේ බිරිය ඉන්දියාවට පැනලා යනවාද ඉන්දියානු රහස් ඔත්තු සේවාවේ අවබෝධයක් නැතිව මේ කාන්තාවට එහෙ හැංගිලා ඉන්න පුළුවන්ද ඒ කියන්නේ පාස්කු ඉරිදා ප්‍රහාරයට සම්බන්ධ ප්‍රධාන චුදිතයෙකුගේ බිරිය ඉන්දියාවේ රැකවරණය ලබන්නෙ කොහොමද, මේ පිටිපස්සේ ඉන්දියාව ඉන්නවා. ඉන්දියාව පිටිපස්සේ ඇමෙරිකාව ඉන්නවා. ඇමෙරිකාව එක්ක ගෝඨාභය ඉන්නවා. මේ කොමිෂන් වාර්තාාවේ කියනවා සී.අයි.ඩී. එකට සාක්ෂි දීපු රවි සෙනවිරත්න මහතා ඒ සාක්ෂි දෙමින් ඉන්න වෙලාවක කියනවා අපේ රටේ ජාතික ආරක්ෂාව තියෙන්නේ අනතුරේ කියලා. ඒ වෙන මොකුත් නොවේ සහරාන්ලට ආයුධ දීපු, බෝම්බ දීපු මිනිස්සු තෙවම එළියේ කියලා. කොමිසම මාධ්‍යවේදීන් ටික එළියට දාලා තමයි සාක්ෂි අහන්නේ. කොමිසමේ හිටපු නිලධාරීන්ගේ සාක්ෂි අවසානයේ වාර්තා ටිකේ තියෙන්න ඕනෑ. ආණඩුවත් එක්ක හිටපු ආණ්ඩුවත් එක්ක ගනුදෙනු කරපු එල්ටීටීඊ සංවිධානයේ තුවක්කු විතරක් නොවේ රජයේ අවි ගබඩාවල තිබුණු තුවක්කුත් අරගෙන මුහුදේ නවත්තලා තිබුණු නැව්වල අවි ගබඩා පවත්වාගෙන ගියපු මේ රටේ ප්‍රධාන අවිහරණය පිළිබඳ චෝදනාවක් තියෙන නිශ්ශංක සේනාධිපති අද නිදහසේ. ආණ්ඩුවත් එක්ක ගනුදෙනු කරනවා. ඉතිහාසය මේ විධියට චෝදනා තියෙන මිනිස්සු ගැන ජනාධිපති කොමිෂන් වාර්තාවේ තියෙනවා. තොරතුරු දැනගැනීම ජනතාවගේ අයිතියක්. ත්‍රස්තවාදියෝ කවුද කියලා දැනගන්න ඕනෑ. මුස්ලිම් මිනිස්සුන්ට මේකෙන් නිදහස් වෙන්න ඕනෑ. මේක හරියට හොයන්න බැරි නැහැ.", "URL": "https://lankatruth.com/si/?p=111318", "Category": "පුවත්", "Parent URL": null}