{"Source": "Lankatruth", "Timestamp": "March 27, 2013", "Headline": "දමිතා-සේමිණී හබය දුරදිග යයි", "News Content": "ජනප්‍රිය නිළි දමිතා අබේරත්න තමන්ට සිදුවූ අපහාසය වෙනුවෙන් රුපියල් මිලියන 1000ක් ඉල්ලා නඩු පවරන බව සේමිණී ඉද්දමල්ගොඩට දන්වා යවා ඇත. තමන් විසින් එෆ්.එම්. නාළිකාවකට කරන ලදැයි කියන ප්‍රකාශයක් සම්බන්ධයෙන් රුපියල් මිලියන 500ක වන්දියක් ඉල්ලා සේමිණි ඉද්දමල්ගොඩ නීතිඥයන් මඟින් එවා ඇති එන්තරවාසියට පිළිතුරු වශයෙන් ඇය මේ බව දන්වා යවා තිබේ. ජනප්‍රිය නිළි දමිතා අබේරත්න තමන්ට සිදුවූ අපහාසය වෙනුවෙන් රුපියල් මිලියන 1000ක් ඉල්ලා නඩු පවරන බව සේමිණී ඉද්දමල්ගොඩට දන්වා යවා ඇත. තමන් විසින් එෆ්.එම්. නාළිකාවකට කරන ලදැයි කියන ප්‍රකාශයක් සම්බන්ධයෙන් රුපියල් මිලියන 500ක වන්දියක් ඉල්ලා සේමිණි ඉද්දමල්ගොඩ නීතිඥයන් මඟින් එවා ඇති එන්තරවාසියට පිළිතුරු වශයෙන් ඇය මේ බව දන්වා යවා තිබේ. දමිතා අබේරත්න විසින් එම පිළිතුරු යවා ඇත්තේ නීතිඥ සමන්ති ගමගේ මහත්මිය මඟිනි. මේ සම්බන්ධයෙන් පුවත්පත් නිවේදනයක් නිකුත්කොට ඇති දමිතා අබේරත්න එහි මෙසේ සඳහන් කොට ඇත. මම කිසිම කෙනකුට අපහාසයක් වන ප්‍රකාශයක් සිදුකොට නැත. විශේෂයෙන් කලා ක්‍ෂේත්‍රයේ සිටින කිසිදු කෙනකුට අපහාස කොට ක්‍ෂේත්‍රය තුළ හෝ පෞද්ගලික ජීවිතයෙ මා හට ලබාගන්නට දෙයක් හෝ දිනාගන්නට දෙයක් නැත. විශේෂයෙන් සේමිණි ඉද්දමල්ගොඩට මම අපහාසයක් කරලා නැහැ. ඇයගේ කීර්තිනාමයට හානි වන කිසිවක් මා කර නැත. සේමිණි වෙනුවෙන් ඇයගේ නීතිඥවරුන් විසින් එවා තිබූ එන්තරවාසියට මම මාගේ නීතිඥවරිය වන සමන්ති ගමගේ මහත්මිය මඟින් මට සිදුවී ඇති හානියට රුපියල් මිලියන දහසක වන්දි මුදලක් ඉල්ලා නඩු පවරන බව දන්වමින් පිළිතුරු යවා ඇත. කෙසේ වෙතත් මාධ්‍ය මඟින් සේමිණි ඉද්දමල්ගොඩ විසින් මට එරෙහිව නඩු පවරා ඇති බව ප්‍රචාරය කළත් මෙතෙක් මට කිසිදු අධිකරණයකින් ඒ සම්බන්ධයෙන් සිතාසියක් ලැබී නැත. (මේ ලිපිය සකස් කළ 2013.03.25 දින තෙක්) එහෙත් කලා ක්‍ෂේත්‍රයේ හඬකැවීම් අංශය, වෙළෙඳ දැන්වීම් අංශය, ගායන ක්‍ෂේත්‍රය, රංගන ක්‍ෂේත්‍රය (වේදිකාව, සිනමාව, ටෙලි නාට්‍ය) මේ විවිධ වූ සියලු අංශ නියෝජනය කරන ශිල්පිනියක් ලෙස පුරා වසර 32ක් කලා ලෝකයේ රැඳී සිටිමින් මෙරටට අන්තර්ජාතික අභිමානය දෙවතාවක් ලබාදීමට තරම් සහ මෙරට පැවැති සියලු සම්මාන උළෙලවල හොඳම විශිෂ්ටතම රංගන ශිල්පිනිය ලෙස සම්මාන දිනා ඇති මාගේ කීර්තිනාමයට එරෙහිව පදනම් විරහිතව ද්වේෂසහගත ලෙස නඩු පවරා තිබුණහොත් එකී නඩුවට මා වෙනුවෙන් ඉදිරිපත් වී මාගේ නිර්දෝෂීභාවය ඔප්පු කිරීමටත් මාගේ නීතිමය අයිතිවාසිකම් ආරක්‍ෂා කිරීමටත් මෙයින් මා හට සහ මාගේ කීර්තිනාමයට සිදුකරන හානියට වන්දි ලබාගැනීමටත් කටයුතු කිරීමට මාගේ නීතිඥවරුන් වන සමන්ති ගමගේ මහත්මිය, ප්‍රදීප් ගමගේ මහතා සහ ජ්‍යෙෂ්ඨ නීතිඥ නෙවිල් අබේරත්න යන මහත්ම මහත්මීන්ට මම උපදෙස් ලබාදී ඇත්තෙමි. මේ අවස්ථාවේ මා සමඟ මට ශක්තියක්ව කටයුතු කරන මාගේ කලා ක්‍ෂේත්‍රයේ සියලුම දෙනාටත් මාගේ හිත මිත්‍රාදීන් සියලුම දෙනාටත්, නිෂ්පාදකවරුන් සහ අධ්‍යක්‍ෂවරුන්ටත් ලංකාව පුරා විසිරී පැතිරී සිටින මාගේ ආදරණීය රසික රසිකාවියන්ටත් විදේශ රටවල සිටින ආදරණීය රසික රසිකාවියන්ටත් මාහට නොයෙකුත් උපදෙස් දෙමින් මට ශක්තියක් වෙනවාට බෙහෙවින් ස්තූතියි. මේ සියලු දෙනාටම පවසන්නට ඇත්තේ හෘදසාක්‍ෂියට වඩා සාක්‍ෂියක් තවත් නොමැති බවත් සත්‍ය ජයගන්නා බවත් විශ්වාස කරන මා මේ වෙනුවෙන් කටයුතු කරන්නේද දැඩි ආත්ම විශ්වාසයකින් බවයි.", "URL": "https://lankatruth.com/si/?p=6736", "Category": "කලා පුවත්", "Parent URL": null}