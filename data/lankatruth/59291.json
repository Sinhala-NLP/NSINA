{"Source": "Lankatruth", "Timestamp": "September 13, 2018", "Headline": "ඇමරිකාවට එරෙහිව කළහැකි සියලු බලපෑම් කරනවා", "News Content": "වොෂින්ටනයේ පලස්තීන විමුක්ති සංවිධාන කාර්යාලය වසාදැමීමට ඇමරිකා රජය ගත් තීරණය සම්බන්ධයෙන් තමන්ට හැකි සියළුම බලපෑම ඇමරිකාවට එරෙහිව සිදුකරන බව එම සංවිධානය නියෝජනය කරමින් එහි විධායක කමිටු නියෝජිත හන්සාන් අෂ්රාවී ප්‍රකාශ කර තිබේ. එහි පළමු පියවර ලෙස ආමරිකාව සමඟ පවත්වන ආරක්ෂක සහයෝගීතා සියල්ල නවත්වන බව බටහිර බවුරේ රාමල්ලා නුවර පැවැති මාධ්‍ය හමුවක් අමතමින් ඇය පැවසූවාය. එසේම ඇය වැඩිදුරටත් අවධාරණය කර සිටියේ පලස්තීනයේ ජනතාව අසරණයින් නොවන බවත් කිසිවක් කරකියාගත නොහැකි යැයි ඇමරිකාව විශ්වාස කරන්නේ නම් එය එසේ නොවන බවත් ය. මැදපෙරදිග පවතින ඊශ්‍රායෙල පලස්තීන අර්බුධය ඇමරිකාව විසින් ගනු ලැබූ තීන්දුවක් හේතුවෙන් යලි උත්සන්න විය. අමරිකාව ඊශ්‍රායෙලයේ සිය තානාපති කාර්යාලය ටෙල් අවීව් නුවර පවත්වාගෙන ගියද මීට මාස කිහිපයකට ඉහත දී එය ජෙරුසෙලමට ගෙන ගියේය. එය ඊශ්‍රායෙලයට ජෙරුසෙලමේ පාලනය පහසු කරන්නක් වන අතර ජෙරුසෙලම යනු එතෙක් පලස්තීනයේ අනාගත අග නගරය ලෙස පවත්වාගෙන ගිය භූමි ප්‍රදේශයකි. මේ හෙතුවෙන් ගාසා තීරයේ යුධ ගැටුම් වර්ධනය වූ අතර ජීවිත හානි ද සිදුවිය. මේ හේතුවෙන් ඇමරිකාවේ පාලන අධිකාරිය සමඟ පලස්තීනයේ සහයෝගීතාව බිඳ වැටුන අතර ඇමරිකාව විසින් හඳුන්වාදෙන කිසිඳු සාම වැඩපිළිවෙලකට තමන් එකඟ නොවන බව පලස්තීනය දැඩිව කියා සිටියි. මෙයට එරෙහිව ට්‍රම්ප් පාලනය කුපිත වූ අතර පලස්තීනයට ලබාදෙන ආධාර පවා කප්පාදු කළේය. ඇමරිකාවේ පලස්තින විමුක්ති කාර්යාලය වසා දැමීම එහිම ප්‍රතිඵලයකි. කෙසේ වෙතත් ඇමරිකාවේ මෙම ක්‍රියාපිළිවෙත ඊශ්‍රායෙලයේ දැඩි පැසසුමට ලක් වී ඇත.", "URL": "https://lankatruth.com/si/?p=59291", "Category": "විදෙස් පුවත්", "Parent URL": null}