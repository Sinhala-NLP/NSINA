{"Source": "Lankatruth", "Timestamp": "January 3, 2020", "Headline": "හපුතලේ ගුවන් යානා අනතුරින් මියගිය ගණන 4 දක්වා ඉහළට", "News Content": "අද(03) පෙරවරුවේ හපුතලේ ප්‍රදේශයේදී සිදුවූ ගුවන් යානා අනතුරින් සිව් දෙනෙකු ජීවිතක්ෂයට පත්ව ඇතැයි මේ වනවිට වාර්තා වේ. අනතුර සිදුවන අවස්ථාවේ යානය තුළ ගුවන් නියමුවන් දෙදෙනා සහ නිරීක්ෂකයන් දෙදෙනෙකු සිට ඇති බවත් අනතුරින් ඔවුන් සියළුදෙනා ජීවිතක්ෂයට පත්ව ඇති බවත් පොලීසිය සඳහන් කරයි. ගුවන් හමුදා මාධ්‍ය ප්‍රකාශක ගෲප් කැප්ටන් ගිහාන් සෙනවිරත්න මහතා සඳහන් කර සිටියේ ගුවන් ආවේක්ෂණ රාජකාරිවල නිරත Y 12 වර්ගයේ යානයක් මෙලෙස අනතුරට පත්ව ඇති බවය. ගුවන් යානය කඩාවැටීමෙන් අසල පිහිටි නිවසක සිටි කාන්තාවකට ද තුවාල සිදුව ඇති අතර ඇය හපුතලේ රෝහලේ ප්‍රතිකාර ලබයි. අනතුරට හේතුව මෙතෙක් අනාවරණය කරගෙන නොමැති අතර ඒ සම්බන්ධව විමර්ශන ක්‍රියාත්මක කර ඇත.", "URL": "https://lankatruth.com/si/?p=88266", "Category": "පුවත්", "Parent URL": null}