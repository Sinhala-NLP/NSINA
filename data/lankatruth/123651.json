{"Source": "Lankatruth", "Timestamp": "September 26, 2021", "Headline": "කුඩා මෝල් හිමියෝ සහල් නිෂ්පාදනයෙන් ඉවත් වීමේ තීරණයක", "News Content": "සහල් සඳහා රජයෙන් ඉල්ලා සිටින සහතික මිල ලබා නොදුනහොත් ලබන සතියේ සිට තමන් සහල් නිෂ්පාදනයෙන් ඉවත් වන බව ශ්‍රී ලංකා සහල් නිෂ්පාදකයන්ගේ සංගමය පවසයි. ඔවුන් ඒ බව පැවසූවේ පොලොන්නරුව ගිරිතලේ අග්බෝ හෝටලයේදී අද (26) පස්වරුවේ පැවැති සහල් නිෂ්පාදකයන්ගේ සංගමයේ මාධ්‍ය සාකච්ඡාවකදීය. නාඩු සහල් කිලෝවකට රුපියල් 110ක්ද, සම්බා සහල් කිලෝවකට රුපියල් 130ක්ද කීරි සම්බා කිලෝවකට රුපියල් 160ක් වශයෙන් ලබා දෙන ලෙසට මීට පෙර ජීවන වියදම් පිළිබඳ කමිටුවට ලිඛිතව දන්වා සිටි බවද එම සංගමයේ සභාපති සුරාජ් ජයවික්‍රම සඳහන් කරයි. වත්මන් රජය බලයට පත් වී තම සහල් ව්‍යාපාර සඳහා ගැසට් නිවේදනයන් පැනවීම තුළින් ශ්‍රී ලංකාවේ සහල් නිෂ්පාදනය කරන මෝල් 750ක් පමණ මේ වනවිට වසා දමා ඇතැයිද සුරාජ් ජයවික්‍රම සඳහන්කරයි. මේ වනවිට පාරිභෝගිකයනට නියමිත මිලට සහල් නොලැබෙන බවත් ඉදිරියේදී රට තුළ උග්‍ර සහල් හිඟයක් ඇති වන බැවින් ඊට පෙර වහාම සාකච්ඡාවක් ලබා දෙන්නැයි රජයෙන් ඉල්ලා සිටියි. “නාඩු සහල් කිලෝවකට රුපියල් 110ක් ද සම්බා සහල් කිලෝවකට රුපියල් 130ක් ද කීරී සම්බා කිලෝවකට රුපියල් 160ක් ද ලබා දෙන ලෙස මීට පෙර ජීවන වියදම් පිළිබඳ කමිටුවට සංගමයක් ලෙස අප ලිඛිතව දන්වා සිටියා. එහෙත් ඔවුන් අපට ඇහුම්කන් දෙන්නෙම නෑ,. අපි මේ ඉල්ලීම කළේ නිශ්පාදකයා සහ පාරිභෝගිකයා දෙදෙනාම ආරක්ෂා කරන සාධාරණ ආකාරයට. කියනන කණගාටුයි. වත්මන් රජය බලයට පත් වීමෙන් පසු සහල් නිශ්පාදකයන් ඉලක්ක කරගෙන නිකුත් කළ ගැසට් නිවේදනය නිසා ශ්‍රී ලංකාවේ සහල් නිශ්පාදනය කරන මොල් 1000 න් 750ක් පමණ මේ වනවිට වැසිලා තියනවා. ලංකාවේ වී නිශ්පාදනය කරන පළාත්වල ගොවීන් ගේ අස්වැන්නෙන් මෙවර 55%ක් පමණ අලෙවි නොකර ගොවීන් සන්තකයේ තබාගෙන ඉන්නවා. ඔවුන් එහෙම කරන්නේ රජය ගොවියාට සහ කුඩා හා මධ්‍ය පරිමාණ වී සහ සහල් මෝල් හිමිකරුවන්ට පැනවූ ගැසට් නිවේදනය නිසා. හදිසි නීතිය යටතේ පාරිභෝගික සේවා අධිකාරිය ක්‍රියා කරන අත්තනෝමතික පිළිවෙතට තමයි මේ මිනිස්සු උත්තර දෙන්නෙ. මේ වනවිටත් සහල් පාරිභෝගිකයින්ට නියමිත පරිදි සහල් ලැබෙන්නෙ නෑ. ඉදිරියේ දී රට තුළ උග්‍ර සහල් හිඟයක් ඇතිවන්න පුලුවන්. ඊට පෙර හැකි ඉක්මනින් අපට රජය සමග සාකච්ඡාවක් ලබා දෙන්න. ඇතිවෙලා තියන ගැටලුව විසඳන ලෙස සංගමයක් ලෙස අපි රජයෙන් ඉල්ලා සිටිනවා.“ මෙහිදී අදහස් දැක්වූ ශ්‍රී ලංකා සහල් නිශ්පාදකයින්ගේ සංගමයේ ලේකම් මුදිත් පෙරේරා පැවසුවේ රටේ වී සංචිත තිබිය දී ආණ්ඩුවට එය කළමනාකරණය කරගත නොහැකි බවය. “ලංකාවේ දිනකට සහල් පරිභෝජනය කිලෝ ලක්ෂ 50 -60ක් වෙනවා. මේ සහල් නිශ්පාදනය කරන්න දිනකට වී කිලෝ කෝටියක් පමණ යෙදවිය යුතුයි. තවත් මාස පහකට වී තොග ලංකාවෙ තියනවා. “ඒත් රජය සතුව ඇත්තේ තවත් සහල් තොග ලක්ෂ පනහක් පමණයි. එය දිනකටවත් ප්‍රමාණවත් නෑ. වී සහල් තොග පවතින්නේ පුද්ලික වෙළෙඳුන් සහ ගොවීන් අතයි. රජය මේ පනවා තිබෙන ගැසට් නිවේදනය නිසා සහල් කිලෝවකින් නිශ්පාදකයාට සිදුවන ශුද්ධ පාඩුව රුපියල් 06ක්. මේ තත්වය ගැන සාධාරණව කල්පනා කරලා බලන්න කියලා අපි රජයෙන් කාරුණිකව ඉල්ලා සිටිනවා. අපි ඉල්ලන්නෙ මේ ගැසට් නිවේදනය සංශෝධනය කරන්න. සාධාරණ මිලක් දී නිශ්පාදකයා සහ පාරිභෝගිකයා යන දෙපාර්ශවයම ආරක්ෂා කරගන්න.“ යැයි ඔහු සඳහන් කරයි.", "URL": "https://lankatruth.com/si/?p=123651", "Category": "ආර්ථික පුවත්", "Parent URL": null}