{"Source": "Lankatruth", "Timestamp": "October 17, 2017", "Headline": "හොරකම, වංචාව, දූෂණය නැති ජනතාවට සාධාරණ අයිතිවාසිකම් ලැබෙන ආණ්ඩුවක් පිහිටුවමු", "News Content": "“රාජපක්ෂ කල්ලියේ පවුලේ හොරු ගැනත් රනිල් – මෛත්‍රී කල්ලියේ පවුලේ හොරු ගැනත් අපි කතා කරනවා. අපි හැමදාම මේ හොරු ගැන කතා කළාට රට හදන්න පුළුවන්ද? මේ හොරුන්ගේ නින්දිත හොරකම නවත්වන්න පුළුවන්ද? එහෙනම් හොරකම්. වංචා, දූෂණය නැති ජනතාවට සාධාරණ අයිතිවාසිකම් ලැබෙන ආණ්ඩුවක් පිහිටුවන්න නව දේශාපලන පරිවර්තනයකට අවශ්‍ය සියලු බලවේග ඒකරාශී කරන්න අපට ශක්තිය තිබෙනවා…” යැයි ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර දිසානායක මහතා පසුගිය 15වනදා ගම්පහ දිස්ත්‍රික් දිරිය පුරවැසි සමිති සමුළුවේදී පැවසීය. දිරිය පුරවැසි සමිතිවල නිලධාරීන්ගේ සහභාගිත්වයෙන්‘ගමට දිරියක් – රටට බලයක්’ යන තේමාව යටතේ පැවති මෙම සමුළුවේදි තවදුරටත් අදහස් දක්වමින් අනුර දිසානායක මහතා මෙසේද පැවසී ය. “වර්තමාන දේශපාලනය දිනපතා දර්ශනය වන ටෙලි නාට්‍යයක් කොටසක් වගේ. ජනතාවට දර්ශනය වෙනවා. මහා පරිමාණ වංචා, දූෂණ ගැන කතා කරනවා. වසර හැත්තෑවක් තිස්සේ සිදුවෙලා තිබෙන්නේ මේකයි. මේ පිටුපස තිබෙන ඇත්ත දේශපාලනය මොකක්ද? අපේ රට කවර අනතුරකද තිබෙන්නේ කියලා දැන් දැන් සාකච්ඡා වෙමින් තිබෙනවා. මේ අනතුරෙන් රටත් ජනතාවත් මුදාගන්න කළ යුත්තේ කුමක්දැයි දැන් අපි සාකච්ඡා කළ යුතු වෙනවා. රනිල් – මෛත්‍රී ආණ්ඩුව පිහිටුවන්න දායක වුනු ජනතාව වගේම සාමාන්‍ය ජනතාව කතා කරන්නේ මේ ආණ්ඩුව වට්ටන්න ඕනෑ කියලයි. අධ්‍යාපනය විකුණමින් යන ආණ්ඩුවක්, නිදහස් සෞඛ්‍ය සේවාව පවත්වාගෙන හොරකම කරපින්නා ගත්තු ආණ්ඩුවක්. හොරු, මංකොල්ලකාරයෝ, කුඩු කාරයෝ රකින ආණ්ඩුවක්, අපරාධකාරයෝ රකින ආණ්ඩුවක්, මහජන දේපළ විකුණමින් යන ආණ්ඩුවක් වැට්ටිය යුතුමයි. ඒකට ජනතාව කැමැත්ත ප්‍රකාශ කරනවා. ලංකා ඉතිහාසයේ හැදුණු දුර්වලම ආණ්ඩුව මේකයි. රනිල් – මෛත්‍රී ආණ්ඩුව මේ රට හදයි කියලා යම් කෙනෙක් හිතනවා නම් ඒ හීනයක් පමණයි. ඒක කවදාවත්ම කරන්නෙත් නැහැ. කරන්නත් බැහැ. මේ ආණ්ඩුව ගෙන යන වැඩ පිළිවෙළ එකකට එකක් සම්බන්ධ නැහැ. පෑහෙන්නේ නැහැ. නමුත් මේක වට්ටල මොනවගේ ආන්ඩුවක්ද හදන්නේ කියලා අපි සාකච්ඡා කල යුතු වෙනවා. මොන ප්‍රතිපත්තියක් මතද නව ආණ්ඩුවක් පිහිටුවිය යුතුද කියලත් සාකච්ඡා කළයුතු වෙනවා. මත්තල ගුවන්තොටුපළට ගියේ කෝටි තුන්දහස් පන්සීයයි. හම්බන්තොට වරායට ගියේ කෝටි දහතුන්දහසයි. අධිවේගී මාර්ගවලට, නොරොච්චෝලේ බලාගාරයට අතුළු අනෙක් ඒවාට ගිය ණය එකතු කළාම කෝටි හතළිස් දාහයි. අනෙක් මහා මුදල් කන්දරාවට මොකද කලේ. මේ පාලකයෝ දැන් කිවයුතු වෙනවා. මේ මහා පරිමාණ හොරකම් මේ පාලකයො පෙන්නන්නේ නැහැ. ඒක තමයි මහා මන්දිර හැදුවේ. මහින්ද රාජපක්ෂ කාලයේ ගුවන් යානා තියාගෙන අධි සුඛෝපභෝගී ජීවිත ගත කලේ මේ ණයවලින් තමයි. රවී කරුණානායක පොතක් ගහල තියනව. ඒකේ තියනවා 2009 සිට වසර තුනක් දක්වා මහා භාන්ඩාගාරයට ලැබුණු මුළු මුදල් ප්‍රමාණය කොතෙක්ද කියල. ණය පොලී වාරිකයවත් ගෙවන්න බැහැ කියල සටහන් කර තිබෙනවා. මේ අනුව දෙදහස් නමයේ රජයේ ආදායම බිලියන 700යි. ණය වාරිකය බිලියන 820යි. මේ දුෂ්ඨ පාලකයෝ රට හිඟන රටක් බවට පත් කළා. ඉංග්‍රීරියෙන් හිඟාකන පාලකයින්ට මේ රට ගොඩනගන්න බැහැ. අපනයන ආදායම හරි අඩකින් කඩා වැටිලා. සාටකයක් හදාගෙන පොළොව ඉම්බට දේශ ප්‍රේමියෙක් වෙන්න නැහැ. පාලකයෝ නම් කළ යුත්තේ අපනයන ආදායම වැඩිකරන වැඩ පිළිවෙළත් සැලසුම්සහගතව සකස්කිරිමයි. චන්ද්‍රිකා, මහින්ද, රනිල්, මෛත්‍රීලා කරල තිබෙන්නේ කුමක්ද? රටේ මහා පරිමාණ ආර්ථික අර්ඩුයන් ඇති කිරිම පමණයි. අපේ මවුපියන්ට පාසලෙන් දෙන අධ්‍යාපනය කෙරෙහි විශ්වාසයක් නැහැ. එක වසරේ සිට දරුවන් පන්තිවලට රැගෙන යන තත්වයට මේ දුෂ්ඨ පාලකයෝ අධ්‍යාපනය විනාශ කරලා. අධ්‍යාපනය කොපමණ විනාශ කරලද කිව්වොත් ගුරුවරු එක්කෙනා ඉන්න පාසල් 27ක් තිබෙනවා. ගුරුවරු දෙන්නා ඉන්න පාසල් 108ක් තිබෙනවා. ගුරුවරු නව දෙනාට අඩු පාසල් 3148ක් තිබෙනවා. අද බලන්න පන්තියක ළමයි 6යි 7යි. මේ අපේ රටේ ඉස්කෝලද? කවුද මේවට වගකියන්න ඕනෑ. රටක අධ්‍යාපනය තමයි වැදගත්ම දේ. නමුත් දුෂට පාලකයෝ කිසිම හිරිකිතයක් නොමැතිව නිදහස් අධ්‍යාපනය වළපල්ලටම තල්ලුකරලා නේද? අද අධ්‍යාපනය තීරණය වන්නේ මුදල් මතයි. මුදල් නොමැතිව දරුවන්ට අධ්‍යාපනය ලබාදීමට මවුපියන්ට බැහැ. තිරිසන් සතුන් වාහනවල රැගෙන යන්න නීතියක් තිබෙනවා. නමුත් පාසල් දරුවෝ රැගෙන යන්න නීතියක් නැහැ. පොල් පටවනව වගේ දරුවෝ වාහනවල රැගෙන යනවා. අද මහාමාර්ග එකම වාහන ගොඩකින් හිරවෙලා. හැබැයි මේ වාහනවලින් හරි අඩකටත් වඩා වැඩි වාහන පංචිකාවත්තට කඩන්න රැගෙන යන වාහන නේද? මේ දුෂ්ට පාලකයින්ට කිසිම දේක ප්‍රමිතියක් නැහැ. දරුවන්ට අධ්‍යාපනය දීමට මවුපියන් වෙන මහන්සියට අවුරුදු අසූවක් ජීවත්වෙලා මදි. අඩු තරමින් අවුරුදු 300ක්වත් ජීවත් වෙන්න ඕනෑ නේද? මේ වෙන මහන්සියට දැන්වත් අපි අපේ ආණ්ඩුවක් හදමු. හදවතක් තියෙන දරුවො හැදීමට උර දෙන ආණ්ඩුවක් හදමු.” ජනතා විමුක්ති පෙරමුණේ ප්‍රචාරක ලේකම්, ගමපහ දිස්ත්‍රික් පාර්ලිමේන්තු මන්ත්‍රී විජිත හේරත් මහතා… “ජනතා විමුක්ති පෙරමුණ හැමදාමත් අලුත් දේවල් ඉදිරිපත් කරපු පක්ෂයක්. යූ.එන්.පී, ශ්‍රී ලංකා නායකයෝ ගම බෙදන සංවිධාන තමයි ඉතිහාසය පුරාම හදා තිබෙන්නේ. නමුත් ජනතා විමුත් පෙරමුණේ නායකත්වය යටතේ ගමේ සමගිය ගොඩනගන දිරිය පුරවැසි සමිති රට පුරාම මේ වනවිට නිර්මාණය කර තිබෙනවා. මේ දක්වා බේද කර තිබූ ගම අපි සමගි කරමින් යනවා. දිරිය පුරවැසි සමිතිවල යූ.එන්.පී. ශ්‍රී ලංකා, ජේ.වී.පී හැමෝම සමගියෙන් ඉන්නවා. මේ හරහා පොදු වැඩ කරගන්නවා. කිසිම ගැටුමක්, බේදයක් නැහැ. මේ හරහා 202දි අපි හැමෝම එකතුවෙලා ජනතාවගේ ආන්ඩුවක් හදාගනිමු. රටේ විනාශය නවත්වා ගත හැක්කේ සැබෑ ජනතා ආණ්ඩුවක් හැදුවොත් පමණයි. ආසියානු රන්පදක්කම් ලාභි ධාවන ශූර, මලල ක්‍රීඩා සංගමයේ හිටපු සභාපති සුගත් තිලකරත්න, සීමා නීර්ණ කමිටුවේ හිටපු සභාපති අශෝක පිරීස් සහ බස්නාහිර පළාත් සභා මන්ත්‍රී අශෝක රංවල යන මහත්වරුද කලා කළහ. විශේෂඥ වෛද්‍ය රනිල් ජයසේන, බස්නාහිර පළාත් සභා මන්ත්‍රී මහින්ද ජයසිංහ යන මහත්වරුද, කලාකරුවන්, සිවිල් සංවිධාන නියෝජිතයන්, ව්‍යාපාරිකයන් ඇතුළු පිරිසක්ද සහභාගී වූහ.”", "URL": "https://lankatruth.com/si/?p=42610", "Category": "පුවත්", "Parent URL": null}