{"Source": "Lankatruth", "Timestamp": "September 7, 2019", "Headline": "රාජගිරියේ කෘෂිකර්ම ගොඩනැඟිල්ල ලබාගෙන ඇත්තේ අගමැති උපදෙසින්", "News Content": "තක්සේරු වටිනාකම ඉක්මවා යන මුදලකට කෘෂිකර්ම අමාත්‍යාංශය සඳහා රාජගිරිය ප්‍රදේශයේ පෞද්ගලික ගොඩනැඟිල්ලක් ලබාගැනීමට අග්‍රාමාත්‍යවරයා හිටපු කෘෂිකර්ම අමාත්‍ය දුමින්ද දිසානායක මහතාට උපදෙස් ලබාදී ඇතැයි ඒ මහතා ඉදිරිපත් කළ කැබිනට් පත්‍රිකාවේ සඳහන් වන බව ජනාධිපති කොමිසමේ සභාපති විනිසුරු උපාලි අබේරත්න මහතා ඊයේ(06)සඳහන්කර තිබේ. සිද්ධියට අදාලව සාක්ෂි ලබාගැනීම සඳහා, 2015 – 2018 කාලය තුළ රාජ්‍ය ආයතනවල සිදුව ඇතැයි පැවසෙන දූෂණ වංචා සෙවීමේ ජනාධිපති කොමිසම හමුවට අග්‍රාමාත්‍ය ලේකම් සමන් ඒකනායක මහතා දෙවැනි දිනටත් ඊයේ කැඳවා තිබූ අවස්ථාවේ විනිසුරුවරයා මේ බව සඳහන් කර තිබේ. සාක්ෂි ලබාදෙමින් අග්‍රාමාත්‍ය ලේකම්වරයා ප්‍රකාශ කර ඇත්තේ අදාල පෞද්ගලික ගොඩනැඟිල්ල පවත්වාගෙන යාම සඳහා බඳු ගිවිසුම අත්සන් කිරීමට රුපියල් බිලියනයකට අධික මුදල් වැයවී ඇති බවය. ඊට අමතරව අමාත්‍යාංශය සඳහා අවශ්‍ය භාණ්ඩ මිලදී ගැනීමට රුපියල් මිලියන 466ක මුදලක් ද වැයවී ඇතැයි අග්‍රාමාත්‍ය ලේකම්වරයා සඳහන් කර තිබේ. කැබිනට් පත්‍රිකාවක් හරහා සුහුරුපායේ පිහිටි ගොඩනැඟිලි කිහිපයක් කෘෂිකර්ම අමාත්‍යාංශයට ලබාගැනීමට අග්‍රාමාත්‍යවරයා පළමුව යෝජනා කළ ද එය අග්‍රාමාත්‍යවරයා විසින්ම වෙනස් කර අදාල පෞද්ගලික ගොඩනැඟිල්ල මිලදී ගන්නා ලෙස එවක කෘෂිකර්ම අමාත්‍ය දුමින්ද දිසානායක මහතාට උපදෙස් දී ඇතැයි සඳහන් වේ. එබැවින් අග්‍රාමාත්‍යවරයා මෙම මූල්‍ය වංචාවේ වගකිවයුත්තෙකු වන්නේ ද යන්න කොමිසමේ සභාපතිවරයා අග්‍රාමාත්‍ය ලේකම්වරයාගෙන් විමසා ඇති අතර එහිදී ලේකම්වරයා සඳහන් කර ඇත්තේ ඒ පිළිබඳව අග්‍රාමාත්‍ය රනිල් වික්‍රමසිංහ මහතාගෙන් විමසා බැලිය යුතු බවය. ඒ අනුව පැමිණිල්ල ලබන 10 වැනිදා නැවත කැඳවීමට තීරණය වූ අතර එදිනට දුමින්ද දිසානායක මන්ත්‍රීවරයාටද කොමිසම හමුවේ පෙනීසිට සාක්ෂි ලබාදෙන්නැයි දැනුම් දී ඇත.", "URL": "https://lankatruth.com/si/?p=80425", "Category": "පුවත්", "Parent URL": null}