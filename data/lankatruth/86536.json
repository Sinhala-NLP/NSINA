{"Source": "Lankatruth", "Timestamp": "December 2, 2019", "Headline": "ලෝකයෙන්ම මුල් තැනගත් විශ්මිත තොප්පිය රැගත් ජ’පුර සිසුවෝ දිවයිනට", "News Content": "අති නවීන තාක්ෂණයෙක් යුතු හිස්වැස්මක් නිපදවමින්, 11 වැනි ජාත්‍යන්තර රොබෝටික් තරඟාවලියේ ප්‍රථම ස්ථානය දිනාගත් ශ්‍රී ජයවර්ධනපුර විශ්වවිද්‍යාලයේ, ව්‍යවහාරික විද්‍යාපීඨයේ, පරිගණක විද්‍යා අධ්‍යනාංශයේ සිසුන් කණ්ඩායම ඊයේ(01) දිවයිනට පැමිණියේය. සුප්‍රකට හැරී පෝටර් කතා මාලාවේ එන විශ්මිත තොප්පියේ අනුරුවක් ලෙස මෙම තොප්පිය නිපදවා ඇති අතර රටවල් ගණනාවක විශ්වවිද්‍යාල සිසුන් සිදුකළ නව නිපැයුම් අතරින් ශ්‍රී ලංකාවට පළමු ස්ථානය දිනා දීමට මෙම සිසුන් කණ්ඩායම සමත්විය. මෙම තොප්පිය පැළඳ සිටින පුද්ගලයා අසලට කිසිවෙකු පැමිණෙන්නේ නම් ඒ පිළිබඳව මෙම තොප්පිය තුළ සවිකර ඇති සංවේදක මගින් අදාල පුද්ගලයාට දැනුම්දෙන බව මෙහි නිර්මාණකරුවෝ පවසති. එසේම ඔටිසම් රෝගී පුද්ගලයන් හඳුනාගැනීමටත් ඔවුන්ට සාමාන්‍ය පරිදි පුද්ගලයන් ඇසුරුකරමින් කාලය ගතකිරීමටත් මෙම තොප්පිය උපකාරීවන බව ඔවුන් පවසයි. සාමාන්‍යයෙන් ඔටිසම් රෝගී දරුවන් සමාජශීලී නොවන අතර පුද්ගලයන් සමඟ ඇසුරුකිරීමට බිය සහ අකමැත්තක් පෙන්වයි. මෙම හිස්වැස්ම පැළඳසිටින අදාල රෝගී දරුවාගේ මොළයේ නියුරෝනවෙත යොමු කෙරෙන උත්තේජන මගින් ඔවුන් සාමාන්‍ය දරුවන් සමඟ කාලය ගතකිරීමට පොළඹවන බව ද ඔවුන් පවසයි. මෙම ජාත්‍යන්තර රොබෝටික් තරඟාවලිය පසුගිය නොවැම්බර් මස 26 සිට 29 වැනිදා දක්වා ස්පාඤ්ඤයේ මැඩිරිඩ් නුවර පැවති අතර ඒ සඳහා යුරෝපය, ආසියාව සහ ඇමරිකාව නියෝජනයකරන විශ්වවිද්‍යාල රැසක සිසුන් සහභාගීව ඇත. මෙම සිසු පිරිස පිළිගැනීමට සිසුන්ගේ දෙමව්පියන් සහ ඥාතීන්, ජයවර්ධනපුර විශ්වවිද්‍යාලයේ ආචාර්යවරුන් මෙන්ම සහෝදර ශිෂ්‍ය ශිෂ්‍යාවන් ද පැමිණ සිටිය හ.", "URL": "https://lankatruth.com/si/?p=86536", "Category": "පුවත්", "Parent URL": null}