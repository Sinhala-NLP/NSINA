{"Source": "Lankatruth", "Timestamp": "December 14, 2018", "Headline": "ශ්‍රේෂ්ඨාධිකරණ තීන්දුව නීතියේ ආධිපත්‍යය, ජනතාව ලැබූ ජයග්‍රහණයක්", "News Content": "(දෙවන සංස්කරණය) ලංකා ඉතිහාසයේ පළමු වතාවට විධායක ජනාධිපතිවරයෙකු ලැබූ තීන්දුවක් නීවිරෝධී බව ප්‍රකාශකරමින් අධිකරණයක් මගින් ආපසු හැරවූයේ ලංකා ඉතිහාසයේ පළමු වතාවට බවත් මෙය ජනතාව, නීතියේ ආධිපත්‍ය සහ 19වන සංශෝධනය ලැබූ ජයග්‍රහණයක් බවත් ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා අවධාරණය කරයි. ඒ මහතා මේ බව පැවසූවේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ මේ වනවිටත් පැවැත්වෙන මාධ්‍ය හමුව අමතමිනි. මෙම ලැබූ ජයග්‍රහණය සැබෑ ජයග්‍රහණයක් බවට පත් කළ යුතු බවත් ඒ සඳහා ප්‍රජාතන්ත්‍රවාදය අගයන, ප්‍රගතිශීලී සියලු දෙනා ඒකරාශී කරමින් ඉදිරියට ක්‍රියාමාර්ග රැසක් ගන්නා බවත් එහි එක් පියවරක් ලෙස හෙට (15) පස්වරු 03.00ට කිරුළපන නගරයේදී “කුමන්ත්‍රණය පරාදයි – සැබෑ ජනතා ජයග්‍රහණයකට පෙළගැසෙමු!” යන තේමාවෙන් උද්ඝෝෂණ රැලියක් පවත්වන බවත් විජිත හේරත් මහතා මෙහිදී අනාවරණය කළේ ය. අද (14) පැවති මාධ්‍ය හමුවේදී වැඩිදුරටත් අදහස් දැක්වූ ජවිපෙ ප‍්‍රචාරක ලේකම් විජිත හේරත් මහතා “ශ්‍රෙෂ්ඨාධිකරණය විසින් ලබා දුන් තීන්දුවක්. ඓතිහාසික එකක්. පසුගියදා සිදුවුණු දේශපාලන කුමන්ත‍්‍රණය පරාජය කරන්න ජවිපෙ ලෙස අපි තීරණාත්මක ක්‍රියාමාර්ග ගත්තා. පාර්ලිමේන්තුවේදී, අධිකරණයේදීත් නොබියව, නොපැකිළව අරගල කළා. ඒ වගේම මහපාරේ ප‍්‍රගතිශීලි ජනතාව සමඟ අරගල කළා. එම අරගලයේ තීරණාත්මක තීන්දුවක් ලෙස අධිකරණය විසින් දේශපාලන කුමන්ත‍්‍රණයේ පරාජය සනිටුහන් කළා. එම තීන්දුව ප‍්‍රජාතන්ත‍්‍රවාදය වෙනුවෙන් ලැබුණු වැදගත් තීන්දුවක්. එය එක්සත් ජාතික පක්‍ෂය හෝ රනිල් වික‍්‍රමසිංහගේ ජයග‍්‍රහණයක් නොවේ. එම නඩු තීන්දුව 19වැනි ව්‍යවස්ථා සංශෝධනයෙන් ලබපු ජයග‍්‍රහණයක්. ප‍්‍රගතිශීලී ජනතාවගේ ජයග‍්‍රහණයක්. නීතියේ ආධිපත්‍යයේ ජයග‍්‍රහණයක්. සත් විනිසුරු මඩුල්ල එම නඩු තීන්දුවේදී කියා සිටියේ ජනතාවගේ ඡන්ද අයිතිය උල්ලංඝනය වී ඇති බවත් ව්‍යවස්ථාවේ 12.1 වගන්තිය අනුව සෑම පුරවැසියෙකුටම සමානව සැලකීම උල්ලංඝනය වී ඇති බවත්ය. ජනතාවගේ ඡන්දයෙන් පත්වන මහජන නියෝජිතයින් සහිත පාර්ලිමේන්තුව එක පුද්ගලයෙකුගේ වුවමනාවට විසුරුවා හැරිය නොහැකි බව තීන්දුවෙන් ප‍්‍රකාශයට පත්වී තිබෙනවා. ජනතාව ඡන්ද දී පත්කරන නියෝජිතයින් හිතු මනාපයට කාලය අවසන් කරන්න බැරි බව ඔප්පු වුනා. සමහරු මෙම තීන්දුව ඡන්දයක් වළක්වපු තීන්දුවක් ලෙස වැරදි අර්ථකථන දෙනවා. එය සම්පූර්ණ වැරදි. අධිකරණයෙන් මැතිවරණයක් එපා කියලා තීන්දුවක් ලබාදුන්නේ නැහැ. ව්‍යවස්ථාවේ පැහැදිළිව ඡන්දයක් පැවැත්විය යුතු කාල සීමාවක් තිබෙනවා. එම කාලසීමාව මෛත්‍රීපාල සිරිසේනට අත්තනෝමතික විදිහට පැහැර ගන්න පුළුවන්කමක් නැහැ. අධිකරණයෙන් කළේ ජනතාවගේ ඡන්ද අයිතිය රැකීමක්. පුරවැසියන්ගේ අයිතියට ඉහළින් කිසිවෙකුට අත්තනෝමතික බලය පාවිච්චි කළ නොහැකි බව අධිකරණය තහවුරු කළා. විධායක ජනාධිපති ක‍්‍රමය ආරම්භ වූදා සිට මේ වනතෙක් විධායක ජනාධිපතිවරයා ගත් තීන්දුවක් ආපසු හරවලා නැහැ. පළමු වතාවට තමයි ජනාධිපතිවරයාගේ වැරදි තීන්දුවක් ශ්‍රේෂ්ඨාධිකරණයෙන් බල රහිත කරලා තියෙන්නේ. ඒ විතරක් නෙවෙයි ශ්‍රේෂ්ඨාධිකරණය තීන්දුවෙන් පාර්ලිමේන්තුව විසුරුවා හැරිය හැක්කේ කුමණ ආකාරයටද යන්න ප‍්‍රකාශ කළා. ව්‍යවස්ථාව තමන්ට ඕනෑ ආකාරයට සෙල්ලම් බඩුවක් කරගන්න බැරි බව නඩු තීන්දුවෙන් ඔප්පු කළා. මෛත්‍රීපාල සිරිසෙන කරපු වරදට දඬුවම් දීලා තිබෙනවා. තව දුරටත් ඔහුට නීතියට පිටින් වැඩ කරන්න බැහැ. අත්තනෝමතික බලයකට ඉඩදීමෙන් රටට විය හැකි විනාශය අධිකරණය විසින් වළක්වා තිබෙනවා. 19වැනි ව්‍යවස්ථා සංශෝධනය නිසා තමයි අද මේ ජයග‍්‍රහණය ලැබී තිබෙන්නේ. ඇතැම් අය 19හි අඩුපාඩු තිබෙව බවට කළ ප‍්‍රකාශ අද පුස්සක් බවට පත්වෙලා. 19වැනි ව්‍යවස්ථා සංශෝධනය ඉතාම නිවැරදි ප‍්‍රගතිශීලී සංශෝධණයක් බව අධිකරණ තීන්දුවෙන් ඔප්පු වෙනවා. ඒ වගේම මෙම ඇතිවී තිබෙන අවුල ව්‍යවස්ථා අර්බුදයක් කියලා තවදුරටත් කියන්න පුළුවන්කමක් නැහැ. සමහරු මෙම දේශපාලන කුමන්ත‍්‍රණය ව්‍යවස්ථා අර්බුදයක් කියලා මත හදන්න උත්සාහ කළා. නමුත් දේශපාලන කුමන්ත‍්‍රණය දැන් පරාජයට පත්වෙලා ඉවරයි. ශ්‍රේෂ්ඨාධිකරණයේ විනිසුරු මඩුල්ලේ හත් දෙනාම ඒකමතික තීන්දුවක් දීලා තිබෙනවා. රාජපක්‍ෂ කණ්ඩායම පැත්තෙන් ඉල්ලීමක් කළා, විනිසුරුවරුන් තුන් දෙනෙක් වෙනුවට හත් දෙනෙක්ම ඕනෑ කියලා. එම හත් දෙනාම ඒකමතික තීන්දුවක් ලබාදීලා තිබෙනවා. මුලදී අධිකරණයට යාම ගැන රාජපක්‍ෂ කණ්ඩායම විවිධ කතා කිව්වා. අධිකරණයට නොයන්නේ බය නිසාද කියලා ඇහුවා. දැන් අධිකරණයෙන්ම ඊට තීන්දුවක් දීලා ඉවරයි. මෙම දේශපාලන කුමන්ත‍්‍රණය පරාජය කිරීම වෙනුවෙන් බොහෝ දෙනා ස්වේච්ඡාවෙන් ඉදිරිපත් වුණා. ජනතා විමුක්ති පෙරමුණේ මන්ත්‍රීවරු හයදෙනා වෙනුවෙන් ඉදිරිපත් වුණු නීතිඥයින්, නීතිඥවරියන් මුදල් බලාපොරොත්තු නොවී ස්වේච්ඡාවෙන් එම කාර්යභාරය ඉටුකළා. මේ රටේ ජනතාව කුමන්ත‍්‍රණය පරාජය කිරීම වෙනුවෙන් එස්.එම්.එස්. යවලා, ෆේස්බුක් එකේ මත පළකරලා, තමන් වැඩ කරන තැන වාදවිවාද කරලා විවධාකාරයෙන් සහාය ලබාදුන්නා. විදේශ රටවල ජීවත්වන ජනතාව තමන්ගේ රැකියාව, නින්ද කැප කරලා මැදිහත් වුණා. සියලුම දෙනාට අපි ස්තූතිය පළකරනවා. ඒ වගේම ඇතැම් මාධ්‍යවේදීන්, මාධ්‍ය ආයතන මෙම කුමන්ත‍්‍රණය පරාජය කිරීම වෙනුවෙන් සිය කාර්යභාරය ඉටු කළා. කණගාටුවෙන් වුනත් කියන්න ඕනෑ ඇතැම් මාධ්‍ය ආයතන සහ මාධ්‍යවේදීන් කුමන්ත‍්‍රණකරුවන්ගේ පැත්තෙන් ඉඳලා කටයුතු කළා. තමන්ගේ මාධ්‍ය ආයතනයේ කීර්ති නාමය නැතිකරගත්තා. මාධ්‍යවේදීන් තමන්ගේ නම කළු කරගත්තා. ඔවුන්ට අපේ කණගාටුව ප‍්‍රකාශ කරනවා. 26වැනිදා ඇතිවුණු තත්වය සරල එකක් නොවෙයි. ඔක්තෝබර් 26 මෛත්‍රීපාල විසින් මහින්ද රාජපක්‍ෂව අගමැති තනතුරට පත්කළා. පසුව ජනතා නියෝජිතයින්ට අදහස් ප‍්‍රකාශ කරන්න තිබුණු පාර්ලිමේන්තුව සම්පූර්ණයෙන්ම වහලා දැම්මා. පස්සේ කෝටි 40-50 දීලා මන්ත්‍රීවරු බිළි බාන්න පටන් ගත්තා. ඒක ඉතාම අප‍්‍රසන්න අත්දැකීමක් බවට පත්වුණා. එක්සත් ජාතික පක්‍ෂයේ මන්ත්‍රීවරුන් කිහිප දෙනෙක් රාජපක්‍ෂලාගේ මෙම කුමන්ත‍්‍රණයට දායක වුණා. එක්සත් ජාතික පක්‍ෂයට තමන්ගේ මන්ත්‍රීවරුන් රැක ගැනීමට නොහැකි වුණා. එජාප මන්ත්‍රීවරු තමන්ගේ ඡන්ද දායකයෝ පාවලා දුන්නා. තමන්ගේ නායකයින් කුමන්ත‍්‍රණයට හවුල් වෙද්දී බොහෝ ජනතාව කුමන්ත‍්‍රණය පරාජය කිරීම පැත්තේ ඉඳලා කටයුතු කළා. රාජපක්‍ෂ කණ්ඩායම පාර්ලිමේන්තුවේ හැසිරුනේ කොහොමද? මන්ත්‍රීවරු 122ක් සම්මත කරපු විශ්වාසභංග දෙකම ඔවුන් ප‍්‍රතික්ෂේප කළා. කතානායකවරයාගේ ආසනයට වතුර දැම්මා. මන්ත්‍රීවරුන්ට මිරිස් කුඩු ගැහුවා. පොත්පත්වලින් ප‍්‍රහාර එල්ල කළා. පොලීසියට පුටුවලින් පහර දුන්නා. මී හරක් රැලක් වගේ ඉතාම අශිෂ්ඨ ලෙස, තක්කඩි ලෙස හැසිරුණා. එම නිසා රටත් ජනතාවත් පසුකළේ සරළ තත්වයක් නොවේ. ඒ බව අපේ රටේ ජනතාව මතක තබාගත යුතුයි. පසුගිය දින 48 රට හොල්ලපු දින කිහිපයක් වුණා. මෙවැනි තත්වයකට රට පත්කළේ විධායක ජනාධිති ක‍්‍රමයයි. ජනතා විමුක්ති පෙරමුණේ අපි 1977 විධායක ජනාධිපති ක‍්‍රමය ආරම්භ කරපු මොහොතේ එල්ල කළ විවේචන අද වනවිට සිය දහස් වාරයක් ඔප්පු වෙලා තිබෙනවා. මෛත්‍රීපාල සිරිසේන එනකොට කිව්වේ, විධායක ජනාධිපති ක‍්‍රමය අහෝසි කරන බවත් ඒ වෙනුවෙන් අවුරුදු පහක් නොව අවුරුදු හතරකුත් ප‍්‍රමාණවත් බවයි. ඒ වගේම ඔහු කිව්වා විධායක ජනාධිපති ක‍්‍රමය අහෝසි කරලා පොළොන්නරුවට ගිහින් කුඹුරක් කරගෙන ඉන්නවා කියලා. නමුත් මෛත්‍රීපාල සිරිසේන මුළු රටම හෑවා. මෙම දේශපාලන කුමන්ත‍්‍රණයෙන් මුලු රටටම හානියක් කළා. එහි බරපතලකම හොයන්න පාර්ලිමේන්තුවේ කොමිසමක් පත්කළ යුතුයි. දැන් ජනාධිපතිවරයා කළ යුත්තේ බහුතරය තිබෙන කණ්ඩායමට ආණ්ඩුව හදන්න අවස්ථාව ලබාදීමයි. ජනතා විමුක්ති පෙරමුණේ අපිට ජනතාව ලබාදී තිබෙන්නේ මන්ත්‍රීධුර හයයි. එම මන්ත්‍රීධුර හයෙන් කළ හැකි උපරිම දේ අපි කරනවා. නමුත් අපි කුමණ හෝ කණ්ඩායමකට ආණ්ඩුව හදන්න සහාය ලබාදෙන්නේ නැහැ. පහුගිය පළාත් පාලන මැතිවරණයෙන් පස්සේ කිසිදු ආයතනයක නගරාධිපතිවරු, සභාපතිවරු පත් කරන්න කිසිදු පක්‍ෂයකට සහාය දුන්නේ නැහැ. එම ප‍්‍රතිපත්තියේ හිඳිමින් පාර්ලිමේන්තුවේදීද අගමැතිවරයෙක් පත් කරන්න අපි මහින්ද කණ්ඩායමටවත් රනිල් කණ්ඩායමටවත් සහාය ලබාදෙන්නේ නැහැ. අතීතයේ සහාය දීලත් නැහැ. රාජක්‍ෂ කණ්ඩායමේ අය ඉස්සෝ වගේ තමන්ගේ ඔළුවේ කුණු තියාගෙන අනෙක් අයගේ කුණු හොයනවා. රනිල් වික‍්‍රමසිංහට එරෙහිව ඉදිරිපත් කළ විශ්වාස භංගයට අපි ඡන්දය දුන්නා. හෙටත් රනිල් වික‍්‍රමසිංහට එරෙහිව විශ්වාසභංගයක් ගෙනාවොත් අපි ඡන්දය දෙනවා. ජනාධිපතිවරයා විසින් දිගින් දිගටම ව්‍යවස්ථාව උල්ලංඝනය කළොත් රට තවත් අවුල් වෙනවා. අපේ රටේ ව්‍යවස්ථාව හදලා තියෙන්නේ සිහි කල්පනාව ඇතිව වැඩ කරන අයටයි. සිහි කල්පනවා නැති අය දිගින් දිගටම තක්කඩි ලෙස, ත‍්‍රාඩ ලෙස ව්‍යවස්ථාව උල්ලංඝනය කරමින් වැඩ කරනවා නම් මීට වඩා භයානක තත්වයක් ඇතිවිය හැකියි. එවැනි තත්වයකට එරෙහිව ජනතා නැගිටීම් ඇතිවිය හැකියි. එනිසා අපි ජනාධිතිවරයාට කියන්නේ එවැනි තත්වයක් ඇතිවීමට ඉඩ ලබා නොදෙන ලෙසයි. කුමන්ත‍්‍රණය ඇතිවෙන මොහොතේදී අපි කිව්වා, ඒක පරාජය කළ යුතුයි කියලා. ඒ වගේම ඒක පරාජයට පත්කළා. දැන් කළ යුතුව තිබෙන්නේ විධායක ජනාධිති ක‍්‍රමය අහෝසි කිරීමත් ඉතාම කෙටි කාලයකින් මැතිවරණයකට යාමත් පමණයි. මේ මොහොතේ හදන ආණ්ඩුවට ජනතාවගේ සැබෑ ප‍්‍රජාතන්ත‍්‍රවාදය තහවුරු කිරීමටවත් ජනතාවගේ අනෙකුත් ප‍්‍රශ්නවලට විසඳුම් ලබාදීමටවත් හැකියාවක් නැහැ. එනිසා සැබෑ ජනතා ජයග‍්‍රහණයක් වෙනුවෙන් තව දුරටත් අරගල කළ යුතුව තිබෙනවා. එම අරගලය ඉදිරියටත් ප‍්‍රගතිශී ජනතාව සමග සිදුකරන්න ජවිපෙ සූදානම්. ඒ වෙනුවෙන් ජනතාව දැනුවත් කරන අත් පත්‍රිකා බෙදීමේ දෙසතියක වැඩ සටහනක් ලබන සඳුදා සිට ආරම්භ කරනවා. ඒ වගේම හෙට (15වැනිදා) කිරුළපනදී ජනතා රැලියක් පවත්වනවා. දේශපාලන කුමන්ත‍්‍රණය පරාජය කිරීමේ සංකේතවත් කිරීම, ඉදිරි ජයග‍්‍රහණ සඳහා අරගලය ආරම්භ කිරීමත් සඳහා ජනතාව සංවිධානය කිරීමට මෙම රැලිය පැවැත්වීම අපගේ අරමුණයි.” මාධ්‍යවේදීන් නැගූ ප‍්‍රශ්නවලට පිළිතුරු ලබා දෙමින්… “අගමැතිවරයා සහ කැබිනට් මණ්ඩලය බල රහිත කිරීමේ තීන්දුවෙන් නව ආණ්ඩුවක් පත්කිරීම වළක්වලා නැහැ. ජනාධිපතිවරයා විසින් පත්කළ අගමැතිවරයා සහ කැබිනට් මණ්ඩලය නීතිවිරෝධීයි. ඔවුන්ට රට තවදුරටත් ඉදිරියට ගෙනියන්න බැහැ. තව දින 15කින් දෙසැම්බර් මාසය ඉවර වෙනවා. ජනවාරි සිට රට ගෙනියන්න අයවැයක් සම්මත වෙලා නැහැ. ජනාධිපතිවරයාට මුදල් වෙන්කරන්න හැකියාවක් නැහැ. ඒ නිසා ජනාධිපතිවරයාට වගකීමක් තිබෙනවා නව ආණ්ඩුවක් පත් කරලා ඉදිරි ක්‍රියාමාර්ග ගන්න අවස්ථාව ලබාදෙන්න. අධිකරණ තීණ්දුවෙන් පසුව එජාපය මෝඩ චූන් ගන්න උත්සාහ කරනවා නම් ඒක කණගාටුදායක තත්වයක්. මෙය ජනතාවගේ, නීතියේ ආධිපත්‍යයේ ජයග‍්‍රහණයක් මිස එජාපයේ ජයග‍්‍රහණයක් නොවෙයි. එජාපය කියනවා නම් නීති-රීති පැත්තකට දාලා ජනතාව වෙනුවෙන් කටයුතු කරනවා කියලා, ඒකම තමයි ජනාධිපතිවරයාත් කළේ. පසුගිය වසර තුනහමාරක කාලයේදී එජාපය ජනතාවගෙන් ප‍්‍රතික්ෂේප වුණා. දැන් යූ.ඇන්.පී.යේ මන්ත්‍රීවරුන් පම්පෝරි ගහන එකෙන් වෙන්නේ තව දුරටත් ඔවුන් ජනතාවගෙන් ප‍්‍රතික්ෂේප වීමයි. නැවත පත්වන ආණ්ඩුව ජාතික ආණඩුවක් නොවේ නම් එහි ඇමතිධුර 30කට සීමාවිය යුතුයි. ඒ ආකාරයට ඇමතිධුර තීරණය කළේ 19වැනි සංශෝධනය අනුවයි. එනිසා එම කාරණය 19වැනි සංශෝධනයෙන් ජනතාව ලබපු ජයග‍්‍රහණයක්. ආණ්ඩුවක් විසින් කළ යුත්තේ ජනතාවට හිතකර දේවල් පමණයි. සුළුතරයක් තිබෙන ආණ්ඩුවක් යම් නීතියක්, පනතක් සම්මත කර ගැනීම සඳහා විපක්‍ෂයෙන් සහාය අපේක්‍ෂා කරනවා නම් අනිවාර්යයෙන් හෝ ජනතාවට හිතකර යෝජනා පමණක් ගෙනා යුතුයි. බොහෝ වෙලාවට අපේ රටේ සිදුවෙලා තිබෙන්නේ බහුතර ආණ්ඩු තිබෙන වෙලාවල්වල සම්මත කරගෙන තිබෙන්නේ ජනතාවට අහිතකර දේවල්. ඇතැම් නීතිඥයින් විවිධ අවස්ථාවලදී ඔවුන්ගේ මත පළකරනවා. ඔවුන් ඇතැම් අවස්ථාවලදී විත්තිකරුවන් වෙනුවෙන් පෙනී සිටිනවා. තවත් අවස්ථාවලදී පැමිණිළිකරුවන් වෙනුවෙන් පෙනී ඉන්නවා. ඔවුන් කරන්නේ ඔවුන්ගේ රැකියාව. 19 සම්මත වීමට පෙර ගෝමින් දයාසිරි මහත්තයා එයට විරෝධය පළ කළා. නමුත් 19 සම්මත වීමෙන් පසුව ඔහු අකමැති වුණත් සම්මත වූ නීතියට එකඟව කටයුතු කරන්න සිදුවෙන බව එක අවස්ථාවකදී අධිකරණයේදීම ප‍්‍රකාශයට පත්කළා. ජනතා විමුක්ති පෙරමුණේ අපිත් ව්‍යවස්ථාවේ තිබෙන සෑම කරුණකටම එකඟත්වයක් නැහැ. නමුත් ඒක රටේ ව්‍යවස්ථාව. කැමැත්තෙන් හෝ අකමැත්තෙන් රටේ ව්‍යවස්ථාවට අනුව කටයුතු කරන්න සියලු දෙනා බැඳී ඉන්නවා. ටීඑන්ඒ සමඟ එජාපය රහස් ගිවිසුමක් තිබෙන බවට විවිධ කතා පැතිරෙනවා. නමුත් ඔවුන් චෝදනා කරන කරුණු සලකා බලන්න ඕනෑ. එල්.ටී.ටී.ඊ. සැකකරුවන් නිදහස් කිරීම සම්බන්ධයෙන් වාසුදේව නානායක්කාර මහත්තයා එක වෙලාවකදී කිව්වා, ඔවුන් වර්ගීකරණය කොට ඇතැම් අය නිදහස් කිරීමටත් ඇතැම් අය පුනරුත්ථාපනය කිරීමටත් කටයුතු කරනවා කියලා. ඩග්ලස් දේවානන්ද කිව්වා, ඔවුන්ට ජීවත් වෙන්න මුදල් ලබාදෙනවා කියලා. මහින්ද රාජපක්‍ෂ කණ්ඩායමට ආපු ටී.එන්.ඒ. එකේ වියලේන්ද්‍රන් මන්ත්‍රීවරයාගේ ඉල්ලීම වුනෙත් එල්.ටී.ටී.ඊ. සැකකරුවන් නිදහස් කිරීමයි. එම නිසා මෙතන තිබෙන්නේ දෙබිඩි කතාවක්. ටී.එන්.ඒ. එක රාජපක්‍ෂ කණ්ඩායමට සහාය දෙනවා නම් එම ඉල්ලීම් ප‍්‍රශ්නයක් නැති වෙන්නත් එජාපයට සහාය දෙනකොට ඒවාට විරුද්ධ වෙන්නත් හේතුව මොකක්ද? එම නිසා ඔවුන්ගේ මෙම දෙබිඩි ප‍්‍රකාශ අපි හෙළා දකිනවා. කෙසේ වෙතත් අපේ රටේ ජනතාව කොට්ඨාශයක් ලේබල් කරලා, හංවඩු ගැසිය යුතු නැහැ. එයින් සිදුවෙන්නේ නැවත ජාතිවාදය ඇවිස්සෙන එක පමණයි. නමුත් අපි කියනවා, කුමණ හෝ හොර ගිවිසුමක් තිබෙනවා නම් ඒවා අපේ රටේ ජනතාව දැනගත යුතුයි. ඒවා හෙළිදරව් කළ යුතුයි. නමුත් තම දේශපාලන වුවමනාව වෙනුවෙන් දෙබිඩි ලෙස ක්‍රියා කිරීම අසාධාරණයි. අපි එය හෙළා දකිනවා.”", "URL": "https://lankatruth.com/si/?p=65263", "Category": "පුවත්", "Parent URL": null}