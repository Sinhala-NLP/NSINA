{"Source": "Lankatruth", "Timestamp": "March 8, 2021", "Headline": "පාස්කු ප්‍රහාරය සම්බන්ධයෙන් ආණ්ඩුව අවංකව, කැපවීමෙන් ක්‍රියා කළ යුතුයි…", "News Content": "පාස්කු ප්‍රහාරකයන් නීතිය හමුවට ගෙනඒමේ ක්‍රියාදාමය සම්බන්ධයෙන් ආණ්ඩුව අනුගමනය කරන පිළිවෙතට විරෝධය පළ කරමින් කළු ඉරිදාවට එක්වූ මැල්කම් රංජිත් අගරදගුරු හිමියෝ විශේෂ ප්‍රකාශයක් කරමින් එම ප්‍රහාරයේ චූදිතයන් නීතිය හමුවට ගෙනඒම සඳහා ආණ්ඩුව මීට වඩා අවංකව සහ කැපවීමෙන් ක්‍රියාකළ යුතු බව අවධාරණය කර ඇත. ඊයේ (07) රට පුරා දේවස්ථානවල ක්‍රියාත්මක කරන ලද කළු ඉරිදා විරෝධතාව ලබන ඉරිදා සිට දිගටම ක්‍රියාත්මක කරන බව වැඩිදුරටත් ප්‍රකාශ කර තිබේ. ලබන අප්‍රේල් 21 දිනට පෙර එම ප්‍රහාරයේ වින්දිතයන්ට සාධාරණය ඉටුවන අයුරින් ආණ්ඩුව ක්‍රියාමාර්ග නොගත හොත් ඉන්පසුව දැඩි ක්‍රියාමාර්ග ගැනීමට සිදුවන බවට මෙහිදී කතෝලික පියවරුන් අවධාරණය කර තිබේ. මෙම ප්‍රහාරයේ සැබෑ කතෘවරුන් කවුරුන්ද යන්න රටට හෙළිකළ යුතු බව කළු ඉරිදා විරෝධතාකරුයවන්ගේ මූලික ඉල්ලීම වී තිබේ. එසේම ඔවුන්ට විරුද්ධව ගත හැකි සියලු නීතිමය ක්‍රියාමාර්ග නොපමාව ගන්නා ලෙස මෙම විරෝධතා ව්‍යාපාරයේදී ආණ්ඩුවට බලකෙරෙමින් තිබේ. මේ අතර ජනාධිපතිවරයා පසුගිය 06 වැනිදා ගම සමග පිළිසඳර ප්‍රචාරක ව්‍යාපාරයට එක්වෙමින් තමන් කිසිලෙසකින් පාස්කු ප්‍රහාරය විකුණා බලයට පත්වූයේ නැති බව ප්‍රකාශ කළේය.", "URL": "https://lankatruth.com/si/?p=112192", "Category": "පුවත්", "Parent URL": null}