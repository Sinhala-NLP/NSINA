{"Source": "Lankatruth", "Timestamp": "December 9, 2019", "Headline": "අල, ලූණු බහාලුම් විධිමත් ක්‍රමවේදයකට නිෂ්කාශනය කර එවන්න", "News Content": "විදේශ රටවලින් මෙරටට ගෙන්වන අල, ලුණු බහාලුම් තුළ සඟවා විවිධ මත්ද්‍රව්‍ය රැගෙන ඒමේ තත්වය බැහැරකරලිය නොහැකි බවත් ඒවා රේගුවෙන් නිෂ්කාශනය කිරීමේදී විධිමත් ක්‍රමවේදයක් අනුගමනය කරන ලෙසත් වත්මන් ආණ්ඩුවෙන් ඉල්ලා සිටින බව දඹුල්ල ආර්ථික මධ්‍යස්ථාන වෙළඳ සංගමයේ සභාපති යු.බි.ඒකනායක මහතා ප්‍රකශ කරයි. දඹුල්ල ආර්ථික මධ්‍යස්ථානයේ අර්තාපල් අල හා ලොකු ලූණු තොග වෙළදුන් 23 දෙනෙකු සිටින බවත් ඔවුන්ගෙන් 07 දෙනෙකු ඍජුවම ඉන්දියාව,පකිස්ථානය හා බංගලාදේශය වැනි රටවලින් දඹුල්ල ආර්ථික මධ්‍යස්ථානයට අල හා ලොකු ලුණු ආනයනය කරන බවත් ඔහු පැවසිය. එසේ ගෙන්වනු ලබන බහාලුම් දඹුල්ලේදී පරික්ෂා කරලීමේ පහසුකම් නොමැති බව පෙන්වා දුන සභාපතිවරයා වරායෙන් එම බහාලුම් නිෂ්කාශනය කිරීමේදී විධිමත් අයුරින් පරික්ෂා කළයුතු බවද පැවසිය. අර්තාපල් හා ලොකු ලූණු තොග ආනයනය කරන මිලට හෝ එම මිලටත් වඩා අඩු මිලකට දඹුල්ල ආර්ථික මධ්‍යස්ථානයේදී අලෙවිය සිදුවන බැවින් හා බොහෝ අවස්ථාවන්හි නරක්වූ අල හා ලූණු බහාලුම් දඹුල්ලේ ගබඩාවලට ලඟා වෙන ජාවාරමක් ක්‍රියාත්මක වන බවත් ඒවා සියල්ලම මහජන සෞඛ්‍ය පරික්ෂක්වරුනට පරික්ෂා කිරීමේ පහසුකම් නොමැතිවීම හා රේගුවේදී විධිමත් ආකාරයෙන් නිෂ්කාශන කටයුතු සිදු නොවීම නිසා එවැනි නරක්වූ අල ලූණු බහාලුම් පැමිනෙන බවද ඒකනායක මහතා පැවසිය. එසේම මැතක සිට දඹුල්ල ආර්ථික මධ්‍යස්ථානයෙ ව්‍යාපාර පරිශ්‍රවලින් බැහැරව ආර්ථික මධ්‍යස්ථානයට යාබදව පිහිටි පුද්ගලික ගබඩා තුළ ආනයනික අර්තාපල් හා ලොකු ලූණු තොග අලෙවි කිරීමේ ජාවාරමක තොරතුරු අනාවරණය වී ඇති බවත් එම ගනුදෙනු කටයුතු සදහා ඉන්දියාව, පකිස්ථාන හා බංගලාදේශ ජාතිකයින්ද සම්බන්ධ වී සිටීම පිලිබදවත් නගර සභාව එයට අවසර ලබාදී ඇත්දැයි වහාම සොයා බැලිය යුතු බවත් තම සංගමය විසින් තීරණය කර ඇති බවද ඒ මහතා වැඩිදුරටත් පැවසිය. යු.බි.ඒකනායක මහතා", "URL": "https://lankatruth.com/si/?p=87005", "Category": "පුවත්", "Parent URL": null}