{"Source": "Lankatruth", "Timestamp": "July 2, 2019", "Headline": "මරණ දඬුවමට එරෙහිව ගොනුකළ පෙත්සම් විභාගය හෙටට කල් යයි", "News Content": "මරණ දඬුවම ක්‍රියාත්මක කිරීමට ජනාධිපතිවරයා ගෙන ඇති තීරණය වලක්වමින් අතුරු තහනම් නියෝගයක් නිකුත් කරන ලෙස ඉල්ලා මාධ්‍යවේදී මාලින්ද සෙනවිරත්න මහතා විසින් ගොනුකර ඇති පෙත්සම සළකා බැලීම හෙට උදෑසන 9.30 දක්වා කල් තබා තිබේ. පෙත්සම අද පෙරවරුවේ කැඳවූ අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා අධිකරණයට කරුණු දක්වා ඇත්තේ මෙය ජනාධිපතිවරයාගේ තීරණයක් බැවින් එයට අභියෝග කළ හැක්කේ ශ්‍රේෂ්ඨාධිකරණයට පමණක් බවය. එබැවින් මෙම පෙත්සම අභියාචනාධිකරණයේ විභාග කිරීමට බලයක් නොමැති බව ද ඒ මහතා පවසා ඇත. ආණ්ඩුක්‍රම ව්‍යවස්ථාවේ ජනාධිපතිවරයාට පැවරී ඇති බලතල අනුව මරණ දඬුවම ක්‍රියාත්ම කිරීමේ බලය ඇති බවත්, ආණ්ඩුක්‍රම ව්‍යවස්ථාවේ 126 වැනි වගන්තිය අනුව ඕනෑම අයෙකුට එම තීරණය අභියෝගයට ලක් කළ හැකි බවත් නීතිපති දෙපාර්තමේන්තුව පෙන්වා දී ඇත. මෙම පෙත්සම අභියාචනාධිකරණ විනිසුරු යසන්ත කෝදාගොඩ මහතාගේ සභාපතීත්වයෙන් යුත් දීපාලි විජේසුන්දර, ජනක් ද සිල්වා, අචල වෙංගප්පුලි, අර්ජුන ඔබේසේකර යන විනිසුරුවරුන්ගෙන් සමන්විත පංච පුද්ගල විනිසුරු මඬුල්ලක් හමුවේ කැඳවා තිබිණි. එහි වගඋත්තරකරුන් ලෙස නීතිපතිවරයා, වැලිකඩ බන්ධනාගාර අධිකාරීවරයා සහ බන්ධනාගාර කොමසාරිස්වරයා නම්කර තිබේ. මෙම පෙත්සමට අමතරව මරණ දඬුවම ක්‍රියාත්මක කිරීමට එරෙහිව තවත් ශ්‍රේෂ්ඨාධිකරණ පෙත්සම් 12ක් ඉදිරිපත්ව ඇත.", "URL": "https://lankatruth.com/si/?p=76855", "Category": "පුවත්", "Parent URL": null}