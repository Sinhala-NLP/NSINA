{"Source": "Lankatruth", "Timestamp": "June 5, 2018", "Headline": "හකීම් – බදුර්දීන් අතර අමාත්‍ය මණ්ඩලයේදී උණුසුම් වචන හුවමාරුවක්", "News Content": "නගර සැලසුම් හා ජල සම්පාදන ඇමැති රවුෆ් හකීම් සහ කර්මාන්ත හා වාණිජ කටයුතු ඇමැති රිෂාද් බදුර්දීන් යන මහත්වරුන් අතර උතුරේ නැවත පදිංචි කිරිම සම්බන්ධයෙන් ඇතිවු මත ගැටුමක් අද (05) පැවති කැබිනට් රැස්වීමේ දී උණුසුම් වචන හුවමාරුවක් දක්වා වර්ධනය වී ඇතැයි වාර්තා වේ. ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ජනාධිපති කාර්යාලයේ අද උදේ පැවති කැබිනට් රැස්වීමේ දී ඇමැතිවරුන් දෙදෙනා එකිනෙකා විවේචනය කර ගෙන තිබේ. උතුරේ නැවත පදිංචි කිරිම් සඳහා පත්කර ඇති ඇමැති කමිටුවට තමාද ඇතුළත් කර ගන්නැයි රවුෆ් හකීම් මහතා ඉල්ලා ඇති අතර රිෂාද් බදුර්දීන් ඇමැතිවරයා ඊට විරෝධය පළකර කරමින් පවසා ඇත්තේ හකීම් ඇමැතිවරයා එම කමිටුවට ඇතුළත් කරන්නේ නම් තමා ඉන් ඉවත් වන බවය. රවුෆ් හකීම් මහතා මහනුවර දිස්ත්‍රික්කය නියෝජනය කරන බැවින් ඔහු උතුරේ නැවත පදිංචි කිරිමේ කමිටුවට ඇතුළත් කළ නොහැකි බවද රිෂාද් බදුර්දීන් ඇමැතිවරයා ප්‍රකාශ කර ඇතෙි අතර එසේ නම් දුමින්ද දිසානායක සහ ෆයිසර් මුස්තාෆා යන ඇමැතිවරුන් දෙදෙනා එම කමිටුව පත් කළේ කෙසේ දැයි හකිම් ඇමැතිවරයා ප්‍රශ්න කර තිබේ. ඊට පිළිතුරු දී ඇති රිෂාද් බදුර්දීන් ඇමැතිවරයා දුමින්ද දිසානායක ඇමැතිවරයා ජනාධිපතිවරයා විසින් පත් කරනු ලැබුවේ උතුරේ සිංහල වැසියන් නැවත පදිංචි කරවීම සම්බන්ධයෙන් සොයා බැලීමට බවත්, ෆයිසර් මුස්තාෆා පත්කළේ පළාත් සභාව සම්බන්ධීකරණයට බවත් සඳහන් කර ඇතැයි වාර්තා වේ.", "URL": "https://lankatruth.com/si/?p=53657", "Category": "පුවත්", "Parent URL": null}