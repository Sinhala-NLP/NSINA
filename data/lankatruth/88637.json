{"Source": "Lankatruth", "Timestamp": "January 12, 2020", "Headline": "අක්ෂි රෝහලේ ඇඳ මකුණන් බෝ වෙයි", "News Content": "ජාතික අක්ෂි රෝහල පුරා ඇඳ මකුණන් බෝවී තිබීමෙන් තමන් බරපතල අපහසුතාවන්ට පත්වන බව නේවාසික රෝගීහු සඳහන් කරති. රෝහලේ ඇඳන්වල පමණක් නොව ජනෙල් රෙදිවලද මකුණන් විශාල වශයෙන් බෝවී තිබෙනු දැකි අතර අතර රාත‍්‍රී කාලවල දී මකුණන් බිත්ති පුරා දිවයන අන්දමද දැකිය හැකි බව රෝගීහු පවසති. ඇඳන්වල ඇති මෙට්ටවල කවර තුළ මකුණන් පොකුරු වශයෙන් රැඳී සිටින අතර බොහෝ නේවාසික රෝගීන් මකුණන් දෂ්ඨ කිරීමෙන් නින්ද නොමැතිව සිටින බව පවසති. මේ තත්ත්වය යටතේ බොහෝ රෝගීන් ඇඳන්වල නොනිදා බිම නිදාගන්නා බවද සඳහන් කරති. එහෙත් බිම නිදා සිටින රෝගීන්ටද මකුණන් දශ්ඨ කරන බව නේවාසික රෝගීහු කියති. විශේෂයෙන් මේ තත්ත්වය 4 හා 14 වාට්ටුවල විශාල වශයෙන් පවතින අතර අනෙක් වාට්ටුද මෙම තත්ත්වයේම පවතින්නේ යැයි රෝගීහු කියා සිටිති. ඉකුත් දෙසැම්බර් 21 වැනිදා මෙම වාට්ටු වසා මකුණන් නැසීම සඳහා කටයුතු කර ඇති නමුත් යළි මකුණු උවදුර පැතිර ඇතැයිද පැවසේ. එමෙන්ම රෝහලේ නේවාසික රෝගීන්ට ආහාර ලබා දීමේ දීද බරපතල ප‍්‍රශ්න පවතින බවත් වාර්තා වේ. විශේෂයෙන් සමහර දිනවල දී උදේ ආහාරය ලෙස බත් හා පොල් සම්බෝල පමණක් ලබා දෙන බවද දිවා ආහාරයේ ඉතිරිවන දෑ රාත‍්‍රි ආහාර සඳහාද එක්කරන අවස්ථාවන්ද ඇති බවත් සමහර දිනවලට ප්‍රෝටීන් සහිත කිසිදු ආහරයක් රෝගීන්ට ලබා නොදෙන බවත් වාර්තා වේ. ජාතික අක්ෂි රෝහලේ ඉතා දුර බැහැර සිට පැමිණ නේවාසිකව ප‍්‍රතිකාර ලබන රෝගීන්ද සිටින බැවින් මේ පිළිබඳව ඉක්මණින් සොයා බලන්නැයි සෞඛ්‍ය අමාත්‍යවරියගෙන් ඉල්ලා සිටින බව ද නේවාසික රෝගීහු පවසති.", "URL": "https://lankatruth.com/si/?p=88637", "Category": "පුවත්", "Parent URL": null}