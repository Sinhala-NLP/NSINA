{"Source": "Lankatruth", "Timestamp": "June 5, 2019", "Headline": "අසත්‍ය හා වෛරී පුවත් ජනගත කිරීම වැලැක්වීමේ නීති සැකසීමට අනුමැතිය", "News Content": "අසත්‍ය හා වෛරී ප්‍රකාශය මහජනයා අතර ප්‍රචාරය සිදුකිරීම වැලැක්වීමට හැකිවන පරිදි දණ්ඩ නීති සංග්‍රහය සහ අපරාධ නඩු විධාන සංග්‍රහය සංශෝධනය කිරීමට අමාත්‍ය මණ්ඩල අනුමැතිය හිමිව තිබේ. ජාතීන් අතර අසමගිය සහ වෛරය ඇතිවන ආකාරයේ පුවත් නිර්මාණය කර ප්‍රචාරය කිරීම සිදුකරන පුද්ගලයන්ට නීතිමය ක්‍රියාමාර්ග ගැනීමට හැකිවන පරිදි නීති පද්ධතිය සංශෝධනය වියයුතු බවට ජාතික ආරක්ෂාව පිළිබඳ ආංශික කමිටුව, අධිකරණ හා බන්ධනාගාර ප්‍රතිසංස්කරණ අමාත්‍යාංශයෙන් ඉල්ලීමක් සිදුකර තිබුණි. ඒ අනුව අසත්‍ය ප්‍රවෘත්ති ප්‍රචාරය සම්බන්ධයෙන් වන චෝදනාවට වරදකරුවෙකු වන පුද්ගලයෙකුට රුපියල් දස ලක්ෂය දක්වා වන දඩ මුදලක් හෝ වසර 5 කට නොවැඩි සිර දඬුවමක් නියම කිරිමට හෝ එම දඬුවම් දෙකටම යටත් වන පරිදි දණ්ඩ නීති සංග්‍රහය හා අපරාධ නඩු විධාන සංග්‍රහය සංශෝධනය කිරීමට වැඩබලන අධිකරණ හා බන්ධනාගාර ප්‍රතිසංස්කරණ අමාත්‍යවරයා ලෙස රංජිත් මද්දුමබණ්ඩාර මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.", "URL": "https://lankatruth.com/si/?p=75164", "Category": "පුවත්", "Parent URL": null}