{"Source": "Lankatruth", "Timestamp": "February 19, 2019", "Headline": "අද මේ ඉන්නේ සබුද්ධික, විචාරාත්මක, සංස්කෘතික, ශිෂ්ට ශ්‍රී ලංකාවක් ගොඩනැගීම සඳහා එක්රැස් වුණු මහා සෙනඟක්", "News Content": "“සබුද්ධික ශ්‍රී ලංකාවක්, විචාරාත්මක ශ්‍රී ලංකාවක්, සංස්කෘතික ශ්‍රී ලංකාවක්, ශිෂ්ට ශ්‍රී ලංකාවක් ගොඩනැගීම සඳහා එක්රැස් වුණු මහා සෙනඟක්. ගමින් ගමට යනකොට ඔබ කියූ කරුණු මේ ප‍්‍රතිපත්ති ප‍්‍රකාශනයේ සංග‍්‍රහ වෙලා තියෙනවා.” යැයි පේරාදෙණිය විශ්වවිද්‍යාලයේ සිංහල අධ්‍යයන අංශයේ මහාචාර්ය ලියනගේ අමරකීර්ති මහතා අද (19) සුගතදාස ගෘහස්ත ක්‍රීඩාංගණයේ පැවති ජාතික විද්වත් සංවිධානයේ සමුළුව අමතමින් පැවසීය. එහිදී, ජතික විද්වත් සංවිධානය විසින් ජනතා අදහස් ලබාගනිමින් සකස් කළ රට ගොඩනැගීමේ වැඩපිළිවෙල ජනගත කිරීම සිදු කළ අතර එහිදී වැඩිදුරටත් අදහස් දැක්වූ ලියනගේ අමරකීර්ති මහතා… “අපි ගමින් ගමට ගිහිල්ලා මහජනතාවට කතා කරලා ඒ ගම්වල විද්වතුන්ට කතා කරලා එකතු කරපු කරුණු, දැනුම සමග අපි පරිකල්පනය සහ අපේ විචාරය සංකලනයෙන් ලියන ලද විද්වත් ප‍්‍රතිපත්ති මාලාවයි අද එළිදකින්නේ. අද 2019 පෙබරවාරි 19. මේ දිනයේ විශේෂත්වයක් තියෙනවා. 19යි 02යි 19ය. අද ඇවිත් බලනකොට සුගතදාස ගෘහස්ත ක්‍රීඩාංගනයේ හැම පැත්තෙන්ම මහා සෙනගක්. සබුද්ධික ශ්‍රී ලංකාවක්, විචාරාත්මක ශ්‍රී ලංකාවක්, සංස්කෘතික ශ්‍රී ලංකාවක්, ශිෂ්ට ශ්‍රී ලංකාවක් ගොඩනැගීම සඳහා එක්රැස් වුණු මහා සෙනඟක්. ගමින් ගමට යනකොට ඔබ කියූ කරුණු මේ ප‍්‍රතිපත්ති ප‍්‍රකාශනයේ සංග‍්‍රහ වෙලා තියෙනවා. අපි ගිය ගමන ගැන අත්දැකීම් කිහිපයක් ඔබ හමුවේ කියන්න මම කැමතියි. එක නගරයකදී අවුරුදු 18ක තරුණියක් අපිට කිව්වේ “අපේ නගරය ලංකාවේ දෙවෙනි ප‍්‍රධාන නගරය වුණාට නාට්‍යයක් බලන්න රංග ශාලාවක් නැහැ.” කියලා. ඇය ඉල්ලන්නේ රැකියාවක් නොවෙයි. ආහාර පානත් නොවෙයි. විශිෂ්ට රංග ශාලාවක් නැත්නම් ඒ නගරය නගරයක්ද? එය ශිෂ්ටත්වයේ ඉල්ලීමක්. අපේ ප‍්‍රතිපත්ති මාලාවට එවැනි අදහස් එක්වී තිබෙනවා. තව නගරයකදී මුණ ගැහුණේ මුස්ලිම් ජාතික තරුණයෙක්. ඉල්ලුවේ ප‍්‍රාදේශීය නාට්‍ය පුහුණු වෙන්න රංග ශාලාවක් ලබාදෙන්න කියලයි. ඔහුගේ නගරයේ තිබුණු රංග ශාලාවට ජනප්‍රිය ගායක ගායිකාවන් ගෙනල්ලා පවත්වන ප‍්‍රසංගයකට ගෙවන ගානම නාට්‍යයක් පුහුණු වෙන්නත් ගෙවන්න වී ඇති බව අපිට කිව්වා. ප‍්‍රාදේශීය කලාකරුවන්ට පුහුණුවීම් කරන්න, ඔවුන්ගේ නිර්මාණ එළිදක්වන්න ඉඩක් නැත්නම් ඒක ශිෂ්ට නගරයක්ද කියලා ඔහු ඇහුවා. තව නගරයකදී අපිට කතා කළ, තාත්තා කෙනෙක් කිවවේ තරුණ තරුණියන්ට සංස්කෘතික අවස්ථා, අවකාශ ලබාදෙන්න කියලයි. ඒ තාත්තා ඉල්ලුවේ දරුවන්ට රස්සා දෙන වැඩපිළිවෙළක් නොවෙයි. ඊට වඩා විශිෂ්ට දෙයක්. විශිෂ්ට පුරවැසියෙක් හදන් ඕනෑ කරන ඉල්ලීමක් කළේ. අපේ රැස්වීම්වලට ආව තව තාත්තෙක් ඉල්ලූවේ දරුවන්ට ජාත්‍යන්තර භාෂා ඉගෙන ගන්න පහසුකම් ලබාදෙන්න කියලයි. ඉස්සර වැඩිහිටියන්ටත් ඉංග්‍රීසි ඉගෙන ගන්න රාත්‍රී පාඨශාලා තිබුණු බව ඒ තාත්තා කිව්වා. ඒ නිසා අපේ ප‍්‍රතිපත්ති මාලාවේ භාෂා තුනම ඉගෙන ගන්න පුළුවන් අධ්‍යාපන අවස්ථා නිල පාසල් පද්ධතියට අමතරව ලබාදීම ගැන සඳහන් කළා. යම් ගමක දරුවෙකුට ඉංග්‍රීසි භාෂාව ඉගෙන ගන්න බැරි වුණේ ඒ ගමේ ඉපදුනු නිසා නම්, ඒ සමාජය සාධාරණ සමාජයක්ද, සංස්කෘතික සමාජයක්ද, කියලා අපි අහන්න ඕනෑ. පාරම්පරික කලාකරුවන්ට තමන්ගේ කලාව ආරක්ෂා කරගන්න කෞතුකාගාරයක්, ප‍්‍රදර්ශන ශාලා, පාරම්පරික නිර්මාණවලට අවස්ථා, පුළුල්කරන්න ඉල්ලීමක් ලැබුණා. සෑම ජන කණ්ඩායමකගේම සංස්කෘතික උරුමය ආරක්ෂා කර ගන්න වැඩපිළිවෙළක් අපි අපේ ප‍්‍රතිපත්ති ප‍්‍රකාශන මාලාවේ ලිව්වා. තව නගරයකදී තරුණියක් චිත‍්‍රපට අධ්‍යක්ෂණයට කැමති බව කිව්වා. නමුත් ඉගෙනගන්න අවස්ථාවක් නැහැ. කොළඹ වත් එවැනි අවස්ථාවක් තියෙනවාද? කියලා ඇහුවා. අවුරුදු 18ක විතර පිටිසර ගමක තරුණියක් චිත‍්‍රපට අධ්‍යක්ෂණය කරන්න අවස්ථාව ඉල්ලා සිටින විට අපිට මතක් වෙන්නේ විශිෂ්ටත්වය ඉල්ලා සිටින හඬක්. ඉරානයේ සමීරා මක්නල්බාස් කියන අවුරුදු 18ක චිත‍්‍රපට අධ්‍යක්ෂවරිය හදපු චිත‍්‍රපටයකට ජාත්‍යන්තර සම්මාන හිමි වුණා. අපේ සමීරා මක්නල්බාස්ලාට කෝ අවස්ථාවක්. තව නගරයක භික්ෂූන් වහන්සේ කෙනෙක් අපට කිව්වේ තරුණ තරුණියන්ගේ සාහිත්‍ය රසය වර්ධනය කරන්න විශ්ව සාහිත්‍ය කෘති සිංහල සහ දෙමළ භාෂාවට මීට වඩා විධිමත්ව පරිවර්ථනය කරලා ලබා දෙන්න කියලයි. අපි බෞද්ධ ජාතික පොත කියවපුවාම ඇති, විදේශීය සාහිත්‍ය මොකවත් ඕන්නෑ කියල උන්වහන්සේ කිව්වේ නැහැ. ලෝකයේ පහළ වෙන අනිකුත් විශිෂ්ට සාහිත්‍යයට අපි ඇස් වහගෙන ඉන්නවා නම්, විශිෂ්ට සංස්කෘතියක් නිර්මාණය කරන්න බැරි බව උන්වහන්සේ තේරුම්ගෙන තිබුණා. අපේ ප‍්‍රතිපත්ති මාලාවේ එක ජේදයක් මම ඔබට කියවන්නට කැමතියි. “ප‍්‍රාදේශීය සහ ජාතික සංස්කෘතික උරුමය විචාරාත්මකව ආරක්ෂා කොට, උකහා ගන්නා අතරම ලෝකයේ කොතනක හෝ පහළ වෙන සංස්කෘතික ජයග‍්‍රහණ විචාරාත්මකව ස්වසංතක කරගැනීම, අප සතුකරගැනීමේ වෘත්තීය සහ නිර්මාණාත්මක වූ තම සංස්කෘතික උරුමය පිළිබඳව ගෞරවයක් ඇති නමුත් අනෙක් මනුෂ්‍යයන්ගේ සංස්කෘතික අයිතිය ආරක්ෂා කිරීමේ සුකනම්‍යතාව ඇත්තා වූද, පොදු මනුෂ්‍ය ගැටලූ අන්තවාදීද ප‍්‍රාදේශීයවාදීද නොවූ පෘතුල දාෂ්ටියකින් වටහා ගැනීමේ විශිෂ්ටත්වය සහිත වූද, සංස්කෘතිය යනු මනුෂ්‍ය සමාජයේ බාහිර වශයෙන්ද, මනුෂ්‍ය විඥානය අභ්‍යන්තර වශයෙන්ද වගාකිරීමේ මෙවලමක් බව දන්නා වූද, පොදු මානව විමුක්තිය පිණිස පොදු සංස්කෘතිය අලුතින් නිර්මාණය කිරීම උදෙසා ආවේශය සහ නිර්මාණ ශක්තිය ඇත්තා වූද, සංස්කෘතිකවත් පුරවැසියෙකු නිර්මාණය කිරීම මඟින් චිර පවත්නාවූද, දරණිය වූද, සංවර්ධනය මඟින් සෑම මනුෂ්‍යයෙකුගේම අයිතීන් සහ අභිමානය සුරකින සාමකාමී සහජීවනීය රටක් නිර්මාණය කිරීමට දායක වීම, අපගේ සංස්කෘතික ප‍්‍රතිපත්තියේ කේන්ද්‍රීය තේමාව වේ.” අපිට අවශ්‍ය වෙන්නේ කොයි වගේ මනුෂ්‍යයෙක්ද යන්න මෙයින් පැහැදිලි වෙනු ඇතැයි සිතමි. සංස්කෘතික විශිෂ්ටත්වය පහළ වෙන්නේ ලොව කොතැනකද එය පොදු මනුෂ්‍ය උරුමයක්සේ අප වෙත උරාගැනීමේ සුකනම්‍යතාවය නිර්මාණශීලිත්වය සහ හැකියාව සහිත මිනිසුන්, සිටින අනාගතයක් සහ රටක් අවශ්‍යයි.” එහිදී අදහස් දැක්වූ ජාතික විද්වත් සංවිධානයේ සභාපති කැලණිය විශ්වවිද්‍යාලයේ සමාජ විද්‍යා පීඨයේ මහාචාර්ය චන්දන අබේරත්න මහතා… “අද දවස ශ්‍රී ලංකාවට ඓතිහාසික දවසක් බව ඉතාමත් පැහැදිලි කරුණක්. ඒ ඓතිහාසික අවස්ථාවට සහභාගී වන ඔබ, අප සියලු දෙනා අනාගත ශ්‍රී ලංකාව කෙබඳු රටක් විය යුතුද කියන ගැඹුරු ආකල්පය සිත්හි දරාගෙන ක්‍රියාකිරීමට පුරෝගාමී වන පිරිසක්. මේ අවස්ථාව සියැසින් දුටු සාක්ෂිකරුවන් බවට ඔබ, අප පත්වී සිටිනවා. ජාතික විද්වත් සංවිධානය නිර්මාණය වන්නේ මේ මාතෘ භූමිය වසර 70කට අධික කාලයක් වෙලාගෙන පවතින සියලු දුක්ඛඃ දෝමනස්සයන් නිසා තවදුරටත් ඉදිරි ගමනක් නොමැති බව පසක් කරගත් මේ රටට ආදරය කරන සවිඥානක පුරවැසියන්ගේ එකතුවක් වශයෙන්. වෙනස් විදිහකට, අලුත් විදිහකට කල්පනා කළ පුරවැසියන් එකතු වී මේ රට ගොඩනඟන ප‍්‍රතිපත්ති මාලාවක් සකස් කිරීමේ කර්තව්‍යයක නිරත වුණා. අනෙකුත් ක්ෂේත‍්‍ර ඇතුළත්ව ක්ෂේත‍්‍ර දහයක් ඔස්සේ මූලික වශයෙන් ප‍්‍රතිපත්ති මාලාව සකස් කිරීමේ ක්‍රියාවලිය රටේ සියලු ජන කණ්ඩායම්වල අදහස් විමසා බලමින් උතුරේ දකුණේ සියලු ප‍්‍රදේශවලට ගමන් කරමින් තොරතුරු එක්රැස් කළා. මේ ප‍්‍රතිපත්ති මාලාව සකස් කිරන්නේ ඒ තොරතුරු පදනම් කරගෙනයි. මේ කරුණු පදනම් කරගෙන තවදුරටත් පෝෂණය කරගත යුතු තත්ත්වයන් තිබෙන බවත් අපි පිළිගන්නවා. අද ඉදිරිපත් කරන්නේ මූලික රාමුව පමණයි. ආණ්ඩු වෙනස්වීම්වලදී වෙනස් නොකරන, පුද්ගලයන් වෙනස්වීමේදී වෙනස් නොකරන විද්‍යාත්මක වැඩපිළිවෙළක් කි‍්‍රයාවට නැගීමේ ප‍්‍රතිපත්ති මාලාවක් හඳුන්වාදීමයි, අද දින මේ මහා ජාතික සමුළුවේදී ඉටුකරන්නේ.” එහිදී අදහස් දැක්වූ ජනතා විමුක්ති පෙරමුණේ නායක අනුර දිසානායක මහතා… “ජාතික විද්වත් සංවිධානයේ ගොඩනගමු ශ්‍රී ලංකා වැඩපිළිවෙළ වසර 71ක ගමන්මඟ වෙනස් විය යුත්තේ කෙසේද යන්නත් ගමන් කළ යුත්තේ කවර මාර්ගයකදැයි පෙන්වා දෙනවා. වෙනස කුමක්ද කියන ප‍්‍රතිපත්ති මාළාව අද මහ සමුළුවේදී එළිදක්වනවා. ජාතික විද්වත් සංවිධානයේ නායක මණ්ඩල සහ සාමාජිකයින් මෙම වැඩපිළිවෙළ ජයග‍්‍රහණයෙන් කෙළවර කරන බවට විශ්වාසයක් අපට තිබෙනවා. වසර 71ක් අවසානයේ රට විනාශකාරී අන්තයකට තල්ලු කරනු ලැබ තිබෙනවා. අද වනවිට රටේ ණය බර 10,500ක්. මේ වසරේදී ඩො.බි. 5200ක් ණය වාරිකය ලෙස ගෙවිය යුතුව තිබෙනවා. මත්තල ගුවන්තොටුපළ, හම්බන්තොට වරාය, කටුනායක අධිවේගී මාර්ගය, නොරොච්චෝලෙ බලාගාරය පළමු පියවර, දකුණු අධිවේගී මාර්ගය මේ සියල්ලටම ගියේ ඩො.මි. 2771යි. එහෙත් මේ වසරේ ණය වාරිකය ඩො.බි. 5200යි. මෙය 2022 වනතෙක් ගෙවිය යුතුව තිබෙනවා. අවසානයේ නිර්මාණය වී ඇත්තේ ණය රාජ්‍යයක්. 43%ක ජනතාවකගේ එනම් ලක්ෂ 86ක ජනතාවකගේ දවසක ආදායම ඇ.ඩො. 02ට අඩුයි. වතුකරයේ ලක්ෂ 11/2ක ජනතාවකට ලැබෙන්නේ දිනකට රුපියල් 750ක සීමාවක වැටුපක්. විශාල ආනයන අපනයන පරතරයක් ඇති රාජ්‍යයක්. පිටරටින් භාණ්ඩ ආනයනය කිරීම සඳහා ඩොලර් බිලියන 21ක් වැයවනවා. අපනයනවලින් ලැබෙන්නේ ඩෙ.බි. 11ක්. ඩොලර් කෝටි 1000ක වෙනසක්. මංකොල්ලකෑම්, අපරාධ පිරුණු රාජ්‍යයක් නිර්මාණය වී තිබෙනවා. ස්ත‍්‍රී දූෂණ බහුල රාජ්‍යයක්. අපි අපේ දරුවන්ට උරුම කරන්නේ මෙවැනි රටක්ද? අප කිසිවෙකුත් මෙවැනි විනාශකාරී අන්තයකට රට ගෙනයාමට ඉඩ දිය යුතු නැහැ. මෙම තත්වය වෙනස් කිරීම සඳහා අපි සියලු දෙනා එකිනෙකාට වැඩකොටස් පවරා ගත යුතුව තිබෙනවා. මේ පාලකයින් මහජනතාවගේ දේපළ හොරකම් කළා. හොරකමට අනුබල දුන්නා. ඔවුන් වසර 71ක් සිදුකර ඇත්තේ අපරාධවල යෙදීම හා හොරුන් අපරාධකරුවන් ආරක්ෂා කිරීමයි. මේ විනාශකාරී ගමන නතර කළ යුතුයි. ඒ වෙනුවට සමාජ සමානාත්මතාව සහිත නව සමාජයක් ස්ථාපිත කළ යුතුයි. එම අරමුණ ජයග‍්‍රහණය කළ හැක්කේ ධනයේ හා බලයේ අසමානතාව සමග අනවරත අරගලයක් කිරීමෙන් පමණයි. මෙම ප‍්‍රතිපත්ති මාලාවෙන් ඊට හොඳ ප‍්‍රවේශයක් ලබාගත හැකියි. ආර්ථිකය, සමාජය ගොඩනැගීම සඳහා ජනතාව සක‍්‍රීය ලෙස මැදිහත් විය යුතුයි. ජනතාව ඊට සවිබල ගැන්විය යුතුයි. ලෝකය වෙළඳාමෙන් මානව ප‍්‍රජාවෙන් වේගයෙන් සංකෝචනය වෙමින් තිබෙනවා. එවැනි ලෝකයක දැනට අප හඳුනා ගනු ලබන්නේ යහපත් සන්නාමයන් මගින් නෙමෙයි. ණය බරින් හිරවීමේ සන්නාමය, මත්ද්‍රව්‍ය බෙදාහැරීමේ කේන්ද්‍රය යන සන්නාමය, නුපුහුණු ශ‍්‍රමිකයින් විදෙස්ගත කිරීමේ සන්නාමය, දේශපාලන අස්ථාවරභාවය පිළිබඳ සන්නාමය, සියදිවි හානිකර ගැනීමේ, මත්පැන් භාවිතයේ සන්නාමය වැනි දෑ අප රට ඉදිරියෙන් ලියැවී තිබෙනවා. මෙම සන්නාමයන් වෙනුවෙට වෙනත් සන්නාමයන් රට ඉදිරියෙන් ලිවීමේ, රීබ‍්‍රෑන්ඞ් කිරීමේ වගකීම අප අතට ගත යුතුයි. කිසිවෙකුට තමන්ගේ සිතිවිලි සන්නාමයක් බවට පත්කළ නොහැකියි. ඒ සඳහා වැඩපිළිවෙළක් අනුව රටක් මෙහෙය විය යුතුව තිබෙනවා. උගත් ජනතාවක් වෙසෙන රාජ්‍යයක් යන සන්නාමය, ජීවත්වීමට සුදුසු රටක් යන සන්නාමය, ගෝලිය නිෂ්පාදනයේ වැදගත් කොටසක් සිදුකරන ස්ථානය යන සන්නාමය වැනි ඒවා අප රාජ්‍යය ඉදිරියෙන් සටහන් කළ යුතුව තිබෙනවා. ලෝකය ඉදිරියේ ලංකාව යළි ස්ථාපිත කළ යුතුව තිබෙනවා. අද වයස අවුරුදු 5ට අඩු දරුවන්ගෙන් 17%ක් මන්දපෝෂණයෙන් පෙළෙනවා. මේ රටේ දරුවන් පෝෂණය කිරීමට මේ රාජ්‍යය අසමත් වී තිබෙනවා. අප රටේ කිසිවෙකුත් කුසගින්නේ නින්දට යායුතු නැහැ. අපට අවශ්‍ය රටේ ආහාර රට තුළ නිෂ්පාදනය කරගත හැකි රටක්. ජාතික ආරක්ෂාව සහතික වන්නේ නවීන යුද නැව් දිවයින වටා ස්ථාන ගත කිරීමෙන් නෙමෙයි; ආහාර සුරක්ෂිතතාව ඇති කිරීමෙනුයි. ශ‍්‍රම බලකායෙන් 27%ක් කෘෂිකාර්මික ක්ෂේත‍්‍රයේ සේවය කරනවා. ඒත් ජාතික ආර්ථිකයේ ඔවුන්ගේ දායකත්වය 7%යි. කෘෂිකාර්ම ක්ෂේත‍්‍රයට නවීන තාක්ෂණය හා උපායමාර්ගික එළඹුමක් අවශ්‍යයි. නිෂ්පාදකයාට අඩු මිලක් හා පාරිභෝගිකයාට වැඩි මිලක් ගෙවීමට සිදුවීම තුළ විකෘතියක් ඇතිවී තිබෙනවා. මේ විකෘතිය නිර්මාණය කරන්නේ අතරමැදියන් විසිනුයි. ගොවියාට වී සඳහා ලැබෙන මිල අඩුයි. ඒත් හාල් මිල ඉහළයි. සහල් වෙළඳාමේ ඒකාධිකාරයන් තිබෙනවා. මෙම තත්වයට එරෙහිව සාධාරණ වෙළඳ ප‍්‍රතිපත්තියක් සකස් කළ යුතුයි. ලාභයට පෙර ජනතාව ජීවත් විය යුතුයි. රටේ මානව සම්පත ගොඩනැගිය යුතුයි. පාසල් 698කට ළමුන් ඇතුළත් වී ඇත්තේ 02ක් හෝ ඊට අඩුවෙනුයි. පාසල් 1/4කට ළමයි 09කට අඩුවෙන් ඇතුළත් වී තිබෙනවා. එහෙත් පාසල් තිස් ගණනකට ළමයි 200කට වැඩියෙන් ඇතුල් වීමට ඉල්ලා තිබෙනවා. පවුලේ ආර්ථික හැකියාව අනුව ඇතුළත් වන පාසල තීරණය විය යුතු නැහැ. සිංගප්පූරුවේ පාසලට ඇතුල් වන ප‍්‍රමාණයෙන් 57%ක් අවසානයේ උපාධිධාරීන් ලෙස සමාජයට එනවා. නමුත් ලංකාවේ එම ප‍්‍රමාණය 08%යි. අපේ ඉලක්කය එම ප‍්‍රමාණය අවම වශයෙන් 50%ක් බවට පත් කිරීමයි. අද ප‍්‍රවාහන ක්ෂේත‍්‍රය අකාර්යක්ෂමවීම හේතුවෙන් ජනතාව දවසෙන් 1/6ක් මහ මඟ කාලය ගත කරනවා. මේ අනුව අවුරුදු 60ක් ජීවත් වූ පුද්ගලයෙක් අවුරුදු 10ක් ජීවත් වී තිබෙන්නේ මහ මඟයි. අප රටට දියුණු ප‍්‍රවාහන ප‍්‍රතිපත්තියක් මත ක‍්‍රියාත්මක වැඩපිළිවෙළක් අවශ්‍යයි. එය මහජන සේවාවක් මිස ලාභය මත මත පදනම් වූවක් නොවිය යුතුයි. අධ්‍යාපනය, සෞඛ්‍යය, පරිසරය සහ සංස්කෘතික මිනිසෙක් නිර්මාණය කිරීම සඳහා දැවැන්ත වැඩපිළිවෙළක් සකස් කර තිබෙනවා. මේ වැඩපිළිවෙළ රටේ අනාගතයේ විශාල පරිවර්තනයක් කිරීමට ඉවහල් වනු ඇති බවට විශ්වාසයක් අපට තිබෙනවා. වැඩපිළිවෙළ පොත්වල තිබීම ප‍්‍රමාණවත් නැහැ. අප සියලූ දෙනා සමාජ සමානාත්මතාව වෙනුවෙන් ජනතාව වෙත මේ පණිවිඩය ගෙන යා යුතුයි. ජනතාව පුද්ගලයන් වටා නොව ප‍්‍රතිපත්තියක් වටා පෙළගැස්විය යුතුයි. ඒ අවශ්‍ය වැඩපිළිවෙළ ‘ගොඩනගමු ශී‍්‍ර ලංකාව’ නමින් එළිදැක තිබෙනවා. ඒ සඳහා ඉදිරි කාලයේ මේ ප‍්‍රතිපත්ති මත පදනම් වූ පුළුල් ජනතා ව්‍යාපාරය නිර්මාණය කරන බවට සහතික වෙනවා. මේ ගමන අපට ජයග‍්‍රහණයෙන් කෙළවර කළ හැකි බව අපට විශ්වාසයි.” එහිදී අදහස් දැක්වූ රුහුණු විශ්වවිද්‍යාලයේ මානව ශාස්ත‍්‍ර හා සමාජීය විද්‍යා පීඨයේ පීඨාධිපති, ආචාර්ය උපාලි පන්නිලගේ මහතා… “පසුගිය වසරක කාලයක් තුළ ජාතික විද්වත් සංවිධානය විදිහට අප විසින් කරන ලද සාකච්ඡුා, සංවාද, විවාදවල ප‍්‍රතිඵලයක් ලෙස අද දිනයේ මේ ප‍්‍රතිපත්ති ප‍්‍රකාශය ඔබ සියලූ දෙනා හමුවේ එළි දක්වනවා. අපේ මේ ප‍්‍රයත්නය කුඩා විද්වතුන් කණ්ඩායමකට පමණක් සීමාවූ ප‍්‍රයත්නයක් නොවේ. විශ්විද්‍යාල ආචාර්යවරුන්, ගුරුවරුන්, ඉංජිනේරුවන්, වෛද්‍යවරුන්, කළමනාකරුවන්, ව්‍යාපාරිකයන්, නීතිඥයන් සහ කලාකරුවන් ආදී වශයෙන් සමාජයේ පුළුල්තම වූ කණ්ඩායමක් මේ ප‍්‍රතිපත්ති ප‍්‍රකාශනය සකස් කිරීමට දායක වුණා. සාමාන්‍ය ජනතාවත් සමග සාකච්ඡා කරමින් පැමිණි ගමන් මගේ එක් අවස්ථාවක් පමණයි මේ මහා සමුළුවේදී ප‍්‍රතිපත්ති ප‍්‍රකාශනය එළි දැක්වීම. මේ ප‍්‍රයත්නය මේ රටේ ජනතාවගේ ප‍්‍රයත්නයක්. මේ ප‍්‍රතිපත්ති ගැන සාකච්ඡා කරමින්, විවාද කරමින් තවදුරටත් පෝෂණය කරන්නට එක්වන ලෙස මේ රටේ සියලූම ජනතාවගෙන් ඉතාමත් ගෞරවයෙන් ඉල්ලා සිටිනවා. මේ ඉදිරිපත් කර තිබෙන ප‍්‍රධාන ක්ෂේත‍්‍ර 10ට අමතරව අප විසින් ආවරණය කරගත යුතු තවත් ක්ෂේත‍්‍ර ගණනාවක් තිබෙන බව අප හඳුනාගෙන තිබෙනවා. අද ඔබ අතට පත්වෙන ප‍්‍රතිපත්ති මාලාව අනු ක්ෂේත‍්‍ර 34කින් සමන්විතයි. මේ වැඩපිළිවෙළ ප‍්‍රධාන තේමාවන් 07ක් යටතේ රට ගොඩනැගීමට අදාළව ඉදිරිපත් කරනවා. සබුද්ධික, සංතෘප්තිමත්, පවිත‍්‍ර, කාර්යක්ෂම, නොසැලෙන, ආචාරධාර්මික, නීතිගරුක ශ්‍රී ලංකාවක් බිහිකිරීමේ ප‍්‍රධාන තේමා ඉදිරිපත් කරනවා. දේශපාලන පක්ෂ සහ පුද්ගලයන් විසින් මැතිවරණයකදී ඡන්ද දායකයන්ට ඉදිරිපත් කරන මැතිවරණ ප‍්‍රකාශන පමණක් එළිදක්වන, බලය ගත් පසුව ඉදිරිපත් කළ පුද්ගලයන් පවා ඒ ගැන නොදන්නා යුගයකයි අප ජීවත් වෙන්නේ. මැතිවරණයෙන් මැතිවරණයට අලුත් වචන දාලා, නැවත නැවතත් ඉදිරිපත් කර, මෙරට ජනතාව රවට්ටා ගැනීමටයි ඒ ප‍්‍රතිපත්ති තිබෙන්නේ. ගෙවී ගිය කාලය පුරාම ජනතාව මේ දේවලට රැවටුණා. මේ නිසා අඩුම ගානේ නිදහස් අධ්‍යාපනයේ උපරිම ඵල නෙලාගත් අප විසින් අනාගත පරපුරට එය ආරක්ෂා කර තැබීමට තරම්වත් කැප කිරීමක් කර නැහැ. නිදහස් අධ්‍යාපනයෙන් ප‍්‍රතිලාභ ගත් අය විදියට ඇස්-කන් පියාගෙන නිහඬව සිටීම අපට නම් කළ හැක්කක් නොවේ. සමාජයේ සංවර්ධනය සඳහා උපරිම කැපවීමෙන් කටයුතු කිරීමේ කාලය අපි හැමෝටම දැනිල තිබෙනවා.” එහිදී අදහස් දැක්වූ අමාත්‍යාංශ ගණනාවක හිටපු ලේකම් නීතිඥ ඒ.පී.ඒ. ගුණසේකර මහතා… “ජාතික විද්වත් සංවිධානය මේ රටේ විවිධ ප‍්‍රදේශවලට ගිහින් සම්මන්ත‍්‍රණ මාලාවක් පැවැත්වූවා. මේ සම්මන්ත‍්‍රණ හා රැස්වීම්වලදී අපට විශේෂයෙන් දක්නට ලැබුණු දෙයක් තමයි ජාතික ප‍්‍රතිපත්ති නොමැති වීම නිසාම මේ රටේ වංචාව-දූෂණය වර්ධනය වෙලා තිබෙන බව. මේ රටේ ජාතික ප‍්‍රතිපත්ති පැවතියා නම් බොහෝ වංචා – දූෂණ වළක්වා ගැනිමේ හැකියාව තිබුණා. මම අවුරුදු 40ක් රජයේ සේවයේ යෙදී සිට විශ‍්‍රාම ගිය පුද්ගලයෙක්. විශ‍්‍රාම ගිය පසුවත් අවුරුදු 06ක් පමණ විවිධ කටයුතුවලට රාජ්‍ය යාන්ත‍්‍රණය තුළ සම්බන්ධ වුණා. ජාතික ප‍්‍රතිපත්ති නොමැති වීමෙන් විශේෂයෙන් රජයේ සේවකයන් වැඩි පීඩනයකට පත්ව ඉන්නවා. ජාතික ප‍්‍රතිපත්ති වෙනුවට හතු පිපෙන්නා වාගේ එක් එක් පුද්ගලයන්ගේ සංකල්ප අනුව අද වෙනතුරුත් මේ රට ගෙනියමින් තිබෙනවා. මේ රටේ මහජනතාවගේ මුදල් වැයකර ඉටුකරන කවර හෝ කටයුත්තක් හඳුන්වා තිබෙන්නේ අහවල් පුද්ගලයාගේ සංකල්පයක් අනුව ගොඩනඟා ජනතා අයිතියට පවරන ලද බවක්. කැඩුණු පාරක් මහජනයාගේ සල්ලිවලින් හදලා දේශපාලනඥයන්ගේ නම ගහගෙන විවෘත කරනවා. මහජනතාවගේ බදු මුදල්. හැබැයි කොන්ත‍්‍රාත් එක නම් මන්තී‍්‍රවරයාගේ ඥාතියෙක්. මෙන්න මේ වගේ තත්වයකින් රජයේ බොහෝ ව්‍යාපෘතිවල කටයුතු සිදුකරන්නේ මැතිවරණ අපේක්ෂකයන්ගේ අවශ්‍යතා ඉටුකර ගන්නයි. ඒ හැර ජාතික ප‍්‍රතිපත්තියක් තුළ මේ කටයුතු සිදුකරන්නේ නැහැ. ඛනිජ තෙල් සංවර්ධන අමාත්‍යාංශයේ ලේකම්වරයා වශයෙන් සිට මම විශ‍්‍රාම ගත්තා. මම ලේකම් වශයෙන් වැඩකරපු කාලයේ ඉතාම හොඳින් තහවුරු වුණා අපේ කාවේරි ද්‍රෝණියේ තෙල් සහ ගෑස් නිධි තිබෙන බව. මේ ස්වභාවික ගෑස් නිධිවලින් දශමයක් හෝ තාමත් රටේ ප‍්‍රයෝජනයට ගන්න බැරි වෙලා. මේ සම්පත් ප‍්‍රයෝජනයට ගන්න ආකාරය ගැන කිසිම ජාතික ප‍්‍රතිපත්තියක් නැහැ. රට දියුණු කර හැකි ස්වභාවික සම්පතක් භාවිතයට ගන්න තරම් ශක්තිමත් ජාතික ප‍්‍රතිපත්ති අපට නැහැ. අනික් පැත්තෙන් ඉතාමත්ම ප‍්‍රභල ලෙස වංචා-දූෂණ සිදුකෙරෙනවා. වාර්ෂිකව විශාල මුදලක් අයවැය ලේඛනවලින් සියලූම අමාත්‍යාංශවලට වෙන්කරනවා. නමුත් කිසිම දවසක ඒ අමාත්‍යාංශවලින් වැය කරන මුදලේ අගයට සමාන සංවර්ධනයක් රටේ කර නැහැ. ඒ නිසා රට දියුණු වුණේ නැහැ. ඒ ඒ අවස්ථාවලදී අවශ්‍යතා අනුව ඊළඟ මැතිවරණය දිහා බලාගෙන කරන දේවල් නිසා, තවත් අවුල් ජාලයක් සිදුවෙලා තියෙනවා. නමුත් සිදුකළ යුත්තේ රටේ අනාගතය දිහා බලලා සංවර්ධන කටයුතු සිදුකිරීමයි. නමුත් අද කරන්නේ මැතිවරණය දිහා බලලා නොයෙකුත් සැලසුම්, සංකල්ප කි‍්‍රයාවට නැගීමයි. අපි මේ තත්වය වළක්වා ගත යුතුයි. ජාතික විද්වත් සංවිධානයේ මේ ප‍්‍රතිපත්ති මාලාව එළි දක්වන්නේ ඒ අරමුණ ඇතිවයි.” එහිදී අදහස් දැක්වූ කැලණිය විශ්වවිද්‍යාලයේ හිටපු මහාචාර්ය එස්.ජේ. යෝගරාජා මහතා… “මේ ප‍්‍රතිපත්ති මාලාවේ අඩංගු වෙන කරුණුවලට අමතරව කරුණු 10ක් පිළිබඳව මේ රටේ අවධානය යොමුකරවන්න මම කැමතියි. අපේ මව්බිම ගොඩනඟන්න නම් පළමුවෙන්ම ආකල්පමය විප්ලවයක් ඇති කරන්න ඕනෑ. එහෙම නැතිව කිසිම දෙයක් කරන්න බැහැ. අපේ රටේ ඉංජිනේරුවරුන්, වෛද්‍යවරුන්, මහාචාර්යවරුන් වගේ අය ගැන කීවාම ඉහළ රැකියාවල් කරන ලොකු අය බව පිළිගෙන තිබෙනවා. හැබැයි නගරය පිරිසිදු කරන අය පහත් රැකියා කරන අය හැටියට පිළිගන්නවා. ඔය වගේ ආකල්ප තිබෙන කම් රට ගොඩනඟන්න බැහැ. ආකල්ප විප්ලවයක් අවශ්‍ය වන්නේ ඒ නිසයි. මේ ආකල්පමය විප්ලවයක් කරන්න නම් පුංචි කාලේ ඉඳලම පටන් ගන්න ඕනෑ. ඒ නිසා පවුල් සංවර්ධන අමාත්‍යාංශයක් ඇති කරන්න ඕනෑ බව මගේ දෙවන යෝජනාවයි. තුන්වෙනි යෝජනාව අපි හැමෝම සිංහල, දෙමළ, ඉංගී‍්‍රසි භාෂා තුනම ඉගෙන ගත යුතු බවයි. ඒ වෙනුවෙන් අවශ්‍ය ගුරුවරු සම්පූර්ණ කරදීම රජයේ වගකීමක්. ගුරුවරු නැතිව දරුවන්ට ඉගෙන ගැනීම අනිවාර්ය කරලා හරියන්නේ නැහැ. හතර වෙනුවට අපිට දැන් ඉන්නේ පක්ෂ නායකයෝ, ඒ ඒ ජාතීන්ට නායකයෝ මිසක් ජාතික නායකයෝ නැහැ. නමුත් අපි ඔක්කෝම එකතු වෙලා ජාතික නායකයෝ බිහිකර ගැනීමට මහන්සි වෙන්න ඕනෑ. පස්වෙනුව අපි අධ්‍යාත්මික මිනිස්සු බිහි කරන්න ඕනෑ. ගොඩක් අය හිතාගෙන ඉන්නේ ආගමික වත්පිළිවෙත් ඉටුකිරීම ආධ්‍යාත්මික දෙයක් කියලයි. අධ්‍යාත්මිකත්වය කියන්නේ ඒව නොවෙයි. ආධ්‍යාත්මිකත්වය බිහි වෙන්න නම්, කරුණු 6ක් වැදගත්. පළවෙනි එක ආදරය කිරීම. දෙවනුව සමාජයීය වශයෙන් කටයුතු කිරීමේ හැකියාව. සරල චාම් ජීවිතය, සමානාත්මතාවය, යුක්තිය සාධාරණත්වය ඉටුකිරීම සහ හය වෙනුව, ජීවිතය බෙදා ගැනීමයි. අවබෝධය මත මේ කරුණු හය සම්පූර්ණ කර ගැනීමෙන් ආධ්‍යාත්මිකත්වය ගොඩනගා ගන්න පුළුවන්. රට ගොඩනැගීම සඳහා මා ඉදිරිපත් කරන හයවෙනි කාරණය, පුද්ගල අනන්‍යනතා ඇතුළු මිනිසුන්ගේ සමාජීය අනන්‍යතා පිළිගත හැකි පරිසරයක් නිර්මාණය කිරීම. හත්වෙනුව වංචා-ෂණය නැති සමාජයක් බිහිකිරීම. අටවෙනුව මත්පැන්, මත්ද්‍රව්‍යවලින් තොර පරිසරයක් ඇති කිරීම. නවවෙනුව වස-විෂ නැති ආහාර ද්‍රව්‍ය සුලභ පරිසරයක් ඇති කිරීම, එහෙම නැත්නම් අනාගතත පරම්පරාව ලෙඞ්ඩුවෙන එක විතරයි වෙන්නේ. අවසන් කාරණය ජාතික අධ්‍යාපන ප‍්‍රතිපත්තයක් ඇති කිරීමයි. යාපනයට, මුලතිව්වලට ගිය අපිට ඒ ප‍්‍රදේශවල ජනතාව කිව්වේ ශ‍්‍රී ලාංකිකයෝ හැටියට ජීවත් වෙන්න පුළුවන් පරිසරයක හදා දෙන්න කියලයි. අවසන් වශයෙන් මට කියන්න තියෙන්නේ ප‍්‍රතිපත්ත මාලාවල් හැදීමටත් වඩා ඒ වෙනුවෙන් අවංකව කි‍්‍රයාකිරීමට කැපවිය යුතු බවයි. අනිකාගේ අවංකභාවය බලාපොරොත්තු වෙන්න ඉස්සෙල්ලා තමන් අවංක විය යුතුයි.” එහිදී අදහස් දැක්වූ ශ්‍රී ජයවර්ධනපුර විශ්වවිද්‍යාලයේ ජ්‍යෙෂ්ඨ කථිකාචාර්ය අනිල් ජයන්ත ප‍්‍රනාන්දු මහතා… “ශ්‍රී ලාංකේය ජන සමාජයේ සුවිශේෂී වූ හැරවුම් ලක්ෂයක් සනිටුහන් කරමින් 2019 පෙබරවාරි 19වන දින කොළඹ සුගතදාස ගෘහස්ථ කී‍්‍රඩාංගණයේදී මුළුදෙන මෙම ජාතික සමුළුවට ඉදිරිපත් කරන ජාතික විද්වත් සංවිධානයේ යෝජනාවලිය. සබුද්ධික ජන සමාජයක්, ආචාර්ය ධාර්මික පාලනයක්, හා නොසැලෙන ආර්ථිකයක් සහිත යුක්තිගරුක සහ ප‍්‍රජාතන්තවාදය සහිත ශී‍්‍ර ලංකාවක් ගොඩනැගීම්වස් නව දේශපාලන, ආර්ථික පරිවර්ථනයක් සිදුකිරීමේ මුඛ්‍ය පර්මාර්ථය ඇතිව මෙම ජාතික මහා සමුළු යෝජනාවලිය ඉදිරිපත් කෙරේ. දරිද්‍රතාවයේ පතුළටම ඇද දමා ජාති, ආගම්, පක්ෂ, කුල හා ප‍්‍රාදේශීය වශයෙන් බෙදා වෙන්කොට ව්‍යසනයේ පතුළ වෙත තල්ලූකර ඇති ශී‍්‍ර ලාංකීය ජාතිය ගොඩනැගීම සඳහා විද්වත්, වෘතික පුරවැසියන් විසින් මෙම සමුළුව වෙත ඉදිරිපත් කරනු ලබන ප‍්‍රතිපත්ති මාලාව සහ කි‍්‍රයාකාරී සැලැස්ම මහජන සංවාදයට ලක්කරමින් වැඩිදියුණු කිරීමටත් ශී‍්‍ර ලාංකේය ජාතිය ගොඩනැගීම යථාර්ථයක් බවට පත්කිරීමේ කටයුතු වෙනුවෙන් ජාතික විද්වත් සංවිධානය කැපවෙන බවට යෝජනා කරමු. අවුරුදු 70කට අධික කාලයක් රට පාලනය කළ පිරිස් සමස්ත ශී‍්‍ර ලාංකීය සමාජය දියුණු කරනවා වෙනුවට තනි පුද්ගලයන්, කණ්ඩායම් හා අවස්ථාවාදීන් පෝෂණය කළ, අධූර දර්ශී දූෂිත දේශපාලනය ප‍්‍රතික්ෂේප කර, මෙම සමුළුවේදී ඉදිරිපත් කරනු ලැබූ ප‍්‍රතිපත්ති මත පදනම් වෙමින් ඒවා කි‍්‍රයාවට නැංවීමේ අවශ්‍ය දැක්ම, වුවමනාව, හැකියාව සහ නිවැරදි නායකත්වය සහිත පුළුල් මහජන පෙරමුණක් ගොඩනැඟීම සඳහා ආගමික නායකයන්, දේශපාලන බුද්ධිමතුන්, සිවිල් සංවිධාන, සමාජ ක්‍රියාකාරිකයන් ඇතුළු ශ්‍රී ලංකාව පුරා විසිරී සිටින සමස්ත ජනතාව සමග එක්ව කටයුතු කිරීම සඳහා ජාතික විද්වත් සංවිධානය කේන්ද්‍රීය නායකත්ව සපයමින් පෙරමුණගෙන ක්‍රියාකරන බවටත් යෝජනා කරමු. නිදහස් අධ්‍යාපනය තුළින් අප ලැබූ දැනුම හා කුසලතාවයන් අවභාවිතයකින් තොරව ශී‍්‍ර ලාංකික ජනතාවට සමාජ, ආර්ථික, සංස්කෘතික හා දේශපාලන සාධාරණත්වයක් ලබාදීම සඳහා ඉතා වගකීමෙන් හා ඕනෑකමින් ක්‍රියාකිරීමටත් ඒ අනුව ජනතාවට නිදහසේ අභිමානයෙන් යුතුව වංචාවෙන් හා දූෂණයෙන් තොර, ප‍්‍රතිපත්ති ගරුක, ආචාර ධාර්මික හා සබුද්ධ ශී‍්‍ර ලංකාවක් ගොඩනැගීමට අප සතු සියලු හැකියාවන් හා ශක්තීන් උපරිමයෙන් යොදා කටයුතු කරන බවට ද යෝජනා කරමු.” එහිදී අදහස් දැක්වූ කැලණිය විශ්විද්‍යාලයේ ඉංගී‍්‍රසි අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ප‍්‍රභා මනුරත්න මහත්මිය… “අපි මොහොතකට කල්පනා කරල බලමු ඔබේත්, මගේත් අපි සියලූ දෙනාගේම දරුවන් මොන විදිහේ අධ්‍යාපනයක් යටතේද නිර්මාණය වෙන්නේ කියලා. අද විශ්වවිද්‍යාලයක ඉඳලා පාසලක් දක්වා ඕනෑම අධ්‍යයන ආයතනයකට ගියොත් පැහැදිළි වෙන්නේ ඕලාරික, ශාස්ත‍්‍රඥයන්ගෙන් තොර අධ්‍යාපනයක් කියලා. සංදර්ශනය සහ හිංසනය එකට මුසුකරගත්ත අධ්‍යාපනයක් දායක කරලා තියෙන්නේ. මේ අධ්‍යාපනය වෙනස් කළ යුතුයි කියලා අපි කතා කරනවා නම්, ඒ ගැන කතාකරන සියලූම දෙනා පළමුවෙන්ම සිතන්න ඕනෑ හිංසනයන්ගෙන් සහ හුදු සංදර්ශනයන්ගෙන් ඔබ්බට අධ්‍යාපනය ගෙනයන්නේ කොහොමද කියලා. මේ රටේ සියලූම දරුවන්ට අධ්‍යාපනය ලබා දෙන්නේ කොහොමද කියලා කල්පනා කළ යුතුයි. සාධාරණ, පිළිගත හැකි, සාකල්‍ය අධ්‍යාපනයක් බිහි කරන්නේ කොහොමද කියන දේත් කල්පනා කළ යුතුයි. ජාතික විද්වත් සංවිධානයේ අධ්‍යාපන ප‍්‍රතිපත්තිය සකස් කළ කමිටුව හැටියට අපගේ මූලික අවධානය යොමු කළේ ශ්‍රී ලංකාව වගේ කුඩා රටකට ගැළපෙන සහ අත්‍යාවශ්‍ය අධ්‍යාපනය විය යුත්තේ ”නිදහස් අධ්‍යාපනය කියලා අද අපි හඳුන්වන ” පෙර පාසලේ සිට තෘතීය අධ්‍යාපනය දක්වා රජය වගකීම් දරන අධ්‍යාපන ප‍්‍රතිපත්තියක්. අධ්‍යාපනය හරහා නිර්මාණය කරන්නේ මොනවගේ සමාජයක්ද කියලා අපි හඳුනාගත යුතුයි. දැන් තියෙන්නේ හරිම ඝෝෂාකාරී, එහෙත් නිහඬතාවයකින් පිරුණු සමාජයක්. මිනිස්සු ගොඩාක් කතා කරන, නමුත් එකිනෙකා හා කතා නොකරන සමාජයක් තියෙන්නේ. ලෝකයේ දියුණු අධ්‍යාපන ක‍්‍රම ගැන බැලුවොත් එක්කෙනෙක් කතා කරන, අනික් හැමෝම අහගෙන ඉන්න අධ්‍යාපනයක් අද ලෝකය පිළිගන්නේ නැහැ. ඊට වඩා ප‍්‍රජාතන්ත‍්‍රවාදී සියලූ දෙනාටම නිර්මාණාත්මකව සහභාගී විය හැකි පුංචිම දරුවාගේ සිට විශ්වවිද්‍යාල ශිෂ්‍යයා දක්වා, ඉන් ඔබ්බෙහි වෘත්තීය අධ්‍යාපනය ලබන ඕනෑම කෙනෙක් නිර්මාණශීලීව සිතන, සංවාදශීලීව සහභාගී වන, අධ්‍යාපන ක‍්‍රමයක් බිහිවිය යුතු යැයි අපි කල්පනා කරනවා. තුන්වෙනුව අද පවතින අධ්‍යාපන ක‍්‍රමය ඇතුළේ බොහෝ විට කියැවෙන කාරණයක් තමයි ”වෙළඳ පොළට අවශ්‍ය වන විදිහේ වෘතිකයන් බිහිකිරීම” කියන එක. මේ වගේ විශාල මාතෘකාවක් විනාඩි දෙක තුනකින් කෙටියෙන් කතා කරන්න බැහැ. රටක ආර්ථිකයට ගැළපෙන, අදාළ, අධ්‍යාපන ක‍්‍රමයක් තිබිය යුතුයි. එය අප පිළිගන්නවා. හැබැයි අධ්‍යාපනය කියන්නේ නව ලිබරල්වාදී වෙළඳ ප‍්‍රතිපත්තිවලින් එහාට ගිය නිර්මාණශීලී, ආකර්ෂණීය මනුෂ්‍යයන් නිර්මාණය කරන අධ්‍යාපන ක‍්‍රමයක් විය යුතුයි කියලා අපි විශ්වාස කරනවා. හැබැයි දැනටත් ආර්ථික නිම් වළලු තිබෙන්නේ නව ලිබරල්වාදය තුළ නම්, දැනට අපි ජීවත් වෙන්නේ මනුෂ්‍යයෙකු තුළ මනුෂ්‍යයෙකු නැති නව ලිබරල්වාදී ක‍්‍රමයක් තුළ නම්, අපට එවැනි තත්වයක් ඇතුළේ යම්කිසි ආකාරයක ඊට ගැළපෙන අධ්‍යාපන ක‍්‍රමයක් නිර්මාණය කරන්න සිද්ධ වෙනවා. හැබැයි රටක් හැටියට අපි කල්පනා කළ යුත්තේ ඉන් ඔබ්බට හිතන නිර්මාණශීලී හා ප‍්‍රජාතන්ත‍්‍රවාදී රටක් සමාජයක් නිර්මාණය කළ යුතුයි කියලා. මේ නිසා අපගේ නව අරගල බිමක් බවට අධ්‍යාපනය පත්වී තිබෙනවා. යම්කිසි දවසක මේ රට පාලනය කරන ප‍්‍රතිපත්ති ගරුක යම්කිසි පිරිසක් අපේ මේ අදහස් හා යෝජනා පිළිගනීවිදැයි විශ්වාස කරනවා. පශ්චාද් යටත් විජිත ශ්‍රී ලංකාව කියන්නේ උතුරේත් දකුණේත් තරුණ තරුණියන්ගේ ජීවිතවල සොහොන් බිමක්. අපිට ඒ බව අමතක කරලා ඉස්සරහට යන්න බැහැ. අධ්‍යාපනය වෙනුවෙන් සහ අපගේ සමාජය වෙනුවෙන් මේ සමාජය වඩා යහපත් ස්ථානයක් කිරීම අරමුණු කරගෙන මියගිය ජීවිත ගණන උතුරේත්, දකුණේත් අති විශාලයි. ඒ ජීවිත දිහා අපිට තවදුරටත් පිළිණුවෙච්ච සටන්පාඨවලින් බලන්න බැහැ. අපිට අලූත් අධ්‍යාපන ක‍්‍රමයක් ඕනෑ. එහෙම අධ්‍යාපන ක‍්‍රමයක් නිර්මාණය කර ගන්න හැකි වුණොත් මීට වඩා ලස්සන සමාජයට වගකියන සමාජයට ආදරය කරන මිනිසුන්ගෙන් පිරුණු සමාජයක් අපිට නිර්මාණය කරගන්න හැකි වේවි.”", "URL": "https://lankatruth.com/si/?p=68631", "Category": "පුවත්", "Parent URL": null}