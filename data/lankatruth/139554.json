{"Source": "Lankatruth", "Timestamp": "September 23, 2022", "Headline": "ත්‍රිපෝෂවල ඇෆ්ලටොක්සින් තිබූ බව ඇමති කෙහෙළියත් පිළිගනී", "News Content": "ත්‍රිපෝෂවල ඇෆ්ලටොක්සින් තිබී හමු වූ බවට වන ප්‍රචාරයක් අසත්‍ය යැයි පසුගියදා ප්‍රකාශ කළ සෞඛ්‍ය ඇමති ඊයේ (22) පාර්ලිමේන්තුවේදී සිදු කළ ප්‍රකාශයේදී ත්‍රිපෝෂවල ඇෆ්ලටොක්සින් තිබී හමු වූ බවට පිළිගෙන තිබේ. ත්‍රිපෝෂ පිළිබඳව ප්‍රශ්නයක් ඇති බවට තමාද පිළිගන්නා බවත් මීට මාස එකහමාරකට පමණ පෙර දී අදාළ ත්‍රිපෝෂ තොගයෙහි ඇෆ්ලටොක්සින් ඇති බවට තහවුරු වූ බවත් මෙහිදී සෞඛ්‍ය ඇමති කෙහෙළිය රඹුක්වැල්ල ප්‍රකාශ කර ඇත. කෙසේවෙතත් මහජන සෞඛ්‍ය පරීක්ෂකවරුන්ගේ සංගමය පෙන්වා දෙන්නේ පසුගිය අගෝස්තු 24 වනදා අදාළ ත්‍රිපෝෂ තොගයේ ඇෆ්ලටොක්සින් අඩංගු බවට තහවුරු වූ අතර එය බෙදාහැරීම අත්හිටුවනු ලැබුවේ මේ මස 06 වනදා බවය. නාගොඩ ජාතික සෞඛ්‍ය විද්‍යායතනය මගින් සිදු කළ පරීක්ෂා කිරීමේදී ත්‍රිපෝෂවල ඇෆ්ලටොක්සින් සීමාව ඉක්මවා අඩංඟු බවට සනාථ වු පරීක්ෂණ වාර්තා 06ක්ද මේ වනවිට මාධ්‍යට නිකුත් වී ඇත. එමෙන්ම මීට මාස කිහිපයකට ඉහතදී කරන ලද පරීක්ෂණවලින් ත්‍රිපෝෂවල ඇෆ්ලටොක්සින් අඩංගු බවට තහවුරු වූ බව සෞඛ්‍ය අමාත්‍යංශයේ ආහාර ආරක්ෂණ ඒකකයේ නියෝජ්‍ය අධ්‍යක්ෂ ජනරාල්වරයාද තහවුරු කර ඇත.", "URL": "https://lankatruth.com/si/?p=139554", "Category": "පුවත්", "Parent URL": null}