{"Source": "Lankatruth", "Timestamp": "November 12, 2020", "Headline": "බන්ධනාගාර නිලධාරීන්ට දෙසතියක් නිවාඩු කැන්සල්…", "News Content": "බන්ධනාගාර තුළ හා බන්ධනාගාර නිලධාරීන් ආශ්‍රිතව කොරෝනා වෛරස ව්‍යාප්තිය සැලකිල්ලට ගනිමින් කොළඹ බන්ධනාගාරවල නිලධාරීන්ට එම බන්ධනාගාරවලින් සති දෙකක් පිටතට යාම තහනම් කර තිබෙනවා. ඒ අනුව වැලිකඩ, වැලිකඩ කාන්තා, කොළඹ රිමාන්ඩ් සහ මැගසින් බන්ධනාගාරවල කිසිදු නිලධාරියෙකුට ඉදිරි දින 14ක් තුළ බන්ධනාගාරයෙන් පිටතට යා නොහැකි බව පැවසේ. ඊයේ (11) දිනය නිමා වනවිට බන්ධනාගාර ආශ්‍රිතව කොරෝනා වෛරසය ආසාදනය වු පුද්ගලයන් ගණන 153 ක් දක්වා ඉහළ ගොස් ඇත. බන්ධනාගාර 7 ක රදවා සිටින රැඳවියන් 148 දෙනෙකු සහ බන්ධනාගාර නිලධාරීන් 5 දෙනෙකු ඒ අතර සිටින බව පැවසේ. බෝගම්බර බන්ධනාගාරයේ සහ අගුණුකොළ පෑලැස්ස බන්ධනාගාරය ආශ්‍රිතවත් මේ වනවිට කොරෝනා රෝගය ව්‍යාපත් වෙමින් පවතින අතර අගුණුකොලපැලැස්ස බන්ධනාගාරයේ නිල නිවාස තුළ බන්ධනාගාර නිලධාරීන් 25 දෙනෙකු නිරෝධානයට යොමු කර ඇත. වැලිකඩ බන්ධනාගාර රෝහලේ නේවාසිකව ප‍්‍රතිකාර ලැබූ කොරෝනා රැදවියන් කන්දකාඩු ප‍්‍රතිකාර මධ්‍යස්ථානය වෙත මාරු කර ඇත. මින් ඉදිරියට වාර්තා වන කොරෝනා ආසාදනය වන රැදවියන් කන්දකාඩු හෝ ගල්ලෑල්ල ප‍්‍රතිකාර මධ්‍යස්ථාන වෙත යොමු කිරීමට නියමිතය. මේ අතර බෝගම්බර පැරණි බන්ධනාගාරයේ විරෝධතාවක නිරතව සිටින රැඳවූවන් අතරින් පී.සී.ආර් පරීක්ෂණ දැනට සිදුකර අවසන් 250 ක පමණ පිරිසක් කෑගල්ල හා මීගමුව බන්ධනාගාර වලට යොමු කිරීමට පියවර ගෙන ඇත. කොරෝනා වෛරසය ආසාදනය වූ කාන්තා රැදවියන් ප‍්‍රතිකාර සදහා ඇතුළත් කරනු ලබන්නේ වැලිකන්ද කොරෝනා ප‍්‍රතිකාර මධ්‍යස්ථානය වෙතයි. මෙතෙක් කොරෝනා ආසාදිත සියළු රැදවියන් වැලිකඩ බන්ධනාගාර රෝහල, පල්ලන්සේන සහ බෝගම්බර බන්ධනාගාරවල රඳවා සිටියා.", "URL": "https://lankatruth.com/si/?p=99913", "Category": "පුවත්", "Parent URL": null}