{"Source": "Lankatruth", "Timestamp": "October 20, 2017", "Headline": "ආසනික් ඉවත් කරන්න දුම්මල ප්‍රතිකර්මයක්!", "News Content": "පානීය ජලය මගින් ආසනික් ශරීරගත වීම වැලැක්වීම සඳහා දුම්මල යොදාගනිමින් සිදුකරනු ලැබූඅත්හදා බැලීමක් සාර්ථක කර ගැනීමට සමත්ව ඇති බව ඇමෙරිකාවේ ජීවත්වන 28 හැවිරිදි බංග්ලාදේශ ජාතික මින්හාජ් චෞද්‍රි ප්‍රකාශ කර තිබේ. ඉන්දියාවේ ආචාර්ය සෙන්ගුප්තා සමග එක්ව ආසනික් ඇතුළු අනිකුත් විෂ ද්‍රව්‍ය ඉවත් කිරීම වෙනුවෙන් 2013 වසරේදී සිදුකරනු ලැබූ ‘ඩින්ක්වෙල්‘ ව්‍යාපෘතියක් මගින් මෙම සාර්ථකත්වය ලබා ඇත. දුම්මල කැට සහිත පෙරණයක් තුළින් ජලය යැවීමට සැලැස්වීම හරහා ජලයේ අඩංගු ආසනික් සහ අනෙකුත් විෂ ද්‍රව්‍ය ඊට උරාගැනීමට සැලැස්වීම මෙම ක්‍රමය තුලින් සිදු කෙරේ. ඒ හරහා අඩු වියදමකින් හා සරළ තාක්ෂණයකින් විෂ රහිත පානීය ජලය ලබා ගැනීමට හැකියාව ඇති බව මින්හාජ් චෞද්‍රි පවසයි. මෙම ක්‍රමවේදය හරහා මේ වනවිට බංග්ලාදේශ වැසියන් ලක්ෂයකට වැඩි පිරිසක් පිරිසිදු පානීය ජලය ලබා ගන්නා බව පැවසේ. ආසනික් ශරීරගතවීමෙන් ලොව පුරා මිලියන ගණනක් දිළිඳු ජනතාව ඉතාමත් දුක්ඛිත ඉරණමකට මුහුණ පා සිටින අතර ආහාර හා පානීය ජලය මගින් ආසනික් ශරීරගත වන බව සොයාගෙන තිබේ. ලෝක සෞඛ්‍ය සංවිධානය මෙම ආසනික් ශරීරගත වීම හඳුන්වන්නේ “මිනිස් ඉතිහාසයේ විශාලතම විෂ ශරීරගතවීම” ලෙසිනි. ආසනික් ශරීරගත වීම හේතුවෙන් වකුගඩු රෝග, හෘදයාබාධ සහ පිළිකා ඇතිවිය හැකි අතර, චර්ම රෝගයේ බාහිර ලක්ෂණ ලාදුරු රෝගය හා සමානය. බංග්ලාදේශයේ සෑම වසරකදී 43,000ක් ආසනික් ශරීරගත වීමෙන් මිය යන බවත් මිලියන 20කට අධික පිරිසක් ආසනික් විෂ ශරීරගත වීමේ අවදානමට මුහුණ දෙන බවත් හියුමන් රයිට්ස් වොච් සංවිධානය පවසයි.", "URL": "https://lankatruth.com/si/?p=42842", "Category": "විදෙස් පුවත්", "Parent URL": null}