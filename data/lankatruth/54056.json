{"Source": "Lankatruth", "Timestamp": "June 10, 2018", "Headline": "පුත්තලමේ කඩොලාන පරිසර සංහාරයක්", "News Content": "පුත්තලම ප්‍රදේශයේ ස්වභාවික කඩොලාන පරිසර පද්ධතියක් දේශපාලන සහ රජයේ නිලධාරීන්ගේ සහය ඇතිව වනසමින් සිටින බවට තොරතුරු වාර්තා වේ. ඉස්සන් කොටු ඉදිකිරීමට හා ලුණු ලේවා නවීකරණ කටයුතු සඳහා මේ වන විට අක්කර 10කට අධික කඩොලාන රක්ෂිත ප්‍රදේශයක් විනාශ කර තිබේ. මෙය රජයේ ඉඩම් සඳහා නීති විරෝධී ව්‍යාජ ලිපි ලේඛන සකසමින් ලුණු ලේවා සහ ඉස්සන් කර්මාන්තශාලා හිමියන්ට රහසේම අලෙවි කිරීමේ ව්‍යාපාරයක් බවත් මෙය පසුපස දේශපාලන සහ පරිපාලන අංශවල නිලධාරීන් සිටින බවත් ප්‍රදේශවාසීන් පවසයි. කාලයක සිට මෙම කඩොලාන පරිසරය ආශ්‍රිතව ධීවර කටයුතු සිදුකරන ධීවරයින් මේ හේතුවෙන් දැඩි අසීරුතාවට පත්ව ඇත. කඩොලාන පරිසර පද්ධතිය ආශ්‍රිතව වෙසෙන කුඩා මසුන් හා කකුළුවන්ගේ ගහනය මෙම විනාශයත් සමඟ සීඝ්‍රයෙන් අඩුවී ඇතැයි ඔවුන් පවසති. එමෙන්ම වර්ශාපතනය අධික කාල වලදී ජලයෙන් යටවීම, ගංවතුර ගැලීම, අධික සුළගෙන් වන අවධානම් තත්වයන්ගෙන් ආරක්ෂාවීමට මෙම පරිසර පද්ධතිය ස්වභාවික ආරක්ෂාවක් බව ද ඔවුහු පවසති. කෙසේ වෙතත් මෙම ස්වභාවික කඩොලාන රක්ෂිතය ඉඩම් කොල්ලකරුවන්ගෙන් රැක දෙන ලෙස ප්‍රදේශවාසීන් බලධාරීන්ගෙන් ඉල්ලා සිටියි.", "URL": "https://lankatruth.com/si/?p=54056", "Category": "පරිසර", "Parent URL": null}