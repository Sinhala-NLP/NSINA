{"Source": "Lankatruth", "Timestamp": "November 22, 2020", "Headline": "ආදාහන පූජෝත්සවය අද පස්වරුවේ", "News Content": "අපවත් වී වදාළ රාමඤ්ඤ මහා නිකායේ මහා නායක අතිපූජ්‍ය නාපානේ පේමසිරි නා හිමියන්ගේ ශ්‍රී දේහය පිළිබඳ ආදාහන පූජෝත්සවය අද (22) පස්වරුවේ මහනුවර ජාතික පාසල් ක්‍රීඩාංගණයේදී පැවැත්වේ. මේ හේතුවෙන් මහනුවර – මහියංගනය ප්‍රධාන මාර්ගයේ අද මධ්‍යානයේ සිට වාහන ධාවනය සීමා කිරීමට කටයුතු කර ඇත. ඒ අනුව ආදාහන පූජෝත්සවය අවසන් වන තෙක් මහියංගන කුණ්ඩසාලේ, නත්රම්පොත 621 හංදියෙන් සහ දිගන නගරයෙන් වාහන ධාවනය සීමා කර තිබේ. මහියංගනය හසලක දෙස සිට මහනුවර දෙසට ධාවනය වන වාහන දිගන නගරයෙන් හරවා මැනික්හින්න, පොල්ගොල්ල මාර්ගයෙන් මහනුවර දෙසට ධාවනය කළ හැකි බව පොලීසිය සඳහන් කරයි. ඊට අමතරව මහනුවර සිට හසලක මහියංගනය දෙසට ධාවනය වන වාහන කුණ්ඩසාලේ නත්තරම්පොත 621 හංදියෙන් හරවා යක්ගහපිටිය, කිරිමැටිය, මැණික්හින්න නගර හරහා දිගන නගරය වෙත ගොස් මහියංගනය ප්‍රධාන මාර්ගයට පිවිසිය හැකි බවද පොලිසිය සඳහන් කරයි.", "URL": "https://lankatruth.com/si/?p=101000", "Category": "පුවත්", "Parent URL": null}