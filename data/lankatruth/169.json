{"Source": "Lankatruth", "Timestamp": "November 3, 2011", "Headline": "කරාටේ ධම්මිකත් රටින් පිට කෙරේ", "News Content": "පාතාල කල්ලි නායකයකු ලෙස හැදින්වෙන කරාටේ ධම්මික හෙවත් ධම්මික ප්‍රදීප් කුමාර නමැත්තාව ආරක්ෂක අංශයට සම්බන්ධ ඉහළම නිලධාරියකුගේ උපදෙස් පිට විදේශ රටකට යවා ඇති බව වාර්තා වේ.       මීට පෙර අදාළ ඉහළ නිලධාරියාගේම උපදෙස් පිට කරාටේ ධම්මිකව පොලිස් සංවිධානාත්මක අපරාධ කල්ලි මැඩලීමේ ඒකකය භාරයට ගෙන තිබිණි. කොළඹ, හැව්ලොක් ටවුන්හි විලාසිතා නිවසේ මෙම ඒකකය පිහිටා ඇති බවත්, කරාටේ ධම්මිකව එහි රදවාගෙන සිටින බවත් මාධ්‍ය මගින් හෙළිදරව් කිරීමෙන් පසු අදාළ ඉහළ නිලධාරියා මෙම තීරණයට එළඹී තිබේ. මීට දින තුනකට හෝ හතරකට පෙර කරාටේ ධම්මිකව යුරෝපීය රටකට යවා ඇති අතර, අවශ්‍ය මොහොතක ලංකාවට ගෙන්වන තුරු එහි රැදී සිටින ලෙස උපදෙස් දී ඇතැයි පොලිස් සංවිධානාත්මක අපරාධ කල්ලි මැඩලීමේ ඒකක ආරංචි මාර්ග සදහන් කරයි. රාජ්‍ය මාධ්‍ය සහ ආණ්ඩුවට හිතවත් මාධ්‍ය වාර්තා කළේ කරාටේ ධම්මික පැහැරගත් බවකි. ඉන්පසුව කඩුවෙල ප්‍රදේශයේ පිළිස්සුණු නාදුනන මළ සිරුරක් ඇති බවත්, එය කරාටේ ධම්මිකගේ බවත් ප්‍රසිද්ධ කෙරිණි. පොලිස් ආරංචි මාර්ග සදහන් කරන ආකාරයට මෙම මළ සිරුර සම්බන්ධයෙන් විධිමත් මරණ පරීක්ෂණයක් පවා සිදු කර නැත.", "URL": "https://lankatruth.com/si/?p=169", "Category": "පුවත්", "Parent URL": null}