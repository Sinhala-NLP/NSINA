{"Source": "Lankatruth", "Timestamp": "April 27, 2021", "Headline": "මෙතෙක් සඟවාගෙන තිබූ ඇත්තක් අගමැතිවරයා හෙළිකරයි…", "News Content": "මේ වන විට රට පුරා වේගයෙන් ව්‍යාප්තවෙමින් පවතින කොරෝනා වෛරසයේ මුල් අදියරයන් පාලනය කිරීම සම්බන්ධයෙන් අගමැතිවරයා විසින් සත්‍ය තොරතුරක් හෙළිකර තිබේ. එය නම්, නිදහස් සෞඛ්‍ය සේවය, මෙරට කෝවිඩ් පාලනයට බෙහෙවින් උපකාරී වූ බවය. ඊයේ (26) එක්සත් ජාතීන්ගේ ආසියානු පැසිෆික් ආර්ථික හා සමාජ කොමිසමේ සැසිවාරයක් වීඩියෝ තාක්ෂණය ඔස්සේ අමතමින් අගමැතිවරයා මේ බව සඳහන් කර ඇත. එහිදී අගමැතිවරයා නිදහස් සෞඛ්‍ය සම්බන්ධයෙන් කළ අවධාරණය මෙසේය. ‘පසුගිය කාලයේ කෝවිඩ් 19 පැතිරීම පාලනය කිරීමේදී ශ්‍රී ලංකාව කැපී පෙනෙන ප්‍රගතියක් අත්කර ගත්තා. විශේෂයෙන් කෝවිඩ් රෝගීන් හඳුනා ගැනීම ඔවුන්ගේ සබඳතා ඔස්සේ නිරෝධායන ක්‍රියාවලිය පවත්වාගෙන යාම නිරෝධායනය සහ රෝගීන්ට ප්‍රතිකාර කිරීම හා අවම මරණ අනුපාතිකයක් පවත්වාගෙන යාමට අපට හැකි වුණා. නිදහස් සෞඛ්‍ය සේවාවේ පහසුකම් වසංගත තත්වය පාලනය කිරීමට උපකාරී වුණා.‘ යනුවෙන් අගමැතිවරයා අවධාරණය කර තිබේ. මෙරට තුළ මුල් අදියර දෙකේදී කොරෝනා වෛරසය පාලනය කිරීමේදී නිදහස් අධ්‍යාපනය සහ නිදහස් සෞඛ්‍ය සේවාව මූලික පදනමින් සුවිශාල වශයෙන් උපකාරී වූ බව විශ්ලේෂකයන් මෙයට පෙර ප්‍රකාශ කර තිබිණි.", "URL": "https://lankatruth.com/si/?p=115527", "Category": "පුවත්", "Parent URL": null}