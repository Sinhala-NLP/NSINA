{"Source": "Lankatruth", "Timestamp": "October 20, 2020", "Headline": "රියාජ් අත්අඩංගුවට ගන්නවාද නැද්ද?… අතුරු නියෝගය හෙට…", "News Content": "පාර්ලිමේන්තු මන්ත්‍රී රිෂාඩ් බදියුදීන් මහතාගේ සොහොයුරු රියාජ් බදියුදීන් මහතා අත්අඩංගුවට ගැනීම වළක්වාලනවාද නැත්ද ? යන අතුරු නියෝගය හෙට (21) ප්‍රකාශයට පත් කීරීමට අභියාචනාධිකරණය අද (20) තීන්දු කර තිබේ. අභියාචනාධිකරණය මේ බව ප්‍රකාශයට පත් කර ඇත්තේ පාස්කු ඉරු දින එල්ල කෙරුණු ත්‍රස්ත ප්‍රහාරය සම්බන්ධයෙන් තමා යළිත් වරක් අත්අඩංගුවට ගැනීමේ ආසන්නතම අවස්ථාවක් පවතින හෙයින්, තමා අත්අඩංගුවට ගැනීම වළක්වාලන නියෝගයක් නිකුත් කරන ලෙස ඉල්ලා රියාජ් බදියුදීන් මහතා ගොනු කළ රිට් පෙත්සම සළකා බලමිනි. මෙම පෙත්සම මහින්ද සමයවර්ධන සහ අර්ජුන ඔබේසේකර යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේ කැඳවිණි. එම පෙත්සමේ වගඋත්තරකරුවන් ලෙස වැඩ බලන පොලිස්පතිවරයා, අපරාධ පරික්ෂණ දෙපාර්තමේන්තුව භාරව සිටි හිටපු නියෝජ්‍ය පොලිස්පති නුවන් වෙදිසිංහ මහතා, එම දෙපාර්තමේන්තුවේ අධ්‍යක්ෂ ප්‍රසන්න ද අල්විස් මහතා, එම දෙපාර්තමේන්තුවේ ප්‍රධාන පොලිස් පරීක්ෂක මිහිඳු අබේසිංහ මහතා ඇතුළු හත් දෙනෙකු නම් කරනු ලැබ සිටී. පාස්කු ඉරුදින එල්ල කෙරුණු ත්‍රස්ත ප්‍රහාර සම්බන්ධයෙන් සැකපිට තමන්ව අපරාධ පරීක්ෂණ දෙපාර්තමේන්තුව විසින් පසුගිය අප්‍රේල් මස 14 වැනිදා අත්අඩංගුවට ගෙන රැඳවුම් නියෝග මත දීර්ඝ කාලයක් රඳවා තබා පරීක්ෂණ සිදුකළේ යැයිද සිය රිට් පෙත්සම ඉදිරිපත් කරමින් ඔහු සඳහන් කර ඇත. අදාළ කාලසීමාව තුළ අපරාධ පරීක්ෂණ දෙපාර්තමේන්තුවේ විමර්ශන නිලධාරීන් විසින් තමාට හිමි නිවාස, දේපොළ, ව්‍යාපාර, බැංකු ගිනුම් යනාදිය පිළිබඳව පුළුල් අයුරින් විමර්ශන සිදුකළ බව පෙන්වා දෙන රියාජ් බදියුදීන් මහතා එහිදී තමාට එරෙහිව කිසිදු අපරාධමය චෝදනාවක් තහවුරු කළ හැකි සාක්ෂි අනාවරණය නොවීම හේතුවෙන් තමන් මුදාහැරීමට එම දෙපාර්තමේන්තුව ක්‍රියා කළ බවද කියා සිටී. එසේ තිබියදී අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් ඉකුත් 11 වැනිදා යළිත් සිය බිරිදගේ මවගේ නිවසට ගොස් සෝදිසියට ලක් කර ඇතැයි පෙත්සම්කරු කියා සිටී. රියාජ් බදියුදීන් මහතා නිදහස් කිරීම සම්බන්ධයෙන් අනාවරණයක් සිදු කළ ආරක්ෂක රාජ්‍ය අමාත්‍ය චමල් රාජපක්ෂ මහතා පසුගියදා පාර්ලිමේන්තුවේදී සඳහන් කර සිටියේ ඔහු නිදහස් කරනු ලැබුවේ ඔහු සම්බන්ධ විමර්ශන ලිපිගොනු ආරක්ෂක අමාත්‍යාංශය වෙත ගෙන්වාගැනීමෙන් පසුව බවයි.", "URL": "https://lankatruth.com/si/?p=98156", "Category": "පුවත්", "Parent URL": null}