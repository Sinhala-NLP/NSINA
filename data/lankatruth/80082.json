{"Source": "Lankatruth", "Timestamp": "August 30, 2019", "Headline": "ඇල්පිටිය ප්‍රාදේශීය සභා මැතිවරණය වහාම පවත්වන්නැයි නියෝග", "News Content": "අත්හිටුවා තිබූ ඇල්පිටිය ප්‍රාදේශීය සභා ඡන්ද විමසීම වහාම පවත්වන ලෙස ශ්‍රේෂ්ඨාධිකරණය නියෝග කර තිබේ. පසුගිය පළාත් පාලන ආයතන ඡන්ද විමසීමේදී ඇල්පිටිය ප්‍රාදේශීය සභාව සඳහා ප්‍රජාතන්ත්‍රවාදී එක්සත් ජාතික පෙරමුණ මගින් ඉදිරිපත් කරන ලද නාමයෝජනා පත්‍රය ප්‍රතික්ෂේප කිරීමට එරෙහිව එම පක්ෂය ඉදිරිපත් කළ පෙත්සමක තීන්දුව ලබාදෙමින් ශේෂ්ඨාධිකරණය අද(30) මෙම නියෝගය නිකුත් කර ඇත. එසේම ප්‍රජාතන්ත්‍රවාදී එක්සත් ජාතික පෙරමුණ විසින් ඉදිරිපත් කළ නාම යෝජනා පත්‍රය පිළිගන්නා ලෙස ද අධිකරණය ඇල්පිටිය ප්‍රාදේශීය සභාව භාර තේරීම් නිලධාරියාට නියෝග කර තිබේ. අදාල පෙත්සම් විභාගය අවසන් වන තුරු ඇල්පිටිය ප්‍රාදේශීය සභාව සඳහා ඡන්ද විමසීමක් පැවැත්වීම වලක්වාලමින් මීට ඉහත නියෝගයක් සිදුකර තිබිණි. පෙත්සමේ තීන්දුව ප්‍රකාශ කරමින් වහාම ඡන්ද විමසීම සිදුකරන්නැයි, ප්‍රසන්න ජයවර්ධන ,මුර්දු ප්‍රනාන්දු සහ විජිත් මළල්ගොඩ යන ශ්‍රේෂ්ඨාධිකරණ විනිසුරු මඬුල්ල නියෝග කර ඇත.", "URL": "https://lankatruth.com/si/?p=80082", "Category": "පුවත්", "Parent URL": null}