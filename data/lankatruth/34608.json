{"Source": "Lankatruth", "Timestamp": "May 19, 2017", "Headline": "කුඩු පාතාලයේ උණ්ඩයට ගොදුරුවූ සිසුවිය මිය යයි", "News Content": "පොලිස් මත්ද්‍රව්‍ය නාශක අංශයේ නිලධාරීන් පිරිසකට පිලියන්දල මොරටුව පාරේදී ඉකුත් 09 වැනිදා එල්ල කළ වෙඩි ප්‍රහාරයෙන් තුවාල ලැබු 12 හැවිරිදි සිසුවිය අද (19) පෙරවරුවේ කොළඹ ජාතික රෝහලේ දී ජීවිතක්ෂයට පත්වී තිබේ. මත්කුඩු ජාවාරම්කරුවන් පිරිසක් විසින් එල්ල කළ වෙඩි ප්‍රහාරයෙන් එකම පවුලේ ළමුන් තිදෙනෙකු වෙඩ් ප්‍රහාරයට ලක් වූ අතර ඉන් වැඩිමහල් දියණිය මෙසේ ජීවිතක්ෂයට පත්ව ඇත. මෙම සිසුවියගේ සහෝදරයා තවමත් කළුබෝවිල රෝහලේ දැඩිසත්කාර ඒකකයේ ප්‍රතිකාර ලබන අතර බාල සහෝදරිය ප්‍රතිකාර ලබා රෝහලෙන් පිටව ගොස් තිබේ. මෙම ළමුන්ට වෙඩි වැදීම සිදුව ඇත්තේ වෙඩිතැබීම සිදුවු ස්ථානය අසළ පිහිටි තම පියාට අයත් ව්‍යාපාරික ස්ථානයේ සිටියදී ය.", "URL": "https://lankatruth.com/si/?p=34608", "Category": "පුවත්", "Parent URL": null}