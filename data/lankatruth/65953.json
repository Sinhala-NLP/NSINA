{"Source": "Lankatruth", "Timestamp": "January 1, 2019", "Headline": "ඇලෝසියස්ටත් පලිසේනටත් ඇප", "News Content": "ශ්‍රී ලංකා මහ බැංකුවේ බැඳුම්කර වංචාවට අදාළ අත්අඩංගුවට ගෙන සිටින පර්පෙචුවල් ට්‍රෙෂරීස් සමාගම් සමූහයේ අධ්‍යක්ෂ අර්ජුන ඇලෝසියස් සහ එහි විධායක නිලධාරී කසුන් පලිසේන යන දෙදෙනාට ඇප ලබා දීමට අද (01) කොළඹ ප්‍රධාන මහෙස්ත්‍රාත් ලංකා ජයරත්න මෙනවිය නියෝග කර තිබේ. එක් අයකුට රුපියල් ලක්ෂ 10ක් බැගින් වු මුදල් ඇප දෙකක් සහ එක් අයකුට රුපියල් ලක්ෂ 20 බැගින් වු ශරීර ඇප 04ක් මත ඔවුන්ට ඇප නියම කර ඇති අතර ඇපකරුවන් ළඟම ඥාතීන් විය යුතු බවද මහෙස්ත්‍රාත්වරිය දැනුම් දී ඇත. විදෙස් ගමන්ද තහනම් කළ මහෙස්ත්‍රාත්වරිය ඇප තැබීමේදී හැඳුනුම්පත් ඡායා පිටපත් ඉදිරිපත් කරන ලෙසද සෑම මසකම අවසන් ඉරිදා පෙරවරු 9ත් මධ්‍යාන 12ත් අතර කාලයේදී අපරාධ පරීක්ෂණ දෙපාර්තමේන්තුවේ පෙනි සිටිය යුතු බවටද නියෝග කර තිබේ. මෙම සිදුවීමට අදාළ ප්‍රධාන සැකකරු වන හිටපු මහ බැංකු අධිපති අර්ජුන් මහේන්ද්‍රන් තවමත් අත්අඩංගුවට නොගැනීම නඩු කටයුතුවලට බාධාවක් බවත් මෙම නඩුව අවසන් කිරීම පිළිබඳව නිශ්චිතව ප්‍රකාශ කළ නොහැකි බවත් සඳහන් කර ඇති අධිකරණය සැකකරුවන් දෙදෙනාගේ දරුවන්ගේ අසනීප තත්ත්වයන් පිළිබඳව සළකා බලමින් මෙලෙස ඔවුනට ඇප නියම කරන බව ප්‍රකාශ කර ඇත. 2018 වසරේ පෙබරවාරි 04 වැනිදා මොවුන් දෙදෙනා රක්ෂිත බන්ධනාගාර ගත කළ අතර මාස 10කට වැඩි කාලයක් බන්ධනාගාර ගතව සිටින ලදී.", "URL": "https://lankatruth.com/si/?p=65953", "Category": "පුවත්", "Parent URL": null}