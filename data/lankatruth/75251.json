{"Source": "Lankatruth", "Timestamp": "June 6, 2019", "Headline": "වඩු මඩු ලියාපදිංචිය අවසන් – ලී මෝල් හිමිකරුවන්ට වෙනත් රැකියාවකට යොමුවීමට වසර 5ක්", "News Content": "වඩු මඩු අලුතින් ලියාපදිංචි කිරීම අත්හිටුවීමට සහ විදේශයෙන් ආනයනය කරන යාන්ත්‍රික කියත් මෙරටට ගෙන්වීම වැලැක්වීමට පියවර ගන්නා බව ජනාධිපතිවරයා පැවසීය. ජනාධිපතිවරයා මේ බව පවසා සිටියේ ඊයේ(05) දිනට යෙදුනු ජගත් පරිසර දිනය වෙනුවෙන් අද(06) බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති ජගත් පරිසර දින සැමරුම් උළෙල අමතමිනි. ජනාධිපතිවරයා වැඩිදුරටත් පවසා සිටියේ මෙරට වන ඝනත්වය වැඩි කිරීමේ අරමුණින් මෙම ක්‍රියා පිළිවෙත අනුගමන කිරීමට උපදෙස් ලබා දී ඇති බවය. එසේම ලී මෝල් හිමිකරුවන් ද වසර 5ක් ඇතුළත වෙනත් ව්‍යාපාරවලට යොමුවිය යුතු බව ජනාධිපතිවරයා ප්‍රකාශ කළේය. එසේම පරිසරය රැක ගැනීමට නීති ක්‍රියාමාර්ග රැසක් පරිසර අමාත්‍යවරයා ලෙස තමා හඳුන්වා දී ඇතැයි ද ඒවා ක්‍රියාත්මකවීමේදී ඇතැම් අඩුපාඩු සිදුවන බව ද ජනාධිපතිවරයා පැවසීය.", "URL": "https://lankatruth.com/si/?p=75251", "Category": "පුවත්", "Parent URL": null}