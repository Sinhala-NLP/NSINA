{"Source": "Lankatruth", "Timestamp": "July 2, 2019", "Headline": "හලාවත මාදම්පේ ගින්නකින් දේපල රැසකට හානි", "News Content": "හලාවත, මාදම්පේ පොලිස් වසමට අයත් මාදම්පේ පැරණි නගරය ප්‍රදේශයේ යකඩ එකතුකිරීමේ ස්ථානයක අද(02) අළුයම ඇතිවූ ගින්නකින් එම ස්ථානය සහ අසල නවතා තිබූ ලොරි රථ තුනකට ද හානි සිදුව ඇත. එක් ලොරි රථයක් මුළුමනින්ම දැවී ඇති අතර අනෙක් ලොරි රථ දෙකට සුළු හානි සිදුව ඇත. ගින්න පැතිරීම වැලැක්වීම සඳහා මාදම්පෙ පොලිස් නිලධාරීන් හා ප්‍රදේශවාසීන් දැඩි පරිශ්‍රමයක් දරා ඇති අතර මේ වනවිට ගින්න මුළුමනින්ම නිවා දමා තිබේ. හලාවත නගර සභාවේ ගිනි නිවන ඒකකය දැනුවත් කළද ඔවුන් එම ස්ථානයට පැමිණීම ප්‍රතික්ෂේප කළ බව ප්‍රදේශවාසීන් චෝදනා කරයි. නගර සභාව පවසා ඇත්තේ රියදුරෙකු නොමැතිවීම හේතුවෙන් පැමිණීමට හැකියාවක් නැති බවය. කෙසේ වෙතත් පොලීසිය හා ප්‍රදේශවාසීන් මැදිහත්වීමෙන් ජල බවුසර් යොදාගනිමින් අසල නිවෙස් කරා ගින්න පැතිර යාම පාලනය කර තිබේ. අසල කුණු ගොඩකට තබන ලද ගින්නක් හේතුවෙන් මෙම ගිනිගැනීම සිදුවන්නට ඇතැයි පොලීසිය සැක කරයි. සිද්ධිය සම්බන්ධව මාදම්පේ පොලීසිය වැඩිදුර විමර්ශන ක්‍රියාත්මක කරයි.", "URL": "https://lankatruth.com/si/?p=76802", "Category": "පුවත්", "Parent URL": null}