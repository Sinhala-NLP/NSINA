{"Source": "Lankatruth", "Timestamp": "November 28, 2021", "Headline": "කුරුණෑගල නගර සභාවේ තවත් වැඩක් – ලක්ෂ 50ක බිස්නස් එකක්", "News Content": "කුරුණෑගල මහ නගර සභාව යටතේ පාලනය වන පෙර පාසල් සඳහා රුපියල් ලක්ෂ 50කට ආසන්න වටිනා පාසල් උපකරණ මිලදී ගෙන ඇති ආයතනය පිළිබඳව සොයා බැලීමේදී එය පාසල් උපකරණ අලෙවි කරන ආයතනයක් නොව වාහන අමතර කොටස් අලෙවි කරන ආයතනයක් බවට තොරතුරු හෙළිවී ඇතැයි විගණකාධිපති දෙපාර්තමේන්තුව පවසයි. මෙම මිලදීගැනීම සඳහා තාක්ෂණික ඇගයීම් කමිටුවෙන් නිර්දේශයක් හෝ ලබාගෙන නොතිබූ බව විගණන වාර්තාවක සඳහන්වේ. එසේම මෙම මිලදී ගැනීම් සඳහා ප්‍රසම්පාදන මාර්ගෝපදේශ සංග්‍රහයේ 5:3:2: වගන්තියට අනුකූල නොවී පුවත්පත් දැන්වීමක් පළකර තිබූ බවත් 6:2:2 වගන්තියට අනුකූලව ප්‍රසම්පාදනය සඳහා දින 21ක් ලබාදිය යුතු වුවත් ලබාදී ඇත්තේ දින නවයක් පමණක් බවත් විගණන විමර්ශනවලදී තොරතුරු හෙළිවී ඇත. නගර සභාව මේ ආකාරයට කටයුතු කිරීම සම්බන්ධයෙන් රාජ්‍ය ගිණුම් පිළිබඳ පාර්ලිමේන්තු කාරක සභාව නගර සභා ප්‍රධානීන්ට අප්‍රසාදය පළකර තිබේ. මෙම වාර්තාව පිළියෙල කරනු ලැබ ඇත්තේ කුරුණෑගල මහ නගර සභාවේ 2016, 2017 සහ 2018 වර්ෂ සඳහා වූ විගණකාධිපති වාර්තා හා වර්තමාන කාර්ය සාධන පරීක්ෂාව සම්බන්ධයෙන් රජයේ ගිණුම් පිළිබඳ කාරක සභා රැස්වීමේදී ලබා දුන් නියෝග සඳහා විගණකාධිපතිවරයාගේ නිරීක්ෂණ ඇතුළත් කරමිනි. කුරුණෑගල නගර සභාව පාලනය වනුයේ පොහොට්ටු පක්ෂයේ බලය යටතේය.", "URL": "https://lankatruth.com/si/?p=126375", "Category": "පුවත්", "Parent URL": null}