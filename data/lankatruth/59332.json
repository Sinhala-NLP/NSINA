{"Source": "Lankatruth", "Timestamp": "September 14, 2018", "Headline": "සිංගප්පූරු ගිවිසුමේ අනතුර භයානකයි – මේක ලෝකයේ රටවල් විශාල ප්‍රමාණයකට අදාලවෙනවා", "News Content": "සිංගප්පූරුව සහ ශ්‍රී ලංකාව අතර අත්සන් කර ඇති ගිවිසුම ඉතාමත් භයානක ගිවිසුමක් බවත් මෙය මෙම රටවල් දෙකට පමණක් නොව සිංගප්පූරුවට දෙන සහන ලෝක වෙළඳ සංගමයේ සාමාජික සියළුම රටවල්වලට ලබාදීමට සිදුවන උගුලක් බවත් දූෂණ විරෝධී හඬ සංවිධානයේ කැඳවුම්කරු, ජනතා විමුක්ති පෙරමුණේ මධ්‍යම කාරක සභික වසන්ත සමරසිංහ මහතා සඳහන් කරයි. ඒ මහතා මේ බව සඳහන් කර සිටියේ සිංගප්පූරු ගිවිසුම සම්බන්ධයෙන් හම්බන්තොට දිස්ත්‍රික් ජාතික විද්වත් සංවිධානය අම්බලන්තොට එක්ස්ස සේවාලංකා පදනම් ආයතනයේ දි සංවිධානය කර තිබූ සම්මන්ත්‍රණයක් අමතමිණි. මෙහි මුලසුන ජාතික භික්ෂු පෙරමුණේ හම්බන්තොට දිසා ලේකම්, අම්බලන්තොට තේරපුත්ත ජාතික පාසලේ ආචාර්ය, පූජ්‍ය වෙලිවැවේ ධම්මපාල හිමියෝ ඉසිලූහ. දූෂණ විරෝධී හඬ සංවිධානයේ කැඳවුම්කරු, අන්තර් සමාගම් සේවක සංගමයේ සභාපති, ජනතා විමුක්ති පෙරමුණේ මධ්‍යම කාරක සභික වසන්ත සමරසිංහ මහතා, හුංගම විජයබා ජාතික පාසලේ හිටපු විදුහල්පති ධර්මදාස විජේසිංහ මහතා, දමින්න මහා විද්‍යාලයේ විදුහල්පති පියල් විජේසිංහ මහතා, හම්බන්තොට දිස්ත්‍රික් කෘෂිකර්ම අධ්‍යක්ෂ වික්‍රම මුදලිගේ මහතා, ආයුර්වේද වෛද්‍ය ගාමිණී ගුණවර්ධන මහතා, ලංකා බැංකු සේවක සංගමයේ හම්බන්තොට දිස්ත්‍රික් විධායක සභික බණ්ඩාර දොඩන්වල මහතා, විහාරගල මහා විද්‍යාලයේ විදුහල්පති ගාමිණී දසනායක මහතා, ව්‍යාපාරික දේවින් ප්‍රනාන්දු මහතා අතුළු ප්‍රදේශයේ විවිධ ක්ෂේත්‍රවල විද්වතුන් පිරිසක් එක්වී සිටි අතර එහි ප්‍රධාන දේශනය වසන්ත සමරසිංහ මහතා විසින් පවත්වන ලදී.", "URL": "https://lankatruth.com/si/?p=59332", "Category": "පුවත්", "Parent URL": null}