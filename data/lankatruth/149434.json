{"Source": "Lankatruth", "Timestamp": "July 21, 2023", "Headline": "හෙද හෙදියන් හිඟයි – ගම්පහත් සැත්කම් අවදානමේ", "News Content": "ගම්පහ මූලික රෝහලේ පවතින හෙද හෙදියන්ගේ හිඟය නිසා එම රෝහලේ හෘද රෝග දැඩි සත්කාර ඒකකය, සැත්කම් ඒකකය මෙන්ම හදිස්සි සැත්කම් ඒකකය සහ රෝහලේ අත්‍යවශ්‍ය සේවාවන් දැඩි අවදානම් තත්වයකට පවතින බව එම රෝහලේ ආරංචි මාර්ග අනාවරණය කරයි. මේ පිළිබඳව එම රෝහලේ අධ්‍යක්‍ෂිකා විශේෂඥ වෛද්‍ය හිමාලි විජේගුණරත්නගෙන් කළ විමසීමකදී කියා සිටියේ මෙම රෝහලේ හෙද හෙදියන් බොහෝමයක් විදේශගතවී සිටින බවත් සමහරු විශ්‍රාම ගොස් ඇති බවත්ය. තවත් සමහරු දරු ප්‍රසූතිය සඳහා නිවාඩු ලබාගෙන තිබෙන බවත්ය. මේ අනුව මෙම රෝහලේ හෘද රෝග දැඩි සත්කාර ඒකකය, සැත්කම් ඒකකය මෙන්ම හදිස්සි සැත්කම් ඒකකය ඇතුළු රෝහලේ සෙසු වාට්ටු සඳහා අත්‍යවශ්‍ය සේවාවන් සඳහා අඩුම තරමින් හෙද හෙදියන් 30 දෙනෙකුවත් සිටිය යුතු නමුත් මේ වනතෙක් එම අඩුපාඩුව විසඳීමට කිසිවෙකුගේ අවධානයක් යොමුවී නැති බවත් වගකිව යුතු අංශවලට කොතෙක් දැනුම් දුන්නත් එය බීරි අලින්ට වීනා වැයීමක් බවට පත්වී ඇති බවත් රෝහල් ආරංචිමාර්ග පවසයි. තවද එම රෝහලේ දිනපතා කෙරෙන ශල්‍යකර්ම සහ හදිසි ශල්‍යකර්ම සඳහා ශල්‍යාගාරයේ සේවයේ නියුතු හෙද හෙදියන් මෙන්ම හෘද රෝග දැඩි සත්කාර ඒකකයේද හෙදියන් අවශ්‍ය ප්‍රමාණයට නොසිටීම හේතුවෙන් රෝහලේ අතවශ්‍ය ශල්‍යාගාර හා සැත්කම් සේවා පවත්වාගෙන යෑමටද විශාල ගැටලුවක් වී ඇතැයි රෝහල් අධ්‍යක්‍ෂවරිය පවසයි. මේ නිසා ශල්‍යකර්ම හා සැත්කම් සීමාකර පාලනයකට යටත්ව සිදු කිරීමටද රෝහලේ බලධාරීන්ට සිදුව ඇත. හෙද හෙදියන්ගේ හිඟය නිසා දැනට සේවය කරන හෙද හෙදියන් පැය 24 පුරාම අතිකාල සේවාවන් සිදු කළත් තවදුරටත් ඔවුන්ට මේ අකාරයට වෙහෙසවීම අසීරු යැයිද ගම්පහ රෝහලේ අධ්‍යක්‍ෂවරිය පවසයි.", "URL": "https://lankatruth.com/si/?p=149434", "Category": "පුවත්", "Parent URL": null}