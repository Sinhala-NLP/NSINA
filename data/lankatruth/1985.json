{"Source": "Lankatruth", "Timestamp": "April 4, 2012", "Headline": "බුවනෙකබා විදුහලට පෙරේත බැල්මක්", "News Content": "මහරගම නගරමධ්‍යයේ ඇති බුනෙකබා මහා විද්‍යාලය පිහිටි භූමිය නගරසභාවට පවරාගෙන සාප්පු සංකීර්ණයක් ඉදිකිරීමේ සැලැස්මක් ඇතිබව වාර්තා වේ. මේ බව අනාවරණය වූයේ ඊයේ (03) බස්නාහිර පළාත්සභාවට උපාලි කොඩිකාර පළාත් ප්‍රවාහන ඇමතිවරයා ඉදිරිපත්කළ යොජනාවක් අනුවය. ඊයේ බස්නාහිර පළාත් අධ්‍යාපන උපදේශක කාරක සභාව පැවත ඇති අතර එහිදී මේ පිළිබදව සාකච්ඡා කොට ඇත. මේ සම්බන්ධයෙන් පළාත් සභාවේදී ජනතා විමුක්ති පෙරමුණේ පළාත් සභා මන්ත්‍රී සරත් පතිරණ මහතා පවසා ඇත්තේ ‍පාසල මෙම ස්ථානයෙන් ඉවත් කර සාප්පු සංකීර්ණයක් ඉදිකිරීම නගරසභා සභාපතිනී කාන්ති කොඩිකාර ඇතුළු ආණ්ඩුවේ වුවමනාව වී තිබෙන බවය. මෙම වුවමනාවට අනුව පාසල තිබෙන ස්ථානයෙන් ඉවත් කිරීමට කිසිසේත් ඉඩ නොදෙන බවත් පැවසීය. පාසල් අධ්‍යාපනය වැනසීමේ ආණ්ඩුවේ ක්‍රියාවලියට සියළුදෙනා එක්ව විරෝදය දැක්විය යුතු බවත් ඒ මහතා වැඩිදුරටත් පැවසීය. පාසල මෙම ස්ථානයෙන් ඉවත්කිරීම සම්බන්ධයෙන් මහරගම නගරසභාවේදී මීට පෙරද සාකච්ඡා කර ඇත. එය පරාජයට පත්වූයෙන් ශ්‍රී ලංකා නිදහස් පක්ෂයේ මහරගම ආසන සංවිධායිකාව වන කාන්ති කොඩිකාර තම ස්වාමිපුර්ෂයා වන පළාත් ඇමති උපාලි කොඩිකාර මාර්ගයෙන් අදාල යොජනාව පළාත් සභාවට ඉදිරිපත්කර තිබේ.", "URL": "https://lankatruth.com/si/?p=1985", "Category": "පුවත්", "Parent URL": null}