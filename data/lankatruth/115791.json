{"Source": "Lankatruth", "Timestamp": "May 1, 2021", "Headline": "සබරගමුවේ සිසුන්ට විභාගය අහිමිවීමේ අනතුරක්… සිසූහු විරෝධතාවයේ…", "News Content": "නිසි නිරෝධායන වැඩපිළිවෙලක් නොමැතිව නේවාසිකාගාර තුළ සිසු සිසුවියන් රඳවා තබා ගෙන පසුව නිරෝධායන නීති උල්ලංඝනය කළේ යැයි සඳහන් කරමින් පාලනාධිකාරිය ශ්‍රී ලංකා සබරගමුව විශ්වවිද්‍යාලයේ කළමනාකරණ අධ්‍යයන පීඨයේ සහ සමාජීය විද්‍යා හා භාෂා පීඨයේ සිසුන්ගේ විභාග අයිතිය අහිමි කිරීමේ සූදානමක් පවතින බව සබරගමුව විශ්වවිද්‍යාලයේ මහා ශිෂ්‍ය සංගමය අවධාරණය කරයි. තම සමාසික විභාග කටයුතු සඳහා එහි ශිෂ්‍යයන් අප්‍රේල් මස 23 වන දින විශ්වවිද්‍යාලයට ගෙන්වා ඇති අතර එහිදී ශිෂ්‍යයන් යම්කිසි නිරෝධායන වැඩපිළිවෙළක් යටතේ විශ්වවිද්‍යාලයේ නේවාසිකාගාරවල රැදී සිටීම සිදු කර ඇත. නමුත් මේ වනවිට විශ්වවිද්‍යාල පාරිපාලනය විසින් දැනුම් දී ඇත්තේ එම ශිෂ්‍යයන් තම නිරෝධායනය කාල සීමාව තුළ නිරෝධායනය නීති උල්ලංඝනය කරමින් කටුයුතු කර ඇති බවය. එම නිසා ඉදිරි දිනයන්හි පැවැත්වෙන සමාසික විභාගවලට මුහුණ දීමට අවස්ථාව ලබා නොදෙන බවද දැනුම් දී ඇත. මෙය එම ශිෂ්‍යයන්ගේ සිව් වසරක උපාධි සිහිනයට විශාල බලපෑමක් සිදු කරනු ලබන්නක් යැයි මහා ශිෂ්‍ය සංගමය සඳහන් කරයි. විශ්වවිද්‍යාලයේ ශිෂ්‍යයන් සඳහා නිශ්චිත නිරෝධායනය වැඩපිළිවෙළක් සකස් කර නොතිබු අවස්ථාවක පරිපාලනයේ දුර්වලතාවයන් සඳහා ශිෂ්‍යයන්ට චෝදනා කරමින් ගනු ලබන තීරණ සම්බන්ධයෙන් ශිෂ්‍යයන් තුළ ඇත්තේ බලවත් අප්‍රසාදයක් යැයිද ඔවූහු අවධාරණය කරති. කිසිදු පෙර දැනුම් දීමකින් තොරව ගන්නා මෙම අත්තනෝමතික තීරණ ගැනීම් සම්බන්ධයෙන් විමසීමට අද දිනයේදී විශ්වවිද්‍යාල ශිෂ්‍යයන් විශ්වවිද්‍යාලයේ උපලකුලපතිවරයා හමුවීමට ගියද ඒ සම්බන්ධයෙන් පිළිතුරැ ලබා දීමට නොහැකි නිසා ඊට පෙර උපලකුලපතිවරයා විශ්වවිද්‍යාලයෙන් පිටව ගොස් තිබිණේ යැයිද එම සිසූහු සඳහන් කරති. ඒ වනවිට රැස්ව සිටි සිසුන් ඒ සඳහා විරෝධතාවය පළකරමින් විශ්වවිද්‍යාල ප්‍රධාන පිවිසුම අසළ මාර්ගය අවහිර කරමින් බිම වාඩිවී සිටි බවත් එමෙන්ම මෙම විශ්වවිද්‍යාල පාලන අධිකාරිය ශිෂ්‍යයන්ගේ ජිවිත සම්බන්ධයෙන් ගනු ලබන මෙවැනි තීරණ පිළිකුලෙන් යුතුව හෙලා දකිණ බවත් සබරගමුව විශ්වවිද්‍යාලයේ මහා ශිෂ්‍ය සංගමය වැඩිදුරටත් අවධාරණය කරති.", "URL": "https://lankatruth.com/si/?p=115791", "Category": "පුවත්", "Parent URL": null}