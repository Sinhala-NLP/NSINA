{"Source": "Lankatruth", "Timestamp": "December 24, 2019", "Headline": "අගමැතිවරයාගේ නත්තල් සුබ පැතුම් පණිවුඩය !", "News Content": "“ජේසුස් ක්‍රිස්තුස් වහන්සේගේ උත්පත්තිය සනිටුහන් කරන නත්තල් උත්සවය සමරණ සියළුම ශ්‍රී ලාංකික කිතුණු බැතිමතුන්ට මම මගේ උණුසුම් සුභාශිංසන පිරිනැමීමට කැමැත්තෙමි.” යැයි සඳහන් කරමින් අග්‍රාමාත්‍ය මහින්ද රාජපක්ෂ මහතා සිය නත්තල් දින පණිඩිය නිකුත් කරමින් සඳහන් කරයි. එම නත්තල් පණිවුඩය සම්පූර්ණයෙන් පහතින් පළ වේ.. “ජේසුස් ක්‍රිස්තුස් වහන්සේගේ උත්පත්තිය සනිටුහන් කරන නත්තල් උත්සවය සමරණ සියළුම ශ්‍රී ලාංකික කිතුණු බැතිමතුන්ට මම මගේ උණුසුම් සුභාශිංසන පිරිනැමීමට කැමැත්තෙමි. අති උතුම් ෆැන්සිස් ශුද්ධෝත්තම පියතුමා නත්තල් උත්සවය ගැන වරක් පවසා සිටියේ, එය පාපය හා අකීකරුකම තුළින් මානව වර්ගයාට නැති වී තිබුණු ගෞරවාන්විත තත්වය නැවත ලබා දිම ස‍ඳහා මනුෂ්‍යයෙකු හැටියට පහළ වූ දේව පුත්‍රයානන් වහන්සේ පෙරදැරිකරගත් භක්තියේ මංගල්‍යයක් හැටියටය. ලොවපුරා වාසය කරන කිතුනු බැතිමතුන් නත්තල් සමයේදී සිදු කරන්නේ දයාව, අධිෂ්ඨානය, සහකම්පනය පිළිබඳ පණිවිඩය රැගත් ජේසුස් ක්‍රිස්තුස් වහන්සේගේ ජීවිතය හා ඉගැන්වීම් සැමරීමයි. සාම්ප්‍රදායිකව නත්තල යනු පවුල් එකතු වන, තෑගිබෝග හුවමාරු කරගන්න, ආහාර පාන භුක්ති විඳින, ප්‍රීතිමත් අවස්ථාවකි. විශේෂයෙන්ම ළමුන්, නත්තල යනු නත්තල් සීයා පැමිණෙන සමය හැටියට සළකනු ලබයි. නත්තල් උත්සවය කවදත් ඉතාමත් අවිහිංසාවාදී ප්‍රීතිමත් අවස්ථාවක් විය. නමුත් මේ වසරේ ශ්‍රී ලාංකික කිතුනු බැතිමතුන් නත්තල සමරන්නේ පාස්කු ඉරිදා සිදුවූ මරාගෙන මැරෙන ප්‍රහාරය පසුබිම් කරගෙනය. ඒ බෝම්බ ප්‍රහාර නිසා කිතුණු බැතිමතුන් සිය ගණනක් මියගොස් තවත් සිය ගණනක් තුවාල ලබා ඇත. තුවාල ලැබූ ඇතමුන් තවමත් ප්‍රතිකාර ලබමින් සිටී. අනුන්ගේ ආගමික නිදහස පිළිගන්නේ නැති ආගම්වාදී ත්‍රස්තවාදීන් පිරිසකගේ ගොදුරක් බවට ශ්‍රී ලාංකික කිතුණු ප්‍රජාව පත් විය. පාස්කු ඉරිදා සිදු වූ ඒ බෝම්බ ප්‍රහාරය නිසා මේ වසරේ නත්තල් දේව මෙහෙයන් පැවැත්වීමට සිදු වී ඇත්තේ, පෙර නොවූ විරූ ආකාරයේ ආරක්ෂක විධිවිධාන යටතේය. ආගම හා ජාතිය පදනම් කරගත් පටු දේශපාලනය නිසා අපේ මව්බිමට අත්වී ඇති කණගාටුදායක ඉරනම එයින් සනිටුහන් වේ. පාස්කු ඉරිදා සිදු වූ මිලේච්ච ප්‍රහාරය නිසා සියළුම කිතුණු බැතිමතුන් මේ වසරේ නත්තල සමරනු ඇත්තේ එක්තරා අඳුරු වළාකුළක් යටතේය. නමුත් ශුද්ධ වූ ජුවාන් තුමාගේ සුභාරංචියේ සඳහන් වෙන පරිදි, ආලෝකය අන්ධකාරය තුළ දිදුළන අතර, අන්ධකාරයට ඒ ආලෝකය යටපත් කළ නොහැක. ආගම්වාදී ත්‍රස්තවාදය නැමති අඳුර දුරුකොට අපේ මාතෘ භූමියට ආරක්ෂාවත්, සාමයත් නැවත ගෙනදීමට ශ්‍රී ලංකාවේ නව ආණ්ඩුව ඇප කැප වී සිටී. මෙම නත්තල් සමයේ සියළුම ශ්‍රී ලාංකික කිතුණු බැතිමතුන්ගෙන් මම කරන ඉල්ලීම වන්නේ අන්තවාදී බලවේගවලට ඉඩ නොදී තමන්ගේ ආගම ඇදහීමේ නිදහස භුක්ති විඳින ලෙසයි. සියළුම ශ්‍රී ලාංකික කිතුණු බැතිමතුන්ට භක්තියෙන් පිරුණු හා සාමකාමි නත්තලක් වේවායි මම ප්‍රාර්ථනා කරමි.”", "URL": "https://lankatruth.com/si/?p=87950", "Category": "පුවත්", "Parent URL": null}