{"Source": "Lankatruth", "Timestamp": "October 1, 2012", "Headline": "කලාභවන ප්‍රභූවරුන්ට පමණයි – වෙදමුල්ලට ඉඩ නැහැ", "News Content": "හදිසි අනතුරකින් අභාවප්‍රාප්තවූ ප්‍රවීන ටෙලිනාට්‍ය අධ්‍යක්ෂක ජානක වෙදමුල්ල මහතාගේ දේහය කලාභවනේ තැන්පත්කර තැබීමට අවසර දිය නොහැකි බව පවසා ඇතැයි වාර්තාවේ. එම දේහය අද (01) සිට හෙට (02) දක්වා කලාභවනේ තැන්පත්කර තැබීමට සූදානම් කර ඇතැයි වෙදමුල්ල මහතාගේ ඥාතීන්ට දන්වා ඇත. ඒ අනුව කලුබෝවිල රෝහලේ තිබූ ඒ මහතාගේ දේහය ජයරත්න මල්ෂාලාව වෙත ගෙනවිත් ඇති අතර එහි සිට කලාභවනට රැගෙන යාමට සූදානම් වී තිබේ. එවිට වෙදමුල්ල මහතාගේ ඥාතීන්ට පවසා ඇත්තේ කලාභවනේ තැන්පත් කරන්නේ ප්‍රභූ කලාකරුවන්ගේ දේහයන් පමණක් වන බැවින් ‍මෙම දේහය එහි තැන්පත් කිරීමට නොහැකි බවයි. මේ වනවිට කලාභවනේ සිදුකර තිබූ සැරසිලි සියල්ලමද ගලවා ඉබවත්කර ඇත. කෙසේ නමුත් ගුවන් විදුලි සහ රූපවාහිණී මාධ්‍යයන්වල අද (01) රාත්‍රී ප්‍රවෘත්ති අවස්ථාවේදී සැල කර සිටියේ මෙම දේහය අද දිනයේ සිට හෙට දිනය දක්වා කලාභවනේ තැන්පත්කර තබන බවයි. අභාවප්‍රාප්ත වෙදමුල්ල මහතාගේ දෙමව්පියන් ඇතුලු ඥාතීන් මෙම සිදුවීම නිසා දැඩි සිත්තැවුලකට පත්ව ඇති අතර මේ වනවිට ඒ මහතාගේ දේහය ඔහුගේ නිවස වෙත රැගෙන යාමට සූදානම් කරමින් සිටනි බවත් වාර්තාවේ.", "URL": "https://lankatruth.com/si/?p=4419", "Category": "පුවත්", "Parent URL": null}