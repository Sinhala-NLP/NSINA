{"Source": "Lankatruth", "Timestamp": "August 6, 2021", "Headline": "මල්වතු – අස්ගිරි මහා නාහිමිවරුන්ගෙන් ආණ්ඩුවට දෝස්මුරයක්", "News Content": "ත්‍රිපිටක සංරක්‍ෂණ පනත් කෙටුම්පත පිළිබඳ විද්වත් සභාවක් රටේ කොරෝනා වසංගත තත්වයක් පවතිද්දී කැඳවා තිබීම අනුමත නොකරන බව මල්වතු අස්ගිරි මහ නා හිමිවරුන් බුද්ධ ශාසන ආගමික හා සංස්කෘතික කටයුතු අමාත්‍යාංශ ලේකම් මහාචාර්ය කපිල ගුණවර්ධන මහතාට ලිපියක් යොමු කරමින් දැනුම් දී තිබේ. මෙම විද්වත් සභාව ඊයේ (05) සිට හෙට (07) දින තෙක් පෙරවරු 9.00 සිට පස්වරු 4.00 දක්වා කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී පැවැත්වෙන බවත් ඊට සහභාගී වන ලෙස තිබ්බටුවාවේ ශ්‍රී සුමංගල මල්වතු පාර්ශවයේ මහ නා හිමියන් සහ වරකාගොඩ ශ්‍රී ඤාණරතන අස්ගිරි පාර්ශවයේ මහ නා හිමියන්ට ආරාධනා කර ඇති බවත් මෙම විද්වත් සභාවට මල්වතු, අස්ගිරි පාර්ශවයන් නියෝජනය කරමින් කිසිවකුත් සහභාගී නොකරන බව මහ නා හිමිවරුන් අමාත්‍යංශ ලේකම්වරයාට යොමු කර ඇති ලිපිය මඟින් දැනුම් දී ඇත. මෙම ලිපිය මහා නාහිමිවරුන් දෙදෙනාගේ අත්සනින් යුතුව නිකුත් කර තිබෙන අතර ත්‍රිපිටක සංරක්‍ෂණ පනත් කෙටුම්පත පිළිබඳ විද්වත් සභාවක් මේ මොහොතේ කැඳවා තිබීම අනුමත නොකරන බවද නිසි අධ්‍යයනයකින් තොරව මෙම පනත සම්මත කළහොත් අනාගතයේ නොයෙක් ශාසනික ව්‍යාකූලතාවන් නිර්මාණයවීමට ඉඩ ඇති බවත් මෙම පනත් කෙටුම්පතට කඩිනමින් සම්මත කිරීමට කටයුතු කිරීම උචිත නොවන බව ද උන්වහන්සේලා යොමු කර ඇති ලිපියේ වැඩිදුරටත් සඳහන් කර ඇත.", "URL": "https://lankatruth.com/si/?p=121004", "Category": "පුවත්", "Parent URL": null}