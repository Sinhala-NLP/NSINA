{"Source": "Lankatruth", "Timestamp": "October 31, 2019", "Headline": "ග්‍රේටා තන්බර්ග්, යූරෝ 40,000ක ත්‍යාග මුදල සහ සම්මානය ප්‍රතික්ෂේප කරයි", "News Content": "ළමා පාරිසරික ක්‍රියාකාරිණියක ලෙසින් ලොව පුරා ප්‍රසිද්ධියට පත් වූ ග්‍රේටා තන්බර්ග්, නෝර්ඩික් කවුන්සිලය මගින් තමාට ලබාදුන් සම්මානයක් සහ යූරෝ 40,000ක ත්‍යාග මුදලක් ප්‍රතික්ෂේප කර තිබේ. එම සම්මාන සහ ත්‍යාග මුදල් ප්‍රතික්ෂේප කරමින් ඇය පවසා ඇත්තේ දේශගුණික විපර්යාස පාලනය කිරීම සඳහා ගෙනයන ව්‍යාපාරයට තව දුරටත් සම්මාන අවශ්‍ය නොවන බවය. ගෝලීය උෂ්ණත්වය පාලනය කිරීම සම්බන්ධව පුරසාරම් දෙඩීමේ අඩුවක් නොමැති නමුත් නෝර්ඩික් කවුන්සිලයට අයත් ඩෙන්මාර්කය, ෆින්ලන්තය සහ තම මාතෘ භූමියවන ස්වීඩනය සතුව අසීමිත සම්පත් ප්‍රමාණයක් අධිපරිභෝජනය සිදුකරන බවත් ඇය පවසා තිබේ. නමුත් ගෝලීය උෂ්ණත්වය පාලනය කිරීම සඳහා විද්‍යාව පවසන දෙය සහ එම රටවල් ක්‍රියාත්මක කරමින් පවතින දෙය අතර පරස්පරතාවක් පවතින බව ග්‍රේටා පෙන්වා දෙයි. ඇය චෝදනා කර සිටින්නේ තම මව්රට ද ඇතුළුව අධික සම්පත් ප්‍රමාණයක් හිමි උතුරු දිග යුරෝපියානු රටවල් ගෝලීය උෂ්ණත්වය පාලනය කිරීම සඳහා විද්‍යාඥයන් පෙන්වා දෙන මූලික පියවර හෝ අනුගමනය නොකරන බවය.", "URL": "https://lankatruth.com/si/?p=84367", "Category": "විදෙස් පුවත්", "Parent URL": null}