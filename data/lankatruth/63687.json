{"Source": "Lankatruth", "Timestamp": "November 19, 2018", "Headline": "සැප පුටු ටෙන්ඩරය වැරදීමකින් දාපු එකක් – ඉසුර අද කියන කතාව", "News Content": "බස්නාහිර පළාත් සභාව වෙනුවෙන් අලුතින් ඉදිකළ ගොඩනැගිල්ලේ සභා ශාලාවේ මන්ත්‍රීවරුන්ට වාඩි වීම සඳහා අධික මුදලක් වැය කර පුටු ගෙන්වීමට ටෙන්ඩරයක් ඉදිරිපත් කර තිබුණේ වැරදීමකින් යැයි බස්නාහිර මහ ඇමති ඉසුර දේවප්‍රිය මහතා සඳහන් කරයි. කෙසේ නමුත් මෙම ටෙන්ඩරය සම්බන්ධයෙන් බස්නාහිර පළාත් සභාවේ ජනතා විමුක්ති පෙරමුණේ මන්ත්‍රී කණ්ඩායම් නායක ලක්ෂ්මන් නිපුණ ආරච්චි මහතා විසින් ආණ්ඩුකාරවරයාටද පැමිණිලි කරමින් එම පුදුමසහගත ටෙන්ඩරය පිළිබඳව මාධ්‍ය හරහා රටටම අනාවරණය කළ අවස්ථාවේ මහ ඇමතිවරයා සඳහන් කර සිටියේ මෙම ටෙන්ඩර් දැමීම ඉතාමත් සාධාරණීකරණය කරමිනි. එදින මහ ඇමතිවරයා සඳහන් කර සිටියේ පාර්ලිමේන්තුවේ පුටුවට සමාන පුටුවක් ගෙන ඒම සඳහාත් කාලයක් කල් පවතින පුටුවක් ගෙන ඒම සඳහාත් මෙම පුටුව ගෙන එන බවයි. එය විදේශයකින් ආනයනය කරනු ලබන විශේෂිත පුටුවක් යැයිද ඔහු එහිදී සඳහන් කරන ලද්දේ මෙම අරුම පුදුම පුටුව සම්බන්ධයෙන් රටටම හෙළි කළ ලක්ෂ්මන් නිපුණ ආරච්චි මහතාවද දැඩි සේ දෝෂදර්ශනයට ලක් කරමිනි. මේ සම්බන්ධයෙන් ලක්ෂ්මන් නිපුණ ආරච්චි මහතාගේ පැමිණිලිල්ට අනුව පරීක්ෂණයක් සිදු කළ බස්නාහිර ආණ්ඩුකාර හේමකුමාර නානායක්කාර මහතා එම අරුම පුදුම පුටු ටෙන්ඩරය අත්හිටුවන ලදී. එම ටෙන්ඩරය අත්හිටුවීමෙන් පසු ඉසුර දේවප්‍රිය මහ ඇමතිවරයා තමන් සමග අමනාප වී ඇතැයිද ආණ්ඩුකාරවරයා සඳහන් කරයි. එයට හේතුව මෙම ටෙන්ඩරය අත්හටුවීම නිසා ඉසුර දේවප්‍රිය මහතාට යම් මූල්‍ය පාඩුවක් සිදුව ඇත්දැයි තමා නොදන්නා බවද ආණ්ඩුකාරවරයා සඳහන් කරයි.", "URL": "https://lankatruth.com/si/?p=63687", "Category": "පුවත්", "Parent URL": null}