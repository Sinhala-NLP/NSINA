{"Source": "Lankatruth", "Timestamp": "June 20, 2020", "Headline": "ලංකාවට වාඩා ශ්‍රී ලාංකිකයන් පිරිසක් විදේශයන් හිදී කොරෝනා වැළඳී ජීවිතක්ෂයට", "News Content": "විදෙස්ගතව රැකියාවන්හි නිරත වී සිටි ශ්‍රී ලාංකික ශ්‍රමිකයින් 23 දෙනකු මේ වනවිට කොරෝනා ආසාදනයවීමෙන් විදෙස් රටවලදී මියගොස් ඇතැයි විදේශ සේවා නියුක්ති කාර්යාංශය පවසයි. එම සංඛ්‍යාව කොරෝනා වැළඳීම හේතුවෙන් මෙරටදී ජීවිතක්ෂයට පත්වූ පිරිස මෙන් දෙගුණයකටද වැඩි සංඛ්‍යාවකි. කොරෝනා වැළඳීම හේතුවෙන් මෙරටදී පමණක් 11 දෙනෙකු ජීවිත්ක්ෂයට පත්වී තිබේ. මෙම ශ්‍රමිකයින් 23 දෙනා මාර්තු මස මැද භාගයේ සිට මේ දක්වා කාලසීමාව තුළ මියගොස් ඇති බවත් ඔවුන් කුවේට්, ඩුබායි, අබුඩාබි, සෞදි අරාබිය, ඕමානය ආදී රටවල සේවයට ගොස් සිටි අය බවත් එම කාර්යාංශය ප්‍රකාශ කරයි. ඔවුන් වෙනුවෙන් ලැබිය යුතු රක්‍ෂණාවරණ, වන්දි දීමනා, හිඟ වැටුප් ආදිය ඔවුන්ගේ පවුල් වෙත ලබාදීම සඳහා විදේශ සේවා නියුක්ති කාර්යාංශය අදාළ රටවල තානාපති කාර්යාල හා එක්ව කටයුතු කරගෙන යන බවද එම කාර්යාංශය පවසයි. කෙසේ වෙතත් විදේස්ගතව රැකියාවන්හි නිරත ලාංකිකයන් කොරෝනා අවදානම මතුවන පළමු මොහොතේම තමන්ව ලංකාවට ගෙන්වා ගන්නා ලෙස ජනාධිපති ගෝඨාභය රාජපක්ෂ සහ අගමැති මහින්ද රාජපක්ෂ ප්‍රමුඛ ආණ්ඩුවට අවස්ථා ගණනාවකදීම දැනුම් දුන් නමුත් ඊට යහපත් ප්‍රතිචාරයක් දැක්වීමට ආණ්ඩුව කටයුතු කළේ නැත.", "URL": "https://lankatruth.com/si/?p=94151", "Category": "පුවත්", "Parent URL": null}