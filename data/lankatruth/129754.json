{"Source": "Lankatruth", "Timestamp": "March 7, 2022", "Headline": "වීරවංසට එරෙහි නඩුව මැයි 20ට කල් යයි", "News Content": "හිටපු ඇමති විමල් වීරවංශ ඇතුළු විත්තිකරුවන් 06 දෙනකුට එරෙහි නඩුවක් ලබන මැයි මස 20 වැනිදා තෙක් කල් තැබීමට කොළඹ අතිරේක මහේස්ත්‍රාත් චන්දිම ලියනගේ අද (07) නියෝග කර තිබේ. ඒ, එක්සත් ජාතීන්ගේ හිටපු මානව හිමිකම් කොමසාරිස් අල් හුසේන් කුමරු මෙරටට පැමිණීම සම්බන්ධයෙන් උද්ඝෝෂණයක් කරමින් මහජන පීඩාවක් ඇති කළැයි කියන සිද්ධියකට අදාළව පවතින නඩුවකටය. මෙම සිද්ධියට අදාළ විත්තිකරුවන් ඇප මත සිටින අතර ඔවුන් අද අධිකරණය හමුවේ පෙනී සිටි ඇත. ඉකුත් 2016 වර්ෂයේ දී එක්සත් ජාතීන්ගේ හිටපු මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේදී මෙම විත්තිකරුවන් කොළඹ පිහිටි එක්සත් ජාතීන්ගේ කාර්යාලය ඉදිරිපිට මහා මාර්ගය අවහිර කරමින් මහජන පීඩාවක් ඇති වන ආකාරයෙන් උද්ඝෝෂණයක් කල බව පොලිසිය අධිකරණයට කරුණු වාර්තා කර තිබිණි. මෙහි අනෙකුත් විත්තිකරුවන් වන්නේ රාජ්‍ය ඇමති ජයන්ත සමරවීර, පාර්ලිමේන්තු මන්ත්‍රී මොහොමඩ් මුසම්මිල් ජාතික නිදහස් පෙරමුණේ සාමාජිකයින් වන වීරකුමාර දිසානායක, පියසිරි විජේනායක සහ රොජර් සෙනෙවිරත්න යන අයවලුන් ය.", "URL": "https://lankatruth.com/si/?p=129754", "Category": "පුවත්", "Parent URL": null}