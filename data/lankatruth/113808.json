{"Source": "Lankatruth", "Timestamp": "March 26, 2021", "Headline": "කොළඹ නගර සභාවේ කෝටි 32ක කුණු ගැහැල්ලක් හෙළිකරයි", "News Content": "කොළඹ මහ නගර සභාව කසළ එකතු කිරීම හා බැහැර කිරීමේ කොන්ත්‍රාත් ලබාදීමේදි කෝටි තිස්දෙකක පාඩුවක් සිදු වන ආකාරයට එම ටෙන්ඩර් ලබා දී ඇතැයි ජනතා විමුක්ති පෙරමුණේ නාගරික මන්ත්‍රී හේමන්ත වීරකෝන් මහතා පවසයි. මේ කොළඹනගර සභා සීමාවේ කසළ බැහැර කිරීම කලාප කිහිපයකට බෙදා සිදුකරනු ලබන අතර මීට පෙර එම ටෙන්ඩර් ලබා දුන් මුදලට වඩා මාසිකව මිලියන ගණනක් ඉහළ දමා මෙම ටෙන්ඩර් ලබා දී ඇති බවයි. ඒ අනුව දැනට දිසා අංක 04හි කොන්ත්‍රාත්තුව සිදුකරනු ලබන්නේ මසකට රුපියල් කෝටි 1.18කට වන අතර නව කොන්ත්‍රාත්තුව ලබාදි තිබෙන්නේ කෝටි 1.97කට බවත් එහිදී වසරකට කෝටි 9.4ක් දැනට වඩා වැඩියෙන් නව කොන්ත්‍රාත්තුව සඳහා ගෙවිය යුතු බවද වීරකෝන් මහතා කියයි. මේ ආකාරයට දිසා අංක 03 කොන්ත්‍රාත්තුව සඳහා වසරකට කෝටි 10.5ක්ද දිසා අංක 02 බී හි කෝටි 11.9ක්ද වැඩියෙන් ගෙවීමට නගර සභාවට සිදුවන බවද ඔහු සඳහන් කරයි. ඉන්ධන මිල ඉහළ ගොස් නැත්නම්, සේවක වැටුප් ඉහළ ගොස් නැත්නම් මෙතරම් අධික මුදලක් ගෙවීමට සභාව ගත් තීරණය අනුමත නොකරන බවද ඔහු කියයි. විශේෂයෙන්ම කොරෝනා වසංගතය හමුවේ කොළඹනගර සභා සීමාවේ ජීවත්වන ජනතාව ඉන් දැඩි ලෙස පීඩාවට පත්ව ඇති අතර නගර සභාවට ලැබෙන වරිපනම් ආදායමද සැලකිය යුතු ලෙස අඩුවී ඇත. එවන් තත්වයක් තුළදීනගර සභාවට ප්‍රධාන ආදායම් ලබා දෙන ජනතාවට පහසුකම් සැපයීම පසෙක දමා නගර සභාව සතු ආදයම් මේ ආකාරයෙන් නාස්ති කිරීමට කටයුතු කිරීම අනුමත නොකරන බව හේමන්ත වීරකෝන් මන්ත්‍රීවරයා වැඩිදුරටත් පවසයි.", "URL": "https://lankatruth.com/si/?p=113808", "Category": "පුවත්", "Parent URL": null}