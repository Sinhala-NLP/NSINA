{"Source": "Lankatruth", "Timestamp": "June 14, 2023", "Headline": "ළමුන් අතර ඩෙංගු පැතිරීම ඉහළට – ළමා රෝහලේ ඩෙංගු වැලඳුණු ළමුන් 35ක්", "News Content": "ඉදිරියේදී වර්ෂාපතනය ලැබීමත් සමග ඩෙංගු රෝගීන්ගේ වාර්තාජ වීමේ තත්වය වැඩි විය හැකි බවත් පාසල් යන වයසේ පසුවන සිසුන්ගෙන් සැලකිය යුතු ප්‍රතිශතයක් ඩෙංගු රෝගීන් ලෙස හඳුනාගෙන ඇති බවත් ජාතික ඩෙංගු මර්දන ඒකකය සඳහන් කරන අතර කොළඹ රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී. විජේසුරිය සඳහන් කරන්නේ මේ වනවිටත් ඩෙංගු වැලඳුණු ළමුන් 35ක් එම රෝහලේ නේවාසිකව ප්‍රතිකාර ලබන බවය. මෙම මාසයේ ගත වූ දින 07 තුළ ඩෙංගු රෝගීන් 334ක වැඩි වීමක් සිදු වී ඇති බව ජාතික ඩෙංගු මර්දන ඒකකය පවසයි. මේ වනවිට ඩෙංගු රෝගීන් 43,752ක් වාර්තා වී ඇති බවත් වැඩිම රෝගීන් සංඛ්‍යාව ගම්පහ දිස්ත්‍රික්කයෙන් වාර්තා වන බවත් ජාතික ඩෙංගු මර්දන ඒකකයේ වෙබ් අඩවියේ දක්වා තිබේ. වසංගත රෝග විද්‍යා අංශය සතු තොරතුරුවලට අනුව බස්නාහිර පළාතෙන් වැඩිම රොගීන්ගේ හමුවීමක් වාර්තාවෙන අතර ඩෙංගු බෝවන ස්ථාන බහුලව දක්නට ලැබෙන අධිඅවදානම් සෞඛ්‍ය වෛද්‍ය නිලධාරි ප්‍රදේශ 67ක් හඳුනාගෙන ඇත. මේ අතර මහනුවර, කුරුණෑගල, පුත්තලම, මඩකළපුව සහ ගාල්ල යන දිස්ත්‍රික්කවල යළි ඩෙංගු රෝගය උත්සන්න වන තත්වයක් පෙන්නුම් කරන බව සෞඛ්‍ය අමාත්‍යාංශයේ ජාතික ඩෙංගු මර්දන ඒකකය සඳහන් කරයි. එමෙන්ම පසුගිය වසරට සාපේක්ෂව ළමයින් අතර ඩෙංගු රෝගීන්ගේ ශීඝ්‍ර වර්ධනයක් දක්නට ලැබෙන බවත් එබැවින් ඒ පිළිබඳව අවධානය යොමු කරන ලෙස මවුපියන්ගෙන් ඉල්ලා සිටින බවත් ළමා රෝග පිළිබඳ විශේෂඥ වෛද්‍ය දීපාල් පෙරේරා පවසයි. ඒ සම්බන්ධයෙන් ඔහු සඳහන් කරන්නේ, “ඩෙංගු තවමත් දිවයින පුරාම පැතිරෙමින් පවතිනවා. මේක අඩුවීමක් අපට දක්නට ලැබෙන්නේ නෑ. රිජ්වේ ආර්යා ළමා රෝහල ගත්තත් මේ වනවිටත් රෝගීන් 35ක් පමණ නේවාසිකව ප්‍රතිකාර ලබනවා. දිනකට රෝගීන් 3 – 4ක් වගේ නේවාසිකව ප්‍රතිකාර ගැනීමට රෝහලට පැමිණෙනවා. රක්තපාතය තියෙන රෝගීන් ගත්තහම 7දෙනෙක් පමණ ප්‍රතිකාර ලබමින් සිටිනවා. කෙසේවෙතත් මේ රෝගී තත්ත්වය තවදුරටත් ඉක්මනින්ම අඩුවෙයි කියන දේ විශ්වාස කරන්න අපහසුයි. මොකද වැසි කාලගුණය තවදුරටත් පැතිරෙමින් පවතින නිසා. එනිසා ජනතාව දැඩි අවධානයක් යොමුකරන්න ඕන අවට සහ නිවෙස්වල පරිසරය ඒ වගේම රැකියා ස්ථානය හා පාසල් භූමිය මදුරුවන් බෝ නොවන ස්ථානයක් බවට පත්කිරීමට.” යනුවෙනි. මේ අතර සෞඛ්‍ය කීට විද්‍යා නිලධාරීන්ගේ සංගමය පවසන්නේ, නිසි පාලනයක් නොකළහොත් මෙම වසරේ ඩෙංගු රෝගීන් සංඛ්‍යාව ඉතිහාසයේ වැඩිම රෝගීන් වාර්තා වූ වර්ෂය බවට පත්වීමේ අවධානමක් පවතින බවය. එහි සභාපති නිජිත් සුමනසේන සඳහන් කරන්නේ, මේ වනවිට ඩෙංගු රෝගීන් වාර්තා වීමේ අඩුවක් පෙන්නුම් නොකරන බවය. මෑත ඉතිහාසයේ වැඩිම ඩෙංගු රෝගීන් සංඛ්‍යාව වන ඩෙංගු රෝගීන් 186,101ක් 2017 වසරේ වර්තා වී ඇති බවත් එම වර්ෂයේ දී ඩෙංගු මරණ 440ක් සිදුව ඇති බවත් වසංගත රෝග විද්‍යා අංශය සඳහන් කරයි. කෙසේ වෙතත් වසරේ මේ දක්වා වූ කාල සීමාව තුළ ඩෙංගු රෝගීන් 43,346ක් වාර්තා වී ඇති අතර සෞඛ්‍ය කීට විද්‍යා නිලධාරීන්ගේ සංගමයේ සභාපති නිජිත් සුමනසේන පවසන්නේ නිවාස ඒකකවලින් 02%ක් පමණ මදුරුවන් බෝවන ස්ථාන ලෙස හඳුනාගෙන ඇති බවය.", "URL": "https://lankatruth.com/si/?p=147828", "Category": "පුවත්", "Parent URL": null}