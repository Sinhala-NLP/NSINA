{"Source": "Lankatruth", "Timestamp": "July 6, 2020", "Headline": "ලංකාවට ගෙන්වා ගන්නැයි කොරෝනා හේතුවෙන් කටාර් හී සිරවී සිටින ලාංකියෝ ජනපතිගෙන් ඉල්ලති", "News Content": "කොරෝනා හෙවත් කොවිඩ් වසංගතය නිසා අසරණ වූ ශ්‍රී ලාංකිකයින් ලංකාවට ගෙන්වා ගන්නා ලෙස ඉල්ලමින් ජනාධිපතිවරයා වෙත, තානාපතිවරයා මගින් යොමු කිරීමට අද (06) කටාර් හී වෙසෙන ශ්‍රී ලාංකිකයන් 300ක පමණ පිරිසක් දොහා නගරයේ පිහිටි ශ්‍රී ලංකා තානාපති කාර්යාලයට පැමිණ ලිපියක් බාරදීමට කටයුතු කළ බව එතෙර අපි සංවිධානයේ සභාපති අරුණ රුවන් කුමාර මහතා පැවසී ය. තමන් ඉක්මනින් ලංකාවට ගෙන්වාගන්නාලෙස බල කරමින් ජනාධිපතිවරයා වෙත ලියනලද ලිපියක් කටාර්හී වැඩබලන තානාපති කෝහුල රංගන් රත්නසිංහම් මහතා වෙත භාරදුන් බවත් දැනට මාස 4ක පමණ කාලයක් විවිධ අයහපත් සෞඛ්‍ය තත්වයන් හේතුවෙන්, රැකියා අහිමිවීමෙන්, තාවකාලික වීසා මඟින් රටට ඇතුල් වූවන්, වැනි ඉතා ඉක්මනින් ලංකාවට පැමිණිය යුතු අය මවුබිමට ගෙන්වාගන්නා ලෙසත් ඔවුන් එහිදී ඉල්ලා සිටි බවද ඒ මහතා පැවසී ය. රැකියා අහිමිවීම නිසා නවාතැන් පහසුකම් සපයාගැනීම පමණක් නොව ආහාර පාන සපයාගැනීමට අපහසු බොහෝ පිරිසක්ද, විවිධ නිදන්ගත රෝගවලින් පෙලෙන රෝගීන් තම ඖෂධ සපයාගැනීමට නොහැකිව සහ හදවත් ශල්‍යකර්මවලට භාජනය වූ දැනට රැකියා අහිමිව සිටින රෝගීන් පවා මෙම අවස්තාවට පැමිණ සිටි බවත් එතෙර අපි සංවිධානයේ සභාපති අරුණ රුවන් කුමාර මහතා පැවසී ය. තවත් මාස දෙකක් පමණ ඉවසා සිටින ලෙස තානාපති කාර්යාල නිළධාරීන් විසින් ඔවුන්ට දැනුම්දෙනු ලැබූ බවද ඒ මහතා වැඩිදුරටත් පැවසී ය.", "URL": "https://lankatruth.com/si/?p=94550", "Category": "පුවත්", "Parent URL": null}