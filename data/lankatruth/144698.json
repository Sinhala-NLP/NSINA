{"Source": "Lankatruth", "Timestamp": "February 16, 2023", "Headline": "ගෝටා විදෙස්ගතවෙයි – ගියේ ගුවන් භාණ්ඩ පර්යන්තයෙන්", "News Content": "ජනතා විසින් විරෝධය දක්වා ධුරයෙන් පහ කරන ලද ජනාධිපති ගෝටාබය රාජපක්ෂ සහ ඔහුගේ බිරිඳ අයෝමා රාජපක්ෂ ගුවන් තොටුපළ ගුවන් භාණ්ඩ පර්යන්තය ඔස්සේ චීනය බලා පිටත්ව ගොස් ඇතැයි ගුවන් තොටුපළ ආරංචි මාර්ග සදහන් කරයි. ඔවුන් දෙදෙනා අද අලුයම 12.25ට පමණ මැලේසියානු ගුවන් සේවයේ එම්.එච්.- 178 දරන ගුවන් යානයෙන් එසේ පිටත්ව ගොස් ඇති අතර ඔවුන් පළමුව මැලේසියාවේ ක්වාලාලම්පූර් නුවර බලා යාමටත් පසුව එහි සිට චීනය බලා යාමටත් සැලසුම් කර ඇතැයිද වාර්තා වේ. ජනතා විරෝධය හමුවේ රටෙන් පලාගොස් ඉල්ලා අස්වූ ජනාධිපති ගෝටාබය රාජපක්ෂ කටුනායක ගුවන් තොටුපළ ගුවන් භාණ්ඩ පර්යන්තය ඔස්සේ පිටත්ව ගොස් ඇත්තේ, සිය පිටත්ව යාම සදහා කටුනායක ගුවන් තොටුපළ තුළ විශේෂ අමුත්තන්ගේ මැදිරිය ඔස්සේ (V.I.P. Lounge), මුදල් ගෙවා ලබා ගත හැකි සිල්ක් රූට් හෝ ගෝල්ඩ් රූට් පහසුකම් මධ්‍යයේ හෝ එසේ නැතිනම් සාමාන්‍ය ගුවන් මගී පර්යන්තය ඔස්සේ පිටත්ව යාමට පහසුකම් තිබියදී වීම විශේෂ සිද්ධියක් යැයි ගුවන් තොටුපළ ආරංචි මාර්ග වැඩිදුරටත් සදහන් කරයි.", "URL": "https://lankatruth.com/si/?p=144698", "Category": "පුවත්", "Parent URL": null}