{"Source": "Lankatruth", "Timestamp": "February 1, 2019", "Headline": "ලොක්කන්ගේ ගැහිලි හේතුවෙන් ධීවර සංස්ථාව වල පල්ලට", "News Content": "ලංකා ධීවර සංස්ථාව එදිනෙදා කටයුතු සිදුකරගෙන යාමට පවා නොහැකි තත්වයට කඩා වැටී ඇතැයි වාර්තා වේ. රාජ්‍ය ආදායම් උපයන සංස්ථාවක් ලෙස පැවති ලංකා ධීවර සංස්ථාව මේ වනවිට එදිනෙදා දුරකථන සබඳතා සඳහා වන ගෙවීම ද සිදුකර ගත නොහැකි තත්වයට පත්ව ඇතැයි වාර්තා වේ. 2017 වසරේ නොවැම්බර් මස සිට ලංකා ධීවර සංස්ථාවේ සාමාන්‍යාධිකාරීවරයාගේ වැඩ තහනමට ලක්වූ අතර එතැන් පටන් මේ දක්වා එම තනතුරට නිත්‍ය පත්වීමක් සිදුකර නොමැත. ඒ වෙනුවට එම තනතුරේ වැඩ බැලීමට නියෝජ්‍ය සාමාන්‍යාධිකාරීවටයෙකු පත්කර ඇති අතර ඔහුගෙන් නිසි සේවයක් නොවන බවටත් බලය අනිසි ලෙස භාවිත කරන බවටත් සේවකයෝ චෝදනා කරති. හිතවත් කම් මත පත්වීම් ලබාදීම සහ සංස්ථාවේ මුදල් අත්තනෝමතිකව භාවිත කිරීම ලංකා ධීවර සංස්ථාව පාඩු ලබන තත්වයට පත්වීමට හේතුවී ඇතැයි එහි සේවකයෝ සඳහන් කරයි. ඉහළ නිලධාරීන් වැටුපට අමතරව රුපියල් 50000 බැගින් වැඩ බලන දීමනාවක් ද අයකර ගනු ලබන බවත් පහල සේවකයන්ගේ වැටුප් දීමනා ලබාදී ගත නොහැකිව සංස්ථාව සතු ඉඩම් විකුණා දමා ඇති බවත් ඔවුන් චෝදනා කරති. එසේම 2016 වසරේ සිට සේවක අර්ථ සාධක අරමුදල් ගෙවීම පැහැර හැර සේවක අයිතීන් ද උල්ලංඝනය කර තිබේ. සේවක වරප්‍රසාද, තනතුරු උසස් කිරීම් හා වෙනත් ලිපි ලේඛන පරිපාලනය විසින් සඟවා තබාගෙන ඇති බවත් මේ හේතුවෙන් සුදුසුකම් සහිත පිරිස සහ සාමාන්‍ය සේවකයන් මහත් අසාධාරණයට ලක්ව ඇති බවත් ඔවුන් පවසයි. ලංකා ධීවර සංස්ථාව නැවත ලාබ ලබන තත්වයට රැගෙන ඒමට ඉහළ නිලධාරීන් සිදුකරන දූෂණ වංචා නැවැත්විය යුතු අතර ඊට රජය නිසි පරිදි කටයුතු කළ යුතුය.", "URL": "https://lankatruth.com/si/?p=67317", "Category": "පුවත්", "Parent URL": null}