{"Source": "Lankatruth", "Timestamp": "January 12, 2020", "Headline": "රාජ්‍ය සේවක වැටුප් කප්පාදුව ඇරඹේ", "News Content": "2019 ජනවාරි 07 දින නිකුත් කර ඇති රාජ්‍ය පරිපාලන චක‍්‍ර ලේඛන අංක 18/2015(IV) මඟින් පළමු ශ්‍රේණියේ විධායක නිලධාරියකුට ලබා දෙන බව පැවසූ විශේෂ දීමනාව අත්හිටුවා තිබේ. 2020 ජනවාරි 02 වනදා රැස් වූ කැබිනට් මණ්ඩලය මෙම තීරණය ගෙන ඇති බව පැවසේ. මේ සම්බන්ධයෙන් රාජ්‍ය පරිපාලන, ස්වදේශ කටයුතු, පළාත් සභා සහ පළාත් පාලන ආයතනය විශේෂ නිවේදනයක් නිකුත් කර තිබේ. අංක 18/2015(IV) දරන චක‍්‍රලේඛය මඟින් රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යංශයේ ලේකම් එස්. හෙට්ටිආරච්චි විසින් මෙම දෙවන චක‍්‍රලේඛය නිකුත් කර තිබේ. අදාළ චක‍්‍රලේඛය අනුව පළමු ශ්‍රේණියේ විධායක නිලධාරියකුට රුපියල් 5,0000කද, වසර 06කට වැඩි සේවා කාලයක් සහිත දෙවන හා තුන්වන ශ්‍රේණියේ නිලධාරියෙකුට රුපියල් 10,000කද ශුද්ධ පාඩුවක් සිදු වන බව පැවසේ. වසර 06කට අඩු සේවා කාලයක් සහිත විධායක නිලධාරීන් හා සැසඳීමේ දී එය රුපියල් 12,000කට වැඩි මූල්‍යමය පාඩුවකි. මෙම දීමනා කප්පාදු කොට ඇති නිලධාරීන් වන්නේ, පරිපාලන සේවය, අධ්‍යාපන පරිපාලන සේවය, ගණකාධිකාරී සේවය, ක‍්‍රමසම්පාදන සේවය, විද්‍යාත්මක සේවය, කෘෂිකාර්මික සේවය යන සේවායි. ශ‍්‍රී ලංකා පරිපාලන සේවයේ නිලධාරීන් 2,200 දෙනකුට මෙම දීමනා කප්පාදුව බලපානු ඇත. අධ්‍යාපන පරිපාලන සේවයේ සියලූ ම නිලධාරීන්ට මෙම තත්ත්වය බලපානු ලබයි. ක‍්‍රමසම්පාදන සේවයේ 800කට පමණ ද, ගණකාධිකාරී සේවයේ 1,600කට ද, අධ්‍යාපන පරිපාලන සේවයේ 2,697කට ද, ‘අතට ලැබෙන මුදල’ මෙම චක‍්‍රලේඛය නිසා අහිමි වේ. රජයේ විදයම් පාලනය කිරීම සඳහා තම දීමනා පමණක් කපා දැමීම කිසි ලෙසකින් හෝ යුක්තිසහගත නොවන බවයි, ඒ පිළිබඳව අදහස් දැක්වූවන් පැවසුවේ. එහෙත්, බොහෝ රාජ්‍ය නිලධාරීන් තනතුරු ලබා ගැනීම සඳහා මේ දිනවල දේශපාලනඥයන් පසුපස වැටී ඇති බැවින්, මෙම දීමනා කප්පාදුවට එරෙහිව වෘත්තීය සමිති මට්ටමින් විරෝධයක් මේ දක්වාම එල්ල වී නොමැති බවයි ඔවුන් පවසන්නේ. ලක්සිරි ප‍්‍රනාන්දු – ලංකා ඉරිදා සංග්‍රහය", "URL": "https://lankatruth.com/si/?p=88634", "Category": "ආර්ථික පුවත්", "Parent URL": null}