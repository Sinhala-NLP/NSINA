{"Source": "Lankatruth", "Timestamp": "March 24, 2018", "Headline": "අධ්‍යාපනයට බාධා නොකර සිසුන්ට සාධාරණය ඉටුකරන්න – දෙමව්පියෝ ඉල්ලති", "News Content": "මුදලට වෛද්‍ය උපාධිය විකිනීම සඳහා ආරම්භ කළ මාලඹේ සයිටම් ආයතනය අහෝසි කරන ලෙස ආණ්ඩුවට බලකරමින් පසුගිය කාලයේ පැවති වෛද්‍ය පීඨ සිසුන්ගේ විරෝධතා අතරතුර අත්අඩංගුවට ගත් සිසුන්ට යුක්තිය හා සාධාරණය ඉටුකර ගැනීම සඳහා රජයේ වෛද්‍ය පීඨ ශිෂ්‍ය දෙමව්පියන්ගේ සංගමය සහ වෛද්‍ය පීඨ සිසුන් ඊයේ (24) නීතිය හා සාමය අමාත්‍ය රංජිත් මද්දුම බණ්ඩාර මහතා හමුවී අදාල කරුණ පිළිබඳව ගැඹුරින් සාකච්ඡා කර තිබේ. රටේ අධ්‍යාපනයේ නිදහස් වෙනුවෙනුත් වෛද්‍ය අධ්‍යාපනය විකිනීමට එරෙහිවත් සිසුන් අරගල බිමට පැමිණියේ සිසුන්, දෙමව්පියන්, වෛද්‍යවරු, දේශපාලන පක්ෂ, වෘත්තීය සමිති, සිවිල් සංවිධාන ඇතුළු පාර්ශව ගණනාවක් ඒ සම්බන්ධ විරෝධතාවය ඉදිරිපත් කරද්දී ඒ පිළිබඳව අඩුම තරමින් නිරවුල්ව සාකච්ඡාවක් කිරීමටවත් අවස්ථාවක් පාලක පාර්ශවයෙන් ලබා නොදෙමින් ආණ්ඩුව නෑසු කන්ව සිටීම හේතුවෙන් මෙය අර්බුදය ගැටුම්කාරී තත්වයක් දක්වා උත්සන්න වූ බව මෙම සාකච්චාවේදී ඇමතිවරයා වෙත පැහැදිලි කර ඇත. මේ සම්බන්ධයෙන් පරිනත භාවයෙන් බලා කටයුතු කරන ලෙසත් තනි තනි ශිෂ්‍යයන් නීතිය ඉදිරියට පමුණනවාට වඩා ඒ වෙනුවෙන් යුක්තිය ඉටුකරගැනීමට ඇමතිවරයාට මැදිහත්වන ලෙස දෙමව්පියන් අවධාරණය කර තිබේ. එහිදී අදාළ තත්වය සම්බන්ධයේන පොලිස්පතිවරයා හා සාකච්චා කර ගත යතු ක්‍රියාමාර්ග සම්බන්ධයෙන් ඉදිරියේදී දෙමව්පියන් වෙත දැනුම් දීමට ඇමතිවරයා එකඟ වී ඇත. මෙම සිසුන් අපරාධ කරුවන් නොවන බවත් ඔවුන් හිතා මතා අපරාධ කර නැති බවත් දෙමව්පියන් දැඩිව අවධාරණය කර තිබේ. ඕනෑම රගලයකින් පසුව ඇතිවන පස්චාත් තත්වය මෙම අරගලයටද පොදු බවත් එය සමනය කරග ගැනීමට සියළු පාර්ශවයන් පරිනත භාවයෙන් වැඩ කළ යුතු බවත් මෙම සිසුන්ට නීතිය පසඳලීමේ ක්‍රියාවලින් සිදුවන තුරු බලා සිටියහොත් ඔවුන්ගේ අධ්‍යාපන කටයුතු කඩාකප්පල් වන බවත් ඔවුනගේ අනාගත වෘත්තීය ජීවිතයට එය සෘජුවම බලපාන බවත් එහිදී දෙමව්පියෝ අවධාරණය කර ඇත. මෙම අවස්ථාවට රජයේ වෛද්‍ය පීඨ ශිෂ්‍ය දෙමව්පිය සංගමයේ මාධ්‍ය සම්බන්ධීකාරක වසන්ත අල්විස් මහතා, ජාතික සංවිධායක අශෝක රන්වල මහතා, ගම්පහ දිස්ත්‍රික් විධායක සභික හපුආරච්චි මහතාත් ශිෂ්‍ය නියෝජිතයන් ලෙස ආසිරි කරුණානායක සහ කසුන් තාරක මහතාත් සහභාගී වී තිබේ.", "URL": "https://lankatruth.com/si/?p=49586", "Category": "පුවත්", "Parent URL": null}