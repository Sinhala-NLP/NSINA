{"Source": "Lankatruth", "Timestamp": "January 17, 2023", "Headline": "තාමත් පාඨක පවස නිවන ගාමිණී හෝල් පොත් කඩ", "News Content": "අද මුද්‍රණ වියදම් අධිකවීම නිසා පොත් මිලද ඉහළ නැග තිබේ. එනිසා එදාටත් වඩා පාඨකයන්ට පොත් මිලදී ගැනීම දුෂ්කරය. මේ ප්‍රශ්නය තිබුණේ අද ඊයේක නොවේ. මීට දශක කීපයකට පෙරද පොත්වල මිල අධිකවීම නිසා පාඨකයෝ මේ ගැටලුවට මුහුණ දුන්හ. කොළඹ පදිංචි මෙන්ම නගරයට යන එන පාඨකයන් සඳහා මරදානේ ගාමිණී හෝල් අසල පොත් කඩ විවෘත වූයේ ඒ නිසාය. වායු සමීකරණය කර නොතිබුණු එම කුඩා කඩවල පොත්පත් පිරී තිබුණේය. විශේෂයෙන්ම මිල අධික ඉංග්‍රීසි පොත් එහිදී මිලදී ගැනීමට මෙන්ම කියැවීමේ ගාස්තුවක් ගෙන නැවත භාරදීමට සිදුවිය. හැත්තෑගණන්වල අසූ ගණන්වල රීඩින් චාර්ජ් නමින් අය කළේ රුපියල් දහයක පහළොවක මුදලකි. විශේෂයෙන්ම පොත් සාප්පුවල ඉතා ඉහළ මිල ගණන්වලට විකිණූ චරිත කතා, රහස් පක්ෂක කතා මෙම පොත් කඩවල කියැවීමේ ගාස්තුවක් ගෙවා කියවිය හැකිවිය. දින තුනක් පමණ පසු වූ විට දඩ මුදලක්ද අය කෙරිණි. රූපවාහිනිය, අන්තර්ජාල සබඳතා නැති ඒ කාලයේ හැන්දෑවරුවට මේ පොත් කඩ අසල නවතා තබන ලද වාහන රැසක්ද දැකගත හැකිවිය. සතුටට කරුණ තවමත් ඒ පොත් කඩ කීපයක් ගාමිණී හෝල් කිට්ටුව දැක ගත හැකිවීමය. අද ගාමිණී හෝල් නැත. ඒ අසළම තිබූ ඔලිම්පියා සිනමා ශාලාවද වැසී ගොසිනි. එහෙත් තවමත් එම පොත් කඩවල පොත් පිරිලාය. පොත්වලට ප්‍රිය කරන්නෙකුට එතැනට ගිය විට එන්නට නොසිතෙයි. එහි තවමත් පරණ ක්‍රමයටම ගාස්තුව ගෙවා පොත් කියවිය හැකිය. කැමැති ඉංග්‍රීසි පොත් පමණක් නොව සිංහල පොත්ද එහි වෙයි. ‘පොතේ ගණනෙ හැටියට ගාස්තුව වෙනවා. සාමාන්‍යයෙන් රුපියල් සියයක මුදලක් තමා අය කෙරෙන්නෙ. තාමත් පුරුදු කට්ටිය මෙතැනට පොත් ගන්න වගේම ගාස්තුව ගෙවා කියවන්න පුරුදුවී සිටිනවා. පොත රැගෙන යාමේදී පොතේ වටිනාකම සම්පූර්ණයෙන්ම ගෙවි යුතුයි. එහි සාප්පුවක අලෙවිකරුවෙක් පැවැසීය. ‘දැන් නම් අපි අලුත් පොත් ගේන්නෙ නෑ. ගණන් වැඩි හින්දා. ඒ කාලෙ නම් අලුත් පොත්වලට අපිට සියයට ගණනක වට්ටමක් දුන්නා. දැන් පොත්වල ගණන වැඩි නිසා එහෙම ලැබෙන්නෙ නෑ. ඒ නිසා අලුත් පොත් ගේන්නෙ නෑ.’ තවත් පොත් සාප්පුවක සිටි තරුණ පෙනුමැති අලෙවිකරුවෙක් පැවැසීය. ඉංග්‍රීසි පොත් විතරද තියෙන්නේ? අප ඇසූ විට නෑ සිංහල පොත් තියෙනවා. විවිධ වාර සඟරා ආදියත් අපි ළඟ තියෙනවා. මිලදී ගන්න වගේම ගාස්තුව ගෙවා කියවන්නත් පුළුවන්. ඔහු කීවේය. අන්තර්ජාලය තාක්ෂණය පැමිණියද තවමත් පාඨකයෝ පොත් කියවීමට ප්‍රිය කරති. පොත් මුද්‍රණ වියදම් ඉහළ ගිය මේ කාලයේ මේ පොත් කඩ තවමත් පවත්වාගෙන යාම නම් සතුටට කරුණකි. රොඩ්නි විදානපතිරණ", "URL": "https://lankatruth.com/si/?p=143766", "Category": "කලා පුවත්", "Parent URL": null}