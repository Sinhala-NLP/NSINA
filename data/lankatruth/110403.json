{"Source": "Lankatruth", "Timestamp": "February 11, 2021", "Headline": "ලංකාවෙන් පළමුවරට ලාදුරු රිළවුන් හමුවෙයි", "News Content": "ලාදුරු රෝගය වැළඳුන වනගත රිළවුන් රංචුවක් හඳුනාගැනීමට මොණරාගල ප්‍රාදේශීය සෞඛ්‍ය සේවා අධ්‍යක්ෂ කාර්යාලය සමත්ව තිබේ. මේ අනුව ලාදුරු වැලඳුනු රිළවුන් ලංකාවෙන් හමුවන්නේ පළමු වතාවට බවද සෞඛ්‍ය අංශ සඳහන් කරයි. පසුගිය 08 වනදා සියඹලාණ්ඩුව – ඇතිමලේ ප්‍රදේශයේ බිම වැටී සිටි රිළවකු ගම්වැසියකු විසින් වනජීවී නිලධාරීන්ට භාරදී ඇති අතර ඔවුන් පසුව මේ පිළිබඳව සෞඛ්‍ය අංශ දැනුවත් කර තිබේ. මොණරාගල ලාදුරු මර්දන ඒකකයේ නිලධාරීන් පැමිණ පරික්ෂණ කීපයක් කර ඇති අතර එහිදී රිළවාට ලාදුරු වැළඳී ඇති බවට තහවුරු කරගෙන ඇත. මෙම රිළවා එදිනම මියගොස් ඇති අතර උගේ සිරුරේ කොටස්, ලාදුරු වැළඳුණු රෝගියකුගේ මෙන් ශරීරයෙන් ගැලවී යන අයුරුද දක්නට ලැබී තිබේ. පසුව සිරුරේ කොටස් වැඩිදුර පරීක්ෂණ කටයුතු සඳහා කොළඹ ප්‍රධාන ලාදුරු මර්දන ඒකකය වෙත යොමු කර ඇත. එමෙන්ම එම රිලා රංචුවේ අවට සිටි රිළවුන්ද ඔවුන් පරීක්ෂා කර ඇති අතර ඔවුන්ගෙන්ද එම රෝග ලක්ෂණ පෙන්නුම් කරන බව මොණරාගල ප්‍රාදේශීය සෞඛ්‍ය සේවා අධ්‍යක්ෂ කාර්යාල සඳහන් කරයි.", "URL": "https://lankatruth.com/si/?p=110403", "Category": "පුවත්", "Parent URL": null}