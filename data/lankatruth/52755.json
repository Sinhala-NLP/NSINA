{"Source": "Lankatruth", "Timestamp": "May 23, 2018", "Headline": "ගිනිගත්හේන ව්‍යාපාරික ස්ථාන 52කට නායයාමේ අනතුරු ඇඟවීමක්", "News Content": "ගිනිගත්හේන නාවලපිටිය ප්‍රධාන මාර්ගයේ ගිනිගත්හේන පොලීසිය ඉදිරිපිට වෙළඳසැල් 52ක් සහ ඉදිරිපිට මාර්ගය නායයෑමේ අවධානමකට පත්ව ඇති බව වාර්තා වේ. ප්‍රධාන මාර්ගයට මායිම්ව මහවැලි ගගේ ප්‍රධාන අතුගංගාවක් වන හැටන් ඔයට ඉහලින් පිහිටා ඇති මෙම ව්‍යාපාරික ස්ථාන අයත් භූමිය 2004 වසරේ සිට ජාතික ගොඩනැගිලි පර්යේෂණ ආයතනය මගින් නායයාමේ අවධානම් ස්ථානයක් ලෙස හඳුනාගෙන තිබිණි. මේ වවනවිට පවතින අධික වැසි තත්වය හමුවේ නායයාමේ උග්‍ර ලක්ෂණ පහළ වී ඇත. ඉදිරිපිට ප්‍රධාන මාර්ගය හා වෙළඳසැල් මේ වන විට ඉරිතලා පුපුරා ඇති බවට තොරතුරු වාර්තා වේ. මෙම වෙළඳසැල් සඳහා නව ගෙඩනැගිල්ලක් ඉදිකරදෙන බවට බලධාරීන් 2004 වසරේ සිට පොරොන්දු වුවද මේ තාක් එම පොරොන්දු ඉටු වී නැත. මෙම වෙළඳසැල් අතහැරියහොත් ඔවුන්ගේ ජීවන වෘත්තිය අහිමි වන බැවින් ව්‍යාපාරිකයෝ තව දුරටත් එම ස්ථානවලම රැදී සිටියි. ව්‍යාපාරිකයන් පවසන්නේ පොරොන්දු වූ පරිදි ගිනිගත්හේන බස් නැවතුම්පළ ඉදිරියෙන් තම ව්‍යාපාරික ස්ථාන ඉදිකරදෙන ලෙසයි.", "URL": "https://lankatruth.com/si/?p=52755", "Category": "පුවත්", "Parent URL": null}