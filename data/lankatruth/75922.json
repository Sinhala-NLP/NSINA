{"Source": "Lankatruth", "Timestamp": "June 17, 2019", "Headline": "රාවණ-1 සාර්ථකව කක්ෂගත කරයි – දත්ත ලබාගැනීම ඇරඹේ", "News Content": "ශ්‍රී ලාංකීය ඉන්ජිනේරුවන් දෙදෙනෙකු වන තරිදු දයාරත්න සහ දුලානි චාමිකා විසින් ජපාන සහය ඇතිව ක්යුෂු සරසවියේ දී නිර්මාණය කළ රාවණ-1 නැනෝ චන්ද්‍රිකාව, මෙරට වේලාවෙන් අද(17) පස්වරුවේ සාර්ථකව කක්ෂ ගත කර ඇතැයි වාර්තා වේ. රාවණ-1 චන්ද්‍රිකාව ඇමරිකවේ වර්ජිනියා ප්‍රාන්තයේ පිහිනි නාසා ආයතන මධ්‍යස්ථානයේ සිට ජාත්‍යන්තර අභ්‍යවකාශ මධ්‍යස්ථානය වෙත ගමන්ගත් සිග්නස් රොකට්ටුව මගින් පැය 36ක ගමනකින් පසු පසුගිය අප්‍රේල් මාසයේ ගමනාන්තය කරා ළගාවීමට සමත්ව තිබිණි. එලෙස රැගෙන ගිය රාවණ-1 චන්ද්‍රිකාව ජාත්‍යන්තර අභ්‍යවකාශ මධ්‍යස්ථානයේ සිට මෙරට වේලාවෙන් පස්වරු 3.45ට පමණ පෘථිවියේ සිට කිලෝමීටර් 400ක් ඉහළ අභ්‍යවකාශයේ සාර්ථකව කක්ෂගත කිරීමට සමත්ව තිබේ. කක්ෂගත කිරීමෙන් පසු චන්ද්‍රිකාව දිනකට වට 15ක් පෘථිවිය වටා භ්‍රමණයවන අතර එහි වේගය ආසන්න වශයෙන් තත්පරයට කිලෝමීටර් 7.6කි. ශ්‍රී ලංකාවේ අභ්‍යවකාශ තාක්ෂණයට අත්පොත් තබන අවස්ථාව මෙය වන අතර රාවණ-1 චන්ද්‍රිකාව මගින් ශ්‍රී ලංකාවේ සහ පෘථිවි කලාපයේ ඡායාරූප ලබාගැනීම, පෘථිවියේ චුම්බක ශක්තිය අධ්‍යනය කිරීම, ඉදිරි අභ්‍යවකාශ පරීක්ෂණ සඳහා වැදගත් වන නවීනතම මෘදුකාංග අත්හදා බැලීම සහ චන්ද්‍රිකා භ්‍රමණය සම්බන්ධව අත්හදා බැලීම සිදුකිරීම යන අරමුණු සපුරා ගැනීමට නියමිතය. කක්ෂගත කිරීමෙන් පසු මොරටුව, කටුබැද්දේ පිහිටි ආතර් සී ක්ලාක් මධ්‍යස්ථානය මගින් චන්ද්‍රිකාව මගින් පළමු දත්ත ලබාගැනීම පස්වරු 5.55ට පමණ සිදුවිය.", "URL": "https://lankatruth.com/si/?p=75922", "Category": "පුවත්", "Parent URL": null}