{"Source": "Lankatruth", "Timestamp": "March 26, 2019", "Headline": "වතු කම්කරුවන්ට රජයෙන් රුපියල් 50ක්", "News Content": "වතු කම්කරුවන්ගේ දෛනික වැටුපට රජයෙන් රුපියල් 50ක මුදලක් එකතු කිරීමට අමාත්‍ය මණ්ඩල අනුමැතිය හිමිව තිබේ. අද(26) ජනාධිපති කාර්යාලයේ මෛත්‍රිපාල සිරිසේන මහතාගේ ප්‍රධානත්වයෙන් රැස්වූ අමාත්‍ය මණ්ඩල රැස්වීමේදී වැවිලි කර්මාන්ත ඇමති නවීන් දිසානායක මහතා විසින් අදාල යෝජනාව ඉදිරිපත් කර ඇති අතර ඊට අමාත්‍ය මණ්ඩලය එකඟ වී ඇත. මේ සඳහා රුපියල් කෝටි 120ක මුදලක් වෙන්කිරීමට ද කැබිනට් මණ්ඩල අනුමැතිය හිමිව ඇත. වතු කම්කරුවන්ගේ දෛනික වැටුප ලෙස වතු අධිකාරීවරුන් විසින් රුපියල් 750ක මුදලක් ගෙවීමට මේ වනවිට කැමැත්ත පලකර ඇති අතර රජය මගින් ගෙවීමට නියමිත මෙම රුපියල් 50ක වැඩිවීමත් සමඟ වතු කම්කරුවෙකුගේ දෛනික වැටුප රුපියල් 800ක් දක්වා ඉහළ යයි. කෙසේ වෙතත් වතු කම්කරුවන් දිගින් දිගටම විරෝධතා පළකරමින් කියා සිටියේ සිය දෛනික වැටුප රුපියල් 1000 දක්වා ඉහළ දමන ලෙසයි. වතු හාම්පුතුන් සහ රජය මීට ඉහත නිර්දේශ කළ රුපියල් 750 දීමනාව ද ඔවුන් විසින් ප්‍රතික්ෂේප කළේය.", "URL": "https://lankatruth.com/si/?p=71084", "Category": "පුවත්", "Parent URL": null}