{"Source": "Lankatruth", "Timestamp": "February 20, 2019", "Headline": "පශු වෛද්‍ය නිලධාරීහු 26 දා ලෙඩ වෙති", "News Content": "රජයේ පශු වෛද්‍ය නිලධාරීන් ලබන 26 වැනිදා ලෙඩ නිවාඩු දැමීමේ වෘත්තීය ක්‍රියාමාර්ගයක් අනුගමනය කිරීමට නියමිත බව රජයේ පශූ වෛද්‍ය නිලධාරීන්ගේ සංගමයේ සභාපති වෛද්‍ය රුවන් වික්‍රමආරච්චි මහතා පවසයි. සුනඛ ජලභීතිකා රෝග මර්ධන වැඩසටහන සත්ව නිෂ්පාදන හා සෞඛ්‍ය දෙපාර්තමේන්තුව යටතේ මෙතෙක් කලක් පශු වෛද්‍ය නිලධාරීන් විසින් සිදුකරගෙන පැමිණි අතර ඔවුන්ගෙන් එම කාර්ය ඉවත්කර සෞඛ්‍ය අමාත්‍යාංශය යටතට පවරා ගැනීමට සෞඛ්‍ය ඇමතිවරයා විසින් ගෙන ඇති තීරණයට විරෝධය පලකරමින් මෙම වෘත්තීය ක්‍රියාමාර්ගය ගැනීමට නියමිතව ඇත. මෙයට අදාලව සෞඛ්‍ය ඇමතිවරයා විසින් කැබිනට් පත්‍රිකාවක් ද නිකුත් කර ඇතැයි පශු වෛද්‍ය නිලධාරීහු පවසති. පසුගිය වසරේ සිට සුනඛ එන්නත් කටයුතු පශු වෛද්‍ය නිලධාරීන් විසින් ඉතා සාර්ථකව සිදුකළ බවත් සෞඛ්‍ය ඇමතිවරයාගේ මෙම තීරණය පදනම් විරහිත වූවක් බවත් රුවන් වික්‍රමආරච්චි මහතා පවසයි. මෙම වෘත්තීය ක්‍රියාමාර්ගය හේතුවෙන් දිවයින පුරා සුරතල් සතුන්ගේ එන්නත් කටයුතු සිදු නොකෙරෙන අතර කටුනායක ගුවන් තොටුපළේ සත්ව නිරෝධායන කටයුතු ද සම්පූර්ණයෙන්ම නතර වේ. මීට අමතරව මස්කඩ හා සත්ව නිෂ්පාදන අලෙවිසැල් පරීක්ෂාව සත්ව උද්‍යාන රාජකාරි හා වනජීවී කටයුතු ද නතර වේ.", "URL": "https://lankatruth.com/si/?p=68695", "Category": "පුවත්", "Parent URL": null}