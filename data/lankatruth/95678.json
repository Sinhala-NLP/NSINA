{"Source": "Lankatruth", "Timestamp": "August 13, 2020", "Headline": "පුරාවස්තු කැඩූ නගරාධිපතිට එරෙහි වරෙන්තු අත්හිටුවයි…", "News Content": "ඓතිහාසික කුරුණෑගල රාජධානියේ ජීවමාන සාක්ෂියක් ලෙස පැවති පෞරාණික බුවනෙකබාහු රාජ මණ්ඩපය යැයි සැලකෙන ගොඩනැගිල්ල පසුගිය ජුලි 14 වනදා රාත්‍රියේ ඩෝසර් කර කඩා විනාශ කිරීම සම්බන්ධයෙන් කුරුණෑගල නගර සභාවේ නගරාධිපති තුෂාර සංජීව විතාරණ මහතා ඇතුළු පස් දෙනෙකු අත්අඩංගුවට ගන්නා ලෙස නිකුත් කර තිබෙන වරෙන්තුව ලබන 24 වන දා දක්වා ක්‍රියාත්මක නොකරන ලෙස අභියාචනාධිකරණය ඊයේ (12) නියෝග කර තිබේ. බුවනෙකබාහු රාජ මණ්ඩපය යැයි සැලකෙන පෞරාණික ගොඩනැගිල්ල ඩෝසර් කර විනාශ කිරීමට අදාළව තමන්ව අත්අඩංගුව ගැනිම සඳහා නිකුත් කර තිබෙන වරෙන්තු බලරහිත කරන ලෙස ඉල්ලා කුරුණෑගල නගරාධිපතිවරයා ඇතුළු පස් දෙනෙකු විසින් ගොනුකර තිබෙන රිට් පෙත්සම් මූලික වශයෙන් සලකා බැලීමෙන් අනතුරුව අභියාචනාධිකරණයේ සභාපති විනිසුරු ඒ.එච්.එම්.ඩී නවාස් සහ සෝභිත රාජකරුණා යන විනිසුරු මඩුල්ල විසින් මෙම නියෝගය කර ඇත. මෙහිදී විනිසුරු මඬුල්ල අවධාරණය කර ඇත්තේ මෙම පෙත්සම් සියල්ල විභාග කිරීම සඳහා නොතිසි නිකුත් කරන්නේද? නැද්ද? යන තීන්දුව සහ දැනට නිකුත් කර තිබෙන වරෙන්තු ක්‍රියාත්මක කිරීම අත්හිටුවීමේ අතුරු තහනම් නියෝගයක් නිකුත් කරන්නේද? නැද්ද? යන තීන්දු ලබන 24 වනදා ප්‍රකාශයට පත් කරන බවය. නගරාධිපතිවරයාගේ ප්‍රකාශත් පුරාවිද්‍යා දෙපාර්තමේන්තුවේ නිගමනත් මත මෙම ගොඩ නැගිල්ල කඩා විනාශ කිරීම සම්බන්ධයෙන් කුරුණෑගල නගරාධිපති තුෂාර සංජීව විතාරණ මහතා වහාම අත්අඩංගුවට ගෙන නීතිය ක්‍රියාත්මක කරන ලෙස වැඩබලන පොලිස් පතිවරයාටත් කුරුණෑගල පොලිස් ස්ථානාධිපතිවරයාටත් නියෝගයක් නිකුත් කරන ලෙස ඉල්ලා මාලිමාව පක්ෂයේ කුරුණෑගල දිස්ත්‍රික් නායක නාමල් කරුණාරත්න මහතා විසින්ද අභියාචනාධිකරණය හමුවේ පෙත්සමක් ගොනු කර තිබේ.", "URL": "https://lankatruth.com/si/?p=95678", "Category": "පුවත්", "Parent URL": null}