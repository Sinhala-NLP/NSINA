{"Source": "Lankatruth", "Timestamp": "December 23, 2018", "Headline": "උතුරේ ගංවතුරෙන් පීඩාවට පත් පිරිස ඉහළට", "News Content": "ඇදහැලෙන ධාරාණිපාත වර්ශාව හේතුවෙන් උතුරු පළාතේ දිස්ත්‍රික්ක පහකට බලපා ඇති ගංවතුර තත්වයෙන් අවතැන් පිරිස ඉහළ ගොස් තිබේ. ආපදා කළමණාකරණ මධ්‍යස්ථානය නිකුත්කළ නිවේදනයට අනුව මේවනවිට පවුල් 13,646කට අයත් පුද්ගලයින් 44,959 දෙනෙකු පීඩාවට පත්ව ඇත. මුලතිව්, කිලිනොච්චිය, මන්නාරම, වව්නියාව සහ යාපනය යන දිස්ත්‍රික්කවලට මෙම ගංවතුර තත්වය බලපා ඇති අතර ඉන් වැඩිම බලපෑම එල්ලවී ඇත්තේ කිලිනොච්චිය සහ මුලතිව් දිස්ත්‍රික්කයන්ටය. කිලිනොච්චිය දිස්ත්‍රික්කයේ පවුල් 9,475කට අයත් පුද්ගලයින් 31,234 දෙනෙක් පීඩාවට පත්ව ඇත. එම දිස්ත‍්‍රික්කයේ පවුල් 1,394කට අයත් 4,649 දෙනෙක් ආරක්‍ෂිත ස්ථාන 26ක රඳවනු ලැබ සිටිති. මුලතිව් දිස්ත‍්‍රික්කයේ පවුල් 3,794කට අයත් 12,651 දෙනෙකු පීඩාවට පත්ව ඇති අතර ඉන් පවුල් 1,240කට අයත් පුද්ගලයින් 3,805 දෙනෙකු ආරක්‍ෂිත ස්ථාන 25ක ර`දවනු ලැබ සිටින බව ද ආපදා කළමනාකරණ මධ්‍යස්ථානය පවසයි. යාපනය දිස්ත‍්‍රික්කයේ පවුල් 273කට අයත් 708 දෙනෙක්, වව්නියාව දිස්ත‍්‍රික්කයේ පවුල් 22 කට අයත් 281 දෙනෙක්, සහ මන්නාරම දිස්ත‍්‍රික්කයේ පවුල් 27කට අයත් 85 දෙනෙක් ද පීඩාවට පත්ව ඇතැයි වාර්තා වේ. මේ අතර නිවාස 6ක් සම්පූර්ණයෙන්ම විනාශයට පත්ව ඇති අතර නිවාස 151කට අර්ධ හානි සිදුව ඇත.", "URL": "https://lankatruth.com/si/?p=65680", "Category": "පුවත්", "Parent URL": null}