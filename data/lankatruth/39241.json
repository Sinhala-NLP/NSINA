{"Source": "Lankatruth", "Timestamp": "August 11, 2017", "Headline": "විජේදාස රාජපක්ෂට විරුද්ධව ආණ්ඩුවෙන්ම විශ්වාස භංගයක්?", "News Content": "අධිකරණ හා බුද්ධ ශාසන අමාත්‍ය විජේදාස රාජපක්ෂ මහතාගේ ක්‍රියාකලාපයට විරුද්ධව ආණ්ඩු පක්ෂයේම මන්ත්‍රීවරු පිරිසක් විසින් විශ්වාස භංග යෝජනාවක් පාර්ලිමේන්තුවට ගෙන ඒමට සූදානමක් පවතින බව වාර්තාවේ. මේ සඳහා ඉදිරිපත්ව සිටින එක්සත් ජාතික පක්ෂයේ මන්ත්‍රීවරුන් 17 දෙනෙකු ඊයේ (10) අගමැති රනිල් වික්‍රමසිංහ මහතා හමුවී ඒ පිළිබඳව දැනුම් දුන් බව පාර්ලිමේන්තු මන්ත්‍රී මුජිබුර් රහ්මාන් මහතා මාධ්‍ය වෙත ප්‍රකාශ කර තිබේ. පසුගිය කාලයේ දුෂණ හා වංචා පිළිබඳව ක්‍රියාත්මකවන පරීක්ෂණවලට අදාළ නඩු විභාග කඩිනම්වීම වැළැක්වීමට කටයුතු කිරීම හා කැබිනට් සාමුහිකත්වය කඩ කර කටයුතු කිරීම වැනි හේතු නිසා මෙසේ අධිකරණ අමාත්‍යවරයාට එරෙහිව විශ්වාස භංග යෝජනාවක් ගෙන ඒමට තමන් ඇතුළු මන්ත්‍රී කණ්ඩායමක් කටයුතු කරන බව ඔහු සඳහන් කර තිබේ. ඊයේ පැවති කැබිනට් තීරණ දැනුම්දීමේ මාධ්‍ය හමුවේදීද අධිකරණ අමාත්‍ය විජේදාස රාජපක්ෂ කැබිනට් සාමුහිකත්වය කඩකර කටයුතු කිරීම ගැන රජයේ ප්‍රකාශක අමාත්‍ය රාජිත සේනාරත්නගේ දැඩි විවේචනයටද යොමු වීතිබිණි. එක්සත් ජාතික පක්ෂය නියෝජනය කරන අජිත් පී. පෙරේරා නියෝජ්‍ය අමාත්‍යවරයා සහ නියෝජ්‍ය අමාත්‍ය හර්ෂද සිල්වා මහාතා පසුගිය සතියේ ප්‍රකාශ කර තිබුනේ පසුගිය කාලයේ සිදුවූ වංචා හා දුෂණ පිළිබඳ නඩු කල් යාමට අධිකරණ ඇමතිවරයා වගකිව යුතු බවය. විජේදාස රාජපක්ෂ මහතා පැවති රාජපක්ෂ ආණ්ඩුව සමයේ මහාපරිමාණ වංචා හා දූෂණවල යෙදුණු පුද්ගලයන් සමග ගනුදෙනුවකින් පසුවන බවට ප්‍රථම වරට අනාවරණය කර සිටියේ ජනතා විමුක්ති පෙරමුණේ නායක, විපක්ෂයේ ප්‍රධාන සංවිධායක අනුර දිසානායක මහතා විසිනි.", "URL": "https://lankatruth.com/si/?p=39241", "Category": "පුවත්", "Parent URL": null}