{"Source": "Lankatruth", "Timestamp": "November 9, 2021", "Headline": "“පාරාවෝ දුටුවේ මෝසෙස්තුමා පමණ” සිරිල් ගාමිණි පියතුමා", "News Content": "පාස්කු ඉරිදා ප්‍රහාරයේ වින්දිතයන් වෙනුවෙන් යුක්තිය සාධාරණත්වය ඉල්ලා කෙරෙන අරගලය සම්බන්ධයෙන් සිරිල් ගාමිණි පියතුමා විසින් සිය මුහුණු පොතේ සටහනක් යොදා තිබේ. මේ වනවිට සමාජ මාධ්‍ය තුළ පැතිර යන එම සටහන පහතින ප ලවේ. “පාරාවෝ දුටුවේ මෝසෙස්තුමා පමණකි. මෝසෙස් තුමන්ව තෝරාගෙන බලගන්වා එතුමන් සමග නිරන්තරයෙන් සිටියා වූ සියලු බලැති දෙවියන් වහන්සේව පාරාවෝ නොදැක්කේ ය. ව්‍යසන ගණනාවකට පසුව වුව පාරාවෝ දුටුවේ මෝසෙස්තුමා ව පමණකි රතු මුහුද ඉදිරියට පැමිණ ඊශ්‍රායල් ජනතාව මුහුද සහ ඔවුන් පිටුපස හඹා ආ ඊජිප්තු හමුදාව මැද අසරණ වූහ. ඊශ්‍රායල් ජනතාව විනාශ යැයි පාරාවෝ සිතන්නට ඇත. ඊශ්‍රායල් ජනතාව ඉදිරියේ රතු මුහුද දෙබෑ වෙද්දි ඒ මහා බලය හුදු මිනිසෙකුව මෝසස් තුමන්ගේ නොව එතුමන් ඉදිරියෙන් වැඩම කළ මහෝත්තම දෙවියන් වහන්සේගේ බව පාරාවෝ තේරුම් ගනිද්දි ඔහුගේ හමුදාව මුහුදේ ගිලී විනාශ වී හමාරය. පාස්කු ඉරිදා ප්‍රහාරයේ වින්දිතයන් වෙනුවෙන් යුක්තිය සාධාරණත්වය ඉල්ලා අරගලයක යෙදෙන සියලුදෙනා හුදු දුර්වල මිනිසුන් වෙති. එහෙත් ඔවුන් සමඟ වැඩ සිටින්නේ සියලු බලැති දෙවියන් වහන්සේ ය. එහෙයින් කිසිදු මිනිස් බලවේගයකට ඒ අරගලය පරාජය කිරීම කළ නොහැකි බව මම තරයේ විශ්වාස කරමි. මේ අරගලයේ යෙදෙන කිතුනු නොකිතුනු සියල්ලත් සමඟ නිරතුරුවම දෙවි මහෝත්තමයාණෝ වැඩ සිටින බව මම විශ්වාස කරමි. එහෙයින් අපි කවදාහෝ රතු මුහුද තරණය කරමු. ජේසු පිහිටයි!”", "URL": "https://lankatruth.com/si/?p=125616", "Category": "පුවත්", "Parent URL": null}