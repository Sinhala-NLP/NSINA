{"Source": "Lankatruth", "Timestamp": "May 13, 2022", "Headline": "ආණ්ඩුවේ කොටස්කරුවන් නොවී සහාය දෙනවා – මෛත්‍රී", "News Content": "රනිල් වික්‍රමසිංහ අගමැතිවරයා ලෙස කටයුතු කරන ආණ්ඩුවේ කොටස්කරුවන් නොවීමට ශ්‍රී ලංකා නිදහස් පක්‍ෂය තීරණය කළ බවත්, ඒ අනුව එහි අමාත්‍යධුර හෝ වෙනත් තනතුරු භාර නොගන්නා බවත් ජනතා ප්‍රශ්න විසඳීමට ගෙන එනු ලබන යෝජනාවන්ට සහය ලබාදෙන බවත් එම පක්‍ෂයේ සභාපති, හිටපු ජනාධිපති මෛත්‍රීපාල සිරිසේන පවසයි. හිටපු ජනාධිපතිවරයා මේ බව පැවසුවේ එම පක්‍ෂ මූලස්ථානයේ දී අද (13) පැවති මාධ්‍ය හමුවක් අමතමිනි. රනිල් වික්‍රමසිංහ අගමැති ලෙස පත්කිරීමේ ක්‍රමවේදය සර්වපාක්‍ෂික ආණ්ඩුවක ආකාරයෙන් සිදුව නොමැති නිසා විපක්‍ෂයේ සිට කටයුතු කරන බවත්, විපක්‍ෂ නායකධුරය සම්බන්ධයෙන් ඉදිරිතත්වය අනුව කටයුතු කරන බවත් හිටපු ජනාධිපතිවරයා එහිදී පැවසීය. ශ්‍රී ලංකා නිදහස් පක්‍ෂයේ ජ්‍යෙෂ්ඨ උප සභාපතිවරුන් වන පාර්ලිමේන්තු මන්ත්‍රී නිමල් සිරිපාල ද සිල්වා, පාර්ලිමේන්තු මන්ත්‍රී මහින්ද අමරවීර, පක්‍ෂ මහලේකම්, දයාසිරි ජයසේකර, ජාතික සංවිධායක පාර්ලිමේන්තු මන්ත්‍රී දුමින්ද දිසානායක ඇතුළු පිරිසක්ද මෙම මාධ්‍ය හමුවට සහභාගී වී සිටියහ.", "URL": "https://lankatruth.com/si/?p=134284", "Category": "පුවත්", "Parent URL": null}