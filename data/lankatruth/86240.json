{"Source": "Lankatruth", "Timestamp": "November 27, 2019", "Headline": "මරණීය දණ්ඩනය හිමිවූ වාස් ගුණවර්ධන ඇතුළු 6ක් ඉදිරිපත් කළ ඇප පෙත්සමේ තීන්දුව දින නියමක් නොමැතිව කල් යයි", "News Content": "කෝටිපති ව්‍යාපාරික මොහොමඩ් ෂියාම් ඝාතනය සම්බන්ධයෙන් මරණීය දණ්ඩනය නියමවී සිටින හිටපු නියෝජ්‍ය පොලිස්පති වාස් ගුණවර්ධන ඇතුළු විත්තිකරුවන් හයදෙනෙකු විසින් ඉදිරිපත්කර තිබෙන අභියාචනයේ තීන්දුව ප්‍රකාශකිරීම දින නියමයක් නොමැතිව කල් තබා ඇත. 2013 වසරේ බම්බලපිටිය ප්‍රදේශයේදී ව්‍යාපාරික මොහොමඩ් ෂියාම් නැමැත්තා පැහැරගෙන ගොස් ඝාතනය කිරීමේ චෝදනාවට හිටපු නියෝජ්‍ය පොලිස්පති වාස් ගුණවර්ධන, ඔහුගේ පුත් රවිඳු ගුණවර්ධන හා තවත් සිව් දෙනෙකුට කොළඹ විශේෂ මහාධිකරණ විනිසුරු මඩුල්ලක් විසින් මරණීය දණ්ඩනය නියමකර තිබූ අතර එම තීන්දුව නීතියට පටහැනි ආකාරයෙන් නිකුත්කර ඇති බවත් තමන් සියලු චෝදනාවලින් නිදොස්කොට නිදහස්කරන ලෙසත් ඉල්ලමින් වාස් ගුණවර්ධන ඇතුළු පිරිස විසින් අභියාචනාධිකරණ පෙත්සමක් ඉදිරිපත්කර තිබිණි. දීර්ඝ නඩු විභාගයකින් අනතුරුව සිසිර ද ආබෲ මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් විසින් මෙම පෙත්සම් විභාගය අවසන් කළ අතර එහි තීන්දුව ප්‍රකාශකිරීම දින නියමයක් නොමැතිව කල් තැබීය.", "URL": "https://lankatruth.com/si/?p=86240", "Category": "පුවත්", "Parent URL": null}