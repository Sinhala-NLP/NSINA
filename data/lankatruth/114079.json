{"Source": "Lankatruth", "Timestamp": "March 31, 2021", "Headline": "පළාත් සභා දිනාගැනීමට ආණ්ඩුවෙන් අලුත් කප්පම් සෙල්ලමක්….", "News Content": "ඉදිරි පළාත් සභා මැතිවරණයේදී දිස්ත්‍රික් මට්ටමෙන් ජයගන්නා පක්ෂයට ප්‍රසාද මන්ත්‍රි ධුර දෙකක් බැගින් ලබාදීමේ යෝජනාවක් ආණ්ඩුව ඉදිරිපත් කර තිබේ. මේ සම්බන්ධයෙන් උදය ගම්මන්පිල ඇමතිවරයා ඊයේ (30) පැවැති කැබිනට් තීරණ දැනුම් දීමේ මාධ්‍ය හමුවේදී ප්‍රකාශ කර ඇත. මේ වනවිට ඉතා වේගයෙන් ජනතාව අතර අප්‍රසාදයට පත්වෙමින් තිබෙන ආණ්ඩුව ඉදිරි පළාත් සභා මැතිවරණයේදී ජයග්‍රහණය කිරීම සඳහා වැඩි අපේක්ෂකයන් පිරිසක් යොදවා ඡන්ද මෙහෙයුම් දියත් කිරීමට මෙම යෝජනාව ගෙනවිත් ඇති බව දේශපාලන නිරීක්ෂකයෝ පෙන්වා දෙති. උදය ගම්මන්පිල ඇමතිවරයා ප්‍රකාශ කර තිබෙන්නේ ස්ථාවර පළාත් සභා පාලනයක් ගොඩනගා ගැනීමට මෙම ක්‍රියාමාර්ගය ගන්නා බවය. මෙම යෝජනාව සම්මත කර ගත හොත් මැතිවරණ දිස්ත්‍රික්ක 22 සඳහා වැඩිපුර මන්ත්‍රීවරුන් 44 දෙනෙකු පත්කිරීමට නියමිතය. මැතිවරණයෙන් ජය ගන්නා දිස්ත්‍රික් පදනම අනුව මෙම මන්ත්‍රී ධුර බෙදී යන අතර, ආණ්ඩුවේ මුළු මෙහෙයුම් යාන්ත්‍රණයම යොදවා වැඩිපුර දිස්ත්‍රික් ජයග්‍රහණය කර පළාත් සභා බලය තහවුරු කර ගැනීමට මෙම යෝජනාව ඉදිරිපත් කර ඇත. ඒ අනුව පළාත් සභා මන්ත්‍රිවරුන් වෙනුවෙන් ඉදිරියේදී තවත් අතිවිශාල මහජන මුදලක් අමතරව වියදම් කිරීට ආණ්ඩුව සූදානම් වේ.", "URL": "https://lankatruth.com/si/?p=114079", "Category": "පුවත්", "Parent URL": null}