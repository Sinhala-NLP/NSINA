{"Source": "Lankatruth", "Timestamp": "October 14, 2017", "Headline": "ලක්ෂපාන දොරටු අරියි – බදුරලිය, නාවලපිටිය ජලයෙන් යටවෙයි", "News Content": "මධ්‍යම කඳුකරයේ ජල පෝෂක ප්‍රදේශවලට අද (14) අලුයම සිට ඇද හැලෙන තද වර්ෂාව නිසා ලක්ෂපාන ජලාශයේ වාන් දොරටු දෙකක් විවෘත කර තිබේ. විමලසුරේන්ද්‍ර ජලාශයද වාන් දැමීමට පටන්ගෙන ඇති අතර මේ හේතුවෙන් කැලණිගඟේ ජලමට්ටම තරමක් ඉහළ යා හැකි වාරිමාර්ග දෙපාර්තමේන්තුව සඳහන් කරයි. තද වර්ෂාවත් සමග කාසල්රී ජලාශයට පහළින් ඔස්බොන් වත්ත ප්‍රදේශයේ පස්කන්ද කඩාවැටීමෙන් හැටන් නෝටන්බ්‍රිජ් ප්‍රධාන මාර්ගයේ ගමනා ගමනය ඇන හිට ඇතැයි ද නෝටන්බ්‍රිජ් මස්කෙළිය මාර්ගයට ටේබර්ටන් ප්‍රදේශයේ ගසක් කඩා වැටීමෙන් එම මාර්ගය ගමනා ගමණය ද ඇන හිට ඇතැයිද පැවසේ. මේ අතර බදුරලිය – කලවාන මාර්ගයේ මිදලන හා වලල්ලාවිට පැලවත්ත කොස්කැටිය මාර්ගය අඩි දෙකක් පමණ ජලයෙන් යට වී ඇතැයි ජාතික ගොඩනැගිලි පර්යේෂණ ආයතනය සඳහන් කරයි. කුකුලේ ගඟ වාන් දොරටු විවෘත කිරීම නිසා බදුරලිය ප්‍රදේශයේ ගංවතුර වැඩිවීමට යම් බලපෑමක් ඇති වෙන බවද වාර්තා වේ. වලල්ලාවිට නාවලකන්ද ප්‍රදේශයේ මීට පෙර නාය ගිය ස්ථානයක් නැවතත් නායයෑමේ ලක්ෂණ පෙන්නුම් කරන බව වලල්ලාවිට ආපදා නිලධාරි චාමර ජයසිංහ මහතා කියා සිටියි. මධ්‍යම කඳුකරයට ඇද හැලෙන අධික වර්ෂාවත් සමගම නාවලපිටිය නගරයේ කොටසක් ජලයෙන් යට වී තිබේ. මේ හේතුවෙන් රථ වාහන ගමනා ගමනයට බාධා පැමිණ තිබිණි. නාවලපිටිය නගරයේ තැපැල් කාර්යලය ඉදිරිපිට නාවලපිටිය මහනුවර ප්‍රධාන මාර්ගයේ කොටසක් මෙලෙස ජලයෙන් යටවී තිබිණි. වැසි ජලය ගලා බසින කාණු පද්ධතිය නිසි ලෙස නඩත්තු නොකිරිම නිසා වැසි ජලය ප්‍රධාන මාර්ගයේ එක් රැස් වී ඇතැයි ප්‍රදේශවාසීහු පවසති.", "URL": "https://lankatruth.com/si/?p=42515", "Category": "පුවත්", "Parent URL": null}