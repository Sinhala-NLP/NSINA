{"Source": "Lankatruth", "Timestamp": "May 9, 2023", "Headline": "ජනතාව නිවටයන් නොවන බව ඔප්පු කර වසරයි", "News Content": "පසුගිය වසරේ මැයි මස 09 වෙනිදා අගමැති නිල නිවසට එක් රැස් කර ගන්නා ලද රාජපක්ෂවාදී මැරයන් මයිනාගෝගම සහ ගෝඨාගෝගම සාමකාමී උද්ඝෝෂණකරුවන්ට ම්ලේච්ඡ ප්‍රහාර එල්ල කිරීමත් සමඟ මහජනතාව ප්‍රතිප්‍රහාර එල්ල කර අදට වසරක් සම්පූර්ණ වේ.  මෙම ම්ලේච්ඡ ප්‍රහාරය එල්ල කළ රාජපක්ෂ මැරයන්ට පොලිස් ආරක්ෂාව ලබා දුන් ජේෂ්ඨ නියෝජ්‍ය පොලිස්පති දේශබන්දු තෙන්නකෝන් සහ එවකට අගමැතිව සිටි මහින්ද රාජපක්ෂ, නාමල් රාජපක්ෂ, ජොන්ස්ටන් ප්‍රනාන්දු, සනත් නිෂාන්ත ඇතුළු මෙයට සම්බන්ධ වූ පොහොට්ටුවේ මන්ත්‍රීවරුන් කිසිවෙකුට එරෙහිව මේ දක්වා නීතිය ක්‍රියාත්මක කර නැත. නීතිපතිගේ නියෝග අනුව කිහිප දෙනෙකු වගඋත්තරකරුවන් ලෙස ප්‍රකාශයට පත් කිරීම පමණක් මේ වනතුරු සිදුකර තිබේ.  එහෙත් ප්‍රතිප්‍රහාර එල්ල කළ පොදු ජනතාව දහසකට වැඩි සංඛ්‍යාවක් අත්තඩංගුවට ගෙන රක්ෂිත බන්ධනාගාර ගත කළ අතර මේ වනවිටත් පිරිසක් බන්ධනාගාර ගත කර සිටිති.  මැයි 09 ජනතා නැගිටීම පිළිබඳව අදහස් දක්වන දේශපාලන විශ්ලේෂකයන් ප්‍රකාශ කර තිබෙන්නේ එදින එල්ල කළ ප්‍රතිප්‍රහාරය මේ රටේ ජනතාව නිවටවයින් නොවන බව ඔප්පු කළ අවස්ථාවක් බව ය.", "URL": "https://lankatruth.com/si/?p=146883", "Category": "පුවත්", "Parent URL": null}