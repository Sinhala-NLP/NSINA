{"Source": "Lankatruth", "Timestamp": "December 8, 2011", "Headline": "අගමැතිදුට කෙනෙහිලිකම් බොහොමයි", "News Content": "ශ්‍රී ලංකාවේ අග්‍රාමාත්‍යවරයාගේ කාර්ය මණ්ඩලය වශයෙන් සිටිය යුතු මුළු කාර්ය මණ්ඩලය 202 ක් වුවද මේවන විට සිටින්නේ 167ක් බව හෙළිවේ. කාර්ය මණ්ඩලයේ 35 දෙනෙකුගේ ඌණතාවක් පවතී. ස්ථිර කාර්ය මණ්ඩලයේ 17ක්පෞද්ගලික කාර්ය මණ්ඩලය 8ක් සහ තාවකාලික කාර්ය මණ්ඩලයේ 10 ක් වශයෙන් පුරප්පාඩු තිබේ.      මෙම පුරප්පාඩු අතරින් කැපී පෙණෙන කීපයක්ද වේ. ඒ අතරින් ප්‍රධාන වන්නේ අග්‍රාමාත්‍යවරයාට විදේශ කටයුතු උපදේශක ධූරය පුරවා නොතිබීමයි. අග්‍රාමාත්‍යවරයාගේ විදේශකටයුතු උපදේශක තනතුර වර්ගීකරණය කර ඇත්තේතාවකාලික කාර්ය මණ්ඩලයට වීමද විශේෂත්වයකි. මේ අතර සහකාර ලේකම්වරුන් දෙදෙනෙකුගේ හිගයක්ද පවතී. අග්‍රාමාත්‍ය කාර්ය මණ්ඩලය සම්බන්ධයෙන් මෙවැනි තත්වයක් පවතින අතර 2011 වසරේ නොවැම්බර් දක්වා අග්‍රාමාත්‍යවරයාගේ නිළ විදේශ සංචාර ගණන 4කට සීමා වී තිබීමද විශේෂත්වයකි. පළමු ‍විදේශ නිළ සංචාරය මැයි මස තායිලන්තයට යෙදී තිබිණ. ඉන් අනතුරුව පිළිපීනයට එක්වරක් සහ චීනයට දෙවරක් වශයෙන් නිළ සංචාර යෙදී ඇත. මෙම වසරේ ගතවූ කාලය තුළ මෙරටට පැමිණි කිසිදු විදේශ රාජ්‍ය නායකයෙකු‍ හෝ හමුවීමට අග්‍රාමාත්‍යවරයාට අවස්ථාව නොලැබීමද විශේෂත්වයකි. අග්‍රාමාත්‍ය කාර්යසාධන වාර්තාව 2011 මගින් මෙම තොරතුරු අනාවරණය වේ. මෙලෙස විධිමත් ලේඛණයකින් හෙළි නොවූ අමතර ප්‍රධාන කරුනක්ද තිබේ. එනම් ශ්‍රීලංකාවේ අග්‍රාමාත්‍යවරයාට වෙන්කර තිබෙන නිළ නිවාසය වන”අරලියගහ මන්දිරය” ජනාධිපතිවරයා විසින් පරිහරණය කිරීමයි. ජනාධිපතිවරයාට නිළ වශයෙන් වෙන්කර තිබෙන්නේ ජනාධිපති මන්දිරය වේ. එහෙත් ජ්‍යේතිෂ්‍ය උපදෙස් අනුව ජනාධිපතිවරයා දිගින් දිගටම අරලියගහ මන්දිරයේ රැදීසිටිනබවට මතයක් පවතී.", "URL": "https://lankatruth.com/si/?p=453", "Category": "පුවත්", "Parent URL": null}