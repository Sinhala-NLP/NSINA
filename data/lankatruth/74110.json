{"Source": "Lankatruth", "Timestamp": "May 17, 2019", "Headline": "අයි එස් ත්‍රස්තයන්ට විනාශය ඉල්ලා මුස්ලිම්වරු වීදි බසිති", "News Content": "අයිඑස් ත්‍රස්තවාදීන් විනාශ වන ලෙස දෙවියන්ගෙන් ඉල්ලමින් පුත්තලම ප්‍රදේශයේ 1000කට අධික මුස්ලිම් ජාතිකයින් පිරිසක් වීදි බැස විරෝධතාවයේ නිරත විය. අද(17) දහවල් ජුම්මා දේව මෙහෙයෙන් අනතුරුව පුත්තලම මුස්ලිම් දේවස්ථානවල පූජකවරු ඇතුළු මුස්ලිම් ජාතිකයෝ පැය දෙකකට අධික කාලයක් පුරා පාගමනින් කලපු තීරයට පැමිණ රැස්වීමක් පවත්වා තිබේ. එහිදී ත්‍රස්තවාදීන්ට එරෙහිව මුස්ලිම් ප්‍රජාව එක්සත් විය යුතු බවත් අයිඑස් ත්‍රස්තයන් විනාශ වන ලෙස දෙවියන්ගෙන් ඉල්ලා සිටින බවත් පැමිණ සිටි පිරිස පැවසූහ. තිස් වසරක යුද්ධයෙන් බැට කෑ රට නැවත වනසන්නට කටයුතු කිරීම සම්බන්ධව අන්තවාදී අයිඑස් ත්‍රස්තයන්ට ශාප කරන බව ද ඔවුහු පැවසූහ.", "URL": "https://lankatruth.com/si/?p=74110", "Category": "පුවත්", "Parent URL": null}