{"Source": "Lankatruth", "Timestamp": "April 2, 2018", "Headline": "ආණ්ඩුව උක් ගොවීන්ට දුන් පොරොන්දුත් කඩකරලා", "News Content": "උක් ගොවී ගැටලු කඩිනමින් විසදන බවට ජනාධිපතිවරයාත් කර්මාන්ත හා වාණිජ කටයුතු අමාත්‍යවරයාත් ලබාදුන් පොරොන්දු සම්පූර්ණයෙන්ම කඩවී ඇතියි සමස්ත ලංකා ගොවිජන සම්මේලනය සඳහන් කරයි. මේ අනුව මෙම පොරොන්දු කඩකිරීම්වලට එරෙහිව සහ උක් ගොවීන්ගේ අයිතිවාසිකම් රැක ගැනීම සඳහා මේ මස 05 වැනිදා සිට ක්‍රියාමාර්ග දියත් කරන බව එම සංගමයේ ජාතික සංවිධායක නාමල් කරුණාරත්න මහතා සඳහන් කරයි. පැල්වත්ත, සෙවනගල සහ හිඟුරාන ප්‍රදේශවල උක් ගොවීන්ට බලපාන ගැටලු මුල් කර ගනිමින් පසුගිය වසරේ ඔක්තෝබර් මාසයේ සිට ජනවාරි 09 වැනිදා දක්වා අඛණ්ඩ සත්‍යග්‍රහයක් පැවැත්වූ බවද ඔහු පවසා සිටියේය. කර්මාන්ත හා වාණිජ කටයුතු අමාත්‍යවරයා විසින් අදාළගැටලු කඩිනමින් ලබාදුන් පොරොන්දුවකට අනුව ජනවාරි 09 වැනිදා වර්ජනය නවකා දැමූ බවත් එහෙත් තවමත් ගැටලු විසඳීමට සාකච්ඡාවක් හෝ සිදුකර නොමැති බවත් ඒ මහතා සඳහන් කරයි. මේ නිසා ගැටලු විසඳාගැනීම සඳහා උද්ඝෝෂණ ව්‍යාපාර ආරම්භ කර ඉදිරි ක්‍රියාමාර්ග දියත් කිරීමට තිරණය කර තිබෙන බවද හෙතෙම පවසා සිටියේය. පසුගිය වසරේදී පැල්වත්ත සහ සෙවණගල සමහර උක් ගොවීන්ගේ අස්වැන්න අඳාල පාලනාධිකාරීන් විසින් මෙතෙක් මිලදී ගෙන නොමැති බවත් මේ නිසා එම වගාවල ගස් කපු වී තිබෙන බවත් කරුණාරත්න මහතා පවසා සිටියේය. මීට අමතරව උක් ටොන් එකක මිල රුපියල් 8,500ක් නොකිරීම නිසා බොහෝ පිරිස් මෙවර උක් වගා නොකරන තත්වයකට පත්ව සිටින බවත් මෙම ගැටලුවලට අමතරව පොහොර මිල අධිකවීම ඉඩමේ අයිතිය නොමැතිවීම ප්‍රමිතියෙන් යුතු බීජ ලබා නොදීම අස්වනු නෙළීමේ නියෝග නියමිත කාලවලදී අදාළ සමාගම් විසින් ලබා නොදීම ඇතුළු ගණනාවක් නිසා උක් ගොවි ජනතාව පීඩා විඳින බවත් නාමල් කරුණාරත්න මහතා සඳහන් කළේය.", "URL": "https://lankatruth.com/si/?p=49972", "Category": "පුවත්", "Parent URL": null}