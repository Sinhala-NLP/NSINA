{"Source": "Lankatruth", "Timestamp": "June 16, 2018", "Headline": "සිංහරාජයේ අලි ඇතුන් දෙදෙනා රැකගැනීමට කළ යුතුදේ මෙන්න", "News Content": "සිංහරාජ වනයේ ජීවත්වන අලි ඇතුන් දෙදෙනා රැකගැනීමට නම් ඔවුන් එම භූමියෙන් ඉවත් කිරීම නොව ඔවුන්ට නිදහසේ එම භූමියේ ජීවත්වීමට සුදුසු පරිසරයක් සකස් කළ යුතු බව ජ්‍යෙෂ්ඨ පරිසරවේදී සජීව චාමිකර මහතා සඳහන් කරයි. ඒ මහතා පවසන්නේ සිංහරාජ වනාන්තරය තුළ සිදුවන මැණික් ගැරීම්, දැව කැපීම්, හොර මත්පැන් පෙරීම් ආදී ජාවාරම්වල නිරත කණ්ඩායම් විසින් නිරන්තරයෙන් අලි ඇතුන් වනයෙන් එළියට පන්නා දමන බැවින් පළමුවෙන්ම එම ජාවාරම් නතර කිරීමට කටයුතු කළ යුතුබවයි. එමෙන්ම සිංහරාජය වටා පිහිටා ඇති ඉඩම් ප්‍රතිසංස්කරණ කොමිෂන් සභාව සතු වූ වනාන්තර ඉඩම් එළි පෙහෙළි කිරීම සහ විශේෂයෙන් අලිමංකඩ අවහිර කිරීම යන කරුණුද මෙම අලි ඇතුන් දෙදෙනා ගම් වැදීමට ප්‍රධාන වශයෙන් බලපා ඇති බවද සජීව චාමිකර මහතා පෙන්වා දෙයි. ජාවාරම්කරුවන්ට සිය ජාවාරම් නිදහසේ කරගෙන යාමට මෙම අලි ඇතුන් දෙදෙනා බාධාවක් වී ඇති බැවින් මෙම සතුන් දෙදෙනා ඉවත් කිරීම ඔවුන්ගේද අභිලාෂය බවත් එම ජාවාරම් නතරකර මෙම සතුන්ට එම වනය තුළ නිදහසේ සැරි සැරීමට අවශ්‍ය පරිසරය සකස් කරන්නේනම් මෙලෙස අලි ගම් වැදීමක් සිදු නොවන බවත් ඒ මහතා අවධාරණය කරයි.", "URL": "https://lankatruth.com/si/?p=54524", "Category": "පරිසර", "Parent URL": null}