{"Source": "Lankatruth", "Timestamp": "March 28, 2021", "Headline": "පළාත් සභා ඡන්දය කල් යන ලකුණු", "News Content": "ජනාධිපතිවරණ, මහ මහමැතිවරණ, පළාත් සභා මැතිවරණ සහ පළාත් පාලන මැතිවරණ යන සියලුම ඡන්ද ක්‍රම සමාලෝචනය සඳහා පාර්ලිමේන්තු තේරීම් කාරක සභාවක් පත් කිරීමට ආණ්ඩුව තීරණය කර ඇත. ඒ සඳහා වන යෝජනාව එළඹෙන අප්‍රේල් 6 වන දා සභානායක දිනේෂ් ගුණවර්ධන විසින් පාර්ලිමේන්තුවට ගෙන ඒමට නියමිතය. පසුගිය බ්‍රහස්පතින්දා(25) පැවැති පාර්ලිමේන්තු පක්ෂ නායක රැස්වීමේදී මේ බව අමාත්‍යවරයා ප්‍රකාශ කර ඇත. කෙසේවුවද ජිනීවා මානව හිමිකම් සැසිවාරය අතරතුර දී ආණ්ඩුව ප්‍රකාශ කළේ ජුනි මාසයේදී පළාත් සභා මැතිවරණය පවත්වන බවය. ඒ පිළිබඳව ජනාධිපති ගෝටාබය රාජපක්ෂ මැතිවරණ කොමිසමේ සාමාජිකයන් සමඟ ද සාකච්ඡා කළේය. පසුගිය මාර්තු 3 දා හිටපු පළාත් සභා මැති ඇමැතිවරුන් සමඟ පැවති සාකච්ඡාවක දී ජනාධිපති වරයා ප්‍රකාශ කර ඇත්තේ ඔවුන්ට ඡන්දයට සූදානම් වන ලෙසය. මේ වන විට රටේ පවතින තත්වය ආණ්ඩුවට ඉතාම අහිතකර බව රාජ්‍ය බුද්ධි අංශ ගණනාවක් විසින් පෙන්නුම් කර තිබීම මෙම හදිසි වෙනස්කමට හේතු වී ඇතැයි වාර්තාවේ.", "URL": "https://lankatruth.com/si/?p=113826", "Category": "පුවත්", "Parent URL": null}