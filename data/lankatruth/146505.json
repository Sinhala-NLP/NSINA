{"Source": "Lankatruth", "Timestamp": "April 22, 2023", "Headline": "අනුර දිසානායකගේ රාමසාන් දින පණිවිඩය", "News Content": "“ශ‍්‍රී ලාංකේය ජාතිය ලෙස එක්ව නැගෙන්නට රාමසාන් උත්සවය විසින් ලබා දෙන මඟපෙන්වීම අගය කරමු!” යැයි සඳහන් කරමින් ජනතා විමුක්ති පෙරමුණේ මෙන්ම ජාතික ජන බලවේගයේ නායක අනුර දිසානායක රාමසාන් දිනය වෙනුවෙන් සුභ පැතුම් පණිවිඩයක් නිකුත් කරමින් සඳහන් කරයි. එම සුභපැතුම් පණිවියේ මෙසේද සඳහන් වේ, “ඉස්ලාම් භක්තිකයන් විසින් පුරා මාසයක කාලයක් ආරක්ෂා කර ගත් උපවාස ශීලයේ අවසානය සනිටුහන් කරමින් සමරනු ලබන රාමසාන් උත්සවය අප්‍රේල් 22 වැනි අද දිනට යෙදී තිබේ. එම උත්සවය සමරනු ලබන ශ‍්‍රී ලාංකේය ඉස්ලාම් බැතිමතුන්ට ජනතා විමුක්ති පෙරමුණේ අපි සුබ පැතුම් පිරිනමමු. ආර්ථික අර්බුදය ලාංකේය ජනජීවිතය වෙළාගනු ලැබ ඇති මෙහොතක සුපුරුදු උත්සවශ‍්‍රීයකින් යුතුව එය සැමරීමට බොහෝ පිරිසකට නොහැකි විය හැකි නමුත් දුෂ්කරතා මැද වුවද රාමසාන් උත්සවයේ අර්ථයෙන් එය සැමරීමට ඉස්ලාම් බැතිමතුන් විසින් එම තත්වය බාධාවක් කර නොගනු ඇතැයි අපි විශ්වාස කරමු. රාමසාන් උත්සවයේ අරුත වන්නේ පුරා දෛනික ජීවිතයේ දුෂ්කරතාවය ඉවසීමෙන් දරා ගනිමින් මාසයක කාලයක් ආරක්ෂා කරගන්නා උපවාස ශීලය තුළ ඉතිරි කර ගත් ධනය තම සහෝදර ජනයාට උදව් උපකාර කිරීමට ප‍්‍රයෝජනයට ගැනීමය. වත්මන් දුෂ්ට ධනවාදී සමාජය විසින් මිනිසුන් අතරින් ඈත් කරවමින් තිබෙන මනුෂ්‍යත්වය හා අල්පේච්ඡතාව, පරාර්ථකාමය ආදී ගුණාංගයන් නැවත ජීවිත තුළට කැඳවීමට ගන්නා උත්සාහය රාමසාන් වත්පිළිවෙත් තුළ අඩංගු වීම වැදගත්ය. අද අප ජනතාවක් ලෙස අත්විඳිමින් සිටින්නේ වසර හැත්තෑපහක දූෂිත බලලෝභී දේශපාලනය විසින් රටත් ජනතාවත් ඇද දමනු ලැබ ඇති විනාශකාරීත්වයයි. පටු දේශපාලන වුවමනාකම් වෙනුවෙන් ජාතිවාදය, ආගම්වාදය මත මිනිසුන්, ජන ප‍්‍රජාවන් බෙදා වෙන් කර තැබීමේ දුෂ්ට ප‍්‍ර‍්‍රවණතා සහ ඒ වෙනුවෙන් පොළොව මත ගලා ගිය ලේ ගංගා අපි දැක ඇත්තෙමු. කෙසේ වුවද පැවති හා පවතින බලලෝභී දුෂිත පාලනයන්ගේ සැබෑ ස්වරූපය මේ වනවිට මුළුමහත් ජන සමාජයක් ලෙස අවබෝධ කරගනිමින් සිටීම විශේෂයකි. දූෂිත පාලකයින් ජන මතයට බිය ගෙන සිටින්නේ මෙම තත්වය තුළය. සියලු ජනතාවන්ට ජාතිකත්වයන් ඉක්මවා මුළු මහත් සමාජයක් ලෙස සහ ලාංකේය ජාතිය ලෙස එක්ව නැගී සිටින්නට සහෝදරත්වය මත පදනම් වූ රාමසාන් උත්සවය විසින් ලබා දෙන මඟපෙන්වීම අපි අගය කරමු. රටත් ජනතාවත් නව මාවතකට හැරෙන්නට සූදානමින් සිටින සුවිශේෂී මොහොතක, සහෝදරත්වයේ නාමයෙන් එකම ශ‍්‍රී ලාංකේය ජනතාවක් ලෙස අත්වැල් බැඳගැනීමට ලාංකේය ඉස්ලාම් බැතිමතුන්ට රාමසාන් උත්සවය විසින් වැදගත් පණිවිඩයක් ලබා දෙනු ඇතැයි අපි අපේක්ෂා කරමු.”", "URL": "https://lankatruth.com/si/?p=146505", "Category": "පුවත්", "Parent URL": null}