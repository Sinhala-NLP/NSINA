{"Source": "Lankatruth", "Timestamp": "November 10, 2019", "Headline": "මේ වේදිකාවේ ඉන්න අය ජනතාවට ණය නැහැ…", "News Content": "ජාතික ජන බලවේගය වේදිකාවේ සිටින පිරිස ජනතාවට ණය නැති පරිසක් යැයි ජනතා විමුක්ති පෙරමුණේ දේශපාලන මණ්ඩල සභික, පාර්ලිමේන්තු මන්ත්‍රී, කෝප් සභාපති සුනිල් හඳුන්නෙත්ති මහතා අවධාරණය කරයි. ඒ මහතා මේ බව අවධාරණය කරන්නේ පසුගිය 08වනදා මාතරදී පැවති, ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ සුනිල් හඳුන්නෙත්ති මහතා… “ජනාධිපතිවරණයට තව සතියයි තිබෙන්නේ. මේ කාලය වන විට මීට කලින් මැතිවරණ හරිම උණුසුම්. ඔට්ටුත් අල්ලනවා. මුදල්, ගෙවල්, වාහන මේ විධියට සමහරු ඔට්ටු අල්ලනවා. හැබැයි ඔබලා දැකලා තිබෙනවාද මේ ජනාධිපතිවරණයේදී එහෙම ඔට්ටු අල්ලනවා. මේ ජනාධිපතිවරණයේදී කොළ, නිල්, කඳවුරු දෙකේම අය ඉන්නේ හරිම දෙගිඩියාවකින්. අන්න ඒ දෙගිඩියාවට ඒ කඳවුරු දෙක පත්කළේ ජාතික ජන බලවේගයේ අපේක්ෂක අනුර කුමාර සහෝදරයාගේ ආගමනය විසින්. ඔන්න අපි ලබපු පළමු ජයග‍්‍රහණය. දැන් ඔට්ටු ඇල්ලීම පසෙක දමලා අහනවා 50% ගන්න පුළුවන් වෙයිද කියලා. දෙවෙනි මනාපය ගැන කථා කරනවා. මීට කලින් හය වතාවක් ජනාධිපතිවරණ තිබ්බට දෙවෙනි මනාප කථාවක් ආවෙ නැහැ. ඒ නිසා මේ ජනාධිපතිවරණයේ ආරම්භයේදීම දෙවෙනි මනාපය ගැන කථාකරනවා. 50% සැකය නිර්මාණය කරන්න සමත් වුණේ ජාතික ජන බලවේගයයි. මේ 16 වැනිදා වෙනකොට ඉදිරි පාර්ලිමේන්තු මැතිවරණයේදී ඉහළම ජයග‍්‍රහණය ලබන අන්දමේ මැතිවරණ ව්‍යාපාරයක් අපි මේ ජනාධිපතිවරණය හරහා නිර්මාණය කරලා තිබෙනවා. සටන අපේ අතට ඇවිල්ලා. ජනතාවට දිනන්න අවස්ථාව දැන් එළැඹිලා තිබෙනවා. සමහරු නොදන්නකමට අපෙන් අහනවා දිනන්න පුළුවන්ද කියලා. සමහරු ලෑස්තිවෙලා ඉන්නවා දිනනවා නම් ඡන්දය දෙන්න. දිනනවා නම් නොවෙයි දිනවන්නයි ඡන්දය දෙන්න ඕනැ. ඔව්. අපි කියනවා අනුර කුමාර දිසානායක සහෝදරයා මේ 17 වැනිදාට රටේ නායකයා බවට පත්කරවන්න පුළුවන් ඔබට. ඒ සඳහා අවශ්‍ය වෙලා තිබෙන්නේ තව එක ඡන්දයයි. ඒ ඡන්දය ඔබේ ඡන්දයයි. ඔබේ ඡන්දය දෙන්න ඔබ සූදානම් නම් අපි සූදානම් ඒ ජයග‍්‍රහණය රටේ ජනතාවට අරන් දෙන්න. ඔබ ඔබේ මිත‍්‍රයා එක්ක කතා කරන්න. ඥාතියා එක්ක අසල්වැසියා එක්ක කතා කරන්න. තව දවස් අටක් තිබෙනවා. කරුණු පහදලා දෙන්න. එහෙම කරලා මෙතෙක් පරාජය වෙච්ච ජනතාවගේ ජයග‍්‍රහණය අනාගත පරම්පරාවට අප ගෙනත් දෙන්න සූදානම් කියන පණිවුඩය අපි ගමින් ගමට අරන් යමු. මාතර ජනතාව, රටට අලුත් ජයග‍්‍රහණ ගෙනා ධෛර්යය සම්පන්න ජනතාවක්. මේ රට ගොඩනඟන්න අවශ්‍ය ධෛර්යය, දැනුම, සැලසුම් අපි ළඟ තිබෙනවා. ඒ සඳහා ස්වේච්ඡාවෙන් අපිට උදව් කරන, දියුණු මානව ප‍්‍රාග්ධනයක් මේ වේදිකාවේ ඉන්නවා. මේ වේදිකාවේ ඉන්න අය ජනතාවට ණය නැහැ. වචනයකින් හරි ජනතාව රවට්ටලා නැහැ. ඒ විතරක් නොවෙයි 17 වැනිදායින් පස්සේ ස්වේච්ඡාවෙන් මේ රට හදන්න, රට වෙනුවෙන් වැඩකරන්න සූදානම් මුළු ලෝකය පුරා විසිරිච්චි ශ්‍රී ලාංකික ප‍්‍රජාවක් ඉන්නවා. මැදපෙරදිග දුක්විඳිමින් වැඩ කරන සහෝදර සහෝදරියෝ. කොරියාව, කැනඩාව, එංගලන්තය, ස්විස්ටර්ලන්තය, ප‍්‍රංශය, ඉතාලිය ජපානය, ඇමෙරිකාව වගේ රටවල වැඩකරන විවිධ වෘත්තීන්වල යෙදෙන වෘත්තීයවේදීන්, බුද්ධිමතුන්, උගතුන් අපිත් සමග ඉන්නවා. ඔවුන් සූදානම් ලංකාවට ඇවිල්ලා රට හදන්න ස්වේච්ඡාවෙන් වැඩකරන්න. ඒ සියලු දෙනා එකතු කරගෙන මේ රට අපි හදමු. ඒ සඳහා මාලිමාව ඉදිරියේ කතිරය ගසමු. අනුර කුමාර සහෝදරයාව ඉහළින්ම දිනවමු කියා මා ඔබෙන් ඉල්ලා සිටිනවා.”", "URL": "https://lankatruth.com/si/?p=85240", "Category": "පුවත්", "Parent URL": null}