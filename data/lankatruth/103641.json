{"Source": "Lankatruth", "Timestamp": "December 16, 2020", "Headline": "“පැණි ස්ටාර්” වෙන්න දඟලන ආණ්ඩුවේ ඇමතිලා", "News Content": "කැගල්ලේ කපු මහතාගේ පැණියට කොරෝනා රෝගය මර්ධනය කිරීමට ඇති හැකියාව ප්‍රශ්නකාරී වුවද පැණියේ කතාබහ තුළින් ආණ්ඩුවේ ප්‍රබලයන් විසින් අහිංසක ජනතාව රවටන ආකාරය මේ දිනවල මාධ්‍ය ඇසුරු කරන අයට පැහැදිලිවම පෙනෙන්නට තිබේ. කොරෝනා පළමු රැල්ලේදී ‘ලෝකෙන්ම හොඳටම කරා’ යැයි ආබඩම්බරයෙන් ප්‍රකාශ කළ ජනාධිපති ගෝඨාභය රාජපක්ෂගේ ආණ්ඩුව කොරෝනා දෙවන රැල්ලේදීද ‘හොඳටම කරමින් සිටින බව’ පැණි මුදලාලිලාගේ ආගමනය විසින් ඔප්පු කරමින් සිටි. සෞඛ්‍ය නිර්ණායකයන් කෙසේ කීවද, මේ වනවිට දෙවුන්දරතුඩුවේ සිට පේදුරුතුඩුව දක්වාත්, සංගමන්කන්දේ සිට කොළඹ දක්වාත් තැනින් තැන හමු වන කොරෝනා පොකුරු සහ වාර්තා වන මරණ අනුව මෙම වෛරසය ලාංකීය සමාජය පුරා පැතිර ඇතැයි යන්න පැහැදිලිය. ලොව පුරා රටවල් මේ වනවිට කොරෝනා සඳහා නිපදවා ඇති බෙහෙත් වර්ග තම පුරවැසියන්ට ලබා දීමට ක්‍රියාමාර්ග ගනිමින් සිටින අවස්ථාවක ශ්‍රී ලංකාවේ ආණ්ඩුවේ මැති ඇමතිවරුන්ට අවශ්‍ය ‘සතියේ පැණි ස්ටාර්’ කිරුළ තමන් සතු කරගැනීමට යැයි කොරෝනා වසංගතය වැලැක්වීමේ ක්‍රියාන්විතය තුළ දැවැන්ත කාර්යභාරයක් සිදුකරන සෞඛ්‍ය අංශ සේවකයන් පිරිසක් ලංකාටෲත් වෙත පැවසීය. ඔවුන් වැඩි දුරටත් පවසන්නේ පවිත්‍රා වන්නිආරච්චි, චන්න ජයසුමන, සිසිර ජයකොඩි, විමල් විරවංස වැනි ඇමතිවරුන් ‘සතියේ පැණි ස්ටාර්’ වීමට රටේ ජනතාව මුලා කරන බවත් එමඟින් සිදුවෙන්නේ මෙම මාරාන්තික වෛරසයට තව තවත් අහිංසක මිනිසුන් ගොදුරුවිම පමණක් බවත් ය.", "URL": "https://lankatruth.com/si/?p=103641", "Category": "පුවත්", "Parent URL": null}