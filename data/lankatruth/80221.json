{"Source": "Lankatruth", "Timestamp": "September 2, 2019", "Headline": "කල්ලියක්කාඩු සුසානයෙන් බෝම්බකරුගේ හිස ඉවත් කරයි", "News Content": "මඩකලපුව මහේස්ත්‍රාත් අධිකරණය පසුගිය දා සිදුකළ නියෝගයට අනුව, සියෝන් දේවස්ථානයේ මරාගෙන මැරෙන බෝම්බ ප්‍රහාරය සිදුකළ ත්‍රස්ත සංවිධාන සාමාජිකයාගේ හිස කොටස වෙනත් ස්ථානයක මිහිදන් කිරීමට නියමිතය. පසුගිය 26 වැනිදා, කල්ලියක්කාඩු සුසාන භූමියේ ත්‍රස්ත සාමාජිකයෙකුගේ හිස භූමිදාන කිරීම අනුමත කළ නොහැකි බව පවසමින් ප්‍රදේශවාසීන් පිරිසක් විරෝධතාවයක නිරත විය. එම විරෝධතාවය සම්බන්ධව මඩකලපුව පොලීසිය විසින් අධිකරණයට කරුණු වාර්තා කර ඇති අතර පසුව මඩකලපුව දිසාපති එම්.උදයකුමාර් මහතා විසින් ඉදිරිපත් කළ මෝසමක් මගින් ද මෙම සිද්ධිය සම්බන්ධව අධිකරණයට කරුණු දක්වා ඇත. එම කරුණු සළකා බැලූ මඩකලපුව මහේස්ත්‍රාත් ඒ.සී.රිස්වාන් මහතා නියෝග කර සිටියේ මිහිදන් කළ හිස කොටස කල්ලියක්කාඩු සුසාන භූමියෙන් ඉවත් කර වෙනස් සුදුසු ස්ථානය මිහිදන් කිරීමට කටයුතු කරන ලෙසය. ඒ අනුව අද දිනයේ එම ශරීර කොටස් සුසාන භූමියෙන් ඉවත් කිරීමට නියමිතය.", "URL": "https://lankatruth.com/si/?p=80221", "Category": "පුවත්", "Parent URL": null}