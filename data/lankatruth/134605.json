{"Source": "Lankatruth", "Timestamp": "May 23, 2022", "Headline": "මහින්ද හොඳටම කළ ආකාරය ගැන තවත් තොරතුරු හෙළිවේ", "News Content": "මේ වනවිට පවතින දරුණු ආර්ථික බිඳ වැටීම පිළිබඳ පුරෝකතන මහින්ද රාජපක්ෂ මුදල් ඇමති යටතේ 2012, 2013 කාලයේ සිටම ඉදිරිපත් කර ඇති බව ආර්ථික විද්‍යා විද්වතුන් පෙන්වා දී තිබේ. මේ සම්බන්ධයෙන් නවතම තොරතුරු ඉදිරිපත් කර තිබෙන්නේ පේරාදෙණිය විශ්ව විද්‍යාලයේ ආර්ථික විද්‍යා අධ්‍යන අංශයේ මහාචාර්ය ඕ. ජී. දයාරත්න බන්ඩා විසිනි. අද (23) ලංකාදීප පුවත්පතට එම තොරතුරු මහාචාර්යවරයා විසින් හෙළිකර තිබේ. එම පුවත්පතේ මාධ්‍යවේදී උපුල් වික්‍රමසිංහ සමඟ කළ සාකච්ඡාවකදී අදාළ පුරෝකතන පිළිබඳව දක්වා ඇති අදහස් පහත පළවේ. “මෙවැනි අර්බුදයක් නිර්මාණය විය හැකි බවට 2012, 2013 කාලයේ සිටම පුරෝකතන ඉදිරිපත් විය. ඒ සාර්ව ආර්ථික විචල්‍යයන්ගේ හැසිරීම පදනම් කොටගෙන ය. 2020 සහ 2021 කාලය වන විට ලංකාව විදේශ ණය සේවාකරණයෙහි ලා අසමත් රාජ්‍යයක් බවට පත්වනු ඇතැයි ආර්ථික විද්‍යාඥයෝ අනාවැකි පළ කළහ. එසේම මහා භාණ්ඩාගාර නිලධාරීන් ද ඒ බව දැන සිට ඇත.” යනුවෙන් කරුණු දක්වා තිබේ.", "URL": "https://lankatruth.com/si/?p=134605", "Category": "ආර්ථික පුවත්", "Parent URL": null}