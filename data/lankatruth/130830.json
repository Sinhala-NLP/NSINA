{"Source": "Lankatruth", "Timestamp": "March 29, 2022", "Headline": "ලීසිං ගත් ලක්ෂ 80කට වාරික ගෙවන් බැරුව හිර වෙලා", "News Content": "පවතින ආර්තික අර්බුදය නිසා ලීසිං පදනමින් ණය ලබාගත් පිරිස් හා අනෙක් කටයුතු සඳහා ණය ලබාගත් ලක්ෂ 80කට ආසන්න පිරිසකට ණය හා ලීසිං වාරික ගෙවා ගැනීමට නොහැකි ලෙස අසරණ වී ඇති බව ලීසිං හා ණය වාරික ගෙවන්නන්ගේ ඒකාබද්ධ සංගමය සඳහන් කරයි. මෙම පිරිසෙන් ලක්ෂ 28ක ප්‍රමාණයක් ක්ෂූද්‍ර මූල්‍ය ණය ලබාගත් ග්‍රාමීය ජනතාව බවත්, මෙම ණය ක්‍රමය යටතේ අධික පොලී මුදලක් අය කරන නිසා ණය ගෙවීමේදී දැඩි දුෂ්කරතාවන්ට පත්ව සිටින බවත් එම සංගයමයේ මාධ්‍ය ලේකම් අසංක සුමේධ අමරසිංහ පවසයි. ග්‍රාමීය ආර්ථිකය විශාල ලෙස කඩා වැටීම නිසා ක්ෂුද්‍ර මූල්‍ය ණය ලබාගත් පිරිස්වලට හා බැංකු හා මූල්‍ය ආයතන මගින් කෘෂීකාර්මික කටයුතුවලට හා ස්වයං රැකියා සඳහා ලබාගත් ණය වෙනුවෙන් වාරික ගෙවීමටත් නොහැකි වී තිබෙන බවද හෙතෙම පවසා සිටියේය. ලීසිං වාරික ගෙවීමේ පදනම මත මේ වනවිට ලීසිං සමාගම් වාහන අත්පත් කර ගනිමින් සිටින බවත්, මෙලෙස ලබාගත්තා වාහන වෙන්දේසි කර විශාල ලාබයක් ලබාගන්නා බවත් ඔහු පවසයි. එහෙත් වාහනය වෙන්දේසි කරීමෙන් ලීසිං සමාගමට අයවිය යුතු මුදල නොලැබුණු බව පවසමින් මේ වනවිට ඇතැම් වාහන හිමියන්ගෙන් තවත් මුදලක් ලබා ගැනීම සඳහා නඩු පැවරීමක් සිදුකරණ බවද ඔහු පැවසීය. මීට අමතරව තම ව්‍යාපාරික කටයුතු සිදුකිරීම සඳහා දේපළ උකස් කර ණය ලබාගත් පිරිසටත් ණය වාරික ගෙවා ගැනීමට නොහැකි වී තිබෙන බවත්, ණය නොගෙවීමේ පදනම මත මේ වනවිට බැංකු හා මුල්‍ය ආයතන විසිින් දේපළ අතපත් කරගනිමින් සිටින බවත් ඔහු සඳහන් කරයි. භාන්ඩ මිල ඉහළයාම හා තම ආදායම් ඉහළ නොයාම යන කාරනය නිසා ණය හා ලීසිං ලබාගත් පිරිස්වලට මාසික වාරිකය ගෙවා ගැනීමට නොහැකි වී සිටින නිසා මහ බැංකුව විසින් මහජනතාවට ලිසිං වාරික ගෙවීමට හා ණය වාරික ගෙවීමට සහන ක්‍රමයක් හදුන්වා දිය යුතු බවද ඔහු පවසා සිටී.", "URL": "https://lankatruth.com/si/?p=130830", "Category": "ආර්ථික පුවත්", "Parent URL": null}