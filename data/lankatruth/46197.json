{"Source": "Lankatruth", "Timestamp": "January 14, 2018", "Headline": "එජාපය ඡන්දෙට වියදම් කළේ ඇලෝසියස්ගේ සල්ලි", "News Content": "“පසුගිය 2015 මහ මැතිවරණයේදී එක්සත් ජාතික පක්ෂය වියදම් කළේ අර්ජුන් ඇලොසියස් මහතාගෙන් ලබාගත් මුදල් බව දැන් පැහැදිලියි. බැඳුම්කර වංචාවට චෝදනා ලැබිය යුත්තේ එක්සත් ජාතික පක්ෂයේ නියොජ්‍ය නායකයා පමණක් නොවෙයි. ඔහු කර තිබෙන්නේ අර්ජුන් ඇලෝසියසගෙන් ගෙවල් කුලී සහ ගෙවල් ලබා ගැනීමයි. එක්සත් ජාතික පක්ෂයේ නායකයා මේකට ඊට වඩා සම්බන්ධයි” යැයි ජනතා විමුක්ති පෙරමුණේ කළුතර දිස්ත්‍රික් පාර්ලිමේන්තු මන්ත්‍රී වෛද්‍ය නලින්ද ජයතිස්ස පසු ගිය 06 වන දා අගලවත්ත ප්‍රදේශයේ පැවති ජන හමුවකදී කීවේය. මන්ත්‍රීවරයා එහිදී මෙසේද කීය. “සිරිකොතේ ලයිට් බිල ගෙවා ගන්න බැරුව හිටිය එක්සත් ජාතික පක්ෂය අර්ජුන් ඇලෝසියස් මහතාගේ මුදල් වැය කරලා ලක්ෂ එකසිය පනහ දෙසිය බෙදුවා. ඒ නිසා එක්සත් ජාතික පක්ෂයේ පත්ව සිටින මන්ත්‍රීවරු බහුතරයක්ම ඇලෝසියස්ගේ කළු සල්ලිවලින් පාර්ලිමේන්තු ගිය අයයි. හොරකම මේ තරම් ඔප්පු වෙලා තිබියදී දේශපාලන සදාචාරයක් තිබෙනවා නම් එක්සත් ජාතික පක්ෂ නායකයා අගමැති ධුරයෙන් ඉල්ලා අස් විය යුතුයි. ඒ වගේම ඒ කළු සල්ලිවලින් පාර්ලිමේන්තු ගිය මන්ත්‍රීවරු ඉල්ලා අස් විය යුතුයි. එසේ නොකර තවමත් තමන් මිස්ටර් ක්ලීන් කියලා හිතාගෙන ඉන්නවා නම් එහෙම පෙන්වන්න හදනවා නම් අගමැතිවරයාට දේශපාලනයේ ලොකු වැරදීමක් වෙලා තියනවා කියලා අපි මතක් කර දෙනවා. කෙසේ වෙතත් මේ රටේ නීතියෙන් හොරුන්ට දඬුවම් ලැබෙන්නේ නැහැ. පසුගිය ආණ්ඩුවේ හොරුන්ටත් දඬුවම් කළේ ජනතාව පමණයි. කතිරයේ බලයෙන් ජනතාව විසින් රජ පුටුවල හිටපු අය නිකම්ම පාර්ලිමේන්තු මන්ත්‍රිවරු කරලා දැම්මා. බැසිල් රාජපක්ෂ මහත්තයලට රට අතහැර යන තැනට පත්කළේ ජනතා කතිරයයි. එහෙම නැතුව රනිල් වික්‍රමසිංහ – මෛත්‍රිපාල සිරිසේන මහත්වරු නීතිය ක්‍රියාත්මක කිරීමෙන් නොවේ. එළැඹෙන ප්‍රාදේශිය සභා මැතිවරණයේදිත් නීතියෙන් නොලැබෙන දඬුවම් ජනතාවට කතිරයෙන් දෙන්න පුළුවන්. පසුගිය රාජපක්ෂ ආණ්ඩුවට ගෙදර යන්න සිදුවූ ප්‍රධානම කාරණය ඔවුන් සිදුකළ වංචාව හා දූෂණයයි. අවුරුදු 20ක් විපක්ෂයේ හිටපු නිසා එකසත් ජාතික පක්ෂය හොරකම් වංචාවලින් බේරිලා හිටියා. ඒ නිසා කවුරුත් හිතුවේ රනිල් වික්‍රමසිංහ කියන්නේ හොරකම් නොකරන නායකයෙක් කියලයි. රනිල් වික්‍රමසිංහ රට බෙදන්න ගිවිසුම් ගහපු බව ජනතානව දන්නවා. රටේ දේපළ විකිණීමට ගිවිසුම් ගහපු බව ජනතාව දන්නවා. නමුත් ඔහු හොරෙක් නොවෙයි කියලා එක්සත් ජාතික පාක්ෂිකයත් හිතාගෙන හිටියා. නමුත් ඒ සියලු දේවල් 2015 පෙබරවාරි 27 පටන් බිඳ වැටුණා. රනිල් වික්‍රමසිංහ මහතා තමන් යටතට ගත්ත මහ බැංකුවේ අධිපති ධූරයට තමන්ගේ අතිජාත මිත්‍රයා පත්කළා. රුපියල් බිලියන ගණනක අති දැවැන්ත වංචාවක් සිදුකළා. මේක පාර්ලි‍මේන්තුවෙ හෙළිදරව් වුනාට පස්සේවත් ඔහු තමනගේ මිත්‍රයාට එරෙහිව කටයුතු කළේ නැහැ. ඒ වෙනුවට බොරු නිතීඥ කමිටුවක් දාලා ඒ ප්‍රශ්නය යට ගැහුවා. ඊළඟට කෝප් කමිටුවේ මේ ගැන සොයාගෙන යද්දි ඒකට බාධා කරන්න අජිත් පෙරේරා, සුජීව සේනසිංහ ප්‍රමුඛ සේනාන්කයක් එව්වා. බැඳුම්කර මඟඩියෙන් එක්සත් ජාතික පක්ෂය හත්පොළේ ගා ගත්තම මේක දිහා බලල රාජපක්ෂලාට තාවකාලික සතුටක් ගන්න පුළුවන්. නමුත් බැඳුම්කර වංචාවෙන් රාජපක්ෂලාගෙ වංචා යට ගහන්න දෙන්න බැහැ. බැඳුම්කරය උඩ එන්න උඩ එන්න රාජපක්ෂලාගේ වංචා නැවත නැවත ජනතාවට මතක් වෙනවා. රාජපක්ෂලා සිදුකළ වංචාවලට දඬුවම් නොලැබී තිබෙන්නේ මේ ආණ්ඩුවේ වංචනිකයන් ඔවුන් ආරක්ෂා කරන අයයි. ඒ නිසා එක වල්ලේ පොල් වගේ තිබෙන යූ.එන්.පි පොහොට්ටු දෙගොල්ලන්ටම පාඩමක් ඉගැන්වීමේ කාලය පැමිණ තිබෙනවා. පොහොට්ටුව දැන් පරවෙමින් පෙති හැලෙමින් යනවා. ඕකට මී මැස්සෙක් තියා නිල මැස්සෙක්වත් ලංවෙන්නේ නැහැ. කණවූ අලියයි පරවූ පෙහොට්ටුවයි පැත්තකට දාලා රට හදන්න දූෂණය ගම් මට්ටමෙන් නැති කරන්න පටන් ගත යුතුයි. මේ දේශපාලන කැළි කසළ සුද්ද කරලා ඔබේ ගමේ ප්‍රදේශයේ දේශපාලන ආයතන සුද්ද පවිත්‍ර කරන්න අවස්ථාව ලැබිලා තියනවා.”", "URL": "https://lankatruth.com/si/?p=46197", "Category": "පුවත්", "Parent URL": null}