{"Source": "Lankatruth", "Timestamp": "September 18, 2023", "Headline": "චැනල් 4 හෙළිරව්ව ගැන රනිල් – සබ්රි මත ගැටුමක", "News Content": "පාස්කු ඉරුදින ප්‍රහාරය සම්බන්ධයෙන් චැනල් 4 නාලිකාව විසුරුවා හරින ලද වාර්තා වැඩසටහන මගින් හෙළි කළ කරුණු විධිමත් ලෙස විමර්ශනය කිරීම සඳහා විශ්‍රාමික ජ්‍යෙෂ්ඨ නිලධාරීන් තිදෙනෙකුගෙන් සමන්විත කමිටුවක් පත් කරන බව ජනාධිපති රනිල් වික්‍රමසිංහ ප්‍රකාශ කර තිබුනද එම ප්‍රහාරය සම්බන්ධයෙන් යළි පරීක්ෂණ අවශ්‍ය නොවන බව විදේශ ඇමති මොහොමඩ් අලි සබ්රි ප්‍රකාශ කර තිබේ. විදේශ ඇමතිවරයා මෙම ප්‍රකාශය කර තිබෙන්නේ ලංකාදීප ඉරිදා (17) පුවත්පතට සම්මුඛ සාකච්ඡාවක ලබාදෙමින්ය. ඔහු එහිදී අවධාරණය කර තිබෙන්නේ “පාස්කු ඉරුදින ත්‍රස්ත ප්‍රහාරය සම්බන්ධයෙන් ජනාධිපති කොමිසමක් හා පාර්ලිමේන්තු තේරීම් කාරක සභාවක් මගින් විධිමත් පරීක්ෂණ පවත්වා ඇති බැවින් නැවත ඒ ගැන විමර්ශන පැවැත්විය යුතු නැති බව ශ්‍රී ලංකා රජයේ ස්ථාවරය” යනුවෙනි. නමුත් පසුගිය 10 වෙනි ඉරිදා ආණ්ඩුවේ සිළුමිණ පුවත්පත “චැනල් 4 හෙළිදරව්ව ගැන සොයන්න ජනපතිගෙන් පරීක්ෂණ කමිටුවක්” යන සිරස්තලයෙන් විශ්‍රාමික ජ්‍යෙෂ්ඨ නිලධාරීන් තිදෙනෙකුගේ කමිටුවක් පත් කරන බව වාර්තා කර තිබිණි. එහි වැඩිදුරටත් සඳහන් කර තිබුණේ පොලිසිය, නීතිපති දෙපාර්තමේන්තුව හා සිවිල් සේවය නියෝජනය කරමින් අදාළ ත්‍රිපුද්ගල කමිටුව පත් කරන බවය. ජනාධිපති රනිල් වික්‍රමසිංහ ආරක්ෂක මණ්ඩල රැස්වීමේදී මෙම තීරණය ගෙන ඇති බවත් අදාළ කමිටුව පත් කිරීමේ කටයුතු සාගල රත්නායක සහ ආරක්ෂක රාජ්‍ය ඇමති ප්‍රමිත බණ්ඩාර තෙන්නකෝන් යන දෙදෙනාට පැවරූ බවත් වැඩිදුරටත් සිළුමිණ පුවත්පත වාර්තා කර තිබිණි. ගෝටාබය රාජපක්ෂ ජනාධිපති ධුරයට පත් කිරීම සඳහා පුරෝගාමී වැඩ කොටසක් කළ පිරිසගෙන් එක් අයෙකු මෙන්ම ඔහුගේ සියලු නීති කටයුතු සිදු කළ පෞද්ගලික නීතිඥයා ලෙසද කටයුතු කරනු ලැබුවේ මොහොමඩ් අලි සබ්රිය.", "URL": "https://lankatruth.com/si/?p=151673", "Category": "පුවත්", "Parent URL": null}