{"Source": "Lankatruth", "Timestamp": "July 3, 2021", "Headline": "ගොවි අරගලවලට නායකත්වය දුන්නැයි නාමල් කරුණාරත්න, සමන්ත විද්‍යාරත්න අත්අඩංගුවට ගැනීමේ සූදානමක්…", "News Content": "බණ්ඩාරවෙල, බොරලන්ද ප්‍රදේශයේදී සමස්ත ලංකා ගොවිජන සම්මේලනය පොහොර ගැටලුව සම්බන්ධයෙන් උද්ඝෝෂණයක් සංවිධානය කර තිබූ අතර එය සෞඛ්‍ය නීති රීති උල්ලංඝනය කරමින් සිදු කළ උද්ඝෝෂණයක් බවට චෝදනා කරමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න, ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න සහ ඇතුළු 5 දෙනෙකු අත්අඩංගුවට ගැනීම සඳහා නොතීසි නිකුත් කරන ලෙස බෝගහකුඹුර පොලීසිය අධිකරණයෙන් ඉල්ලා තිබේ. එමෙන්ම මෙම උද්ඝෝෂණය සංවිධානය කළ පුද්ගලයින් 5 දෙනෙකු පසුගියදා අත්අඩංගුවට ගෙන තිබූ අතර ඔවුන් අද (03) වැලිමඩ මහෙස්ත්‍රාත්වරයා හමුවට ඉදිරිපත් කිරීමෙන් පසු රුපියල් ලක්ෂයක ශරීර ඇප මත මුදා හැරීමට අධිකරණය නියෝග කර ඇත. කෙසේවෙතත් පොලීසිය මෙහිදී අධිකරණයට කරුණු ඉදිරිපත් කරමින් පවසා ඇත්තේ උද්ඝෝෂණය සංවිධානය කිරීමට අදාළව සමන්ත විද්‍යාරත්න, නාමල් කරුණාරත්න ඇතුළු 5 දෙනෙකු අත්අඩංගුවට ගැනීමට අවශ්‍යව පවතින බවය. අධිකරණය මෙහිදී දන්වා ඇත්තේ සෞඛ්‍ය මාර්ගෝපදේශ උල්ලංඝනය කරමින් කටයුතු කර ඇත්නම් ඔවුන් අත්අඩංගුවට ගෙන අධිකරණයට ඉදිරිපත් කිරීමට අධිකරණ නියෝග අවශ්‍ය නොවන බවය. ඒ අනුව අද දෙරණ කළ විමසීමකට පිළිතුරු දෙමින් බෝගහකුඹුර පොලිස් ස්ථානයේ උසස් නිලධාරියෙකු සඳහන් කළේ ඔවුන් 5 දෙනා අත්අඩංගුවට ගැනීමට මේ වනවිට පරීක්ෂණය ආරම්භ කර ඇති බවය. මේ සම්බන්ධයෙන් අදහස් දක්වමින් ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න සඳහන් කරන්නේ තමන් ඇතුළු පිරිස අත්අඩගුවට ගැනීම සඳහා අධිකරණය නියෝග කර ඇතැයි පළවන වාර්තා නිවැරදි නොවන බවයි. තමන් ඇතුළු පිරිස අත්අඩංගුවට ගැනීමේ වුවමනාවකින් පොලිසිය පසුවන බවට තහවුරු වී ඇති බවත්ය. එමෙන්ම මේ සම්බන්ධයෙන් අද (03) මාධ්‍ය සාකච්ඡාවක් පවත්වමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න අද පස්වරුවේ කැඳවා තිබූ මාධ්‍ය හමුවකදී පැවසූවේ සිරගෙවල් 07ක් දැම්මත් තමන් ගොවිජනතාව වෙනුවෙන් නගන හඬ සිදුකරණ අරගල නතර නොකරන බවයි. “ජනතාව වෙනුවෙන්, ජනතාවගේ ප්‍රශ්න වෙනුවෙන් අපි හඬ නගනකොට ආණ්ඩුව නිරෝධායන නීතියට මුවාවෙලා ඒක ඉස්සරහට දාලා අපිව මර්දනය කරන්න හැදුවට අපි බය නැහැ ! ආණ්ඩුවට අපි කියනවා අපි හැප්පිලා බලමු” යනුවෙන් ඔහු වැඩිදුරටත් පැවසීය.", "URL": "https://lankatruth.com/si/?p=118977", "Category": "පුවත්", "Parent URL": null}