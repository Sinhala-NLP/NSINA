{"Source": "Lankatruth", "Timestamp": "September 30, 2019", "Headline": "අධිකරණයට අපහාස කර ඇතැයි හිටපු අගවිනිසුරු සරත් එන්. සිල්වාට එරෙහි නඩුවේ මූලික විරෝධතා විභාගය අවසන්", "News Content": "අධිකරණයට අපහාස කළ බවට හිටපු අගවිනිසුරු සරත් එන්. සිල්වා මහතාට එරෙහිව ගොනුකර තිබෙන පැමිණිල්ලේ මූලික විරෝධතා විභාගය අවසන් කර තිබේ. සිද්ධියට අදාල පැමිණිල්ල අද(30) ශ්‍රේෂ්ඨාධිකරණ විනිසුරුවරුන් වන එල්.බී.දෙහිදෙණිය, මුර්දු ප්‍රනාන්ද්‍ර සහ එස්. තුරෙයිරාජා යන මහත්වරුන් ඉදිරියේ කැඳවා තිබූ අතර එහිදී කරුණු විමසා බැලූ ත්‍රිපුද්ගල විනිසුරු මඬුල්ල, මූලික විරෝධතා විභාගය අවසන් කිරීමටත් එහි තීන්දුව පසුව දැනුම්දීමටත් තීන්දු කර ඇත. පසුගිය ඔක්තෝබර් මස ජනාධිපති මෛත්‍රිපාල සිරිසේන මහතා විසින් පාර්ලිමේන්තුව විසිරුවා හැරීමට ගනුලැබූ තීන්දුව අත්හිටුවමින් පංච පුද්ගල ශ්‍රේෂ්ඨාධිකරණ විනිසුරු මඬුල්ලක් විසින් ලබාදුන් තහනම් නියෝගය, හිටපු අගවිනිසුරු සරත් එන්. සිල්වා මහතා විසින් විවේචනය කරමින් කොළඹ, මරදානේ පැවති මහජන රැලියකදී අදහස් දක්වා ඇතැයි මෙම පැමිණිල්ල ගොනුකර ඇත. එමඟින් හිටපු අගවිනිසුරුවරයා අධිකරණයට දෝෂාරෝපණය කර ඇති බවත් එමඟින් අධිකරණයට අපහාසයක් සිදුව ඇති බවත් පැමිණිලිකරුවන් සඳහන් කර ඇත. එම පැමිණිල්ල නිෂ්ප්‍රභ කරන ලෙස විත්තිකාර සරත් එන්. සිල්වා මහතාගේ නීතීඥවරුන් විසින් මූලික විරෝධතා ගොනුකර තිබූ අතර ඊට අදාල පැමිණිලිකාර පාර්ශ්වයේ සහ විත්තිකාර පාර්ශ්වයේ කරුණු සළකා බැලීමෙන් පසු ත්‍රිපුද්ගල විනිසුරු මඬුල්ල මෙම නියෝගය සිදුකර තිබේ.", "URL": "https://lankatruth.com/si/?p=81954", "Category": "පුවත්", "Parent URL": null}