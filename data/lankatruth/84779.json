{"Source": "Lankatruth", "Timestamp": "November 5, 2019", "Headline": "නැවුම් දේශපාලන ගමනකට දොරටු විවෘත කරගනිමු", "News Content": "“තමුන්නාන්සේලා අවුරුදු 37ක් යූ.එන්.පී.යට මේ රටේ ආණ්ඩු කරන්න දීලා තිබෙනවා. අවුරුදු 34ක් ශ්‍රීල.නි.ප. ප්‍රමුඛ සන්ධානවලට දීලා තිබෙනවා. අවුරුදු 71ක්. දැන් අපේ රටේ ශේෂපත්‍රය කුමක්ද? රටකට විය හැකි සියලුම පන්නයේ විනාශයන් පමණයි. කාටහරි කියන්න පුළුවන්ද මෙන්න මේ ක්ෂේත්‍රය සුභවාදී බලාපොරොත්තු තියන්න පුළුවන් විදිහට ඉදිරියට යනවා කියලා. අධ්‍යාපනය, සෞඛ්‍යය, පරිසරය, රටේ ජනයා අතර සමගිය ගොඩනැගේවි කියලා සුභවාදී බලාපොරොත්තුවක් රටේ ජනතාවට තිබෙනවාද? අපිට ඉතිරි කරලා තිබෙන්නේ විනාශය පමණයි. අපි මේ පිළුණු වූ අසාර්ථක වූ දේශපාලනයට තිත තබමු. නැවුම් දේශපාලන ගමනකට දොරටු විවෘත කරගනිමු කියලා අපි තමුන්නාන්සේලාගෙන් ඉල්ලා සිටිනවා.” යැයි ජාතික ජන බලවේගයේ ජනාධිපති අපේක්ෂක අනුර කුමාර දිසානායක මහතා ජනතාවගෙන් ඉල්ලීමක් කරයි. අනුර කුමාර දිසානායක මහතා මේ බව අවධාරණය කර සිටියේ පසුගිය නොවැම්බර් 03 වනදා අලුත්කඩේදී පැවති ජනතා රැලිය අමතමිනි. එහිදී වැඩිදුරටත් අදහස් දැක්වූ අනුර කුමාර දිසානායක මහතා… “මේ පාලකයන්ට ඡන්දෙ දීලා, ඉතා කෙටිකාලයකින් නැවත වැරදුණා, අපි වරද්ද ගත්තා කියලා ජනතාව කියනවා. අද මොකද? ජනතාවගේ අපේක්ෂාවත් ගොඩනැඟෙන පාලනයේ අපේක්ෂාවත් ඒ කෙටිකාලය තුළ දෙකක් බවට පත්වෙනවා. 2015 බිඳවට්ටපු ආණ්ඩුව, රාජපක්ෂලාගේ පවුල් පාලනයක්. ජනාධිපති රාජපක්ෂ. කථානායක රාජපක්ෂ. ආණ්ඩුවේ බලවත්ම අමාත්‍යාංශ ටික අතට ගත්ත බැසිල් රාජපක්ෂ. පාර්ලිමේන්තුවේ ඇමති කෙනෙකුටත් වඩා බලවත් නාමල් රාජපක්ෂ. ආරක්ෂක අමාත්‍යාංශයේ ලේකම්ට තිබෙන බලතල ඉක්මවා කටයුතු කළ ගෝඨාභය රාජපක්ෂ. ඌවේ මහ ඇමති වෙලා හිටියේ තව රාජපක්ෂ කෙනෙක්. ‘එයාර් ලංකා’ එකේ සභාපති තව රාජපක්ෂ කෙනෙක්. ලෝකයේ වැදගත් තානාපති කාර්යාලවල රාජපක්ෂ පවුලේ ඥාතීන්. රටේ වැදගත් ආයතනවල අමාත්‍යාංශවල මෙහෙයවීම හා පාලනය රාජපක්ෂ පවුලේ ඥාතිවරු අතේ. 2015ට කලින් පවුලක් විසින් රටක් පාලනය කිරීමේ ව්‍යසනය මේ රටේ ජනතාව අත්වින්දා. රටේ තීන්දු තීරණ ගත්තේ පවුලේ වුවමනා එපාකම් මත. සමහර කාලවල, පොඩි දරුවා සුරතල් බල්ලන්ට ආසාවෙන කොට ඔවුන්ට දෙන ආහාරපානවල බදු ඉවත් කරනවා. ලොකු දරුවා කාර් රේස්වලට කැමති වෙනකොට රේසිං කාර්වල බදු ඉවත් කරනවා. චමල්ගේ දරුවා බස්නායක නිලමෙ තනතුරට කැමති වෙනකොට දීර්ඝ කාලයක් එම තනතුරේ තබාගන්න අලුතින් නීති සම්පාදනය කරනවා. මේ අන්දමට රටේ නීතිය සකස් කළේ, අයවැය ලේඛනය සකස් කළේ, රට පාලනය කළේ පවුලක වුවමනාව අනුව. ඒ නිසා තමයි තමුන්නාන්සේලා 2015 ඒ පාලනය බිඳ වැට්ටුවේ. රාජ්‍ය බලය, මාධ්‍ය බලය, මුදල් බලය, හමුදාව, පොලිසිය මේ සියලු බලය තිබියදී හැට දෙලක්ෂයක ජනතාව එකතුවී, පෙරට විත් රාජපක්ෂ පාලනය බිඳ වැට්ටුවා. 2015 සිට අවුරුදු 5කට ආසන්න කාලයක් මේ රනිල්-මෛත්‍රී පාලනය රට ගෙනයනවා. 2015 ජනතා අපේක්ෂා කිසිවක් ඉටුකොට නැහැ. වංචාව නතර කරනවා කිව්වා. ඒ වෙනුවට වංචාව වැඩිකළා. වංචනිකයන්ට දඬුවම් දෙනවා කියලා, හොරා කාපුවා වංචනිකයෝ එක්ක බෙදාගත්තා. වංචාවලට චෝදනා ලක්වූ ඇමතිවරුන්ගේ දේපොළ සමහර ඇමතිවරු ගත්තා. ආර්ථිකය ගොඩනංවනවා කියලා කඩා වැට්ටුවා. ණය කන්ද වැඩිකළා. ජනතාවගේ ජීවන තත්වය පහතටම ඇදලා දැම්මා. ඒ නිසා 2015 ගොඩනැඟූ මේ ආණ්ඩුවත් ජනතාවගේ වුවමනාව ඉටු කළේ නැහැ. සියලු ජනකොටස්වල ජනයා දැන් කියනවා මේ පාලනය බිඳ දැමිය යුතුයි කියලා. ඔව්. කුමන හේතුවක් මතද? මේ පාලනය නැවත ගේන්න ඕනැ. නොවැම්බර් 16 මේ පාලනය බිඳ දැමිය යුතුයි. හැබැයි නැවත ගෙන ආ යුත්තේ 2015 දී පලවා හැරි පාලනයද? තමුන්නාන්සේලා පොළට ගිහිල්ලා කුණු නොවුණු හොඳම අඹගෙඩිය තෝරනවා. එක ගෙඩියක් කුණුවෙලා නම් ඒක පැත්තකින් තියනවා. තව එකක් ගන්නවා. ඒකත් කුණුවෙලා. ඒකත් පැත්තකින් තියනවා. ඊළඟට අර කලින් පැත්තක තැබූ අඹගෙඩිය නැවත ගන්නවාද? නැහැනෙ. වෙන අලුත් අඹයක් තෝරා ගන්නවා. 2015 කුණු වූ පාලනය බිඳ වැට්ටුවා. ඉන් පස්සේ ගොඩනඟන ලද පාලනයත් කුණු වී තිබෙනවා. 2015 පලවා හැරි පාලනයත් ඒ වෙනුවට 2015 ගොඩනඟා ගන්නා ලද පාලනයත් දෙකම පලවා හැර නව පාලනයක් මේ නොවැම්බර් 16 දා ඡන්දය පාවිච්චි කරලා තෝරා ගන්න කියන ආරාධනය කරනවා. තමුන්නාන්සේලා අවුරුදු 37ක් යූ.එන්.පී.යට මේ රටේ ආණ්ඩු කරන්න දීලා තිබෙනවා. අවුරුදු 34ක් ශ්‍රීල.නි.ප. ප්‍රමුඛ සන්ධානවලට දීලා තිබෙනවා. අවුරුදු 71ක්. දැන් අපේ රටේ ශේෂපත්‍රය කුමක්ද? රටකට විය හැකි සියලුම පන්නයේ විනාශයන් පමණයි. කාටහරි කියන්න පුළුවන්ද මෙන්න මේ ක්ෂේත්‍රය සුභවාදී බලාපොරොත්තු තියන්න පුළුවන් විදිහට ඉදිරියට යනවා කියලා. අධ්‍යාපනය, සෞඛ්‍යය, පරිසරය, රටේ ජනයා අතර සමගිය ගොඩනැගේවි කියලා සුභවාදී බලාපොරොත්තුවක් රටේ ජනතාවට තිබෙනවාද? අපිට ඉතිරි කරලා තිබෙන්නේ විනාශය පමණයි. අපි මේ පිළුණු වූ අසාර්ථක වූ දේශපාලනයට තිත තබමු. නැවුම් දේශපාලන ගමනකට දොරටු විවෘත කරගනිමු කියලා අපි තමුන්නාන්සේලාගෙන් ඉල්ලා සිටිනවා. අපිට ඉතා දක්ෂ තරුණ පරම්පරාවක් සිටිනවා. නමුත් අද ඔවුන්ට මොකද වෙලා තිබෙන්නේ. හැකියාවන් තිබෙනවා. රැකියාවක් නැහැ. අද විශාල තරුණ පරම්පරාවක් මේ රට අතහැරලා යන්න පොර බදනවා. විශ්වාසවන්ත ජීවිතයක් අපේ රටේ තරුණයන්ට නිර්මාණය කරලා දෙන්න මේ පාලකයෝ අසමත් වෙලා තිබෙනවා. ගම්බද ගොවි ජනතාවට කෘෂිකර්මාන්තය ගැන විශ්වාසය බිඳ වැටිලා. ගොවිතැන අතහැර වෙන මොනවා හරි කරන්න පෙළඹිලා. ධීවර ජනතාව කියනවා මුහුදු ගිහිල්ලා නෙළාගෙන එන මාළු අස්වැන්න සාධාරණ මිලකට විකුණා ගන්න බැහැ. තමන්ට හොඳ ආර්ථික තත්වයක් නැහැ. මුහුදු රස්සාව අත්හරින්න ඕන කියලා හිතන්න පෙළඹිලා. අපේ ව්‍යාපාරිකයෝ විශාල බැංකු ණයක් අරගන ව්‍යාපාර ආරම්භ කරලා පොලී වාරිකය ගෙවා ගන්න විධියක් නැහැ. ආයතනය වහන්නත් බැරුව බිස්නස් එක කරන්නත් බැරුව හිරවෙලා ඉන්නවා. මේ රටේ ජනතාවට හොඳ අනාගතයක් අපි නිර්මාණය කරන්න ඕන නැද්ද? මේ කඩා වට්ටලා තිබෙන හැම ක්ෂේත්‍රයම ගොඩනංවලා, කඩා වැටිලා තිබෙන තමුන්නාන්සේලාගේ ජිවිත නඟාලන වගකීම, අපි භාරගන්න සූදානම්. ඒ වෙනුවෙන් අලුත් තීන්දුවක් ගන්න කියලා අපි තමුන්නාන්සේලාගෙන් ඉල්ලා සිටිනවා. මේ රට හදන්න පුළුවන්. අපේ වැඩිහිටියන්ට තරුණ තරුණියන්ට, දූ දරුවන්ට සුරක්ෂිත අනාගතයක් සහතික වන පරිදි මේ රට හදන්න පුළුවන්. 71 වසරක් විනාශය කරා ගෙනගිය රට සෞභාග්‍යය කරා ගෙනයන නව පාලනයක් අපි ගොඩනඟමු කියන ආරාධනාව අපි කරනවා. අද අපේ රටේ නීතිය, බලවතාට එක ආකාරයකටත්, නැතිබැරි කෙනාට තව ආකාරයකටත් ක්‍රියාත්මක වෙමින් තිබෙනවා. පොලිසිය දන්නවා අත්අඩංගුවට ගත්තේ ඇමතියාගෙ ගෝලයෝ නම් හෙට එයාව එළියට දාන්න සිද්ධවෙන බව. නීතිය සාධාරණය ඉටුකරන්න දේශපාලකයෝ ඉඩ දෙන්නේ නැහැ. අපේ රටේ සොයා ගන්න බැරි හැම අපරාධයක් පිටුපසම දේශපාලකයෙක් සිටිනවා. ආණ්ඩුව අපරාධ කරනකොට ඒවා සොයන්න පොලිසියට ඉඩ දෙන්නේ නැහැ. අපි අවුරුදු 19ක් පාර්ලිමේන්තුව නියෝජනය කරනවා. හැබැයි ඒ කාලය තුළ අපි කිසිම දිනෙක අපරාධකරුවෙක් නිදහස් කරන්න කියලා පොලිසියට ගිහිල්ලා නැහැ. හෙල්මට් එකක් නැතිව අපේ කෙනෙක්ව අල්ලා ගත්තත් අපි පොලිසියට කථා කරලා බලපෑම් කරන්නේ නැහැ. අපි ධනය තියෙනවාද, බලය තියෙනවාද බලන්නේ නැතිව පොලිසියට ස්වාධීනව නීතිය ක්‍රියාත්මක කළ හැකි වාතාවරණයක් සහිත රටක් හදනවා. වංචාවෙන්, දුෂණයෙන් නාස්තියෙන් තොර රටක්, සියලු ජන කොටස්වල සමගිය තහවුරු කළ හැකි රටක් හැදිය හැකි වැඩපිළිවෙළ සහිත එකම බලවේගය ජාතික ජන බලවේගයයි. සිංහල, දෙමළ, මුස්ලිම් සියලු ප්‍රජාවටම කිසිදු භේදයකින් තොරව නීතියේ සාධාරණත්වය ඉටුවන රාජ්‍යයක් අපි ගොඩනඟන බවට අපි ඔබට සහතික වෙනවා.”", "URL": "https://lankatruth.com/si/?p=84779", "Category": "පුවත්", "Parent URL": null}