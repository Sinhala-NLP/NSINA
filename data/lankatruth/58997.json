{"Source": "Lankatruth", "Timestamp": "September 8, 2018", "Headline": "මොරගහකන්ද සිව් වරක්  විවෘත කිරීම සම්බන්ධව ජවිපෙ විගණකාධිපති විමර්ශනයක් ඉල්ලයි", "News Content": "මොරගහකන්ද ජල ව්‍යාපෘතිය සිව් වතාවක් විවෘත කිරීම සම්බන්ධව විගණකාධිපති විමර්ශනයක් පැවැත්වීමට විශේෂ ඉල්ලීමක් සිදුකරන බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා පවසයි. අද(8) පාර්ලිමේන්තුවේ පැවති විගණකාධිපති ගාමිණී විජේසිංහ මහතාගේ වැටුප් හා දීමනා වැඩි කිරීම සම්බන්ධව විවාදය අතරතුර දී බිමල් රත්නායක මහතා මේ බව ප්‍රකාශ කර සිටියේය. වැඩි දුරටත් අදහස් දක්වමින් බිමල් රත්නායක මහතා මෙසේද පැවසීය. “ජනාධිපතිවරයාගේ හා අගමැතිවරයාගේ උත්සව වලට ලොකු මුදලක් නාස්ති වෙනවා.රාජ්‍ය උත්සව වලට කරන අනවශ්‍ය වියදම් ගැන විගණකාධිපතිවරයා රටට ප්‍රකාශයක් කළ යුතුයි. ඒ වගේම පාර්ලිමේන්තුව රැස්කරන්න දිනකට වැය කරන මුදල ගැනත් ඔහු ප්‍රකාශයක් කළ යුතුයි. ඒ ගැන තිබෙන සංඛ්‍යා ලේඛන පරස්පරයි. මහා පරිමාණ ව්‍යාපෘති ආරම්භ කරන්න කලින් ඒ ව්‍යාපෘති ගැන විගණනයක් කළ යුතුයි. විගණකාධිපති දෙපාර්තමේන්තුවෙන් දූෂිත නිලධාරීන් ඉන්නවා.වයඹ පළාතේ දුෂණයක් ගැන මා පැමිණිල්ලක් කළා. ඒ පළාතේ විගණන ප්‍රධානීන් කිහිපදෙනෙකු කළේ දූෂිතයින් සෙවීම නොව පැමිණිල්ල කරපු අය පිටුපස පැන්නීමයි.”", "URL": "https://lankatruth.com/si/?p=58997", "Category": "පුවත්", "Parent URL": null}