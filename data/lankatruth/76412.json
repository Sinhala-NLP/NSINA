{"Source": "Lankatruth", "Timestamp": "June 26, 2019", "Headline": "මට්ටක්කුලියේ පුද්ගලයන් 5ක් ඝාතනය කිරීමේ සිද්ධියේ විත්තිකරුවන් නිදොස් කොට නිදහස්", "News Content": "2016 වසරේදී මට්ටක්කුලිය, සමිට් පුර ප්‍රදේශයේ පුද්ගලයන් 5 දෙනෙකු වෙඩි තබා ඝාතනය කිරීමේ සිද්ධියක් සම්බන්ධව චෝදනා ලැබ සිටි පුද්ගලයන් 9 දෙනෙකු නිදොස් කොට නිදහස් කිරීමට, කොළඹ මහාධිකරණ විනිසුරු ආදිත්‍ය පටබැදිගේ මහතා අද(26) නියෝග කර තිබේ. පැමිණිල්ල සම්බන්ධව ඉදිරිපත්ව සිටි සාක්ෂිකරුවන්ගේ ප්‍රකාශවල බරපතල ඌණතා සහ පරස්පරතා දක්නට ඇති බවත් එය පැමිණිල්ල විසින් ද පිළිගෙන ඇති බවත් විනිසුරුවරයා අධිකරණය හමුවේ ප්‍රකාශ කර ඇති අතර පොලිස් විමර්ශනවලද බරපතල සැකයන් දක්නට ඇති බව ද ප්‍රකාශ කර ඇත. ඒ අනුව විත්තිකරුවන් නිදොස් කොට නිදහස් කිරීමට විනිසුරුවරයා නියෝග ලබා දී තිබේ. සිද්ධියට අදාල නඩුව ඉකුත් ජනවාරි මාසයේ ආරම්භ කර ඇති අතර මාස 5ක කාලයක් තුළ නඩුව විභාග කර අවසන් කිරීමට හැකිවීම සම්බන්ධව සිය ස්තුතිය විත්තියේ සහ පැමිණිල්ලේ නීතීඥවරුන් වෙත පිරිණමන බව ද විනිසුරුවරයා පවසා ඇත. 2016 වසරේ මට්ටක්කුලිය, සමිට් පුර ප්‍රදේශයේ පුද්ගලයින් 5 දෙනෙකු වෙඩි තබා ඝාතනය කර තිබූ අතර එම සිද්ධියට අදාලව නීතිපතිවරයා විසින් විත්තිකරුවන් නව දෙනෙකුට එරෙහිව නඩු පවරා තිබිණි.", "URL": "https://lankatruth.com/si/?p=76412", "Category": "පුවත්", "Parent URL": null}