{"Source": "Lankatruth", "Timestamp": "June 9, 2022", "Headline": "බැසිල් මන්ත්‍රී ධුරයෙන් ඉල්ලා අස්වෙයි…", "News Content": "තමන් පාර්ලිමේන්තු මන්ත්‍රී ධුරයෙන් ඉල්ලා අස් වූ බව හිටපු මුදල් ඇමති බැසිල් රාජපක්ෂ සඳහන් කරයි. ඔහු මේ බව පැවසූවේ තම ඉල්ලා අස්වීම සම්බන්ධයෙන් මේ වනවිටත් පැවැත්වෙන මාධ්‍ය හමුව අමතමිණි. පසුගිය 2015 වසරේදී ජනාධිපති මහින්ද රාජපක්ෂ පරාජය වීමෙන් පසු තමන් රට හැර ගොස් සිට යළි මෙරටට පැමිණියේ අපේක්ෂා දෙකකට බවත් ඒ තමන්ට එරෙහිව පැවති වංචා දූෂණ නඩුවලට පෙනී සිටීමටත් මහින්ද රාජපක්ෂ යළි රටේ නායකයෙකු බවට පත් කිරීමටත් යැයිද ඔහු එම මාධ්‍ය හමුවේදී පැවසීය. එම කරුණු දෙකම මේ වනවිට ඉෂ්ඨ වී ඇති බවත් ඔහු පවසයි. මුදල් ඇමති ධුරය බාරගනු ලැබූවේ තමන්ගෙන් බොහෝ පිරිසක් කරන ලද ඉල්ලීමට බවත් තමන් මුදල් ඇමති ධුරයෙන් ඉවත් වූ නිසා මන්ත්‍රී ධුරයෙන්ද ඉවත්වන බවත් ඔහු පවසයි. පසුගිය මහින්ද රාජපක්ෂ ආණ්ඩුවේ ආර්ථික සංවර්ධන ඇමති ලෙස කටයුතු කළ බැසිල් රාජපක්ෂට එකළ සිදු කළ අල්ලස් ගැනීම්, වංචා, දූෂණ හා අයතා මුදල් ඉපයීම් සම්බන්ධයෙන් නඩු ගණනාවක් පැවති අතර වත්මන් රාජපක්ෂ ආණ්ඩුව බලයට පත්වීමෙන් පසු එම නඩුවලින් ඔහු නිදහස් වන ලදී. එමෙන්ම මේ වනවිට රට තුළ දිගින් දිගටම රාජපක්ෂවරුන්ට විරුද්ධව දැවැන්ත විරෝධයක් හටගෙන ඇති අතර ජනතාව ඉල්ලා සිටින්නේ ජනාධිපති ගෝටාබය රාජපක්ෂ ඇතුළු බලයේ සිටින රාජපක්ෂ පවුලේ සියලුම දෙනාට බලයෙන් ඉවත් වන ලෙසත් පාර්ලිමේන්තුවෙන් ඉවත්වන ලෙසත්ය.", "URL": "https://lankatruth.com/si/?p=135317", "Category": "පුවත්", "Parent URL": null}