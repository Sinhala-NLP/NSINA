{"Source": "Lankatruth", "Timestamp": "August 28, 2017", "Headline": "විල්ගමුව පරිසර කලාපය කොළඹ – නුවර අධිවේගයට බිළි දෙයි – විරෝධය දැක්වූ ගම්වැසියන්ට මැර ප්‍රහාර", "News Content": "කොළඹ-නුවර අධිවේගී මාර්ගය ඉදිකිරීමේදී මීරිගම සහ අලව්ව අතර කොටසට කුඹුරු සහ වගුරු ස්ථාන මැදිවන බැවින් එහි කණු මත මාර්ගය ඉදිකිරීමට නිර්දේශ කර තිබුණද ඒ සඳහා පස් පිරවීමට දැවැන්ත පරිසර විනාශයක් සිදු කරමින් සිටී. ඊට එරෙහිවන්නන්ට පොලීසිය හා මැරයන් යොදවා පහරදීම්, තර්ජනයකිරීම් සිදුවන බව වාර්තා වේ. මෙලෙස පස් ලබාගැනීම සඳහා විල්ගමුව වත්ත කන්ද හා විල්ගමුව කන්ද කපමින් සිටී. මෙම කඳු ආශ්‍රිතව ගොඩනැගී තිබූ පාරිසරික සාධක නිසා එම ප්‍රදේශය සශ්‍රීකව පැවති නමුත් මේ වනවිට ප්‍රදේශයේ ලිං පවා සිඳීයාමට පටන්ගෙන ඇත. මේ තත්වය හේතුවේ ප්‍රදේශවාසීන් එක්ව විරෝධතා සංවිධානය කරමින් තිබූ අතරවාරයේ අදාළ විරෝධය මෙහෙයවන දෙදෙනකුගේ නිවෙස්වලට පොලිසීයෙන් පැමිණ අනවසරයෙන් නිවාස පරීක්ෂා කිරීමටත් රාජ්‍ය විරෝධී කුමන්ත්‍රණයක් සිදු වන බවට පවසා තර්ජනය කරීමටත් කටයුතු කර තිබිණි. මෙහි අලුත්ම සිදුවීම පසුගිය 25වනදා සිදුව ඇත. එදින රාත්‍රියේ විල්ගමුව ආශ්‍රිත ප්‍රදේශයක කඩපිලක් අසළ ප්‍රදේශවාසීන් 10ක 15ක පමණ පිරිසක් රැස්වී මේම වියසනය සම්බන්ධයෙන් සාකච්ඡා කරමින් සිට ඇත. ඒ අවස්ථාවේ එම ස්ථානයට කඩු, පොලු රැගෙන කඩා වැදුණු 10ක පමණ පිරිසක් එහි සිටි ප්‍රදේශවාසීන්ට පහරදී තිබේ. කැපුම්තුවාල සහ තැලීම් සහිතව තිදෙනෙකු කුරුණෑගල ශීක්ෂණ රෝහලට ඇතුළත් කර ඇතත් ඔවුන්ව බලහත්කාරයෙන් පසුදිනම ටිකට් කපා නිවෙස් කරා පිටත් කර ඇත්තේ මැරයන්ට ඇප ලබාගැනීම ඇති බාධාව ඉවත් කරමිණි. ප්‍රහාරයෙන් තුවාල ලැබූ පද්මසිරි ආනන්ද කුමාර මහතා 35වන වාට්ටුවේත්, චන්ද්‍රානි ලියනගේ මහත්මිය සහ චම්පා සරෝජනී වනසිංහ මහත්මිය 26වන වාට්ටුවේත් ප්‍රතිකාර ලබා ඇත. මෙම පහරදීමෙන් බරපතල තුවාල ලැබූ පද්මසිරි ආනන්ද කුමාර මහතාගේ ටිකට් කපා කුරුණෑග ශීක්ෂණ රෝහලෙන් නැවත හරවා යැව්වද ඔහු පසු වූ බරපතල තත්වය මත නැවත දඹදෙණිය රෝහලට ඇතුළත් කර තිබේ. මේ වනවිටත් ඔහු එහි ප්‍රතිකාර ලබමින් සිටී. මෙම මැර ප්‍රහාරය සඳහා පැමිණි පිරිස හඳුනාගෙන ඇත. ඔවුන් අතර ජනාධිපති මෛත්‍රීපාල සිරිසේන මහතාගේ කාර්යමණ්ඩලයට අනුයුක්තව සේවය කරන හිටපු පාර්ලිමේන්තු මන්ත්‍රී ශාන්ත බණ්ඩාර මහතාගේ සහ එජාප මන්ත්‍රී ශමල් සෙනරත් මහතාගේ පිරිසක් බව ප්‍රදේශවාසීන් හඳුනාගෙන ඇත. ප්‍රධාන සැකකරු සූජීව පතිරන බවත් වසන්ත පතිරන, මදුසංක පතිරන සහ මහේෂ් ප්‍රියන්ත පතිරන යන අය සෙසු මැරයන් බවත් ප්‍රදේශවාසින් හඳුනාගෙන පොලීසියටද පැමිණිලි කර තිබේ. එහෙත් මෙතෙක් සාධාරණය ඉටු නොවූ බව ප්‍රදේශවාසීහු පවසති.", "URL": "https://lankatruth.com/si/?p=40055", "Category": "පුවත්", "Parent URL": null}