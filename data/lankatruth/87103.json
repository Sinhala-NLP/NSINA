{"Source": "Lankatruth", "Timestamp": "December 11, 2019", "Headline": "වැසි තත්වයේ තාවකාලික අඩුවීමක්", "News Content": "උතුර, නැගෙනහිර සහ ඌව පළාත්වලට පසුගිය දින කිහිපය පුරා ඇදහැලුණු වැසි තත්වයේ තාවකාලික අඩුවීමක් ඉදිරි දින කිහිපය තුළ අපේක්ෂා කළ හැකි බව කාලගුණ විද්‍යා දෙපාර්තමේන්තුව නිවේදනය කරයි. සබරගමුව, බස්නාහිර සහ මධ්‍යම පළාත්වලත් ගාල්ල සහ මාතර දිස්ත්‍රික්කවලත් ඇතැම් ස්ථානවලට මිලිමීටර් 75 – 100 අතර තරමක තද වැසි අතිවිය හැක. දකුණ සහ ඌව පළාත්වලත්, මඩකලපුව සහ අම්පාර දිස්ත්‍රික්කවලත් විටින් විට වැසි ඇතිවිය හැක. මීට අමතරව කන්කසන්තුරේ සිට මන්නාරම සහ පුත්තලම හරහා මීගමුව දක්වාවන මුහුදු ප්‍රදේශවල සුළඟේ වේගය පැයට කිලෝමීටර් 50 – 55 දක්වා ඇතැම් අවස්ථාවල ඉහළ යා හැකිය. එම අවස්ථාවලදී මුහුද තාවකාලිකව රළු ස්වභාවයක් ගනියි. ගොඩබිම සහ මුහුදු ප්‍රදේශවල වැසි ඇතිවනවිට සුළඟේ වේගය පැයට කිලෝමීටර් 70 – 80 දක්වා ඉහළ යා හැක. එම අවස්ථාවල අකුණු සහ සුළං අනතුරුවලින් සිදුවිය හැකි අනතුරු වලක්වා ගන්නැයි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටියි.", "URL": "https://lankatruth.com/si/?p=87103", "Category": "පුවත්", "Parent URL": null}