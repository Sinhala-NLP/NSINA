{"Source": "Lankatruth", "Timestamp": "December 12, 2019", "Headline": "කුණු කූඩයට විසිකරන බව කියූ MCC ගිවිසුම, අධ්‍යනය කිරීමට සැරසේ", "News Content": "ඇමරිකානු මිලේනියම් චැලේන්ජ් කෝපරේෂන් ගිවිසුම සම්බන්ධව අධ්‍යනය කර වාර්තාවක් ඉදිරිපත් කරන්නැයි ජනාධිපතිවරයා විසින් විශේෂ කමිටුවක් පත්කර ඇතැයි අමාත්‍ය විමල් වීරවංශ මහතා සඳහන් කරයි. ඒ මහතා සඳහන් කර සිටියේ එම කමිටුවේ සිටින පුද්ගලයන් සම්බන්ධව විශ්වාසය තැබිය හැකි බවත් ඔවුන් ඉදිරිපත්කරන නිර්දේශ මත MCC ගිවිසුමට එකඟවීම සම්බන්ධව තීරණයක් ගනුලබන බවත් ය. එසේම අද(12) පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය ඩලස් අලහප්පෙරුම මහතා සඳහන් කර සිටියේ මෙම ගිවිසුම අත්සන් කිරීම හෝ නොකිරීම සම්බන්ධව අවසන් තීන්දුවක් ගෙන නොමැති බවත් MCC ගිවිසුම සම්බන්ධව පුළුල් අධ්‍යනයක් සිදුකළ යුතු බවත්ය. කෙසේ වෙතත් පසුගිය ජනාධිපතිවරණ වේදිකාවල ප්‍රකාශ කර සිටියේ ගෝඨාභය රාජපක්ෂ මහතා ජනාධිපතිවරයා ලෙස පත්වූ වහාම MCC ගිවිසුම කුණු කූඩයට දමන බවය. නමුත් මේ වනවිට MCC ගිවිසුමේ සියයට 70ක් රටට හිතකර බවත්, එය සියළුදෙනා විසින් අධ්‍යනය කළයුතු සහ කථිකාවතක් ඇතිකළ යුතු ගිවිසුමක් බව ආණ්ඩුව පාර්ශ්වය ප්‍රකාශ කරයි. ජනාධිපතිවරණ වේදිකාවේ ප්‍රධාන අවියක් කරගත් MCC ගිවිසුම, ඔවුන් ද ඒ වනවිට කියවා නොතිබූ බව මේ අනුව පැහැදිලි ය. එසේත් නොමැතිනම් ජනාධිපතිවරණ වේදිකාවේ ඔවුන් තම පාක්ෂිකයා රැවටූ බව ද මේ අනුව පැහැදිලි වේ.", "URL": "https://lankatruth.com/si/?p=87173", "Category": "පුවත්", "Parent URL": null}