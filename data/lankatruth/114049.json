{"Source": "Lankatruth", "Timestamp": "March 31, 2021", "Headline": "හෙරොයින් කිලෝ 300ක්… ආයුධ රැසක් සමඟ කුඩාවැල්ලේ ධීවර යාත්‍රාවක් ඉන්දීය අත්අඩංගුවේ", "News Content": "හෙරොයින් කිලෝග්‍රෑම් 300ක් සහ අවි ආයුධ තොගයක් රැගත් ශ්‍රී ලංකාවේ ලියාපදිංචි බහුදින ධීවර යාත්‍රාවක් සහ එහි සිටී ශ්‍රී ලාංකිකයින් 06 දෙනෙකු ඉන්දීය වෙරළාරක්ෂක නිලධාරින් විසින් අත්අඩංගුවට ගෙන තිබේ. කේරළයේ මිනිකොයි දූපත ආසන්නයේ විසින්ජම් වෙරළ ආශ්‍රිත මුහුදු ප්‍රදේශයේදී මෙම ධීවර යාත්‍රාව වෙරළාරක්ෂක නිලධාරින් භාරයට ගෙන ඇත්තේ පසුගිය මාර්තු 25 වනදා බව පැවසේ. පසුව යාත්‍රාව විසින්ජම් වරාය වෙත රැගෙන ඒමට කටයුතු කර ඇත අතර ඉන්දීය වෙරළාරක්‍ෂක හා මත්ද්‍රව්‍ය පාලන කාර්යාංශය (එන්.සී.බී.) ඊයේ (30) දිනයේදී මේ අත්අඩංගුවට ගැනීම පිළිබඳව නිවේදනයක් නිකුත් කර තිබේ. අත්අඩංගුවට ගත් ධීවර යාත්‍රාවේ “රවි හන්සි“ ලෙස සටහන් කර තිබෙන අතර එහි තිබී හෙරොයින් කිලෝග්‍රෑම් 300යි ග්‍රෑම් 323ක්, ඒ.කේ 47 වර්ගයේ ගිනි අවි 05ක්, මිලිමිටර් 09 පතුරොම් 1000ක් සොයාගෙන තිබේ. යාත්‍රාවේ සිදුකළසෝදිසි කිරීම්වල යාත්‍රාවේ තිබී ව්‍යාජ ලිපි ලේඛන තොගයක් ද සොයාගෙන ඇති බව ඉන්දීය මාධ්‍ය වාර්තා කරයි. මෙම හෙරොයින් තොගය පාර්සල් 301 ක අසුරා තිබී ඇත. මෙම බහුදින ධීවර යාත්‍රාව කුඩාවැල්ල ප්‍රදේශයේ ව්‍යාපාරිකයකුට අයත් එකක් බව පැවසේ. අත්අඩංගුවට ගත් ශ්‍රී ලාංකිකයින් 06 දෙනා එල්.වයි. නන්දන, එච්.පී.බී.දේශප්‍රිය, එ.එච්.එස්. ගුණසේකර, එස්.ඒ. සෙනරත්, ටී. රණසිංහ සහ ඩී. නිසංක යන අය බව ඉන්දීය ආරක්ෂක අංශ පවසයි. සැකකරුවන් මේ වනවිට රිමාන්ඩ් භාරයේ තබා ඇති බව ඉන්දීය මාධ්‍ය වාර්තා කරයි.", "URL": "https://lankatruth.com/si/?p=114049", "Category": "පුවත්", "Parent URL": null}