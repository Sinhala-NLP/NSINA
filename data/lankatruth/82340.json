{"Source": "Lankatruth", "Timestamp": "October 5, 2019", "Headline": "ඉරාකයේ ආණ්ඩු විරෝධී උද්ගෝෂණ අතරතුර 60කට දිවි අහිමිවෙයි", "News Content": "ආණ්ඩුවේ දූෂණ, වංචා ඉහළ යාමටත් විරැකියාව ඇතුළු ආර්ථික ගැටලු සඳහා විසඳුම් ලබා නොදීමටත් එරෙහිව ඉරාක තරුණ කණ්ඩායම් විසින් දියත් කර ඇති විරෝධතා මේ වනවිට ප්‍රචණ්ඩකාරී ස්වභාවයක් ගෙන ඇතැයි විදෙස් මාධ්‍ය වාර්තා කරයි. දින ගණනාවක් පුරා ක්‍රියාත්මක මෙම විරෝධතා සඳහා ඉරාකයේ බැග්ඩෑඩ් නුවරට විරෝධතාකරුවන් විශාල ප්‍රමාණයක් ඇදී එමින් පවතින බව වාර්තා වේ. විරෝධතාකරුවන් සහ පොලීසිය අතර ඇතිවන ගැටුම් හේතුවෙන් මේ වනවිට පුද්ගලයන් 60 දෙනෙකු පමණ ජීවිතක්ෂයට පත්ව ඇත. තවත් 1600කට අධික පිරිසකට තුවාල සිදුව තිබේ. ගැටුම් පාලනය කිරීමට විවිධ පිරිස් මැදිහත්වී සිටින අතර ඉරාක රජයට සහය දැක්වූ ෂියා ආගමික නායකයෙකු වන මොක්ටාඩා සදාර් සඳහන් කර සිටියේ තවදුරටත් ජීවිත හානි සිදුවීම වැලැක්වීමට පවතින ආණ්ඩුව ඉල්ලා අස්වී ජගත් සංවිධානයේ අධීක්ෂණය යටතේ කඩිනමින් මැතිවරණයක් පැවැත්විය යුතු බවය.", "URL": "https://lankatruth.com/si/?p=82340", "Category": "විදෙස් පුවත්", "Parent URL": null}