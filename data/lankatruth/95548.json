{"Source": "Lankatruth", "Timestamp": "August 6, 2020", "Headline": "සම්පායෝ ඇතුළු ජේලර්ලාට සැඟවෙන්න උදව් කළ අය ගැන සොයන්නැයි නීතිපති වැඩබලන පොලිස්පතිට කියයි", "News Content": "මීගමුව බන්ධනාගාරය තුළ සිදුවු දුෂණ ක්‍රියාවන් සම්බන්ධයෙන් අත්අඩංගුවට ගත් මීගමුව බන්ධනාගාරයේ හිටපු අධිකාරි අනුරුද්ධ සම්පායෝ ඇතුළු නිලධාරීන් සිව්දෙනාට සැඟවී සිටීමට රැකවරණ සැපයු පුද්ගලයින් පිළිබඳ වහාම විමර්ශනය කොට වාර්තා කරන ලෙස නීතීපති දප්පුල ද ලිවේරා මහතා වැඩ බලන පොලිස්පතිවරයාට අද (06) උපදෙස් දී තිබේ. වරෙන්තු නිකුත් කළ කාලසීමාව තුලදී සැකකරුවන්ගේ ජංගම දුරකථන වාර්තා විශ්ලේෂණය කර ඔවුන්ට රැකවරණ සැපයු අය සොයා ගැනීමට පියවර ගන්නා ලෙසද නීතීපතිවරයා වැඩබලන පොලිස්පතිවරයාට උපදෙස් දී ඇත. මීගමු බන්ධනාගාරයේ අධිකාරීවරයා ලෙස කටයුතු කළ අනුරුද්ධ සම්පායෝ, එහි ප්‍රධාන ජේලර්වරයා වශයෙන් කටයුතු කරන උපාලි සරත් බණ්ඩාර, වැඩබලන ජේලර් නිශාන්ත සේනාරත්න සහ දෙවැනි පෙළ ජේලර් ප්‍රසාද් කාලිංග කළුඅග්ගල නමැති නිලධාරීන් සිව්දෙනාව අත්අඩංගුවට ගන්නා ලෙස නියම කරමින් නිකුත් කළ වරෙන්තු වහාම ක්‍රියාත්මක නොකිරීමට හේතූ ඉදිරිපත් කරන ලෙසත් නීතීපතිවරයා මීගමුව බන්ධනාගාර අධිකාරීවරයා අනුරුද්ධ සම්පායෝ අත්අඩංගුවට ගත්තාද? නැත්නම් ඔහු පොලිසියට බාරවුණාද? යන්න පිළිබඳවත් වාර්තා කරන ලෙසද වැබලන පොලිස්පතිවරයාට උපදෙස් දී ඇතැයි වාර්තා වේ. මීගමුව බන්ධනාගාරයේ තිබී සොයා ගත් තහනම් භාණ්ඩ අතර තිබු සංවේදී ඉලෙක්ට්‍රොනික් තරාදිය භාවිතා කරමින් බන්ධනාගාර නිලධාරීන් මත්ද්‍රව්‍ය ජාවාරමේ නිරත වී ඇද්ද? මත්ද්‍රව්‍ය ජාවාරම සඳහා ආධාර අනුබල දී ඇද්ද? යන්න පිළිබඳ විමර්ශනය කොට වාර්තා කරන ලෙසද වැඩ බලන පොලිස්පත්වරයාට උපදෙස් දී ඇතැයි පැවසේ. සැකකාර නිලධාරීන්ගේ, අනාවරණය වන වත්කම් අනුව ඔවුන් මුදල් විශූද්ධීකරණ පනත යටතේ ගැනෙන වැරදි සිදුකර ඇද්ද? යන්න පිළිබඳව වාර්තා කරන ලෙසද වැඩිදුරටත් උපදෙස් දී ඇතැයි වාර්තා වේ.", "URL": "https://lankatruth.com/si/?p=95548", "Category": "පුවත්", "Parent URL": null}