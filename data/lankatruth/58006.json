{"Source": "Lankatruth", "Timestamp": "August 20, 2018", "Headline": "වන සතුන්ගෙන් ජන ජීවිතවලට හා වගාවන්ට වන හානිවලට පිළියමක් ඉල්ලා පෙත්සමක්", "News Content": "කෑගල්ල දිස්ත්‍රික්කයේ ජනතාවට දැඩි පීඩාවක් වී ඇති එමෙන්ම ජනතාවගේ ජීවිතවලට හා වගාවන්වලට වන සතුන්ගෙන් දිගින් දිගටම සිදුවන හානි වැළැක්වීමට මැදිහත්වන ලෙස බලධාරීන්ගෙන් ඉල්ලා සිටිමින් අත්සන් කෙරුණු ජනතා පෙත්සම අද (20) පෙරවරුවේ කෑගල්ල දිස්ත්‍රික් ලේකම්වරයා වෙත භාර දෙනු ලැබිණි. වඳුරන්, රිලවුන්, ඌරන්, දඬුලේනා, වැනි වන සතුන්ගෙන් පසු ගිය කාලය පුරාම කෑගල්ල දිස්ත්‍රික්කයේ වගාවන්ට හා ජන ජීවතවලට විවිධ හානි සිදුවිය. එය දිස්ත්‍රික්කයේ සෑම ගමකම පාහේ ජනතාව දැනටත් මුහුණ දෙමින් සිටින බරපතළ ගැටලුවක් බවට පත්වී තිබේ. කෑගලු ජන අයිතීන් සුරැකීමේ සංවිධාන එකමුතුව විසින් මේ පිළිබඳ බලධාරීන්ගේ අවධානය යොමු කරමින්, දිස්ත්‍රික්කයේ පුරා පෝස්ටර් ව්‍යාපාරයක් කළ අතර බලධාරීන් වෙත ඉදිරිපත් කිරීම සඳහා ජනතා පෙත්සමක් ද අත්සන් කරනු ලැබිණි. එම පෙත්සම අද දින කෑගල්ල දිස්ත්‍රික් ලේකම් චන්ද්‍රරත්න බණ්ඩාර මහතා වෙත භාර දෙනු ලැබිණි. මෙම අවස්ථාවට කෑගලු ජන අයිතීන් සුරැකීමේ සංවිධාන එකමුතුව නියෝජනය කරමින් ජනතා විමුක්ති පෙරමුණේ හිටපු පාර්ලිමේන්තු මන්ත්‍රී ගාමිණී රත්නායක මහතා, ඹුක්කන ප්‍රාදේශීය සභා මන්ත්‍රී සමන්ත රණසිංහ මහතා සහ දෙහිඕවිට ප්‍රාදේශීය සභා මන්ත්‍රී කෝසල නුවන් ජයවීර මහතා ඇතුළු ජනතා විමුක්ති පෙරමුණේ පළාත් පාලන මන්ත්‍රීවරු සහ ගම්වාසීන් සම්බන්ධ විය. මෙම පෙත්සම භාර ගැනීමේ අවස්ථාවට දිස්ත්‍රික් ලේකම් චන්ද්‍රරත්න බණ්ඩාර මහතාට අමතරව කෑගල්ල දිස්ත්‍රික් කෘෂිකර්ම අධ්‍යක්ෂ මංජුල පින්නලන්ද මහතාද සහභාගී වී සිටියහ.", "URL": "https://lankatruth.com/si/?p=58006", "Category": "පුවත්", "Parent URL": null}