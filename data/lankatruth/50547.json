{"Source": "Lankatruth", "Timestamp": "April 12, 2018", "Headline": "තරුණයන් අතුරුදන් කිරීමේ නඩුවේ නාවික සෙබළුන් දෙදෙනා යළි රක්ෂිත බන්ධනාගාරයට", "News Content": "කොටහේන ප්‍රදේශයේදී පාසල් සිසුන් ඇතුළු තරුණයින් 11 දෙනෙකු අතුරුදන් කිරිමේ සිද්ධියට අදාළව රක්ෂිත බන්ධනාගාරගත කර සිටින නාවික හමුදා සෙබළුන් දෙදෙනා ලබන 25 වැනි දා තෙක් යළි රක්ෂිත බන්ධනාගාරගත කිරීමට කොළඹ කොටුව මහේස්ත්‍රාත් ලංකා ජයරත්න මෙනෙවිය අද (12) නියෝග කර තිබේ. එලෙස රක්ෂිත බන්ධනාගාර ගත කරනු ලැබුවේ පසුගියදා අත්අඩංගුවට ගනු ලැබූ කස්තුරිගේ ගාමිණී සහ මුතුවාහැන්නදි අරුණ තුෂාර මෙන්ඩිස් යන නාවික හමුදා සාමාජිකයන් දෙදෙනාය. මෙම නියෝගය නිකුත් කර ඇත්තේ සිද්ධියට අදාළ වැඩිදුර මහේස්ත‍්‍රාත් පරීක්ෂණය අද (12) අධිකරණය හමුවේ යළි කැඳවූ අවස්ථාවේදීය. මෙම සිද්ධියට අදාළ නඩුවේ සැකකරුවන් ලෙස නම් කර ඇති සම්පත් මුණසිංහ, නාවික හමුදා හිටපු මාධ්‍ය ප‍්‍රකාශක කොමදෝරු ඩී.කේ.පී. දසනායක, නාවික හමුදා බුද්ධි අංශ කොමදෝරු සුමිත් රණසිංහ, නාවික නැව් ලක්ෂ්මන් උදය කුමාර, නලින් ප‍්‍රසන්න වික‍්‍රමසූරිය, තම්මිට ඉහළගෙදර ධර්මදාස, රාජපක්ෂ පතිරණලාගේ කිත්සිරි, කස්තුරිගේ ගාමිණී සහ මුතුවාහැන්නදි අරුණ තුෂාර මෙන්ඩිස් යන පිරිස ඇප මත සිටිති.", "URL": "https://lankatruth.com/si/?p=50547", "Category": "පුවත්", "Parent URL": null}