{"Source": "Lankatruth", "Timestamp": "January 6, 2012", "Headline": "ආණ්ඩුවේ මැරයෝ ජපුර සිසුන්ට තඩිබායි – දෙදෙනෙක් රෝහලේ", "News Content": "ශ්‍රී ජයවර්ධනපුර විශ්ව විද්‍යාලයේ සිසුන් පිරිසකට කැබ් රථයකින් පැමිණි කිසියම් පිරිසක් විසින් පහරදීමෙන් සිසුන් දෙදෙනෙකු රෝහල්ගත කර තිබේ. අද (06) රාත්‍රී 11.00 ට පමණ විශ්ව විද්‍යාලය ඉදිරිපිට කඩයකට සිසුන් තිදෙනකු ආහාරපාන මිලදී ගැනීම සඳහා පැමිණි අවස්ථාවේදී කොළ පැහැති කැබ් රථයකින් පැමිණි 6 දෙනකුගෙන් යුතු කණ්ඩායමක් මෙසේ පහරදුන් බව තුවාල ලැබූවන් පවසයි. මෙසේ තුවාල ලබා කළුබෝවිල රෝහලට ඇතුළත් කර ඇත්තේ ශ්‍රී ජයවර්ධනපුර විශ්ව විද්‍යාලයේ කළමනාකරණ පීඨයේ දෙවන අධ්‍යයන වර්ෂයේ උදාර ලක්මාල් සහ අනිල් ශාන්ත නමැති සිසුන් දෙදෙනෙකි. පහරදුන් පිරිස පැමිණ ඇත්තේ H.C 2152 දරණ කොළ පැහැති කැබ් රථයෙන් බවත්,පහරදීම පිළිබඳ රෝහල් පොලීසියට පැමිණිලි කළද එකී පැමිණිල්ල බාරනොගත් බව එම විශ්ව විද්‍යාලයේ මහා ශිෂ්‍ය සංගමයේ නියෝජිතයෙකු පැවසීය. මේ සම්බන්දයෙන් අදහස් දැක්වූ සිසුන් පවසා සිටින්නේ අද උදෑසන සිට ආරක්ෂක අංශ යොදාගනිමින් සිසුන්ට තර්ජන ගර්ජන එල්ල කරන්නට වගකිවයුත්තන් විසින් කටයුතු කර තිබුණු බවත්,මෙම පහරදීම එකී ක්‍රියාදාමයේම දිගුවක් බවය. දැඩි ආරක්ෂක රැකවල් යොදා තිබියදී පිටස්තර පිරිසකට පැමිණ මෙවැනි ප්‍රහාරයක් එල්ලකොට පළා යා නොහැකි බැවින් මෙම අමානුෂික ප්‍රහාරයටද වගකිවයුතු බවට ආරක්ෂක අංශ කෙරෙහි සාධාරණ සැකයක් ඇතිවී ඇතැයිද ඔවූහු වැඩිදුරටත් කියා සිටියහ. මේ පිළිබඳ කළ විමසීමකදී කළුබෝවිල රෝහලේ ප්‍රකාශකයක් කියා සිටියේ සිසුන් දෙදෙනෙකු තුවාල ලබා රෝහල්ගත කර ඇති බවයි. ඒ පිළිබඳ වැඩිදුර යමක් ප්‍රකාශ කිරීමට ඔහු අකමැති විය.", "URL": "https://lankatruth.com/si/?p=789", "Category": "පුවත්", "Parent URL": null}