{"Source": "Lankatruth", "Timestamp": "January 6, 2019", "Headline": "ලයිසියම් ගුරුවරුන්ට කම්කරු අයිතිවාසිකම් නැතිද?", "News Content": "ලයිසියම් ජාත්‍යන්තර පාසලේ නව අධ්‍යාපන වර්ශය සඳහා ගුරු භවතුන් සමඟ අතිකර ගනු ලබන ගිවිසුමේ ගුරු භවතුන්ගේ අයිතිවාසිකම් කප්පාදුවන ආකාරයේ වගන්තිවලට ද අත්සන් තැබීමට සිදුව ඇතැයි වාර්තා වේ. ගිවිසුමේ සඳහන් වන පරිදි අධ්‍යාපන වර්ශය තුළ ගුරු භවතෙකු පාසලෙන් ඉවත්වීමේදී ඒ පිළිබඳව පාසල් කළමණාකාරීත්වයෙන් නිර්දේශය ලැබී මාසයක කාලයක් පාසලේ සෙවය කළයුතු බවත් එසේ ඉවත්වීමේදී රුපියල් ලක්ෂයක මුදලක් ගෙවීමට සිදුවන බවත් ලයිසියම් ජාත්‍යන්තර පාසලේ ගුරු භවතුන් සඳහන් කරයි. රුපියල් 30,000ක පමණ මාසික වැටුපකට සේවය කරන ගුරු භවතුන්ගෙන් අයකර ගැනීමට නියමිත මෙම මුදල ඉතා අසාධාරණ අය කරගැනීමක් බවත් කළමණාකාරීත්වයේ නිර්දේශය ලැබෙන දිනයක් පිළිබඳ සටහනෙක් නොමැතිවීම ගැටළු සහගත බවත් ලයිසියම් ගුරු භවතුන් පවසයි. ලයිසියම් ජාත්‍යන්තර පාසලේ ගුරු භවතෙකු විසින් මහජන නියෝජිතයන්ගෙන් මෙම ගැටළුවට පිළියමක් ඉල්ලා ලියන ලද ලිපියක මෙම තොරතුරු සඳහන්ව ඇති අතර එම ලිපිය පහතින් පළවේ. ගරු මන්ත්‍රීතුමනි, LYCEUM ජාත්‍යන්තර පාසලේ ගුරුවරුන්ට සිදු වූ අසාධාරණයක් සම්බන්ධයෙනි අප LYCEUM ජාත්‍යන්තර පාසලේ ප්‍රාථමික අංශවල සේවයෙහි නිරතව සිටින ගුරුවරියන් වෙමු. දහසකුත් පීඩා මැද රුපියල් 20,000 – රුපියල් 30,000 වැනි අවම වැටුප් ලබමින් දරුවන්ගේ නෙත් පෑදීමට අනේකවිධ කැප කිරීම් කරමින් කටයුතු කරන්නන් වෙමු. එවන් අඩු වැටුපකට අප සේවය කරනුයේ අප පවුල රැකගැනීමටත් අපගේ බලවත් ආශාවක් වන දරුවන්ගේ නෙත් පෑදීමේ ව්‍යායාමය ඉටු කිරීමටත්ය. අපගේ ස්වාමිපුරුෂයන් බහුතරයක් ඉහළ වැටුප් නොලබන නිසාත් පවුල නඩත්තු කළයුතු නිසාත් ලැබෙන කීය හෝ ලබාගැනීමට ඉගැන්වීමේ කටයුතු කරන්නෙමු. එසේම අප ඉංග්‍රීසි ඉගැන්වීමේ සුදුසුකම් සපුරා ඇති අයද වේ. ගැටළුව පසුගිය අගෝස්තු 23 හා 24 යන දෙදින සියළුම ගුරු භවතුන්ට අප පාසල්වලට පැමිනෙන්න කියා අපගෙන් එළඹෙන 2019 අධ්‍යාපන වසරේ රැකියා ගිවිසුම්වලට අත්සන් ගන්නා ලදී. එහිදී එම ගිවිසුමේ තිබූ මූලික කරුණක් වන්නේ පාසැලෙන් ඉල්ලා අස්වීමේදී මාසයක පෙර දැනුම්දීමක් කළයුතු බවයි. ඒ සඳහා අපගේ කිසිඳු විරෝධයක් නොමැත. එහි තිබූ අනෙක් කරුණ වන්නේ අස්වීම දැනුම් දීම වලංගු වන්නේ ඔවුන් එය අනුමත කරන දිනයේ සිට බවත් ඉවත්වීමේදී රුපියල් 100,000 ක මුදලක් ගෙවිය යුතු බවත්ය. (ගිවිසුම අමුණා ඇත) රුපියල් 30,000ක වැටුප් ලබන අපට රුපියල් 100,000ක් යනු ඉතා ඉහළ මුදලකි. එසේම ඔවුන් කැමති දිනයේ අනුමත කිරීම යනු අප තවත් පෙලීමකි. අධ්‍යාපනයට සම්බන්ධ ඇමතිවරයෙකුගේ පාසලක මෙය සිදුවීම කණගාටුවකි. අප එම වගන්තියට විරුද්ධ වූ විට ආයතන කළමණාකාරීත්වය පැවසුවේ අපට අවශ්‍යනම් සිටින ලෙසත් නැතිනම් පිටව යන ලෙසත්ය. මෙම ගිවිසුම නීතීඥයෙකු ඉදිරිපිටවත් අත්සන් කළේ නැත. නිවාඩු නොලැබෙන අපට, දීමනා නොලැබෙන අපට, වෛද්‍යාධාර නොලැබෙන අපට, මෙය තවත් මරු පහරකි. අප ජාත්‍යන්තර පාසලක උගන්වන බව සත්‍යකි. එහෙත් අප ශ්‍රී ලාංකික මව්වරුන් පිරිසකි. රටේ අනාගතය වෙනුවෙන් කැපවූ මව්වරුන් පිරිසකි. සැතපුම් ගණන් හන්දි වල සිට පයින් ඇවිද එන්නේ ලැබෙන සුළු වැටුප ද ඉතිරි කිරීමටය. අප ජීවිත හිතන තරම් සුන්දර නැත. රුපියල් 100,000ක් අපට මාස 5ක් දිවි ගෙවීමට ප්‍රමාණවත්ය. එම නිසා ඔබතුමන් මෙම කරුණ පාර්ලිමේන්තුවේ හෝ ප්‍රසිද්ධ සභාවක සාකච්ඡාවට ගන්නා ලෙසත් බුදුන් වදින අත්වලින් මෙම ගුරු මව්වරුන් ඉල්ලා සිටියි. මෙලෙස අපව පීඩනයට ලක් කිරීම වරදකි. අපට වැටුප් වර්ධක ලබා දෙන්නේ වාචික පොරොන්දුවක් මතය. අප ගිවිසුම්වල ඒ පිළිබඳ සඳහනක් නැත. අප පාසල ජාත්‍යන්තර පාසලක කෝණයෙන් නොබලා අප විදින ගැටළුව වන රුපියල් 100,000 ක බැදුම්කරයෙන් නිදහස් කරදෙන ලෙස කාරුණිකව ඉල්ලා සිටිමු. ස්තුතියි.", "URL": "https://lankatruth.com/si/?p=66156", "Category": "පුවත්", "Parent URL": null}