{"Source": "Lankatruth", "Timestamp": "April 28, 2019", "Headline": "තවුහිද් ජමාත් සංවිධානයට සම්බන්ධවන්නන්ට නිවාස දීලා", "News Content": "ජාතික තවුහිද් ජමාත් සංවිධානයේ ක්‍රියාකාරිකයන් තිදෙනෙකු වැලිපැන්න පොලීසිය විසින් අත්අඩංගුවට ගෙන ඇත. මෙසේ අත්අඩංගුවට ගෙන ඇත්තේ තවුහිද් ජමාත් සංවිධානයේ සමාජ සේවා දෙපාර්තමේන්තුවේ සමාජ සුබසාධන නිලධාරියෙකු සහ එම සංවිධානයට පසුව සම්බන්ධ වී අගෙම වැළඳගෙන එහි ක්‍රියාකාරකම්වල නිරතවූ ද්‍රවිඩ ජාතිකයන් දෙදෙනෙකි. පොලිස් විශේෂ බුද්ධි කාර්යාංශයේ සැරයන්වරයෙකුට ලද තොරතුරක් මත වැලිපැන්න මුස්ලිම් පාරෙන් සහ වැලිපැන්න පරවල කිතුල්ගහමුල්ල දෙනිය ප්‍රදේශයෙන් මෙම අත්අඩංගුවට ගැනීම් සිදුකර ඇත. සමාජ සේවා දෙපාර්තමේන්තුවේ සමාජ සුබසාධන නිලධාරියෙකු ලෙස කටයුතු කරන මොහොමඩ් ශාෆීර් සිෆාද් (45) නමැති අය ත්‍රිකුණාමලේ කින්නියා ප්‍රදේශයෙන් වැලිපැන්න ප්‍රදේශයට පැමිණ පාසල් ගුරුවරියක සමග විවාහ වී වැලිපැන්න මුස්ලිම් පාරේ පදිංචිවී සිටි අතර කොළඹ විශ්ව විද්‍යාලයේ උපාධිධාරියෙකු වන ඔහු දේශපාලන විද්‍යාව සහ මනෝ විද්‍යාව පිළිබඳව විශේෂ උපාධිධාරියෙකි. ඔහු තවුහිද් ජමාත් සංවිධානයේ සාමාජිකත්වය දරමින් එම සංවිධානයට සම්බන්ධ විදේශ සංවිධාන දෙකකින් මුදල් මෙරටට ගෙන්වාගෙන මුලධර්මවාදය උගන්වන දහම් පාසල් දෙකක් ඉදිකර එහි සභාපති ලෙස කටයුතු කර ඇති බවද මුලික පොලිස් පරීක්ෂණයෙදී හෙළිවී ඇත. තවුහිද් ජමාත් සංවිධානයට සම්බන්ධවී මුස්ලිම් ආගම වැළඳගත් ද්‍රවිඩ ජාතිකයෙකුව සිටි මාරිමුත්තු සෙල්වරාජා නොහොත් මොහොමඩ් ශිරාස් (55) නමැති අය වැලිපැන්න අරියවංශගම ප්‍රදේශයේ තවුහිද් ජමාත් සංවිධානයට අයත් නිවාස ව්‍යාපෘතියකට අයත් නිවසක සිටියදී එම සංවිධානයට සම්බන්ධ වූවන්ගේ නම් 20 ක් අඩංගු ලේඛනයක් ද සමහ අත්අඩංගුවට ගෙන ඇති අතර ඔහු වසර 14 ක් පමණ කාලයක් සවුදි අරාබියේ රැකියාවක නිරතවී මෙරටට පැමිණ ඇති අතර ඔහු සවුදි අරාබියේ සිටින කාලයේ සිටම තවුහිද් ජමාත් සංවිධානයට සම්බන්ධව කටයුතු කර ඇතිබව හෙළිවී ඇත. ඔහු සමහ එම සංවිධානයට බැඳුනු සුප්පයියා ප්‍රේමකාන්තන් හෙවත් මොහොමඩ් අමීර් නමැති 37 හැවිරිදි අයෙකුද එම සංවිධානයේ නාමලේඛන සකස් කරමින් සිටියදී අත්අඩංගුවට ගෙන ඇත. අත්අඩංගුවට ගත් ද්‍රවිඩ පුද්ගලයන් පදිංචිව සිටි නිවාස ව්‍යාපෘතිය හරහා තවුහිද් ජමාත් සංවිධානයට සම්බන්ධවන පුද්ගලයන්ට නිවාස ලබාදීම සිදුකර ඇති අතර මේ වනවිට අක්කර 3 1/2ක භූමි ප්‍රමාණයක නිවාස 60ක් පමණ ඉදිකර දී ඇතැයි වාර්තා වේ.", "URL": "https://lankatruth.com/si/?p=72952", "Category": "පුවත්", "Parent URL": null}