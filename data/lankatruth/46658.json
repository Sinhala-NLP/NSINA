{"Source": "Lankatruth", "Timestamp": "January 23, 2018", "Headline": "එජාප අපේක්ෂකගෙන් මරණ තර්ජන – ගම්පොල පශු වෛද්‍ය කාර්යාලය වසයි", "News Content": "ගම්පොල නගරසභාවේ එක්සත් ජාතික පක්ෂ හිටපු නාගරික මන්ත‍්‍රී මෙවර අපේක්ෂක චන්ද්‍රලාල් සිල්වා මහතා ගම්පොල රජයේ පශු වෛද්‍ය කාර්යාල ඉඩමේ කොටසක් අත්පත් කරගැනීමට දරන උත්සාහයට විරුද්ධ වූ එම කාර්යාලයේ ස්ථාන භාර පශු වෛද්‍යවරියට සහ කාර්ය මණ්ඩලයට එම දේශපාලනඥයා ඇතුළු 20ක පමණ පිරිසක් පැමිණ මරණ තර්ජන කළේ යැයි කියන සිද්ධියකට විරෝධය පළ කරමින් ඊයේ (22) සිට එම කාර්යාලය වසා දැමීමට ස්ථාන භාර පශු වෛද්‍යවරිය පියවර ගෙන ඇත. මෙම දේශපාලනඥයා සහ ඔහුගේ දියණිය ප‍්‍රජා ශාලාවක් ඉදිකිරීමට මෙම ඉඩමේ කොටස අවශ්‍ය බව පවසා දීර්ඝකාලයක සිට ආරවුල් ඇති කරගෙන තිබෙන බව මේ පිළිඳව පරීක්ෂණ පවත්වන ගම්පොල පොලිසිය කියයි. මෙම කාර්යාලයේ ස්ථාන භාර පශු වෛද්‍ය කමනි දේදුනුපිටිය මහත්මිය පවසන්නේ මෙම ඉඩමේ අයිතිය පළාත් අධ්‍යක්ෂ යටතේ පශු වෛද්‍ය දෙපාර්තමේන්තුවට හිමි බවය. ඒ අනුව නගර සභාවේ අනුමත සැලැස්ම අනුව දෙපාර්තමේන්තුවේ වියදමින් පැති බැම්මක් ඉදිකිරීමට කටයුතුකරමින් සිටියදී මෙම දේශපාලනඥයා 20ක පමණ කණ්ඩායමක් සමග පැමිණ කොන්ත‍්‍රාත්කරුට බැණවැදීමෙන් අනතුරුව තමා ඇතුළු කාර්ය මණ්ඩලයට මරණ තර්ජනය කළ බවත් තමාට පිහියෙන් අනින බවට කළ ප‍්‍රකාශය පටිගත වී ඇති බවත් වෛද්‍යවරිය පවසයි. මේ තත්ත්වය යටතේ තමන්ට මේ ස්ථානයේ රාජකාරි කළ නොහැකි බව පවසා කාර්යාලය වසා දමා පශු වෛද්‍යවරිය ඇතුළු කාර්ය මණ්ඩලය පළාත් කාර්යාලයට අනුයුක්ත වී ඇත. මේ සම්බන්ධයෙන් දැනුවත් කරමින් ගම්පල පශු වෛද්‍ය නිළධාරිණියගේ සහ එහි රාජකාරියේ නියුතු අනෙකුත් නිළධාරිණියන්, නිලධාරීවරුන් 08 දෙනාගෙද අත්සන් සහිතව නියෝජ්‍ය මැතිවරණ කොමසාරිස් මහනුවර, පොලිස් අධිකාරී ගම්පල, ප්‍රාදේශීය ලේකම් ගම්පල උඩපලාත ඇතුළු පාර්ශව ගණනාවකට පිටපත් සහිතව ලිපියක්ද යොමු කර ඇත.", "URL": "https://lankatruth.com/si/?p=46658", "Category": "පුවත්", "Parent URL": null}