{"Source": "Lankatruth", "Timestamp": "July 26, 2019", "Headline": "නීතිපතිවරයා සාක්ෂි ලබා නොදීමට කරුණු දක්වයි – මඩකලපුව විශ්වවිද්‍යාලය ගැන විමර්ශනයට මහබැංකුවට බලයක් නැහැ", "News Content": "පාස්කු දින ප්‍රහාරය සම්බන්ධ විමර්ශනයට පත්කළ පාර්ලිමේන්තු විශේෂ තේරීම් කාරක සභාව හමුවේ සාක්ෂි ලබාදීම තම රාජකාරි කටයුතුවලට ගැටලු මතුකරන්නක් බව නීතිපති දප්පුල ද ලිවේරා මහතා අද(26) පවසා තිබේ. තේරීම් කාරක සභාව හමුවේ සාක්ෂි විමසීමට අද කැඳවා තිබූ අවස්ථාවේ නීතිපතිවරයා මේ බව ප්‍රකාශ කර, කරුණු පැහැදිලි කිරීමක් ද සිදුකර ඇති අතර ඔහු විසින් මතුකළ කරුණු පිළිගත් තේරීම් කාරක සභාව නීතිපතිවරයාගෙන් සාක්ෂි විමසීමක් සිදු නොකිරීමට තීරණය කර තිබේ. ඒ වෙනුවට නීතිපති දෙපාර්තමේන්තුවේ වෙනත් නිලධාරියෙකු නම්කරන ලෙස තේරීම් කාරක සභාව පවසා ඇති අතර එහිදී අතිරේක සොලිසිටර් ජනරාල්, ජනාධිපති නීතීඥ සුමති ධර්මවර්ධන මහතා සාක්ෂි ලබාදීම සිදුකෙරිණි. මහබැංකු අධිපති ආචාර්ය ඉන්ද්‍රජිත් කුමාරස්වාමි මහතා ද අද තේරීම් කාරක සභාව හමුවට කැඳවා තිබූ අතර නැගෙනහිර පළාත් ආණ්ඩුකාර එම්.එල්.ඒ.එම්. හිස්බුල්ලා මහතාට අයත් බව පැවසෙන මඩකලපුව පෞද්ගලික විශ්වවිද්‍යාලය සම්බන්ධව මහබැංකු අධිපතිවරයාගෙන් කරුණු විමසා තිබේ. මහබැංකු බුද්ධි අංශයේ අධ්‍යක්ෂ ඩී.එම්.රූපසිංහ මහතා සහ විදේශ විනිමය දෙපාර්තමේන්තුවේ අධ්‍යක්ෂ ආර්.ආර්.ජයරත්න මහතා ද තේරීම් කාරක සභාව හමුවේ සාක්ෂි ලබාදී තිබේ. ශ්‍රී ලංකා මහබැංකු නිලධාරීන්ගෙන් ද අද දිනයේ සාක්ෂි විමසීමක් සිදුකර ඇති අතර 2017 වසරේ සම්මත කර ඇති විනිමය පාලන පනත හේතුවෙන් මඩකලපුව ප්‍රදේශයේ ඉදිකෙරෙමින් පවතින පෞද්ගලික විශ්වවිද්‍යාලය සම්බන්ධව විමර්ශන සිදුකළ නොහැකි බව ප්‍රකාශ කර තිබේ.", "URL": "https://lankatruth.com/si/?p=78226", "Category": "පුවත්", "Parent URL": null}