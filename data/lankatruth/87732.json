{"Source": "Lankatruth", "Timestamp": "December 21, 2019", "Headline": "ඇමරිකාව අභ්‍යවකාශ හමුදාවක් පිහිටුවයි", "News Content": "අභ්‍යවකාශ යුධ ක්‍රියාදාම සඳහා වෙන්වූ අභ්‍යවකාශ හමුදාවක්, ඇමරිකාව විසින් අද(21) නිල වශයෙන් පිහිටුවා ඇත. එක්සත් ජනපද ගුවන් හමුදාව යටතේ මෙම අභ්‍යවකාශ හමුදාව පිහිටුවා ඇති අතර ඇමරිකානු ජනාධිපති ඩොනල්ඩ් ට්‍රම්ප්ගේ මූලිකත්වයෙන් එහි සමාරම්භක කටයුතු අද සිදුකර තිබේ. ලෝකයේ යුධ ගැටුම් සඳහා පවතින නවතම අවකාශය, අභ්‍යවකාශය බව මෙහිදී ජනාධිපති ට්‍රම්ප් පවසා ඇතැයි විදෙස් මාධ්‍ය වාර්තා කරයි. එසේම ඇමරිකානු ජනාධිපතිවරයා සඳහන් කර ඇත්තේ අභ්‍යවකාශයේ හමුදා බල ව්‍යාප්තිය අතින් ඇමරිකාව පෙරමුණේ පසුවන නමුත් එය ප්‍රමාණවත් නොවන බවය. එක්සත් ජනපද වාර්ශික හමුදා අයවැයට ඩොලර් බිලියන 738ක් වෙන්කරමින් නව හමුදාව සඳහා මුදල් වෙන්කිරීම පසුගිය සිකුරාදා දින සිදුවිය. ඇමරිකානු ගුවන් හමුදා ලේකම් බාබරා බැරට් සඳහන් කළ පරිදි ගුවන් හමුදා සහ සිවිල් පුද්ගලයින් 16,000 කින් අභ්‍යවකාශ හමුදාව සමන්විත වනු ඇත. ඊට නායකත්වය ලබාදෙන්නේ වර්ථමාන අභ්‍යවකාශ විධානය මෙහෙයවන ගුවන් හමුදා ජනරාල් ජේ. රේමන්ඩ් විසිනි.", "URL": "https://lankatruth.com/si/?p=87732", "Category": "විදෙස් පුවත්", "Parent URL": null}