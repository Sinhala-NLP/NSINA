{"Source": "Lankatruth", "Timestamp": "October 4, 2021", "Headline": "පැන්ඩෝරා ලේඛනවල රාජපක්ෂ නෝනා කෙනෙකුත්", "News Content": "ලෝක නායකයන්, දේශපාලකයන්, ප්‍රකෝටිපතියන් ඇතුළු ලොව ප්‍රබලයන්ගේ අයථා මුදල් රැස් කිරීම්, බදු පැහැර හැරීම්, මුදල් විශුද්ධිකරණ කටයුතු ඇතුළු රහාස්‍ය ධනය සහ රහස් මූල්‍ය ගනුදෙනු ආදිය මේ වනවිට විමර්ශන මාධ්‍යවේදීන්ගේ ජාත්‍යන්තර සම්මේලනය පැන්ඩෝරා පත්‍රිකා මගින් ලොවට අනාවරණය වීම ආරම්භ වී ඇත. එලෙස අනාවරණය කළ පිරිස අතර හිටපු රාජ්‍ය නායකයන් 35 දෙනකු පමණකුගේ පමණෙ සහ රාජ්‍ය නිලධාරීන් 300කට වැඩි පිරිසකගේ රහාස්‍ය ධනය සහ රහස් මූල්‍ය ගනුදෙනු අනාවරණය වී ඇත.‍ එපමණක් නොව, අතිශය ජනප්‍රිය නළු නිළියන්, ක්‍රීඩක ක්‍රීඩිකාවන් ඇතුළු ප්‍රකට පුද්ගලයන් බොහෝ දෙනකුගේ නම්ද ‘පැන්ඩෝරා පේපර්ස්’ අනාවරණයට ඇතුළත්ය. මෙලෙස අනාවරණය වූ නම් අතර ශ්‍රී ලංකාවේ හිටපු අමාත්‍යවරියක් වන නිරූපමා රාජපක්ෂගේ නමත් සඳහන් වෙයි. නිරූපමා රාජපක්ෂ වත්මන් ජනාධිපති සහ අගමැති ධුරය හොබවන රාජපක්ෂ පවුලේ ඥාති වරියකි. ඇය සහ ඔහුගේ සැමියා වන තිරුකුමාර් නඩේෂන් එක්ව ලන්ඩන් සහ සිඩ්නි නගරවල සුඛෝපභෝගී නිවාස මිලදී ගෙන ඇති බව එම තොරතුරුවල සඳහන් වී තිබේ. බ්‍රිතාන්‍ය හිටපු අග්‍රාමාත්‍ය ටෝනි බ්ලෙයාර් සහ බිරිඳ ලන්ඩනයේ කාර්යාලයක් මිලදී ගැනීමේදී මුද්දර ගාස්තු වශයෙන් පවුම් තුන් ලක්ෂ 12,000ක් ඉතිරි කළ ආකාරය පිළිබඳ විස්තර ද පැන්ඩෝරා පේපර්ස් අනාවරණය කර ඇත. කෙන්යා ජනාධිපති උහුරු කෙන්යාටා, පාකිස්තාන අග්‍රාමාත්‍ය ඉම්රාන් ඛාන්ගේ කැබිනට් ඇමතිවරුන් සහ ඔවුන්ගේ පවුල්වල සාමාජිකයන් සතු රහසිගත සමාගම් සහ ඩොලර් මිලියන ගණනක මුදල් පිළිබඳව විස්තරද ‘පැන්ඩෝරා පේපර්ස්’ හරහා ප්‍රසිද්ධියට පත් වී තිබේ. ජෝර්දානයේ අබ්දුල්ලා රජු, බ්‍රිතාන්‍යයේ හිටපු අග්‍රාමාත්‍ය ටෝනි බ්ලෙයාර් සහ ඔහුගේ බිරිඳ, රුසියානු ජනාධිපති ව්ලැදිමීර් පුටින්, චෙක් අග්‍රාමාත්‍ය ඇන්රේච් බබීස් ඇතුළු රටවල් රැසක නායකන් සහ දේශපාලඥයන්ගේ රහසිගත වත්කම් සහ අයථා මුදල් ගනුදෙනු පිළිබඳ ‘පැන්ඩෝරා පේපර්ස්’ අනාවරණය කර ඇත. පැන්ඩෝරා පේපර්ස් මගින් අනාවරණ කෙරුණු ලැයිස්තුවේ ඉහළින්ම සඳහන් වන්නේ ජෝර්දානයේ දෙවැනි අබ්දුල්ලා රජුගේ නමය. දෙවැනි අබ්දුල්ලා රජු, බ්‍රිතාන්‍ය සහ අමෙරිකා එක්සත් ජනපදයේ දේපළ පවුම් මිලියන 70ක් රහසිගතව එක්රැස් කර ඇතැයි පැවැසෙයි. රුසියානු ජනාධිපති ව්ලැදිමීර් පුටින්ට අයත් මොනාකෝ රාජ්‍යයේ රහසිගත දේපළ පිළිබඳවද ඉන්දීය සුපිරි ක්‍රිකට් ක්‍රීඩක සචින් තෙන්ඩුල්කාර්, සුපිරි පොප් ගායිකා ශකීරා, ප්‍රකට ඉන්දීය ව්‍යාපාරික අනිල් අම්බානි සතු රහසිගත විදේශීය වත්කම් පිළිබඳ තොරතුරු ද අනාවරණය වී තිබේ. වසර 07ක් තිස්සේ රැස් කර ගත් ලිපි ගෝලීය මූල්‍යායතන 14ක ලිපිලේඛන මිලියන 11.9ක් පදනම් කරගෙන පැන්ඩෝරා පෙපර්ස් සකස් කර තිබෙන බව ඇමෙරිකාවේ ‘වොෂින්ටන් පෝස්ට්’, මහා බ්‍රිතාන්‍යයේ ‘ද ගාඩියන්’ ආදී මාධ්‍ය වාර්තා කර තිබේ. ගවේෂණාත්මක මධ්‍යවේදීන් 650කට වැඩි පිරිසක් සහ ලොව ප්‍රධාන පෙළේ මාධ්‍ය ආයතන රැසක් මෙම අනාවරණයට සම්බන්ධ වී සිටී. ‘වොෂින්ටන් පෝස්ට්’ සහ ‘ගාඩියන්’ ද විමර්ශන මාධ්‍යවේදීන්ගේ ජාත්‍යන්තර සම්මේලනය සමඟ එක් වී මෙම ආනවරණය සිදු කිරීමට සහාය ලබා දී ඇත. මූලාශ්‍ර :- Nirupama Rajapaksa", "URL": "https://lankatruth.com/si/?p=124074", "Category": "පුවත්", "Parent URL": null}