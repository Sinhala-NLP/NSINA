{"Source": "Lankatruth", "Timestamp": "November 4, 2022", "Headline": "වඳුරු උණ ලංකාවටත් ඇතුල්වෙයි – පළමු රෝගියා හමුවෙයි", "News Content": "මේ වනවිට වඳුරු උණ වසංගතය ශ්‍රී ලංකාවට ඇතුළු වී ඇති බවත් මෙරටින් තුළින් පළමු වඳුරු උණ රෝගියා හඳුනාගෙන ඇති බව වෛද්‍ය පර්යේෂණ ආයතනය පවසයි. ඔහු ඉකුත් 01 වනදා ඩුබායි සිට පැමිණි ශ්‍රී ලාංකික තරුණයෙක් බවත් සමාජ රෝගියෙකු යැයි සිතා ප්‍රතිකාර ලබාගැනීමට පැමිණි අවස්ථාවේදී ඔහු වඳුරු උණ රෝගියෙකු ලෙස හඳුනාගත් බවත් වෛද්‍ය පර්යේෂණ ආයතනය පවසා ඇත. වසා ගැටිති විශාලවීම සහ වෙහෙසකාරී බව ඇතුළු තවත් රෝග ලක්ෂණ හේතුවෙන් මෙම පුද්ගලයා ප්‍රතිකාර ලබාගැනීම සඳහා ජාතික ලිංගාශ්‍රිත රෝග සායනය වෙත පැමිණ තිබේ. එහිදී වෛද්‍යවරුන්ට ඇතිවූ සැකය මත මෙම පුද්ගලයාව වෛද්‍ය පර්යේෂණ අංශයේ වෛරස් වේද අංශය වෙත යොමුකර තිබුණි. එහිදී සිදුකෙරුණු පරීක්ෂණ අනුව ඔහු තුළින් වඳුරු උණ සඳහා විශේෂිත වූ ජාන හඳුනා ගැනීමට හැකිවී තිබේ. ඒ අනුව මේ වනවිට මෙම පුද්ගලයා IDH උණ රෝහලේ නේවාසිකව ප්‍රතිකාර ලබමින් සිටී.", "URL": "https://lankatruth.com/si/?p=141604", "Category": "පුවත්", "Parent URL": null}