{"Source": "Lankatruth", "Timestamp": "April 7, 2019", "Headline": "ප‍්‍රතිත‍්‍රස්ත පනත ගෙන එන්නේ ජනතා ප‍්‍රශ්ණවලට ආණ්ඩුවට උත්තර නැති නිසයි", "News Content": "රටේ කිසිදු ප‍්‍රශ්ණයකට උත්තර නැති වූ විට ආණ්ඩුව හැම විටම සිදු කළේ මර්දනය හරහා තම බලය තහවුරු කරගැනීම බවත් ඉදිරියේදී ආණ්ඩුවට එරෙහිව එල්ලවන ජනතා ප‍්‍රතිචාර වළක්වා ගැනීමේ අරමුණින් ප‍්‍රති ත‍්‍රස්ත පනත ගෙන ඒමට කටයුතු කරන බවත් ජාතික වෘත්තීය සමිති මධ්‍යස්ථානයේ ජාතික සංවිධායක වසන්ත සමරසිංහ පවසයි. ත‍්‍රස්තවාදය වැළැක්වීමේ පනත අහෝසි කරන ලෙස ඉල්ලා ජනතාවගෙන් විරෝධය එල්ල වනවිට එය අහෝසි කරන ගමන් නැවත ප‍්‍රති ත‍්‍රස්ත පනත ගෙන ඒමට කටයුතු කරන්නේ එක ගලෙන් කුරුල්ලන් දෙන්නෙක් ඩැහැ ගැනීමේ අරමුණින් බවත් එම නිසා ජනතාවගේ අයිතීන් ආරක්‍ෂා කර ගැනීම වෙනුවෙන් මෙම පනත පරාජය කළ යුතු බවත් වසන්ත සමරසිංහ මහතා අවධාරණය කරයි. ඔහු මේ බව පැවසූයේ ප‍්‍රතිත‍්‍රස්ත පනත හකුලා ගැනීමට බලකරමින් කොළඹ කොළඹ කොටුවේ සේවාමුක්ත භට සංගම් ශාලාවේදී පසුගිය 03වනදා පැවති සම්මන්ත‍්‍රණයක් අමතමිනි. ජාතික වෘත්තීය සමිති මධ්‍යස්ථානය මගින් සංවිධානය කෙරුණු මෙම සම්මන්ත‍්‍රණය සඳහා රාජ්‍ය, පෞද්ගලක ක්ෂේත‍්‍රයේ වෘත්තීය සමිති නියෝජිතයින් සහභාගී වී සිටියහ.", "URL": "https://lankatruth.com/si/?p=71849", "Category": "පුවත්", "Parent URL": null}