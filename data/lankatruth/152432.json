{"Source": "Lankatruth", "Timestamp": "September 29, 2023", "Headline": "සමෘද්ධියත් කපා අස්වැසුම ප්‍රෝඩාව දිගටම ගෙන යයි", "News Content": "ආර්ථිකය දිගටම කඩා වැටීම හමුවේ දැඩි පීඩනයකට පත් වී සිටින පවුල් ලක්ෂ 20කට අස්වැසුම නමින් නව දිළිඳු සහන ව්‍යාපෘතියක් හඳුන්වා දෙන බව මුදල් ඇමති රනිල් වික්‍රමසිංහ ප්‍රකාශ කර තිබුණද මේ වනවිට සමෘද්ධි සහනාධාරය අහෝසි කර නව සහන ව්‍යාපෘතියක් ක්‍රියාත්මක නොකර ප්‍රෝඩාකාරී ක්‍රියාමාර්ග ආණ්ඩුව විසින් දියත් කර ඇති බව වාර්තා වේ. මෙම වසර අවසන් වන තුරුද සුදුසුකම් ලැබූ දිළිඳු ජනතාවට අස්වැසුම සහනාධාර ලබා නොදීම ආණ්ඩුවේ අරමුණ වී ඇති බව මුදල් අමාත්‍යංයේ සමීපතම තොරතුරුවලින් හෙළිවේ. මේ දක්වා අස්වැසුම ප්‍රචාරක ව්‍යාපෘතිය සහ ප්‍රතිලාභීන් තෝරා ගැනීම වෙනුවෙන් රුපියල් කෝටි දහස ඉක්මවූ වියදමක් දරා ඇත. එහෙත් සහන ලැබිය යුතු විශාල පිරිසකට එය අහිමි වීමෙන් අභියාචනා ඉදිරිපත් කර මේ දක්වා විසඳුම් ලබා නොදී ආණ්ඩුව කල් මරමින් සිටී. මුදල් අමාත්‍යංශයේ තොරතුරුවලින් හෙළිවන්නේ ලබන 2024 වර්ෂයේදී මැතිවරණය ඉලක්ක කර ගනිමින් යම් සහන ප්‍රමාණයක් ලබා දීමට සැළසුම් කරමින් සිටින බවය. පසුගිය කාලයේ තිබුණු දැවැන්ත උද්ධමන අනුපාතිකය මේ වනවිට ඉතා අවම මට්ටමකට පත්කර ඇතැයිද ඒ නිසා ජනතාවට පෙර තිබූ ආර්ථික පීඩනය නොපවතින්නේ යැයි ද විවිධ ප්‍රචාර දියත් කිරීමට ආණ්ඩුව සැළසුම් කර ඇත. ඒ තුළ අස්වැසුම සහනාධාර වැඩපිළිවෙලද ක්‍රියාත්මක නොකිරීම සම්බන්ධයෙන් ජනතා විරෝධය අවම කර ගැනීමට ආණ්ඩුව කටයුතු කරමින් සිටී.", "URL": "https://lankatruth.com/si/?p=152432", "Category": "පුවත්", "Parent URL": null}