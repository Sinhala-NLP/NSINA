{"Source": "Lankatruth", "Timestamp": "February 5, 2021", "Headline": "රන්ජන්ගේ මන්ත්‍රීධුරය ගැන තීන්දු ගැනීම අධිකරණය වලක්වයි", "News Content": "සිව් වසරක බරපතල වැඩසහිත සිරදඩුවම් නියමව සිරගතව සිටින පාර්ලිමේන්තු මන්ත්‍රී රංජන් රාමනායකගේ පාර්ලිමේන්තු මන්ත්‍රී ධුරය සම්බන්ධයෙන් 12 වැනිදා තෙක් කිසිදු තීන්දුවක් නොගන්නැයි අභියාචනාධිකරණය අද (05) පාර්ලිමේන්තු මහලේකම්ට නියෝග කර තිබේ. පාර්ලිමේන්තු මන්ත්‍රී රංජන් රාමනායක විසින් තම පාර්ලිමේන්තු මන්ත්‍රී ධූරය අහෝසි නොකරන්නැයි ඉල්ලා ගොනු කළ රිට් පෙත්සම අභියාචනාධිකරණය හමුවේ අද (05) සලකා බැලූ අවස්ථාවේදීය. මෙම රිට් පෙත්සම අභියාචනාධිකරණ සභාපති විනිසුරු අර්ජුන ඔබේසේකර සහ විනිසුරු සෝභිත රාජකරුණාගෙන් සමන්විත අභියාචනාධිකරණය විනිසුරු මඩුල්ල හමුවේ කැදවිණි. රංජන් රාමනායක මන්ත්‍රීවරයා ගොනු කළ මෙම පෙත්සමේ වගඋත්තරකරුවන් වශයෙන් පාර්ලිමේන්තු මහලේකම්වරයා සහ නීතිපතිවරයා නම් කරනු ලැබ සිටිති. 2020 අගෝස්තු 05 මහමැතිවරණයෙන් සමගි ජනබලවේගට පක්ෂයෙන් ගම්පහ දිස්ත්‍රික් පාර්ලිමේන්තු මන්ත්‍රීවරයෙකු ලෙස මහජන ඡන්දයෙන් තේරී පත් තමාට ඉකුත් ජනවාරි 12 වැනිදා ශ්‍රේෂ්ඨාධිකරණ තීන්දුවකට අනුව සිර දඩුවම් නියම වුවද ඉන් දින 4 කට පසුව ඉකුත් 19 වැනිදා තමාගේ පාර්ලිමේන්තු මන්ත්‍රී ධූරය අහෝසි කරන්න⁣ට පළමු වගඋත්තරකාර පාර්ලිමේන්තු මහලේකම්වරයා කටයුතු කරන බව තොරතුරැ මගින් දැන ගන්නට ලැබුණු බවද ඔහු කියා සිටී. එසේ කළහොත් එය නීතිවිරෝධී බවත්, පාර්ලිමේන්තු මහලේකම්වරයා තම පාර්ලිමේන්තු මන්ත්‍රී ධූරය අහෝසි කිරීම වළක්වාලමින් අතුරු නියෝගයක් නිකුත්කරන ලෙසත් රන්ජන් රාමනායක සිය රිට් පෙත්සමින් වැඩිදුරටත් ඉල්ලා තිබිණි.", "URL": "https://lankatruth.com/si/?p=109936", "Category": "පුවත්", "Parent URL": null}