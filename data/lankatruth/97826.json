{"Source": "Lankatruth", "Timestamp": "October 15, 2020", "Headline": "කොරෝනා හේතුවෙන් මතුගම බස්නැවතුම්පොළ අසළ වෙළෙඳසැල් වසාදමයි", "News Content": "කොවිඩ් – 19 ආසාදිතයන් තිදෙනෙකු හමුවීම හේතුවෙන් මතුගම පුද්ගලික බස් නැවතුම්පොළ අසල ඇති වෙළෙඳසැල් දින 14ක කාලයකට වසා දැමීමට කටයුතු කර තිබේ. මතුගම – කොළඹ අධිවේගී මාර්ගයේ ධාවනය වු සුඛෝපභෝගී බස් රථයක රියදුරු, කොන්දොස්තර මහතා හා එම බස් රථයේ හිමිකරු මෙන්ම එහි ගමන්ගත් හෙදියකට කොවිඩ් – 19 වෛරසය ආසාදනය වී ඇතැයි අනාවරණය වීම හේතුවෙන් මෙලෙස එම වෙළඳසැල් වසාදැමීමට එහි වෙළෙන්ඳන් කටයුතු කර ඇත. බස් රථ රියදුරු මතුගම නවුන්තුඩුව ප්‍රදේශයේ පදිංචිකරුවෙක් වන අතර කොන්දොස්තරවරයා මතුගම බදුගම ප්‍රදේශයේ පදිංචිකරුවෙකි. බස්රථයේ හිමිකරු මතුගම ඕවිටිගල ප්‍රදේශයේ පදිංචි පුද්ගලයෙකි. ඔවුන් ආසාදිතයින් බවට තහවුරු වී ඇත්තේ එම පුද්ගලයින් තිදෙනාම කළුතර නාගොඩ රෝහලෙන් පසුගියදා ස්වකැමැත්තෙන් සිදුකරගත් PCR පරීක්ෂණයක් හේතුවෙනි. එම බස් රථයේ රියාදුරට සහ කොන්දොස්තරවරයාට කොවිඩ් – 19 ධනාත්මක වීම හේතුවෙන් එම බස්රථයේ ගමන් ගත් කොළඹ ජාතික රෝහලේ හෙදියද PCR පරීක්ෂණයක් සිදුකරගෙන තිබේ. ඒ අනුව ඇයටද කොවිඩ් – 19 ආසාදනය වී ඇති බව තහවුරු වී ඇත.", "URL": "https://lankatruth.com/si/?p=97826", "Category": "පුවත්", "Parent URL": null}