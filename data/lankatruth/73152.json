{"Source": "Lankatruth", "Timestamp": "May 1, 2019", "Headline": "ජාත්‍යන්තර කම්කරු දිනය අදයි – ආරක්ෂක හේතූන් මත මෙරට මැයි දින සැමරුම් සීමා කෙරෙයි", "News Content": "ලෝක කම්කරු දිනය අද( මැයි 01) ට යෙදී තිබේ. 1886 වසරේ ඇමරිකාවේ චිකාගෝ නගරයට රැස්වූ දහස් සංඛ්‍යාත කම්කරුවන් පැය 8ක වැඩ මුරයක් ඉල්ලා සිදුකළ සටන සංඛේතවත් කරමින් මැයි මස පළමුවැනිදා ජාත්‍යන්තර කම්කරු දිනය සමරයි. ලොව පුරා සෑම රටකම පාහේ කම්කරුවන් විසින් සිය අයිතිවාසිකම් පාලක පන්තියට දැන්වීමටත් සිය එකමුතුකම සහ ශක්තිය නිරූපනය කිරීමටත් මැයි දින සැමරුම් අද දිනයේ සංවිධානය කර තිබේ. කෙසේ වෙතත් පසුගිය මස 21 වැනිදා මෙරට ස්ථාන 8ට පුපුරාගිය බෝම්බ මාලාව හේතුවෙන් ඇතිව තිබෙන අනාරක්ෂිත වාතාවරණය මත ප්‍රධාන දේශපාලන පක්ෂ විසින් මැයි දින සැමරුම් සීමාකර තිබේ. ආරක්ෂක අංශවලින් ගෙනයන ආරක්ෂක වැඩපිළිවෙලට වන බාධාවන් හේතුවෙන් සහ පැමිණෙන ජනතාවගේ ආරක්ෂාව මත මෙලෙස මැයි දින සැමරුම් සීමා කිරීමට සිදුව ඇත. කෙසේ වෙතත් ශ්‍රී ලංකා නිදහස් පක්ෂ මැයි දිනය ශ්‍රී ලංකා පදනම් ආයතනයේ පැවැත්වීමට සැළසුම් කර ඇත. ආණ්ඩු බලය හිමි එක්සත් ජාතික පක්ෂය මෙවර මැයි දිනය නොපවත්වයි. විපක්ෂ නායක මහින්ද රාජපක්ෂ මහතා ප්‍රමුඛ පොදුජන පෙරමුණු කණ්ඩායම කෝට්ටේ නගර සභා ශාලාවේ මැයි දින සැමරුම සිදුකරයි. ජනතා විමුක්ති පෙරමුණ බත්තරමුල්ල පැලවත්තේ පිහිටි එම පක්ෂ ප්‍රධාන මූලස්ථානයේ රැස්වීම් ශාලාවේ දී මැයි දින සැමරුම සිදුකරයි.", "URL": "https://lankatruth.com/si/?p=73152", "Category": "පුවත්", "Parent URL": null}