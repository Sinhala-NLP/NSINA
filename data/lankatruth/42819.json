{"Source": "Lankatruth", "Timestamp": "October 20, 2017", "Headline": "චීනය සමාජවාදය තුළින් බලවතෙක් කරා…", "News Content": "චීන කොමියුනිස්ට් පක්ෂයේ 19 වන මහා සමුළුව පක්ෂයේ මහ ලේකම් හා වත්මන් චීන ජනාධිපති ෂී ජින්ග් පින්ගේ ප්‍රධානත්වයෙන් එම පක්ෂයේ ඉහළ පෙළේ නියෝජිතයින් 2000කගේ සහභාගීත්වයෙන් පසුගියදා ආරම්භ කෙරුණු අතර එහි තේමාව වීඇත්තේ ‘චීන අනන්‍යතාවය සහිත සමාජවාදය‘ ගොඩනැගීම බව ප්‍රකාශයට පත් කර ඇත. මෙවර සමුළුවේදී චීන කොමියුනිස්ට් පක්ෂයේ මහ ලේකම් ධූරය තොරා පත්කර ගැනීමට නියමිත අතර නැවතත් එම ධූරයට වත්මන් ජනාධිපති ෂීජින්ග් පින්ග් පත්වනු ඇති බව වාර්තා වේ. චීන කොමියුනිස්ට් පක්ෂයේ ව්‍යවස්ථාව අනුව පක්ෂයේ මහ ලේකම්ධූරයට පත්වන පුද්ගලයා චීන ජනාධිපතිවරයා බවට පත්වේ. මෙවර සමුළුවේදීචීන ජනාධිපතිවරයා පැය තුනක කාලයක් සාමාජිකයින් අමතමින් සිය ධූර කාලය තුළ සිදුකරනු ලැබූ කටයුතු පිළිබඳවත් ඉදිරියේදීචීනය ලොව බලවතා බවට පත්කිරීමට අදාළ සැලසුම් හා නව යුගයක් ගොඩනැගීමට අවශ්‍යතාවය පිළිබඳවත් අවධාරණය කර තිබේ. තවද රාජ්‍ය අංශයත් පෞද්ගලික අංශයත් ඒකාබද්ධව සිදු කරන චීන ව්‍යාපාර ලොව බලගතුම ව්‍යාපාර බවට පත්කරන බවට ෂී ජින්පින්ග් කළප්‍රකාශය ලෝක ආධිපත්‍ය අත්කර ගැනීම පිළිබඳව සිදුකළ ඉඟියක් බවට මත පළ වෙමින් තිබේ. මාක්ස් ලෙනින්වාදය මත පදනම්ව මාඕ සේතුංගේ සහ ඩෙන්ෂියාඕ පෙන්ගේ මග පෙන්වීම් මත යමින් නවීන විද්‍යාත්මක පසුබිමක් තුළ චීනයටම අනන්‍යවූසාමාජවාදයක් කරා යමින් ස්ථාවර චීනයක් ඉදිරි කාලය තුළ ගොඩනැගීම වෙනුවෙන් කොමියුනිස්ට් පක්ෂය සැලසුම් ඉදිරිපත් කර ඇති බව පැවසේ. විශේෂයෙන්ම ෂීජින්ග්පින්ගේ පාලන සමය වංචාවට දූෂණයට එරෙහිව සෘජුව කටයුතු කළ අතර කොමියුනිස්ට් පක්ෂයේ මෙන්ම රාජ්‍ය නිලධාරීන්ගේ විශාල පිරිසකට දූෂණ චෝදනා මත දඬුවම් හිමි විය. ඔවුන් අතර කොමියුනිස්ට් පක්ෂයේ ඉහළ පෙළේ සාමාජිකයින් හා රාජ්‍යනිලධාරී යාන්ත්‍රණයේ ඉහළ පෙළේ සාමාජිකයින් රැසකටද දඬුවම් දඬුවම් කර තිබේ. ෂී ජින්ග් පින්ග් පාලන සමය තුළ සිදු කරනු ලැබූ ප්‍රතිසංස්කරණ හා වංචාවට දූෂණයට එරෙහි ක්‍රියාමාර්ග හරහා මේ වනවිට චීන කොමියුනිස්ට් පක්ෂයේ මෙන්ම සමස්ථ චීන ජනතාව තුළද ඉමහත් ප්‍රසාදයක් දිනාගැනීමට සමත්ව තිබේ.", "URL": "https://lankatruth.com/si/?p=42819", "Category": "විදෙස් පුවත්", "Parent URL": null}