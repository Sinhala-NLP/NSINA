{"Source": "Lankatruth", "Timestamp": "May 3, 2017", "Headline": "සජින්වාස්ටත් රට යන්න අවසර", "News Content": "හිටපු පාර්ලිමේන්තු මන්ත්‍රී සජින් වාස් ගුණවර්ධන මහතාට පනවා තිබූ විදෙස් ගමන් තහනම ඉවත් කිරීමට කොළඹ අතිරේක මහේස්ත්‍රාත් අරුණි ආටිගල මහත්මිය නියෝග කර තිබේ. අදාළ නඩුව අද (03) කැඳවූ අවස්ථාවේ එම නියෝගය ලබා දී ඇත. මිහින් ලංකා සමාගමේ ප්‍රධාන විධායක නිලධාරීවරයා ලෙස කටයුතු කළ සමයේ රජයට රුපියල් මිලියන 883ක අලාභයක් සිදුකර ඇති බවට සජින් වාස් ගුණවර්ධන මහතාට එරෙහිව අධිකරණය හමුවේ නඩු පවරා තිබේ. 2007-2008 කාලය තුළ ටෙන්ඩර් කැඳවීමකින් තොරව සිංගප්පූරුවේ පෞද්ගලික සමාගමක් සමඟ ගිවිසුම් අත්සන් කර මිහින් ලංකා සමාගමට උපකරණ මිලදී ගැනීමෙන් රජයට පාඩු සිදුකර ඇති බවට අල්ලස් කොමිසම මඟින් එම නඩුව පවරා ඇත. සජින් වාස් ගුණවර්ධන මහතා මහින්ද රාජපක්ෂ පාලන සමයේ විදේශකටයුතු අමාත්‍යාංශයේ අධීක්ෂණ මන්ත්‍රීවරයෙකු ලෙස කටයුතු කළ අතර එකළ බ්‍රිතාන්‍ය මහ කොමසාරිස් ලෙස කටයුතු කළ ක්‍රිස් නෝනිස් මහතාට පහරදිමක් සම්බන්ධයෙන් රට තුළ ඉතා විශාල ආණ්දෝලනයක් ඇති විය. ඔහුට එල්ලවී තිබූ වංචා දූෂණ චෝදනා සහ වත්කම් බැරකම් ප්‍රකාශ ලබා නොදීම සම්බන්ධයෙන් මහින්ද රාජපක්ෂ ආණ්ඩුව පරාජය වීමෙන් පසු රක්ෂිත බන්ධනාගාර ගතවද සිටියේ ය.", "URL": "https://lankatruth.com/si/?p=33819", "Category": "පුවත්", "Parent URL": null}