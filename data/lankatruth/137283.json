{"Source": "Lankatruth", "Timestamp": "July 23, 2022", "Headline": "මූල්‍ය අපරාධ ගෝටාගෙන් රනිල්ට", "News Content": "නන්දසේන ගෝටාබය රාජපක්ෂ ගැන බොහෝ දෙනා දන්නේ අපරාධ අතීතය ගැන. මේ අපරාධ අතීතය මාතලේ සමූහ මිනීවළේ ඉඳලා පටන් ගන්නවා. අන්තිමට රඹුක්කන ඉන්ධන පෝලිමේ සිටි සිවිල් වැසියාට වෙඩි තබා ඝාතනය කිරීම දක්වා වැලක් එක දිගට තියෙනවා. මේ සටහන තබන්නේ ඒ අපරාධ ගැන කතා කරන්න නොවෙයි. මූල්‍ය අපරාධ ගැන කතා කරන්න. නන්දසේන ගෝටාබයගේ මූල්‍ය අපරාධ ඉතිහාසය මහ දිග එකක් නොවෙයි. මිග් ප‍්‍රහාරක යානා ගනුදෙනුව, දෙමාපියන්ගේ සොහොන්කොත් හදන්න නාගරික සංවර්ධන අධිකාරියේ මුදල් යොදා ගැනීම වගේ තව එකක් දෙකක් තියෙන්නේ. ඉතිහාසය එහෙම වුනත් ”අතිගරු ජනාධිපති” වුණාට පස්සේ රටම කම්බස් කරන මූල්‍ය අපරාධ කළා. සීනිබදු කොල්ලය, පොල්තෙල් බදු කොල්ලය, රජයට ලැබෙමින් තිබූ බදු රුපියල් කෝටි 160,000ක් විතර කපා හැරීම වගේ දිග ලැයිස්තුවක් තියෙනවා. ඒ එක එක ගැන වෙන වෙනම සොයා බැලිය යුතුයි. දැන් මේ සටහනට නිශ්චිතව කේන්ද්‍ර ගත වෙන්නේ එක ප‍්‍රවෘත්තියක්. ”ලංකා ටෲත්” අපේ වෙබ් අඩවියේ පළ කර තිබුණේ. ඒකෙන් හෙළිකර තිබුණේ ගෝටා මේ අවුරුද්දේ මුල් මාස හතර තුළ රුපියල් ටි‍්‍රලියන හයක ණය ලබාගෙන තිබෙන බවයි. මෙන්න මේ ප‍්‍රවෘත්තිය පදනම් කරගෙන නන්දසේන ගෝටාබය රාජපක්ෂගේ අන්තිම කාලයේ මූල්‍ය අපරාධවලින් රටම කම්බස් කළ හැටි සොයා බලන්න යොමු වෙනවා. ගිය අවුරුද්දේ දෙසැම්බර් අවසන් වන විට ලංකාවේ රජය ලබාගෙන තිබුණු මුළු ණය මුදල රුපියල් කෝටි දාහත් ලක්ෂ පනස් අටදහස් නවසිය හතළිහක්. (17,589,400,000,000) මේ ඉලක්කම හැදී තියෙන්නේ කොහොම ද කියලා හරියට තේරුම් ගන්න ඕනෑ. ඒ වෙනුවෙන් අපි තව ටිකක් අතීතයට, ඒ කියන්නේ නන්දසේන ගෝටාබය රාජපක්ෂ බලයට පත්වුණ 2019 අවුරුද්දට යාම අවශ්‍යයයි. ගෝටා බලයට පත්වූ 2019 දෙසැම්බර් මාසය අවසන් වෙන කොට රජයේ මුළු ණය බර රුපියල් කෝටි දහතුන් ලක්ෂ තුන්දහස් එකසිය පනස් හතරක් (13,031,540,000,000) මේ කියන්නේ මොකක්ද? අපි නොදන්නා ඉතිහාසයේ යම් දවසක, ඒ දවස ඉංග්‍රීසි අධිරාජ්‍යවාදීන්ගේ යුගයේ. එදා ඒ දවසේ සිට ලබාගෙන ආපසු නොගෙවා ඉතිරි වුණු ණය එකතු වෙලා එකතු වෙලා 2019 දෙසැම්බර් 31 වන විට ගෙවන්න තිබූ මුළු ණය කන්ද. එතකොට 2019 දෙසැම්බර් අවසානයේ ඉඳලා 2021 දෙසැම්බර් 31 දක්වා අවුරුදු දෙකක් තුළ මේ ණය කන්ද රුපියල් කෝටි දහහත් ලක්ෂ පනස් අටදහස් නවසිය හතළිහක් (17,589,400,000,000) දක්වා වැඩි වෙලා තිබුණා. මෙන්න මේ ණය කන්ද 2022 අප්‍රේල් 30 වෙනකොට රුපියල් කෝටි විසිතුන් ලක්ෂ තිස් එක්දහස් දහස් දහයක් (23,310,100,000,000) දක්වා වැඩිවෙලා. ”ලංකා ටෲත්” අදාළ ප‍්‍රවෘත්තියේ වැඩිදුරටත් වැදගත් දෙයක් හෙළිකර තිබුණා. ඒ තමයි 2022 අවුරුද්දේ දී රජයේ මුළු වියදම රුපියල් කෝටි ලක්ෂ පහකට ඒ කියන්නේ ට්‍රිලියන පහකට අඩුයි කියලා. ඒක නම් නිවැරදි වෙන්න ඕනෑ. මේ අවුරුද්දේ අයවැය ඉදිරිපත් කළ බැසිල් රාජපක්ෂ රජයේ මුළු වියදම රුපියල් කෝටි පන්ලක්ෂ දොළොස් දහස් අටසිය හතළිස් හතක් (රු. 5,128,470,000,000) වෙනවා. ඉතිං අවුරුද්දේ මාස දොළහටම රජයේ වියදම රුපියල් ට්‍රිලියන 5.128ක් නම් මාස හතරකදී ණය ට්‍රිලියන 06කට ආසන්න ප‍්‍රමාණයක් අරගත්තේ කොහොමද? සියලුම මූල්‍ය නීති රීති බිඳගෙන මහා ණය කන්දක් ලබාගෙන තිබෙන බව බැලූ බැල්මට පේනවා. මොකද, මාස හතරකදී ණය ට්‍රිලියන 06කට ආසන්න ප‍්‍රමාණයක් ලබාගෙන නම් ඒක සියලූම මූල්‍ය නීති රීති අමු අමුවේ බිඳදැමූ මහා මූල්‍ය අපරාධයක්. රුපියල් කොටි පන්ලක්ෂ හැත්තෑ දෙදහස් හැත්තෑවක්. (රු: 5,720,700,000,000) එතකොට මාස හතරකට මෙච්චර ණය වැඩිවෙලා නම් තව මාස 08කට වැඩිවෙන ණය කන්ද කොච්චරද? එතකොට මේ අවුරුද්දේ රජයේ මුළු වියදම රුපියල් කෝටි පන්ලක්ෂ දොළොස් දහස් අටසිය හතළිස් හතක් නම් දැනටමත් මාස හතරට ණය වැඩිවෙලා රුපියල් කෝටි පන්ලක්ෂ හැත්තෑ දෙදහස් හැත්තෑවක් අරගෙන නම්, මේ අවුරුද්ද ඉවරවෙනකොට රජයේ මුළු වියදම කීයක් වෙයිද? මේ ගැන වෙන පැත්තකින් විමර්ශනය කරන්න තිබෙනවා. කෙටියෙන් කියනවා නම් ”රුපියල බාල්දු වීම” මේ අවුරුද්දේ මාර්තු, අප්‍රේල් දක්වා ඩොලර් එකකට රුපියල් 203ක හිරකරගෙන හිටියා. ගෝටා, අජිත් නිවාඩ් කබ්රාල්ලාගේ ආර්ථික නියාමනය ඒක. මෙහෙම හිරකරගෙන ඉඳලා බැරිම තැන අත්හැරියා. දැන් ඩොලර් එක රුපියල් 365ක් වෙනවා. එතනත් තවත් විදිහකට හිර කරගෙන ඉන්නේ. කළුකඩ වෙළඳපොළේ ඩොලර් එක රුපියල් 450ක් පන්නලා. ප‍්‍රායෝගිකව සිද්ධවෙන මේ ක්‍රියාවලිය දැනට පැත්තකින් තියමු. රුපියල් 203කට තිබූ ඩොලර් එක රුපියල් 365ට වැටුණා. රජයේ ණය කන්දටත් ලොකුවටම බලපානවා. දේශීය ණයවලට නොවෙයි. විදේශයන්ගෙන් අරගෙන තිබෙන ණයවලට. පිටරටවලින් ගන්නා ණයවලට, ලෝක බැංකුව, මූල්‍ය අරමුදල, ආසියානු සංවර්ධ බැංකුව වගේ ආයතනවලින් ගන්නා ණය, ජාත්‍යන්තර ස්වෛරීත්ව බැඳුම්කරවලින් ගන්නා ණය වගේ දේවල් අයිතියි. මහ බැංකුව මේ විදේශ ණය ප‍්‍රධාන කාණ්ඩ දෙකකට බෙදලා තියෙනවා. සහනදායී ණය සහ සහනදායී නොවන ණය කියලා. සහනදායී නොවන කාණ්ඩය ආයෙත් සහනදායී නොවන කියලාම සහ වාණිජ ණය කියලත් බෙදනවා. මෙන්න මේ විදියට තියෙන විදේශීය ණය ප‍්‍රමාණය 2021 අවසන් වෙනකොට ඩොලර් මිලියන 30,000ක් විතර වෙනවා. ඩොලර් ඇතුළු විදේශ මූල්‍ය ඒකකවලින් මේ ණය ආපසු ගෙවන්න වෙනවනේ. රන් පවුම්වලින් වෙන්නත් පුළුවන්. යෙන් වෙන්නත් පුළුවන්, ඩොයිස් මාර්ක් නැත්නම් ෆ‍්‍රෑන්ක්වලින් වෙන්නත් පුළුවන්. මේ සියල්ලම පොදු ව්‍යවහාරයේ හඳුන්වන්නේ ඩොලර් කියලා. මෙන්න මේ ඩොලර් මිලියන 30,000ක ණය කන්ද රුපියල කඩා වැටීමත් එක්ක ඉබේම වැඩිවෙනවා. මේ කතාව ගණන් හදලාම තේරුම් ගනිමු. ඩොලර් 01ක් රුපියල් 203ට තිබුණු කාලයේ ඩොලර් මිලියන 30,000ක් කියන්නේ රුපියල් මිලියන 6,090,000ක්. මේ ඩොලර් මිලියන තිස්දාහම ඩොලර් 01ක් රුපියල් 365 ගානේ ගණන් බැලුවාම කීයද? රුපියල් මිලියන 10,950,000ක් වෙනවා. එතකොට මේ අවුරුද්දේ මුල් මාස හතර තුළ රජයේ මුළු ණය කන්ද රුපියල් කෝටි හාරලක්ෂයකට ආසන්න මුදලකින් වැඩි වී තියෙන්නේ ණය අරගෙනම නොවෙයි. රුපියල කඩා වැටීම නිසා අර ඩොලර් මිලියන 30,000ක ණය කන්ද දෙගුණයකට ආසන්න ප‍්‍රමාණයකින් වැඩිවීමත් හේතුවෙනවා. දැන් කෙනෙක් කල්පනා කරන්න පුළුවන් එහෙම නම් කමක් නෑනේ. ගෝටා මෙතන මහා මූල්‍ය අපරාධයක් කරලා නෑනේ කියලා. එහෙම හිතුවොත් වැරදියි. මේ ඉලක්කම් සෙල්ලමක් විතරක් නොවෙයි. පැයෙන් පැය අපේ අත්‍යවශ්‍ය බඩු මිල වැඩිවෙන්නේ රුපියල කඩා වැටීම නිසා. කවදා හරි දවසක ඩොලර් ණය ගෙවන්න වෙනවා. එදාට රජය ඩොලර් ගන්න ඕනෑ. එදාට පවතින විනිමය අනුපාතය අනුව. එතකොට රජය රුපියල් දීලයි ඩොලර් ගන්නේ. ඒකෙන් රජයේ වියදම් තව තවත් ඉහළ යනවා. ගෝටාගේ මූල්‍ය අපරාධ කියන්නේ මහජන ධනය කොල්ල කෑම විතරක් නොවෙයි. ලැබෙන්න ඕනෑ රජයේ බදු ආදායම් කපා හැරීමත්, පිස්සු මරගාත ආර්ථික ප‍්‍රතිපත්ති ක්‍රියාත්මක කිරීමත් මූල්‍ය අපරාධම තමයි. මේ රටේ දෙකෝටි විසිලක්ෂයක් ජනතාව වන්දි ගෙවන මුල්‍ය අපරාධ. අද ඉන්න පරම්පරාව විතරක් නොවෙයි ඉදිරි පරම්පරා ගණනාවක් වන්දි ගෙවන්න වෙන මූල්‍ය අපරාධ. පාර්ලිමේන්තුවෙන් ජනාධිපති තෝරාගන්න තරඟයට ආව රනිල් සහ ඩලස් කියන දෙදෙනාම මෙහෙය වන්නේ රාජපක්ෂලාගේ පොහොට්ටු පක්ෂයෙන්. දැන් රනිල් වැඩව පටන්ගෙන තිබෙන්නේ ගෝල් ෆේස් ප්‍රහාරයෙන්. කවුරුත් දැක්කේ ඒ ප්‍රහාරය. හැබැයි ආර්ථිකය පැත්තෙන් නොපෙනෙන ප්‍රහාරයක් තියෙනවා. දවස් 91 භාණ්ඩාගාර බිල්පත්වලින් ණය ගන්නේ 32.11%ක මහා ගිණි පොලියක් ගෙවීමෙන්. දැන් රනිල් වැඩකාරයා බව කියන, කටින් බතල කොළ හිටවන කවුරු කවුරුත් ආර්ථික ආශ්චර්යයක් ගැන හීන මවන්නේ ගෝටාගේ මූළ්‍ය අපරාධ යශ්ටිය ඊලඟ වටය ගෙනයන්න බව අමතක නොකිරීම නුවනට හුරුයිනේද? නන්දිමිත්‍රෙග් සටහන", "URL": "https://lankatruth.com/si/?p=137283", "Category": "ආර්ථික පුවත්", "Parent URL": null}