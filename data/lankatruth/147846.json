{"Source": "Lankatruth", "Timestamp": "June 15, 2023", "Headline": "කියුබානු ඉල්ලීමට චේගේ කොලොම්බියානු සගයින් ආයුධ බිම තබයිද ?", "News Content": "“එක් වියට්නාමයක් නොව ඇමරිකන් අධිරාජ්‍යවාදයට එරහිව වියට්නාම් දහස් ගණනක් නිර්මාණය කරමු” යන චේගුවේරාගේ සටන් පාථය ඔස්සේ වසර 50ක් පුරා කොලොම්බියාවේ ලිබරල් පාලනයට එරෙහිව සටන් වැදුණු ජාතික විමුක්ති හමුදාව (ELN) කියුබානු මැදිහත් වීම මත ඓතිහාසික සටන් විරාමයකට එකඟතාවය පල කර ඇත. අතීතයේ මීට පෙරත් මෙවැනි සටන් විරාම කීපයකටම එකඟ වුවත් ඒවා සාර්ථක නොවූ අතර, මෙවර එම සටන් විරාම ගිවිසුම අත්සන් කර ඇත්තේ 2022 දී කොලොම්බියානු ඉතිහාසයේ ප්‍රථම වාමාංශික ජනාධිපතිවරයා ලෙස පත් වූ Gustavo Petro සමග වීම විශේෂත්වයක් වේ. ඊයේ ජුනි 10 දා හාවනා නුවරදී කියුබානු ජනාධිපති Miguel Díazගේ ඍජු මැදිහත් වීම මත කොලොම්බියානු රජය හා ගරිල්ලන් අතර මෙම සම්මුතිය සඳහා අත්සන් තැබිණි. ජාත්‍යන්තර රාජ්‍ය නොවන සංවිධානයක් වන OXPARM හා එක්සත් ජාතීන්ගේ (UN) සංවිධාන වාර්තාවන්ට අනුව කොලොම්බියාවේ ඉඩම් අයිතියෙන් 80%ක අයිතිය ඇත්තේ 1%ක්වන එරට ධන කුවේරයන් අතය. මෙම ඉඩම්වල ආරක්ෂාව සඳහා ඔවුන් මුඩුක්කු පෙදෙස්වලින් බඳවා ගත් ආයුධ සන්නද්ධ මැරයින් යොදා ගන්නා අතර ඔවුන් දිනපතා ගොවි ජනතාව මර්දනය කරමින් සිටි. මෙම ඉඩම් බෙදී යාමේ අසමානත්වය හේතුවෙන් රටේ දුප්පත්කම ඉහළ ගොස් එරට ජනතාවගෙන් 51%ක් පමණ ජිවත් වනුයේ දිනකට ඩොලරයක අදායමක් මත යැපෙමින් වේ. පසුගිය වසර 60 පුරා කොලොම්බියාව පාලනය කරනු ලැබූ ප්‍රධාන ධනපති පක්ෂ දෙක මෙම ඉඩම් ප්‍රශ්ණය නොවිසඳූ අතර පසුව එය දීර්ඝ කාලීන සිවිල් යුද්ධයකට රට තල්ලු වීම නිසා මිලියන 06ක ජනතාවක් රට හැර ගිය අතර 45,000කට මේ දක්වා දිවි අහිමි වී ඇත. රටේ ප්‍රධාන ආර්ථික සම්පත් ලෙස ඛනිජ තෙල්, මිනිරන්, රත්‍රං, කෝපි වගාව මගින් විශාල අදායමක් රටට ලැබුනත් ඒවා සාධාරණ ලෙස රටේ ජනතාවට නොලැබෙන අතර ඒවා රටේ ජනගහනයෙන් වරප්‍රසාද ලත් 20%ක් විසින් 60.2%ක රටේ ආර්ථිකය භුක්ති විඳිනු ලබන බව 2018 ලෝක බැංකු වාර්තා මගින්ද සනාථ කරනු ලැබ ඇත. රටේ වයස අවුරුදු 5ට අඩු දරුවන් 560,000ක් මන්දපෝෂණයෙන් පෙලේ. රටේ රැකියා විරහිත භාවය 15%ක් වේ. 1993 දී ඇති කරන ලද ලිබරල් ප්‍රතිසංස්කරණ හේතුවෙන් රටේ සෞඛ්‍යය හා අධ්‍යාපනය පුද්ගලීකරණය කෙරුණු අතර කොරෝනා වසංගත කාල සීමාවේදී රෝහල්වල වෛද්‍යය හා උපකරණ හිඟයෙන් 150,000ක් මරු මුවට පත් විනි. මෙම අයුක්ති සහගත ඉඩම් මංකොල්ලයට හා ආර්ථික සම්පත් බෙදීයාමේ අසමානත්මතාවයට එරෙහිව එරට ගොවීන් ඉඩම් හිමියන්ගේ මැර කල්ලිවලට එරෙහිව ආත්ම ආරක්ෂාව වෙනුවෙන් හා රජයට එරෙහිව සටන් වැදුනු අතර පසුකාලීනව ප්‍රධාන ගරිල්ලා සංවිධාන 03ක් බිහිවීමට මෙම ගොවි අරගල ඉවහල් විනි. එම ප්‍රධාන ගරිල්ලා සංවිධාන දෙක අතරින් එරට කොමියුනිස්ට් පක්ෂයේ අභාෂය ලැබූ FARC සංවිධානය හා කියුබානු සහය ලැබූ (ELN) ජාතික විමුක්ති හමුදාව ප්‍රධාන වේ. එසේම 1990දී රජය සමග සාම ගිවිසුමකට පැමිණි තුන්වන M-19 සංවිධානය ආයුධ බිම තබා ප්‍රජාතන්ත්‍රවාදී ප්‍රවාහයට ඇතුළු වූ අතර වර්තමාන කොලොම්බියානු ජනාධිපති Gustavo Petro එහි හිටපු නායකයෙකු වේ. 2016 සැප්තැම්බර් 26 වැනිදා කියුබානු මැදිහත් වීමෙන් අත්සන් කරනු ලැබූ සාම ගිවිසුමක් මත FARC ගරිල්ලා සංවිධානයේ 13,000ක් වූ ගරිල්ලන් ආයුධ බිම තබා සාමාන්‍ය ජිවිතයට ඇතුළු වුවද, ගිවිසුම් ප්‍රකාරව ඉඩම් ප්‍රතිසංස්කරණ නොකිරීම ආයුධ බිම තැබූ තම සගයින් 372ක් ඇතුළු සංවිධානයට සමග සම්බන්ධ කම් පැවැත් වූ වෘත්තීය සමිති නායකයින්, වෛද්‍යයවරුන් ඇතුළු 1000ක් රජයට අයත් ආයුධ සන්නද්ධ මැර කල්ලි විසින් මරා දැමීම හේතුවෙන් FARC සංවිධානයේ කීර්තිමත් නායකයෙකු වූ IVAN MARQUEZ තම සගයින් 2000ක් සමග නැවතත් ආයුධ අතට ගනිමින් ANTONIO GARCIA නායකත්වය දෙන ELN ගරිල්ලා සංවිධානය සමග එක් විනි. ඒ අනුව 1964 දී බිහි වූ ELN ජාතික විමුක්ති හමුදාවේ සාමාජිකයින් සංඛ්‍යාව 5,850දක්වා ඉහළ ගිය අතර ඔවුන්ද ඒ වනවිට කොලොම්බියානු නව ජනාධිපති IVAN Duque (2018-2022) සමග සාම සාකච්චා ආරම්හ කර තිබුණි. නමුත් 2019 ජනවාරි මස ELN ගරිල්ලන් විසින් එරට පොලිස් පාසලකට එල්ල කරන ලද ප්‍රහාරයකින් පොලිස් නිලධාරීන් 21 දෙනෙකු මරා 68 දෙනෙකුට තුවාල සිදු කිරීමෙන් එම සාකච්චා බිඳ වැටුණු අතර IVAN DUQUE ජනාධිපතිවරයා හවානා නුවර සාකච්චා සඳහා සහභාගී වූ ELN නායකයින් තම රටට ලබා දෙන ලෙස ඉල්ලා සිටියද කියුබාව එය ප්‍රතික්‍ෂේප කිරීම හේතුවෙන් ට්‍රම්ප් පාලනය විසින් නැවත වරක් කියුබාවට එරෙහිව සම්බාධක පමුණුවීම සඳහා එය වංක ලෙස යොදා ගන්නා ලදී. ඉන් පසුව IVAN DUQUEගේ රජය විසින් IMF කොන්දේසියක් මත පදනම්ව ඩොලර් බිලියන 6.8ක් සොයා ගැනීම ඉලක්ක කරමින් ඩොලර් 660ට වඩා වැඩි අදායමක් උපයන අය මත පනවන ලද අසාධාරණ බදු හා විදුලිය, ගෑස්‌ හා ජලය බිල් වල VAT අගය 20%දක්වා වැඩිකිරීම හේතුවෙන් රට පුරා තරුණ හා ශිෂ්‍ය අරගල ඇතිවිණි. ඉන් පසුව පැවත් වූ 2022 ජනාධිපතිවරණයෙන් රටේ ප්‍රථම වාමාංශික ජනාධිපතිවරයා ලෙස හිටපු ගරිල්ලා නායක GUSTAVE PETRO බලයට පත් විනි. ඔහු බලයට පත් වීමත් සමග නැවත වරක් ELN ගරිල්ලා සංවිධානය සමග සාම සාකච්චා ආරම්හ වූ අතර 2023 මාර්තු 29 දා ELN ගරිල්ලන් විසින් එල්ල කරන ලද නව ප්‍රහාරයක් හේතුවෙන් හමුදා භටයින් 09 දෙනෙකු මරා දැමීම නිසා නැවත වරක් සාම සාකච්චා බිඳ වැටුණි. එහෙත් නැවතත් කියුබානු ජනාධිපතිගේ මැදිහත් වීමෙන් මෙම වසරේ මැයි 17 වැනිදා සාම සාකච්චා ආරම්හ වූ අතර ඉඩම් ප්‍රතිසංස්කරණ වේගවත් කර ගොවියන්ට ඉඩම් ලබා දීම, ගමනා ගමන හා මිනිරන්, රත්‍රං හා ඛනිජ තෙල් ජනසතුකරණය, අධ්‍යාපනය හා සෞඛ්‍ය ජනතාවට නොමිලේ සැපයීම, කාන්තාවන්ට හා රතු ඉන්දීය ආදී වාසී ජනතාවට සමානාත්මතාවය, රජය හා ආගම වෙන්කිරීම හා ලොව සියලුම ජාතික විමුක්ති ව්‍යාපාරයන්ට සහය දීම යන කාරණා මත පදනම්ව සාකච්චා ආරම්හ විනි. එහි ප්‍රථිපලයක් ලෙස ඊයේ ජුනි 10 වනදා හවානා නුවරදී මාස 06ක සටන් විරාමයකට එළඹීමට කොලොම්බියානු රජය හා ELN ගරිල්ලා සංවිධානය එකඟත්වයකට පැමිණ ඇති බව බටහිර මාධ්‍ය වාර්තා කරයි. කෙසේවෙතත් මේ වනවිට Gustavo Petroගේ පාලනයට එරෙහිව හා ඔහුගේ ඉඩම් ප්‍රතිසංස්කරණ හා මැතිවරණ යෝජනාවලට එරෙහිව දැඩි ප්‍රහාරයක් ලිබරල් කඳවුරෙන් හා තමන්ට සහය පල කරන සුළු වාමාංශික පක්ෂවලින්ද එල්ල වෙමින් පවතී. මේ හේතුවෙන් තම ඇමතිවරුන් 14 දෙනෙකු රජයෙන් ඉවත් කිරීමටද ඔහුට සිදුවී ඇත්තේ රටේ ප්‍රධාන අර්බුධය ලෙස සැලකෙන ඉඩම් ප්‍රතිසංස්කරණවලට තම කඳවුර තුළින්ම ඇතිකරන බාධා කිරීම් හේතුවෙනි. පසුගිය මැයි දිනයේ විශාල ජනතාවක් ඇමතු Gustavo Petro පවසා සිටියේ රටේ ඉඩම් ප්‍රතිසංස්කරණ හා සමාජ සාධාරණත්වය ඇති කිරීමට ලිබරල් කොංග්‍රසය හා පාර්ලිමේන්තුව සහය නොදෙන්නේ නම් ඔවුන් ජනතා විප්ලවයකට මුහුණ දීමට සුදානම් විය යුතු බවයි. ඒ සඳහා පෙරමුණ ගන්නා ලෙස ඔහු රටේ කම්කරු, ගොවි, තරුණ හා ශිෂ්‍ය ඇතුළු සමස්ත ජනතාවගෙන් අවසාන වශයෙන්ඉල්ලාසිටියේය.", "URL": "https://lankatruth.com/si/?p=147846", "Category": "පුවත්", "Parent URL": null}