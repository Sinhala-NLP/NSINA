{"Source": "Lankatruth", "Timestamp": "December 8, 2020", "Headline": "බිහිසුණු ඔන්ලයින් උගුලක්", "News Content": "සිංගප්පූරුවේ සිට ක්‍රියාත්මක වන ෆෑස් වැගන් නම් සමාගමක් මේ වනවිට ලංකාව තුළ බිහිසුණු ඔන්ලයින් ණය උගුලක් ක්‍රියාත්මක කරමින් සිටින බවද මෙම සමාගම ලන්ඩන් ටෙක් ලිමිටඩ් යනුවෙන්ද පෙනී සිටින බවද හෙළි වී තිබේ. මෙම ණය උගුළ දුරකතන ඇප් එක්ක හරහා ක්‍රියාත්මක වන බවද මෙය කිසිසේත්ම මහ බැංකුවේ අනුමැතියක් නොමැති ප්‍රබල ජාවාරමක් බවද හෙළිවී තිබේ. මේ වනවිට ක්‍රෙඩිට් කාඩ් ණය පොලිය ගෙවීමට හෝ නොහැකි තත්වයට ජනතාව පත්ව තිබෙන අවස්ථාවක මෙම ණය යෝජනා ක්‍රමය යටතේ 60% සිට 500% දක්වා වූ ගිනි පොලියක් ක්‍රියාත්මක වේ. ශුද්‍ර මූල්‍ය ණය යටතේ ණය ලබාගන්නා ලද ජනතාවද බරපතල අර්බුදයකට ලක්වී තිබෙන අවස්ථාවක විශේෂයෙන්ම මාසික පඩි ලබන මධ්‍යම පාන්තික ජනතාව ඉලක්ක කර ගනිමින් මෙම ජාත්‍යන්තර මූල්‍ය කොල්ලය සිදුකරමින් පවතියි. මේ සම්බන්ධයෙන් ශ්‍රී ලංකා මහ බැංකුවේ ණය තොරතුරු කාර්යාංශයද අවබෝදයක නොමැති බව අනාවරණය වී ඇත. මේ යටතේ මුලින් රුපියල් 5000ක ණය මුදලක් ලබා ගත් කැලණිය ප්‍රදේශයේ රජයේ සේවකයෙකු මේ වනවිට රුපියල් 40,000ක ණය උගුලක හිරවී ඇති බව අනාවරණය කර ඇත. මෙලෙසින් වැඩි වශයෙන් ණය උගුලට හසුවන්නේ විශේෂයෙන් හදිසි සෞඛ්‍ය අවශ්‍යතා මත ණය ලබාගැනීමට යොමුවන පිරිස් බව හෙළිවී තිබේ. මේ පිළිබඳ සම්පූර්ණ හෙළිදරව් කිරීමක් පසුගිය 25 වනදා ඩේලි මිර්ර් පුවත්පතේ පල කර තිබිණි.", "URL": "https://lankatruth.com/si/?p=102762", "Category": "ආර්ථික පුවත්", "Parent URL": null}