{"Source": "Lankatruth", "Timestamp": "May 28, 2017", "Headline": "නිල්වලා, ගිං සහ කළු ගංඟාවල ජල මට්ටම ඉහළට", "News Content": "නිල්වලා, ගිං සහ සහ කළු යන ගංඟාවල ජල මට්ටම මේ වනවිටත් ඉහළ යමින් පවතින අතර මේ වනවිට මාතර මහ රෝහලේ රෝගීන්වන වෙනත් වාට්ටු සහ රෝහල් කරා ගෙනයමින් තිබේ. මේ අතර ගිංගඟේ ප්‍රධාන ජල පොම්පාගාරය අසල ජල ම්ට්ටම වැඩි වීම නිසා පොම්පාගාරයේ අතිරේක පොම්ප දෙකක් ගලවා ඉවත් කිරීමට තීරණය කර ඇතැයි වාර්තා වේ. එමෙන්ම ගිංගඟේ පිටාර ජලය බද්දෙගම නගරයට ඇතුළු වීම වැළැක්වීමට ඉදිකර ඇති වේල්ලේ බද්දෙගම ක්‍රිස්තුදේව විද්‍යාලය අසළින් ජල කාන්දුවක් ඇතිව තිබේ. එම නිසා වේල්ල බිඳී යාමේ අවධානමක් ඇතැයි කියැවෙන බැවින් ඒ අසළ පදිංචිකරුවන් හැකිතාක් දුරට ඉවත් වී සිටින ලෙසට උපදෙස් දී ඇත. ඇල්පිටිය වතුරුවිල කහදූව නිවාස රැසක් ජලයෙන් යටවී ඇති අතර කඳුවලට ගිය ජනතාවට ආහාර පාන නොමැති හෙයින් සහන සේවකයින්ගේ අවධානය යොමු කරන ලෙස ප්‍රදේශවාසීහු ඉල්ලති. ගාල්ල, බෝපේ, පෝද්දල, හික්කඩුව ඇතුළු ප්‍රදේශ රැසකට ජලය සපයන වක්වැල්ල පොම්පාගාරය අවදානම් මට්ටමක පවතින බව වාර්තා වේ. තව දුරටත් ජලය වැඩි වුවහොත් යන්ත්‍ර ගැලවීමට කොළඹින් කණ්ඩායමක් ගොස් ඇතැයිද පැවසේ. මේ වනවිට කළුතර නාගොඩ තවත් නිවාස හා කඩ කිහිපයකට ජලය දමා ඇතැයි වාර්තා වේ. ජල මට්ටම තව අඩියක් වැඩි වුණොත් නිවාස රැසකට වතුර දමනු ඇතැයි ප්‍රදේශවාසීහු පවසති. බද්දේගම නගරයට මීටර් 500ක් දුරින් පහළින් පිහිටි හල්පාතොට පාලම නිසා ගංවතුර අවහිර වී ඇති හෙයින් එම පාලම කඩා දමා දිය පහර විවෘත කිරීමට දිස්ත්‍රික් වාරිමාර්ග ඉංජිනේරුවරිය ක්‍රියා කර ඇත. දක්ෂිණ අධිවේගී මාර්ගයේ දොඩංගොඩ සිට ගමන් ගන්නා සියලුම වාහන පින්නදූවෙන් මාතර දෙසට ගමන් කිරීම නතර කර ඇතැයි මාර්ග සංවර්ධන අධිකාරිය කියයි. මෙම ජල ගැලීම් හා නායයෑම් නිසා පුද්ගලයින් 120කට ජීවිත අහිමි වූ අතර සහ තවත් පුද්ගලයින් හාරලක්ෂයකට අධික පිරික් පීඩාවට පත්ව සිටිති. 98කට අධික පිරිසක් අවතැව සිටිති.", "URL": "https://lankatruth.com/si/?p=34957", "Category": "පුවත්", "Parent URL": null}