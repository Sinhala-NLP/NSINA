{"Source": "Lankatruth", "Timestamp": "March 29, 2019", "Headline": "දුෂ්කර පාසල් සේවය වෙනුවෙන් කරන ගෙවීම ප්‍රමාණවත් නැහැ", "News Content": "දුෂ්කර පාසල් සේවයේ යෙදෙන ගුරුවරුන්ට සහ විදුහල්පතිවරුන්ට ගෙවන දුෂ්කර සේවා දීමනාව ප්‍රමාණවත් නොවන බව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසා සිටියි. දුෂ්කර පළාත්වල සේවයේ යෙදෙන ගුරුවරුන් සඳහා දැනට මාසිකව රුපියල් 1500ක් ද විදුහල්පතිවරුන්ට රුපියල් 2500ක් ද රජය මගින් ගෙවීම සිදුකරයි. කෙසේ වෙතත් ඉහළගොස් ඇති ජීවන වියදමට අනුව මෙම මාසික ගෙවීම ප්‍රමාණවත් නොවන බව මහින්ද ජයසිංහ මහතා පෙන්වා දෙයි. දුෂ්කර පාසල් සේවයේ යෙදෙන ගුරු හා විදුහල්පතිවරුන්ට ඇතැම්විට දිනපතා කුලී රථ භාවිත කිරීමට සිදුව ඇති බවත් නවාතැන් ගාස්තු ආදී වියදම් රැසක් පවතින බව මහින්ද ජයසිංහ මහතා පෙන්වා දෙයි. මේ හේතුවෙන් ගුරු භවතුන් ස්ථාන මාරු ලබාගැනීමට පෙළඹී ඇති අතර එමගින් දුෂ්කර පාසල්වල දරු දැරියන්ගේ අධ්‍යාපනය තවදුරටත් පහත වැටෙන බව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පැවසීය. මේ සම්බන්ධව රජය මැදිහත්වී කඩිනම් ක්‍රියාමාර්ගයක් ගතයුතු බව ද ඒ මහතා පැවසීය.", "URL": "https://lankatruth.com/si/?p=71205", "Category": "පුවත්", "Parent URL": null}