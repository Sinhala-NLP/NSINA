{"Source": "Lankatruth", "Timestamp": "August 8, 2020", "Headline": "ලෙබනන් පිපිරීමෙන් ලාංකිකයින් තුවාල ලැබූ ගණන 14ක් දක්වා ඉහළට", "News Content": "ලෙබනනයේ බේරූට් හි සිදුවූ පිපිරීමෙන් තුවාල ලැබූ ශ්‍රී ලාංකිකයින් සංඛ්‍යාව 14 දෙනෙකු දක්වා ඉහළ ගොස් ඇති වාර්තා වේ. තුවාලකරුවන් මේ වනවිට රෝහල්ගතව ප්‍රතිකාර ලබන අතර ඔවුන්ගේ තත්වය බරපතළ නොවන බව තානාපති කාර්යාල ප්‍රකාශිකාවක් සඳහන් කළාය. ලෙබනනයේ සිදුවූ පිපිරීමෙන් මේ වනවිට එරට වැසියන් ඇතුළු විදේශිකයින් 5000කට ආසන්න පිරිසක් තුවාල ලබා තිබේ. පිරිසක් අතුරුදහන්ව ඇතැයිද වාර්තා වේ. මේ අතර පිපිරීම් හේතුවෙන් එරට පිහිටි ශ්‍රී ලංකා තානාපති කාර්යාලයට සහ නිලධාරීන්ගේ නිවාසවලට හානි සිදුව තිබුණද පීඩාවට පත් ශ්‍රී ලාංකිකයින් වෙනුවෙන් තානාපති කාර්යාලය දිනපතා විවෘතව තැබෙන බව ලෙබනනයේ ශ්‍රී ලංකා තානාපතිනි ශානි කරුණාරත්න මහත්මිය සඳහන් කරයි. මෙම හදිසි තත්වය තුළ තානාපති කාර්යාලය හා සම්බන්ධ වෙමින් එරට ශ්‍රී ලාංකිකයින් විශාල පිරිසක් සේවාවන් සහ උපදෙස් ලබාගැනීමට පැමිණෙමින් සිටින බවද ඇය පවසයි. කෙසේවෙතත් සිද්ධියෙන් තුවාල ලැබූ සහ පීඩාවට පත්ව සිටින ශ්‍රී ලාංකිකයින් පිළිබඳව ලෙබනන් රජය සමග සෘජුව සම්බන්ධ වෙමින් කටයුතු කරමින් සිටින බවද ශානි කරුණාරත්න මහත්මිය වැඩිදුරටත් සඳහන් කරයි.", "URL": "https://lankatruth.com/si/?p=95597", "Category": "පුවත්", "Parent URL": null}