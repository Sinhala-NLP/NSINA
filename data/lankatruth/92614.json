{"Source": "Lankatruth", "Timestamp": "April 19, 2020", "Headline": "ආණ්ඩුව ගන්නේ දේශපාලන තීන්දු… සෞඛ්‍ය උපදෙස් මත තීරණ ගන්න බවක් පෙනෙන්නට නැහැ… වසංගත රෝග පිළිබඳ විශේෂඥ වෛද්‍ය නිහාල් අබේසිංහ", "News Content": "කොරෝනා හෙවත් කොවිඩ්-19 වෛරස් රෝගය සම්බන්ධයෙන් වත්මන් ආණ්ඩුව සෞඛ්‍ය උපදෙස් මත තීරණ ගන්න බවක් පෙනෙන්නට නැති බවත් දේශපාලන තීන්දු පමණක් ගනිමින් සිටින බව පෙනෙන්නට තිබෙන බවත් ජාතික ජන බලවේගයේ ලේකම්, වසංගත රෝග පිළිබඳ විශේෂඥ වෛද්‍ය නිහාල් අබේසිංහ මහතා අවධාරණය කරයි. ඒ මහතා මේ බව පැවසූවේ ජාතික ජන බලවේලය විසින් අද (19) පෙරවරුවේ කොළඹදී සමාජ මාධ්‍ය ඔස්සේ පැවැත්වෙන මාධ්‍ය හමුව අමතමිණි. එම මාධ්‍ය හමුව සඳහා විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය හරිනි අමරසූරිය මහත්මිය සහ ජනතා විමුක්ති පෙරමුණේ ජාතික සංවිධායක බිමල් රත්නායක මහතාච සහභාගී වී සිටියහ. එහිදී වැඩිදුරටත් අදහස් දැක්වූ ජාතික ජන බලවේගයේ ලේකම්, වසංගත රෝග පිළිබඳ විශේෂඥ වෛද්‍ය නිහාල් අබේසිංහ මහතා… “අපේ රටේ දෙවැනි කොරෝනා රෝගියා මාර්තු 11වැනිදා හමුවීමෙන් පසු අද(19) වනවිට දින 40ක් ගෙවී තිබෙනවා. මේ කාලය තුළ කොවිඩ් රෝගීන් 254ක් හමුවී හත් දෙනෙකු මිය ගොස් තිබෙනවා. අපේ රටේ මේ රෝගීන් වාර්තා වන ප්‍රධාන දිස්ත්‍රික්කය හැටියට කොළඹ, කළුතර, ගම්පහ, පුත්තලම, යාපනය සහ නුවර රෝගීන් 102ක් සම්බන්ධයෙන් සෞඛ්‍ය අමාත්‍යාංශයේ වෙබ් පිටුවේ සඳහන් වෙනවා. මේ අතරින් 58දෙනෙකු විදේශයක සිට පැමිණීම හේතුකොටගෙන වෛරසයට ගොදුරු වූවන්ය. ඒ අතරින් 44දෙනෙකු රට තුළදී ආසාධනයවූ අයයි. මෙයින් කියවෙන්නේ මුලින් මේ සම්බන්ධයෙන් අනුගමනය කළ ක්‍රියාමාර්ගවල ගැටලුවක් තිබෙන බවයි. මේ රෝගය ගෝලීය වසංගතයක් බවට ලෝක සෞඛ්‍ය සංවිධානය වාර්තා කළේ ජනවාරි මාසයේ අවසානයේදීයි. චීනයේ වුහාන් නගරයෙන් රෝගීන් වාර්තාවීම පසුගිය නොවැම්බර් මාසයේ සිට සිදුවූ බව හෙළිවී තිබෙනවා. ලෝක සෞඛ්‍ය සංවිධානය එය ගෝලීය වසංගතයක් බව ප්‍රකාශ කිරීමෙන් පසුව අපේ රට තුළ ගුවන්තොටුපොළ හා වරාය ආශ්‍රිතව ආරක්‍ෂක ක්‍රියාමර්ග ගෙන ඇති බව ආණ්ඩුව සඳහන් කළා. නමුත් බංගලාදේශයේ සිට ජනවාරි 31වැනි දින මම මෙරටට පැමිණෙන අවස්ථාව වන විටත් ඒ ආරක්‍ෂිත ක්‍රියාමාර්ග අනුගමනය කළේ නැහැ. ඒකෙන් කියවෙන්නේ අපේ රටේ මේ සම්බන්ධයෙන් සැලකිල්ලක් නොදැක්වූ බවයි. පෙබරවාරි 02වැනිදා සන්ඬේ ටයිම්ස් පුවත්පතට මේ සම්බන්ධයෙන් දීර්ඝ විස්තරයක් සපයමින් වෛරස් රෝගයෙන් මිදිය යුතු ආකාරය ගැන කරුණු පැහැදිළි කළා. 2002, 2003 අවුරුදුවල සාස් රෝගය වළක්වාගැනීම අනුසාරයෙන් මේ යෝජනා ඉදිරිපත් කළා. සෞඛ්‍ය අමාත්‍යාංශය මේ සම්බන්ධයෙන් කරුණු නොදැන සිටියා නොවේ. ඉන්පසු පෙබරවාරි 16 දිනද සන්ඬේ ටයිම්ස් පුවත්පත මගින් ප්‍රසිද්ධියේ ගුවන්තොටුපොළ සහ වරාය මගින් රටට පුද්ගලයින් ඇතුල්වීම පරීක්‍ෂා කිරීම ආරම්භ කළ යුතු බවට යෝජනා කළා. ඒ අනුව හඳුනා ගන්නා රෝගීන් නිරෝධායනය කටයුතුවලට යොමුකළ යුතු බව අවධාරණය කළා. නමුත් ආණ්ඩුව මාර්තු මාසයේ 18වැනිදා වනවිටත් ඒ කාර්යය සම්පූර්ණ කළේ නැහැ. මේ නිසා විදේශන්ගේ සිට පැමිණි රෝගීන් අපේ රටට ඇතුල් වුණා. ඒ අතර විදේශිකයන් සහ ශ්‍රී ලාංකිකයනුත් හිටියා. ඉලක්කගත කණ්ඩායම් සඳහා පී.සී.ආර්. පරීක්‍ෂණය කරන අතර රෝග නිරෝධායන මධ්‍යස්ථානවල ඉන්න අය පමණක් පරීක්‍ෂණවලට ලක් වෙනවා. මේ නිසා සොයා ගන්නා රෝගීන් අනුව විතරක් රෝගීන් උපරිමයට පත්වන අවස්ථාව හඳුනා ගන්න බැහැ. වසංගත රෝගයක් පාලනය කරන විට රෝගීන් සංඛ්‍යාව අවම කර ගැනීම, මිය යන සංඛ්‍යාව අවම කර ගැනීම, සෞඛ්‍ය සේවා පද්ධතියට දරාගත හැකි ප්‍රමාණයට මෙය පාලනය කර ගැනීම සහ ආර්ථිකයට වන හානිය අවම කරගැනීම යන මූලික අරමුණු ඇතිව ක්‍රියා කළ යුතුයි. බටහිර සහ යුරෝපීය රටවල් මූලික අවධානය යොමුකර තිබුණේ ආර්ථිකයට සිදුවන හානිය වළක්වා ගැනීමට. නමුත් නැගෙනහිර යුරෝපයත් ආසියාවත් වැඩි අවධානය යෙමුකර තිබුණේ රෝගයේ ව්‍යාප්තිය සහ මියයන සංඛ්‍යාව අවම කරගැනීමට. අපේ රටට වෙනත් රටවලින් ලබාගත හැකි රෝගය පිළිබඳ බරපතල කරුණු තිබියදීත් මාර්තු 18වැනිදා වනතුරු ගුවන්තොටුපොළ සහ වරාය ආශ්‍රිත ක්‍රියාමාර්ග නිසි පරිදි අනුගමනය කළේ නැහැ. ඒ නිසා රෝගීන් රට තුළට ඇතුල්වී පැතිරී ගියා. අපි ගන්නා ක්‍රියාමාර්ග පාලනය කරගත හැකි වූවත් ක්‍රියාමාර්ග අනුව පසු සිදුවන සිදුවීම් අපිට පාලනය කරගන්න බැහැ කියලා කියමනක් තිබෙනවා. විදේශයන්ගේ සිට එන පුද්ගලයින් නිරෝධායනයට ලක් නොකොට රට තුළ ගමන් කිරීමට ඉඩදුන් නිසා මුලදී රෝගය පැතිරීමට ඉඩ හැරියා වගේම අප්‍රේල් 20වැනිදා සහ 22වැනිදා සිට ඇඳිරි නීතිය අයින් කිරීමෙන් මෙතෙක් ගත් ක්‍රියාමාර්ග පාලනයෙන් ලිහිල් කරන්න ආණ්ඩුව සූදානම් වෙනවා. ආණ්ඩුව මේ අරන් තිබෙන්නේ සෞඛ්‍ය උපදෙස් මත තීරණයක් නෙවෙයි; දේශපාලන තීරණයක්. මේ නිසා ඇති වන අවදානම් පිළිබඳව කිසිදු සැලකිල්ලක් යොමුකර නැහැ. ඔබ මාසයක් කරපු කැපකිරීම් අමතක කරලා රටත් ජනතාවත් ලොකු අවදානමකට හෙළා ඇති බව අපි අවධාරණය කරන්න ඕනෑ. පියවරෙන් පියවර ලිහිල් කළා නම් තත්වයන් පාලනය කරන්න හැකි වෙනවා. පසු විපරම් කිරීමෙන් ලිහිල් කිරීම හෝ තව දුරටත් ක්‍රියාමාර්ග දැඩි කිරීම අවශ්‍යතාවය අනුව කරන්න තිබුණා. මේ තත්වය තමයි ජපානයත් සිංගප්පූරුවත් අනුගමනය කළේ. ඒ නිසා ඒ රටවල් මේ වෙලාවේදී තව දුරටත් ව්‍යසනය ඉහළ යාමෙන් ක්‍රියාමාර්ග දැඩි කරමින් ඉන්නවා. අපේ ආණ්ඩුවත් මේ අනුගමනය කරන ක්‍රියාමාර්ග නිසා ඇතිවන ප්‍රතිඵල ඉදිරියේදී බරපතලම අවදානමක් සිදුවිය හැකි බව පැහැදිළි වනවා. ඒ අනුව රෝහල් පද්ධතියට බරපතලම හානියක් සිදුවිය හැකියි. රෝගීන් පරීක්‍ෂා කිරීම, රෝහල්වලට ඇතුළත් කර ගැනීම, බරපතල රෝගීන් දැඩි සත්කාර ඒකකවලට ඇතුළත් කිරීම, වැනි තත්වයන්ට ආණ්ඩුවේ ක්‍රියාමාර්ග නිසා බරපතල ලෙස ඇතිවිය හැකි බව පැහැදිලි වෙනවා. ඇඳිරි නීතිය ලිහිල් කිරීමෙන් පසු අපිට මුණ ගැහෙන ඕනෑම පුද්ගලයෙක් ළඟ වෛසරය තියෙන්න පුලුවන්. සැක සහිත බව නිසා ගැටුම් ඇතිවෙන්නත් පුළුවන්. රෝගීන් කියා සැකකරන අය රෝහල්වලට පැමිණීමේදී රෝහල්ගතව සිටින අනෙක් රෝගීන්, රෝහල් කාර්ය මණ්ඩලයත් බිය වීමට ඉඩ තිබෙවා. රෝගයෙන් ආරක්‍ෂාවීම සඳහා ඔවුන්ට සියලු ආරක්‍ෂිත ක්‍රියාමාර්ග අනුගමනය කිරීමට ඉතිරිව ඇත්තේ දවසක් හෝ දෙකක්. ලිහිල් කිරීම නිසා ජනතාව විශාල වශයෙන් එකිනෙකා මුහුවීමෙන් ඉතාමත්ම බරපතල අභියොගයක් ඇවීමේ අනතුර තිබෙනවා. අපේ රටේ ඉතාමත්ම හොඳ සෞඛ්‍ය පද්ධතියක් තිබෙනවා. රෝහල් පද්ධතියක් තිබෙනවා. මේ රෝහල් පද්ධතිය ඉදිරියේදී ඇතිවිය හැකි අනතුරට මුහුණ දෙන්න සූදානම් විය යුතුයි. දැන් අපිට තනි තනිව මේ රෝගයට මුහුණ දෙන්න සිදුවෙලා. මෙතෙක් අපි ඔක්කොම එකතු වෙලා පොදුවේ ගත්ත ක්‍රියාමාර්ග නිසා අපි එකිනෙකා රෝගයෙන් වැලැක්වීමේ ක්‍රියාමාර්ග අනුගමනය කරන බවට විශ්වාසයක් තිබෙනවා. නමුත් ලිහිල් කිරීම තුළ ඒ විශ්වාසය අපෙන් ගිලිහෙනවා. පුද්ගලයන් හැටියට අපි වෙන වෙනම සමාජයේදී ආරක්‍ෂිත ක්‍රියාමාර්ග ගන්නවා වගේම නිවාසය තුළදී විවිධ උපකරණ පාවිච්චි කිරීමේදී පවා ආරක්‍ෂිත ක්‍රියාමාර්ග අනුගමනය කරන්න සිදුවෙනවා. රාජකාරී කරන ස්ථානවලදීත් රෝගයට විශාල වශයෙන් විවෘත වෙනවා. ආණ්ඩුව දැන් රෝගය පාලනය කිරීම සම්පූර්ණයෙන්ම තමන්ගේ වගකීමෙන් අත්හැර ඇති නිසා රටේ මිලියන 21ක ජනතාවට මුව ආවරණ ලබාගැනීම, අත් ආවරණ පාවිච්චිය අත්සේදීම, එකිනෙකා අතර පරතරය පවත්වා ගැනීම වගේ ක්‍රියාමාර්ග අපි එකිනෙකාට තනි තනිව අනුගමනය කරන්න පැවරී තිබෙනවා. ලෝකයෙන් මේ රෝගය තුරන් වන තුරු අපි එකිනෙකාගේ වගකීමක් හැටියට මේ කරුණු පිළිපැදීම අත්‍යාවශ්‍යයි. ඉන්ප්ලූවෙන්සා රෝගය, සාර්ස් රෝගය ම’ර්ස් රෝගය වගේ වසංගත රෝග පිළිබඳව අපිට අවබෝධයක් තිබෙනවා. නමුත් මේ රෝගය අවසන් කිරීම පිළිබඳව මේ වනවිටත් අපිට කිසිම අවබෝධයක් නැහැ. එන්නතක් සොයා ගැනීමටත් අඩුම තරමින් තව වසරක්වත් ගතවෙනවා. ඒ නිසා අපි අපිටම ලොකු වගකීමක් තිබෙනවා අපේ පවුල්වල අයත් සමීපතමයනුත් ආරක්‍ෂා කරගන රටක් හැටියට ආරක්‍ෂා වෙන්න.” දැන් රජය අපිව ආරක්‍ෂා නොකරන බව පැහැදිලියි– විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය හරිනි අමරසූරිය මහත්මිය “වසංගත රෝගයක් තේරුම් ගත යුතු වෙන්නේ සෞඛ්‍ය අංශයෙන් පමණක්ම නෙවෙයි. අපිට රෝගය මුලින්ම මුණ ගැහෙන්නේ සෞඛ්‍ය ප්‍රශ්නයක් හැටියට වුණාට ඊට මුහුණ දීමේදී ගන්නා සියලු තීරණ දේශපාලනික තීරණ බවට පත් වෙනවා. වසංගත රෝගය නිසා අපිට මුහුණ දීමට සිදුවන ප්‍රතිඵල තේරුම් ගැනීමට නම් වෛද්‍යමය හෝ විද්‍යාත්මක හෝ කරුණු මත පමණක් නොවෙයි, සමාජ ආර්ථික දේශපාලන තත්වයන් තුළ තීරණ ගන්න සිදුවෙනවා. අපේ රටේ විතරක් නෙවෙයි ගෝලීය වශයෙන් වුණත් මේක තහවුරු වෙනවා. මේ වසගංතය සියලු දෙනාටම එකසේ බලපාන්නේ නැහැ. සමහර ජන කොටස්වලට බලපාන්නේ සමාජයේ තිබෙන අසමානකම්වල තත්වයන් අනුවයි. උදාහරණක් හැටියට ඇමරිකාවේ විශාල වශයෙන් මියගොස් තිබෙන්නේ කළු ජාතිකයන්. ඒ සමාජයේ ආන්තිකම කොටසක්. බි්‍රතාන්‍යයේ සෞඛ්‍ය ක්‍ෂේත්‍රයේ වැඩිපුරම මියගොස් ඇත්තේ විදේශ රටවලින් පැමිණ රැකියා කළ අය. සිංගප්පූරුවේ තත්වය ලිහිල් කිරීම නිසා බෝවීම වැඩිවී තිබෙන අතර ඊට වැඩියෙන්ම ගොදුරුවී ඇත්තේ විදේශයන්ගෙන් පැමිණ රැකියා කරන අය. සිංගප්පූරුව සම්බන්ධයෙන් අපිට පේන ප්‍රතිරූපයම නෙවෙයි එරටදී විදේශිකයන්ට අත්විඳීමට සිදුව තිබෙන්නේ. දෙවැනි වටයේ වැඩිම ව්‍යසනය සිදුවෙමින් යන්නේ විදේශිකයන්ට. වසංගතයේ ප්‍රතිඵල සමහර කොටස්වලට ඉතාමත්ම අධිකව බලපා ඇති බව මෙයින් පැහැදිලියි. අපි කල්පනා කරන්නේ අපේ නිවස ආරක්‍ෂිතම තැන කියලයි. මේ රෝගයෙන් මිදීමටත් නිවස තුළම රඳවා තිබුණා. නමුත් මේ ගෙවී ගිය කාලය තුළ ගෘහස්ථ ප්‍රචණ්ඩත්වය වර්ධනය වුණා. කාන්තාවන් දරුවන් වැඩිහිටි අය මේ ප්‍රචණ්ඩත්වයට විශාල වශයෙන් මුහුණ දුන්නා. පවුල අපේ ආරක්‍ෂිතම තැන කියලා හිතුවත් හැම පවුලකම එහෙම ආරක්‍ෂාවක් සමසේ ලැබෙන්නේ නැති බව වසංගතය තුළින් ඉගෙන ගන්න ලැබුණු තවත් පාඩමක්. ආර්ථික බලපෑම වැඩිපුරම දරාගන්න සිද්ධ වුණෙත් ආර්ථික පීඩනයෙන් මිරිකී සිටි පිරිසටමයි. ආර්ථික අතින් පීඩාවට පත්වී සිටි අය තමයි වසංගත තත්වයෙනුත් බලවත්ම පීඩාවට පත්වුණේ. එදාවේල හොයාගන්නා අය වගේම මාසික පඩි ගන්නා අය වුණත් ආදායම නැතිව පීඩාවට පත්වුනා. හදිසි අවදානමකට මුහුණ දෙන්න ශක්තියක් ඒ අයට තිබුණේ නැහැ. අනික් බරපතලම තත්වය මේ වසංගතයත් දේශපාලන උවමනාව වෙනුවෙන් පාවිච්චි නොකර ඉන්න නොහැකි වී තිබෙනවා. ජාතිවාදය පතුරුවන්න වසංගතය පාවිච්චි නොකර ඉන්න බැරිවෙලා. මුස්ලිම් විරෝධී හැඟීම් අවුස්සන, මුස්ලිම් විරෝධී ප්‍රවණතාවයක් ඇති කිරීමට වසංගතය යොදාගත් ආකාරය ගැන ඇති තරම් උදාහරණ තිබෙනවා. විශේෂයෙන්ම මාධ්‍ය හරහා ජාතිවාදය පැතිවරවීම ඉතාමත්ම පිළිකුල්සහගතයි. මේකේ භයානකකම තියෙන්නේ තනිකරම දේශපාලන ව්‍යාපෘතියක් සඳහා මෙය යොදා ගැනීමයි. දේශපාලන ව්‍යාපෘතියක් හැටියට ජාතිවාදය පාවිච්චි කළත් දැන් එය ඉක්මවා සාමාන්‍ය මට්ටමට එය සමාජගත වී තිබීම භයානකයි. එදිනෙදා සාමාන්‍ය ජීවිතය තුළ පවා මේ අන්තවාදී හැඟීම් ක්‍රියාත්මක වන තැනට පත්වෙලා. මේ සම්බන්ධ වගකීම බලය මෙහෙයවන අය ගන්න වෙනවා. වසංගත රෝගය සම්බන්ධයෙන් සංඛ්‍යා ලේඛන ඉදිරපත් කරන විට ඉදිරිපත් කරන්නේ ‘සැකකරුවන්’ හැටියටයි. රෝගියෙක් සැකකරුවන් හැටියට ආමන්ත්‍රණය කළාම දෙන පනිවුඩය මොකක්ද? රෝගීන් ඉදිරිපත්වීමට ඇති භය නැතිවන ආකාරයටයි භාෂාව පාවිච්චි කරන්න ඕනෑ. රෝගීන් එක ජන කොට්ටාසයක, එක ප්‍රදේශයක, එක රටක කියලා වගකීම පැවරුවහම රෝග නිවාරනයටත් විශාල බාධාවක් ඇති වෙනවා. සමාජයේ කොන් කිරීමකටත් ලක් වෙනවා. මේ හැම දේකින්ම පැහැදිළි වෙන්නේ වසංගත රෝගයකට මුහුණ දෙන්න සමාජ, ආර්ථික, දේශපාලන ප්‍රශ්නයක් හැටියට හඳුනාගෙන ඊට විසඳුම් සෙවීම අවශ්‍ය්‍යයි. එවැනි ඒකාබද්ධ විසඳුමක් වෙනුවට, ජනතාවාදී විසඳුමක් වෙනුවට තමන්ගේ බල ව්‍යාපෘතිය සඳහා වසංගතයත් පාවිච්චි කරන තැනට ආණ්ඩුව තල්ලුවීම ඉතාමත්ම ඛේදවාචකයක්. මේ නිසා ජනතාවත් ඉතාමත්ම භයානක තැනකට තල්ලු කරලා තිබෙනවා. දැන් රජය අපිව ආරක්‍ෂා නොකරන බව පැහැදිලියි. ඔවුන් සෑම තීරණයක්ම ගන්නේ දේශපාලන අරමුණකින් බව පැහැදිලියි. අපි එකිනෙකාව රැකබලා ගන්න අපිටම සිදුවෙනවා. එය නොවිය යුතු දෙයක්. රජය ජනතාව ගැන සිතා වැඩ නොකරන බව සිීමාකිරීම් ලිහිල් කිරීමෙන් පැහැදිලියි.” ආණ්ඩුව මැකොසට කරන බලපෑම් පරාජය කළ යුතුයි – ජවිපෙ ජාතික සංවිධායක බිමල් රත්නායක මහතා “මාසයකට අධික කාලයක් තිස්සේ කොරෝනා වසංගත පාලනයට පවත්වාගෙන ගිය අත්‍යාවශ්‍ය ක්‍රියාමාර්ග අත්හැරීමට ආණ්ඩුව තීරණය කර තිබෙනවා. ඇඳිරි නීතිය රාත්‍රී 8 සිට උදේ 5 දක්වා ක්‍රියාත්මක කරන බව නිවේදනය කර තිබෙනවා. නමුත් කොරෝනා වෛසරය රාත්‍රී කාලයේ වැඩිපුර ව්‍යාප්ත වන බව සොයාගෙන නැහැ. ඒ අතර ආණ්ඩුව පැත්තෙන් ජනතාවට දී තිබෙන්නේ කොරෝනා උවදුර අවසන් කියන පණිවඩුයද? ජාතික වශයෙන් ප්‍රමුඛවී තිබෙන ප්‍රශ්න කිහිපයක් අපි හඳුනාගන්නවා. ජනතාවගේ පැත්තෙන් හිතුවාම කොරෝනා වසංගතය නතර කරගැනීම පළවැනි ප්‍රශ්නය හැටියට තියෙනවා. දෙවැනි ප්‍රශ්නය, කොරෝනා මර්දනයට ගෙන තිබුණු ක්‍රියාමාර්ග නිසා ක්‍ෂේත්‍ර රාශියක් බිඳවැටීමෙන් ජනතාවට සිදුවී තිබෙන පීඩාවත් ජාතික ආර්ථිකයට සිදුවී තිබෙන හානියත් ගොඩනගා ගැනීම. තුන්වැනිව, මැතිවරණය පවත්වන්නේ කොහොමද කියන එක. විදේශගත ශ්‍රී ලාංකිකයන් ගෙන්වා ගැනීම, දරුවන්ගේ බිඳවැටී තිබෙන අධ්‍යාපනය ගොඩනගා ගැනීම වැනි ප්‍රශ්න රාශියක් තිබෙනවා. ඒ අතර මූලිකවම තිබෙන්නේ ඉහත කී ප්‍රශ්න තුන බව පැහැදිලියි. මේ ප්‍රශ්න තුනටම එකට විසඳුම් දෙන්න පුළුවන් නම් හොඳ තත්වයක්. නමුත් ලෝකයේ කිසිම රටකට මේවට එකවර උත්තර හොයන්න බැහැ. අපේ රටටත් ඒක කරන්න බැහැ. ආර්ථික ප්‍රශ්නවලට මුල්තැන දෙන්න ගියොත් බටහිර සහ යුරෝපා රටවල් අත්දැකීම වගේ වසංගතයෙන් විශාල පිරිසක් මියයාමත් බරපතල ආර්ථික කඩා වැටීමත් කියන ප්‍රතිවිපාක දෙකම එකවිට ලැබෙනවා. මැතිවරණය කියන්නේ ඡන්ද දිනයේදී ඡන්දය දැමීම විතරක් නෙවෙයි. නාමයෝජනා ලබාගැනීමෙන් පසු සති 5ත් 8ත් අතර කාලයක් තුළ මැතිවරණය පැවැත්වීම නීත්‍යානුකූල තත්වයයි. මේ කාලය දීලා තිබෙන්නේ දේශපාලන පක්‍ෂවලට ජනතාව සමඟ දේශපාලන සංවාදයකට. මැතිවරණය එකට ගත්තොත් රැස්වීම් පැවැත්වීම, සාකච්ඡා පැවැත්වීම, නිසා පොදුවේ රටේ අනෙකුත් කටයුතු අඩපනවීම සිදු වෙනවා, කොරෝනා වසංගතය මැඩපැවැත්වීමත් ආර්ථිකය ගොඩනැගීමත් පසුපසට තල්ලු වෙනවා. මැතිවරණය මුලට ගැනීමෙන් අනෙක් ප්‍රශ්න දෙකෙන් එකකටවත් උත්තර ලැබෙන්නේත් නැහැ. ඒ නිසා එකට ගන්න වෙන්නේ කොරෝනා වසංගතය පාලනය කිරීමයි. බිඳවැටුනු ආර්ථික සහ සමාජයීය ජීවිත ගොඩනැගීම දෙකටත් මැතිවරණ පැවැත්වීම හෝ කල්දැමීම තුනටත් ගන්න වෙනවා. මේ තුළින් කියවෙන්නේ පාර්ලිමේන්තුවේ මුදල් වෙන් කරගැනීමේ කාර්යභාරය, නීති සම්පාදනයේ කාර්යභාරය, ජනතාවගේ ප්‍රශ්න ඉදිරිපත් කිරීම අත්හැරිය යුතු බව නෙවෙයි. නමුත් පවතින තත්වය යටතේ කොරෝනා වංසගත මැඩ පවත්වන අතර සමහර කටයුතු කළ නොහැකි බව තේරුම් ගැනීම අවශ්‍යයයි. විශේෂඥ වෛද්‍ය නිහාල් අබේසිංහ මහතා පෙන්වා දුන් පරිදිම මේ ලිහිල්කරණයට යන්නේ සෞඛ්‍ය අංශවල කිසිදු අනුමැතියකින් නොවෙයි. අඩු තරමින් ආණ්ඩුවට බොහොම හිතවත් සෞඛ්‍ය කණ්ඩායම්වල හෝ අනුමැතියකින් නොවෙයි. කොරෝනා මර්දනයට ගත යුතු අත්‍යාවශ්‍ය කරුණු පවා නොගෙන කොහාම හරි මැතිවරණයකට යන අරමුණක් ආණ්ඩුවට තිබුණා. මැතිවරණ කොමිසම එය කල් දැමීමට පෙර සෞඛ්‍ය ඇමතිවරිය පවා ඡන්දය පැවැත්වීම ගැන කතා කළා. ගෝලීය වසංගතයක් ගැන ලෝක සෞඛ්‍ය සංවිධානය අනතුරු අඟවා දවස් 45කට පස්සේ පවා සාක් රාජ්‍ය නායක සාකච්ඡාවේදී ජනාධිපතිවරයා කීව්වේ ඡන්දය පවත්වන බවයි. කොරෝනා අවම කරගන්න තිබුණු ඉඩකඩ මේ විදිහට අහිමි කරගත්තා. ආරම්භයේදී ජනතාවගේ ජීවිත බිලිදෙමින් කටයුතු කළා වගේම මේ අවස්ථාවේ ක්‍රියාත්මක වෙන්න ඒ බලලෝභී දේශපාලන උවමනාවන් වෙනුවෙන්. විශ්වවිද්‍යාල මහාචාර්යවරුන්, ප්‍රජා සෞඛ්‍ය පිළිබඳ විශේෂඥ වෛද්‍යවරුන්, වෙනත් විශේෂඥ වෛද්‍ය කණ්ඩායම් උපායමාර්ග සකස් කිරීමටත් ක්‍රියාත්මක කිරීමටත් යොදා ගැනීමයි කළ යුත්තේ. ආණ්ඩවුට කරන්න තිබුණේ ජනතාවට අවශ්‍ය මූලික පහසුකම් සපයමින් කොරෝනා මර්දනයට අවශ්‍ය යටිතල පහසුකම් සැපයීමයි. ආණ්ඩුව ඒ මුකුත් කළේ නැහැ. රුපියල් 5,000 දීමනාවත් ජනතාවට දෙන්න තවමත් ඉල්ලුම්පත්‍ර පුරවනවා. මේ තත්වය නිසා ක්‍ෂෙත්‍රයේ විශේෂඥ කණ්ඩායම් සමාජ මාධ්‍ය ඔස්සේත් වෙනත් විදියට යෝජනා අදහස් ඉදිරිපත් කරමින් තිබෙනවා. මෙවැනි විශේෂඥ කණ්ඩායම් තමයි ලෝකයේ වෙනත් රටවල්වල දිනපතා ප්‍රධාන මාධ්‍ය තුළින් ජනතාව ආමන්ත්‍රණය කරන්නේ. වුහාන්වල සිදු කළේත් එහෙමයි. නමුත් අපේ රටේ විශේෂඥයින්ට සිදුවී තිබෙන්නේ සමාජ මාධ්‍යවලට තමන්ගේ යෝජනා ඉදිරිපත් කරන්නයි. විශේෂඥයන් පැත්තකට දාලා දේශපාලන ඉලක්ක මත වැඩ කරනවා. ලෝක සෞඛ්‍ය සංවිධානය ලබාදී තිබෙන නිර්ණායක අනුවත් ආණ්ඩුවේ මේ ක්‍රියාමාර්ගය සමාන්තර වෙන්නේ නැහැ. මැතිවරණය සඳහා ජනතාව බිලිදෙන ක්‍රියාවලියකට ආණ්ඩුව අවතීර්ණවී තිබෙන බව අපිට පැහැදිලියි. ලංකාවට වඩා අඩුවෙන් කොරෝනා වසංගතය තිබෙන මාලදිවයින, වියට්නාම පවා මෙවැනි ලිහිල් කිරීමක් සිදුකර නැහැ. ක්‍රමානුකූලව තෝරා බේරාගෙන ලිහිල් කිරීම කළ යුතුයි. නමුත් එහෙම නොකර ආණ්ඩුව මේ අනුගමනය කරන ක්‍රියාමාර්ග කවුද අනුමත කරල තිබෙන්නේ? දකුණු කොරියාව වැනි රටවල රෝගය වැළඳී නීරෝගී වූවන් නැවත රෝගයට ගොදුරුවීමේ ප්‍රවණතාවයක් තිබෙනවා. මැතිවරණයක් කියන්නේ ලෝකයේ ඕනෑම රටක් අනුගමනය කරන විශාලම සංවිධානමය කාර්යභාරයක්. ඊයේ(18) අලුතින් රෝගීන් 10දෙනෙක් හොයා ගත්තා. එහෙම වෙලාවකදී පාලන ක්‍රියාමාර්ග ඉවත් කිරීම නුසුදුසු බව සාමාන්‍ය ජනතාවටත් තේරෙනවා. ලෝකයේ කිසිම රටක් මෙවැනි කටයුතු නොකර තිබියදී ආණ්ඩුව මේ ක්‍රියා කරන්නේ ජනතාව බිලි දෙමින් මැතිවරණයට යන්නයි. අන් කිසිවෙකුට මැතිවරණයට ඇති සාධාරණ අවස්ථාව අහිමි කිරීමේ උත්සහය ජාතික ජන බලවේගය හෙලා දකිනවා. රටකට මැතිවරණයත් පාර්ලිමේන්තුවත් අවශ්‍ය බව ඇත්ත. නමුත් නිදහස් හා සාධාරණ මැතිවරණයක් පැවැත්වීම ආණ්ඩුක්‍රම ව්‍යවස්ථාවට අනුව මැතිවරණ කොමිසමේ වගකීමක්. නිදහස් හා සාධාරණ මැතිවරණයකට අවශ්‍ය පරිසරය සකස් කරදීම ජනාධිපතිවරයාගේ වගකීමක්. එය ආණ්ඩුක්‍රම ව්‍යවස්ථාවෙන් ජනාධිතිවරයාට පැවරී තිබෙන වගකීමක් මිස ගෝඨාභය රාජපක්‍ෂ මහත්තයාට ඕනෑ නම් කරන්න, ඕන නැත්නම් නොකර ඉන්න පුළුවන් දෙයක් නෙවෙයි. රට සාමාන්‍ය තත්වයට පත් වෙන්නේ නැතිව මැතිවරණ ව්‍යාපාරයක දේශපාලන පක්‍ෂ නියැලෙන්නේ කොහොමද? ඇඳිරි නීතිය ලිහිල්කිරීම සම්බන්ධයෙන් ජනාධිපති කාර්යාලය නිකුත් කර තිබෙන වාර්තාවේම “සියලු ආකාරයේ උත්සව, වන්දනා සහ විනෝදා චාරිකා, සැණකෙළි, පෙරහැර, රැස්වීම් ආදිය නැවත දැනුම් දෙනතුරු තහනම් කර ඇත. ජනයා ඒකරාශීවීම වෛරස ව්‍යාප්තිය පාලනයට බාධාවක් වන බැවින් ආගමික උත්සවද අත්හිටුවන ලෙස ඉල්ලා සිටිනු ලැබේ” යනුවෙන් සඳහන් වෙනවා. මේ කියන විදිහට වෙසක් උත්සව කරන්නත් බැහැ. රැස්වීම් කරන්නත් බැහැ. එහෙම කියන ගමන් ජනාධිපතිවරයා තර්ජනාත්මක ලිපි මගිනුත් අගමැතිවරයා තර්ජනාත්මක ප්‍රකාශන මගිනුත් මැතිවරණ කොමිසමට බලපෑම් කරනවා. “කෙසේ හෝ ඔබ දිනයක් නියම කරන්න.” කියලා. පැහැදිලි පරස්පරයක් තිබෙනපවා. මැයි 11 පාසැල් පටන් ගන්න සූදානම් වෙන්නේ ලෝකය පුරාම අත්හිටුවා තිබියදී. රෝගයෙන් ඔවුන්ට සිදුවිය හැකි අනතුරු ප්‍රමාණය අඩු වුණාට දරුවන් වාහකයන් විය හැකියි. ලංකාවේ 30ක් සිටිය යුතු පංති කාමරයක 50ක් විතර පුරවා තිබෙන විට මීටරයේ පරතරය වෙනුවට සෙන්ටි මීටරයක පරතරයක්වත් තියාගන්න බැහැ. මේ තත්වය තුළ කොරෝනා මර්දන ක්‍රියාමාර්ග ඉවත් කිරීමේ පදනමවී තිබෙන්නේ ආර්ථික වශයෙන්, සමාජයීයමය වශයෙන්, සෞඛ්‍යමය වශයෙන් ඕනෑම මිලක් ගෙවා ඡන්දය පැවැත්වීම ආණ්ඩුවේ එකම අරමුණ බව තහවුරු කර තිබෙනවා. මේ තියෙන්නේ දිගු කාලීනව එන ව්‍යවස්ථාදායකය, විධායකය සහ අධිකරණය අතර ගැටුමක්. ව්‍යවස්ථාවෙන් ජනාධිපතිවරයාටත්, ව්‍යවස්ථාදායකටයත්, අධිකරනයටත් වගේම මැතිවරණ කොමිසමටත් බලතල ප්‍රමාණයක්දී තිබෙනවා. නමුත් අද කරමින් ඉන්නේ පාර්ලිමේන්තුව වහලා මැතිවරණ කොමිසමට ව්‍යවස්ථාවෙන් ලබාදී තිබෙන බලතල තර්ජනයකට ලක්කරලා විධායකයේ අත්තනෝමතික හැසිරීමක්. ව්‍යවස්ථාවට අනුව මැතිවරණය පවත්වන්න මැතිවරණ කොමිසමට බැරි වුණොත් ඊළඟ ටික කරන්න ඕනෑ කවුද කියලා ඒ ව්‍යවස්ථාවේම පැහැදිලිව දක්වා තිබෙනවා. එවැනි අවස්ථාවක ජනාධිපතිවරයා කටයුතු කළ යුත්තේ කෙසේද කියලා සඳහන් වෙනවා. ආණ්ඩුවේ එක මාධ්‍යයක සඳහන් කර තිබුණා, මැතිවරණය පැවැත්වීමේ බලය ජනාධිපතිවරයාට තියෙනවා කියලා. එහෙම බලයක් ජනාධිපතිවරයාට නැහැ. මැතිවරණයට අදාල පරිසරය සකස් කිරීමේ වගකීම විතරයි තියෙන්නේ. නමුත් අද මුග්ධ තර්ක ඉදිරිපත් කරමින් කොමිසමටත් බලපෑම් කරමින් සිටිනවා. මැතිවරණ කොමිසමේ අත අඹරවලා ආණ්ඩුගැති පෞද්ගලික මාධ්‍යයත්, රාජපක්‍ෂ ගැති රාජ්‍ය මාධ්‍යයත් සිදුකරන බලපෑම් අපි පැහැදිලිව හෙළා දකිනවා. ව්‍යවස්ථාව හදලා තියෙන්නේ එක ආයතනයකට ඕනෑ විදිහට වැඩ කරන්න නෙවෙයි. ආයතන ඔක්කොම එකතු වෙලා සාමූහිකව වැඩ කරන්න. නමුත් මෙතන ඉටු කරගන්න සූදානම් වෙන්නේ ඒකාධිපති උවමනාවක්. නාමයෝජනා බාරගන්න ඉස්සර සෞඛ්‍ය ඇමතිවරිය කරපු ප්‍රකාශ අපි දැක්කා. ඒ වගේම මෑතකදී තිලංග සුමතිපාල ඩෙංගු වසංගතයේදී 109ක් මිය ගියත් රට වැහුවේ නැති බවත් කොරෝනාවලින් 07දෙනක් මියගිය තත්වය යටතේ මැතිවරණ තියන්න බැරි ඇයි කියලා ප්‍රශ්න කළා. අඩු ගානේ ක්‍රිකට් පාලක මණ්ඩලයේ සභාපතිවරයා හැටියට ෆුට් බෝල්වලයි, ක්‍රිකට්වලයි වෙනසවත් තේරුම් ගන්න බැරිද කියලා අහන්න සිදුවෙනවා. අඩු ගානේ ක්‍රිකට් සහ ජිල් බෝල ගහන එක අතරවත් වෙනස තේරුම් ගන්න පුලුවන් නම් මෙැවනි ප්‍රකාශ නොකරන බව අපි කල්පනා කරනවා. ඒ වගේම විජේදාස රාජපක්‍ෂ මහත්තයාත් මැතිවරණ කොමිසමට යම්කිසි තර්ජනාත්මකව ලියලා තිබුණා. මෙතුමා තමයි ජනාධිපති මෛත්‍රීපාල සිරිසේන මහත්තයා අමාරුවේ දැම්මේ. නීති විරෝධීව අග්‍රාමාත්‍යවරයා ලෙස මහින්ද රාජපක්‍ෂ මහත්තයා පත් කරන්න නීති උපදෙස් දීලා ඔහුව නැති කළෙත් මෙයා. ලෝකයේ පළවැනි ඉන්ටඩික් වෙච්ච අගමැති බවට මහින්ද රාජපක්‍ෂ මහත්තයා පත්වුණේ මේ නීති උපදෙස් නිසයි. අපි දන්නා තරමින් මෛත්‍රීපාල සිරිසේන ජනාධීපතිවරයා පාර්ලිමේන්තුව නීති විරෝධීව විසුවරුවා හැරියේත් මෙයාගේ නීති උපදෙස් මතයි. මේ නීති තර්කය වැරදි බව ශ්‍රේෂඨාධිකරණයේ විනිශ්චයකාරවරුන් හත් දෙනක් ඒකමතික තීන්දුවක් දුන්නා. මේ නිතිවේදියාම දැන් මැතිවරණ කොමිසමට කරන තර්ජනතාත්මක උපදෙස් දෙන බව අපි දකිනවා. මෙවැනි කේවට්ට නීති උපදෙස් ගන්න එපා කියලා මැතිවරණ කොමිසමෙන් අපි ඉල්ලා සිටිනවා. මැකොසට රටේ සාමාන්‍ය තත්වය තේරෙනවා. රට තේරුම් ගන්න චක්‍රලේඛ අවශ්‍ය වෙන්නේ නැහැ. රට තේරුම් ගන්න සෞඛ්‍ය විද්‍යා අංශවල නිර්දේශ, සාමාන්‍ය ජනතාවගේ මනෝභාවය, කොරෝනා සම්බන්ධයෙන් ලෝක සෞඛ්‍ය සංවිධානය ලබාදී තිබෙන නිර්නායක වගේ සියලුම තත්වයන් සලකා බලන්න ඕනෑ. රටේ නීතිය කිසිම තැකීමක් නැතිව ඩලස් අලහප්පෙරුම හා කාන්චන විජේසේකර මීට මාසයකට විතර කලින් දේශපාලන රැස්වීම් කළා. ඒ සම්බන්ධයෙන් කළ පැමිණිලි ගැන අවම පරීක්‍ෂණවත් සිදුවන්නේ නැහැ. දින කිහිපයකට කලින් බන්දුල ගුණවර්ධන ඇමතිවරයාගේ ඡන්ද ප්‍රචාරණ රැස්වීම් හෝමාගමදී කළා. මේවාට නීතිය ක්‍රියාත්මක වුනේ නැහැ. අමු අමුවේ ජාතිවාදී සහ අන්තවාදීව ගෙනයන ප්‍රචාරත් මඩ ප්‍රහාරත් ගෙනයන ඒවා සම්බන්ධයෙන් කරන පැමිණිලි කිසිම පරීක්‍ෂණයක් සිදු කෙරෙන්නේත් නැහැ. සමාජ මාධ්‍ය හරහා ආණ්ඩුවෙන් පඩි ලබන පුද්ගලයන් දැවැන්ත මඩ ප්‍රහාරයන් ගෙන යනවා. අනුර දිසානායක සහෝදරයාත් නලින්ද ජයතිස්ස සහොදරයාත් මමත් මේ සම්බන්ධයෙන් අපරාධ පරීක්‍ෂණ දෙපාර්තමේන්තුවට පැමිණිලි ගණනාවක් ඉදිරිපත් කළා. නමුත් කිසිම පරීක්‍ෂණයක් නැහැ. කියුබානු ජනාධිපතිවරයා පවා හෑල්ලුවට ලක් කරමින් රාජපක්‍ෂවාදී පඩි ලබන කණ්ඩායම් ගෙනගිය ප්‍රචාර සම්බන්ධයෙන් විදේශ අමාත්‍යාංශ්‍යට පැමිණිලි කළා. ඒ කිසිදු පරීක්‍ෂණයක් නැහැ. හැබැයි ආණඩුවේ අඩුපාඩුකම් ඉදිරිපත් කරමින් සමාජ මාධ්‍යවල කරුණු පළකරපු අය අත්අඩංගුවට ගත්තා. හැබැයි නීති කඩන, ජාතිවාදී ප්‍රචාර කරන කිසිකෙනෙක් අත් අඩංගුවට ගත්තේ නැහැ. මේ තත්වයක් තුළ සෞඛ්‍ය කාර්ය මණ්ඩල, පොදුජනතාව, විශාල කැපකිරීමක් ආර්ථික සමාජයීය වශයෙන් කර තිබෙනවා. ඒ සියල්ල නොතකා මැතිවරණයකට යන්න ආණ්ඩුව ක්‍රියාකිරීම ජනතාවගේ ජීවිත වගේම ආර්ථික වශයෙනුත් රටත් තවත් ගිලිහීමක් වෙන්න පුළුවන්. සෞඛ්‍ය අංශවල උපදෙස් මත ක්‍රමානුකූලව රට නිදහස් කිරීමයි කළ යුත්තේ. ඉන් පසුව ජනතාවගේ ආර්ථික ජීවිත ගොඩනැගීමට කාලයක් වෙන්කර විදේශගතව හිරවෙලා ඉන්න ලාංකිකයන් ගෙන්වා ගෙන නිරෝධායනය කර ජනතාවගේ පැත්තෙන් තිබෙන මූලික ගැටලු අවම වශයෙන හෝ විසඳා පාර්ලිමේන්තු මැතිවරණයක් පැවැත්වීමයි කළ යුත්තේ. ඒඅනුව ජනතාවට කැමති පාලනයක් පත්කර ගැනීමේ අවස්ථාව සලසා දීමයිකළ යුත්තේ. එසේ නැතිව දේශපාලන වාසි ගැනීමට යෑම රට බරපතල අනතුරකට හෙලීමක් හැටියටයි ජාතික ජන බලවේගය දකින්නේ. ආගමික නායකයන්, විද්වතුන්, බහුජන නායකයන් සියලුම දෙනානේ අපි ඉල්ලා සිටින්නේ මැතිවරණ කොමිසමේ අත අඹරවා මැතිවරණයක් දිනාගැනීමට ආණ්ඩුව ගෙනයන මේ උත්සාහය පරාජය කළ යුතු බවයි. ඒ වගේම නිදහස් හා සාධාරණ මැතිවරණයක් පවත්වා ගැනීමට අවශ්‍ය පරිසරය ගොඩනගා ගැනීමටත් සාමූහිකව ක්‍රියා කළ යුතුයි කියන ඉල්ලීමත් අපි කරනවා. කොරෝනාත් ප්‍රජාතන්ත්‍ර විරෝධී ඒකාධිපති බල උන්මාදයත් පරදවන්න ඒකරාශී වෙන්න කියලා ඉල්ලා සිටිනවා.”", "URL": "https://lankatruth.com/si/?p=92614", "Category": "පුවත්", "Parent URL": null}