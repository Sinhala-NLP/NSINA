{"Source": "Lankatruth", "Timestamp": "January 2, 2022", "Headline": "හොරු කණ්ඩායම් දෙකම එළවලා ජනතා ආණ්ඩුවක් හදන්න එක්වෙන්න", "News Content": "රට මේ වන විට ඇද දමා තිබෙන බරපතල අගාධයෙන් ගොඩ ගැනීම සඳහා මේ දක්වා බලයේ සිටි හොරු කණ්ඩායම් දෙකම පලවා හැර ජනතා විමුක්ති පෙරමුණ ප්‍රමුඛ ජාතික ජන බලවේගය සමඟ එක්වන ලෙස ඉල්ලා සිටී.  අද (02) ජනතා විමුක්ති පෙරමුණේ ප්‍රධාන කාර්යාලයේ පැවැත්වූ මාධ්‍ය හමුවකට එක්වෙමින් එම පක්ෂයේ ප්‍රධාන ලේකම් ටිල්වින් සිල්වා මෙම ඉල්ලීඹ කළේය. මෙම මාධ්‍ය හමුවට ජවිපෙ මධ්‍යමකාරක සභික සමන්මලී ගුණසිංහ සහෝදරිය සහ නීතිඥ සුනිල් වටගල ද එක්වී සිටියහ. මෙම මාධ්‍ය හමුවේදී ඔවුන් දැක්වූ සම්පූර්ණ අදහස් පහත පළවේ.“අපේ රටේ ජනතාව ඉතිහාසයේ කවරදාටත් වඩා විශාල අර්බුද රැසකට මුහුණදෙමින් ඉන්නවා. භාණ්ඩ මිල වැඩිවෙලා, භාණ්ඩ හිගයක් ඇතිවෙලා, පෝලිම් හැදිලා, පොහොර නැහැ කෘෂිකර්මාන්තය බිඳ වැටිලා. උයාගන්න ගෑස් නැහැ. මේවැනි මහා අර්බුදයක් තියෙද්දී ආණ්ඩුව ගන්නා ක්‍රියාමාර්ග ඉතාම බරපතලයි. ජනාධිපති කිසි ප්‍රශ්නයකට වගකියන්නේ නැහැ. ජනාධිපතිවරයා ඇතුළු ආණ්ඩුව රටට විහිළු සපයමින් ඉන්නවා. වියත් මගේ අය කිව්වේ සුපිරිම ආණ්ඩුව හදනවා; ගෝටාභය තමයි මේ රටේ බිහිවෙන හොඳම නායකයා කියලා. විමල් වීරවංශ කිව්වේ ගෝටාභය ලීක්වාන් යූ, මහින්ද මහතීර් මොහොඩ් වගේ, දෙන්නම එකතු වුණු ආණ්ඩුවක් කොහොම වෙයිද කියලා. දැන් අපිට පේනවා දෙන්න එකතුවෙලා රටට කරන විනාශය මොකක්ද කියලා. බොරු කියලා ආණ්ඩුවක් හදපු වියත්මඟට, විමල් වීරවංශලා ඇතුළු ආණ්ඩුවට මේ විනාශයේ වගකීමෙන් මිදෙන්න පුළුවන්ද? පහුගිය කාලේ ජනාධිපතිතුමා කඩේ ගියා, පොලේ ගියා; හමුදාව දැම්මා ඒ හැම දේම කරලා අන්තිමට මිල පාලනයත් ඉවත් කළා. දැන් මිල හිතුමතේ වැඩි වෙනවා. හාල් මුදලාලිලා එළවලු තොග මුදලාලිලා කීප දෙනෙක් රටේ මිල පාලනය කරනවා. ඒ වගේම භාණ්ඩ හිගයක් ඇතිවෙලා. ගෑස්, කිරිපිටි, සහල්, සිමෙන්ති සෑම දේම හිගයි. පෝලිම් හැදිලා. ආණ්ඩුවේ වගකීම තමයි ජනතාවට අත්‍යාවශ්‍ය භාණ්ඩ හිගයකින් තොරව ලබාදීම. ගෑස් නැතුව ජනතාව බරපතල ගැටලුවකට මුහුණ පාලා. මහා පරිමාණ හෝටල්වල, සංචාරක හෝටල්වල ගෑස් නැතුව උයන්න පුළුවන්ද? තරු පහේ හෝටල්වල දර ලිපේ උයන්න පුළුවන්ද? සංචාරකයින් පවා ගෑස් පෝලිම්වල. ගෑස් සංයුතිය වෙනස් කරලා ගෑස් ලිප් පිපුරුවා, දේපළ හානි වුනා. ජීවිත හානි වුනා. ජනාධිපතිට තවමත් මේකට විසඳුමක් දෙන්න බැරි වුනා. කොමිසමක් දාලා වාර්තාවක් ගත්තා. සති දෙකක් පහුවෙලා ගත්ත ක්‍රියාමාර්ගයක් නෑ. ගෑස් සංයුතිය වෙනස් කරලා මේ තරම් විනාශයක් කරපු නිලධාරීන්ට ගන්නා පියවර මොකක්ද? ජනතාවට වෙච්ච හානියට වන්දි ගෙවනවද? මේ කිසිවකට ආණ්ඩුවට උත්තර නැහැ. තුනේ දෙකේ ආණ්ඩුවක් දුන්නා. 20 සම්මත කරලා දුන්නා. ඉල්ලපු බලතල සියල්ල දුන්නා. 20 සම්මත කරලා ගත්ත බලයෙන් මොනවද කරල තියෙන්නේ. අත්‍යාවශ්‍ය භාණ්ඩ ටික දෙන්න බැහැ. බලය පාවිච්චි කරලා ජනාධිපති කරන්නේ කිරි කඩ වහන එක. ෆේස්බුක් එකේ ලියන අය සීඅයිඩීයට ගෙන්වන එක. ජනතාව වෙනුවෙන් නම් විධායක බලය පාවිච්චි කරලා වැඩක් කරල නැහැ. ජනතාවට වග නොකියන ආණ්ඩුවක් නිසා රට අරාජික වෙලා. 2015 හදපු ආණ්ඩුව කාලේ රට අරාජික වුණු නිසා තමයි ගෝටාභය බලයට ගෙනාවේ. නමුත් දැන් ඊට වඩා අරාජිකවෙලා. රටේ ආණ්ඩුවක් නැති තරම්. ආණ්ඩුවේ අය නෑදෑ ගමන්, වන්දනා ගමන් යනවා රට අයාලේ යනවා. මේ අර්බුදය ස්වාභාවික අර්බුදයක් කියල පෙන්වන්න ජනාධිපතිවරයා උත්සහ කරමින් ඉන්නවා. මේ අර්බුදය ස්වභාවික නැහැ. වසර 73ක් අනුගමනය කළ ආර්ථික ගමන්මගේ තර්කානුකූල ප්‍රතිඵලය මේක තමයි. ඒ වගේම මේ ආණ්ඩුව භාවිතා කළ මෝඩ මුග්ධ අඥාණ ක්‍රියාමාර්ග විසින් තමයි මේ අර්බුදය කැඳවලා තියෙන්නේ. ආහාර ප්‍රශ්නයක් ඇතිවෙලා, එළවලු ගිනි ගණන්. සහල් හිගයක් ඇතිවෙලා. ආනයනය කරන්න වෙලා. ඒත් ආනයනය කරන්න ඩොලර් නැහැ. මේ සියල්ල සිදුවුණේ ස්වභාවික ව්‍යවසනයක් නිසාද? නැහැ. මේක ගෝටාභය විසින් හදපු විනාශයක්. කෘෂිකර්මය ගොඩගන්න බැරි තැනකට වැටිලා. එහෙම වෙලත් ආණ්ඩුව වැරැද්ද හදාගන්න සූදානම් නැහැ. නිලධාරීන් එලවලා මේක යටගහන්න හදනවා. මේ ආහාර හිගයේ සම්පූර්ණ වගකීම ජනාධිපතිවරයා භාරගත යුතුයි. ඒ වගේම ආණ්ඩුවේ බදු ප්‍රතිපත්තිය වෙලා තියෙන්නේ තමන්ගේ හිතවතුන්ගේ ලාබය වැඩි කරන ක්‍රමයක්. එහෙම නැතුව ආණ්ඩුවට ආදායම් එකතු කර ගන්නා බදු ප්‍රතිපත්තියක් නෙවෙයි. වැට් බදු අඩුකරනවා කිව්වා. ඒ වාසිය ගියේ ජාවාරම්කාර ව්‍යාපාරිකයින්ට. ජනතාවට වෙච්ච වාසියක් නැහැ. සීනි බදු අඩු කළා. පොල් තෙල් බදු අඩුකළා. ඒ වාසිය ගත්තේ හිතමිතුරු ව්‍යාපාරිකයින් මිස ජනාතාව නෙවෙයි. අල සහ ළුෑණු බදු අඩු කරනවා කිව්වා. මිල පාලනයක් නැතුව බදු කළාට ඒ වාසිය පාරිභෝගිකයාට ලැබෙන්නේ නැහැ. වාසිය ලැබෙන්නේ ආනයනකරුටයි. බදු අඩු කළාට මේ වෙනකොටත් අත්‍යාවශ්‍ය භාණ්ඩ සහිත කන්ටේනර් 1500ක් පමණ වරායේ හිරවෙලා ඩොලර් නැතුව නිදහස් කර ගන්න බැරිව. ඒ නිසා ආණ්ඩුවේ ක්‍රියාමාර්ග සියල්ල තිබෙන්නේ රට විනාශ කරන පැත්තටයි. මේ ආණ්ඩුව ගෙනාවේ රට රකින්න කියලා. රට රකින විරුවා කියලා සිංදුත් කිව්වා. සම්පත් විකුණන්නේ නෑ විකුණපුවත් ගන්නවා කිව්වා. නමුත් දැන් රටට ඉතාම වැදගත් සම්පත් කීපයක් විකුණන්න යනවා. නැගෙනහිර ජැටිය විකිණීමට එරෙහිව විශාල විරෝධයක් ආවා. ආණ්ඩුව ඒ වෙනුවට බටහිර ජැටිය ඉන්දියාවේ අදානි සමාගමට දුන්නා. ත්‍රිකුණාමලයේ තෙල් ටැංකි ටිකත් ඉන්දියානු සමාගමකට දෙන්න හදනවා. විරෝධයන් මැද ප්‍රමාද වුනාට කයිවාරු ගහන පච කෙලින ඊනියා දේශප්‍රේමී ගම්මන්පිල මේ තෙල් ටැංකි ටික ඉන්දියාවට දෙන්න හදනවා. ඉන්දියානු සමාගමට බදුදීලා තිබුණ තෙල් ටැංකි නැවත ලංකාවට ලබාගන්න පුළුවන්කම තිබියදී තවත් අවුරුදු 50කට ඉන්දියානු සමාගමට බදු දෙන්න යනවා. ඩොලර් ලබාගන්න පුළුවන් මාර්ග විකුණලා දානවා. අවුරුදු 05ට බලයට ඇවිත් රටේ සම්පත් අවුරුදු 50ට 60ට බදු දෙනවා. රනිල් මෛත්‍රී ආණ්ඩුවත් කළේත් එහෙමයි. ජනතාවට කොලේ වහලා සමාගමක් හදල තෙල් ටැංකි 61ක 49%ක අයිතිය ඉන්දියාවට දෙන්න යනවා. ණයට අරන් කාලා විනාශ කරලා දැන් ණයෙන් බේරෙන්න රට පාවාදෙමින් ඉන්නවා. ඉන්දියාව පාවිච්චි කරන තෙල් ටැංකිවලට අමතරව ඉතිරි තෙල් ටැංකි ටිකත් ඉන්දියාවටම දෙන්න ගහන ගේමක් මෙතන තියෙන්නේ. ඒ වගේම කෙළවරපිටිය එල්එන්ජී බලාගාරයේ 40%ක අයිතිය ඇමරිකාවට දුන්නා. රටේ ස්වෛරීත්වයට ජාතික ආරක්ෂාවට වැදගත් සම්පත් සියල්ල ආණ්ඩුවේ අයිතිය අහිමිකරගෙන පිටරටවල්වලට විකුණමින් යනවා. බලශක්ති ක්ෂේත්‍රය කියන්නේ ජාතික ආරක්ෂාව සමඟ ගැටගැහුණු එකක්. මේ ආණ්ඩුව බල ශක්ති ක්ෂේත්‍රයට අදාල සියල්ල පිටරට සමාගම්වලට පාලනය කරන්න ඉඩ හදමින් ඉන්නවා. රට රකින්න, මව්බිම ආරක්ෂා කරන්න, මව් බිම වෙනුවෙන් පණ දෙන්න කියලා ආපු ආණ්ඩුව රටේ සම්පත් ටික විකුණමින් ජාතික අපරාධයක් කරනවා. වරාය කියන්නේ රටේ ආර්ථිකයට වැදගත් එකක්. හම්බන්තොට වරාය වසර 99කට චීනෙට දීලා. කොළඹ වරායේ තියෙන ජැටි කිහිපයක්ම ලංකාවට අයිති නැහැ. වරාය සේවා, විදුලි බෙදාහැරීම, ඉන්ධන බෙදාහැරීම රට සතුව නැත්නම් ලංකාවේ ස්වෛරීත්වය ගැන විශ්වාසයක් කොහෙන්ද? අපේ රට විදේශ රටක කොලණියක් බවට පත්වෙනවා. අපේ රටේ ආහාර සුරක්ෂිතතාවයට මොකද වුනේ. රටක මිනිස්සුන්ට කන්න තියෙනවනම් රටේ ආහාර සුරක්ෂිතතාවය තියෙනවනම් ඒ රට වට්ටන්න බැහැ. නමුත් පහුගිය කාලේ මේ ජනාධිපති සහ ආණ්ඩුව රටේ ආහාර සුරක්ෂිතතාවය නැති කරලා දැම්මා. තමන්ගේ හීනයක් වෙනුවෙන් කෘෂිකර්මාන්තය විනාශ කරල දැම්මා. ආහාර ආනයනය කරන්නත් ඩොලර් නැහැ. රටේ ජනතාවට බඩගින්නේ තමයි ඉන්න වෙන්නේ. රටක කෘෂිකර්මාන්තය නැත්නම් ඒ රට යටත් කර ගන්න පහසුයි. රාජපක්ෂලා රටට කරන්න පුළුවන් බරපතලම විනාශය කරලා ඉවරයි. විදුලිය කැපෙන තෙල් නැතිවෙන කන්න නැති රටක් බවට පත්වෙනවා. එහෙම තත්වයක් තියෙද්දී රටේ ජනතාව අන්දන්න හිතාගෙන බොරු කියනවා. මහබැංකු අධිපති ඩොලර් ගැන බොරු කයිවාරු කියනවා. ලේකම්ලා මාරු කරනවා. කැබිනට් සංශෝධන ගේන්න හදනවා. එකම කුට්ටම ඇණුවට වැඩක් නැහැ. මේ රටට ලොකු වෙනසක් ඕනෑ. මේ අසමත් පාලනයෙන් අපේ රටේ ජනතාව මිදෙන්න ඕනෑ. පහුගිය ආණ්ඩුව තිත්තවෙලා තමයි මේ රාජපක්ෂ ආණ්ඩුව ගෙනාවේ. ඉතිං ඒ ආණ්ඩුවත් මෙහෙම නම් තව මොනවද ඉතිරි වෙලා තියෙන්නේ. මේ හොරු නඩ දෙකම ඉවත් කරලා රට හදන්න පුළුවන් ජනතාවගේ ආණ්ඩුවක් හදන්න ඕනෑ. ඒක තමයි එකම උත්තරය. ජාතික ජන බලවේගය මේ රට හදන්න වැඩ පිළිවෙලක් ඉදිරිපත් කරලා තියෙනවා. රට හදන්න පුළුවන් බලවේගයක් අපි සතුව ඉන්නවා. ඒ නිසා ජනතාවට අපි කියනවා රටේ දූ දරුවන්ගේ අනාගතය තවත් ඛේදවාචකයකට යන්න ඉඩ නොදී පෝලිම් යුගය නිමා කරලා සතුටින් ඉන්න පුළුවන් රටක් හදන්න රට විනාශ කරපු හොරු කණ්ඩායම් දෙක්ම එළවලා රට ගොඩනගන වැඩපිළිවෙලක් සමඟ අත්වැල් බැඳගන්න කියලා” “රට පාලනය කරන්නේ ජනතාවගේ ප්‍රශ්නවලට උත්තර දෙන්න බැරි අසමත් පාලකයෝ පිරිසක්. මිනිස්සු අත්‍යාවශ්‍ය භාණ්ඩ ලබාගන්න බැරිව ඉතාම පීඩාවකට පත්වෙලා. පාලකයින්ට අවුරුදු ජනතාවට පෝලිම්. භාණ්ඩ මිල 40%කින් 50%කින් වැඩිවෙලා. සමහර භාණ්ඩ 100%කින්ම වැඩි වෙලා. පෝලිම්වල ඉඳගෙන මිනිස්සු ආණ්ඩුවට දෙස් දෙවොල් තියනවා. කුඩා දරුවා වඩාගෙන අම්මලා පෝලිම්වල. පාන්දර තුනට හතරට ඇවිල්ලා පෝලිම්වල හිටියත් ගෑස් එකක් ගන්න බැහැ. වසර ගානක් ජනතාව භාවිතා කරපු ගෑස්වල ප්‍රමිතිය හදාගන් ආණ්ඩුවකට බැරිවෙලා. ගැඹිණි මව්වරු, දරුවන් වඩාගත්ත අම්මලා තවත් දවස් කීයක් ගෑස් පෝලිම්වල ඉන්නද? දිනෙන් දින භාණ්ඩ මිලි වැඩිවෙන එක ආණ්ඩුවේ ප්‍රශ්නයක් නොවෙන ගානට තමයි ඇමතිවරු කතා කරන්නේ. වසරකට කී සැරයක් අත්‍යාවශ්‍ය භාණ්ඩවල මිල වැඩිවෙනවද කියලා ආණ්ඩුව දන්නේ නැහැ. කිරි පිටි පෝලිම්, ගෑස් පෝලිම්, හාල් පෝලිම් සාමාන්‍ය දෙයක් බවට පත්වෙලා. මිල පාලනයක් කරන්න ආණ්ඩුවට නොහැකි වෙලා. සිමෙන්ත මිල දිනෙන් දින ඉහල යනවා. රුපියල් නවසිය ගණන් වල තිබුණ සිමෙන්ති කොට්ටය දැන් 1500කටවත් ගන්න විදියක් නැහැ. කිරි පිටි මිල දෙවතාවක් වැඩි කළා. වැඩි මිලටවත් කිරිපිටි පැකට් එකක් ගන්න නොහැකි වෙලා. දරුවන්ට වැඩිහිටි දෙමාපියන්ට කිරි උගුරක් බොන්න නැතුව ගිහිල්ලා. ආණ්ඩුවේ සෞභාග්‍ය ජනතාවට කොහොම දැනෙනවා ඇතිද? සංඛ්‍යාලේඛන කිහිපයක් ගත්තාම ඒක කියන්න පුළුවන්. දරුවන්ගේ ඌනතා රෝග බහුල වෙලා. දරුවන්ගේ වයසට සරිලන උස නැහැ. උසට සරිලන බර නැහැ. විටමින්, යකඩ ඌනතා ඇතිවෙලා. පාසැල් යන වයසේ දරුවන්ගෙන් 60%ක් විවිධ ඌනතා රෝගයන්වලින් පෙළෙනවා කියලා 2019 වර්ෂයේ ආණ්ඩුවේම සංඛ්‍යාලේඛනවල තියෙනවා. එම නිසා පාසැල් ළමුන්ගෙන් 90%කට හොඳ පෝෂණය සහිත දිවා ආහාර වේලක් ලබාදෙන්න යෝජනා කරනවා. නමුත් අපේ රටේ දෙමාපියන්ට තමන්ගේ දරුවන්ට පෝෂ්‍යදායි ආහාර වේලක් ලබාදෙන්න බැරිවෙලා තියෙනවා. පාසැල් වෘරය පටන් ගන්නකොට දරුවන්ට පොත් පත් ටික අරගෙන දෙන්න විදියක් නැහැ. කිරි වේලක් දෙන්න බැරිවෙලා. ඒ නිසා රටේ අනාගත දරු සම්පත පෝෂණ ඌනතාවයන්වලට ලක්වෙලා. පහුගිය වසර 73ක පාලනය කාලය තුල කණ්ඩායම් දෙකක් රට පාලනය කරලා රට ගෙනත් තිබෙන්නේ මේ වගේ තැනකටයි. ඒ නිසා තවදුරටත් මේ කණ්ඩායම් දෙකෙන් මේ රටට හොඳ පාලනයක් ලැබෙයි කියලා විශ්වාස කරන්න බැහැ. ඒ නිසා අපි මේ රටේ ජනතාවට කියනවා අවුරුද්ද අලුත් ඇඳුම් අඳිනවා වගේම තමන්ගේ සිතිවිලි අලුත් කරගෙන හෙට දවසේ සමාජය වෙනස් කරන පුරවැසියෙක් බවට පත්වෙන්න කියලා” “මේ පාලක කණ්ඩායම් දෙක රටට කරලා තියෙන විනාශය බැලුවම මේ රට ගොඩගන්නවා කියන එක සරල දෙයක් නෙවෙයි. අමාරු දුෂ්කර වැඩක්. නමුත් දූෂණයෙන් තොර අවංක ජනතාව සමඟ වැඩ කරන පාලනයකට මේ අභියෝගය ජයගන්න පුළුවන්. අපේ රටේ ප්‍රධාන ප්‍රශ්නයක් තමයි වත්කම් උපයන්නේ නැතිකම. ඒ නිසා අපේ පාලනයක් තුළ ණයට කන ආර්ථිකය වෙනුවට හොරකම්කරන ජාවාරම්කාර ආර්ථිකය වෙනුවට ලෝකය ඉලක්ක කරගත් නිෂ්පාදන ආර්ථිකයකට ගමන් කළ යුතුයි. එහෙම තමයි වත්කම් උපයන්න පුළුවන්. ඒ වගේම තමයි රටේ සිදුවන මහාපරිමාණ වංචා දූෂණ වැළැක්විය යුතුයි. දෙගොල්ලම එකයි විපක්ෂයේ ඉන්නකොට කෑ ගැහුවට ආණ්ඩුවට ආවාම පරණ ආණ්ඩුව වගේම හොරකම් කරනවා දූෂණය කරනවා. නමුත් ජනතා විමුක්ති පෙරමුණ ඇතුළු අපේ බලවේගය වංචාවෙන් දූෂණයෙන් තොර කණ්ඩායමක්. ජවිපෙ කියන්නේ දූෂණයෙන් තොර අවංක, පිරිසදු පක්ෂයක් බව ආණ්ඩුවේ ඉන්න අයටත් පිළිගන්න වෙලා තියෙනවා. ඒ නිසා අපි වංචාව දූෂණය නතර කරනවා වගේම වංචා කරපු මුදල් නැවත පවරා ගන්න ඕනෑ. ජනතාව සම්බන්ධ කරගන්නා රට ගොඩනඟන වැඩපිළිවෙලක් අපි ක්‍රියාත්මක කරනවා. මේ ආණ්ඩුව විශ්වාස නැති නිසා විදෙස්ගත ශ්‍රී ලාංකිකයින් මුදල් එවන්නේ නැහැ. ආණ්ඩුව විශ්වාස නැති නිසා හොඳ ආයෝජකයෝ රටට එන්නේ නැහැ. දක්ෂ පිරිසක් අපිත් සමඟ ඉන්නවා. ඒ අය සමඟ රට ගොඩනගන්න පුළුවන් කියලා අපිට විශ්වාසයක් තියෙනවා. අපිට විශ්වාසයක් තියෙනවා ජනතාව අනිවාර්යෙන් ජාතික ජන බලවේගයේ ආණ්ඩුවක් හදනවා කියලා. අපි බලයට ආවාම මේ ආණ්ඩු විකුණන සම්පත් නැවත පවරා ගන්නවද කියන කාරණය ඉතා පහසුවෙන් කරන්න පුළුවන් දෙයක් නෙවෙයි. ඒ ගිවිසුම් අනුව එවැනි දෙයක් සිදු කිරීම ඉතාම අපහසු වෙන්න පුළුවන්. පවරා ගන්න කළ හැකි සියලුම දේ අපේ ආණ්ඩුවකදී කරනවා. ඒ නිසා අපි දැන් කළ යුතුව තිබෙන්නේ මේ ආණ්ඩු විසින් කරන විකිණීම කෙසේ හෝ වළක්වා ගන්න එකයි. ගම්මන්පිල කියන්නේ අමූලික බොරුවක්. තෙල් ටැංකි අයිති අපේ රටටයි ඉන්දියාවට නෙවෙයි. චන්ද්‍රිකාගේ ආණ්ඩුව කාලේ තෙල් ටැංකි 99න් ටැංකි 14ක් ඉන්දියාවට බදු දුන්නා. 24ක් අපේ තෙල් සංස්ථාව භාවිතා කරමින් ඉන්නවා. තවත් තෙල් ටැංකි 61 භාවිතයට නොගෙන අත්හැරලා දාලා තියෙනවා. ඒවා ඉන්දියාවට අයිතියි කියලා ගම්මන්පිල විශාල බොරුවක් කියනවා. ඉන්දියාවත් කියනවා තමන්ට අයිති නැහැ කියලා. දැන් ඉන්දියාවට අයිති තෙල් ටැංකි 14ත් ගිවිසුම අවසන්වීම නිසා අපිට ලැබෙන්න නියමිතයි. එහෙමෙ තියෙද්දී ඊනියා දේශප්‍රේමී බොරු බේගල් ඇදබාන ගම්මන්පි ඇතුළු ආණ්ඩුව ඒ තෙල් ටැංකි 14 තවත් අවුරුදු 50කට ඉන්දියාවටම දෙන්න යනවා. ඉතිරි තෙල් ටැංකි 61ත් සමාගමක් හදලා 49%ක අයිතියත් ඉන්දියාවට දෙන්න හදනවා. මෙතන තියෙන්නේ ගේම් එකක්. මේ නිවට ණයට කාපු ආණ්ඩුව ගත්ත ණයට හිලව් වෙන්න මහා වටිනා සම්පත් කුණුකොල්ලෙට විකුණනවා. මේවා ජාතික අපරාධ. මේ අපරාධය වහාම නතර කරන්න ඕනෑ. තෙල් ගබඩා කරලා විකුණන්න පුළුවන්කම තියාගෙන ඩොලර් හොයන උල්පත් විකුණලා එදාවේල ගත කරන්න හදනවා. මේ ආණ්ඩුව හරියට ගරාවැටුණ පරණ වලව්වක් වගේ”", "URL": "https://lankatruth.com/si/?p=127516", "Category": "පුවත්", "Parent URL": null}