{"Source": "Lankatruth", "Timestamp": "February 4, 2022", "Headline": "ගෝටා-බැසිල්ගෙන් නිදහස් දින තෑග්ග; ඉන්දියාව මෙරට බැංකු ටිකත් යට කරයි", "News Content": "ඉන්දියාවෙන් ඛනිජ තෙල් ලබා ගැනීම සඳහා අත්සන් කරන ලද ණය ගිවිසුම අනුව ඊට අදාළ සියළුම ගණුදෙනු පවත්වාගෙන යාම සඳහා ඉන්දීය එක්සීම් බැංකුවේ ශාඛාවක් මෙරට විවෘත කිරීමත් සමඟ ලංකාවේ මූල්‍ය පද්ධතිය ද ඉන්දියාව විසින් ගිල ගැනීම ආරම්භ කර ඇති බව අනාවරණය වේ.  ඉන්දීය IOC සමාගමෙන් මෙරට ඛනිජ තෙල් නීතිගත සංස්ථාවට ඉන්ධන ලබා ගැනීමට ඉන්දීය එක්සීම් බැංකුවෙන් ඩොලර් මිලියන 500ක මුදලක් ලබා ගැනීමේ ගිවිසුම පසුගිය දෙවෙනිදා මුදල් අමාත්‍යංශයේ ලේකම් එස්.ආර්. ආටිගල හා ඉන්දියානු එම බැංකුවේ නියෝජිතයෙකු අතර අත්සන් කර තිබේ. මුදල් ඇමති බැසිල් රාජපක්ෂ ඉන්දියාවෙන් හදිසි තෙල් ලබා ගැනීම සඳහා දීර්ඝ වශයෙන් සාකච්ඡා වට ගණනාවක් කරනු ලැබීය. එහිදී ඩොලර් කෝටි 150ක ඉන්ධන ලබා ගැනීම සඳහා ම වූ ණය මුදලක් ලබාදීමට එකඟවීතිබේ.  මෙය වාණිජ පොලී අනුපාත යටතේ ලබා ගන්නා ණය මුදලකි. එමෙන් ම අයිඕසී සමාගමෙන් ඛනිජ තෙල් නීතිගත සංස්ථාවට ලබා දෙන ඉන්ධනවලට අදාළ ගණුදෙනු පමණක් නොව, ඛනිජ තෙල් සංස්ථාවේ සියළුම මූල්‍ය ගණුදෙනු ඉන්දියානු එක්සීම් බැංකුව හරහා සිදුකරන ලෙස බලපෑම් කිරීමේ හැකියාවද මේ මගින් ඉන්දියාව අත්පත් කර ගෙන තිබේ.  මෙයට පෙර ඛනිජ තෙල් සංස්ථාවේ සියළුම මුදල් ගණුදෙනු ශ්‍රී ලාංකික රාජ්‍ය බැංකු මගින් සිදු කළ ද, මින් ඉදිරියට එම ගණුදෙනු ඉන්දීය එක්සිම් බැංකුවේ ශ්‍රී ලංකා ශාඛාවෙන් සිදු කිරීමට සිදුවනු ඇත. මේ අනුව මෙරට ඉන්ධන ස්වාධීනත්වය පමණක් නොව මූල්‍ය පද්ධතියේ ස්වාධීනත්වය ද වර්තමාන ආණ්ඩුව විසින් ඉන්දියාවට පාවාදී ඇති බව තහවුරු වී තිබේ. මූලාශ්‍රය – ලංකා පුවත්පත", "URL": "https://lankatruth.com/si/?p=128458", "Category": "පුවත්", "Parent URL": null}