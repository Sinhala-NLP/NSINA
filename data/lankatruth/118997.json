{"Source": "Lankatruth", "Timestamp": "July 4, 2021", "Headline": "බැසිල් දිවුරුම්දීම කල්යයි…", "News Content": "ජාතික ලයිස්තු මන්ත්‍රීවරයෙකු ලෙස ලබන 06 වනදා පාර්ලිමේන්තුවේ දිවුරුම් දීමට නියමිතව සිටි හිටපු ඇමති මෙන්ම ජනපති, අගමැති සොහොයුරු බැසිල් රාජපක්ෂ එදිනට දිවුරුම් නොදෙන බව වාර්තා වේ. ඔහු ආර්ථික සංවර්ධන කැබිනට් අමාත්‍ය සහ මුදල් රාජ්‍ය අමාත්‍ය ධුරයේ දිවුරුම් දීමට නියමිතව තිබිණි. ඊට අමතරව අලුතින් ඇතිකරන ආර්ථික සංවර්ධන අමාත්‍යංශයේ කැබිනට් ඇමතිවරයා ලෙසද දිවුරුම් දීමට නියමිතව තිබිණි. ඊයෙ (03) ජනාධිපති ගෝඨාභය රාජපක්ෂගේ මිරිහාන නිවසේ පැවති “රාජපක්ෂවරුන්ගේ සාකච්ඡාව” තීරණයක් නොමැතිව අවසන් වූ බව වාර්තා වේ. දිවා භෝජනයක්ද සමග කැඳවා තිබුණු මෙම සාකච්ඡාවට ඇමති චමල් රාජපක්ෂ, අගමැති මහින්ද රාජපක්ෂ, ජනාධිපති ගෝටාබය රාජපක්ෂ, හිටපු ඇමති බැසිල් රාජපක්ෂ, ඇමාත්‍ය නාමල් රාජපක්ෂ, රාජ්‍ය අමාත්‍ය ශෂීන්ද්‍ර ජපක්ෂ, පාර්ලිමේන්තු මන්ත්‍රී නිපුන රණවක සහ මාලක චන්ද්‍රසේන අය සහභාගි වී සිට ඇත. පිරිස රැස්වූ පසු ජනාධිපති ගෝඨාභය රාජපක්ෂ සිය අදහස් දැක්වීම සිදු කර ඇත. ඉන්පසුව ශෂීන්ද්‍ර රාජපක්ෂ සහ මාලක චන්ද්‍රසේන බැසිල් රාජපක්ෂගේ පාර්ලිමේන්තු පැමිණීම පිළිබඳ විමසා තිබේ. “බැසිල් බාප්පාට” දෙන අමාත්‍යාංශය කුමක්දැයි ශෂීන්ද්‍ර රාජපක්ෂ විමසා ඇත. මේ කිසිදු අවස්ථාවක මහින්ද රාජපක්ෂ හෝ නාමල් රාජපක්ෂ අදහස් දැක්වීමත් නොකර නිශ්ශබ්දව සිටීමට වගබලාගෙන තිබේ. පැය ගණනාවක් පැවති සාකච්ඡාව අවසන් වී ඇත්තේ බැසිල් රාජපක්ෂගේ පාර්ලිමේන්තු පැමිණීම පිළිබඳව කිසිදු අවසන් තීන්දුවක් නොමැතිවය. අමාත්‍ය මන්ඩලයේ සහ ආණ්ඩුවේ තීරණාත්මක දේශපාලන තීන්දු සඳහා මෙසේ රාජපක්ෂවරුන් පමණක් කල්ලි ගැසීම පිළිබඳව මේ වනවිට ආණ්ඩුව තුළම විරෝධයක්ද මතුවෙමින් තිබේ.", "URL": "https://lankatruth.com/si/?p=118997", "Category": "පුවත්", "Parent URL": null}