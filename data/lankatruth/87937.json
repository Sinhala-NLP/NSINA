{"Source": "Lankatruth", "Timestamp": "December 24, 2019", "Headline": "හිටපු ඇමති පාඨලී චම්පික රණවකගේ රියදුරුගේ බිරිඳගෙන් මූලික අයිතිවාසිකම් පෙත්සමක්", "News Content": "හිටපු අමාත්‍ය පාඨලී චම්පික රණවක මහතාගේ රියදුරු ලෙස කටයුතු කළ දිලුම් තුසිත කුමාර නැමැත්තාගේ බිරිඳ විසින් අද(24) ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකර තිබේ. කොළඹ අපරාධ කොට්ඨාසයේ නිලධාරීන් විසින් තමා, තම කුඩා දරුවා සහ මව බලහත්කාරයෙන් ජීප් රථයක නංවාගෙන බත්තරමුල්ල ප්‍රදේශයේ ස්ථානයකට රැගෙන ඒමෙන් මූලික අයිතිවාසිකම් කඩවී ඇතැයි නියෝග කරන ලෙස ඉල්ලා මෙම පෙත්සම ගොනුකර ඇත. පසුගිය 15 වැනිදා තමන් පදිංචිව සිටින ගාල්ල ඉමදූව ප්‍රදේශයේ නිවසට රාත්‍රී 9.30ට පැමිණි කොළඹ අපරාධ කොට්ඨාසයේ නිලධාරීන් තම සැමියා පිළිබඳව විමසූ බවත් ඔහු බත්තරමුල්ල ප්‍රදේශයේ පදිංචිබව පැවසීමෙන් පසු එම ස්ථානය පෙන්වන ලෙස දන්වමින් එම වේලාවෙම තමා, තම කුඩා දරුවා සහ මව බත්තරමුල්ල ප්‍රදේශයට රැගෙන ගිය බවත් පැමිණිලිකාරිය සඳහන් කර ඇත. එදින තමා ඇතුළු පිරිස පීඩාවට පත්වූ බවත් එමඟින් මූලික අයිතිවාසිකම් කඩවී ඇතැයි නියෝගයක් නිකුත් කරන ලෙසත් මෙම පෙත්සමෙන් ඉල්ලා තිබේ. මෙහි වගඋත්තරකරුවන් ලෙස දක්වා ඇත්තේ පොලිස් පරීක්ෂක මෙත්තානන්ද, කොළඹ අපරාධ කොට්ඨාසයේ ස්ථානාධිපති ප්‍රධාන පොලිස් පරීක්ෂක නෙවිල් සිල්වා, ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, වැඩ බලන පොලිස්පතිවරයා, ආරක්ෂක ලේකම්වරයා, ජාතික පොලිස් කොමිෂන් සභාවේ සභාපතිවරයා ඇතුළු සාමාජිකයින් සහ නීතිපතිවරයා ය.", "URL": "https://lankatruth.com/si/?p=87937", "Category": "පුවත්", "Parent URL": null}