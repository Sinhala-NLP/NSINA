{"Source": "Lankatruth", "Timestamp": "December 14, 2019", "Headline": "ගෝලීය උණුසුමට එරෙහිව ක්‍රියාමාර්ග නොගන්නා නායකයින් දණගැස්සවීමට අපි ලෑස්තියි – ග්‍රේටා තන්බර්ග්", "News Content": "ගෝලීය උණුසුම ඉහළයාම සම්බන්ධ ගැටලුවෙන් ලෝක නායකයන් පලායමින් සිටින බව 16 හැවිරිදි පරිසර ක්‍රියාකාරිනියකවන ග්‍රේටා තන්බර්ග් පවසයි. තවදුරටත් ලෝක නායකයන් ගෝලීය උණුසුම පාලනයකිරීමට සාධනීය පියවර නොගන්නේ නම් තමා ඇතුළු පරිසර ක්‍රියාකාරීන්, ඔවුන්ව අමාරුවේ දැමීමට නිසැකවම පියවර ගන්නා බව ද ඇය කියා සිටියා ය. දැනටමත් ක්‍රියාත්මක කෙරෙන අනාගතය වෙනුවෙන් සිකුරාදා විරෝධතා මාලාවේ ඉතාලියේ ටියුරින් නුවර පැවති විරෝධතාවයක් අමතමින් ග්‍රේටා, මෙම කරුණු දැක්වීම සිදුකළ අතර ඇය එම අවස්ථාවට සම්බන්ධ වී සිටියේ ස්පාඤ්ඤයේ මැඩ්රිඩ් නුවරදී පැවැති එක්සත් ජාතීන්ගේ සමුළුවකට සහභාගි වීමෙන් පසුවය. එම සමුළුව සම්බන්ධව අදහස් දක්වමින් ග්‍රේටා තන්බර්ග් සඳහන් කර සිටියේ, එම සමුළුවෙන් පලක් නොවන්නේ යැයි තමා බියෙන් පසුවන බවය. විරෝධතාවයට සම්බන්ධවෙමින් ඇය මෙසේ පැවසුවා ය… “මේ ප්‍රශ්නය (ගෝලීය උණුසුම ඉහළ යාම) පටන් ගත්තේ අපි නෙවෙයි. ඒ නිසා වැඩිහිටියන් විසින් ආරම්භ කරන ලද මේ ප්‍රශ්නය ඔවුන්ම විසඳන්න ඕනේ… ඒක අපි වෙත පැවරීම සාධාරණ නෑ” “වැඩිහිටියන් හැසිරෙන්නේ හෙට කියලා දවසක් නෑ වගේ…ඒත් හෙට කියලා දවසක් තියෙනවා. ඒක තරුණ පරම්පරාව වන අපටයි. හෙට දවසේ ජීවත් වෙන්නේ අපියි….ඒ වෙනුවෙන් සටන් වැදීමට අපට සිදුවෙලා තියෙනවා” “හෙට කියන දවස දෙන පලියට බාරගන්න අපට බෑ” 16 හැවිරිදි ස්වීඩන් ජාතික දැරියකවන ග්‍රේටා තන්බර්ග් පවසා සිටින්නේ 2020 වසර ගෝලීය උණුසුමට එරෙහිව කටයුතු කරන ක්‍රියාකාරී වසරක් වියයුතු බවය. දින කිහිපයකට ඉහතදී 2019 වසරේ විශිෂ්ටතම පුද්ගලයා ලෙසින් සුප්‍රකට ‘ටයිම්’ සඟරාව විසින් ග්‍රේටා තන්බර්ග් නම්කරන ලදි.", "URL": "https://lankatruth.com/si/?p=87266", "Category": "විදෙස් පුවත්", "Parent URL": null}