{"Source": "Lankatruth", "Timestamp": "February 15, 2020", "Headline": "ගුරා හිටගෙන කරන දේ ගෝලයෝ දුවදුවා කරන බව මහින්ද අමරවීර කියයි", "News Content": "නායකයෝ හොරකම් කරන්නේ නැත්නම් ගෝලයො හොරකම් කරන්න බය වෙන බවත් නායකයෝ හොරකම් කරනවා නම් ගෝලයෝ බය නැතුව හොරකම් කරන බවත් මගී ප්‍රවාහන කළමණාකරන, විදුලිබල සහ බලශක්ති අමාත්‍ය මහින්ද අමරවීර මහතා ඊයේ (14) අඟුණකොළපෑලැස්ස කලවැල්වල ප්‍රදේශයේදී පැවැති උදලු තල බෙදා දීමේ වැඩසටහනකට එක්වෙමි පවසා තිබේ. “මේ කාලෙට සමහරු ඕනෑ තරම් පොරොන්දු දෙනවා. කිසි දෙයක් නොකළාට පොරොන්දු දුන්නාම ඒවාට සමහරු රැවටෙනවා. ඡන්දයක් තිබෙනකොට අපේ ජනතාව රැවටෙනවා. ඕනෑම මොහොතක ඡන්දයක් ඒමේ හැකියාවක් තිබෙනවා. ඡන්දය ගැන දැන් ජනතාවගේ එතරම් උනන්දුවක් නැහැ. මේ රටේ ජනතාව වැඩියෙන්ම උනන්දු වුණේ ගෝඨාභය මහත්තයා ඉදිරිපත් වුණ මැතිවරණයයි. පිටරටින් පවා ඇවිත් එතුමාට ඡන්දය දුන්නා. මීළඟට තිබෙන අභියෝගය මේ අයගේ ඡන්දය ලබා ගැනීමේ වැඩපිළිවෙලක් තිබේද යන්නයි. මඩ ගැසීම, චරිත ඝාතනය කිරීම දැන් සාමාන්‍ය ස්වරූපයක් බවට පත්වෙලා. මෙය වෙනස් කරන්නයි අපි බලාපොරොත්තු වුණේ. මනාප නැති ඡන්ද ක්‍රමයක් එනවා නම් මොන තීන්දුවක් මට ආවත් අනිවාර්යෙන් මම ඡන්දය පාවිච්චි කරනවා. මනාප ඡන්දය හේතුවෙන් ගම් බෙදෙනවා. එහෙම වුණාම මිනිස්සුන්ට දේශපාලනය කළකිරෙනවා. නායකයෝ හොරකම් කරන්නේ නැත්නම් ගෝලයො හොරකම් කරන්න බය වෙනවා. නායකයෝ හොරකම් කරනවා නම් ගෝලයෝ බය නැතුව හොරකම් කරනවා.‘‘ යැයි ඒ මහතා පැවසීය.", "URL": "https://lankatruth.com/si/?p=89766", "Category": "පුවත්", "Parent URL": null}