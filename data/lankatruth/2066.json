{"Source": "Lankatruth", "Timestamp": "April 17, 2012", "Headline": "සීබී-සාලිය ආරවුල දුරදිග යයි – තවත් බස්රථ දෙකකට ගිනි", "News Content": "මහනුවර සිට පදියපැලැල්ල දක්වා මගී ප‍්‍රවාහනයේ යෙදුණු බස් රථ දෙකකට කිසියම් පිරිසක් විසින් ගිනිතබා ඇත. මෙම බස් රථ දෙකට 15වනදා රාත‍්‍රියේ ගිනිතබා තිබෙන අතර ඒවා පෞද්ගලික ප‍්‍රවාහන සේවා අමාත්‍ය සී.බී. රත්නායකගේ බිරිඳගේ සොහොයුරෙකු වන පැරකුම් සමරකෝන්ට අයත් බවද වාර්තාවේ. මින් එක් රථයක් පදියපැලැල්ල ඉන්ධන පිරවුම් හළ ආසන්නයේ ගාල් කර තිබියදී ඊයේ රාත‍්‍රි ගිනි තබා තිබෙන අතර, අනෙක් බස් රථයට ගිනි තබා ඇත්තේ පැරකුම් සමරකෝන් මහතාගේ නිවස ඉදිරිපිට ගාල්කර තිබියදීය. මින් එක් බස්රථයක් සම්පූර්ණයෙන්ම විනාශ වී ඇති අතර අනෙක් බස් රථයට තරමක අලාභ හානි සිදුව ඇත. මීට ඉහතදී මධ්‍යම පලාත් සභාවේ සභාපති සාලිය දිසානායක මහතාගේ බිරිඳට අයත් බස් රථ දෙකක් කිසියම් පිරිසක් විසින් ගිනි තබා තිබූ අතර එහිදී දිසානායක මහතාගේ පාර්ශවයෙන් ඒ පිළිබඳ චෝදනා එල්ල වුයේ සී.බී. රත්නායක මහතාගේ ඥාතියාටය. කෙසේවෙතත් ඊයේ රාත‍්‍රි සිදු වු බස් රථ ගිනි තැබීම් සම්බන්දයෙන් චෝදනා එල්ලවී ඇත්තේ,මධ්‍යම පළාත් සභාවේ සභාපති සාලිය දිසානායක මහතා වෙතය. මතුරට පොලීසිය විසින් මේ වන විට මෙම ගිනි තැබීම සම්බන්ධයෙන් පරීක්ෂණ ආරම්භ කර තිබෙන අතර, පොලිසියේ රස පරීක්ෂක නිලධාරින් ගිනි ගනු ලැබූ බස් රථ පිළිබද රස පරික්ෂණයක් සිදුකර ඇත. තව දුරටත් පරීක්ෂණ සිදුකිරීම අවශ්‍ය බව පොලිස් වාර්තා සදහන්කරයි.", "URL": "https://lankatruth.com/si/?p=2066", "Category": "පුවත්", "Parent URL": null}