{"Source": "Lankatruth", "Timestamp": "July 12, 2017", "Headline": "ගොවි ප්‍රශ්නවලට විසඳුම් නොදුන්නොත් 26 කොළඹට එනවා", "News Content": "ගොවීන් වෙත පොරොන්දු වූ වගා හානි මුදල ගෙවීම ඇතුළු ගොවි ගැටළුවලට විසඳුම් ලබාදීම ආණ්ඩුව තවදුරටත් පමා කරන්නේ නම් දිවයින පුරා විසිරී සිටින ගොවීජනතාව සමග ලබන 26 වැනිදා කොළඹට පැමිණ දැවැන්ත විරෝධතාවයක් පවත්වන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ මහතා මේ බව පැවසූවේ අද (12) කුරුණෑගල නගර මධ්‍යයේ පැවති ගොවි විරෝධතාවයකට සහභාගී වෙමිණි. පසුගිය අප්‍රේල් මාසයේ සිට ආණ්ඩුවෙන් ගොවිජනතාව වෙත ගෙවීමට පොරොන්දු වූ වගා හානි වන්දි මුදල් මාස තුනක් තිස්සේ නොලැබී ඇති බැවින් එම වන්දි මුදල් කඩිනමින් ගෙවන ලෙසට ඉල්ලමින් කුරුණෑගල දිස්ත‍්‍රික්කයේ ගොවී ජනතාව සමග එම විරෝධතාවය පැවති අතර සමස්ත ලංකා ගොවිජන සම්මේලනය විසින් සංවිධානය කර තිබූමෙම විරෝධතාවය සඳහා කුරුණෑගල දිස්ත‍්‍රික්කයේ විවිධ ප‍්‍රදේශවලින් ගොවිජනතාව එක්වී සිටියහ. කුරුණෑගල මධ්‍යම වෙළදපොල අසලින් විරෝධතාවය ආරම්භ කළ මෙම පිරිස, කුරුණෑගල නගරය වටා පා ගමනක යෙදීමෙන් අනතුරුව කුරුණෑගල ප‍්‍රධාන බස් නැවතුම්පොල ඉදිරිපිටට පැමිණ එහිදී විරෝධතාවයේ යෙදුණහ. එහිදී රැස්ව සිටි පිරිස ඇමැතූ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා රුපියල් දස දහස බැගින් මාස හතරක් කාලයක් පුරා වගා හානි වන්දි ගෙවීමට ආණ්ඩුව ගොවීන් වෙත පොරොන්දු වී ඇති නමුත් අප්‍රේල් මාසයෙන් පසු මේ දක්වා කිසිදු වන්දි මුදලක් ගොවීන්ට ලැබී නොමැති බැවින් මාස තුනක හිග වන්දි මුදලක් ගොවීන් වෙත ලැබීමට ඇති බව අවධාරණය කළේ ය.", "URL": "https://lankatruth.com/si/?p=37367", "Category": "පුවත්", "Parent URL": null}