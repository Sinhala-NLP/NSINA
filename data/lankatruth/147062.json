{"Source": "Lankatruth", "Timestamp": "May 16, 2023", "Headline": "දරුවන්ගේ අධ්‍යාපනය පිළිබඳ බියකරු අනතුරු ඇඟවීමක්", "News Content": "මෙරට පාසල් අධ්‍යාපනය ලබන භාෂා සාක්ෂරතාවය සහ ගණිතයට ඇති කුසලතාවය අතිශයින් බියකරු මට්ටමින් පහත වැටී ඇති බව අධ්‍යාපන අමාත්‍යංශය විසින් 2021 – 2022 කාලය තුළදී තුන්වන ශ්‍රේණියේ දරුවන් ඇසුරෙන් සිදු කළ නියැඳි පරීක්ෂණයකින් හෙළිවී ඇත.  මෙම දරුවන්ගේ භාෂා සාක්ෂර කුසලතාවය පැවතිය යුතු මට්ටමට වර්ධනය වී තිබී ඇත්තේ 6%කගේ පමණි. එසේම ගණිතයට අදාළ මූලික කුසලතා ඉලක්ක කරා වර්ධනය වී ඇත්තේ 7%කගේ පමණක් බව එම සමීක්ෂණයෙන් හෙළිවී තිබේ. මෙම සමීක්ෂණය තුන්වන ශ්‍රේණියට අදාළව පමණක් සිදුකර ඇති අතර පොදුවේ දරුවන්ගේ පාසල් අධ්‍යාපනය විශාල වශයෙන් බිඳ වැටෙමින් පවතින බව විවිධ තොරතුරු මගින් හෙළිවී තිබේ.  එහෙත්, ආණ්ඩුව තෙල් පෝලිම්, ගෑස් පෝලිම් ඇතුලු පෝලිම් නිරාකරණය කර ආර්ථිකය සංවර්ධනය කරමින් පවතින බව ප්‍රචාරය කරමින් සිටියි. නමුත් අධ්‍යාපනය සහ සෞඛ්‍ය යන අංශ දෙකම බියකරු මට්ටමින් කඩා වැටෙමින් තිබේ.", "URL": "https://lankatruth.com/si/?p=147062", "Category": "පුවත්", "Parent URL": null}