{"Source": "Lankatruth", "Timestamp": "April 2, 2022", "Headline": "විදුහල්පතිවරුන්ට අධ්‍යාපන අමාත්‍යංශයෙන් විශේෂ නිවේදනයක්…", "News Content": "ලබන සඳුදා (04) සිට අප්‍රේල් 08 වැනිදා දක්වා පාසල්වලට සිසු සිසුවියන් කැඳවීම සම්බන්ධයෙන් විදුහල්පතිවරු දැනුවත් කරමින් අධ්‍යාපන අමාත්‍යංශ ලේකම්වරයා විසින් විශේෂ නිවේදනයක් නිකුත් කර තිබේ. එහි සඳහන් වන්නේ උක්ත දින 05 තුළ රජයේ සහ රජයේ අනුමත පෞද්ගලික පාසල්වලවලට අත්‍යාවශ්‍ය සිසුන් පමණක් ගෙන්වීමට විදුහල්පතිවරුන්ට අවසර දීමට අධ්‍යාපන අමාත්‍යංශය තීරණය කර ඇති බවය. ඒ අනුව විදුහල්පතිවරුන්ට හැකියාව ඇත්තේ වාර පරීක්ෂණ සහ පාසල්වල පැවැත්වීමට සැලසුම් කර ඇති අත්‍යාවශ්‍යම කටයුතු සඳහා පමණක් සිසුන් කැඳවීමට පමණි. මේ වනවිට උතුර, දකුණ, වයඹ සහ නැගෙනහිර පළාත්වල සියලු ශ්‍රේණිවල වාර පරීක්ෂණ අවසන්ව ඇති බවත් අනෙකුත් පළාත්වල ශ්‍රේණි කිහිපයක් සඳහා පමණක් එළැඹෙන සතිය තුළ වාර පරීක්ෂණ පැවැත්වීමට ඉතිරිව ඇති බවත් අධ්‍යාපන අමාත්‍යංශ ලේකම්වරයා විසින් නිකුත් කළ නිවේදනයේ දැක්වේ. එළැඹෙන සතිය තුළ සියලු ගුරුවරු සහ පාසල් කාර්යය මණ්ඩල පාසලට පැමිණිය යුතු බවද මෙම නිවේදනයේ දැක්වෙයි.", "URL": "https://lankatruth.com/si/?p=131176", "Category": "පුවත්", "Parent URL": null}