{"Source": "Lankatruth", "Timestamp": "January 2, 2020", "Headline": "උතුරු මැද සමුපකාර සංවර්ධන කොමසාරිස්වරිය සහල් වංචාවක", "News Content": "වත්මන් රාජපක්ෂ ආණ්ඩුවේ උපදෙස් නොසළකමින් උතුරු මැද සමුපකාර සංවර්ධන කොමසාරිස්වරිය සහල් වංචාවක නිරතන සිටින බව සීමාසහිත පොළොන්නරුව දිස්ත්‍රික් සහල් නිෂ්පාදකයින්ගේ සමුපකාර සමිතියේ සභාපති මුදිත් පෙරේරා මහතා අනාවරණය කරයි. ඒ මහතා පෙන්වා දෙන්නේ ආණ්ඩුවේ උපදෙස් නොසළකමින් රජයේ ගැසට් නිවේදන පවා නොසලකා හරිමින්, රුපියල් 85 බැගින් පාරිභෝගිකයන් වෙතට ලබා දිය හැකි ශක්ති සහල් උතුරු මැද පළාත් සමුපකාර සංවර්ධන කොමසාරිස්වරියගේ අනුදැනුම මත රුපියල් 92ක බැගින් තොග ලෙසද රුපියල් 98 ගින් සිල්ලර මිලටද ලබා දිමේ කූඨ ජාවාරමක් මේ වන විට ක්‍රියාත්මක කරණ බවයි. පසුගිය ජනාධිපතිවරණයෙන් ගෝඨාභය රාජපක්ෂ මහතා ජය ගැනීමෙන් පසු සීමාසහිත පොළොන්නරුව දිස්ත්‍රික් සහල් නිෂ්පාදකයින්ගේ සමුපකාර සමිතිය පොහොට්ටු පක්ෂයේ අධ්‍යක්ෂකවරුන්ගේ පාලනය යටතට ගෙන ඇති අතර පොළොන්නරුව දිස්ත්‍රික්කයේ රාජ්‍ය අමාත්‍යවරයකුගේ උපදෙස් මත පසුගිය 19දා සිට මෙම සමිතිය පොහොට්ටු ක්‍රියාකාරීන් තිදෙනකු අධ්‍යක්ෂවරු ලෙස පත් කිරීමට උතුරු මැද සමුපකාර කොමසාරිස්වරිය කටයුතු කර ඇත. සීමාසහිත පොළොන්නරුව දිස්ත්‍රික් සහල් නිෂ්පාදකයින්ගේ සමුපකාර සමිතිය මගින් රජයේ වී ගබඩාවලින් ලබාගෙන අඩු මිලට ලබාදිය හැකි පරිදි සකස් කරන ලද සහල් වැඩි මිලකට අලෙවිකරමින් තිබේ. වී තෝග සහ සහල් තොග පාලනය කිරීම සඳහා ආහාර කොමසාරිස් දෙපාර්තමේන්තුව, වී අලෙවිමණ්ඩලය, හෙක්ටර් කොබ්බෑකඩුව ගොවි පර්යේෂණ ආයතනය, සමූපකාර කොමසාරිස් දෙපාර්තමේන්තුව, පාරිභෝගික සේවා අධිකාරිය සහ ශ්‍රී ලංකා සහල් නිෂ්පාදකයින්ගේ සංගමය එක්ව පිහිටුවා තිබූ කමිටුවක අධීක්ෂණය යටතේ ක්‍රමානුකූලව සතොස ගබඩාවලට අවශ්‍ය ප්‍රමාණයට ඉතාමත් සාධාරණ මුදලකට සහල් නිකුත් කරමින් අදාළ මිල ගණන් තීරණය කරමින් අර්බුද ඇති නොවන ලෙස ක්‍රියාවලියක් ගෙන ගිය අතර සෑම සතොස අලෙවිසැලකම පසුගිය කාලයේ ශක්ති සහල් නමින් අලෙවි කරනු ලැබුවේද එම සහල් ය. එහෙත් මේ වනවිට උක්ත කමිටුව අහෝසි කර ඇති අතර දේශපාලන අතපෙවීම් මත සහල් නිෂ්පාදනය කිරීම සඳහා මැදිහත්වූ සමුපකාර සහල් සමිතියද අඩපන කර ඇත. ඒ හේතුවෙන් පාරිභෝගික ජනතාවට ඉතා අඩුමුදලකට ලබාගැනීමට හැකිව තිබූ සහල් ඉතා ඉහළ මිලක් දක්වා වර්ධනය කරමින් කූඨ රාජ්‍ය නිලධාරීන් කිහිප දෙනෙකු සහ කූඨ මෝල් හිමියන් කිහිප දෙනෙකු කූඨ ජාවාරමක් සිදු කරමින් සිටිති.", "URL": "https://lankatruth.com/si/?p=88235", "Category": "පුවත්", "Parent URL": null}