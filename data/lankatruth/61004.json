{"Source": "Lankatruth", "Timestamp": "October 14, 2018", "Headline": "මෛත්‍රිගේ වියදමත් මහින්දට සමානයි", "News Content": "ලබන වසර වෙනුවෙන් ජනාධිපතිවරයාට මුදල් වෙන් කිරීම විශාල වශයෙන් ඉහළ ගොස් මහින්ද රාජපක්ෂ හිටපු ජනාධිපතිවරයාගේ නිල කාලයට සමාන වී ඇත. ලබන වසර වෙනුවෙන් ජනාධිපතිවරයාගේ මුළු වැය ශීර්ෂය රුපියල් කෝටි එක්දහස් තුන්සිය හතලිස් අටක් ( 13,477,180,000.00) වී ඇත. ලබන වසරේදී එම වියදම් විශාල වශයෙන් කපාහැර රුපියල් කෝටි 487කට සීමා කිරීමේ සැලසුම් 2017 අවසන් වන විට තිබී එය රුපියල් කෝටි 1,348ක් දක්වා ඉහළ ගොස් තිබීම විශේෂිතය. මෙම වැය ශීර්ෂය යටතේම මහින්ද රාජපක්ෂ, චන්ද්‍රිකා කුමාරතුංග යන හිටපු ජනාධිපතිවරුන්ටත්, රණසිංහ ප්‍රේමදාස හිටපු ජනාධිපතිගේ වැන්දඹු බිරිඳටත් විශ්‍රාම වැටුප් සහ පහසුකම් සැපයීම වෙනුවෙන් වැයකරන සුළු මුදලක් අයත්ය. ගෙවී යන මෙම වසර වෙනුවෙන් ජනාධිපතිගේ වියදම් ඇස්තමේන්තුව රුපියල් කෝටි 999ක් වී තිබී එය ලබන වසරට රුපියල් කෝටි 1,348ක් දක්වා වැඩිවීමද විශේෂිතය. මෙම වසරේ අගමැතිවරයාගේ වියදම් ඇස්තමේන්තුව රුපියල් කෝටි 177ක් වී තිබී ලබන වසර වෙනුවෙන් රුපියල් කෝටි 167ක සීමාවේ පවතී. අය – වැයෙන් අවසන් ඇස්තමේන්තු සකස් කිරීමේදී සහ ඉන්පසුවද පරිපූරක ඇස්තමේන්තු ඉදිරිපත් කරමින් මුදල ඉහළ දමා ගැනීම සාමාන්‍යයෙන් සිදු කෙරේ. ලංකා ඉරිදා සංග්‍රහය – ඉන්ද්‍රසිරි ජයසුන්දර", "URL": "https://lankatruth.com/si/?p=61004", "Category": "පුවත්", "Parent URL": null}