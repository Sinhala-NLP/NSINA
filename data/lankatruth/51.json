{"Source": "Lankatruth", "Timestamp": "October 20, 2011", "Headline": "භාරත ලක්ෂ්මන් ඝාතන පරීක්ෂණ අයාලේ", "News Content": "භාරත ලක්ෂ්මන් ප්‍රේමචන්ද්‍ර මහතා ඇතුළු සිවුදෙනෙකුට වෙඩිතබා ඝාතනය කර දින 12කට පසුවත් සමුහ මිනිස් ඝාතනය පිළිබද පරීක්ෂණවල මූලික පියවරයන් පවා නිසි පරිදි සිදුකර නොමැත. අපරාධ නඩු විධි විධාන සංග්‍රහය යටතේ නීතිමය කටයුතු කළ යුතු මෙම ඝාතන පිළිබදව මේ වන විට B3236 යටතේ නිකුත්කර තිබෙන වාර්තාවේ සදහන් කර ඇත්තේ, භාරත ලක්ෂ්මන් ප්‍රේමචන්ද්‍ර මියගිය බව පමණි. එය අපරාධයක් බව හෝ එයට වගකිවයුත්තන් නීතිය හමුවට ගෙන ඒමට අදාල මූලික පරීක්ෂණ ආරම්භ කරන ලෙස දන්වා නැත. එම ඝාතන ගැන ඇසින් දුටු සාක්ෂි පවා නොතකා මෙලෙස නීතියෙන් පිට කටයුතු කරමින් ඇත. එමෙන්ම මෙවැනි අපරාධයකදී සැකකරුවන් අත්අඩංගුවට ගත නොහැකි තත්වයක පසුවන්නේනම් ඔවුන් සිටින ස්ථානයට අදාල ප්‍රදේශයේ මහේස්ත්‍රාත්වරයා පැමිණ සැකකරුවන් පිළිබදව සොබැලීම නීතිමය තත්වය වුවද එවැනි මහේස්ත්‍රාත් පරික්ෂණයක් සදහා ශ්‍රී ජයවර්ධනපුර රෝහලට මහේස්ත්‍රාත්වරයෙකු යොමුකර නැත. ඒ අනුව භාරත ලක්ෂ්මන් ඇතුළු සිවු පුද්ගල ඝාතනයේ ප්‍රධාන සැකකරුවකු වන දුමින්ද සිල්වා පිළිබද කිසිදු පරීක්ෂණයක් මේ දක්වා සිදුකර නැති අතර ඔහුගේ ආරක්ෂාවට අනුයුක්ත කර සිටි පොලිස් නිලධාරියෙකු පමණක් ඝාතනය සම්බන්ධයෙන් අත්අඩංගුවට ගෙන රක්ෂිත බන්ධනාගාර කර ඇත.", "URL": "https://lankatruth.com/si/?p=51", "Category": "පුවත්", "Parent URL": null}