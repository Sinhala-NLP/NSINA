{"Source": "Lankatruth", "Timestamp": "February 12, 2021", "Headline": "පඬු කරඳ ගස- සී. බී. ට එරෙහිව අමරවීර නැගී සිටී", "News Content": "ආන්දෝලනයකට තුඩු දී ඇති දුර්ලභ පඬු කරඳ ශාකය (Crudia zeylanica) සහිත අධිවේගී මාර්ග කොටසේ පරිසර ඇගයීම් වාර්තා සිදුකිරීමේදී අඩුපාඩු සිදුවී ඇති බව පරිසර අමාත්‍ය මහින්ද අමරවීර පවසයි. එම පරිසර ඇගයීම් වාර්ථා වලින් මෙවැනි දුර්ලභ ශාක ඉවත් වූයේ කෙසේද යන්න පිළිබඳව මේ වන විට පරීක්ෂණ පවත්වමින් තිබෙන බවද ඇමැතිවරයා වැඩිදුරටත් කියා සිටී. ගම්පහ දිසා වන නිලධාරි දේවානී ජයතිලක මහත්මියගේ ක්‍රියා කලාපය නිවැරදි බව කියා සිටින ඇමතිවරයා මෙරට පුරවැසියෙක් සහ පරිසර වේදිණියක් ලෙස ඇයගේ වගකීම ඇය ඉටු කර ඇති බවද කියා සිටී. මධ්‍යම අධිවේගී මාර්ගයේ මේ කොටස ඉදිකිරීමේදී එක්කෝ මුල් සැලැස්ම වෙනස් කළ යුතු බවත් නොමැතිනම් ජෛව විද්‍යාත්මක හානිය අවම කරගෙන මේ ශාකය වෙන තැනක සිට විය යුතු බවත් අමරවීර ඇමැතිවරයා කියයි. කෙසේ නමුත් වනජීවි අමාත්‍ය සී. බී. රත්නායක පාර්ලිමේන්තුවේදී සඳහන් කළේ දේවානි ජයතිලක මහත්මිය ප්‍රසිද්ධිය වෙනුවෙන් වැඩ කරන කෙනෙක් බවයි. ඇගේ ක්‍රියාව උම්මත්තක ක්‍රියාවක් බවට සඳහන් කිරීමටද සී. බී. රත්නායක ඇමතිවරයා පසුබට වුනේ නැත. වනජීවී අධ්‍යක්ෂ ජනරාල්වරයා හරහා ඇයට එරෙහිව පරීක්ෂණයක් පැවැත්වීමට ද සී.බී. රත්නායක ඇමතිවරයා කටයුතු කරන බව වාර්තා විය.", "URL": "https://lankatruth.com/si/?p=110544", "Category": "පරිසර", "Parent URL": null}