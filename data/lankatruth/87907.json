{"Source": "Lankatruth", "Timestamp": "December 24, 2019", "Headline": "ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා අභාවප්‍රාප්ත වේ", "News Content": "ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා අභාවප්‍රාප්ත වී තිබේ. රෝගාතුරව කොළඹ පෞද්ගලික රෝහලක ප්‍රතිකාර ලබමින් සිටියදී ඊයේ(23) ඒ මහතා අභාවප්‍රාප්ත වී ඇත. මියයනවිට ඔහුගේ වයස අවුරුදු 63 කි. මෙරට ප්‍රකට නීතීඥවරයෙකු ද ලෙස කටයුතු කරඇති ප්‍රසන්න ජයවර්ධන මහතා මහාධිකරණය, දිසා අධිකරණය, අභියාචනාධිකරණය සහ ශ්‍රේෂ්ඨාධිකරණයේ ද කටයුතු කළ විද්වතෙකි. එසේම ආන්දෝලනාත්මක නඩු රැසක තීන්දු ලබාදීමේදී නොබියව කටයුතු කළ විනිසුරුවරයෙකි. ඒ අතර හිටපු ජනාධිපති මෛත්‍රිපාල සිරිසේන මහතා විසින් පාර්ලිමේන්දු නිල කාලය සම්පූර්ණවීමට පෙර පාර්ලිමේන්තුව විසිරුවාහැර මහින්ද රාජපක්ෂ මහතාට අගමැති ධුරය ලබාදීමේ සිද්ධිය සම්බන්ධ නඩුවේ ද එම ක්‍රියාව නීති විරෝධීබව ප්‍රකාශ කළ සත්පුද්ගල විනිසුරු මඬුල්ලේ සාමාජිකයෙකි. එසේම සයිටම් පෞද්ගලික වෛද්‍ය පීඨය සම්බන්ධ අධිකරණ තීන්දුව, යාපනය උතුරු ජනනී විදුලිබලාගාරය අත්හිටුවීමේ තීන්දුව ඇතුළු ශ්‍රේෂ්ඨාධිකරණ තීන්දු රැසක් ලබාදුන් විනිසුරුවරයෙකි. මියයනවිටද හිටපු රාජ්‍ය අමාත්‍ය රංජන් රාමනායක මහතාට එරෙහි අධිකරණයට අපහාස කළ බවට වූ නඩු විභාගය සිදුකෙරෙන විනිසුරු මඬුල්ලේ සාමාජිකයෙකු ලෙස කටයුතු කරමින් සිටියේය. විනිසුරු ප්‍රසන්න ජයවර්ධන මහතා තිදරු පියෙකු වන අතර හෙතෙම ජනාධිපති නීතීඥ සංජීව ජයවර්ධන මහතාගේ සොහොයුරු ද වේ.", "URL": "https://lankatruth.com/si/?p=87907", "Category": "පුවත්", "Parent URL": null}