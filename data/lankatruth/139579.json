{"Source": "Lankatruth", "Timestamp": "September 23, 2022", "Headline": "දේශීය මුදල් ඒකක කඩා වැටීම අතින් ලංකාවට ලෝකෙන්ම තෙවෙනි තැන", "News Content": "එක්සත් ජනපද ඩොලරය හමුවේ දේශිය මුදල් ඒකක අවප්‍රමාණය වීම අතින් ශ්‍රී ලංකා රුපියල කඩා වැටීම ලොව තෙවන ස්ථානයට පත්ව තිබේ. අමෙරිකාවේ ජෝන් හොප්කින්ස් විශ්වවිද්‍යාලයේ ආර්ථික විද්‍යාඥයෙකු වන මහාචාර්ය ස්ටීව් හැන්ක් විසින් නිකුත් කරන ලද නවතම වාර්තාවක මේ බව සඳහන් දැක්වේ. එම වාර්තාවට අනුව ශ්‍රී ලංකා රුපියල 47.79%කින් අවප්‍රමාණය වී ඇත. එම වාර්තාව අනුව, මෙම වසරේ ජනවාරි මස පළමුවැනිදා සිට සැප්තැම්බර් 16 දක්වා යන කාලය තුළදී එක්සත් ජනපද ඩොලරය හමුවේ දේශිය මුදල් ඒකක අවප්‍රමාණය වීම අතින් ලොව පළමු තැනට පත්ව ඇති සිම්බාබ්වේ රාජ්‍යයේ මුදලේ අගය 73.33%කින් අවප්‍රමාණය වී තිබේ. දෙවන ස්ථානයට පත්ව ඇති කියුබාවේ මුදල් එකකය 57.65%කින් අවප්‍රමාණය වී ඇති අතර කියුබාවට එරෙහිව පනවා ඇති ඇමරිකානු සම්බාදක එයට ප්‍රබල ලෙසම බලපා ඇත.", "URL": "https://lankatruth.com/si/?p=139579", "Category": "ආර්ථික පුවත්", "Parent URL": null}