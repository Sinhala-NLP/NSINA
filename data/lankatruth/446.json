{"Source": "Lankatruth", "Timestamp": "December 6, 2011", "Headline": "රූපවාහිනී අභ්‍යාස ආයතනයත් නාමල් වාහිනියට විකිණීමේ සූදානමක්", "News Content": "ශ්‍රී ලංකා රූපවාහිනී අභ්‍යාස ආයතනයට ජනමාධ්‍ය අමාත්‍යාංශය විසින් පත්කළ නව සභාපතිවරයා ආයතනය සතු මිල කළනොහැකි සම්පත් විකිනීමකට මුලපුරා ඇත. එම ආයතනය සතුව තිබූ අතිශය දුර්ලභ චිත්‍රපට සංරක්ෂණයකිරීමට ප්‍රමිතියට අනුව සකසාතිබූ සංරක්ෂණාගාරය විනාශකර සභාපතිවරයාගේ කාමරය සකසාගෙන ඇත. එහි තිබූ චිත්‍රපට විශාල තොගයක් ඉවතදමා තිබේ.      එමෙන්ම රූපවාහිනී අභ්‍යාස ආයතනයේ මේදක්වා පාඨමාලා සදහා මූල්‍ය ප්‍රතිලාභ නොතකා සම්පත් දායකයින් ලෙස සහභාගී වූ රූපවාහිනී සහ සිනමා ප්‍රවීණයන්ට ඉතා නින්දිත ආකාරයෙන් බැණ වැදී තිබේ. පාඨමාලා හදාරන සිසුන් ඉදිරියේ බැණ වැදී ඇත. මෙම ආයතනය පෞද්ගලික අංශයට විකුණා දැමීමට 2001-2004 කාලයේ එක්සත් ජාතික පක්ෂ ආණ්ඩුව උත්සාහ කළ අතර ඉන් පසුද වරින් වර එම අදහස ඉදිරියට ගෙන ආ නමුත් විකිණීමට එරෙහි පොදු විරෝධය නිසා අදහස අත්හැර දැමීය. මේ අවස්ථා‍වේ එය නාමල් රාජපක්ෂ මන්ත්‍රීවරයාගේ කාල්ටන් ස්පෝර්ට් නෙට්වර්ක් ආයතනයට පැවරීමේ කුමන්ත්‍රණකාරී වැඩපිළිවෙලක මුල් පියවර වශයෙන් රූපවාහිනී අභ්‍යාස ආයතනයට නව සභාපතිවරයා පත්කර ඇති බව හෙළිවේ.එසේ පත්කර ඇත්තේ රූපවාහිනී සංස්ථාවේ සිටි දේවප්‍රිය අබේසිංහ මහතාය. ඔහුගේ සහායට උදාර පල්ලියගුරුගේ මහතා පත්කර ඇත. ශ්‍රී ලංකා රූපවාහිනී අභ්‍යාස ආයතනයේ රූපවාහිනී සහ සිනමා ක්ෂේත්‍රයේ නිර්මාණශීලී බොහෝ පිරිසකගේ නෙත් පෑදූ මුල්ම පාසල විය.", "URL": "https://lankatruth.com/si/?p=446", "Category": "පුවත්", "Parent URL": null}