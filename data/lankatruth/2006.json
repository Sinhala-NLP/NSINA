{"Source": "Lankatruth", "Timestamp": "April 8, 2012", "Headline": "ආර්ථිකය ගැන බැසිල් අල්ලෙපැලවෙන බොරු කියයි", "News Content": "ආර්ථික සංවර්ධන අමාත්‍ය බැසිල් රාජපක්ෂ මහතා රටේ මූල්‍ය සංචිත සම්බන්ධයෙන් ජනතාව නොමගයවන තොරතුරු හෙලිකර තිබේ. අමාත්‍යවරයා සදහන්කර තිබෙන්නේ මේ වන විට ඇමරිකන් ඩොලර් බිලියන 8ක මූල්‍ය සංචිතයක් ඇති බවය. ඇමතිවරයාගේ මෙම ප්‍රකාශය ආශ්‍රයෙන් සතිඅන්ත (8වෙනිදා) සිළුමිණ පුවත් පත මුල් පුවත ලෙස යොදාගෙන තිබුණි.  “ඉතිහාසයේ නොතිබුනු මුල්‍ය ශක්තියක් දැන් තිබෙනවා” යන සිරස්තලය යට‍තේ මෙසේ සදහන්කර තිබේ. “පසුගිය දිනවල ඇමරිකන් ඩොලර් බිලියන 8ක මූල්‍ය සංචිතයක් පැවතුන බවත් පවසන ඇමතිවරයා රටේ ආර්ථික ත්වය ස්ථාවර මට්ටමක පවතින බවත් සදහන් කළේය” නමුත් ශ්‍රී ලංකා මහ බැංකුව අප්‍රේල් 5වෙනි දින නිකුත්කර තිබෙන පුවත්පත් නිවේදනයට අනුව එය ඩොලර් බිලියන 6.1ක් ලෙස සදහන්ය. මහබැංකු නිවේදනයේ එය සදහන් වන්නේ “2012 අප්‍රේල් 4 වන විට දල නිල සංචිත (ආසියානු නිශ්කාශණ සංගමයේ ශේෂයන් රහිත) එ.ජ. ඩොලර් බිලියන 6.1ක් දක්වා ඉහළ නගින අතර මෙය ආනයනික මාස 3.6කට සමාන වේ” යනුවෙනි. මහ බැංකුව ඉදිරිපත්කරන බිලියන 6.1ක සහ ඇමතිවරයා ප්‍රකාශකරන බිලියන 8 අතර පරතරය බිලියන 1.9කි. බිලියනයක් යනු කෝටි 100කි. ඒ අනුව මහ බැංකුව සහ ඇමතිවරයා ඉදිරිපත්කරන සංඛ්‍යා අතර පරතරය ඩොලර් කෝටි 190කි. එය ශ්‍රී ලංකා රුපියල් වටිනාකමින් කෝටි 24700කි. මෙයින් පැහැදිලි වන්නේ ඇමතිවරයා හෝ මහ බැංකුව බොරුකියන බවය. නමුත් මහබැංකුවේ ඉදිරිපත්කරන ලද සංඛ්‍යලේඛණ අනුව තහවුරුවී ඇත්තේ ඔවුන්ගේ සංඛ්‍ය තාර්කික බවය. ඇමතිවරයා රටේ පවතින ආර්ථික කඩාවැටීම වසන් කිරීමට සහ මහජනතාව නොමගයැවීමට හිතාමතාම බොරු සංඛ්‍යා ඉදිරිපත්කර ඇති බවය.", "URL": "https://lankatruth.com/si/?p=2006", "Category": "පුවත්", "Parent URL": null}