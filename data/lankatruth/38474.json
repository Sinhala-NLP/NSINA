{"Source": "Lankatruth", "Timestamp": "July 27, 2017", "Headline": "විද්‍යා ඝාතනයේ ප්‍රධාන සැකකරු මුදාහැරීම පිටුපස ඇමති විජයකලා!", "News Content": "2015 වසරේ මැයි මස 13 වන දින යාපනයේ කයිට්ස් හිදීඝාතනයට ලක්වූශිවයෝගනාදන් විද්‍යා සිසුවියගේ ඝාතනයේ ප්‍රධාන සැකකරු මුදාහැරීම සම්බන්ධයෙන් ළමා කටයුතු රාජ්‍ය ඇමැතිනී විජයකලා මහේෂ්වරන් මහත්මියගෙන් ප්‍රකාශයක් සටහන් කරගෙන විමර්ශන ආරම්භ කරන ලෙස කයිට්ස් මහේස්ත්‍රාත් මොහොමඩ් මිහාල් මහතා අපරාධපරීක්ෂණ දෙපාර්තමේන්තුවට නියෝග කළේය. මෙම සිද්ධියේ ප්‍රධාන සැකකරු වන ස්විස් කුමාර් නොහොත් මහාලිංගම් ශෂිකුමාර් ගම්වාසීන් විසින් අල්ලා විදුලි කනුවක බැඳ සිටිය දී එම ස්ථානයට පැමිණි විජයකලා මහේෂ්වරන් ඇමතිවරිය සැකකරු පොලිසියට භාර නොදී මුදා හැරීමට කටයුතු කළ බවට ඇමතිවරියට චෝදනා එල්ල වීමත් සමග මහෙස්ත්‍රාත්වරයා මෙම නියෝගය නිකුත් කර තිබේ. දැනට රක්ෂිත බන්ධනාගාරගතව සිටින ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ අධිකරණය වෙත ඉදිරිපත් කළ අවස්ථාවේදී ඔහුගේ නීතිඥයින් අධිකරණය හමුවේ මේ බව හෙළිකර තිබේ. විජයකලා මහේෂ්වරන් එම අවස්ථාවට පැමිණ සැකකරු මුදවාගෙන යෑම පිළිබඳ සිදුවීමට අදාළ වීඩියෝ පටයක්ද නීතිඥයින් අධිකරණය වෙත ඉදිරිපත් කර ඇති බවද පැවසේ. කරුණු සලකා බැලු මහේස්ත්‍රාත්වරයා ගම්වාසීන් විසින් විදුලි කණුවක බඳිනු ලැබ සිටි ස්විස් කුමාර් බේරාගෙන මුදා හැරීම ගැන රාජ්‍ය ඇමැතිනි විජයකලා මහේෂ්වරන් මහත්මියට එරෙහිව ඇති චෝදනා ගැන විමර්ශනය කරන ලෙසත්, ඇගෙන් ප්‍රකාශයක් සටහන් කර ගන්නා ලෙසත් අපරාධපරීක්ෂණ දෙපාර්තමේන්තුවට නියෝග කළේය. එමෙන්ම කොළඹ විශ්වවිද්‍යාලයේ නීති පීඨයේ හිටපු පීඨාධිපති තමිල් මාරන් මහතා සැකකරු ගැන තොරතුරු දැන ගත් ආකාරය ගැන ද විමර්ශනය කරන ලෙස නියෝග කළේය.", "URL": "https://lankatruth.com/si/?p=38474", "Category": "පුවත්", "Parent URL": null}