{"Source": "Lankatruth", "Timestamp": "January 6, 2022", "Headline": "තෙල් ටැංකි විකිණීම බැසිල් මිලින්ද කුමන්ත්‍රණයක කොටසක්", "News Content": "ශ්‍රී ලංකාව සම්පූර්ණයෙන්ම ඉන්දීය ග්‍රහනයට නතු කරවීම සඳහා මුදල් ඇමති බැසිල් රාජපක්ෂ සහ ඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ එක්වී සකස් කළ උපාය මාර්ගකි පැකේජ හතරක (4) එක් කොටසක් වශයෙන් ත්‍රිකුණාමලයේ තෙල් ටැංකි විකිණීමට කටයුතු කරන බව අනාවරණය වේ.  මෙම සැලසුම බැසිල් රාජපක්ෂ  පසුගිය දෙසැම්බර් මස 1 සහ 2 දිනවල සිදුකළ ඉන්දීය සංචාරයේදී එරට මුදල් ඇමති නිර්මලා ශීතා රාමන් සහ විදේශ ඇමති ආචාර්ය සුබ්‍රමනියම් ජයශංකර් ඇතුළු ඉන්දීය නායකයින්ගෙන්  අනුමැතිය ලබාගෙන තිබේ.  ඉන්දියාව අනුමත කර තිබෙන ශ්‍රී ලංකාව නතු කර ගැනීමේ උපාය මාර්ගික පැකේජයට අදාළ කොටස් 4 මෙසේය. ශ්‍රී ලංකාවට හදිසි ආහාර සහ සෞඛ්‍ය ආරක්ෂණ ආධාර පැකේජයක් ලබාදීම, ගෙවුම් ශේෂ අර්බුදය ලිහිල් කර ගැනීම සඳහා විනිමය හුවමාරු පැකේජයක් ලබාදීම. ශ්‍රී ලංකාවේ විවිධ අංශවල ඉන්දියානු ආයෝජන දියත් කිරීමේ පැකේජයක් ලබාදීම සහ බල ශක්ති ආරක්ෂණය යටතේ ත්‍රිකුණාමලයේ ඉන්ධන ගබඩා සංකීර්ණය සක්‍රීය කිරීම යන අංශ 4 ඇතුලත් ය.  මේ සියල්ල ක්‍රියාත්මක කිරීම සඳහා ඉන්දියාව ඩොලර් බිලයන 1.9ක ආධාර ලබා දෙන බවට පොරොන්දු වී ඇත.  බැසිල් රාජපක්ෂ සහ මිලින්ද මොරගොඩ එක්වී මෙම පැකේජ ක්‍රියාත්මක කිරීම සඳහා ඉන්දීය මුදල් ඇමතිවරියගේ අනුමැතිය ලබා ගැනීමට පසුගිය දෙසැම්බර් මුල සාකච්ඡා වට දෙකක් පවත්වා ඇත. මෙම පැකේජයේ සියලු කරුණු සඳහා අවසන් එකඟතාවය දක්වා ඇත්තේ දෙවෙනි දිනයේ දී බව අනාවරණය වේ. මෙම තෙල් ටැංකි පවරාදීමෙන් ශ්‍රී ලංකාවේ ස්වෛරීත්වයට අභියෝග එල්ලවීම පිළිබඳව මෙරටින් මතුවිය හැකි විරෝධතා සම්බන්ධයෙන්ද එම සාකච්ඡාවලදී දැඩි ලෙස අවධානය යොමු වූ බව අනාවරණය වේ.", "URL": "https://lankatruth.com/si/?p=127573", "Category": "ආර්ථික පුවත්", "Parent URL": null}