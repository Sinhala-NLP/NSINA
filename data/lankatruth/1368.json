{"Source": "Lankatruth", "Timestamp": "February 13, 2012", "Headline": "රජයෙන් සහ වෙනත් සමාගම් වලින් තෙල් සංස්ථාවට කෝටි 477ක ණය පොල්ලක්", "News Content": "සහන මිලට ඉන්ධන ලබාදීමෙන් පසුගිය වසර තුළ රාජ්‍ය හා අනෙකුත් සමාගම්වලින් ලංකා ඛනිජ තෙල් නීතිගත සංස්ථාවට රුපියල් මිලියන 47205ක පමණ මුදලක් අයවිය යුතුව ඇතැයි එම සංස්ථා ආරංචිමාර්ග අනාවරණය කරයි. ඒ අනුව කෙරවළපිටිය යුගදනව් බලාගාරයට අයත් වෙස්ට්කොස්ට් සමාගමෙන් රුපියල් මිලියන 4700ක පමණ මුදලක් සහ ශ්‍රී ලංකා එයාර් ලයින් සමාගමෙන් රුපියල් මිලියන 14700ට අධික මුදලක් අයවිය යුතුව ඇත. ලංකා විදුලිබල මණ්ඩලයෙන් මෙලෙස අයවිය යුතු මුදල රුපියල් මිලියන 12000ට අධික වන අතර ත්‍රිවිධ හමුදාවෙන් සහ ‍පොලිසියෙන් රුපියල් මිලියන 9800ක අධික මුදලක් අයවිය යුතුව ඇතැයි එම ආරංචිමාර්ග අනාවරණය කළේය. ඊට අමතරව මාර්ග සංවර්ධන අධිකාරියෙන් රුපියල් මිලියන 570ක මුදලක්, මගනැගුම ව්‍යාපෘතියෙන් රුපියල් මිලියන 240 ආසන්න මුදලක්, මිහින්ලංකා සමාගමෙන් රුපියල් මිලියන 1300ට අධික ප්‍රමාණයක්, ලංකා ගමනාගමන මණ්ඩලයෙන් රුපියල් මිලියන 105 පමණ සහ දුම්රිය දෙපාර්තමේන්තුවෙන් රුපියල් මිලියන 3790ක පමණ මුදලක්ද මෙලෙස අයවිය යුතුව ඇතැයි සංස්ථා ආරංචි මාර්ග අනාවරණය කරයි.", "URL": "https://lankatruth.com/si/?p=1368", "Category": "පුවත්", "Parent URL": null}