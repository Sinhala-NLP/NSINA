{"Source": "Lankatruth", "Timestamp": "October 17, 2019", "Headline": "එජාප පාර්ලිමේන්තු මන්ත්‍රී ශාන්ත අබේසේකර යලි රිමාන්ඩ්", "News Content": "ඇප කොන්දේසි කඩ කිරීමේ චෝදනාව මත අත්අඩංගුව ගත් එක්සත් ජාතික පක්ෂ පුත්තලම දිස්ත්‍රික් පාර්ලිමේන්තු මන්ත්‍රී අබේසේකර ශාන්ත සිසිර කුමාර මහතා ලබන මස 5 වැනිදා තෙක් යලි රක්ෂිත බන්ධනාගාර ගතකර තිබේ. 2004 වසරේ හලාවතදී සංවිධානය කර තිබූ නීති විරෝධී රැස්වීමක සාමාජිකයෙකුවීම සහ එම අවස්ථාවේ ගිනි අවියක් ළඟ තබා ගැනීම සම්බන්ධව හලාවත මහාධිකරණයේ අංක 16/07 දරණ නඩුවට අදාලව මන්ත්‍රීවරයාට චෝදනා එල්ලවී තිබිණි. එම සිද්ධියට අදාලව මහාධිකරණය විසින් 2011.03.31 වන දින ඔහුට ඇප ලබා දී ඇති අතර, එහිදී සෑම ඉරිදා දිනකම පෙරවරු 9ත් 12 ත් අතර හලාවත පොලීසියට වාර්තා කරන ලෙස මන්ත්‍රීවරයාට නියම කෙරුණි. එම පාර්ශවයේ ඉල්ලීම පරිදි 2018.05.15 වන දින මහාධිකරණය විසින් එම ඇප කොන්දේසි ලිහිල් කරමින් සෑම මාසයකම අවසන් ඉරු දින පොලීසියට වාර්තා කළ යුතු බව ඇප කොන්දේසි පනවා තිබිණි. එම ඇප කොන්දේසි වරින් වර කඩ කිරීම හේතුවෙන් පසුගිය 10 වැනිදා මන්ත්‍රීවරයා අත්අඩංගුවට ගැනුණු අතර සිද්ධියට අදාල නඩුව හලාවත මහාධිකරණ විනිසුරු ඉවෝන් ප්‍රනාන්දු මහතා හමුවේ අද කැඳවූ අවස්ථාවේ මන්ත්‍රීවරයා යලි රක්ෂිත බන්ධනාගාර ගතකර ඇත.", "URL": "https://lankatruth.com/si/?p=83204", "Category": "පුවත්", "Parent URL": null}