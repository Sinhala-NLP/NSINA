{"Source": "Lankatruth", "Timestamp": "June 3, 2019", "Headline": "අප්‍රේල් 21 ප්‍රහාරයෙන් පසු සාමාන්‍ය ජන ජීවිතය ගොඩ නැගීමට රජය තවමත් සමත්ව නැහැ", "News Content": "පාස්කු ඉරිදා ප්‍රහාරය සම්බන්ධව සහ ඉන් පසුව රටතුළ ගොඩනැගී ඇති තත්වය සම්බන්ධව පැහැදිලිකිරීමේ මාධ්‍ය හමුවක් ජාතික විද්වත් සංවිධානය මගින් අද(03) කැඳවා තිබිණි. මාධ්‍ය හමුව සඳහා ජාතික විද්වත් සංවිධානයේ සභාපති මහාචාර්ය චන්දන අබේරත්න, ජාතික විද්වත් සංවිධානයේ ලේකම් විශේෂඥ වෛද්‍ය නිහාල් අබේසිංහ, ජාතික විද්වත් සංවිධානයේ ජාතික සංවිධායක ආචාර්ය අනුර කරුණාතිලක ඇතුළු පිරිසක් එක්ව සිටිය හ. පසුගිය දින කිහිපයේ වූ සිදුවීම් සම්බන්ධව ජනතාව නිවරදිව දැනුවත් කිරීමට රජය අපොහොසත්වීම සහ ප්‍රමාදවීම, ජනතාව අතර බලවත් ලෙස සැකය, අවිශ්වාසය හා වෛරය වර්ධනය කිරීමට හේතු වූ බව ජාතික විද්වත් සංවිධානයේ සභාපති මහාචාර්ය චන්දන අබේරත්න මහතා පැවසීය. එසේම කුරුණෑගල ප්‍රදේශයේ වෛද්‍යවරයෙකු සම්බන්ධ ගැටළුවේ දී ද ඔහු සම්බන්ධ විධිමත් පරීක්ෂණයකින් අනතුරුව කරුණු වාර්තා කළයුතු බව ඒ මහතා පැවසීය. මෙම සිදුවීම මගින් රටේ පොදු සෞඛ්‍ය සේවය සම්බන්ධවම ප්‍රශ්න කෙරෙන බව මහාචාර්ය චන්දන අබේරත්න මහතා පැවසීය. සාමාන්‍ය පුරවැසියෙකුට පොදු සෞඛ්‍ය සේවය පිළිබඳ මින් පසුවට තබාගත හැකි විශ්වාසය කුමක් දැයි සැකයක් මතුවන බව ද ඒ මහතා ප්‍රශ්න කළේය. එමනිසා අදාල සිදුවීම සම්බන්ධව ද විධිමත් සහ විද්‍යානුකූල පරීක්ෂණයක් පවත්වනවා සේම සාමාන්‍ය සෞඛ්‍ය සේවය ගොඩ නැගීමේ වගකීම රජය බාරගත යුතු බව ද මහාචාර්යවරයා පැවසීය. එසේම සාමාන්‍ය ජන ජීවිතය නැවත ස්ථාපිත කිරීම සඳහා රජයේ කඩිනම් මැදිහත්වීමක් සිදුකරන ලෙස බලකර ඉල්ලා සිටින බවද ඒ මහතා පැවසීය. ජාතික සමගිය ගොඩනගා ගැනීමට නොහැකිවූයේ ඇයිද යන්න සිතා බැලීමට මේ වනවිට කාලය උදාවී ඇති බව ආචාර්ය අනුර කරුණාතිලක මහතා පැවසීය. ජාතික සමගිය ගොඩනගන බවට පොරොන්දු දී බලයට පැමිණි ආණ්ඩුව එම වගකීම පැහැර හැරි බව ද ඒ මහතා පැවසීය. ජාතික සමගිය ගොඩ නැගීමට අදාල කටයුතු සිදුකරනවා වෙනුවට එකිනෙකාගේ බලය අභිබවමින් කටයුතු කිරීමේ උත්සාහයක නිරත වූ බව ආචාර්ය අනුර කරුණාතිලක මහතා වැඩිදුරටත් පෙන්වා දුන්නේ ය. ඉතිහාසයේ සියළු ජාතිකත්ව එක්ව සිටි බව සාධකයක් කර ගනිමින් තව දුරටත් ජාතක සමගිය ඇති කිරීම ප්‍රායෝගික නොවන බව ආචාර්ය අනුර කරුණාතිලක මහතා පෙන්වා දුන්නේ ය. ඒ සඳහා රජය මගින් මෙන්ම සිවිල් සංවිධාන මගින් ද ජාතික සමගිය ඇති කිරීමේ නව ක්‍රියාමාර්ග අනුගමනය කළ යුතු බවත් එක් එක් ජන සමාජ තුළ ප්‍රජාතන්ත්‍රවාදීව කටයුතු කිරීම වැදගත් බවත් ඒ මහතා පෙන්වා දුන්නේය. වසර 10ක් පැවතුණ සාපේක්ෂ සාමකාමී වාතාවරණය පාස්කු ඉරිදා ප්‍රහාරයෙන් පසු නැවත රටට අහිමි වී ගිය බව විශේෂඥ වෛද්‍ය නිහාල් අබේසිංහ මහතා පැවසීය. එසේම මෙම ප්‍රහාරයෙන් පසු සිය ඥාතීන් සහ දේපල අහිමි වූ ජනතාව සම්බන්ධව ඇති අවධානය අඩුවී ගොස් ඇති බව ද ඒ මහතා පැවසීය. ප්‍රහාරයෙන් පසු මේ රටේ ජනතාව සිටින අනාරක්ෂිත භාවය අවබෝධ වූ බව ද වෛද්‍ය නිහාල් අබේසිංහ මහතා පැහැදිලි කළේය. ජනාධිපතිවරයාගේ ක්‍රියාකලාපය, අමාත්‍යාංශ දෙපාර්තමේන්තු ඇතුළු රාජ්‍ය ආයතනයල මැදිහත්වීම, පාසල් විවෘත කිරීම සම්බන්ධ පරස්පරතාව, වෙළඳ ව්‍යාපාර සම්බන්ධ අසත්‍ය ප්‍රචාර මෙන්ම ඇතැම් ව්‍යාපාරවලට එරෙහිව සිදුවූ ජනතා උසිගැන්වීම්, ජනාධිපති මෛත්‍රිපාල සිරිසේන මහතා විසින් කරන ලද ඉල්ලීම්වලට අනුව ඇමරිකාව සහ චීනය මගින් ආධාර ලබාදීම සහ ඉන්දියාව සහ ජපානය අතර ගිවිසුම්වලට එලඹීම ආදී සිදුවීම් රැසක් මෙම කෙටි කාලය තුළ සිදුවූ බව ඒ මහතා සිහිපත් කළේය. එසේම මේ රටතුළ දේශපාලනය විසින් සිදුකරන්නේ අවශ්‍ය දේ නොව ඔවුන්ට ඕනි දේ යැයිද වෛද්‍ය නිහාල් අබේසිංහ මහතා පැවසීය. පසුගිය දිනවල සිදුවූ දේශපාන ක්‍රියාකාරකම් සියල්ලම පාහේ කේන්ද්‍රගතව ඇත්තේ ඉදිරියට එන ජනාධිපතිවරණය ඉලක්ක කරගෙන බවත් තවත් මඩගොහොරුවකට යනවද නැතහොත් සිටින මඩගොහොරුවෙන් ඉවත් වෙනවද යන්න සියළු දෙනා එක්ව සිතා බැලිය යුතු කරුණක් බව ද වෛද්‍ය නිහාල් අබේසිංහ මහතා පැවසීය. ආචාර්ය අනුර කරුණාතිලක විශේෂඥ වෛද්‍ය නිහාල් අබේසිංහ මහාචාර්ය චන්දන අබේරත්න", "URL": "https://lankatruth.com/si/?p=75048", "Category": "පුවත්", "Parent URL": null}