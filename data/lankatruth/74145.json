{"Source": "Lankatruth", "Timestamp": "May 18, 2019", "Headline": "සියලු අගතීන්ගෙන් ඈත්වී බුදුන් වහන්සේ වදාල ජීවිතයක් ගත කළ හැකි සමාජය නිර්මාණය කරමු!", "News Content": "බුදුන් වහන්සේගේ ධර්මය හරයෙන් අවබෝධ කර ගැනීමේ අවශ්‍යතාවයක් ලාංකීය සමාජය හමුවේ පවතින බව ජනතා විමුක්ති පෙරමුණ පවසයි. අද(18)ට යෙදී ඇති වෙසක් පුර පසළොස්වක පොහෝදිනය නිමිත්තෙන් වෙසක් දින පණිවිඩයක් නිකුත් කරමින් එම පක්ෂය මේ බව පවසා සිටියි. එසේම බුදු දහම රකින මුවාවෙන් ව්‍යාජ ආගමික නායකයන් සහ පාලකයන් සමාජය බුදු දහමේ හරයට ප්‍රති පක්ෂ ලෙස කටයුතු කරන බව ද ජනතා විමුක්ති පෙරමුණ පෙන්වා දෙයි. එම නිවේදනය පහතින් දැක්වේ… සිදුහත් කුමරුගේ උපත සහ බුද්ධත්වයට පත්වීමත් බුදුන් වහන්සේගේ පරිනිර්වාණයත් සිදුවූ වෙසක් පුන් පොහෝ දිනය ලෝකවාසී සියලු බෞද්ධ ජනතාවගේ අතිශය වැදගත් දිනයකි. මිනිස් සමාජය යහපත් ලෙස පවත්වා ගැනීම සඳහා අවිහිංසාවාදය, සංහිඳියාව හා සමානාත්මතාව වැනි ප‍්‍රතිපත්ති මාලාවක් ලෝකයට දායාද වූයේ බෞද්ධ දර්ශනයේ මඟපෙන්වීම අනුවය. කෙසේ වුවද මෙවර 2019 වෙසක් දිනය එළඹෙන්නේ ලාංකේය සමාජය සුවිශේෂී කඩඉමක පසුවන අවස්ථාවකය. එනම්, උමතු ආගමික අන්තවාදයේ විනාශකාරීත්වය ඇස් පනා පිට දකිමින්ම බුදු සමය විසින් කරන ලද ඉගෙනීම්වල හරය පසෙකලූ අන්තවාදීන් අතළොස්සක් විසින් ලාංකේය සමාජය ම්ලේච්ඡත්වය වෙත ඇදගෙන යාමට උත්සාහ දරමින් සිටින මොහොතකය. එවන් අවස්ථාවක බුදුන් වහන්සේගේ ධර්මය හරයෙන් අවබෝධ කරගැනීමේ අවශ්‍යතාව ලාංකේය සමාජයට වඩවඩාත් දැනෙයි. බුදු දහම සුරකින බවට ව්‍යාජ ලෙස පෙන්වමින් ජනතාවත් ආගමික නායකයිනුත් රවටමින් සිටින පාලකයන් විසින් සැබෑවටම සිදුකරමින් සිටින්නේ බුදු දහමේ හරයට ප‍්‍රතිපක්ෂ ලෙස සමාජය අපරාධවලට, වංචා දූෂණවලට, සදාචාර පිරිහීම්වලට ඇද දමන පියවර ගැනීමය. ලංකාව ධර්මද්වීපයක් වනු වෙනුවට දිනෙන් දින අපරාධද්වීපයක් බවට පත්වන බවක් පෙනෙන්නේ මෙවැනි තත්වයක් තුළය. සියලු අගතීන්ගෙන් ඈත්වී බුදුන් වහන්සේගේ ඉගැන්වීම් අනුව ජීවිත හැඩගස්වා ගත හැකි සමාජයක් නිර්මාණය කරගැනීම සඳහා කැපවීමටත් එවැනි සමාජයක් කරා යාමට ඇති බාධා නිවැරදිව හඳනාගෙන ඉවත්කරලීමටත් ලාංකේය බෞද්ධ ජනතාව මෙම වෙසක් දිනයේ අධිෂ්ඨාන කරගනු ඇතැයි අපි බලාපොරොත්තු වෙමු.", "URL": "https://lankatruth.com/si/?p=74145", "Category": "පුවත්", "Parent URL": null}