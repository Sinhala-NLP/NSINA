{"Source": "Lankatruth", "Timestamp": "September 26, 2012", "Headline": "දෙමළ ජාතික සන්ධානයට ඉන්දියාවෙන් නිල ආරාධනාවක්", "News Content": "දෙමළ ජාතික සන්ධානයට ඉන්දියාවේ නිල සංචාරයක් සඳහා ඉන්දිය මධ්‍යම ආණ්ඩුව විසින් ආරාධනා කර තිබේ. ශ්‍රී ලංකා ජනාධිපති මහින්ද රාජපක්ෂ මහතාගේ ඉන්දියාවේ නිල සංචාරය නිම කළ දිනට පසුදින ඉන්දිය අගමැති ආචාර්ය මන්මෝහන් සිං මහතා විසින් දෙමළ ජාතික සන්ධානයේ නායක ආර්. සම්බන්දන් මහතාට ලිඛිතවම මෙම ආරාධනාව කර ඇත. ශ්‍රී ලංකාවේ ජාතික ප්‍රශ්නය සම්බන්ධයෙන් ශ්‍රී ලංකා රජය හා දෙමළ ජාතික සන්ධානය අතර යළි සාකච්ඡාවන් ආරම්භ කරවීමේ අරමුණින් ඉන්දිය මධ්‍යම රජය දෙමළ ජාතික සන්ධානය සමඟ මෙසේ සාකච්ඡා කිරීමට තීරණය කර ඇතැයිද එහි සඳහන්කර තිබේ. එළඹෙන ඔක්තෝම්බර් මස 10වැනි දින තමන් ඉන්දියාවෙහි සංචාරයක නිරතවනු ඇතැයි දෙමළ ජාතික සන්ධානයේ පාර්ලිමෙන්තු මන්ත්‍රී සුරේස් ප්‍රේමචන්ද්‍රන් මහතාද මාධ්‍ය වෙත පවසා ඇත.", "URL": "https://lankatruth.com/si/?p=4353", "Category": "පුවත්", "Parent URL": null}