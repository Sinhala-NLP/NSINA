{"Source": "Lankatruth", "Timestamp": "December 13, 2022", "Headline": "නාමයෝජනා කැඳවන දිනය ගැන මැතිවරණ කොමිසමේ සභාපතිගෙන් ප්‍රකාශයක්", "News Content": "පළාත් පාලන මැතිවරණයේ නාමයෝජනා කැඳවීමේ ගැසට් නිවේදනය දෙසැම්බර් මස අවසන් සතියේ රාජකාරි දින 05ක් ඇතුළත නිකුත් කිරීමට මැතිවරණ කොමිසම පසුගිය සතියේ පැවති සාකච්ඡාවකින් අනතුරුව තීන්දු කළ බව මැතිවරණ කොමිසමේ සභාපති එස්.ජී පුංචිහේවා පවසයි. ඒ අනුව මහ නගර සභා 24ක්, නගර සභා 41ක් සහ ප්‍රාදේශීය සභා 276ක් සඳහා සභිකයින් 8,327ක් තෝරා පත් කර ගැනීමට නියමිතය. 2017 පළාත් පාලන ආයතන ඡන්ද විමසීම් ආඥාපනතේ විධිවිධාන අනුව ජනවාරි මැද භාගයේදී පළාත් පාලන මැතිවරණය සඳහා නාමයෝජනා භාර ගන්නා අතර මැතිවරණය 2023 පෙබරවාරි මස අග දී පැවැත්වෙනු ඇති. නාමයෝජනා භාරදීම අවසන් වී සති පහේ සිට සති හත දක්වා කාලය තුළ පළාත් පාලන මැතිවරණය පැවැත්විය යුතු බව ආඥාපනතේ 26 වැනි වගන්තියේ සඳහන්වේ. දේශීය හෝ විදේශ මැතිවරණ නිරීක්ෂකයින්ට ආරාධනා කිරීමට අවසර ඉල්ලා මේ දක්වා කිසිදු ඉල්ලීමක් මැතිවරණ කොමිෂන් සභාව වෙත ඉදිරිපත් කර නැති නමුත් එසේ ඉල්ලීමක් සිදු කරන්නේ නම් ඒ සම්බන්ධයෙන් සුබවාදී පිළිතුරක් ලබා දීමට හැකි බවද සභාපති එස්.ජී පුංචිහේවා සඳහන් කරයි.", "URL": "https://lankatruth.com/si/?p=142848", "Category": "පුවත්", "Parent URL": null}