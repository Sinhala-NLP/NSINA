{"Source": "Lankatruth", "Timestamp": "November 1, 2019", "Headline": "ජනතාව දේශපාලන වේදිකාවලට කන් දෙන්නේ ජාතික ජන බලවේගය ඉදිරිපත් කළ වැඩපිළිවෙළ නිසයි", "News Content": "ජනතාව දේශපාලන වේදිකාවලට කන් දෙන්නේ ජාතික ජන බලවේගය ඉදිරිපත් කළ වැඩපිළිවෙළ නිසා යැයි ජනතා විමුක්ති පෙරමුණේ මධ්‍ය කාරක සභික, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා පවසයි. ඒ මහතා මේ බව පැවසූවේ ඊයේ (31) හලාවත නගරයේ පැවති ජාතික ජන බලවේගයේ ජනාධිපති අපේක්ෂක අනුර දිසානායක මහතාගේ ඡය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ ජනතා විමුක්ති පෙරමුණේ මධ්‍ය කාරක සභික, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා… “ජනාධිපතිවරණයේ අවසාන සති දෙක අපි ගෙවමින් සිටිනවා. මේ වෙනකොට ජනාධිපතිවරණයේ තැපැල් ඡන්ද ප්‍රකාශයට පත්කෙරෙමින් තිබෙනවා. සජිත් ප්‍රේමදාස මහත්තයා තැපැල් ඡන්දදායකයාට තමන්ගේ ප්‍රතිපත්ති ප්‍රකාශය එළියට දැම්මේ නැහැ. ගෝඨාභය රාජපක්ෂ මහත්තයා ප්‍රතිපත්ති ප්‍රකාශය නිකුත් කළා කීවාට, කොහෙවත් පේන්නත් නැහැ. හැබැයි ජාතික ජන බලවේගයේ ප්‍රතිපත්ති මාලාව කොටස් කොටස් වශයෙන් ඊට සුදුසු ප්‍රදේශවලදී එළිදක්වා අවසානයේ සමස්ත වැඩපිළිවෙළ කොළඹ පදනම් ආයතනයේදී එළිදැක්වූවා. මේ රටේ උගතුන්, වියතුන් දැන් ඒ ගැන ලියන්න කියන්න පටන්ගෙන තිබෙනවා. මේ රට ගොඩනැගීමේ එකම වැඩපිළවෙළ තිබෙන්නේ අපේ අනුර දිසානායක සහෝදරයාට විතරයි කියලා ඒ අය කියන්න ලියන්න පටන්ගෙන තිබෙනවා. මහින්ද රාජපක්ෂ මහත්තයා පැරදුණාට පස්සේ කිව්වේ මට වැරදුණා, මම ෆයිල් ටික තියන් හිටියා, කියලා. ගෝඨාභය රාජපක්ෂ මහත්තයා හොරකම, වංචාව නවත්වනවා කියලා, නොකියන්නේ ඇයි කියලා ඇහුවාම, පොහොට්ටුවට ඡන්දේ දෙන්න ඉන්න අය මුහුණ නරක් කරගන්නවා. එතුමාගේ වේදිකාවේ ඔක්කෝම ඉන්නේ වැලිකඩ හිරගෙදර ඉන්න ඕන මිනිස්සු. එතුමාටත් නඩු නවයක් තිබෙනවා. ඒ අය ගැන අනුමත නොකරන්න බොහෝ පිරිසක් ජාතික ජන බලවේගය වටා එකතුවෙමින් ඉන්නවා. ඒ වගේම මේ වේදිකාවට ගොඩවී ඉන්නවා එක්සත් ජාතික පක්ෂයේ හොරු අල්ලපු නැති එකට විරුද්ධව නැගී සිටින මහජන නියෝජිතයන්. අද හලාවත ජනතාව එකතුවෙලා කියන්නේ ජාතික ජන බලවේගයේ අපේක්ෂක අනුර දිසානායක සහෝදරයාගේ ජයග්‍රහණය වටා රොද බඳිමින් ඉන්නවා කියන පණිවිඩයයි. සජිත් ප්‍රේමදාස මහත්තයා වේදිකාවේ එක එක කතා කියනවා. අපේ රට අත්සන් කරලා තිබෙන විදේශීය රාජ්‍ය ගිවිසුම් නැවත සලකා බලන බව කියනවා. ඒ කියන අතර, අගමැති රනිල් වික්‍රමසිංහ මහත්තයා ඇමෙරිකාවත් එක්ක “මිලේනියම් චැලේන්ජ්” කියන ගිවිසුම අත්සන් කරන්න වෙලාවක් බලමින් ඉන්නවා. ජනාධිපති අපේක්ෂකයා එකක් කියනකොට එයාගේ පක්ෂ නායකයා තව එකක් කියනවා. මේ අය විශ්වාස කරන්න පුළුවන්ද? සජිත් ප්‍රේමදාස මහත්තයා අනුරාධපුරයට ගිහිල්ලා සියලුම ගොවීන්ට පොහොර නොමිලේ දෙන බව කියනවා. ඒකට ජනාධිපතිකම ඕන නැහැ. කැබිනට් පත්‍රිකාවක් දාලා අනුමත කරගෙන ක්‍රියාත්මක කරන්න පුළුවන්. අනික් පැත්තෙන් ජනතාවගේ මුදලින් දවසකට රුපියල් කෝටි දෙකක් ජනාධිපතිවරයාට අනුමත කරන පරිපූරක ඇස්තමේන්තුවට සජිත් ප්‍රේමදාස අත උස්සනවා. එළියට ඇවිල්ලා කියනවා ජනාධිපතිවරයාගේ වියදම් පාලනය කරනවා කියලා. එකක් කියනවා. එකක් කරනවා. මේ රටේ ජනතාව දේශපාලන වේදිකාවලට කන් දෙන්න පටන්ගෙන තිබෙන්නේ, ජාතික ජන බලවේගය ඉදිරිපත් කළ වැඩපිළිවෙළ නිසයි. ඔවුන් කල්පනා කරන්නේ තමන් මුහුණ දෙමින් සිටින ප්‍රශ්නවලට ඇත්ත උත්තර දෙන්නේ කවුද කියලයි. මේ තත්වය හඳුනාගත්ත අපේ අම්මා, තාත්තාට සහෝදර, සහෝදරියන්ට 16වැනිදා දක්වා ඉටුකරන්න කාර්යභාරයක් තිබෙනවා. මේ ඡන්දයේදී තාමත් නිවැරදි දේ සොයාගන්න බැරිව සිටින අසල්වාසීන්, ඥාතිමිත්‍රාදීන් දැනුවත් කිරීමේ කාර්යභාරය ඉටුකරන්න ඕනැ. මේ රට ගොඩනඟා පොදු ජනතාවගේ ජීවිත ගොඩනඟන්න කැපවුණු අනුර දිසානායක සහෝදරයා ගැන කරුණු පැහැදිලි කරන්න ඕනැ. ඉදිරිපත් කර තිබෙන වැඩපිළවෙළ ගැන කරුණු ඉදිරිපත් කරන්න ඕනැ. රට ගොඩනැගීමට ජාතික ජන බලවේගය වටා එකතු වී ඉන්න උගතුන් බුද්ධිමතුන් ගැන පැහැදිලි කර දෙන්න ඕනෑ. හොඳ කැප්ටන් කෙනෙක් එක්ක හොඳ ටීම් එකක් ඉන්නවා. රට ගෙනියන්න ඕනෑ දිසාව සොයාගන්න මාලිමාව ලකුණින් ඉදිරිපත් වී සිටිනවා. ඒ නිසා දැන් මේ දක්වා ජාතික ජන බලවේගය වටා ඒකරාශී නොවූ පිරිස් ඒකරාශී කරගෙන ජයග්‍රහණය කරවන්න අත්වැල් බැඳගන්න කියලා ඉල්ලා සිටිනවා.”", "URL": "https://lankatruth.com/si/?p=84517", "Category": "පුවත්", "Parent URL": null}