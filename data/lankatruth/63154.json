{"Source": "Lankatruth", "Timestamp": "November 13, 2018", "Headline": "නීති තර්කවලින් මැතිවරණ කොමිසම උණුසුම්වෙයි – මැතිවරණය ගැන මත ගැටුමක්", "News Content": "පාර්ලිමේන්තුව විසුරුවා හැරීම සම්බන්ධයෙන් නීතිමය තත්ත්වය පැහැදිලි කර අධිකරණ තීන්දුවක් ලබා දෙනතුරු මහමැතිවරණය පැවැත්වීමේ කටයුතු නතර කළයුතු බවටත් අධිකරණ තීන්දුව ලැබෙන තෙක් නොසිට ඉදිරියේදී ලැබෙන තීන්දුවකට ගරු කිරීමේ අභිලාෂයෙන් මහමැතිවරණයට අදාලව මූලික කටයුතු සිදුකළ යුතු බවටත් මත දෙකක් මැතිවරණ කොමිෂන් සභාවේ සාමාජිකයන් අතර මතුව ඇති බව වාර්තාවේ. ඒ අනුව මහ මැතිවරණය පැවැත්වීම හා ඒ සම්බන්ධ කටයුතු සිදුකිරීම පිළිබඳව මැතිවරණ කොමිෂන් සභාව මත ගැටුමක පැටලී ඇතැයි පැවසේ. කෙසේ නමුත් පාර්ලිමේන්තුව විසුරුවා හැරීම සම්බන්ධයෙන් නීතිමය තත්වයක් පැහැදිලිකර ගන්නා තෙක් මැතිවරණ කොමිසම මැතිවරණයට අදාල කටයුතු නොකර ඒ වෙනුවට මැතිවරණ කොමසාරිස් ජනරාල්වරයාට බලය පැවැරීමටද කොමිෂන් සභාව කටයුතු කර තිබේ. මැතිවරණ කොමසාරිස් ජනරාල් එම්.ඒ.පී.සී පෙරේරා මහතාට බලය පැවැරීම සම්බන්ධයෙන් කොමිසමේ සාමාජික මහාචාර්ය රත්නජීවන් හූල් මහතා විරෝධය දක්වා තිබෙන අතර බලය පැවැරීමේ ලිපියට ඔහු අත්සන්කිරීමද ප්‍රතික්ෂේප කර ඇත. එතනින් නොනැවතී රත්නජීවන් හූල් මහතා විසින්, මෙලෙස ව්‍යවස්ථාවට පටහැනිව පාර්ලිමේන්තු කැඳවීමට විරෝධය දක්වා එම ගැසට් පත්‍රය අවලංගු කරන ලෙස ඉල්ලා නීතිපතිවරයා, මැතිවරණ කොමසාරිස් මහින්ද දේශප්‍රිය මහතා, මැතිවරණ කොමිසමේ සාමාජික ජනාධිපති නීතිඥ එන්.ජේ. අබේසේකර මහතා, මැතිවරණ කොමසාරිස් ජනරාල් එම්.ඒ.පී.සී. පෙරේරා මහතා සහ ජනාධිපති ලේකම් උදය සෙනෙවිරත්න මහතා වගඋත්තරකරුවන් කරමින් ශ්‍රේෂ්ඨාධිකරණයට පෙත්සමක්ද ගොනු කර තිබේ.", "URL": "https://lankatruth.com/si/?p=63154", "Category": "පුවත්", "Parent URL": null}