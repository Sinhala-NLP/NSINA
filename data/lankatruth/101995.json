{"Source": "Lankatruth", "Timestamp": "November 30, 2020", "Headline": "නිලධාරියෙක් වුනාම පිට කොන්දක් තියෙන්ට ඕනෑ…", "News Content": "ඊයේ පෙරේදා වනජීවී නිලධාරීන් කීප දෙනෙකු අමනෝඥ ඇමතිවරයෙකු ඉදිරිපිට, තමන් විසින් ඉටු කරනු ලබන උතුම් රාජකාරිය වෙනුවෙන් අදීනව පෙනී සිටිමින් ක්‍රියා කළ ආකාරය සමස්ත රාජ්‍ය සේවයටම ආඩම්බරයක්. වන සංරක්ෂණ දෙපාර්තමේන්තුවේ අඩවි වන නිලධාරිනියක වූ දේවානි ජයතිලක මහත්මිය විසින්ද මඳ කලකට පෙර, ඔක්සිජන් කන්ඩදැයි ඇසු මන්දබුද්ධිකයන් පිරිසක් හා දේශපාලනඥයෙකු ඉදිරියේ අභීතව නැඟී සිටිමින්, අසාධාරණ නියෝගයන්ට යට නොවී සිංහ නාද පෑ ආකාරය තවමත් අපගේ සිත් තුළ මැකී ගොස් නැහැ. මෙම අවස්ථා දෙකම මෑත රාජ්‍ය සේවා ඉතිහාසයේ වැදගත් සිදුවීම් දෙකක් ලෙස මම දකිනවා. මෙම අවස්ථා දෙකේදීම ඔවුන් තුළ වූ එඩිතර බව මා මනසේ ඉමහත් සතුටක් ජනනය කළා. ඒ වගේම අමනෝඥ දේශපාලනඥයන්ගේ කටුක හා උද්ධච්ච වදන් හා හැසිරීම් නිරායාසයෙන්ම මා මනස තුළ ජනිත කළේ පිළිකුලක් හා කණගාටුවක් . මෙලෙස හැසුරුණු දේශපාලනඥයන්, මැති ඇමතිවරුන් මගේ සේවා කාලය තුළ මා කොතෙකුත් දැක තිබෙනවා. ඔවුන් බොහෝ විට හැසුරුනේ ඔවුන්ගේ මන්ත්‍රී පිරුවටය ඔවුන්ගේ මිනීවලටද රැගෙන යා හැකි තරමට ඔවුන් හා සදාකාලිකවම බද්ද වී තිබෙනවා යයි සිතමින්. නමුත් එවැන්නන් ඊලඟ මැතිවරණයේදී දුර්ගන්ධය විහිදුවන කිඩාරම් මල් බැහැර කරනවා මෙන් ජනතාව විසින් බැහැර කළ ආකාරය අපට රහසක් නොවෙයි. තවත් විදියකින් කිවහොත් එවැනි අය ඉතිහාසයේ කුණු කූඩයට වීසි කිරීමට ජනතාව මැලි නොවූ අවස්ථා අප කවුරුත් දන්නවා. මේ ආකාරයෙන් ආසාධාරණ නියෝගවලට, සාවද්‍ය උපදෙස්වලට එරෙහිව නැඟී සිටි හා හඬ අවධි කළ තවත් නිලධාරීන් හා රජයේ සේවයේ විශ්‍රාමිකයන් තවත් බොහෝ පිරිසක් අප සමාජයේ ජීවත් වෙනවා. ඔවුන් සැඟවී නොසිටිය යුතුයි. එසේම එවන් වූ තම අත්දැකීම් සඟවාගෙන නොසිටිය යුතුයි. එම අත්දැකීම් වත්මන් රජයේ නිලධරයන්ට අවබෝධ කර ගැනීට අවස්ථාව සලසා දිය යුතුයි. මා සතුවද එවන් අත්දැකීම් රැසක් තිබෙනවා. ඉන් සමහර අත්දැකීම් මා විසින් දැනටමත් ඔබ හමුවේ තබා තිබෙනවා. ඉතිරි ඒවාද ඉදිරියේදී විටින් විට ඔබ හමුවේ තබන්නම්. අද දිනයේ පුංචි අත්දැකීම් දෙකක් මෙහි සටහන් කරන්නම්. 1989 ජූනි මස සිට 1992 අගෝස්තු මස දක්වා කාලය තුළ මා සේවය කළේ කළුතර අතිරේක දිසාපති වශයෙන්. එම අවධියේ බස්නාහිර පළාතේ ප්‍රධාන අමාත්‍යවරයා වූයේ සුසිල් මුණසිංහ මහතායි. ඔහු සැර පරුෂ තැනැත්තෙක් නොවෙයි. එනමුත් සමහර අවස්ථාවලදී ජ්‍යෙෂ්ඨ රජයේ නිලධාරීන් නිර්දය උපහාසයට ලක් කෙරෙන ආකාරයේ වදන් සාකච්ඡා, රැස්වීම් ආදියේදී භාවිතා කළා. එක් දිනක් සවස් වරුවේ ප්‍රධාන අමාත්‍යවරයා කළුතර දිස්ත්‍රික් ලේකම් කාර්යාලයයේදී ජ්‍යෙෂ්ඨ නිලධාරීන්ගේ සාකච්ඡාවක් කැඳවා තිබුනා. එය පැවැත්වුනේ දිස්ත්‍රික් ලේකම්වරයාගේ නිලකාමරයේදී. මුලසුනේ හිටියේ සුසිල් මුණසිංහ ප්‍රධාන අමාත්‍යවරයාමයි. රැස්වීම පැවැත්වෙන අතරතුරේ එක් අවස්ථාවකදී ප්‍රධාන අමාත්‍යවරයා කිව්වා, “මේ ඉන්න ඔක්කොම රජයේ නිලධාරීන් බ්ලෆ් කරනවා. තීරණ ගන්නෙ නැහැ” කියල. මේ වචනෙට මම කැමති වුනේ නැහැ. මොකද මම එවැනි නිලධාරියෙකු නොවූ නිසා. ඒ වුනත් මම ප්‍රතිචාර දක්වන්ඩ ගියේ නැහැ, මගේ ප්‍රධානියා වෙච්ච දිස්ත්‍රික් ලේකම්වරයාත් රැස්වීමේ හිටිය නිසා. නමුත් දිස්ත්‍රික් ලේකම්වරයාද එයට කිසිදු ප්‍රතිචාරයක් දැක්වූවේ නැහැ. තවත් මඳ වේලාවක් ගත වුනා. ප්‍රධාන අමාත්‍ය වරයා නැවතත් එම අපවාදය වඩාත් තදින් නිලධාරීන් මත පතිත කළා. එවර මට නිහඬව සිටීමට නොහැකි වුනා. මම එතුමාට ක්ෂණිකවම මෙසේ කිව්වා. “සමාවෙන්ඩ සර්, බාධා කරනවට. සර් මෙයට ටික වෙලාවකට කලිනුත් කිව්වා මේ ඉන්න රජයේ නිලධාරීන් බ්ලෆ් කරනවා තීරණ ගන්නෙ නැහැ කියල. ඒ වෙලාවේ මම කථා නොකළේ මගේ ප්‍රධානියා දිස්ත්‍රික් ලේකම් තුමා කථා කරයි කියල හිතුව නිසා. නමුත් එතුමා කථා කළේ නැහැ. දැන් ඔබ තුමා දෙවැනි වතාවටත් ඒ වචනම කිව්වා. මම කියන්නෙ මම ඒ වගේ නිලධාරියෙක් නොවෙයි. මම කවදාවත් බ්ලෆ් කරන්නෙ නැහැ. තීරණ ගන්නවා. ඒක නිසා සර් නැවත වරක් ඒ වචන කියනව නම් මම කොතැනද, කවදද බ්ලෆ් කළේ කියල ඔප්පු කරල එහෙම කියන්ඩ. එහෙම නැත්නම් ඒ.පී.ඒ ගුණසේකර හැර අනෙක් නිලධාරීන් බ්ලෆ් කරනවා. තීරණ ගන්නෙ නෑ කියල කියන්ඩ.” සභාව මීයට පිම්බ වගේ වුනා. ඒ සමඟම දැඩි නිහඬතාවයක් ඇති වුනා. ප්‍රධාන ඇමතිවරයාත් මා දිහා බලාගෙන හිටියා. නිහඬ බව බිඳිමින් එක වරම ඔහු මෙසේ පැවසුවා. “Mr. Gunasekera I admire you as well as your words. We want officers like you. thank you.” මා දැන් පවසන්නේ මා කළුතර ප්‍රාදේශීය ලේකම් වශයෙන් සේවය කළ අවධියේ ලද තවත් අත්දැකීමක්. එම අවධියේ පැවතියේ එක්සත් ජාතික පක්ෂයේ රජයක්. මගේ මතකය අනුව එම අවධියේ කළුතර ප්‍රාදේශීය ලේකම් කොට්ඨාශයේ රජයේ නියෝජිතයා වුනේ නියෝජ්‍ය අමාත්‍ය V.L විජේමාන්න මහතායි. පළාත් සභා මන්ත්‍රීවරයා වුනේ ලක්ෂ්මන් විජේමාන්න මහතායි. එම අවධියේ කළුතර කොට්ඨාශයේ ග්‍රාම නිලධාරී වසම් 89ක් වූ බවයි මගේ මතකය. එක් දිනක් මෙම සියලුම ග්‍රාම නිලධාරීන් රැස්වීමක් සඳහා ඔවුන්ගේ දේශපාලන කාර්යාලයයට කැඳවමින් පළාත් සභා මන්ත්‍රීවරයා විසින් අත්සන් කරන ලද ලිපි තොගයක් මගේ කාර්යාලයයට භාර දී නොවරදවාම එවා තැපැල් කරන ලෙස උපදෙස්ද දී තිබෙනවා. මගේ පරිපාලන නිලධාරී කන්නන්ගර මහතා විසින් මා කාර්යාලයයට පැමිණි වහාම එම ලිපි තොගය මට පෙන්වූවා. මම එම ලිපි තැපැල් කිරීම වහාම නැවැත්වූවා. ඉන්පසු කරුණු පැහැදිලි කරන ලිපියක්ද සමඟ එම සියලුම ලිපි ඔවුන්ගේ දේශපාලන කාර්යාලයයට මම ආපසු යැව්වා. එම ලිපියේ සඳහන් කළ කරුණු මට මතක හැටියට මේවායි. 1. ග්‍රම නිලධාරීන් සාම නිලධාරීන් බව.2. ඔවුන්ට දේශපාලන අයිතිවාසිකමි නොමැති බව.3. චන්ද නාමලේඛන සකසන්නේ ඔවුන් විසින් බව.4. මාගේ අවසරයක් නොමැතිව ග්‍රාම නිලධාරීන් රැස්වීම්වලට කැඳවීමට මන්ත්‍රීවරයාට බලයක් නොමැති බව.5. ග්‍රාම නිලධාරීන්ට දැනුම්දීමට අපේක්ෂිත කරුණු මොනවාදැයි මා වෙත දන්වා එවන ලෙස ඉල්ලා සිටින බව.6. එම කරුණුවල ස්වභාවය අනුව ඒව ග්‍රාම නිලධාරීන්ට දැන්වීම සුදුසු වන්නේ නම් මගේ ග්‍රාම නිලධාරී රැස්වීම පැවැත්වෙන දිනයේදී මන්ත්‍රීවරයාද කැඳවා ඔවුන් ඇමතීමට ඔහුට අවස්ථාවක් ලබා දෙන බව.7. ඔහු විසින් මාගේ කාර්යාලයයට එවා තිබූ ලිපි සියල්ල ආපසු එවන බව.8. ඉදිරියේදීද කිසිම අවස්ථාවක ග්‍රාම නිලධාරීන් මේ ආකාරයෙන් රැස්වීම්වලට නොකැඳවිය යුතු බව.9. එක් දේශපාලනඥයෙකුගේ අවශ්‍යතාවන්ට මේ ආකාරයෙන් ග්‍රාම නිලධාරීන් රැස්වීම් සඳහා කැඳවීමට අවසර ලබා දුනහොත්, අනෙක් දේශපාලනඥයන්ටද ඒ හා සමාන අවස්ථා ලබා දීමට අනිවාර්යයෙන්ම සිදු වන බව හා එවැනි තත්වයක් නිර්මාණය කර ගත නොහැකි බව. මේ ආදී කරුණු රැසක් ඉතාමත්ම ආචාරශීලී එසේම ස්ථිරසාර වචනවලින් මම ලිපියෙහි සඳහන් කළා. එහි පිටපත් රාපරිස්ව/ලේ, බස්නාහිර පළාතේ ප්‍රධාන අමාත්‍ය සුසිල් මුණසිංහ මහතා, එම පළාතේ ප්‍රධාන ලේකම් ආදී අදාල පාර්ශ්ව වෙත යොමු කළා. මා ප්‍රකාශ කළ කරුණු පළාත් සභා මන්ත්‍රීවරයාද නිහතමානීව පිළිගත්තා. අප අතර අමනාපයක් ඇති වුනේ නැහැ. ඔවුන් දැන සිටියා මා ඕනෑම වේලාවක තනතුරෙන් මාරු වී යාමට සුදානම් හා තනතුරට පෙම් බඳින නිලධාරියෙකු නොවන බව. එම ලිපිය යවා දින කීපයක් ගත වනවිට, එක් දවසක සවස් වරුවේ හදිසියේම ප්‍රධාන අමාත්‍ය සුසිල් මුණසිංහ මහතා මාගේ කාර්යාලයයට පැමිණියා. නිසි ගෞරව සහිතව ආචාරශීලීව මම ඔහු පිළිගත්තා. මා අසලට පැමිණි ඔහු මාගේ අත් දෙකින්ම අල්ලා ගත්තා. ඉන්පසු මෙසේ කියුවා. “මිස්ටර් ගුණසේකර, ඔයා මගේ පළාත් සභා මන්ත්‍රීතුමාට යවපු ලිපියේ මට එවපු පිටපත ලැබුනා. මම ඒක සම්පූර්ණයෙන්ම කියෙව්වා. ඒ ලිපිය සම්පූර්ණයෙන්ම නිවැරදියි. ඒ ගැන මිස්ටර් ගුණසේකරට ස්තුති කරන්ඩයි මම ආවේ. බොහෝම ස්තුතියි. මේ විදියට දිගටම වැඩ කරගෙන යන්ඩ” මම හිතනවා මගේ මේ අත්දැකීම් දෙකෙහිම වැදගත් බවක් තිබෙනවා කියා. එනිසයි මෙහි ඒවා සටහන් කළේ. ඉදිරියේදී මෙයට වඩා බරපතල අත්දැකීම් ලියන්නම්. අනෙක් අයගේ මෙවැනි අත්දැකීම්ද මෙලෙස පළ කරන ලෙස ඉල්ලා සිටිනවා. (මෙම පෝස්ටුවේ ඉංග්‍රිසි පරිවර්තනයක් මා විසින් සිදු කරනු නොලැබේ. එවැන්නක් ඔබ අතට පත් වුවහොත් එයට මාගේ සම්බන්ධයක් නොමැති බැව් කරුණාවෙන් සලකන්න.) ඒ.පී.ඒ ගුණසේකර2020 . 11 . 28 හිටපු අමාත්‍යාංශ ලේකස් ඒ.පී.ඒ ගුණසේකර මහතාගේ ෆේස්බුක් පිටුවෙන්", "URL": "https://lankatruth.com/si/?p=101995", "Category": "පුවත්", "Parent URL": null}