{"Source": "Lankatruth", "Timestamp": "June 18, 2017", "Headline": "කුලියාපිටියේ ගුරුවරයාට පහර දීම ගැන වහාම පරීක්ෂණයක් අවශ්‍යයි", "News Content": "කුලියාපිටිය මධ්‍ය විද්‍යාලයයේ ගුරුවරයකුට එල්ල වූ මැර ප්‍රහාරය සම්බන්ධයෙන් වහාම පරීක්ෂණ පවත්වා සැකකරුවන් අත්අඩංගුවට ගත යුතු බව ගුරු වෘත්තීය සමිති නායකයෝ ඉල්ලති. කුලියාපිටිය මැදි විදුහලේ ගුරුවරුන් කිහිප දෙනකුටම දිගින් දිගටම මෙවැනි තර්ජන ගර්ජන තිබූ අතර පසුගියදා සිය ෆේස්බුක් ගිණුමේ කවි ලියා පළකිරීමේ චෝදනාව එල්ල වූයේද මෙම පාසලේම ගුරුවරයෙකුට ය. හර්ෂ ධම්මික දෙමටාවල නම් ගුරු මහතා ප්‍රහාරයකට ලක්ව ඇත්තේ පසුගිය බ්‍රහස්පතින්දා ය. ඔහු යතුරු පැදියෙන් නිවසට යද්දී පිටුපසින් තවත් යතුරු පැදියකින් පැමිණ පරිසක් යකඩ පොල්ලකින් පිටට පහර දී ඇත. මේ සම්බන්ධයෙන් එම ගුරුවරයා පොලිසියට පැමිණිලි කර තිබෙන අතර ඔහු කුලියාපිටිය රෝහලේ නේවාසිකව ප්‍රතිකාරද ලබාගෙන තිබේ. මෙම ගුරුවරයා ඉගැන්වීම් කටයුතු කරමින් සිටිය දී හදිසියේ කාලසටහන් ඉවත් කළ අතිරික්ත කර ඇති බවත් ඔහු පාසල් පරිපාලනයේ අත්තනෝමතික ක්‍රියාවන්ට එරෙහිව කටයුතු කළ අයෙකු බවත් වාර්තා වේ. මෙම පාසලේ සිටි කවි ලියා ෆේස්බුක්හි පළ කරන බව කියන තරුණ ගුරුවරයාටද ස්ථාන මාරු වක් ලබා දුන් අතර ඔහු ද පාසල් පරිපාලනයේ අත්තනෝමතික ක්‍රියා විවේචනය කළ ගුරුවරයකි. ඔහු මාරුව ලැබුණු විගස පාසලෙන් ගියේද පහරකෑම්වලට ලක්වීමේ අවධානමක් තිබුණු නිසා බවත් දැනගන්නට ඇත. මෙම පාසලේ විදුහල්පතිවරයා දැඩි ලෙස ගුරුවරුන් සහ ගුරුවරියන් පීඩාවට පත් කරන්නෙකු බවත් ඔහුට එරෙහිවන්නන් මැර තර්ජන සහ මැර ප්‍රහාරවලට ලක්වන බවත් ගුරු වෘත්තීය සමිති චෝදනා කරයි. මොහුට එරෙහිව වහාම නීතිය ක්‍රියාත්මක කළ යුතු බවත් ඔවූහු පවසති.", "URL": "https://lankatruth.com/si/?p=36106", "Category": "පුවත්", "Parent URL": null}