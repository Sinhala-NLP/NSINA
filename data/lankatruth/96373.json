{"Source": "Lankatruth", "Timestamp": "September 13, 2020", "Headline": "වාරිමාර්ග නිලධාරී පිරිසක් පැමිණ නිවස, භවබෝග විනාශ කළා… පවුල පිටින් ඉවතට ඇද දැමුවා…", "News Content": "අඟුණකොළපෑලැස්ස, වලව විශේෂ කලාප ශාඛා කාර්යාලයේ නිළධාරීන් යැයි පිරිසක් යකාගල ප්‍රදේශයේ දරු පවුලක් මහ මඟට ඇද දමා ඔවුන් පදිංචිව සිටි නිවස සහ ඉඩම් කට්ටියේ වගාකර තිබූ භවබෝග රාශියක් විනාශ කර දමා ඇතැයි වාර්තා වේ. අගුණකොළපෑලැස්ස වලව විශේෂ කලාප ශාඛා කාර්යාලයේ නිළධාරීන් පිරිසක් ඉකුත් 08 වැනිදා තමන් පදිංචිව සිටි ඉඩමට පැමිණ නිවස තුළ සිටි අය නිවසින් පිටතට කැඳවා නිවස සම්පූර්ණයෙන්ම කඩා බිඳ දැමූ බව නිවැසියෝ පවසති. ඒ අතරතුර දී තමන් පදිංචිව සිටි ඉඩමේ වගාකර තිබූ කෙසෙල් ගස් විශාල ප්‍රමාණයක් සමඟ පොල්පැළ 12ක්ද කපා බිම දැමූ බවද ඔවුහු කියති. සිද්ධිය වූ අවස්ථාවේ නිවසේ සිටි පියුමි නිසංසලා නම් දෙදරු මව මේ සම්බන්ධයෙන් මෙසේ පවසයි. “මා නිවසේ සිටින අතරතුර නිවසට පැමිණි වලව විශේෂ කලාප ශාඛා කාර්යාලයේ නිලධාරීන් දරු දෙදෙනා සමඟ නිවසින් ඉවත්වන ලෙස මට බල කර අපි පදිංචිව සිටි නිවස කඩා බිඳ දැම්මා. මගේ වයස අවරුදු 04ක් වූ වැඩිමහල් දරුවා හඬා වැටෙද්දී එම නිළධාරීන් නිවස විනාශ කළා. ඉඩමේ තිබූ කෙසෙල් කැන් සහිත කෙසෙල් ගස් රාශියක් ද කපා දැම්මා. මගේ සැමියා එදිනෙදා කුලී වැඩ කරමින් පවුල නඩත්තු කරන්නේ. ඒ අවස්ථාවේ සැමියා කුලී වැඩ සඳහා නිවසින් බැහැරව සිටියා.’ අපි පදිංචිව සිටින ඉඩමේ අයිතිය පිළිබඳ නඩු විභාගයක් අගුණකොළපෑලැස්ස මහේස්ත්‍රාත් අධිකරණයේ විභාග වී තීන්දුවක් දී තිබුනා. එම තීන්දුවෙන් පිස්කල් නිළධාරියා මගින් අපිව ඉවත් කරන ලෙසට නියෝග කර තිබුනා. අපි දරු පවුල ඉවත් කරනවා වෙනුවට තමන් පදිංචි සිටි නිවස මහ පොළවට සමතලා කරන්නටත් භවබෝග විනාශ කරන්නටත් ඔවුන්ට බලය දුන්නේ කවුරුනුද? මේ සම්බන්ධයෙන් අපිට සාධාරණයක් ඉටුකර දෙන මෙන් මා වගකිව යුත්තන්ගෙන් ඉල්ලීමක් කරනවා.”", "URL": "https://lankatruth.com/si/?p=96373", "Category": "පුවත්", "Parent URL": null}