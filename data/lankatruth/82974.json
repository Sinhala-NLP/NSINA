{"Source": "Lankatruth", "Timestamp": "October 14, 2019", "Headline": "ලංකාවේ ආර්ථික වර්ධන වේගය කඩා වැටෙන බවට අනතුරු ඇඟවීමක්", "News Content": "ශ්‍රී ලංකාවේ ආර්ථික වර්ධන වේගය මෙම වසර තුළදී සියයට 2.9කින් පමණ පහළ අගයක් ගනු ඇතැයි ලෝක බැංකුව නිවේදනය කරයි. ඔක්තෝබර් 3 දා ලෝක බැංකුව විසින් නිකුත්කළ South Asia Economic Focus වාර්තාව පෙන්වා දෙන්නේ සමස්ත දකුණු ආසියානු කලාපයේ ආර්ථික වර්ධන වේගය මෙම වසරේ දී 5.9% දක්වා 1.1% කින් අඩුවනු ඇති බවයි. එමෙන්ම මෙම තත්වය කෙටි කාලයකින් යතාතත්වයට පත්වීම සැක සහිත බව පෙන්වා දෙන එම වාර්තාව 2020 සහ 2021 වසර සඳහා ශ්‍රී ලංකාවේ ආර්ථික වර්ධන වේගය පිළිවෙලින් සියයට 3.3 සහ 3.7 වනු ඇතැයි පුරෝකථනය කරයි. 2018 දී ආර්ථික වර්ධන වේගය සියයට 3.2 වූ අතර ශ්‍රී ලංකාවේ ආර්ථිකයේ වර්ධන වේගය වසරින් වසර අඩාල වෙමින් අර්බුධයෙන් අර්බුධයට ගමන් කරන බව ආර්ථික විශ්ලේෂකයෝ පෙන්වා දෙති. මෙලෙස ආර්ථික වර්ධනය මන්දගාමී වීමට බලපා ඇති කරුණු අතර ලෝක ආර්ථිකයේ වර්ධනය දුර්වල වීම සහ කලාපයේ රටවල අභ්‍යන්තර කරුණු හේතු වන බව වාර්තාව පෙන්වා දෙයි. දේශීය ඉල්ලුමේ ඉහළයාම පසුගිය කාලයේ කලාපයේ රටවල ඉහල ආර්ථික වර්ධනයට බලපා ඇති නමුත් දේශීය පරිභෝජනය අඩුවීම මෙම වර්ධනය අඩාල වීමට බලපා ඇත. දකුණු ආසියාවේ ආනයන සැලකිය යුතු ප්‍රමාණයකින් අඩු වී ඇති අතර එය පකිස්තානයේ සියයට 15 කින් ද ශ්‍රී ලංකාවේ සියයට 20කින්ද අඩු වී ඇත. කාර්මික නිෂ්පාදනය අඩු වීම, ආනයන අඩු වීම සහ මූල්‍ය වෙළෙඳපොළේ පවතින අස්ථාවරත්වය දකුණු ආසියාවේ ආර්ථික වර්ධන වේගය අඩාළ වීමට බලපා ඇතැයි ලෝක බැංකුවේ දකුණු ආසියානු කලාපය බාර උප ප්‍රධානී හාර්ට්වින්ග් ශාෆර් පැවසීය. ගෝලීය සහ දේශීය තත්වයන් දකුණු ආසියාවේ රටවල ආර්ථිකයේ අනාගතය පිලිබඳ සිදුකර ඇති පුරෝකථන අඳුරු කර ඇති බැවින් කලාපයේ රටවල් පෞද්ගලික පරිභෝජනය වැඩිකිරීම සඳහා ගැලපෙන උත්තෙජන ප්‍රතිපත්ති සහ ආයෝජන ප්‍රවර්ධන ප්‍රතිපත්ති ක්‍රියාවට නැගිය යුතුව බව ඔහු පැවසීය.", "URL": "https://lankatruth.com/si/?p=82974", "Category": "ආර්ථික පුවත්", "Parent URL": null}