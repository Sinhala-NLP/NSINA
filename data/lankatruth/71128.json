{"Source": "Lankatruth", "Timestamp": "March 27, 2019", "Headline": "රවී බලබ් දෙකක් නිවයි", "News Content": "පවතින විදුලි අර්බුදයට පිළියමක් ලෙස විදුලි බල අමාත්‍ය රවී කරුණානායක මහතා විසින් කැබිනට් මණ්ඩලයට ඉදිරිපත් කර ඇති සෑම නිවසකම විදුලි පහන් දෙකක් නිවා දැමීමේ යෝජනාවට කැබිනට් අනුමැතිය හිමිව ඇති බව වාර්තා වේ. ඉදිරි මාස 03ක කාලය තුළ සියලුම නිවෙස්වල විදුලි පහන් 2ක් නිවා දැමීම ඇතුළු ක්‍රියාමාර්ග කිහිපයක් එම යෝජනාවට ඇතුළත්ව ඇති බව වාර්තා වේ. මෙරට දෛනික විදුලි අවශ්‍යතාවය මෙගාවොට් 2,600ක් වුවත් පවතින වියළි කාලගුණයත් සමඟ සැපයිය හැකි උපරිම ධාරිතාව වී ඇත්තේ මෙගාවොට් 2,260ක් පමණකැයිද මේ හේතුවෙන් විදුලි අවශ්‍යතාවයෙන් මෙගා වොට් 340ක හිඟයක් දෛනිකව පවතින බවද වාර්තා වේ. ඒ අනූව එම හිඟය මඟ හරවා ගැනීම සඳහා දිවයිනේ සියලුම ප්‍රදේශවලට වරින් වර පැය 04ක පමණ කාලයක් දෛනිකව විදුලි කප්පාදු කෙරෙන අතර දැනට පවතින විදුලි හිඟයට මුහුණ දීමේ අරමුණින් විදුලි බලය අරපිරිමැස්මෙන් භාවිත කිරීම සඳහා මෙම යෝජනාව ඉදිරිපත් කර ඇති බවත් වාර්තා වේ. එම යෝජනාවට අනුව ඉදිරි මාස 03ක කාලය තුළ සියලුම නිවෙස්වල විදුලි පහන් 02ක් නිවා දැමීම, රාජ්‍ය ආයතන, ආගමික හා වාණිජ ස්ථානවල විදුලි පරිභෝජනයෙන් 10%ක ප්‍රමාණයක් අඩු කිරීම, අනවශ්‍ය වීදි පහන් නිවා දැමීම හා සාමාන්‍ය දිනවලදී වීදි පහන් නිවීම සිදුකරන වේලාවට පැයකට පෙර සියලුම විදුලි පහන් නිවීම යන ක්‍රියාමාර්ගවලට එළැඹීමටද යෝජනා කර ඇත. කෙසේ වෙතත් අප්‍රේල් මාසය අවසන් වනවිට දිවයිනට වර්ෂාව නොලැබුණහොත් පවතින විදුලි අර්බුදය තවත් උග්‍ර විය හැකි බව ලංකා විදුලි බල මණ්ඩලයේ ඉන්ජිනේරු සංගමය පෙන්වා දෙයි.", "URL": "https://lankatruth.com/si/?p=71128", "Category": "පුවත්", "Parent URL": null}