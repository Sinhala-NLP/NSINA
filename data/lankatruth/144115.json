{"Source": "Lankatruth", "Timestamp": "January 26, 2023", "Headline": "පීරූ රාජ්‍යය සිවිල් යුද්ධයකට තල්ලු වේද ?", "News Content": "ඊයේ (25) වන විට මෙම වැකිය බොහෝ ජාත්‍යන්තර මාධ්‍ය වල ප්‍රධාන පුවත බවට පත්වෙමින් තිබුණි. පසුගියදා රට පුරා ඇවිලී ගිය ආණ්ඩු විරෝධී උද්ඝෝෂණ හේතුවෙන් පුද්ගලයින් 50 දෙනෙකු පොලිස් හා හමුදා වෙඩි පහරින් මියගොස් ඇති අතර ජාත්‍යන්තර හා කලාපීය බලපෑම් හමුවේ පීරූ රාජ්‍යයේ නීතිවිරෝධී ලෙස පත්වූ ජනාධිපතිවරිය DINA Boluarte “සටන් විරාමයක්” ආණ්ඩු විරෝධීන් ගෙන් ඊයේ දිනයේ ඉල්ලා සිටියාය. ඒ අතර පාර්ලිමේන්තුවේ හා ආණ්ඩුව තුලත් ඉක්මන් මහා මැතිවරණයක් හා ජනාධිපතිවරණයක් මෙන්ම ජනාධිපතිනි, DINA Boluarteට එරෙහිව “ජන සංහාරක චෝදනා හා පාලනයක් හසුරුවීමට නොහැකියාව” යන චෝදනා යට‍තේ දෝෂාභියෝගයක්ද මේ වන විට ඉදිරිපත් කර ඇත. ජනතා ඡන්දෙන් බලයට පත් වූ වාමාංශික මාක්ස්වාදී “පීරූ නිදහස්” පක්ෂයේ pedro castillo පසුගිය වසරේ දෙසැම්බර් 7 වනදා අත්අඩංගුවට පත්වීමෙන් පසුව ඔහු දැන් සිටිනුයේ එරට ශ්‍රේෂ්ථාධිකරණය විසින් ලබා දුන් මස 18ක් සිර දඬුවමක් මත සිරභාරයේය. එතැන්න සිට ඇවිලීගිය ආණ්ඩු විරෝධී පෙළපාලි හේතුවෙන් සමස්ථ රටේ ජනතාව ලීමා අගනුවරට පැමිණෙමින් සිටින අතර එයට එරෙහිව හමුදා හා පොලීසිය රට පුරා කැඳවා ඇත. මේ වන විට ප්‍රධාන මාර්ග 85ක් මාර්ග බාධක යොදවා අවහිර කිරීමට හා නගර 26ක් තමන් යටතට ගැනීමට ආණ්ඩු විරෝධීන් සමත් වී ඇත. අරගලය තුල ඉදිරියෙන් සිටිනුයේ රතු ඉන්දියානු ජනතාව වන අතර ඔවුන් තම පාරම්පරික ඉඩම් බහු ජාතික තෙල්, ගෑස්‌ මිනිරන්, ලිතියුම් රත්‍රං හා තඹ සමාගම් වලට විකිනීමට එරෙහිව සටනට අවතීර්ණ වී ඇති අතර ගොවි ජනතාව හා නාගරික කම්කරු පංතිය සමග යම් එකඟතාවයකට පැමිණ සටන මධ්‍යගත කිරීමට අරගලය තවමත් සමත් වී නැත. ඒ අතර රජයේ මාධ්‍ය රතු ඉන්දියානු ජනතාව හා අගනුවර සුදු ජනතාව අතර ජාතිවාදය ඇවිස්සීමටද, රජයට පක්ෂව “ත්‍රස්ත්‍රවාදයට එරෙහිව” යයි කියා තමන්ට හිතවත් සිවිල් සංවිධාන යොදවා පෙළපාලි කැඳවීම්ද සිදු කරමින් පවතී. රතු ඉන්දියානු ගොවි ජනතාව විසින් මාර්ග අවහිර කරලීම නිසා තෙල්, ගෑස්, මිනිරන්, තඹ, රත්‍රං හා රිදී පතල් වලට ඇතුළුවීම නැවතී ඇති නිසා අරගලය හේතුවෙන් රජයට හා ඇමරිකන් බහු ජාතික සමාගම් වලට ගතවූ මාස දෙක තුල ඩොලර් බිලියන 2ක් අහිමි වී ඇති බව ජාත්‍යන්තර Bloomberg සඟරාව පවසයි. එසේම රටේ ප්‍රධාන ගුවන් තොටුපල හා ප්‍රධාන සංචාරක ස්ථාන වසා දැමීම නිසා සංචාරක කර්මාන්තය සම්පුර්ණයෙන්ම ඇනහිට ඇති අතර අත්‍යවශ්‍ය ආහාර ද්‍රව්‍ය හිඟවීම නිසා නාගරික ප්‍රදේශ වල ඇතිවී තිබෙන උද්ධමනය හේතුවෙන් බරපතළ ආහාර හා තෙල් හිඟයකටද මුහුණ දෙමින් සිටි. මේ හේතුව මත නාගරික ජනතාවගේ විරෝධයත් රජයට එල්ලවෙමින් පවති. කෙසේවෙතත් කොරෝනා වසංගතය හා ලෝක ආර්ථික අර්බුදය හේතුවෙන් රටේ මිලියන 16ක ජනතාවගෙන් මිලියන 6.8ක් බරපතළ ආහාර අර්බුදයක ජිවත් වන බව හා රටේ ජනගහනයෙන් 39.7% අන්ත දුප්පත් කමින් පෙලන බව එජා සංවිධානය (FAO)විසින් ඉදිරිපත් කරන ලද නව වාර්තාවකින්ද පවසා සිටි. ඒ අතර පිට පළාත් වලින් පැමිණෙන ආණ්ඩු විරෝධී ජනතාවට නවාතැන් ලබා දුන් අගනුවර san marcos විශ්වවිද්‍යාලය වටලා ශිෂ්‍යයින් 200ක් අත්අඩංගුවට ගත් පීරූ පාලනයට එරෙහිව දැවැන්ත ජාත්‍යන්තර විරෝධයක් එල්ලවීම හේතුවෙන් ජනවාරි 22 වනදා ඔවුන් සියලු දෙනා කොන්දේසි විරහිතව නිදහස් කිරීමට පාලක රජයට සිදුවිණි. ඒ අතර එක්සත් ජාතීන්ගේ සංවිධානයේ පීරූ නියෝජිතවරයා මානව කොමිසම ඉදිරියේදී පවසා සිටියේ අර්බුදයට සාමකාමී විසඳුමක් ලබා ගැනීමට රජය අපේක්ෂා කරන බවයි. ඒ අතර බොලිවියානු හිටපු ජනාධිපති evo morales හා චිලී ජනාධිපති gabriel boric විසින් පීරූ අරගලය සම්බන්ධයෙන් සිදුකරන ලද ප්‍රකාශද පාලක රජය විසින් හෙලා දැක තිබිණි. මේ වන විට කලාපයේ කොලොම්බියාව, බ්‍රසීලය, බොලිවියාව, වෙනිසුවේලාව, ආර්ජන්ටිනාව ඇතුළු සියළු රටවල වාමාංශික රජයන් තම සහය අරගලකරුවන්ට ලබා දී ඇත. මෙම ජාත්‍යන්තර හා ජාතික වශයෙන් එල්ලවන දැඩි පීඩනය හමුවේ මර්දනය හකුලා ගැනීමට DINA Boluarte රජයට සිදු වී ඇත්තේ ලෝකයේ අනෙකුත් සාමකාමී අරගල මර්දනය කිරීමට බලාපොරොත්තු වන සියළුම ලිබරල් රුකඩ රජයන්ටද දැවැන්ත පාඩමක් කියා දෙමිනි. රටේ ඓයතිහාසික ස්ථාන ගිනි තබා හා ආරක්ෂක හමුදා වලට පහර දීමට විවිධ කල්ලි යොදවා ඒවායේ වගකීම අරගලයට පවරා තම මර්දනය සාධාරණිය කර ගැනීමට ගත් පීරූ රජයේ සියළු උත්සාහයන් ව්‍යර්ථ කිරීමට පීරූ ජනතාව මේ වන විට සමත් වී ඇත. ඒ අනුව අරගලකරුවන් සන්නද්ධ අරගලයකට තල්ලු කිරීමට ගත් සියළුම උත්සාහයන් මේ වන විට අසාර්ථක වී ඇත. රජයට සහය දෙන බවට චෝදනා කරමින් ඇමරිකානු තානාපති කාර්යාලය ඉදිරියේද දැවැන්ත උද්ඝෝෂණයක් ඊයේ පැවැත් වීමට අරගලකරුවන් සමත් වී තිබිණි. මෙම තත්වය හමුවේ DINA Boluarteගේ රජය තුලම ඇමතිවරු වහා මැතිවරණයකට යන ලෙස ඇයට බල කරමින් සිටි. විපක්ෂයේ වාමාංශික මන්ත්‍රීවරු ජනවාරි 25 වැනිදා DINA Boluarteට එරෙහිව දෝෂාභියෝගයක් ඉදිරිපත් කර ඇත. මෙම තත්වය හමුවේ ජාතිය ඇමතු DINA Boluarte තමන් තනතුරෙන් ඉවත් නොවන බවත්, අරගලකරුවන් සමග සාකච්ඡා කිරීම සඳහා “සටන් විරාමයක්” ඉල්ලා සිටින බවත් පවසා සිටියාය. නමුත් අරගලකරුවන් එය ප්‍රතික්‍ෂේප කරමින් නව ව්‍යවස්ථාවක් සම්පාදනය කර ගැනීම සඳහා මහා මැතිවරණයක් හා ජනාධිපතිවරණයක් ඉල්ලා අරගලය ත්‍රිව කරමින් සිටිති. මේ අතර ආණ්ඩු විරෝධී සංවිධායකින් තවදුරටත් පවසා සිටිනුයේ pedro castillo නිදහස් කර ගැනීම, ජනාධිපතිනි DINA Boluarte ඉල්ලා අස්වීම, කොංග්‍රසය විසුරුවා හැරීම, මහා මැතිවරණය හා ජනාධිපතිවරණයක් පැවැත්වීම, ඉන්පසුව නව ව්‍යවස්ථාවක් සම්පාදනය කරගැනීම යන සියළුම ඉල්ලීම් ඉටුවන තුරු ආපසු නිවෙස්වලට යාමට තමන් අපේක්ෂා නොකරන බවයි. කෙසේවෙතත් මෙම ආණ්ඩු විරෝධී සංවිධාන වල හා කණ්ඩායම් වල ඇති අසංවිධාත්මක බවත්, නිවැරිදි විප්ලවීය නායකත්වයක් සහිත පක්‍ෂයක් නොමැති වීමත්, ඔවුන් හුදකලා කර මර්දනය කිරීමට ආරක්ෂක අංශ වලට යම් හැකියාවක් ලැබී ඇති බව එරටින් වාර්තා වේ.මෙවැනිම තත්වයක් ශ්‍රී ලංකාවේ අරගලය තුලද දක්නට ලැබුණු අතර අරගලය ලෙස ඉදිරියෙන් සිටි බොහෝ පිරිස් මේ වන විට ප්‍රධාන පක්ෂ දෙකේ පළාත් පාලන මැතිවරණ අපේක්ෂකයින් බවට පත්වීම එහි පැවති අසංවිධාත්මක බව මැනවින් ඔප්පු කර පෙන්වයි. නමුත් පීරූ අරගලය තුල අරගලකරුවන් කොංග්‍රසය හා පාර්ලිමේන්තුව විසුරුවා හැර මහා මැතිවරණය හා ජනාධිපතිවරණයක් පවත්වා නව ව්‍යවස්ථාවක් සම්පාදනය කරගැනීමට ජනතාවට අවස්ථාව ලබා දෙන ලෙස ඉල්ලා සිදු කරන ඉල්ලීම් ප්‍රධාන සටන් පාඨ බවට පත්කරගැනීම තුල එහි යම් රැඩිකල් බවක් හා ශ්‍රී ලංකාවේ අරගලයට සාපේක්‍ෂව යම් තර්කානුකුල බවක් පීරූ අරගලය තුල දක්නට ලැබීමත් විශේෂ ලක්ෂණයකි. කෙස්වෙතත් අසංවිධාත්මක තත්වයන් මත වුවත්, ඔවුන්ගේ ප්‍රධාන ඉල්ලීම් තුල ඇති යථාර්ථවාදී බවත්, විශාල ධනස්කන්ධයකට හිමිකම් කියන පාලනයක් හා එය ආරක්ෂා කිරීමට මර්දනයේ සියළු ආම්පන්න වලින් සංවිධානය වූ හමුදාවක් හා පොලිසියක්, එසේම ඔවුන්ගේ ක්‍රියා කලාපයන් සාධාරණය කිරීම සඳහා ව්‍යවස්ථාවෙන් හා රටේ නීති තුලින් කාර්යක්ෂම ආවරණයක් පැවතියත්, ජනතා ඉල්ලීම් හා අරගලය හමුවේ මර්දනය හකුලා ගනිමින් දණ ගැසීමට හා අවසානයේ බලයෙන් බැස යාමට පාලක DINA Boluarteගේ රජයට හා එයට සහය දෙන දුෂිත පාලක තන්ත්‍රයට හෙට වන විට සිදුවීම අනිවාර්‍යය වනු ඇති බව පීරූ ජනතාව ලොවට කියා දෙන පාඩම වේ.", "URL": "https://lankatruth.com/si/?p=144115", "Category": "විදෙස් පුවත්", "Parent URL": null}