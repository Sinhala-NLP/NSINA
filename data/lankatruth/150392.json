{"Source": "Lankatruth", "Timestamp": "August 17, 2023", "Headline": "එදා හර්තාලයෙන් අදට ගත හැකි පාඩම්", "News Content": "අසීමිත ජීවන බරට එරෙහිව 1953 අගෝස්තු 12 වෙනි දින පවත්වන ලද දීප ව්‍යාප්ත සාමකාමී මහජන හර්තාල් ව්‍යාපාරය තුළින් අදටද බොහෝ පූර්වාදර්ශ ලබා ගත හැකි බව කරුණු සහිතව පෙන්වා දී තිබේ. එම හරිතාලයට වසර 70ක් පිරීම නිමිත්තෙන් ශ්‍රී ලංකා කොමියුනිස්ට් පක්ෂයේ නියෝජ්‍ය ප්‍රධාන ලේකම් එස්. සුදසිංහ දිවයින පුවත්පතට (අගෝස්තු 15) ලියා තිබූ සම්පූර්ණ ලිපිය උපුටා ගෙන පහත දැක්වේ.  ලංකාව 1950 සිට ලෝක බැංකුවේ සාමාජිකත්වය ගෙන තිබුණි. ලෝක බැංකුව විසින් මහජන සුබසාධන කටයුතු කපාහැර, සමාජ ආරක්‍ෂණ ක්‍රම ක්‍රියාත්මක කිරීම නතර කරන්නැයි ආණ්ඩුවට නිර්දේශ කරනු ලැබීය. මෙහි ප්‍රතිඵලයක් වශයෙන් 1953 අය – වැය ලේඛනයෙන් පාසල් දිවා ආහාර වේල කපාහරිනු ලැබීය. අනාථ ආධාර දීමනා අඩු කරනු ලැබීය. දුම්රිය ගාස්තු හා තැපැල් ගාස්තු වැඩි කරනු ලැබීය. ආහාර සහනාධාර රුපියල් මිලියන 300 සිට 160 දක්වා 50% කින් පමණ අඩු කරනු ලැබීය. එහි ප්‍රතිඵලයක් වශයෙන් සහල් සේරුවක මිල ශත 25 සිට ශත 70 දක්වා වැඩි විය. (මෙය ද ප්‍රමාණවත් නොවන බව ජේ. ආර්. ජයවර්ධන මුදල් ඇමැතිවරයා ලෙස පැවසීය.) එකල දිවයිනට පැමිණ සිටි ලෝක බැංකු නියෝජිත පිරිසේ නායක සර් සිඩ්නි කේන් මෙම අය – වැය යෝජනා නිර්භීතව පිළියෙල කළ එකකැයි ප්‍රශංසා කරනු ලැබීය. එහෙත් මහජනතාවගේ ප්‍රතිචාරය මීට මුළුමනින්ම වෙනස් විය. 1953 අගෝස්තු 12 වැනි දින හර්තාලය පැවැත්විණි. විවිධ වෘත්තීය සමිති එක්ව හර්තාලය මෙහෙයවනු ලැබීය. වමේ පක්‍ෂ එය සංවිධානය කරනු ලැබීය. පුළුල් සහායක් ලැබුණි. දුම්රිය, බස් රිය ධාවනය ඇනහිටිනි. දොම්පෙ, අම්බලන්ගොඩ, බළපිටිය, කොස්ගොඩ, නුගේගොඩ වැනි ප්‍රදේශවල ජනතාවගේ ක්‍රියාකාරී සහාය විශේෂයෙන් කැපී පෙනුණි. කොළඹ හා තදාසන්න ප්‍රදේශවල හර්තාලය අතිශයින් සාර්ථක විය. නැඟෙනහිර පළාතේ හැර දිවයිනේ සෑම ප්‍රදේශයකින්ම පාහේ උද්ඝෝෂණ ව්‍යාපාර පැවැතුණි. කැබිනට් මණ්ඩලය හදිසි නීතිය ප්‍රකාශයට පත්කර ඇඳිරිනීතිය පැනවීමේ තීරණය ගනු ලැබුවේ ද වරායෙන් ඈත නවතා තිබූ එච්. එම්. එස් නිවුපවුන්ස් නම් යුද නැවේදීය. රජය හර්තාලයට මුහුණ දෙනු ලැබුවේ ප්‍රචණ්ඩකාරී ස්වරූපයෙනි. පොලිස් රාජ්‍යයක ස්වරූපයෙනි. එහි ප්‍රතිඵලය වූයේ මහජනතාව ද ප්‍රචණ්ඩකාරී ස්වරූපයකින් ඊට මුහුණ දීමය. එහෙයින් මහජන දේපළ, රජයේ ගොඩනැඟිලි හා ප්‍රවාහන සේවාවලට දැඩි ලෙස අලාභහානි සිදු කළහ. රජය හා රජයට හිතවාදී පුවත්පත් මෙය දුටුවේ දාමරිකකම් පුළුල් ලෙස පැතිරීමක් ලෙසිනි. එහෙත් හර්තාලය නියම ජනතා නැඟිටීමක් විය. ආණ්ඩුව මැතිවරණ පොරොන්දු කඩකිරීමට එරෙහිව ජනතාවගේ නැඟීසිටීම තුට්ටුවකට මායිම් නොකිරීම හේතු කොටගෙන කෝපාවිශ්ට වූ ජනතාවගේ සැබෑ විරෝධය පළකිරීමක් විය. 12 වැනිදා පැවැති හර්තාලය 13 වැනිදා තෙක් පැවැතුණි. නිදහසින් පසු පත්වූ ආණ්ඩුව ප්‍රථම වතාවට ජනතාවට වෙඩි තැබීමට නියෝග දුනි. නවදෙනෙක් පොලිස් වෙඩි පහරින් මියගියහ. හදිසි නීතිය හා මහජන ආරක්‍ෂක පනත යටතේ හර්තාලයට සම්බන්ධ ක්‍රියාකාරී කොටස් අත්අඩංගුවට ගැනුණි. දේපළ රජයට පවරා ගැනීම් සෝදිසි කිරීම් සිදු කෙරුණි. තැන තැන ඇඳිරිනීතිය පැනවුණි. වාමාංශික පුවත්පත් තහනම් කෙරුණි. ආණ්ඩු පක්‍ෂ පුවත්පත් පමණක් පළවුණි. එම පුවත්පත්වල ප්‍රවෘත්ති සියල්ලම පාහේ හර්තාල් විරෝධී විය. හර්තාලය තවදුරටත් ඉදිරියට ගෙනයෑම අනතුරක් වශයෙන් දුටු ඇන්. ඇම්. පෙරේරා (ල.ස.ස.ප.) පිලිප් ගුණවර්ධන (වි.ල.ස.ස.ප.) පීටර් කෙනමන් (කො.ප.) යන මහත්වරුන් විසින් හර්තාලය නවත්වන ලෙස ආයාචනය කරනු ලැබිණි. අනෙක් අතට හර්තාලය ඉක්මනින් අවසන් වුවද, හර්තාලයේ දෝංකාරයෙන් රජය දෙදරා ගියේය. මෙහි ප්‍රතිඵල බලාපොරොත්තු වූවාට වඩා බරපතළ විය. හර්තාලයෙන් අනතුරුව පාර්ලිමේන්තුව තුළ හා ඉන් පිටතත් හඬක් නැඟීමට වාමාංශික කොටස් සමත් වූහ. 1953 අගෝස්තු 18 වැනිදා මහජන ආරක්‍ෂක පනත් විවාදයේ දී රජයට විරුද්ධව දැඩි ප්‍රහාරයක් එල්ල කළ වාමාංශික නායකයන් හර්තාලයේදී සිදුවූ ප්‍රචණ්ඩ ක්‍රියා හමුදාවේ හා පොලිසියේ ප්‍රකෝපකාරී ක්‍රියාවලට විරුද්ධව ආත්ම ආරක්‍ෂාව පතා මහජනතාව දැක්වූ ප්‍රතිචාරයක් ලෙස හඳුන්වා දෙනු ලැබීය. හර්තාලයට හේතු වූ කරුණු පිළිබඳ විවාදයක් සැප්තැම්බර් පළමු වැනි දින පැවැත්විණි. එහිදී පොලිස් හා හමුදා වෙඩි පහරින් මියගිය ජීවිතවලට රජය වගකිව යුතු බවත්, 1915 න් මෙපිට සිදුවූ විශාලතම මිනිස් ඝාතනය එය බවත් හඳුන්වා දෙනු ලැබීය. අගමැතිවරයා ද දැඩි ලෙස දෝෂදර්ශනයට භාජනය කරනු ලැබීය. 1953 හර්තාලය කම්කරු පංතියේ ආර්ථික අරගලය දේශපාලන අරගලයක් දක්වා වර්ධනය වූ අවස්ථාවක් ලෙස සඳහන් කළ හැක. එහි ප්‍රතිඵලය වූයේ අග්‍රාමාත්‍යවරයා සිය තනතුරෙන් ඉල්ලා අස්වීමයි. සර් ජෝන් කොතලාවල මහතා අගමැති තනතුරට පත්විය. ඔහු විසින් මුදල් ඇමැතිවරයාව සිටි ජේ. ආර්. ජයවර්ධන, මුදල් ඇමැති ධුරයෙන් ඉවත් කරනු ලැබූ අතර ඔහු කෘෂිකර්ම අමාත්‍ය ධුරයට පත් කළේය. ඔක්තෝබර් 13 වැනිදා සිට ශත 75 ක් වූ හාල් සේරුව ශත 55 දක්වා අඩු කරනු ලැබීය. 1956 මැතිවරණයේදී එක්සත් ජාතික පක්‍ෂයේ පරාජයට මඟ පෑදුනේ අගෝස්තු හර්තාලයයි. 1978 වර්ෂයේ සිට වර්ෂ 45 ක් තුළ විවිධ ආණ්ඩු යටතේ ක්‍රියාත්මක වන නව ලිබරල්වාදී ආර්ථික දේශපාලන ක්‍රියා පිළිවෙත හේතු කොටගෙන ඇති වී තිබෙන සමාජ ආර්ථික විෂමතා අතර ජාතික ආදායමෙන් 53.4% ක් බෙදී යන්නේ ජනගහනයෙන් ඉහළ ස්ථරය වූ 20% ක් අතරය. ජනගහනයෙන් පහළ ස්ථරය වූ 20% අතර බෙදී යන්නේ ජාතික ආදායමෙන් 4.5% ක් පමණ ය. රටේ ජනගහනයෙන් 42% ක පවුල්වල දිනක ආදායම ඇමරිකානු ඩොලර් 2 ක් පමණය. දකුණු ආසියාවේ දරිද්‍රතාවයෙන් පෙළෙන දෙවන රට ශ්‍රී ලංකාව බවට පත්ව ඇත. එය ජනගහනයෙන් 22% කි. පළමු රට ඇෆ්ගනිස්තානය ය.එහි ජනගහනයෙන් 26% ක් දරිද්‍රතාවයෙන් පෙළෙයි. වාර්ෂික ආදායමෙන් රාජ්‍ය ණය ගෙවීමට 89% ක් වෙන් කළ යුතුය. ආර්ථික සංවර්ධනය පහත වැටෙමින් පවතී. 2015 දී 4.8% කි. 2016 දී 4.4% කි. 2017 දී එය 3.1% කි. රටේ පවතින මෙවැනි තත්ත්වයක් තුළ 53 හර්තාලයෙන් ගතයුතු පාඩම් අතර ප්‍රධාන වන්නේ රටේ බහුතර ජනතාවට සහන ලබාදෙන ආර්ථික දේශපාලන වැඩපිළිවෙළක් රටට ඉදිරිපත් කිරීමයි. ශ්‍රී ලංකාවේ කොමියුනිස්ට් පක්‍ෂයේ 80 වන සංවත්සර දිනය වූ ජූලි මස 03 වැනි දින මහරගම තරුණ සේවා සභා රැස්වීම් ශාලාවේදී පැවැත්වූ රැස්වීමේදී අද රට මුහුණපා සිටින ආර්ථික, දේශපාලන, සමාජ අර්බුදයට විසඳුම් ඇතුළත් ඉදිරි වැඩපිළිවෙළක් රට හමුවේ ඉදිරිපත් කරන ලදි. එම වැඩපිළිවෙළ තවදුරටත් සංවර්ධනය කරමින් ඉදිරියට ගෙනයෑම වාම ප්‍රජාතන්ත්‍රවාදී හා දේශප්‍රේමී දේශපාලන බලවේග නියෝජනය කරන දේශපාලන පක්‍ෂ වෙත පැවරී ඇත. එස්. සුදසිංහනියෝජ්‍ය ප්‍රධාන ලේකම්ශ්‍රී ලංකාවේ කොමියුනිස්ට් පක්‍ෂය", "URL": "https://lankatruth.com/si/?p=150392", "Category": "පුවත්", "Parent URL": null}