{"Source": "Lankatruth", "Timestamp": "November 22, 2017", "Headline": "රට ජංජාලෙට යයි – අගමැති කොල්ලූර් යයි", "News Content": "අද (22) සිට ඇරඹි නිල සංචාරයක් සඳහා මේ දිනවල ඉන්දියවට ගොස් සිටින අග්‍රාමාත්‍ය රනිල් වික්‍රමසිංහ මහතා සිය නිල සංචාරය ආරම්භ කිරීමට පෙර මෛත්‍රී වික්‍රමසිංහ මහත්මිය සමග ඉන්දියාවේ කර්නාටක ප්‍රාන්තයේ ප්‍රසිද්ධ කොල්ලූර් කෝවිලේදි බාරහාර කිහිපයක් නිරතව ඇති බවත් පසුව යාඤාවකද නිරතව ඇති බවත් වාර්තා වේ. ඉන්දීය මාධ්‍ය වාර්තා අනුව ශ්‍රී ලංකාවේ සිට පැමිණ අග්‍රාමාත්‍යවරයා ඇතුළු කණ්ඩායම කෝවිලේ මංගල්‍යයට සහභාගී වීම සඳහා හෙලිකොප්ටර් යානයකින් කොල්ලූර් වෙත ගෙනගොස් ඇත. මෙම කෝවිලේ දින තුනක් තිස්සේ යාගහෝම පැවති බවද වාර්තා වේ. රනිල් වික්‍රමසිංහ මහතාගේ සංචාරය සඳහා ආරක්ෂාව තර කර ඇති අතර ඔහු දේව මාළිගාවට පැමිණි මොහොතේ දේව මාළිගාව භාර දේවගැතිවරු විසින් පිළිගෙන තිබේ. වික්‍රමසිංහ මහතා කෝවිලේදී ඔහු වෙනුවෙන් යාගයක් සිදු කරගෙන ඇත. රනිල් වික්‍රමසිංහ මහතා පසුගිය 20 වෙනිදා භාණ්ඩාගාර බැඳුම්කර නිකුත් කිරීම පිළිබඳ විමර්ශනය කිරීම සහ සොයා බැලීම සඳහා ජනාධිපති පරීක්ෂණ කොමිසමට ඉදිරිපත් වූඅතර එක්සත් ජාතික පක්ෂ ප්‍රබලයන් අතුළ මන්ත්‍රීවරු බොහෝ පිරිසක් මෙම බැඳුම්කර වංචාවේ හවුල්කරුවන් බවට මේ වනවිට හෙළි වෙමින් තිබේ. එහි ප්‍රධාන චෝදනාව අග්‍රාමාත්‍ය රනිල් වික්‍රමසිංහ මහතා වෙත එල්ල වී ඇති අතර විශේෂයෙන් ශ්‍රී ලංකාවේ දේශපාලනඥයන්, විවිධාකාර අපරාධ ගැන බිය වනවිට ඉන්දියාවේ ප්‍රබල හාස්කම් ඇතැයි විශ්වාස කරන කෝවිල් වෙත පැමිණ දින ගණන් යාග හෝම කරගනිති.", "URL": "https://lankatruth.com/si/?p=44255", "Category": "පුවත්", "Parent URL": null}