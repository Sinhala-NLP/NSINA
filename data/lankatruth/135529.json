{"Source": "Lankatruth", "Timestamp": "June 13, 2022", "Headline": "වෛද්‍ය ෂාෆි, තමන්ට ලැබුණු හිඟ වැටුප අත්‍යවශ්‍ය ඖෂධ ගැනීමට පරිත්‍යාග කරයි", "News Content": "කාන්තාවන් 4,000ක් වඳභාවයට පත්කළැයි චෝදනා කරමින් අත්අඩංගුවට ගෙන සිටි කුරුණෑගල රෝහලේ ප්‍රසව හා නාරිවේද වෛද්‍ය ෂාෆි සහාබ්දීන්ට, එම චෝදනා මත සේවයෙන් ඉවත් කර සිටි කාලයට අදාළව ගෙවිය යුතු හිඟ වැටුප මේ වනවිට ගෙවා තිබේ. තමන්ට අවුරුදු 03කට අදාළ හිඟ වැටුප් ලෙස රුපියල් ලක්ෂ 26කට අධික මුදල් ලැබුණු බවත් එම මුදල රෝගීන්ට අත්‍යවශ්‍ය ඖෂධ මිලදී ගැනීමට යෙදවීමට තමන් තීරණය කළ බවත් වෛද්‍ය ෂාෆි සහාබ්දීන් පවසයි. ඔහු අදාල හිග වැටුප ලෙස රුපියල් විසිහයලක්ෂ හැත්තෑපන්දහස් අටසිය දාසයයි සත හතලිස් හත (රු. 2,675,816.47) චෙක්පත් කුරුණෑගල රෝහලේ ප්‍රධාන ගණකාධිකාරීවරයා විසින් නිකුත් කර තිබුණි. ජාතීන් අතර විස්වාසයත් සමගියත් තහවුරුකිරීම තම අරමුණ බවත් ඒ අනුව මිලගණන් කැඳවා අදාළ ඖෂධ මිලදී ගෙන ඒවා රෝගීන්ට ලබා දීම තමන් තීරණය කළ බවත් ඔහු පවසයි.", "URL": "https://lankatruth.com/si/?p=135529", "Category": "පුවත්", "Parent URL": null}