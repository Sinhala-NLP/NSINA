{"Source": "Lankatruth", "Timestamp": "April 29, 2021", "Headline": "අතවර සිද්ධියේ වැරදිකරු වූ ක්‍රීඩකයාට ක්‍රිකට් ආයතනයෙන් දුන් අපූරු දඬුවම", "News Content": "මාතර වැලිගම ප්‍රදේශයේ පැවති උත්සවයකදි තරුණිකට ලිංගික අතවර කිරිමට උත්සාහ කිරීමේ සිදුවීමකට චෝදනා ලැබූ ශ්‍රී ලංකා ක්‍රිකට් කන්ඩායමේ සාමාජිකයාට එරෙහිව ශ්‍රී ලංකා ක්‍රිකට් ආයතනය විසින් පැවැත්වූ විනය පරීක්ෂණයෙන් ඔහු වැරදිකරු ලෙස තහවුරු වී ඇතැයි ක්‍රිකට් ආයතනය නිවේදනය කරයි.වමතින් පිත්ත හසුරවන ආරම්භක පිතිකරුවෙකු වන මෙම ක්‍රීඩකයා මීට පෙරද කොළඹ මූව්ඇන්ඩ්පික්(Move n’ Pick)  හෝටලය තුලදී විදේශිය ජාතික තරුණියන් දෙදෙනෙකුට ලිංගික අතවර කිරීමේ සිදුවීමකට වරදකරු වී වසරක ක්‍රීඩා තහනමක් ලැබූ අතර මෙවර මාතර වැලිගම පැවති උත්සවයකදී තරුණියකට ලිංගික අතවර කිරීමට උත්සාහ කිරීමේදී ප්‍රදේශවාසීන්ගේ පහරකෑමට ලක්වූ බව වාර්තා විය.නීතිඥයෙකු ඇතුලු ත්‍රි පුද්ගල කමිටුවක් මගින් පැවැත්වූ පරික්ෂණයකදී මෙම ක්‍රිඩකයා මාතර සිදුවීමට අදාල වැරදිකරු ලෙස තහවුරුවූ බව පවසන ශ්‍රී ලංකා ක්‍රිකට් ආයතනය ඔහුට නැවත එවැනි ක්‍රියාවල නොයෙදෙන ලෙස තරයේ අවවාද කල බවත්, වසරක කාලයකට මනෝ උපදේෂණ වෛද්‍යවරයෙකු වෙත යොමු කිරීමට තීරණය කල බවත් වැඩි දුරටත් නිවේදනය කරයි.", "URL": "https://lankatruth.com/si/?p=115626", "Category": "ක්‍රීඩා පුවත්", "Parent URL": null}