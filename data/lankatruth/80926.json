{"Source": "Lankatruth", "Timestamp": "September 16, 2019", "Headline": "අගමැතිවරයා ජනාධිපති පරීක්ෂණ කොමිසමට", "News Content": "තක්සේරු වටිනාකම ඉක්මවා යන මිලකට කෘෂිකර්ම අමාත්‍යාංශය සඳහා රාජගිරිය ප්‍රදේශයේ පෞද්ගලික ගොඩනැගිල්ලක් ලබාගෙන ඇත්තේ අගමැති රනිල් වික්‍රමසිංහ මහතාගේ උපදෙස් අනුව බවට එල්ලවී ඇති චෝදනා සම්බන්ධව ප්‍රකාශ ලබාගැනීම සඳහා, ජනාධිපති පරීක්ෂණ කොමිසම විසින් සිදුකර තිබූ කැඳවීමට අනුව අගමැතිවරයා එම කොමිසම වෙත අද(16) පෙරවරුවේ පැමිණ තිබේ. අද පෙරවරු 9.30ට පමණ අගමැතිවරයා සාක්ෂි ලබාදීම සඳහා පැමිණ ඇති අතර මෙම සිද්ධියට අදාලව අග්‍රාමාත්‍ය ලේකම් සමන් ඒකනායක සහ එවක කෘෂිකර්ම ඇමති දුමින්ද දිසානායක යන මහත්වරුන්ගෙන් ද මීට ඉහත අවස්ථාවල සාක්ෂි සටහන් කරගැනීම සිදුකෙරිණි. අග්‍රාමාත්‍ය ලේකම්වරයා සාක්ෂි ලබාදෙමින් සඳහන් කර ඇත්තේ කැබිනට් පත්‍රිකාවක් හරහා සුහුරුපායේ පිහිටි ගොඩනැඟිලි කිහිපයක් කෘෂිකර්ම අමාත්‍යාංශයට ලබාගැනීමට අග්‍රාමාත්‍යවරයා පළමුව යෝජනා කළ ද එය අග්‍රාමාත්‍යවරයා විසින්ම වෙනස් කර අදාල පෞද්ගලික ගොඩනැඟිල්ල මිලදී ගන්නා ලෙස එවක කෘෂිකර්ම අමාත්‍ය දුමින්ද දිසානායක මහතාට උපදෙස් දී ඇති බවය. ඒ අනුව මසකට රුපියල් මිලියන 21ක කුලී මුදලක් ගෙවමින් පෞද්ගලික ගොඩනැඟිල්ලක් පවත්වාගෙන යාමෙන් සිදුව ඇති රාජ්‍ය මුදල් නාස්තිය සම්බන්ධව අගමැතිවරයා වගකිවයුත්තෙක් ද යන්න අද කොමිසම හමුවේ ප්‍රශ්න කිරීමට නියමිතය.", "URL": "https://lankatruth.com/si/?p=80926", "Category": "පුවත්", "Parent URL": null}