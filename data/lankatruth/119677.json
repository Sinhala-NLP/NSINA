{"Source": "Lankatruth", "Timestamp": "July 15, 2021", "Headline": "දකුණු අප්‍රිකාවත් ඇවිලෙයි !", "News Content": "දකුණු අප්‍රිකාවේ වර්ණභේදවාදය අවසාන වී වසර 27ක් ගෙවී ඇතත් අදටත් එරටේ ඉඩම් අයිතියෙන් 73%ක් ඇත්තේ සුදු ජාතිකයන් අතය. ඒ අතර මෙම අසමානත්වය අවසාන කිරීමට කියා බලයට පැමිණි අප්‍රිකානු ජාතික කොංග්‍රසයේ (ANC) නෙල්සන් මැන්ඩෙලාගේ සිට සියළුම කළු නායකයින් වර්ණභේදවාදී මුලික පදනම ලෙස සැලකුණ මෙම ඉඩම් ප්‍රශ්නය විසඳීමට කිසිදු උත්සහයක් නොගත්හ. ඒ වෙනුවට සිදුවුයේ එම නායකයින්ද පවතින ක්‍රමයේ දුෂකයින් හා ආරක්ෂකයින් බවට පත්වීම පමණි. පසුගිය ජුලි 9 වැනිදා හිටපු ජනාධිපති (ANC) Jacob Zumaට අල්ලස් ගැනීමක් හේතුවෙන් සිර අඩස්සියට පත් වූ අතර එයට විරෝධය පෑමට ඇතිවූ ගැටුම්, පහරදීම් හා තෙරපීම් හේතුවෙන් මේ වන විට විරෝධතාකරුවන් 72 ක් මිය ගොස් ඇත. 2018 සිටම දකුණු අප්‍රිකාව දැඩි ආර්ථික අවපාතයකට මුහුණ දුන් අතර 2019 දී ආර්ථික වර්ධනය 0.3 %ක් හා 2020දී 0.2%ක් ලෙස වාර්තා වේ. කොරෝනා වසංගතය හේතුවෙන් රටේ මුලික ආර්ථික කේෂ්ත්‍ර 10ක් වන කාර්මික, මිනිරන්, කෘෂි ඇතුළු කේෂ්ත්‍ර 9ක් කඩා වැටීමෙන් බරපතළ ආර්ථික අර්බුදයකට අද වැටී ඇත. අයවැය හිඟය දළ ජාතික නිෂ්පාදනයෙන් 13%PIB ලෙස සඳහන් වන අතර ණය 80%PIB ක් ලෙස පෙන්වන අතර වසරක් තුලදී පමණක් එය (2019-2020) 20%කින් ඉහළ ගොස් ඇත. රැකියා විරහිතභාවය 32.6% ක් ලෙස දැක්වේ. විශේෂයෙන්ම 10% ක සුදු ජනතාවට සාපේක්ෂව කළු ජනතාවගෙන් 80% ක අන්ත දුප්පත් ජිවන රටාවක් තුල අසීමිත කොන්දේසි යට‍තේ ජීවත්වේ. විශේෂයෙන්ම රටේ පවතින බරපතළම ප්‍රශ්ණයක් වන ඉඩම් අර්බුදය තවදුරටත් නොවිසඳීම මෙම තත්වය තවත් උග්‍ර කර ඇති බව යුරෝපීය ලිබරල් මාධ්‍ය වලද මතයයි. මෙම මුලික ඉඩම් අර්බුදය විසඳීම ඉලක්ක කරමින් දකුණු අප්‍රිකාවේ වර්තමාන ජනාධිපති Cyril Ramaphosa විසින් 2018 දී පාර්ලිමේන්තු කොමිසමක් පත්කරන ලද්දේ වර්ණභේදවාදී සමයේ සිට පැවතෙන රටේ ව්‍යවස්ථාවේ 25වැනි වගන්තිය වෙනස් කර සියළු ඉඩම් කිසිදු වන්දියක් ලබානොදී ජනසතු කිරීමට අවශ්‍ය නීතිමය බාධක ඉවත් කර ගැනීමටයි. එහෙත් සුළුතර සුදු ජාතිකයන්ගේ විරෝධය හමුවේ එම සංශෝධනය මේවනවිට 2025 දක්වා කල් දමා ඇත. අපේක්ෂා භංගත්වයට පත්ව ඇති බහුතර කළු ජනතාව රජයට එරෙහිව වැඩවර්ජන, පෙළපාලි වලට අමතරව කැරලි ගසන තත්වයකට මේ අනුව පත්ව ඇත. මෙහි නවතම අර්බුදය ඇතිවනුයේ හිටපු ජනාධිපති Jacob Zumaට එල්ලවූ ආයුධ මිලදී ගැනීමකදී සිදුකල යුරෝ 260000ක අල්ලස් ගැනීම සමබන්ධයෙන් විභාග වන අධිකරණයේ නඩුවට නොපැමිණ කට්ටි පැනීම හේතුවෙන් ඔහු සිර අඩස්සියට පත්වීමයි. නමුත් විදේශ මාධ්‍ය වාර්තා කරනුයේ මෙම කැරලි ගැසීම රටේ ආර්ථික අර්බුදය නිසා ඇතිවූවක් විනා Jacob Zuma වැනි දුෂිතයෙක් අත්අඩංගුවට පත්වීම නිසා උද්ගත වූ තත්වයක් නොවූ බවයි. පාරවල් අවහිර කරමින්, වෙළඳ සැල්, බැංකු හා රක්ෂණ ආයතන ඉලක්ක කරමින් විරෝධතාකරුවන් ප්‍රහාර එල්ල කර ඇති අතර පොලිස් වෙඩි පහරින් හා ජනතාව අතර ඇතිවූ තෙරපීම් හේතුවෙන් පුද්ගලයින් 72ක් මියගොස් 1234ක් අත්අඩංගුවට පත්ව ඇත. විරෝධතාකරුවන් අත්අඩංගුවට ගැනීමට පොලිසියේ සහයට රජය හමුදාව යොදවා ඇත. විරෝධතාකරුවන් විසින් එන්නත් කරන මධ්‍යස්ථාන වලට පහර දීමෙන් හා සෞඛ්‍ය මධ්‍යස්ථාන වලින් ඖෂධ පැහැර ගැනීමෙන් එම වැඩපිළිවෙලද අතරමග නතරකර දැමීමට රජයට සිදුවී ඇත. කොරෝනා වසංගතය හේතුවෙන් දකුණු අප්‍රිකාවේ රෝගීන් 65610ක් මියගොස් මිලියන 2.2කට රෝගය වැළඳී ඇත. ගතවූ පැය 24 තුලදී පමණක් රෝගීන් 681ක් මිය ගොස් ඇත.", "URL": "https://lankatruth.com/si/?p=119677", "Category": "පුවත්", "Parent URL": null}