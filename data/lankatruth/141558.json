{"Source": "Lankatruth", "Timestamp": "November 2, 2022", "Headline": "මාධ්‍ය සංදර්ශන එපා… හූ කියා සජිත්ව පන්නයි….", "News Content": "අද (02) පැවති විරෝධතාවයට සහභාගී වූ විපක්ෂ නායක සජිත් ප්‍රේමදාසට විරෝධතාකරුවන්ගෙන් එල්ල වූ දැඩි විරෝධය හමුවේ ඔහුට ඉන් ඉවත්යාමට සිදුවිය. මරදානේ සිට කොටුව දක්වා ගමන් ගත් මෙම විරෝධතා පා ගමනට පිටකොටුව පාවෙන වෙළඳසැල අසලදී පොලීසිය මාර්ග බාධක යොදා තිබූ අතර එම් ස්ථානයේදී විරෝධතාවයේ සංවිධායකයින් රැගෙන ආ ජංගම වේදිකාව මත නැගි විපක්ෂ නායක සජිත් ප්‍රේමදාස විසින් විරෝධතාකරුවන් ඇමතීමට සූදානම් විය. කෙසේ වෙතත් එම අවස්ථාවේ පැමිණ සිටි විරෝධතාකරුවන් විසින් සජිත් ප්‍රේමදාසට විරෝධය දැක්වීමත් සමග ඔහු ජනහමුව අත්හිටුවීය. පැමිණි සිටි පිරිසගේ හූ හඩ හා විරෝධය මැද ඔහු වේදිකාවෙන් බැස යාමට සිදුවිය. එම අවස්ථාවේ විපක්ෂ නායක සජිත් ප්‍රේමදාස විසින් මාධ්‍යයට ප්‍රකාශ ලබාදීමට සූදානම් වූ අතර ඒ අවට සිටි පිරිස ඔහුට හූ හඬ එල්ල කරමින් විරෝධය පලකර අතර පිරිසගේ හූ හඬ මැද ඔහු එම ස්ථානයෙන් පිටව ගියේය. එම අවස්ථාවේ වේදිකාවේ දයාසිරි ජයසේකර, චන්දිම වීරක්කොඩි, පුබුදු ජයගොඩ, ජෝෂප් ස්ටාලින් යන අයද සිටියහ.", "URL": "https://lankatruth.com/si/?p=141558", "Category": "පුවත්", "Parent URL": null}