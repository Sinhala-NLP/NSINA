{"Source": "Lankatruth", "Timestamp": "June 13, 2018", "Headline": "තැපැල් වර්ජනය හේතුවෙන් විභාග කාල සටහන් වෙනස් වෙන්නේ නැහැ", "News Content": "රාජ්‍ය පරිපාලන අමාත්‍යාංශයේ 6/2006 චක්‍රලේකය තැපැල් දෙපාර්තමේන්තුවේ ක්‍රියාත්මක කිරීමේදී සේවකයින්ට හා ආයතනයේ සේවා සැපයීමට මතුවඇති ගැටලුකාරී තත්වයන්ට විසඳුම් ලබා දෙන ලෙස ඉල්ලා තැපැල් සේවකයෝ පසුගිය 11 වනදා සවස ආරම්භ කරන ලද අකණ්ඩ වැඩ වර්ජනය තව දුරටත් ක්‍රියාත්මක බවට තොරතුරු වාර්තා වේ. මේ හේතුවෙන් දිවයින පුරා පවතින තැපැල් ස්ථාන අක්‍රියව පවතින බවට තොරතුරු වාර්තා වේ. මේ අතර තපැල් වර්ජනය හේතුවෙන් මෙම මස තුළ පැවැත්වීමට තිබූ කිසිඳු විභාගයක් කල් නොතබන බව විභාග දෙපාර්තමේන්තුව පවසයි. සංවිධානය කරන ලද සියළුම විභාග පැවැත්වෙන අතර යම් අපේක්ෂකයෙකුට අයදුම්පත ලැබී නැතිනම් පහත දුරකථන අංක වලට දැනුම් දී තොරතුරු ලබාගන්නා ලෙස නිවේදනය කරයි. දුරකථන අංක 011 2785230/011 277075 ෆැක්ස් අංක 011 2784232 තවද අදාළ විභාග සඳහා ඊට පෙනී සිටින අයදුම්කරුවන්හට විභාග දිනය හා විභාග මධ්‍යස්ථාන සඳහන් කෙටි පණිවිඩයක් අයදුම්පත්‍රයේ සඳහන් දුරකථනයට ලැබෙනු ඇති බවත්, මේ දිනවල අයදුම්පත්‍ර කැඳවා ඇති විභාග සඳහා විභාග ගාස්තු ගෙවීම ප්‍රාදේශීය ලේකම් කාර්යාලවලින් පහසුකම් සලසා ඇති බව ද එම නිවේදනයේ වැඩිදුරටත් දැක්වෙයි.", "URL": "https://lankatruth.com/si/?p=54278", "Category": "පුවත්", "Parent URL": null}