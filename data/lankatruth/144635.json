{"Source": "Lankatruth", "Timestamp": "February 15, 2023", "Headline": "වහාම ක්‍රියාත්මකවන පරිදි මහජන බැංකුව තෙල් සංස්ථාවේ ගිණුම අත්හිටුවයි", "News Content": "ලංකා ඛනිජ තෙල් සංස්ථාවේ ඉන්ධන පිරවුම්හල්වල බෙදුම්කරුවන් ඉන්ධන තොග මිලදීගැනීමට මහජන බැංකුවේ තැන්පත් කරන මුදල් ඊයේ (14) මධ්‍යම රාත්‍රී සිට වහාම ක්‍රියාත්මක වන පරිදි ගිණුම්ගත කිරීම අත්හිටුවා තිබේ. මේ හේතුවෙන් ඉන්ධන හිඟයක් ඇතිවීමේ අවදානමක් මතුව ඇති බව ඛනිජ තෙල් බෙදුම්කරුවන්ගේ සංගමය පවසයි. මුදල් ගෙවා තිබුණද බෙදුම්කරුවන්ට ඉන්ධන ලබාගැනීමට නොහැකි වී ඇති බවත් මෙම තත්වය පිළිබඳව මහජන බැංකුවේ සභාපතිවරයා සහ ඛනිජ තෙල් සංස්ථාවේ පාලන අධිකාරිය දැනුවත් කර විසඳුමක් ලබාගැනීමට කටයුතු කරමින් සිටින බවත් එම සංගමය සඳහන් කරයි. මහජන බැංකුවේ ගිණුම්වලට මුදල් තැන්පත් කරන බෙදුම්කරුවන්ට ඉන්ධන නිකුත් නොකරන බව ලංකා ඛනිජ තෙල් සංස්ථාවේ සබරගමුව ප්‍රාදේශීය කළමණාකාරවරයා බෙදුම්කරුවන්ට දැනුම්දී ඇති බවද බෙදුම්කරුවෝ කියති.", "URL": "https://lankatruth.com/si/?p=144635", "Category": "පුවත්", "Parent URL": null}