{"Source": "Lankatruth", "Timestamp": "November 9, 2021", "Headline": "ආහාර හිඟයක් අතලඟ – බැසිල්", "News Content": "මෙවර මහ කන්නය සඳහා වැපිරිය යුතු මුළු බිම් ප්‍රමාණයෙන් වපුරා ඇත්තේ 1/3ක බිම් ප්‍රමාණයක් පමණකැයි මුදල් ඇමති බැසිල් රාජපක්ෂ, පසුගිය දිනෙක අගමැති මහින්ද රාජපක්ෂගේ ප්‍රධානත්වයෙන් රැස් වූ කැබිනට් මණ්ඩල සාකච්ඡාවකදී සඳහන් කර ඇත. ඒ හේතුවෙන් ඉක්මනින්ම ආහාර හිඟයක් පැමිණිය හැකි බැවින් දැන්ම ඒ සඳහා සූදානම් වීම වැදගත් යැයිද ඔහු එහිදී අවධාරණය කර තිබේ. රට මුහුණ දී ඇති පොහොර අර්බුදය පිළිබඳවද මෙහිදී සාකච්ඡාවට ලක්ව තිබේ. ඉදිරියේ පැමිණිය හැකි තත්වය ගැන අවදානම් වකවානුව ගැන පැහැදිලි කරන මුදල් අමාත්‍ය බැසිල් රාජපක්ෂ පෙන්වා දෙන්නේ මෙවර මහ කන්නය සඳහාත් වෙනත් එළවළු හා වෙනත් බෝග සඳහාත් සාර්ථකව බිම් සකසා ඒ වෙනුවෙන් කටයුතු කර ඇත්තේ උතුරු නැගෙනහිර පළාත්වලට අමතරව කුරුණෑගල දිස්ත්‍රික්කය පමණක් බවය. කෙසේ වෙතත් පසුගියදා කෘෂිකර්ම ඇමති මහින්දානන්ද අලුත්ගමගේ සඳහන් කර සිටියේ මේ වනවිට රටේ කුඹුර් ඉඩම්වලින් 5/8ක් වගා කර ඇති බවය.", "URL": "https://lankatruth.com/si/?p=125609", "Category": "පුවත්", "Parent URL": null}