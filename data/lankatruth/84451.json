{"Source": "Lankatruth", "Timestamp": "October 31, 2019", "Headline": "ඌව පළාත් ප්‍රවාහන අධිකාරියේ කෝටි ගණනක පාඩුවක්", "News Content": "සේවක වැටුප් ගෙවීම පවා අසීරු තත්වයකට පත්ව ඇති ඌව පළාත් ප්‍රවාහන සේවා අධිකාරියේ සිදුව තිබෙන දූෂණ හා අක්‍රමිකතා හේතුවෙන් පළාත් සභාවට රුපියල් කෝටි ගණනාවක පාඩුවක් සිදුව ඇතැයි පළාත් විගණන දෙපාර්තුමේන්තුව විසින් සිදුකරන ලද විමර්ශනයෙන් අනාවරණය වී තිබේ. අනුමත කාර්ය මණ්ඩලයට අමතරව බදවා ගැනීමේ පටිපාටියට පටහැනිව අධිකාරියේ මූල්‍යමය තත්වය නොසළකා සුදුසුකම් නොමැති අය සේවයට බදවා ගැනීම, ප්‍රඥාප්ති සංශෝධනයට පෙර හා පසුව බදවා ගත් කාර්ය මණ්ඩලය වෙත වැටුප් දීමනා ගෙවීමේදී වැටුප් හා සේවක කොමිෂන් සභාවේ අනුමැතිය ලබාගෙන නොතිබීම හා අධිකාරියේ මූල්‍යමය තත්වය නොසළකා හැරීම, බලපත්‍ර අලුත් නොකර ධාවනය වන බස් රථවල ගාස්තු අය නොකිරීම හා මාර්ග බලපත්‍ර අවලංගු නොකිරීම, බලපත්‍ර අලුත් නොකර ධාවනය වන බස් රථවල ගාස්තු අය නොකිරීම හා මාර්ග බලපත්‍ර අවලංගු නොකිරීම මගින් ප්‍රවාහන අධිකාරිය වෙත හිමිවීමට ඇති විශාල මුදල් ප්‍රමාණයක ආදායමක් අහිමි වීම, මාසික ලොග් බලපත්‍ර ගාස්තුව විධිමත් පරිදි අයකර නොගැනීම මත අධිකාරියේ මූල්‍ය ශක්තිය වර්ධනය කරගැනීම පිළිබද නොසැළකිල්ලක් දැක්වීම, රියදුරු කොන්දොස්තර බලපත්‍ර නිසි පරිදි අලුත් නොකිරීමට කටයුතු කිරීමෙන් අධිකාරිය වෙත ලැබීමට ඇති විශාල මුදල් ප්‍රමාණයක ආදායමක් නොගැනීම යන චෝදනාවන් එහි නිළධාරීන් වෙත එල්ල වී තිබේ. මීට අමතරව බස් රථධාවනයේදී සිදුවන එක්එක් අඩුපාඩු මත අයකරනු ලබන දඩ මුදල් නියමිත දඩ මුදලට වඩා අඩුවෙන් අයකිරීමෙන් අධිකාරියට පාඩුවක් සිදුකිරීම, බස්රථ සඳහා ටිකට් පොත් අලෙවි නොකිරීම හා බස් රථ හිමියන් ටිකට් පොත් ලබා නොගැනීම මත ඒ සම්බන්ධයෙන් විධිමත් ක්‍රමවේදයක් අනුගමනය නොකිරීම හා ටිකට් පොත් අලෙවියෙන් අධිකාරියට ලැබීමට ඇති අදායමක් අහිමි කිරීම, මාර්ග බලපත්‍ර අළුත් කිරීම, මාරුකිරීම යනාදී කටයුතුවලදී නිසි අනුමැතියෙන් තොරව කටයුතු කිරීම, ඉහත කාරණාවන්ට අනුව අධිකාරිය වෙත ලැබිය යතු දාදායම් ලබානොගැනීමට කටයුතු කිරීම මත කාර්ය මණ්ඩල වැටුප් හා දීමනා ගෙවීමට බැංකු අයිරා පහසුකම් හා ණය අත්තිකාරම් ලබාගැනීමට කටයුතු කිරීම, මෙම අධිකාරියේ තීරණ ඝන පූර්ණයක් නොමැතිව ගෙන යෝජනා අනුමත කර ක්‍රියාත්මක කිරීම යනාදී වශයෙන් චෝදනා 11ක් අධ්‍යක්ෂ මණ්ඩලයේ සාමාජිකයින් වෙත එල්ල කර තිබේ. ඉහත හේතුන් මත ඌව පළාත් ප්‍රවාහන අධිකාරිය පාඩු ලබන ආයතනයක් බවට පත්ව ඇති අතර සේවක වැටුප් ගෙවීමට නොහැකි තත්වයක්ද උද්ගත වී ඇත. ඌව පළාත් සභාව පසුගිය කාලයේ වංචා හා දූෂණ සම්බන්ධයෙන් වැඩි වශයෙන් නම කියැවුණු පළාත් සභාවකි.", "URL": "https://lankatruth.com/si/?p=84451", "Category": "පුවත්", "Parent URL": null}