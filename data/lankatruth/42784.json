{"Source": "Lankatruth", "Timestamp": "October 19, 2017", "Headline": "ආනන්ද සමරසේකර අධිකරණයට බාර වෙයි – බාර වූ සැනින් ඇප", "News Content": "ප්‍රසිද්ධ රගර් ක්‍රීඩක වසීම් තාජුඩීන්ගේ ඝාතනය සම්බන්ධයෙන් වන නඩුවට අදාළව අපරාධ පරීක්ෂණ දෙපාර්තමේන්තුව මගින් තමා අත්අඩංගුවට ගැනීමේ සූදානමක් පවතින බවට වන ප්‍රචාර හමුවේ හිටපු අධිකරණ වෛද්‍ය නිලධාරී ආනන්ද සමරසේකර මහතා අද (19) කොළඹ අතිරේක මහේස්ත්‍රාත් ජෙයරාම් ට්‍රොස්කි මහතා ඉදිරියේ උසාවියට බාර වී තිබේ රගර් ක්‍රීඩක වසීම් තාජුඩීන් ඝාතන සිද්ධියේ සැකකරුවෙකු ලෙස මොහු අත්අඩංගුවට ගැනීමේ හැකියාවක් පවතින බව අපරාධ පරීක්ෂණ දෙපාර්තමේන්තුව අධිකරණයට පසුගිය දිනයක දැනුම් දී තිබුණි. අධිකරණයෙන් ලබාගත් සෝදිසි වරෙන්තුවකට අනුව මියගිය වසීම් තාජුඩීන්ගේ අස්ථි කොටස් අස්ථානගත කිරීමේ සිද්ධිය සම්බන්ධයෙන් තවදුරටත් පරීක්ෂණ පවත්වන බව කියා සිටි නියෝජ්‍ය සොලිසිටර් ජනරාල් ඩිලාන් රත්නායක මහතා සිද්ධියට අදාළව කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා අත්අඩංගුවට ගැනීමේ හැකියාවක් පවතින බවද එහි දී පවසා තිබිණි. කෙසේ නමුත් කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා කොළඹ මහේස්ත්‍රාත් අධිකරණය වෙත බාර වීමෙන් පසු රුපියල් ලක්ෂ 05 බැගින් වන ශරීර ඇප මත ඔහු මුදා හැර ඇති අතර ඔහුගේ විදෙස් ගමන්ද තහනම් කර ඇත. ආනන්ද සමරසේකර මහතා මුදලට වෛද්‍යඋපාධිය විකුණන මාලඹේ සයිටම් ආයතනයේ උප කුලපතිවරයෙකු ලෙසද කටයුතු කරයි.", "URL": "https://lankatruth.com/si/?p=42784", "Category": "පුවත්", "Parent URL": null}