{"Source": "Lankatruth", "Timestamp": "March 9, 2022", "Headline": "සමස්ත රාජ්‍ය සේවකයන් බෙල්ලටම හිර කර ඇමතිවරු නිදහස් කිරීමේ චක්‍රලේඛයක්", "News Content": "පවතින ඉන්ධන සහ විදුලිය අර්බුදයට පිළියම් වශයෙන් සමස්ත රාජ්‍ය සේවකයන් පීඩනයකට ලක්කර ඇමතිවරුන් නිදහස් කිරීමේ චක්‍රලේඛයක් රාජ්‍ය සේවා පළාත් සභා හා පළාත් පාලන අමාත්‍යංශයේ ලේකම්ගේ අත්සනින් නිකුත් කර ඇත.  මෙම චක්‍රලේඛය ඊයේ (08) අංක 04/2022 යටතේ නිකුත් කර තිබේ. “ඉන්ධන හා විදුලිය අරපිරිමැස්මෙන් භාවිතා කිරීම” යනුවෙන් හඳුන්වා ඇති එම චක්‍රලේඛය අමාත්‍යංශ්‍ය ලේකම්වරුන්, රාජ්‍ය අමාත්‍යංශ ලේකම්වරුන්, පළාත් ප්‍රධාන ලේකම්වරුන් ඇතුළු ඉහලම රජයේ නිලධාරීන් වෙත යවා ඇත.  එයින් වගන්ති 36ක් යටතේ විදුලිය සහ ඉන්ධන අරපිරිමැස්මෙන් භාවිතා කිරීමට අදාළ නිර්ණායක ලබාදී ඇති අතර ආණ්ඩුවේ ඇමතිවරුන් සම්බන්ධයෙන් එහි එක් වගන්තියකින් පමණක් කරුණු දක්වා තිබේ. “නිල රථ හිමි ගරු අමාත්‍යවරුන් සහ රාජ්‍ය නිලධාරීන් සඳහා මාසිකව හිමිවන ඉන්ධන ප්‍රමාණයට වඩා අතිරේක ඉන්ධන ලබාදීම තාවකාලිකව අත්හිටුවීම” යනුවෙන් එම වගන්තියේ දැක්වේ. ඉතිරි වගන්ති 35ම යොමුකර ඇත්තේ රජයේ සේවකයන්ගේ පහසුකම් කප්පාදුවට මෙන්ම පළාත් පාලන ආයතනවලින් පාලනය කරනු ලබන වීදි ලාම්පු  නිවා දැමීම සඳහාය.", "URL": "https://lankatruth.com/si/?p=129839", "Category": "පුවත්", "Parent URL": null}