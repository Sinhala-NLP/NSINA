{"Source": "Lankatruth", "Timestamp": "September 27, 2019", "Headline": "ඌව පළාත් සභාවේ අවසන් දින 12දීත් ලක්ෂ 113ක් අවභාවිතා කරයි – ජවිපෙ පමණක් විරුද්ධ වෙයි…", "News Content": "ඌව පළාත් සභාවේ අවසන් සැසිවාරය ඊයේ (26) පැවති අතර එම සභාව ලබන මස 08 වනදායින් අවසන් වීමට නියමිතය. එම දින 12 සඳහා පළාත් සභාවේ සියලුම මන්ත්‍රීවරුන්ට කාර්යාල වියදම් දීමනා ලෙස රුපියල් ලක්ෂ 113ක පරිපූරක ඇස්තමේනතුවක් ඉදිරිපත් කර එය පොහොට්ටු, ශ්‍රීලනිප, එජාප ඇතුළු සියලුම මන්ත්‍රීවරුන්ගේ ඡන්දයෙන් ජනතා විමුක්ති පෙරමුණේ මන්ත්‍රීවරු දෙදෙනාගේ දැඩි විරෝධය මධ්‍යයේ සම්මතකරගෙන තිබේ. සභාව පැවති දිනට පෙරදින පළාත් සභාවේ නිළධාරියෙකු ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා අමතා කාර්යාල දීමලා ලබා දෙන බවත් මාස හකට පෙර බිල් ඉදිරිපත් කරන්නේනම් ඊට අදාළ මුදල් ලබා දෙන බවත් පවසා ඇත. ඉන් පසු තවත් දින 12කට මොන කාර්යාල දීමනාදැයි මන්ත්‍රීවරයා විමසා තිබේ. ඉන් පසු ඊයේ සභාවේදී මන්ත්‍රීවරයා මෙම ප්‍රශ්නය මතු කර දීර්ඝ කතාවක් සිදුකරමින් මෙලෙස මුදල් වෙන්කිරීමට දැඩි සේ විරෝධය පළ කර ඇත. එහිදී සමන්ත විද්‍යාරත්න මහතා පවසා ඇත්තේ වැලිමඩ ආදී ප්‍රදේශවල අර්තාපල් ගොවියන්ගෙන් මිලදි ගත් අර්තාපල් සඳහා ගෙවීමට ඇති මුදල් පවා ගෙවා අවසන් කර නැති පසුබිමක්, පළාත් සභා රෝහල්වල අත් සෝදාගැනීමට සබන් කෑල්ලක් ලබාදීමට පළාත් සභාවේ මුදල් නැතැයි පවසන පසුබිමක මෙලෙස මන්ත්‍රීවරු මුදල් බෙදාගැනීම කොතරම් සදාචාරසම්පන්නදැයි මහ ඇමතිවරයා ප්‍රමුඛ මන්ත්‍රීවරුන්ගෙන් ප්‍රශ්න කර තිබේ. කෙසේ වෙතත් ජවිපෙ මන්ත්‍රීවරු දෙදෙනාගේ විරෝධය හේතුවෙන් එම පරිපූරකය සම්මත කරගැනීම සඳහා ඡන්ද විමසීමක් පවත්වා ඇති අතර එහිදී ජවිපෙ මන්ත්‍රීවරුන්ගේ විරෝධය නොතකා පොහොට්ටු, ශ්‍රීලනිප, එජාප ඇතුළු අනෙකුත් සියලුම මන්ත්‍රීවරු එයට එකඟතාවය පලකරමින් ඡන්දය ලබාදී ඇත. මෙලෙස මුදල් වෙන්කරගැනීම සම්පූර්ණයෙන්ම නීවිරෝධීයැයි පවසන ජවිපෙ මන්ත්‍රීවරු දෙදෙනා විසින් මේ සම්බන්ධයේන පළාත් ආණ්ඩුකාරවරයාටත් පළාත් සහකාර විගණකාධිපතිවරයාටත් ලිඛිතව පැමිණිලි කර තිබේ. මෙම මුදල් වෙන්කරගැනීමට පළාත් සභාවේ දූෂිත නිළධාරීන්ද සම්බන්ධ බවට සමන්ත විද්‍යාරත්න මහතා අවධාරණය කරයි.", "URL": "https://lankatruth.com/si/?p=81751", "Category": "පුවත්", "Parent URL": null}