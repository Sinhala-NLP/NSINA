{"Source": "Lankatruth", "Timestamp": "July 2, 2022", "Headline": "පොලීසිය හමුදාව විශ්වාස නෑ… මන්ත්‍රී පාතාලයක් එන බව අනුර කියයි…", "News Content": "පොහොට්ටුවේ මන්ත්‍රීවරුන්ගේ ආරක්ෂාව සැපයීම සඳහා රජයේ ආරක්ෂක අංශ කෙරෙහි විශ්වාසවය තැබිය නොහැකි බැවින් ඔවුන් වෙනුවෙන්ම වෙන් වූ ග්‍රාමාරක්ෂකයින් 05 දෙනෙකු යොදාගැනීමට ආණ්ඩු පක්ෂ මන්ත්‍රී කණ්ඩායම තීරණය කර ඇතැයි ජාතික ජන බලවේගයේ නායක අනුර දිසානායක හෙළි කළේය. ඔහු මේ බව හෙළි කළේ ඉයේ (01) අම්බලන්තොටදී පැවැත් වූ “ආණ්ඩුව #පන්නමු! පාරට බහිමු!…” විරෝධතා රැලියේදීය. එහිදී ඔහු වැඩිදුරටත් සඳහන් කළේ, මුලින්ම ආණ්ඩු පක්ෂ මන්ත්‍රී කණ්ඩායම ගිනි අවි 04ක් ලබා දෙන ලෙසත් ඔවුන්ගේ ආරක්ෂාව වෙනුවෙන් තමන් කැමති පුද්ගලයින් 04 දෙනෙකු ගිනි අවි පුහුණුව සමගින් ආරක්ෂාවට යොදාගැනීම සඳහා සාකච්ඡා කර ඇති බවය. නමුත් පසුව එය ගිනි අවි සහිත තමන් කැමති ග්‍රාමාරක්ෂකයින් 05 දෙනෙකු ලබා ගැනීම දක්වා වෙනස් කර ඇති බව හෙළි කළේය. මේ මගින් හෙළි වී තිබෙන්නේ රජයේ නිල ආරක්ෂක අංශවන හමුදා හෝ පොලීසිය සම්බන්ධයෙන් විශ්වාසය නැතිවීම හේතුවෙන් මන්ත්‍රීවරුන් වටා පැරා මිල්ටරි කණ්ඩායමක් සේ ක්‍රියාකරන පාතාල බලකායක් පිහිටුවාගැනීමට සූදානම් වන බවය.", "URL": "https://lankatruth.com/si/?p=136239", "Category": "පුවත්", "Parent URL": null}