{"Source": "Lankatruth", "Timestamp": "January 13, 2021", "Headline": "සෞඛ්‍ය නීති කඩා සංචාරකයන් ගෙන්වුවොත් Blacklist කරනවා – ප්‍රසන්න රණතුංග", "News Content": "සංචාරකයන් සඳහා රට විවෘත කර ඇති බැවින් සෞඛ්‍ය මාර්ගෝපදේශ නීති කඩ කරමින් මෙරටට සංචාකයන් ගෙන්වීම සිදු කළහොත් එලෙස කටයුතු කරන සංචාරක නියෝජිත ආයතන හා පුද්ගලයන් අසාදු ලේඛනගත කිරීමට තීරණය කළ බව සංචාරක අමාත්‍ය ප්‍රසන්න රණතුංග අවධාරණය කරයි. සංචාරකයින් සඳහා රට විවෘත කිරීමෙන් පසු ඔවුන් මෙරටට ගෙන්වීමේදී අදාළ සංචාරක ආයතන සංචාරක සංවර්ධන අධිකාරියේ පූර්ව අනුමැතිය ලබාගැනීම අනිවාර්ය බවත් සංචාරකයන් ගමන් කරනු ලබන ස්ථාන සම්බන්ධයෙන් අධිකාරියට පූර්ව දැනුමක් සිදු කළ යුතු බවත් ඇමතිවරයා අවධාරණය කරයි. කෙසේ වෙතත් උදයංග වීරතුංග විසින් මෙරටට යුක්රේන ජාතිකයන් ගෙන්වීමට කටයුතු කළ ඔහුගේ සංචාරක නියෝජිත ආයතන මෙරට ලියාපදිංචි ආයතනයක් නොවන බව වාර්තා වේ. එමෙන්ම පසුගියදා ශ්‍රී ලංකා සංචාරක සංවර්ධන අධිකාරියේ සභාපතිනි කිමාලි ප්‍රනාන්දු නිවේදනයක් නිකුත් කරමින් සඳහන් කර සිටියේ උදයංග වීරතුංග විසින් ශ්‍රි ලංකාවට ගෙන්වූ යුක්රේන සංචාරක කන්ඩායම නාවතැන් ගත් හෝටල් සහ සංචාරය කළ ස්ථාන ගැන තමාව දැනුවත් කර නැති බවත් තමන්ද ඒ විස්තර දැනගත්තේ මාධ්‍ය මගින් බවත්ය. උදයංග වීරතුංග ගෙන්වන ලද යුක්රේන සංචාරක කණ්ඩායම් යාල වනෝද්‍යානයේ සංචාරයකට එක්කර ගන්නා බව අඩුම තරමේ තිස්සමහාරම සෞඛ්‍ය වෛද්‍ය නිලධාරීයා හෝ දැනුවත් කිරීමට කටයුතු කර නොතිබූ අතර දළදා මාලිගාවට එම සංචාරකයින් ගෙනයාමේදීද එවැනිම සෞඛ්‍ය මාර්ගෝපදේශ නීති කඩ කරමින් කටයුතු කර තිබිණි.", "URL": "https://lankatruth.com/si/?p=108150", "Category": "පුවත්", "Parent URL": null}