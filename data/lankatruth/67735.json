{"Source": "Lankatruth", "Timestamp": "February 8, 2019", "Headline": "පාර්ලිමේන්තුවේ සෝපානය අක්‍රියවුනේ උපදෙස් පිළිනොපැදීමෙන්", "News Content": "විමල් වීරවංස, බන්දුල ගුණවර්ධන, ඩසල් අලහප්පෙරුම, දිනේෂ් ගුණවර්ධන, චන්ද්‍රසිරි ගජධීර, දයාසිරි ජයසේකර, ගාමිණී ලොකුගේ, මහින්ද යාපා අබේවර්ධන, රංජිත් ද සොයිසා, සී.බී. රත්නායක, චන්දිම වීරක්කොඩි යන පාර්ලිමේන්තු මන්ත්‍රි 11 දෙනා සහ සංචාරක හා වනජීවී රාජ්‍ය අමාත්‍ය රංජිත් අලුවිහාරේ යන පිරිස ඊයේ (07) පාර්ලිමේන්තු සෝපානය තුළ සිර වීමෙන් මහත් සේ බියටපත් එම මන්ත්‍රී පිරිස පසුව පාර්ලිමේන්තුවේදී කෑකෝ ගසන්නට වූහ. විමල් වීරවංස වැනි මන්ත්‍රීවරු, මෙය තමන් සෝපානය තුළ සිරකර තැබීමේ කුමන්ත්‍රණයක් ලෙස හුවා දැක්වූ අතර එම මන්ත්‍රී පිරිස මර බියෙන් ආගමික ගාථා පවා කියමින් සිටින වීඩියෝ දර්ශන පවා සමාජජාල තුළ හුවමාරු වෙමින් තිබේ. කෙසේ වෙතත් මේ වනවිට අනාවරණය වන්නේ එම සෝපානයේ ගමන් කිරීමේදී පිළිපැදිය යුතු උපදෙස් පිළිබඳව සුළු හෝ තැකීමක් නොකර මොවුන් සෝපානය භාවිතා කිරීම නිසා මෙලෙස සෝපානය අක්‍රීය වී ඇති බවය. එම සෝපානය භාවිතා කිරීම පිළිබඳව උපදෙස් ලබාදෙමින් සිංහල, ඉංග්‍රීසි සහ දෙමළ භාෂාවලින් පැහැදිලිව සඳහන් කර ඇත්තේ උපරිම ධාරිතාවය පුද්ගලයන් 06 දෙනකු බව. වාර්තා වන ආකාරයට එය අක්‍රියවී ඇත්තේ එම උපදෙස් කියවා ගැනීමට නොහැකිව හෝ තේරුම් ගැනීමට තරම් හැකියාවක් නොමැති කමින් හෝ උක්ත මන්ත්‍රීවරු 12 දෙනා මෙලෙස සෝපානයේ ගමන් කිරීමට උත්සාහ කර ඇති අතර එහි උපරිම ධාරිතාවයට වඩා දෙගුණක් පිරිස ගමන් කිරීම නිසා ය. මූල්‍ය රෙගුලාසි සහ අනපනත් සැකසීමට රටේ ප්‍රධානතම ආයතනයට ගොස් සිටින්නේ මෙවැනි මන්ත්‍රීවරු ඇමතිවරු වීම රටම ලජ්ජාවට පත් කරන්නකි.", "URL": "https://lankatruth.com/si/?p=67735", "Category": "පුවත්", "Parent URL": null}