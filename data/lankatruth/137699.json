{"Source": "Lankatruth", "Timestamp": "August 2, 2022", "Headline": "දරුණුතම ආර්ථික අර්බුදයට තවත් පැලැස්තර", "News Content": "මෙරට ඉතිහාසයේ මුහුණ දී සිටින දරුණුතම ආර්ථික අර්බුදය විසඳීම සඳහා මේ දක්වා ගන්නා ලද ක්‍රියාමාර්ග අසාර්ථක වී ඇති බව නිල වශයෙන් වක්‍රාකාරයෙන් පිළිගන්නා නිවේදනයක් මහ බැංකුව විසින් නිකුත් කර තිබේ.  විශේෂයෙන්ම විදේශ විනිමය අර්බුදය විසඳා ගැනීමේදී අපනයන ක්‍රියාවලියේ යෙදී සිටින පුද්ගලයන් අනුගමනය කළ යුතු කරුණු පිළිබඳව නැවත අවධාරණය කිරීමට එම නිවේදනය නිකුත් කර ඇත. නමුත් එයින් ගම්‍යවී තිබෙන්නේ මෙතෙක් අනුගමනය කළ ක්‍රියාමාර්ග අසාර්ථක වී ඇති බවය.  ශ්‍රී ලංකා මහ බැංකුව ජූලි 29 වෙනි දින නිකුත් කර තිබෙන එම නිවේදනය “මෙතෙක් පැවති දරුණුතම ආර්ථික අර්බුදයට මුහුණ දීම සඳහා ආර්ථිකයේ සියලුම පාර්ශ්වකරුවන් “සාධාරණ ලෙස ක්‍රියා කිරීමේ” වැදගත්කම” යනුවෙන් නම් කර තිබේ.  එයින් අවධාරණය කරන්නේ “වත්මන් ආර්ථික දුෂ්කරතා සහ පීඩාවන් ජය ගැනීම සඳහා සියලුම පාර්ශ්වකරුවන්ගෙන් සැලකිය යුතු සහ සාමූහික උත්සාහයක් අවශ්‍ය බව මහ බැංකුව නැවත අවධාරණය කරයි.” යනුවෙනි. කෙසේ වෙතත් රට තුළ මතුවී තිබෙන දේශපාලන සමාජීය දැඩි අස්ථාවරත්වය යථා තත්වයට පත් කර නොගෙන ආර්ථික අර්බුදයට විසඳුම් සෙවිය නොහැකි බව විශ්ලේෂකයන් පෙන්වා දී තිබේ.", "URL": "https://lankatruth.com/si/?p=137699", "Category": "ආර්ථික පුවත්", "Parent URL": null}