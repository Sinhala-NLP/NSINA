{"Source": "Lankatruth", "Timestamp": "December 25, 2018", "Headline": "සා. පෙළ පිළිතුරුපත් පරීක්ෂාවෙන් ගුරුවරුන් ඉවත්වීමේ සූදානමක්", "News Content": "සාමාන්‍ය පෙළ විභාග පිළිතුරු පත්‍ර ඇගයීම් කටයුතුවලින් ගුරුවරුන් ඉවත්වීමේ සූදානමක් පවතින බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පවසයි. 2017 අපොස සා/පෙළ ගණිතය උත්තර පත‍්‍ර ඇගයීම් සඳහා එක් උත්තර පත‍්‍රයට රු. 140 ක් ගෙවන ලද අතර එය මෙවර (2018) රු. 120 දක්වා අඩු කිරීමට කටයුතු කර ඇති බවද එමෙන්ම එක් උත්තර පත‍්‍රයක් පරීක්‍ෂා කිරීම සදහා ගෙවන ලද රු. 38 ක ගාස්තුවද රු. 29 දක්වා මෙවර පහත දැමීමටද කටයුතු කර ඇති බවද ලංකා ගුරුසේවා සංගමය පවසා සිටියි. පිළිතුරු පත්‍ර පරීක්ෂාව සඳහා ගෙවනු ලබන ගාස්තුව ඉහළ දමන ලෙස ලංකා ගුරුසේවා සංගමය දිගින් දිගටම ඉල්ලීම් කළද එම ඉල්ලීම් මේ දක්වා ඉටුවී නොමැත. එසේ තිබියදී 2017 වර්ෂයේ ගෙවන ලද ගාස්තුද මේ ආකාරයට කප්පාදු කිරීම කිසිසේත්ම එකග විය නොහැකි සහ අනුමත කළ නොහැකි අතර එම ගාස්තු පෙර තත්වයටවත් පත් නොකරන්නේ නම් ඉදිරි ඇගයීම් කටයුතු තව දුරටත් පවත්වාගෙන යන්නේද පිළිබඳව තීරණයක් ගැනීමට සිදුවන බවද එම සංගමය අවධාරණය කර සිටී. මේ සම්බන්ධයෙන් එම සංගමයේ ලේකම් මහින්ද ජයසිංහ මහතාගේ අත්සන් සහිතව විභාග කොමසාරිස්වරයා වෙත ලිපියක් මගින් දැනුම් දී ඇත.", "URL": "https://lankatruth.com/si/?p=65765", "Category": "පුවත්", "Parent URL": null}