{"Source": "Lankatruth", "Timestamp": "November 6, 2018", "Headline": "චීන – ඇමරිකා වෙළඳ ගිවිසුමක්ගැන ඉඟි පළවේ", "News Content": "දෙපාර්ශවයටම පිළිගත හැකි වෙළඳ ගිවිසුමක් සඳහා ඇමරිකාව සමඟ සාකච්ඡාවකට තමන් සූදානම් බව චීනය ප්‍රකාශ කර තිබේ. පසුගිය දා ඇමරිකානු ජනාධිපති ඩොනල්ඩ් ට්‍රම්ප් මහතා වොෂින්ටනයේ පැවති මාධ්‍ය හමුවක් අමතමින් පවසා සිටියේ චීනය සමඟ වෙළඳ ගිවිසුමකට තම පාර්ශවය කැමැත්ත පල කරන බවයි. ඊට ප්‍රතිචාර දක්වමින් චීන උප ජනාධිපති වෑන් කුයිශාන් සිංගප්පූරුවේ පැවති ව්‍යාපාරික සමුළුවක් අමතමින් පවසා සිටියේ දෙපාර්ශවයටම පිළිගත හැකි වෙළඳ ගිවිසුමක් ඇතිකරගැනීමට චීනය සූදානම් බවය. එසේම ඒ මහතා වැඩිදුරටත් පවසා සිටියේ චීනය හා ඇමරිකාව අතර ඇතිවන වෙළඳ ගිවිසුම ලෝක ආර්ථිකයේ සංවර්ධනයට සහ ස්ථාවරභාවය සඳහා වැදගත් වන බවයි. චීනය හා ඇමරිකාව අතර පසුගිය දිනවල වෙළඳ තරඟයක් හටගෙන තිබුණි. ඇමරිකානු රජය චීන භාණ්ඩ සඳහා තීරු බදු ක්‍රමයක් ක්‍රියාත්මක කිරීම ද සිදුවිය. මේ තත්වය හමුවේ දෙරට අතර වෙළඳ ගිවිසුමක් ඇතිවීමට ඉඟි පළවීම දෙස ලෝකයේ බොහෝ රටවල් දැඩි අවධානයකින් පසුවෙති.", "URL": "https://lankatruth.com/si/?p=62733", "Category": "විදෙස් පුවත්", "Parent URL": null}