{"Source": "Lankatruth", "Timestamp": "May 6, 2021", "Headline": "සංචරණ සීමා පනවන්නැයි WHOත් ඉල්ලයි ආණ්ඩුව නෑසූ කන්ව සිටී", "News Content": "දෛනික ආසාදිතයන් සංඛ්‍යාව සීග්‍රයෙන් ඉහළ යන බැවින් කොවිඩ් ව්‍යාප්තිය බැරෑරුම් ලෙස සලකන ලෙසද දැඩි සංචරණ සීමා කෙරෙහි අවධානය යොමු කරන ලෙසද ලෝක සෞඛ්‍ය සංවිධානය ශ්‍රී ලංකා ආණ්ඩුවෙන් ඉල්ලා තිබේ. ශ්‍රී ලංකාවේ ලෝක සෞඛ්‍ය සංවිධාන නියෝජිත වෛද්‍ය ඔලිවියා නිවේරාස් (Olivia Nieveas) තම ආයතනය වෙනුවෙන් ප්‍රකාශයක් නිකුත් කරමින් සඳහන් කර ඇත්තේ ශ්‍රී ලංකාවට වඩාත් අභියෝගාත්මක කාල පරිච්චේදය ‘අතළඟ’ බවයි. ලෝක සෞඛ්‍ය සංවිධානය විසින් මැයි 04 වැනිදා ශ්‍රී ලංකාව පිළිබඳ වීඩියෝවක් නිකුත් කරමින් මෙරට සෞඛ්‍ය සේවකයන් වෙහෙස නොබලා කටයුතු කිරීම ලොවට අනාවරණය කළේය. මෙම කැප කිරීම හේතුවෙන් ජීවිත බේරා ගැනීමට සහ වයිරසය පැතිරීම පාලනය කිරීමට හැකි ඕනෑම ආකාරයකින් ශ්‍රී ලංකාවට සහාය දීමට ලෝක සෞඛ්‍ය සංවිධානය සහ එක්සත් ජාතීන් සූදානම් බවද ඔලිවියා නිවේරාස් අවධාරණය කර තිබේ. සංචරණ සීමා දැඩිසේ පැනවීම මේ මොහොතේ වසංගතය පාලනය කිරීම සඳහා අත්‍යවශ්‍ය මෙවලමක් බවද ඇය අවධාරණය කර තිබේ. කෙසේ වෙතත් සෞඛ්‍ය අංශය සහ ජනාධිපතිවරයා අතර ඊයේ (05) පැවති සාකච්ඡාවක දී ද ජනාධිපතිවරයා අවධාරණය කර ඇත්තේ කිසිදු හේතුවක් මත රට lockdown නොකරන බවයි. එසේම මෙතෙක් ග්‍රාම නිලධාරී වසම් මට්ටමෙන් විටින් විට හුදකලා කිරීම හැර දිස්ත්‍රික් හෝ පළාත් අතර සංචරණ සීමා පැනවීමට ආණ්ඩුව කටයුතු කර නැත.", "URL": "https://lankatruth.com/si/?p=116068", "Category": "කොවිඩ් -19 (කොරෝනා ) පුවත්", "Parent URL": null}