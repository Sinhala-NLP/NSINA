{"Source": "Lankatruth", "Timestamp": "September 16, 2022", "Headline": "මිල කළ නොහැකි පෞරාණික භාණ්ඩ සමග අපරාධකරුවකු අත් අඩංගුවට", "News Content": "කෝටි දෙකකට අධික වටිනාකමින් යුත් රන් භාණ්ඩ හා දේපල සමග මිල කළ නොහැකි පෞරාණික භාණ්ඩ තොගයක් සොරාගත් දිවයිනේ ලියාපදිංචි අපරාධකරුවකු ඇතුළු දෙදෙනකු ඊයේ (15) අත්අඩංගුවට ගත් බව කොළඹ දකුණ කොට්ඨාස අපරාධ විමර්ශන ඒකකය පවසයි. උණු කළ රන් පවුම් විස්සක්, කැරට් 24 රන් ආලේපිත පෞරාණික පීරිසියක්, ඔටුවකුගේ අනුරුවක්, මිල කළ නොහැකි තඹ කාසි 2120, මුදලින් රුපියල් ලක්ෂ 10ක් ඇතුළු භාණ්ඩ තොගයක් මෙලෙස පොලිස් භාරයට ගෙන ඇත. මීට මාස කිහිපයක සිට කොල්ලුපිටිය බම්බලපිටිය වැල්ලවත්ත නාරාහේන්පිට ප්‍රදේශවල පිහිටි නිවෙස්වලට රාත්‍රී කාලයේ ඇතුළු වී මිල කළ නොහැකි පෞරාණික භාණ්ඩ ඇතුළු දේපළ සොරා ගැනීමේ සිද්ධියෙන් රැසක් වාර්තා වී තිබිණි. කොළඹ දකුණු කොට්ඨාසය විසින් සිදුකළ විමර්ශනයකදී පොලිසියට ලද තොරතුරකින් හා CCTV දර්ශනවලට අනුව මාලිගාකන්ද ප්‍රදේශයේදී පුද්ගලයකු අත්අඩංගුවට ගෙන ඇත. පසුව ඔහුගෙන් සිදු කළ ප්‍රශ්න කිරීම්වලදී කොල්ලුපිටිය, බම්බලපිටිය, වැල්ලවත්ත හා නාරාහේන්පිට යන පොලිස් වසම්වල පිහිටි නිවෙස් පහකින් දේපළ, රන් භාණ්ඩ හා මුදල් සොරා ගැනීමේ සිද්ධීන් රැසක තොරතුරු අනාවරණය වී තිබේ. ඒ අනුව සොරාගත් භාණ්ඩ මිලදී ගත් බව පැවසෙන මාලිගාකන්ද ආර්.බී වත්ත ප්‍රදේශයේ පදිංචි තවත් පුද්ගලයකු අත්අඩංගුවට ගෙන ඔහුගේ නිවස පරික්ෂා කිරීමේදී එහි තිබී කෝටි දෙකකට අධික මුදල් රන්භාණ්ඩ හා දේපල තොගයක් සොයා ගැනීමට හැකි වූ බව පොලීසිය පවසයි. ඇපල් හා විවිධ වර්ගයේ අධික මිලෙන් යුත් ස්මාර්ට් ජංගම දුරකථන 120ක්, ටැබ් පරිගණක 14ක්, ලැප්ටොප් 06ක්, විදේශ ගමන් බලපත්‍ර තුනක්, බැංකු කාඩ්පත් 24ක්, අත් ඔරලෝසු 179ක්, වාහන බැටරි 03ක්, අගල් 54 එල්.ඊ.ඩී රූපවාහිනියක්, ඩිජිටල් කැමරා 13ක්, රූපලාවණ්‍ය උපකරණ තොගයක්, වැඩබිම් උපකරණ තොගයක්, මිල කළ නොහැකි පිත්තල හා තඹ භාණ්ඩ තොගයක්, මිල කළ නොහැකි විවිධ කාසි 2120ක්, උණු කළ රන් පවුම් විස්සක්, කැරට් 24 රන් ආලේපිත පෞරාණික පීරිසියක්, ඔටුවකු ගේ අනුරුවක්, සහ රුපියල් ලක්ෂ දහයකට අධික මුදලක්, සොයා ගත් බව පොලීසිය පවසයි.", "URL": "https://lankatruth.com/si/?p=139304", "Category": "පුවත්", "Parent URL": null}