{"Source": "Lankatruth", "Timestamp": "September 18, 2018", "Headline": "වරාය සේවකයන් 15 දෙනාගේ ස්ථාන මාරු අවලංගු නොකළොත් දැඩි ක්‍රියාමාර්ග ගන්නවා", "News Content": "ආණ්ඩුව විසින් අත්තනෝමතිකව වරාය පොදු සේවක සංගමයේ සේවකයන් 15 දෙනකුට ස්ථාන මාරු කිරීම් කර ඇති බව ජාතික වෘත්තීය සමිති මධ්‍යස්ථානයේ ජාතික සංවිධායක වසන්ත සමරසිංහ පවසයි. ඔහු පැවැසුවේ එකී ස්ථාන මාරු අවලංගු නොකළහොත් කාර්මික අවුලක් ඇති විය හැකි පරිදි ප්‍රබල සටනක් ක්‍රියාත්මක වනු ඇති බවය. පසුගිය කාලය තුළ වරාය පොදු සේවක සංගමයේ සේවකයන් වැටුප් වැඩි කරන ලෙස ඉල්ලා සිටි අතර ඒ අනුව සිදුකළ සේවක වැටුප් වැඩි කිරීමත් සමඟ විධායක ශ්‍රේණියේ නිලධාරීන්ටද වැටුප් වැඩි කිරීමට සූදානම් වූ බවත් ඊට අදාළව වැටුප් විෂමතාවක් මතු වූ බවත් සමරසිංහ මහතා පෙන්වා දුන්නේය. ඒ අනුව එම වැටුප් විෂමතාවට විරෝධය පළ කිරීමේ ප්‍රතිඵලයක් ලෙස මෙසේ සේවකයන් 15 දෙනකු වෙනත් දිස්ත්‍රික්කවලට මාරු කළ බවට ඒ මහතා චෝදනා කළ අතර ආණ්ඩුව වහාම මෙකී ස්ථාන මාරු අවලංගු කළ යුතු බවට ද අවධාරණය කළේය. වරාය පාලන අධිකාරිය හා විෂය භාර අමාත්‍යවරයා ප්‍රමුඛ ආණ්ඩුව අත්තනෝමතිකව වෘත්තීය සමිති මර්දනය කරන බවත් ඒ සමඟ කල කිරීමට පත් සාමාජිකයන් පසුගිය මාසයකට අධික කාලය තුළ 544ක් වරාය පොදු සේවක සංගමයට බැඳීමට කටයුතු කර ඇති බවත් ඒ මහතා වැඩිදුරටත් පෙන්වා දුන්නේ ඊයේ (17) මරදාන පැවැති මාධ්‍ය හමුවේදීය. මව්බිම – අනුරාධා හේරත්", "URL": "https://lankatruth.com/si/?p=59522", "Category": "පුවත්", "Parent URL": null}