{"Source": "Lankatruth", "Timestamp": "January 29, 2019", "Headline": "දේශපාලන උවමනාවට අත්සන්කළ ගිවිසුමට වතුකරයේ විරෝධය", "News Content": "වතු කම්කරුවන්ගේ දෛනික වැටුප රුපියල් 700 ක් දක්වා වැඩි කරමින් වතු හාම්පුතුන්ගේ සංගමය හා වතු ඒකාබද්ධ වෘත්තීය සමිතියට අයත් වෘත්තීය සමිති දෙකක් එක්ව ඊයේ(28) අරලියගහ මන්දිරයේදී ගිවිසුමකට අත්සන් තැබීමට විරෝධය පළකරමින් අද(29) දිනයේත් බගවන්තලාව ප්‍රදේශයේ වතුකම්කරුවන් පිරිසක් විරෝධතාවයේ නිරත විය. විරෝධතාකරුවන් පවසා සිටියේ රුපියල් 1000ක මූලික දෛනික වැටුපක් ලබාදෙන බවට වතුකරයේ දේශපාලනඥයන් පොරොන්දු ලබාදී අවසානයේ තමන් මුලාවට පත්කළ බවයි. බගවන්තලාව පොලිස් වසමට අයත් කොටියාගල වතුයායේ වතු කම්කරුවන් අද පෙරවරුවේ බගවන්තලාව නගරයට පැමිණ විරෝධතාවයේ නිරත විය. වතුකරයේ දේශපානඥයින්ගේ සහ වතු සමාගම් නියෝජිතයින්ගේ අනුරූ සකස්කර හින්දු චාරිත්‍රානුකූලව අවමගුල් සංකේතවත් කරමින් එම අනුරූ ගිනි තබා සිය විරෝධය පළකර සිටියේය. වතු හාම්පුතුන්ගේ සංගමය හා ලංකා කම්කරු කොංග්‍රසය, ලංකා ජාතික වතු කම්කරු සංගමය ඊයේ (28) උදෑසන අරලියගහ මන්දිරයේදි වසර දෙකකට බලපැවැත්වෙන සේ අවබෝධතා ගිවිසුමට අත්සන් කළේය.", "URL": "https://lankatruth.com/si/?p=67169", "Category": "පුවත්", "Parent URL": null}