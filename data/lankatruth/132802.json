{"Source": "Lankatruth", "Timestamp": "April 24, 2022", "Headline": "මහින්දට කපන, ගෝටාට පනදෙන ඩලස්ගේ යෝජනාව චරිත හේරත් අනුමත කරයි", "News Content": "අගමැති මහින්ද රාජපක්ෂ ප්‍රමුඛ ඇමති මණ්ඩලය ඉවත් කර ජනාධිපති ගෝටාබය රාජපක්ෂ යටතේම නව අගමැතිවරයෙකු සහ නව කැබිනට් මණ්ඩලයක් පත් කර අන්තර්කාලී ආණ්ඩුවක් පිහිටුවීමට හිටපු ජනමාධ්‍ය ඇමති ඩලස් අලහප්පෙරමු සිදු කර ඇති යෝජනාව තමන්ද අනුමත කරන බව ආණ්ඩු පක්ෂ පාර්ලිමේන්තු මන්ත්‍රී කෝප් සභාපති මහාචාර්ය චරිත හේරත් පවසයි. මන්ත්‍රීවරයා මේ බව සඳහන් කර ඇත්තේ සිය ට්විටර් ගිණුමේ සටහනක් තබමිනි. වත්මන් අර්බුදය විසඳීම සඳහා ගත යුතු පියවර ඇතුළත් යෝජනා හයක් ඉදිරිපත් කර ඇති ඔහු මාස 06ත් 08ත් අතර කාලයක් සඳහා කුඩා, භාරකාර ස්වභාවයේ ජාතික ආණ්ඩුවක් පිහිටුවිය යුතු බවත් මාස 08කට පසු මැතිවරණයකට යා යුතු බවත් යෝජනා කර ඇත. ජාත්‍යන්තර මූල්‍ය අරමුදල සමග පවතින සාකච්ඡා වේගවත් කළ යුතු බව ඔහු යෝජනා කර තිබේ. එමෙන්ම 21 වන ව්‍යවස්ථා සංශෝධනයට අදාළව විවිධ පාර්ශව විසින් ඉදිරිපත් කර ඇති යෝජනා පිළිබඳව සලකා බලමින් මාස 03ක් ඇතුළත එය සම්මත කරගැනීමට සැලසුම් කළ යුතු බවද මහාචාර්ය චරිත හේරත් සිය ට්විටර් පණිවුඩයෙන් පෙන්වා දී ඇත.", "URL": "https://lankatruth.com/si/?p=132802", "Category": "පුවත්", "Parent URL": null}