{"Source": "Lankatruth", "Timestamp": "June 15, 2018", "Headline": "ඕස්ට්‍රේලියාවේ සිට එවූ පාර්සලයක මෙරටට ආවේණික නොවන සතුන් විශේෂයක්", "News Content": "ශ්‍රී ලංකාවට ආවේණික නොවන කටුස්සන් වැනි සත්ව විශේෂයක් පසුගිය 14 වැනිදා රාත්‍රී 11.45ට පමණ ඕස්ට්‍රේලියාවේ සිට මෙරටට එවා තිබූ පාර්සලයක් පරීක්ෂා කිරීමේ දී රේගු නිලධාරීන් විසින් සොයාගෙන තිබේ. මෙම සතුන් තිස් දෙදෙනෙක් (32) ඔස්ට්‍රේලියාවේ සිට සිංගප්පූරුව දක්වා ගෙනවිත් සිංගප්පූරු ගුවන් සේවය ඔස්සේ එස්. කිව්. 468 දරන ගුවන් යානයෙන් මෙරටට එවා තිබිණි. කළුතර ප්‍රදේශයේ පදිංචිකරුවෙකුගේ ලිපිනයකට එවා තිබූ පාර්සලය භාවිත කළ පරිගණකයක් සේ හඳුන්වා තිබිණි. මෙම පාර්සලය භාර ගැනීමට කිසිවෙකු නොපැමිණීම නිසා සිදුකළ විමර්ශන කටයුතුවලදී අදාල පුද්ගලයා හා ලිපිනය ව්‍යාජ ඒවා බව සොයා ගැනුණි. ව්‍යාජ තොරතුරු බව අනාවරණය වීමෙන් පසුව අදාල පාර්සලය ගුවන් භාණ්ඩ ප්‍රවාහන ආයතනයේ නිලධාරීන් ඉදිරියේ විවෘතකර පරීක්ෂා කිරීමේදී එම පර්ගණකය තුළ වූ කුඩා රෙදි මළු 5ක දමා සිටි මෙම සතුන් සොයාගෙන තිබේ. මෙම සත්ව විශේෂය බටහිර රටවල සුරතලයට ඇති කරන බව ප්‍රකාශ වුවද මෙම සතුන් ශ්‍රී ලංකාවට ආක්‍රමණශීලී ද ඔවුන් අනවශ්‍ය ප්‍රමාණයෙන් බෝවීම සිදු වන්නන් ද මොවුන් පරපෝෂිතයන් විශේෂයක් ද අප රටේ කෘෂි බෝග වගාවන්ට හානිකර සත්ව විශේෂයක් ද රෝග කාරක පතුරුවන විෂ සහිත සත්ව විශේෂයක් ද යන්න රේගු නිලධාරීන් තවමත් අනාවරණය කර ගෙන නොමැත. සතුන් ප්‍රවාහනය කිරීමේදී අදාල රටවල නිරෝධායන ආයතනවල නීත්‍යානුකූල අනුමැතිය අවශ්‍ය වන අතර මෙම සතුන් මෙරටට ගෙන්වීමේදී හෝ ප්‍රවාහනයේදී කෘෂිකර්ම දෙපාර්තමේන්තුවට අනුබද්ධ සත්ව නිරෝධායන ආයතනවල අනුමැතිය හිමිව තිබිය යුතු ය. ඊට අමතරව මෙය ශ්‍රී ලංකාවේ වන ජීවී සහ වෘක්ෂලතා ආඥා පනත උල්ලංඝනය වීමක් ද වේ. දෙහිවල සත්ව උද්‍යානයයේ නිලධාරීන් මෙන්ම , කෘෂිකර්ම දෙපාර්තමේන්තුවේ සත්ව නීරෝධායන අංශයේ නිලධාරීන් සමඟ සහ ශ්‍රී ලංකා රේගුවේ වන සත්ව ආරක්ෂක නිලධාරීන් මේ පිළිබඳ පරීක්ෂණ සිදු කරන අතර අද (15) අදාල සිදුවීම සම්බන්ධව ප්‍රකාශයක් කිරීමට ද නියමිතය.", "URL": "https://lankatruth.com/si/?p=54413", "Category": "පුවත්", "Parent URL": null}