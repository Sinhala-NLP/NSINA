{"Source": "Lankatruth", "Timestamp": "May 30, 2022", "Headline": "කඩදාසි හිඟයෙන් ලයිස්තුගත සමාගම්වල වාර්ෂික වාර්තා මුද්‍රණය නවතී", "News Content": "ලංකාවේ ලැයිස්තුගත සමාගම් විසින් වාර්ෂික ප්‍රකාශයට පත්කරනු ලබන වාර්ෂික වාර්තා, මුද්‍රිත පිටපත් ආකාරයෙන් එළිදැක්වීම අනිවාර්යය අංගයක් වුවත් මේ වනවිට ශ්‍රී ලංකාව මුහුණ පා සිටින ආර්ථික අර්බුදය හමුවේ එම වාර්ශික වාර්තා මුද්‍රණය නතර වී තිබේ. ඒ මුද්‍රණ කටයුතු සඳහා අවශ්‍ය කඩදාසි, තීන්ත ඇතුළු අමුද්‍රව්‍යවල පවතින දැඩි හිඟය හේතුවෙනි. පවතින තත්වය තුළ තමන් හට වාර්ෂික වාර්තා මුද්‍රිත පිටපත් නිකුත් කිරීමට නොහැකි බව සමාගම් රැසක් කොළඹ කොටස් වෙළෙඳපොළ වෙත දැනුම් දී ඇත. එබැවින් සියලු ලැයිස්තුගත සමාගම් දැනට සිදුකරගෙන යන පරිදි කොළඹ කොටස් වෙළෙඳපොළ නිල වෙබ් අඩවියෙහි සහ අදාළ සමාගම්වල නිල වෙබ් අඩවිවල සිය වාර්ෂික වාර්තා පළ කර තිබීම අනිවාර්ය කර තිබේ. තවද කිසියම් සමාගමකට වාර්ෂික වාර්තා මුද්‍රණය කිරීමට යම් නොහැකිනම් ඊට හේතු දක්වමින් ඒ පිළිබඳ නිවේදනයක් කොළඹ කොටස් වෙළෙඳපොළ නිල වෙබ් අඩවියෙහි සහ ජාතික පුවත්පතක ප්‍රසිද්ධ කළ යුතුය. එසේම එය වාර්ෂික මහ සභා රැස්වීමේ දී සමාගමේ කොටස්කරුවන් වෙතද දැනුම් දිය යුතුය. මේ අතර කොළඹ කොටස් වෙළෙඳපොළ පවසන්නේ වාර්ෂික වාර්තාවෙහි අඩංගු තොරතුරු සම්බන්ධයෙන් විමසීම් සිදුකිරීම සඳහා වෙනම පුද්ගලයෙකු වෙන්කර තැබීමට අදාළ සමාගම් විසින් පියවර ගත යුතු බවය.", "URL": "https://lankatruth.com/si/?p=134995", "Category": "පුවත්", "Parent URL": null}