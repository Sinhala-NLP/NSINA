{"Source": "Lankatruth", "Timestamp": "September 16, 2019", "Headline": "රත්ගම ව්‍යාපාරිකයන් ඝාතනයේ සැකකරුවන් 17 දෙනා යලි රිමාන්ඩ්", "News Content": "රත්ගම ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධිය සම්බන්ධව අත්අඩංගුවේ පසුවන සැකකරුවන් 17 දෙනා ලබන 30 වැනිදා දක්වා යලි රක්ෂිත බන්ධනාගාර ගත කිරීමට ගාල්ල අතිරෝක මහේස්ත්‍රාත් පවිත්‍රා සංජීවනී පතිරණ මහත්මිය අද(16) නියෝග කර තිබේ. පසුගිය ජනවරි මස 23 වැනිදා ගාල්ල, රත්ගම – රත්නඋදාගම ප්‍රදේශයේ පදිංචි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පැහැරගෙන ගොස් ඝාතනය කර රක්ෂිත ප්‍රදේශයක දී ඔවුන්ගේ සිරුරු පුළුස්සා දමා ඇති බවට තොරතුරු අනාවරණය විය. පසුව සිදුකළ විමර්ශනවලදී දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකු අත්අඩංගුවට ගැනුණු අතර පසුව ඔවුන් රක්ෂිත බන්ධනාගාර ගත කළේය. සිද්ධිය සම්බන්ධයෙන් අත්අඩංගුවට ගත් පළමු වන සැකකරු භාවිත කර ඇති දුරකථන දෙකක් සම්බන්ධ විශ්ලේෂණ වාර්තා අනුව පුද්ගලයන් 60 දෙනෙකු අපරාධ පරීක්ෂණ දෙපාර්තමේන්තුවට කැඳවා ප්‍රකාශ සටහන් කර ගෙන ඇති බවත් සිද්ධිය සම්බන්ධව තව දුරටත් විමර්ශන සිදුකරන බවත් අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර තිබේ. එසේම තවත් සැකකරුවෙකු අත්අඩංගුවට ගැනීමට විමර්ශන ක්‍රියාත්මක කර ඇති බවත් සැකකරුවන් ඉදිරිපත් කර ඇති ඇප අයදුම්පත් සම්බන්ධ නියෝගය මහාධිකරණය විසින් ලබාදීමට නියමිතව ඇති බවත් අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර තිබේ.", "URL": "https://lankatruth.com/si/?p=80952", "Category": "පුවත්", "Parent URL": null}