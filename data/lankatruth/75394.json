{"Source": "Lankatruth", "Timestamp": "June 9, 2019", "Headline": "රාජ්‍ය නිලධාරීන්ගේ කොන්ද කෙළින් කරන්න ටිල්වින් සිල්වාගෙන් යෝජනාවක්", "News Content": "කුමන හෝ දේශපාලන බලපෑමකට යටත් වී ආණ්ඩුක්‍රම ව්‍යවස්ථාව හා නීති රෙගුලාසිවලට පටහැනිව කටයුතු කිරීමට සිදුවන රාජ්‍ය නිලධාරීන්ට ඊට පටහැනිව ඉහළ අධිකරණයට ලිඛිතව පැමිණිලි කිරීමටත් එම ඉල්ලීම් ඉටු නොකර සිටීමටත් අවශ්‍ය නීති සම්පාදනය කළ යුතු බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. ඒ අනුව මහජන සාමයට සහ සංහිඳියාවට බාධාවන අයුරින් කටයුතු කිරීමට දේශපාලනිකව හෝ වෙනත් පාර්ශ්වයකින් රාජ්‍ය නිලධාරීනට බලපෑම් එල්ලවන නිශ්චිත අවස්ථාවන්හිදී ඒවා ඉටු නොකර සිටීමටත් ඒවා පැමිණිලි කිරීමට මෙන්ම අවශ්‍ය අවස්ථාවන්හිදී ජනතාවට දැනුම්දීමටත් අවශ්‍ය නීති සම්පාදනයක් සිදුවිය යුතු බව ලේකම්වරයා පෙන්වා දුන්නේය. විශේෂයෙන්ම පාස්කු ඉරිදා දින එල්ලවූ බෝම්බ ප්‍රහාරයට අදාළව ජවිපෙ විසින් රට හමුවේ තැබූ විශේෂ යෝජනා මාලාව තුළ ඉහත කරුණු සවිස්තරාත්මකව සඳහන් කර ඇති අතර එහි තවත් විශේෂ යෝජනාවක් ලෙස ඉදිරිපත් කර ඇත්තේ විදේශීය ත්‍රස්තවාදීන් සහ විදේශීය ත්‍රස්ත සංවිධානවල කටයුතු කළ ප්‍රද්ගලයන් ලංකාවට පැමිණීම වැළැක්වීමටද foreing fighter act වැනි පනතක් සම්පාදනය කිරීම වැදගත් බවය. අනුරාධා හේරත් – මව්බිම", "URL": "https://lankatruth.com/si/?p=75394", "Category": "පුවත්", "Parent URL": null}