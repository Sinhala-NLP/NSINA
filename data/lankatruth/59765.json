{"Source": "Lankatruth", "Timestamp": "September 22, 2018", "Headline": "නැවත SAITM ගෙනඒමට කුමන්ත්‍රණ කළොත් යළි සටන් කරනවා – දිදුල අමරසිංහ", "News Content": "ශිෂ්‍ය ව්‍යාපාරයේ සහ වෘත්තීය සමිති ඇතුළු ප්‍රගතිශීලී ජනතාවගේ මැදිහත්වීමෙන් ගෙන ගිය සටන්වල ප්‍රගතියක් ලෙස සයිටම් හොර උපාධි කඩය අහෝසි කිරීමට පනතක් ගෙන ඒමට ආණ්ඩුව සිදු වුවත් යළිත් වටයකින් එම හොර උපාධි කඩය ආරම්භ කිරීමේ කුමන්ත්‍රණයක් දියත්වෙමින් තිබෙන බව ඊයේ (21) ලබා දුන් නඩු තීන්දුව අනුව සැකමතු වන්නේ යැයි වෛද්‍යපීඨ ශිෂ්‍ය ක්‍රියාකාරී කමිටුවේ කැඳවුම්කරු දිදුල අමරසිංහ මහතා සඳහන් කරයි. ඒ මහතා මේ බව සඳහන් කර සිටියේ ඊයේ (21) පැවති වෛද්‍යපීඨ ශිෂ්‍ය ක්‍රියාකාරී කමිටුවේ මාධ්‍ය හමුව අමතමිණි. එහිදී වැඩිදුරටත් අදහස් දැක්වූ ඒ මහතා සඳහන් කර සිටියේ ආණ්ඩුව සයිට්ම හොර උපාධි කඩය අහෝසි කිරීමට ගත් තීන්දුව එලෙසම ක්‍රියාත්මක කළ යුතු බවත් නැවත එම හොර උපාධි කඩය නීත්‍යානුකූල කිරිමට කුමන්ත්‍රණයක් නියැලෙන්නේනම් පසුගය කාලයේ ආණ්ඩුවට මුහුණදීමට සිදුවූ ඒ බරපතල ගැටළු සහගත තත්වයන්ට මේ වසරේ සිට යළි මුහුණදීමට සිදු වනු ඇති බවයි. මෙම සයිටම් හොර උපාධි කඩයට එරෙහිව 2009 වසරේ සිට දිගින් දිගටම රට තුළ ශිෂ්‍ය ව්‍යාපාරයත් වෘත්තීය සමිති ඇතුළු ප්‍රගතිශීලී ජනතාවත් එකව අරගලයක් දියත්වුවද පැවති රජාපක්ෂ ආණ්ඩුව මෙන්ම වත්මන් රනිල් – මෛත්‍රී ආණ්ඩුවද උපරිම උත්සාහ කළේ මේ සයිටම් ආයතනය පවත්වාගෙන යාමට වුවත් මෙරට ඊට එරෙහිය නැගුණු විරෝධතා රැල්ල ප්‍රබල වූ නිසා ආණ්ඩුවට සයිටම් ආයතනය අහෝසි කිරීමේ දිසාවට ගමන් කිරීමට සිදුවූ බවත් මෙහිදී දිදුල අමරසිංහ මහතා අවධාරණය කළේය. අවසන් මොහොතේ රජයේ වෛද්‍යපීඨ සිසුන්ගේ දෙමව්පියන්ට මාරාන්තික උපාවාසයක් ආරම්භ කිරීමට සිදුවූ බවත් එම ස්ථානයට පැමිණි ආණ්ඩුවේ නියෝජිතයින්ට සයිටම් අහෝසි කරන බවට පොරොන්දුවීමට සිදු වූ බවද දිදුල අමරසිංහ මහතා තවදුරටත් සඳහන් කළේ ය. මෙම මාධ්‍ය හමුවේදී රජරට සහ නැගෙනහිර වෛද්‍යපීඨවල පවතින් ගැටළු සම්බන්ධයෙන්ද මාධ්‍ය අවධානය යොමු කරණ ලදී.", "URL": "https://lankatruth.com/si/?p=59765", "Category": "පුවත්", "Parent URL": null}