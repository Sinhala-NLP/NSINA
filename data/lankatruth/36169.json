{"Source": "Lankatruth", "Timestamp": "June 19, 2017", "Headline": "SAITM වහා අහෝසි කරණු ! – වෛද්‍ය සිසුන්ගේ දෙමව්පියෝ සත්‍යග්‍රහය අරඹති", "News Content": "මුදලට වෛද්‍ය උපාධිය විකුණන මාලඹේ සයිටම් ආයතනය අහෝසි කරන ලෙස ආණ්ඩුවට බලකරමින් වෛද්‍ය පීඨ සිදුන් විසින් ආරම්භ කළ සත්‍යග්‍රහයට සහාය පල කරමින් එම සිසුන්ගේ දෙමව්පියෝ අද (19) දින කොළඹ කොටුව දුම්රියපළ ඉදිරිපිටදී සත්‍යග්‍රහයක් ආරම්භ කළහ. සයිටම් ආයතනය වසා දමන ලෙස ආණ්ඩුවට බලකමින් වෛද්‍ය සිසුන් විසින් මාස ගණනක සිට ආරම්භ කර ඇති සත්‍යග්‍රහයට ආණ්ඩුව කිසිදු ප්‍රතිචාරයක් නොදැක්වීමට නිසා මෙසේ එම සිසුන්ගේ සහායට තමන්ද එක්වන බව එම දෙමව්පියෝ සඳහන් කරති. 2016 වසරේ ජනවාරි 21 වනදා රාගම වෛද්‍ය පීඨයේ සහ කරාපිටිය වෛද්‍ය පීඨයේ සිසුන් සත්‍යග්‍රහය ආරම්භ කළ අතර එම වසරේ ජනවාරි මාසය අවසන් වනවිට අනෙකුත් වෛද්‍ය පීඨවල සිසු සිසුවියන්ද සයිටම් අහෝසි කරන ලෙස ආණ්ඩුවට බලකරමින් සත්‍යග්‍රහ ක්‍රියාමාර්ගවලට අවතීර්ණය වූහ. එම සත්‍යග්‍රහ ක්‍රියාමාර්ගය ආරම්භ කර මේ වනවිට දින 550කට ආසන්න වෙමින් තිබෙන අතර වෛද්‍ය සිසූහු පන්ති වර්ජනය ආරම්භ කර දින 150ද පසුකරමින් සිටිති. එහෙත් ආණ්ඩුව මෙතෙක් ඊට කිසිඳු ප්‍රතිචාරයක් දක්වා නැත. ආණ්ඩුව සයිටම් අර්බුදය විසඳනතුරු සිය සත්‍යග්‍රහය අඛණ්ඩව සිදුකරන බද ඔවූහු පවසති.", "URL": "https://lankatruth.com/si/?p=36169", "Category": "පුවත්", "Parent URL": null}