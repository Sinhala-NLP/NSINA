{"Source": "Lankatruth", "Timestamp": "October 17, 2018", "Headline": "ගෝඨාභයගේ අභියාචන පෙත්සම දෙවැනිදාට කල්යයි", "News Content": "රාජපක්ෂ අනුස්මරණ කෞතුකාගාරය ඉදිකිරීමේ දී රාජ්‍ය මුදල් සාවද්‍ය පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාශය තමන් අත්අඩංගුවට ගැනීමේ සූදානමක් පවතින බවත් එය වලක්වමින් නියෝගයක් නිකුත්කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ විසින් ඉදිරිපත් කළ අභියාචන පෙත්සම කැඳවීම නොවැම්බර් මස 2 වැනිදා තෙක් කල් තැබීමට අද(17) අභියාචනාධිකරණය නියම කර තිබේ. අභියාචනාධිකරණ විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඬුල්ල ඉදිරියේ පෙත්සම කැඳවූ අවස්ථාවේ මෙම නියෝගය සිදුකර තිබේ. පෙත්සම කැඳවූ අවස්ථාවේ හිටපු ආරක්ෂක ලේකම් ගෝඨාභය රාජපක්ෂ වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා මහතා අධිකරණයට දන්වා සිටියේ මේ වන විටත් තම සේවාදායකයා අත්අඩංගුවට ගැනීම වළක්වමින් අභියාචනාධිකරණය ස්ථිර තහනම් නියෝගයක් නිකුත් කර ඇති බවත් එබැවින් මෙම පෙත්සම් විභාගය ඉදිරියට පවත්වාගෙන යාමේ අවශ්‍යතාවක් නොමැති බවත් ය. ඒ අනුව අභියාචන පෙත්සම තවදුරටත් පවත්වාගෙන යාම අවශ්‍ය ද නැද්ද යන්න පිළිබඳව ලබන 2 වැනිදා අධිකරණය දැනුවත් කරන්නැයි ජනාධිපතිවරයාට නියම කළේය.", "URL": "https://lankatruth.com/si/?p=61257", "Category": "පුවත්", "Parent URL": null}