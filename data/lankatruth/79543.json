{"Source": "Lankatruth", "Timestamp": "August 22, 2019", "Headline": "දඹුල්ල ආර්ථික මධ්‍යස්ථානයේ  විශේෂ පරීක්ෂාවකින් වෙළඳසැල් 20කට නඩු", "News Content": "දඹුල්ල විශේෂිත ආර්ථික මධ්‍යස්ථානයේ වෙළඳසල් හා ආපන ශාලා සියල්ල ඊයේ(21) දී පස්වරුවේ විශේෂ මහජන සෞඛ්‍ය පරීක්ෂකවරුන් කණ්ඩායමක් විසින් හදිසි පරික්ෂා කිරීමකට ලක්කර ඇති අතර එහිදී සෞඛ්‍යාරක්ෂිත නොවන අයුරින් එළවලු, පලතුරු වර්ග මෙන්ම ආහාර ද්‍රව්‍ය ගබඩා කිරීම, ප්‍රදර්ශනය කිරීම, අලෙවි කිරීම යන චෝදන යටතේ ව්‍යාපාරික ස්ථාන 20 කට නීතිමය පියවර ගැනීමට කටයුතු කළ බව දඹුල්ල නාගරික මහජන සෞඛ්‍ය පරීක්ෂක ප්‍රියන්තද සිල්වා මහතා පැවසිය. දඹුල්ල හා මාතලේ ප්‍රදේශයේ මහජන සෞඛ්‍ය පරීක්ෂකවරුන් හා මාතලේ ආහාර හා ඖෂධ පරික්ෂකවරයා මෙම පරික්ෂාවට එක්ව සිටියහ. චෝදනා එල්ලවී ඇති ව්‍යපාරික ස්ථානයන්හි බුලත් කෙළ, සෙම්, සොටු, මුත්‍රා ගඳ වහනය වෙමින් තිබු ස්ථානයන්හි පලා වර්ග මෙන්ම එලවලු හා පලතුරු වර්ග ගබඩා කර තිබු බවත් කිසිදු සෞඛ්‍යාරක්ෂිත ක්‍රමවේදයක් අනුගමනය නොකරමින් ඒවා අලෙවිය සදහා ප්‍රදර්ශනය කරතිබූ බව මහජන සෞඛ්‍ය පරීක්ෂකවරයා පැවසු අතර ප්‍රධාන ආපන ශාලාව ඇතුළු අනෙකුත් ආපන ශාලාවල සෞඛ්‍යාරක්ෂිත නොවන අයුරින් ආහාර ද්‍රව්‍ය ශීතකරණවල ගබඩා කරතිබූ බවත්, සෞඛ්‍යාරක්ෂිත නොවන අයුරින් ආහාර පිළියෙළ කරමින් තිබු බවත් පැවසිය.", "URL": "https://lankatruth.com/si/?p=79543", "Category": "පුවත්", "Parent URL": null}