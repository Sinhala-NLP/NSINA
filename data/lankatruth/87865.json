{"Source": "Lankatruth", "Timestamp": "December 23, 2019", "Headline": "පොහොට්ටුවේ ගැටුම් එලියට එයි – රොෂාන් රණසිංහට එරෙහිව මන්ත්‍රීවරයෙක් උපවාසයක", "News Content": "පොහොට්ටු පක්ෂයේ සංවිධායකයින් පත්කිරීමේදී ඒ ඒ මන්ත්‍රීවරු තම හිතවතුන් සංවිධායකවරුන් හා වරියන් ලෙස පළාත් පාලන කොට්ඨාසවලට පත්කිරීමේදී මේ දිනවල එම පක්ෂයේ සංවිධායකවරු අතර විවිධ ගැටුම් නිර්මාණය වී තිබේ. එහි උච්චතම අවස්ථාවක් අද හිඟුරක්ගොඩදී දැකගැනීමට හැකි විය. ඒ පොළොන්නරුව දිස්ත්‍රික් පොහොට්ටු පක්ෂයේ පාර්ලිමේන්තු මන්ත්‍රී රෝෂාන් රණසිංහ මහතා තම හිතවතියක් රජඇල හතමුණ කෝට්ඨාසයේ සංවිධායකවරිය ලෙස පත්කිරීම හේතුවෙනි. එම කොට්ඨාසයේ සංවිධායක ලෙස කටයුතු කරන හිඟුරක්ගොඩ ප්‍රාදේශීය සභා මන්ත්‍රී බී.එන්.ජී රවීන්ද්‍ර ලක්මාල් බණ්ඩාර මහතා, තමන්ගෙන් පලිගැනීමක් ලෙස මෙලෙස වෙනත් තැනැත්තියක සංවිධායකවරියක් ලෙස පත් කර ඇති බවත් තමන්ව දේශපාලනයෙන් ඉවත් කිරිමේ සැලැස්මක් ක්‍රියාත්මක වන බවත් ඔහු චෝදනා කරයි. මෙසේ එම කොට්ඨාසයේ සංවිධායකවරිය ලෙස රෝශාන් රණසිංහ පාර්ලිමේන්තු මන්ත්‍රීවරයා විසින් පත් කර එවා ඇති තැනැත්තියට පොහොට්ටු පාක්ෂිකයන් විසින් එම කෝට්ඨාසයේදී කුණු බිත්තර ප්‍රහාරයක් දියත් කර එලවා දමා ඇති බවද මේ අතර වාර්තා වේ. පාර්ලිමේන්තු මන්ත්‍රී රොෂාන් රණසිංහ මහතාට විරෝධය දක්වමින් හිඟුරක්ගොඩ ප්‍රාදේශීය සභා මන්ත්‍රී බී.එන්.ජී රවීන්ද්‍ර ලක්මාල් බණ්ඩාර මහතා මේ වනවිට තට්ටු තුණකින් සමන්විත හිඟුරග්ගොඩ පොදු වෙළඳ සංකීර්ණයේ වහළය මතට නැග උපවාසයක් ආරම්භකර තිබේ. එයට සහාය පල කරමින් පොහොට්ටු පාක්ෂිකයන් කිහිපදෙනෙකුද එම උපවාසයට ඒකවී ඇත. “රෝෂාන් රණසිංහගේ දේශපාලන පලිගැනිම නතරකරණු, සාධාරණය ඉටු කරනු” යනුවෙන් ඔවුන් බැනරයක්ද ප්‍රදර්ශනය කර තිබේ.", "URL": "https://lankatruth.com/si/?p=87865", "Category": "පුවත්", "Parent URL": null}