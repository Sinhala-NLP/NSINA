{"Source": "Lankatruth", "Timestamp": "March 25, 2019", "Headline": "ජනපති පැමිණෙද්දී විරෝධතා පැවැත්වූ 20ක් අත්අඩංගුවට ගැනීමට විමර්ශන", "News Content": "පසුගිය 22 වනදා ජනාධිපතිවරයා පුත්තලමේ පැවති උත්සවයකට සහභාගීවීමට පැමිණි අවස්ථාවේ අරුවක්කාඩු කසල අංගනය සම්බන්ධව ජනාධිපතිවරයා සමඟ සාකච්ඡා පැවැත්වීමට අවශ්‍යබව කියමින්, උද්ඝෝෂණයක් මෙහෙයවූ ප්‍රාදේශීය දේශපාලනඥයන් දෙදෙනෙකු ඇතුළු සැකකරුවන් 20 දෙනෙකුට එරෙහි විමර්ශන අරඹා ඇතැයි පුත්තලම කොට්ඨාස බාර පොලිස් අධිකාරී ජේ. ඒ. චන්ද්‍රසේන මහතා පැවසීය. විරෝධතාව පැය 4කට ආසන්න කාලයක් පුරා පවත්වා ඇති අතර මේ හේතුවෙන් ජනාධිපතිවරයාගේ සැළසුම් පවා වෙනස් කිරීමට සිදුවිය. විරෝධතාකරුවන් මීට ඉහත අවස්ථා ගණනාවකදී කොළඹ, පුත්තලම ඇතුළු නගර කිහිපයකදී විරෝධතා සහ හර්තාර් ව්‍යාපාර සංවිධානය කර තිබිණි. විරෝධතාකරුවන් පවසා සිටින්නේ කසල අංගනය ඉදිකිරීමෙන් සිය ජන ජීවිතයට හා ස්වභාවික පරිසරයට දැඩි තර්ජන එල්ල වන බවය. කසල අංගනය ඉදිකෙරෙමින් පවතින්නේ ගම්මාන හා වෙරළ තීරයට ආසන්නයෙන් වන බැවින් මෙය අනාගතයේ දැඩි ගැටලුකාරී තත්වයන් ඇතිවීමට හේතුවිය හැකි බව විරෝධතාකරුවන් දිගින් දිගටම බලධාරීන්ට කියා සිටියහ. කෙසේ වෙතත් පසුගිය 22වන දා ජනාධිපතිවරයා සිය ප්‍රදේශයට පැමිණි අවස්ථාවේ විරෝධතාවයකින් පැමිණි පිරිස මෙම ගැටලුව සම්බන්ධව ජනාධිපතිවරයා හමුවී සාකච්ඡා කළයුතු බව දන්වා සිටි අතර ආරක්ෂක අංශ ඊට අවසර නොදීමත් සමඟ යම් කළහකාරී තත්වයක් ඇතිවිය. මෙම සිද්ධිය ප්‍රාදේශීය දේශපාලනඥයින් විසින් ජනතාව උසිගන්වා කළ ක්‍රියාවක් බවත්, සැකකරුවන් දැනට හඳුනාගෙන ඇති බවත් ඔවුන් අත්අඩංගුවට ගැනීමට පොලිස් පරීක්ෂකවරුන් සහ උප පොලිස් පරීක්ෂකවරුන් ඇතුළු කණ්ඩායමක් යොදවා ඇති බවත් චන්ද්‍රසේන මහතා පැවසීය.", "URL": "https://lankatruth.com/si/?p=71010", "Category": "පුවත්", "Parent URL": null}