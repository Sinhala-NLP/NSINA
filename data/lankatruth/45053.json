{"Source": "Lankatruth", "Timestamp": "December 11, 2017", "Headline": "ත්‍රීකුණාමලයේ තෙල් ටැංකි ගැන වෘත්තීය සමිති අගමැතිගෙන් සාකච්ඡාවක් ඉල්ලයි", "News Content": "ඛනිජතෙල් වෘත්තීය සමිති එකමුතුව සමග පැමිණි එකඟතාවලට විරුද්ධව කටයුතු සිදුවෙමින් පවතින බවත් ඉදිරියේදී ඇතිවන ඉන්ධන අර්බුදය විසඳා ගැනීමට ඇති දීර්ඝ කාලීන හා කෙටිකාලීන එකම විසඳුම ත්‍රීකුණාමලය තෙල් ටැංකි සංකීර්ණය තෙල් සංස්ථාවට පවරාගැනීම බව පවසමින් එම වෘත්තීය සමිති එකමුතුවේ කැඳවුම්කරු ඩී.ජේ. රාජකරුණා මහතාගේ අත්සනින් අග්‍රාමාත්‍යවරයා වෙත ලිපියක් යොමු කර ඇත. ජනාධිපතිවරයාට, ඛනිජතෙල් සම්පත් සංවර්ධන අමාත්‍යවරයාට, එම නියෝජ්‍ය අමාත්‍යවරයාට, අමාත්‍යාංශ ලේකම්වරයාට, සහ ලංකා ඛනිජතෙල් නීතිගත සංස්ථාවේත් සී.පී.එස්.ටී.එල්. සභාපතිවරුන්ටත් පිටපත් සහිතව මෙම ලිපිය යොමු කර තිබේ. ඛනිජතෙල්වෘත්තීය සමිති එකමුතුව ඉල්ලීම් 03ක් මුල්කරගෙන 2017/04/25 දියත් කළ වැඩ වර්ජනය අවස්ථාවේ අග්‍රාමාත්‍ය රනිල් වික්‍රමසිංහ මහතා සමග පැමිණි එකඟතාවයන් මත අත්හිටුවූ බව සිහිපත් කරන ඛනිජතෙල් වෘත්තීය සමිති එකමුතුව තවදුරටත් පවසන්නේ 2017/07/13 දින අග්‍රාමාත්‍යවරයා සමග පැවති දීර්ඝ සාකච්ඡාවේදී ත්‍රීකුණාමලය තෙල් ටැංකි සම්බන්ධ අධිකරණයේ පවතින අංක 66/2017 දරණ නඩුව අවසාන වනතෙක් ඉන්දියාව සමඟ කිසිදු ක්‍රියාමාර්ගයකට එළඹීමෙන් වලකින බවට පොරොන්දු වූ බවත් සිහිපත් කරයි. කෙසේ නමුත් මේ වනවිට එම එකඟතා කඩකරමින් ත්‍රීකුණාමලය තෙල් ටැංකි සංකීර්ණය ඉන්දියාවට පැවරීම සඳහා පිඹුරුපත් සැකසෙමින් තිබෙන බවට තොරතුරු අනාවරණය වන බැවින් මේ සම්බන්ධයෙන් සාකච්ඡා කිරීමට අවස්තාවක් ලබා දෙන ලෙසද ඛනිජතෙල් වෘත්තීය සමිති එකමුතුව අදාළ ලිපිය මගින් ඉල්ලා සිටියි.", "URL": "https://lankatruth.com/si/?p=45053", "Category": "පුවත්", "Parent URL": null}