{"Source": "Lankatruth", "Timestamp": "June 8, 2022", "Headline": "වැඩි මිලට විදුලිය ගැනීමේ කුමන්ත්‍රණයට එරෙහිව අද මධ්‍යම රාත්‍රියේ සිට විදුලි සේවකයෝ වර්ජනයක", "News Content": "විදුලි පනත වෙනස් කර ඉන්දියාවේ අදානි සමාගමෙන් වැඩි මිලට විදුලිය මිලදී ගැනීමට දරන ආණ්ඩුවේ කුමන්ත්‍රණයට එරෙහිව අද (08) මධ්‍යම රාත්‍රියේ සිට විදුලි බල මණ්ඩලයේ සමස්ත සේවකයින්ම ඒකාබද්ද වර්ජනයක් දියත් කරන බව විදුලි සේකයෝ කියති. තරගකාරී මිල ගණන්වලට විදුලි ඒකක අලෙවි කර අඩුම ලන්සුවට මිල දී ගැනීමේ ජාතික ප්‍රතිපත්තිය වෙනුවට පුද්ගල අභිමතය මත පදනම්ව විදුලිය මිලදී ගැනීමට ඉන්දියාවේ අදානි සමාගම සමග කරන ගනුදෙනුව සඳහා විදුලිබල පනත වෙනස් කිරීමට සමස්ත විදුලි සේවකයාම විරුද්ධ බවත් සමස්ත රටවැසියාම ඊට විරුද්ධ වියයුතු බවත් ලංකා විදුලිබල මණ්ඩලයේ ඉංජිනේරු සංගමයේ සභාපති අනිල් රන්ජිත් ඉඳුවරගේ පවසයි. විදුලිබල පනතෙහි ඇතුළත් විදුලිය මිලදී ගැනීමේ දී අවම මිල සහතික කිරීම නව සංශෝධනය මඟින් ඉවත් කළ පසු ඕනෑම මිලකට විදුලිය මිලදී ගැනිමට අවස්ථාව සැලසෙන බව ඔහු පෙන්වා දෙයි. විදුලි බල පනතට යම් යම් සංශෝධන අවශ්‍ය වන නමුත් මෙලෙස් අවම මිලකට විදුලිය මිලදී ගැනීමට තිබෙන අවස්ථාව අහෝසි කර වැඩි මිලට අදානි සමාගමෙන් විදුලිය මිලදී ගැනීමට දරන ප්‍රයත්නය පරාජය කළ යුතුම යැයිද ඔහු පවසයි. විවෘත වෙළෙඳපලේ මිල ගණන් කැඳවා ඉදිරිපත්වන මිල ගණන් යටතේ අවම මිලට විදුලිය මිල දී ගැනීමේ අයිතිය තහවුරු කර තිබීම විදුලි බලය සම්බන්ධයෙන් 2009 ගෙන ආ පනතෙත් ඉන් පසු සංශෝධනය වූ වත්මන් පනතෙත් ඇති වැදගත්ම අනුමිතියක් වන නමුත් වත්මන් පනතට වර්තමානයේ සිදුකරන සංශෝධන මගින් දෙපාර්ශවයක ගනුදෙනුවක්ලෙස විදුලිය මිලදී ගැනීමට කරන උත්සාහයක් දක්නට ඇතැයිද ඔහු පවසයි.", "URL": "https://lankatruth.com/si/?p=135299", "Category": "පුවත්", "Parent URL": null}