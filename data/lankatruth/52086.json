{"Source": "Lankatruth", "Timestamp": "May 14, 2018", "Headline": "මහසෝන් බලකායේ ලොක්කා, මහින්දපිලේ මන්ත්‍රීවරු ඇතුළු පිරිස යළි රක්ෂිත බන්ධනාගාරයට", "News Content": "මහනුවර පොලිස් කොට්ඨාශය තුළ පසුගිය දිනවල සිදු වූ කලහකාරී සිද්ධීන් සම්බන්ධයෙන් අත්අඩංගුවට ගැනුණු මහසෝන් බලකායේ ප්‍රධානී අමිත් වීරසිංහ සහ මහින්ද පිලේ ප්‍රාදේශීය සභා මන්ත්‍රීවරු පිරිස ඇතුළු 35 දෙනා අද (14) පෙරවරුවේ තෙල්දෙණිය මහේස්ත්‍රාත් එම්.එච් ෆරික්ඩීන් මහතා හමුවට ඉදිරිපත් කිරීමෙන් අනතුරුව මේ මස 28 වනදා දක්වා යලි රක්ෂිත බන්ධනාගාර ගත කර තිබේ. රක්ෂිත බන්ධනාගාර ගත කරනු ලැබූ මහසෝන් බලකායේ ප්‍රධානී අමිත් වීරසිංහ රක්ෂිත බන්ධනාගාරය වෙතත් ප්‍රාදේශීය සභා මන්ත්‍රීවරු ඇතුළු සෙසු සියලු දෙනා පල්ලෙකැලේ පිමහිටි දුම්බර බන්ධනාගාරය වෙතත් යලි රැගෙනගොස් තිබෙනවා. මෙලෙස රක්ෂිත බන්ධනාගාර ගතකළ පිරිසට පසුගිය දින කිහිපයේදී ත්‍රස්ත විමර්ශන ඒකකය මගින් දිවයිනේ ප්‍රදේශ කිහිපයකදී අත්අඩංගුවට ගත් පුද්ගලයින්ද අයත්වේ. මහනුවර පොලිස් කොට්ඨාශයේ ප්‍රදේශ කිහිපයක අනර්ථකාරී ක්‍රියා සිදුකිරීම සහ ජනවාර්ගික ගැටුම් ඇති කිරීම ඇතුළු චෝදනා 05ක් යටතේයි මොවුන්ට එරෙහිව නඩු පවරා ඇත.", "URL": "https://lankatruth.com/si/?p=52086", "Category": "පුවත්", "Parent URL": null}