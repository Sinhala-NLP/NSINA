{"Source": "Lankatruth", "Timestamp": "January 7, 2020", "Headline": "රාජ්‍ය මුදල් අවභාවිතා කළ සරණ ගුණවර්ධනට බරපතළ වැඩ සහිත වසර 03ක සිර දඬුවම්", "News Content": "පැවති රාජපක්ෂ පාලන සමයේ සංවර්ධන ලොතරැයි මණ්ඩලයේ සභාපතිවරයා ලෙස කටයුතු කරමින් රජයට මූල්‍යමය පාඩු සිදු කිරිම සම්බන්ධයෙන් ගොනුකර තිබූ නඩුවකට වරදකරු වූ හිටපු ඛනිජ තෙල් නියෝජ්‍ය අමාත්‍යවරයෙකු වන සරණ ගුණවර්ධන මහතාට කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය විසින් බරපතළ වැඩ සහිත වසර 03ක සිර දඬුවම් නියම කර තිබේ. සිර දඬුවමට අමතරව විත්තිකරුට රුපියල් ලක්ෂ 3ක දඩයක්ද නියම කර ඇත. 2005 වසරේ මැයි මස 05 වනදා සිට 2007 වසරේ අප්‍රේල් මස 30 වනදා දක්වා කාලසීමාව තුළ සංවර්ධන ලොතරැයි මණ්ඩලයේ සභාපතිවරයා ලෙස කටයුතු කළ අවධියේ රුපියල් නවලක්ෂ හැටදාහක් (රු. 960,000) වැයකරමින් වාහන තුනක් බදු පදනම මත ලබා ගෙන රජයට පාඩුවක් සිදු කිරීම සම්බන්ධයෙන් අල්ලස් කොමිසම විසින් සරණ ගුණවර්ධන මහතාට එරෙහිව මෙම නඩුව ගොනුකර තිබුණි. දීර්ඝ නඩු විභාගයකින් පසුව තීන්දුව ප්‍රකාශයට පත් කළ කොළඹ ප්‍රධාන මහේස්ත්‍රාත්වරිය විත්තිකරුට එරෙහිව එල්ල කර තිබෙන චෝදනා සාධාරණ සැකයකින් තොරව ඔප්පු වී තිබෙන බව සඳහන් කර ඇත.", "URL": "https://lankatruth.com/si/?p=88401", "Category": "පුවත්", "Parent URL": null}