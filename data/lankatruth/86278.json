{"Source": "Lankatruth", "Timestamp": "November 28, 2019", "Headline": "උතුරු දුම්රිය මාර්ගයේ ධාවන කටයුතු තවදුරටත් අවහිරයි", "News Content": "යාල්දේවි දුම්රිය පීලි පැනීම හේතුවෙන් උතුරු දුම්රිය මාර්ගය තවදුරටත් අවහිරවී පවතින බව දුම්රිය දෙපාර්තමේන්තුව සඳහන් කරයි. යාපනයේ සිට ගල්කිස්ස බලා ධාවනය වූ යාල්දේවි දුම්රිය උතුරු දුම්රිය මාර්ගයේ ගල්ගමුව සහ අඹන්පොල දුම්රිය ස්ථාන අතරදී ඊයේ(27) පස්වරුවේ පීලි පැනීමට ලක්විය. දුම්රිය මැදිරි 5ක් පීලි පැනීමට ලක්ව ඇති බවත් දුම්රිය මාර්ගයේ මීටර් 250ක පමණ දුරක් මේ හේතුවෙන් හානිවී ඇති බවත් දුම්රිය සාමාන්‍යාධිකාරී ඩිලන්ත ප්‍රනාන්දු මහතා පවසා ඇති අතර දුම්රිය පීලිගතකර මාර්ගය පිලිසකරකිරීමේ කටයුතු කඩිනමින් සිදුවන බව ද ඒ මහතා සඳහන් කළේය. මේ හේතුවෙන් ඊයේ රාත්‍රියේ ධාවනයකිරීමට නියමිතව තිබූ තැපැල් දුම්රිය 4ක් අවලංගුකිරීමට සිදුවූ අතර කොළඹ සිට සිදුකෙරෙන දුම්රිය ධාවන කටයුතු මහව දුම්රිය ස්ථානය දක්වා සීමාකිරීමටත් යාපනයේ සිට සිදුවන දුම්රිය ධාවන කටයුතු අඹන්පොල දුම්රිය ස්ථානය දක්වා සීමා කිරීමටත් සිදුවිය. දුම්රිය මාර්ගය නැවත ධාවන තත්වයට ගෙනඑනතෙක් ගල්ගමුව සහ අඹන්පොල අතර බස් රථ යොදාගනිමින් මගීන් ප්‍රවාහනයකර දුම්රිය කිහිපයක් ධාවනයේ යෙදවීමට කටයුතු කරන බව ද ඒ මහතා සඳහන් කර ඇත.", "URL": "https://lankatruth.com/si/?p=86278", "Category": "පුවත්", "Parent URL": null}