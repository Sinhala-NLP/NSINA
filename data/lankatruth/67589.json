{"Source": "Lankatruth", "Timestamp": "February 5, 2019", "Headline": "රේගු සටන ජයගනියි", "News Content": "රේගු අධ්‍යක්ෂ ජෙනරාල් ලෙස පී. එස්. එම්. චාල්ස් මහත්මිය නැවත පත්කළ බව මුදල් අමාත්‍යාංශය දැනුම්දී ඇත. ඒ අනුව සතියක් පුරා අඛණ්ඩව පැවති රේගු නිලධාරීන්ගේ වෘත්තීය ක්‍රියාමාර්ගය ජයග්‍රහණයෙන් අවසන් වේ. රේගු අධ්‍යක්ෂ ජනරාල්වරිය ලෙස කටයුතු කළ පී. එස්. එම්. චාල්ස් මහත්මිය වෙනුවට විශ්‍රාමික රියර් අද්මිරාල් ශමාල් ප්‍රනාන්දු මහතා රේගු අධ්‍යක්ෂ ජනරාල් ධුරයට පත් කිරීමට විරෝධය පළකරමින් රේගු ඒකාබද්ධ වෘත්තීය සමිති සන්ධානය අකුරට වැඩ කිරීමේ වෘත්තීය ක්‍රියාමාර්ගය ආරම්භ කළේය. වෘත්තීය ක්‍රියාමාර්ගය සමඟ රේගු මාණ්ඩලික නිලධාරීන්ගේ සංගමය, රේගු අධිකාරී සංගමය, රේගු නිලධාරීන්ගේ සංගමය, බහාලුම් ප්‍රවාහනය කරන්නන්ගේ සංගමය, රේගු නිෂ්කාශනය කරන්නන්ගේ සංගමය, කන්ටේනර් රථ ප්‍රවාහනකරුවන්ගේ සංගමය ආදී වෘත්තීය සමිති ගණනාවක් එක්ව සිටියහ. එසේම අද(05) දිනයේ කොළඹ කොටුව තොග වෙළඳුන් සිය වෙළඳසැල් වසා තැබීය. ඒ රේගු වර්ජනය හේතුවෙන් තමන් අසීරුතාවයට පත්වන බව පවසමිනි. කෙසේ වෙතත් ඉල්ලීම් දිනාගැනීම හේතුවෙන් මේ වනවිට වෘත්තීය ක්‍රියාමාර්ගය අවසන් කර ඇතැයි වාර්තා වේ.", "URL": "https://lankatruth.com/si/?p=67589", "Category": "පුවත්", "Parent URL": null}