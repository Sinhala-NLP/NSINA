{"Source": "Lankatruth", "Timestamp": "December 31, 2018", "Headline": "විධායක ජනාධිපති ක්‍රමය අහෝසි කිරීම ඡන්ද පොරොන්දුවක් කරගන්න අපි ඉඩදෙන්නේ නැහැ", "News Content": "“අගමැති රනිල් වික්‍රමසිංහ දැන් කිය කිය යනවා විධායකය අහෝසි කරන්න 2/3ක් ඕනෑ. 2/3 ගන්න ඊළඟ ඡන්දෙ දෙන්න කියලා. මේක අනතුරක්. උගුලක්. අහුවෙන්න එපා. දෙන්නම් කාසිවලට අහුවෙන්න එපා. මේක සම්මත කරගන්න පුළුවන් එකම ක්‍රමය පාර්ලිමේන්තුවේ බල තුලනය තියෙන මේ වෙලාවේ. මොකද කාගේ හෝ පක්‍ෂයකට 2/3 බලය තනිව ආවොත් මේක අහෝසි කරන්නෙ නැහැ. 2/3 බලය ආපු එකම කෙනා එක් වරෙක මහින්ද රාජපක්‍ෂ. ඔහු විධායක බලතල අහෝසි කරනවා වෙනුවට කළේ තවත් වැඩි කරගන්න උත්සාහ කළ එකයි. ඒ නිසා මේ විධායක ජනාධිපති ක්‍රමය අහෝසි කිරීම රනිල්ගේ හෝ අන් කිසිවකුගේ ඊළඟ ඡන්ද පොරොන්දුව බවට පත් කරගන්න අපි කොහොමත් ඉඩ දෙන්නේ නැහැ.” යැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන්කරයි. ඒ මහතා මේ බව පවසන්නේ මව්බිම පුවත්පත සමග පැවති සම්මුඛ සාකච්ඡාවකට එක් වෙමිනි. එම සම්පූර්ණ සම්මුඛ සාකච්ඡාව පහතින් පල වේ… ඔබේ පක්‍ෂය පාර්ලිමේන්තුවට යෝජනා කළ 20 වැනි ව්‍යවස්ථා සංශෝධනය යළි කරළියට පැමිණ තිබෙනවා නේද? මහින්ද – මෛත්‍රි එක්ව කළ ඔක්තෝබර් 26 කුමන්ත්‍රණයත් ජනාධිපතිගේ අත්තනෝමතික හැසිරීමත් නිසා මේ විධායක ජනපති ක්‍රමය රටේ ප්‍රජාතන්ත්‍රවාදයට හතුරෙක්ය. එය අහෝසි කළ යුතුයි කියන මතය වඩාත් අවධාරණය වෙමින් තිබෙනවා. අපි හිතනවා එය ඉතා හොඳ තත්ත්වයක්. විධායකය අහෝසි කර ගැනීමට අපි සියලු බලවේග එකතු කරගත යුතුයි. විධායක ජනාධිපති ධුරයේ කවුරු හිටියත් සිදුවන්නේ එකම දේ කියලා සමාජය අද හොඳින් තේරුම් අරන් ඉන්නවා. ඔබ කියන්නේ ’20’ සංශෝධනය පොදු ජනතාවගේ අවශ්‍යතාව ඉටු කිරීමක් කියලද? ඔව්. 20 ගැන කලින් තිබූ බිය-සැක දුරුවෙලා. විධායක ක්‍රමය අහෝසි කරගැනීම ‘ප්‍රජාතන්ත්‍රවාදී’ වැඩක් කියන අදහසක් ඇවිත් තියෙනවා. එහෙත් ඇතැම් පිරිස් චෝදනා කරනවා ’20’ උගුලක් කියලා? ජවිපෙ මේ සටන් කරන්නේ ප්‍රජාතන්ත්‍රවාදය ශක්තිමත් කිරීම වෙනුවෙන්. ප්‍රජාතන්ත්‍රවාදයට ලොකුම බාධාව මේ විධායක ක්‍රමය. එය අහෝසි කර රටේ සමස්ත පාලනයේ තීන්දු ගැනීම තනි පුද්ගලයකු අතේ තිබෙනවා වෙනුවට කණ්ඩායමක් වන පාර්ලිමේන්තුව තුළ මේ බලය බෙදීයෑමක් සිදු කර ගැනීම අපේ අරමුණ. මේ ගැන පසුගිය කාලේ විවිධ මත පළ වුණා. අලුත් ජනාධිපතිවරයෙක් පත් කරලා, ඒ කියන්නේ ගෝඨාභය ජනාධිපති කරලා ඒ යටතේ සැප විඳින්න හිටපු කට්ටිය මතයක් හැදුවා 20 කියන්නේ රට බෙදන මර උගුලක් කියලා. ඒක පුහු චෝදනාවක්. ජාතිවාදී අවස්ථාවාදීන්ගේ ප්‍රලාපයක්. මෙම සංශෝධනය සම්මත වුවහොත් ඒ හරහා වැඩිම බලතල ප්‍රමාණයක් අයත් වන්නේ අග්‍රාමාත්‍ය ධුරයටයි. ඒකාධිපති අගමැතිවරයෙක් මේ හරහා නිර්මාණය වීමේ අනතුරක් තිබෙනවා නේද? 20 සම්මත වුණොත් ඒ සම්මත වූ ගමන්ම රනිල්ට හෝ අප්පච්චිට අගමැති වෙන්න බැහැ. එකක් මේ ජනාධිපති තමන්ගේ නිල කාලය අවසන් වන තුරු ඉන්නවා. අපි කල්පනා කරනවා 20 සම්මත වූ ගමන් අලුත් ඡන්දයකට යන්න. ඒ ඡන්දයෙන් නව ජනාධිපතිවරයෙක් පත් වෙනවා. කවුරු හරි කල්පනා කරනවා නම් ඒ ඡන්දෙන් එන්නෙත් අගමැති ලෙස රනිල් වික්‍රමසිංහ මහතා කියලා ඒකට අපිට කරන්න දෙයක් නැහැ. නමුත් අපි හිතනවා ඊළඟ මහ ඡන්දෙදි රනිල් වික්‍රමසිංහට නැවත එන්න ඉඩ කඩක් නැහැ කියලා. අනෙක තමයි අගමැතිට තනිව මේ බලතල හිමිවෙන්නේ නැහැ. පාර්ලිමේන්තුව සතුව ගත්තත් ජනාධිපති පාර්ලිමේන්තුවට වගකියන්නෙ නැහැ. කථානායක යවපු ලියවිල්ලට ජනාධිපති වගකිව්වේ නැහැ. හැබැයි අගමැති ප්‍රමුඛ ඇමැති මණ්ඩලයට බලතල ගියාම ඒ අය පාර්ලිමේන්තුවට වගකියනවා. එය ජනතාවගේ පැත්තෙන් ප්‍රජාතන්ත්‍රවාදය රැකගන්න පහසුයි. විධායක බලතල අහෝසි කළාට රනිල්ට බලය යනවා කියන කතාව මෝඩ කතාවක්. අගමැති ධුරයේ සදාකාලිකව ඉන්නේ රනිල් කියල හිතන්නේ දේශපාලන විකාරයෝ. එසේ නම් එක්සත් ජාතික පක්‍ෂ 20 සංශෝධනයට සහාය පළ කරන්නේ ඇයි? මේකට රනිල් වික්‍රමසිංහ තවමත් සිය කැමැත්ත පළ කර නැහැ. නමුත් ඒ පක්‍ෂයෙත් උදවු කරන පිරිසක් ඉන්නවා. විධායක ජනාධිපතිගෙන් බැට කාපු අය. ඒ නිසා තමයි ඔවුන් කියන්නෙ මේක අහෝසි කරන්න ඕනෑ කියලා. විධායක ක්‍රමය අහෝසි කළ පසු රනිල් වික්‍රමසිංහට බලය එනවා කියලා බය වෙන මහත්තුරු ඇයි බයවෙන්නෙ නැත්තේ වැරැදිලාවත් රනිල් වික්‍රමසිංහ වගේ කෙනෙක් විධායක ජනාධිපති වුණොත් වෙන්නෙ මොකද කියලා. ඒ නිසා මේ ප්‍රශ්නය තියෙන්නෙ ඕනෑ වෙලාවක ජනාධිපතිකමට ඉතාමත් අහිතකර පුද්ගලයෙක් අවොත් ඔහු කරන පිස්සු නිසා මුළු රටත් විනාශ වෙන්න පුළුවන්. ඉතින් මේ බොරු බිල්ලෝ මවන එක පැත්තකට දාලා මේ විධායක ක්‍රමය අහෝසි කර රනිල් වික්‍රමසිංහ කියන සාධකය ඔළුවෙන් අයින් කර ප්‍රජාතන්ත්‍රවාදය වෙනුවෙන් මෙය සම්මත කරගත යුතුයි. මුදලට ඔළුගෙඩි මාරුවන පාර්ලිමේන්තුවකට මෙවැනි සංශෝධනයක් සම්මත කර බලය ලබාදීම පල රහිතයි නේද? විධායක ජනාධිපති ක්‍රමය අහෝසි කිරීමෙන් රටේ තියෙන සියලු ප්‍රශ්න විසඳෙන්නෙ නැහැ. මේකෙ තියෙන්නෙ අපේ රටේ දේශපාලන සදාචාරය පිළිබඳ ගැටලුවක්. ඒ ගැටලුව විධායක ජනපති ඉන්නැද්දීත් තියෙනවා. විධායක ජනාධිපතිවරයත් උත්සාහ කළා මේ ආණ්ඩු මාරුවේදී මන්ත්‍රිවරු මාරු කරන්න. ඒ නිසා අපි විශේෂයෙන් ’20’ට එකතු කරලා තියෙනවා පක්‍ෂ මාරු කළාම මන්ත්‍රිවරුන්ට විනය පරීක්‍ෂණ කරන්න පක්‍ෂයටම අයිතිය දීම. අනෙක මන්ත්‍රිවරු මිලට ගැනීමට පුළුවන්කමක් රටක තිබෙනවා නම් මොන ඡන්ද ක්‍රම තිබ්බත් ඒකට උත්තර හොයන්න බැහැ. නපුරක් තියනවා. ඒ නපුර වෙනස් කරන්න හදද්දී බිල්ලෝ මවන්න ගියාම තියන නපුර දිගටම පවතින එකයි වෙන්නෙ. නමුත් අපි කියන්නෙ විධායක ජනපති ක්‍රමය ඒ මවන සෑම දේකටම වඩා භයානකයි. ජවිපෙ ඉදිරිපත් කළ මේ සංශෝධනයෙන් රට ෆෙඩරල් කර අස්ථාවර තත්ත්වයට ඇද දැමීමට සැරසෙන බවට චෝදනාවක් තිබෙනවා? ෆෙඩරල් යෝජනා කිසිවක් මෙහි නැහැ. තියෙන්නෙ විධායකය අහෝසි කිරීමේ යෝජනාව පමණයි. ඒ වගේම අපේ රටේ ජාතික ප්‍රශ්නයේදී හැමදාම බෙදුම්වාදීන් එක්ක ගිවිසුම් ගැහුවේ ඔවුන්ට අනවශ්‍ය ඇතැම් දේවල් දෙන්න උත්සාහ කළේ ජනාධිපති බලය පාවිච්චි කරලා. මොකද තනි මිනිහෙක් අත බලය තියෙද්දී ඔහුට ඕනෑම දෙයක් කරන්න පුළුවන්. ඒ වෙනුවට පාර්ලිමේන්තුව සතුව ඒ විධායක බලතල තියෙන විට ඕනෑම ප්‍රශ්නයකදී අපට හැප්පෙන්න පුළුවන්. දෙවැනි කාරණය පාර්ලිමේන්තුවෙ මෙය නිකම් සම්මත වෙන්නෙ නැහැ. තුනෙන් දෙකක් අවශ්‍යයි. ඔබලාට විශ්වාසද තුනෙන් දෙකක බලය මේ සඳහා ලැබෙයි කියලා? අපට විශ්වාසයක් තියෙනවා. මේ පාර්ලිමේන්තු මන්ත්‍රිවරු මේ කාරණය හරියට තේරුම් ගත්තොතින් තුනෙන් දෙකක් හිමිවෙයි කියලා. එජාපය කියන දේ ජවිපෙට විශ්වාසද? අපිට ඔය කවුරුත් විශ්වාස නැහැ. නමුත් අපි දකින්නෙ මේ දේශපාලනයෙ මතුවෙන තත්ත්වයන් විසින් පක්‍ෂවලට බල කරනවා හැසිරෙන්න. උදා:- 2001දී අපි 17 වැනි සංශෝධනය සම්මත කරගත්තෙ ඒ ගොල්ලෝ කැමැති නිසා නෙවෙයි. මතුවූ දේශපාලන වටපිටාව මත. ආපසු 2015දී 19 වැනි සංශෝධනය සම්මත කරගත්තෙත් කැමති නිසා නෙවෙයි. දැනුත් අපි හිතනවා මෙය සම්මත කර ගැනීමේ බලතුලනයක් මේ තුළ පවතිනවා, ඒ බල තුලනය පාවිච්චි කර අප මෙය සම්මත කරගත යුතුයි. අනෙක් කරුණ මතක් කරන්න ඕනෑ, දැන් ඔය බොරුවට කෑගහන මහත්තුරු 19 සංශෝධනයට අත ඉස්සූ අය. ඉතින් අපි ජනතාවට කියන්නෙ මේකට බිය විය යුතු නැහැ. එකක් තමයි මෙය පාර්ලිමේන්තුවේ 2/3 සම්මත වෙන්න ඕන. ඒ වගේම ජනමත විචාරණයකට යායුතුයි. එවිට ජනතාවට මෙය කියවා බැලිය හැකියි. ජනතාව හිතනවා නම් මේක හොඳ නැහැ කියලා පරද්දන්නත් පුළුවන්. අපි කියන්නේ 20 සම්මත කරනවාද? නැද්ද? කියන තීරණය ජනතාවට නොදී සල්ලිවලට පනින, මිරිස්කුඩු ගහන, බලය සඳහා ඕනෑම දෙයක් කරන දේශපාලනඥයෝ මේකට මැදිහත් වෙන එක වැරැදියි. ජනමත විචාරණයකට යෑම ප්‍රායෝගිකද? ප්‍රශ්නය තියෙන්නේ අපි මේක කරනවා නම් අපේ ව්‍යවස්ථාවේ තියෙන ප්‍රතිපාදනය තමයි පාර්ලිමේන්තුවේ 2/3ක් සහ ජනමත විචාරණයක්. අපි කවදාහරි අලුත් ව්‍යවස්ථාවක් හදනවා නම් ඒත් මේක ඕනෑ. ඒකනෙ අපි මේ ජේ.ආර්. කපපු වළේ වැටිලා දුක් විඳ විඳ ඉන්න ඕනෑ. නැත්නම් ධෛර්ය සම්පන්නව මීට වඩා යහපත් සාධාරණ ප්‍රජාතන්ත්‍රවාදී තැනකට සමාජය ගෙනයන්න මේ තීන්දුව ගන්න ඕනෑ. ජවිපෙ ඉදිරිපත් කළ මේ විධායක ජනාධිපති ක්‍රමය අහෝසි කිරීමේ යෝජනාව සුපුරුදු පරිදි ඡන්ද පොරොන්දුවක් පමනක් බවට පත්වෙයිද? මෙය අහෝසි කිරීමෙන් අපට ලැබෙන දෙයක් නැහැ. එහෙත් ජනතාවගේ ප්‍රජාතන්ත්‍රවාදී අයිතිය තහවුරු වෙනවා. පසුගිය පාලකයෝ චන්ද්‍රිකා, මහින්ද, මෛත්‍රි එතකොට ජනාධිපති නොවුණත් සරත් ෆොන්සේකා, එජාපය එක් සමුළුවකදීත් විධායක ක්‍රමය අහෝසි කරන්න පොරොන්දු වුණා. මේක අලුතින් තීන්දු ගත යුතු දෙයක් නෙවේ. මෙය අහෝසි කිරීමේ සටන් පාඨය ජනතාවගේ. එය දේශපාලන ගේම් වෙනුවෙන් පාවිච්චි කරන එක වැරැදියි. දැන් 2/3ක් පාර්ලිමේන්තුවේ ගන්න අපහසු බවක් පේනවා. ඒ නිසා දැන් අගමැති රනිල් වික්‍රමසිංහ දැන් කිය කිය යනවා විධායකය අහෝසි කරන්න 2/3ක් ඕනෑ. 2/3 ගන්න ඊළඟ ඡන්දෙ දෙන්න කියලා. මේක අනතුරක්. උගුලක්. අහුවෙන්න එපා. දෙන්නම් කාසිවලට අහුවෙන්න එපා. මේක සම්මත කරගන්න පුළුවන් එකම ක්‍රමය පාර්ලිමේන්තුවේ බල තුලනය තියෙන මේ වෙලාවේ. මොකද කාගේ හෝ පක්‍ෂයකට 2/3 බලය තනිව ආවොත් මේක අහෝසි කරන්නෙ නැහැ. 2/3 බලය ආපු එකම කෙනා එක් වරෙක මහින්ද රාජපක්‍ෂ. ඔහු විධායක බලතල අහෝසි කරනවා වෙනුවට කළේ තවත් වැඩි කරගන්න උත්සාහ කළ එකයි. ඒ නිසා මේ විධායක ජනාධිපති ක්‍රමය අහෝසි කිරීම රනිල්ගේ හෝ අන් කිසිවකුගේ ඊළඟ ඡන්ද පොරොන්දුව බවට පත් කරගන්න අපි කොහොමත් ඉඩ දෙන්නේ නැහැ. අනුරාධා හේරත් – මව්බිම", "URL": "https://lankatruth.com/si/?p=65913", "Category": "පුවත්", "Parent URL": null}