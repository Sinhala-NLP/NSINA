{"Source": "Lankatruth", "Timestamp": "December 25, 2022", "Headline": "අනුර දිසානායකගේ නත්තල් දින පණිවිඩය", "News Content": "සුබ නත්තලක් ප්‍රාර්තනා කරමින් ජාතික ජන බලවේගයේ නායක අනුර දිසානායක විසින් විශේෂ නත්තල් දින පණිවිඩයක් නිකුත් කර තිබේ. “ජේසුස් ක්‍රිස්තුස් වහන්සේ මෙලොව උපත ලැබීම නිමිති කරගනිමින් කිතුනු භක්තිකයින් විසින් මහත් භක්තියෙන් සමරනු ලබන අසිරිමත් නත්තල වෙනුවෙන් සතුටින් සුබපතමු. ජනගහනයෙන් අඩකට ආසන්න ප්‍රමාණයකට කුසගින්නේ නින්දට යාමට සිදු වී ඇති රටක සුපුරුදු සතුටින් නත්තල උත්සවාකාරයෙන් සැමරීමට අපට හැකියාවක් නැත. එහෙත් එය විසින් ප්‍රකට කරන මානව ගුණාංග සිත් තුළ වඩවා ගැනීමටත් සමාජයක් ලෙස සියලු දෙනා පිළිබඳව සමාන ලෙස සිතන්නටත් එයින් බාධාවක් නොවේ. එපමණක් නොව ආත්මාර්ථකාමී ලෙස අනෙකා යටපත් කරමින් දිවයාමට බලකරනු ලැබ ඇති සමාජයක ප්‍රේමය, සහෝදරත්වය, සහජීවනය වැනි මානව ගුණාංගවලින් යුතුව අසල්වැසියා සමග ගනුදෙනු කිරීමටද එම තත්වය විසින් අපට බල කර තිබේ. ක්‍රිස්තුන් වහන්සේගේ ඉගැන්වීම් හා බැඳුණු යහපත් ප්‍රාර්ථනා ඉටු වන සමාජයක් බිහිකිරීමට අදිටන් කර ගන්නා දිනය බවට නත්තල් දිනය පත් කර ගනිමු.”", "URL": "https://lankatruth.com/si/?p=143197", "Category": "පුවත්", "Parent URL": null}