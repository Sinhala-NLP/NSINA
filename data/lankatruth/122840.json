{"Source": "Lankatruth", "Timestamp": "September 10, 2021", "Headline": "ගෝඨාභය වෙනුවෙන් කමල් ගුණරත්න නිහඬබව බිඳියි", "News Content": "ආරක්ෂක අමාත්‍යංශයේ ලේකම් එම අමාත්‍යංශයේදී ඊයේ (09) මාධ්‍ය හමුවක් පවත්වමින්,පාස්කු ප්‍රහාරය ජනාධිපතිවරයා බලයට ගෙන ඒමේ කුමන්ත්‍රණයක් ලෙස දැක්වීමට ඇතැමුන් දරන උත්සාහයට හසු නොවන්න යැයි ජනතාවගෙන් ඉල්ලා ඇත.  මෑත කාලයේ නිහඬතාවයක සිටි ආරක්ෂක අමාත්‍යංශයේ ලේකම් කමල් ගුණරත්න මේ අවස්ථාවේදී මාධ්‍ය හමුවක් පවත්වා තිබෙන්නේ කාඩිනල්තුමා ඇතුළු කතෝලික පූජකතුමන්ලාගෙන් ආණ්ඩුවට එල්ල වී තිබෙන බලවත් විවේචනවලට පිළිතුරු සැපයීම සඳහා බව පැහැදිලි වේ. ආණ්ඩුවේ දිනමිණ පුවත්පත “කාඩිනල්වරයා එම ප්‍රකාශය කළ පසුව බුද්ධි අංශ සහ පොලිස් නිලධාරීන් කතෝලික බිෂොප්වරුන් හමුවේ පැය 4ක පමණ පැහැදිලි කිරීමක් කළ අතර එම පැහැදිලි කිරීම් සම්බන්ධයෙන් බිෂොප්වරුන් සෑහීමකට පත්ව ඇති නමුත් අවාසනාවකට මෙන් කාඩිනල්වරයා එම හමුවට සහභාගීවී නැති බවත් ගුණරත්න මහතා පැවසීය” යනුවෙන් වාර්තා කර තිබේ.  වැඩිදුරටත් එම පුවත්පත “මේ ප්‍රහාරය ජනාධිපතිවරයා බලයට ඒමට කළ කුමන්ත්‍රණයක් ලෙසට මතයක් ගොඩ නැගීමට ඇතැමුන් උත්සාහ කරන බව පැවසූ ගුණරත්න මහතා බොරු මතවාදවලට නොරැවටෙන්න යැයි ජනතාවගෙන් ඉල්ලා සිටින බවත් ප්‍රකාශ කළේය.” යනුවෙන් වාර්තා කර තිබේ.", "URL": "https://lankatruth.com/si/?p=122840", "Category": "පුවත්", "Parent URL": null}