{"Source": "Lankatruth", "Timestamp": "July 13, 2017", "Headline": "ගාමිණි ලොකුගේත් ජෝන් සෙනෙවිරත්නත් පවත්වාගෙන එන මෑන්පවර් “වහල් ක‍්‍රමය” අහෝසි කළ යුතුයි", "News Content": "රට තුළ වැඩකරන ජනතාව බරපතල අයිතිවාසිකම් අහිමි වීමකට ලක් වෙමින් පවතින බවත් එහිදී මෑන්පවර් වහල් සමාගම් හරහා සේවකයන් බඳවා ගැනීම සේවක අයිතිවාසිකම් කප්පාදු කරන මූලික ක‍්‍රමයක් බවට පත් වී ඇති බවත් මෑන්පවර් වහල් ක‍්‍රමයට එරෙහි සේවක මධ්‍යස්ථානයේ කැඳවුම්කරු, අන්තර් සමාගම් සේවක සංගමයේ ප‍්‍රධාන ලේකම්, නීතිඥ ජානක අධිකාරි මහතා සඳහන් කරයි. ඒ මහතා බෙව පැවසූවේ අන්තර් සමාගම් සේවක සංගමයේ මැදිහත්වීමෙන් පිහුටුවනු ලැබූ මෑන්පවර් වහල් ක‍්‍රමයට එරෙහි සේවක මධ්‍යස්ථානයේ ප‍්‍රථම මාධ්‍ය සාකච්ඡාව පවත්වමිණි. එය අද (13) කොළඹ සමාජ හා සාමයික කේන්ද්‍රයේදී පවත්වන ලදී. රට තුළ ක්‍රියාත්මක රාජ්‍ය මෙන්ම පුද්ගලික සමාගම් බහුතරයකත්, සංස්ථා හා මණ්ඩල තුළත් මෙම “මෑන්පවර්” සමාගම් හරහා සේවකයන් බඳවා ගැනීම හේතුවෙන් සේවක අයිතිවාසිකම් ලබාදිය යුතු සැබෑ හාම්පුතා සඟවා තබා, ඔවුන්ගේ ලාභ පංගුව ආරක්‍ෂා කර, සේවකයාගේ අයිතිවාසිකම් සියල්ලම පාහේ අහිමි කරමින් සිටින බව එහිදී ජානක අධිකාරි මහතා අනාවරණය කර සිටියේ ය. ලංකාවේ ඉහළම සිටින ප‍්‍රමුඛ සමාගම් සියය (100) සළකා බැලුවහොත් එයින් බහුතරයක්ම අද වනවිට “මෑන්පවර්” සමාගම් හරහා තම ආයතනවල වැඩකටයුතු කිරීම දක්නට හැකි බවත් සැබෑ හාම්පුතාගේ සේවකයෙකු ලෙස සේවය කරමින් රුපියල් ලක්‍ෂයක (100,000/=) වැටුපක් ලබා ගන්නේ නම් එම සේවයම මෑන්පවර් හරහා බඳවා ගන්නා සේවකයෙකු ගෙන් රුපියල් තිස්දහසකට (30,000/=) පමණ ලබාගන්නා බවත් ඒ මහතා සඳහන් කර සිටියේ ය. එමෙන්ම සේවකයන්ට ආණ්ඩුක‍්‍රම ව්‍යවස්ථාවේ වෘත්තීය සමිති ආඥා පනත මගින් හිමි වී ඇති සංවිධානය වීමේ අයිතිය මෙම මෑන්පවර් ක‍්‍රමය මගින් සම්පූර්ණයෙන් ඵලරහිත බවට පත්කර ඇති බවද රටේ සමාගම් පනත හා සෙසු කාර්මික ක්‍ෂෙත‍්‍රයේ අණපනත්වල පවතින දුර්වලතා හේතුවෙන් මෙවැනි ක‍්‍රම අනුගමනය කිරීමේ හැකියාව ලැබී තිබෙන බවද පසුගිය ආණ්ඩුවේ කම්කරු ඇමති ගාමිණි ලොකුගේ යටතේද වර්තමාන කම්කරු ඇමති ජෝන් සෙනෙවිරත්න යටතේද දිගින් දිගටම මෙම ක‍්‍රමය ක්‍රියාත්මක බවත් ජානක මහතා අවධාරණය කරන ලදී. මිට එරෙහිව ලක්‍ෂ ගණනින් අත්පත‍්‍රිකා බෙදාහැරීමක් සිදුකිරීමට “මෑන්පවර් වහල් ක‍්‍රමයට එරෙහි සේවක මධ්‍යස්ථානය” සූදානම් අතර ඉතා ඉක්මණින්ම කම්කරු අමාත්‍යාංශයත් කම්කරු කොමසාරිස් ජනරාල් ඇතුලු වගකිවයුත්තන් මේ සඳහා ක්‍රියාත්මක වී මෙම අමානුෂික වහල් ක‍්‍රමය අහෝසි කිරීමට පියවර නොගන්නේ නම් අමාත්‍යාංශය වටකර සේවක උද්ඝෝෂන සිදුවීම නොවැළැක්විය හැකි බවත් තවදුරටත් ඒ මහතා අවධාරණය කරන ලදී.", "URL": "https://lankatruth.com/si/?p=37415", "Category": "පුවත්", "Parent URL": null}