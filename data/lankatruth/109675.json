{"Source": "Lankatruth", "Timestamp": "January 31, 2021", "Headline": "ජා-ඇල මත්ස්‍ය අපනයන සැකසුම් ආයතනයකිනුත් කොරෝනා පොකුරක්", "News Content": "ගම්පහ, ජා ඇල ප්‍රදේශයේ මත්ස්‍ය අපනයන සැකසුම් ආයතනයකින්ද කොවිඩ් – 19 පොකුරක් වර්ධනය වී ඇතැයි වාර්තා වේ. ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උප සභාපති එස්.ඒ.යූ.ටී කුලතිලක සඳහන් කළේ, පසුගිය දින කිහිපය තුළ සිදුකළ PCR පරික්ෂණවලින් එම කර්මාන්ත ශාලාවේ පුද්ගලයින් 90 දෙනෙකුට කොවිඩ් -19 වෛරසය ආසාදනය වී ඇති බවට මේ වනවිට හඳුනාගෙන ඇති බවය. අදාළ ආයතනයේ සේවකයින්ගෙන් 50%කට පමණ මේ වනවිට වෛරසය ආසාදනය වී ඇති බවට තහවුරු වන බවද ඔහු සඳහන් කරයි. “ඒ පුද්ගලයෝ 198කින් 90ක් රෝගීන් බවට පත්වෙලා තියෙනවා. මේ රෝගීන් බවට පත්වීමට මුලික හේතුව තමයි. එම කර්මාන්ත ශාලාවේ සේවය කරන සේවකයින් පාලන අධිකාරියට නොදන්වා සාදයක් පවත්වලා තියෙනවා. ඒ සාදයට සහභාගී වු සියලුදෙනාමත් ඉන් පසුව එම ආයතනයේ සිටි විශාල ප්‍රමාණයකුත් රෝගීන් බවට පත්වෙලා තියෙනවා. කෙසේවෙතත් ඔවුන්ගේ නොසැලකිලිමත් ක්‍රියාකලාපය නිසා මේ වනවිට 50%ක පිරිසකට ආසන්න ප්‍රමාණයක් රෝගීන් බවට පත්වෙලා තියෙනවා. PCR අවස්ථා තුනක දී සිදුකරලා තියෙනවා. ආයතනය මඟිනුත් PCR කරලා තියෙනවා. සෞඛ්‍ය නිලධාරී කාර්යාලයෙනුත් අවස්ථා තුනක දී පසුගිය දිනවල PCR කරලා තියෙනවා.” යැයි ඔහු වැඩිදුරටත් පවසයි.", "URL": "https://lankatruth.com/si/?p=109675", "Category": "කොවිඩ් -19 (කොරෝනා ) පුවත්", "Parent URL": null}