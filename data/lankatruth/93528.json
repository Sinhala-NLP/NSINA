{"Source": "Lankatruth", "Timestamp": "May 26, 2020", "Headline": "කොරෝනා ගැන ලෝක සෞඛ්‍ය සංවිධානයෙන් අනතුරු ඇඟවීමක්", "News Content": "කොරෝනා වෛරසය හෙවත් කොවිඩ්-19 දෙවැනි උච්ඡතම අවස්ථාවක් පිළිබඳව ලෝක සෞඛ්‍යය සංවිධානය අනතුරු අඟවයි. ලෝක සෞඛ්‍යය සංවිධානයේ විධායක අධ්‍යක්ෂ ආචාර්ය මයික් රයන් මහතා ඊයේ (25) පැවති මාධ්‍ය හමුවකදී කියා සිටියේ මේ වන විට ලෝකය පළමු රැල්ල මැද සිටින බවයි. “අපි තවමත් සිටින්නේ රෝගය සැබවින්ම වර්ධනය වෙමින් පවතින අවධියකයි. ඕනෑම වේලාවක රෝගය ඉහළ යා හැකි බව අප දැන සිටිය යුතුයි. රෝගය දැන් පහව යමින් පවතිනවා යැයි හෝ දෙවැනි රැල්ලකට සූදානම් වීමට මාස ගණනාවක් ගතවනු ඇතැයි කියාවත් අපට උපකල්පනය කළ නොහැකියි. අපට මේ ආකාරයෙන් දෙවැනි උච්ඡතම අවස්ථාවකට වුවද මුහුණ දීමට සිදුවිය හැකියි.” ආචාර්ය මයික් රයන් මහතා පවසන්නේ කොවිඩ් 19 ආසාදිතයන් පහත වැටීම ස්වභාවිකව සිදු නොවූ බවත් මේ නිසා සෑම රටක්ම උදාසීන නොවී කටයුතු කළ යුතු බවයි. ජනගහණය කෙරෙහි බලපා ඇති දැඩි සෞඛ්‍ය ක්‍රියාමාර්ග ඒ සඳහා හේතු වී ඇති බව ඔහු වැඩිදුරටත් සඳහන් කරයි.", "URL": "https://lankatruth.com/si/?p=93528", "Category": "පුවත්", "Parent URL": null}