{"Source": "Lankatruth", "Timestamp": "November 6, 2021", "Headline": "ඩෙංගු යළි හිස ඔසවයි", "News Content": "මෙම මාසයේ ගත වූ දින 04ක කාලය තුළ ඩෙංගු රෝගීන් 505ක් හඳුනාගෙන ඇතැයිද ඉදිරි සති කිහිපයේදී ඩෙංගු රෝගීන් වාර්තාවීමේ වැඩිවීමක් අපේක්ෂා කරන බවද ජාතික ඩෙංගු මර්දන ඒකකය සඳහන් කරයි. මේ වසරේ (2021) මේ දක්වා කාලය තුළ ඩෙංගු යැයි සැක කරන රෝගීන් 22,902 දෙනෙකු හඳුනාගෙන ඇතැයිද ඉන් පුද්ගලයින් 2,979 දෙනෙකුම හඳුනාගෙන ඇත්තේ පසුගිය ඔක්තෝබර් මාසය තුළදී යැයිද ජාතික ඩෙංගු මර්දන ඒකකය සඳහන් කරයි. ඒ අනුව ඩෙංගු මර්දන විශේෂ වැඩසටහනක් ලබන සඳුදා සිට 13 වනදා දක්වා සිදු කරන බවත් කොළඹ, ගම්පහ, කළුතර, මඩකලපුව සහ කල්මුණේ යන ප්‍රදේශවල මෙම ඩෙංගු මර්දන වැඩසටහන ක්‍රියාත්මක කිරීමට නියමිව ඇති බවත් ජාතික ඩෙංගු මර්දන ඒකකය පවසයි. එබැවින් තම නිවාස පරිශ්‍රය වෙත පැමිණෙන ඩෙංගු මර්දන කණ්ඩායම වෙත එම කටයුතු සාර්ථක කර ගැනිම සඳහා සහාය දක්වන ලෙස ජාතික ඩෙංගු මර්ද ඒකකය ජනතාවගෙන් ඉල්ලා සිටී.", "URL": "https://lankatruth.com/si/?p=125517", "Category": "පුවත්", "Parent URL": null}