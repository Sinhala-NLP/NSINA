{"Source": "Lankatruth", "Timestamp": "December 4, 2020", "Headline": "මහර බන්ධනාගාරයේ ඝාතනය වූ රැඳවියන් ආදාහනය කරන්න එපා – මානව හිමිකම් කොමිසම දැනුම් දෙයි", "News Content": "පසුගියදා මහර බන්ධනාගාරය තුළ සිදු වූ ගැටුමේදී ඝාතනය වූ රැඳවියන්ගේ සිරුරු පශ්චාත් මරණ පරීක්ෂණ පවත්වන තුරු ආදාහනය නොකරන ලෙස ශ්‍රී ලංකා මානව හිමිකම් කොමිසම දැනුම් දී තිබෙනවා. එසේම මියගිය, තුවාල ලැබූ, රොහල්ගත කළ රැඳවියන් සම්බන්ධයෙන් සියලු තොරතුරු ඔවුන‍්ගේ ඥාතීන් වෙත නිවැරදිව ලබාදීමද අත්‍යවශයෙන්ම කළයුතු බවත් කොමිසම නිර්දේශ කර ඇතැයි වාර්තා වේ. මියගිය රැඳවියන් 09 ‌දෙනෙකු කොරෝනා ආසාදිතයින් යැයි පැවසෙන අතර කොවිඩ් ආසාදනය වූ පුද්ගලයන්ගේ මළසිරුරු ආදාහනය කිරීම දැනට අනුගමනය කරන ක්‍රමවේදය වේ. මහර බන්ධනාගාර ගැටුමෙන් පසු අවස්ථා දෙකකදී විමර්ශන කටයුතු වෙනුවෙන් මානව හිමිකම් කොමිසමේ බළධාරීන් අවස්ථා දෙකකදී බන්ධනාගාරය වෙත‍ ගොස් ඇති අතර කරුණු විමර්ශනය කිරීමෙන් පසු මූලික වාර්තාවක්ද නිකුත් කර තිබෙනවා. බන්ධනාගාරය තුළ පවතින අධික තදබදය, කොවිඩ් වෛරසය ආසාදනය වීම සම්බන්ධයෙන් රැඳවියන් තුළ හටගෙන තිබූ බිය, ඒ හේතුවෙන් රැඳවියන් ආරම්භ කර තිබූ විරෝධතාවය යන කරුණු පිළිබඳව මානව හිමිකම් කොමිසමේ අවධානය යොමු වී ති‍බේ. අදාල වාර්තාවෙන් නිර්දේශ කිහිපයක් ඉදිරිපත් කර ඇති අතර බන්ධනාගාර තුළ පවතින තදබදය අවම කිරීම ප්‍රමුඛතම නිර්දේශයයි. රැඳවියන්ගේ සෞඛ්‍යය සම්බන්ධයෙන් විශේෂ අවධානය යොමුකළ යුතු බවත්, බන්ධනාගාරවලට අලුතෙන් යොමු කරන පිරිස් පී.සී.ආර්. පරීක්ෂණය සඳහා යොමු කිරීම අනිවාර්යෙන් කළයුතු බවත් එහි ඇතුළත් බව පැවසේ. රැඳවියන් අතර පවතින බිය නැති කිරීම සඳහා, හඳුනා ගන්නා සියලු ආසාදිතයන් වෙන්කර ඔවුන්ට නිසි ප්‍රතිකාර ලබාදීමටද මානව හිමිකම් කොමිසම නිර්දේශ කර තිබෙනවා.", "URL": "https://lankatruth.com/si/?p=102412", "Category": "පුවත්", "Parent URL": null}