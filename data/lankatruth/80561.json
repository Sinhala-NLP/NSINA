{"Source": "Lankatruth", "Timestamp": "September 9, 2019", "Headline": "රනිල් වික්‍රමසිංහට ජනාධිපති කොමිසමෙන් සිතාසි :- Video", "News Content": "එක්සත් ජාතික පක්ෂයේ නායක, අග්‍රාමාත්‍ය රනිල් වික්‍රමසිංහ මහතාට ජනාධිපති කොමිසම හමුවේ පෙනී සිටින ලෙස දන්වා සිතාසි නිකුත් කර ඇතැයි වාර්තාවේ. සබීතා පෙරේරා මහත්මියගේ සැමියාට අයත් ගොඩනැගිල්ලක් කෘෂිකර්ම අමාත්‍යාංශය පවත්වාගෙන යාමට කුලියට ලබා ගැනීම තුලින් රජයට පාඩු කිරීම සම්බන්ධයෙන් ජනාධිපති කොමිසම හමුවේ පවත්වන විමර්ශනවලට අදාළව ප්‍රශ්න කිරිම සඳහා මෙලෙස රනිල් වික්‍රමසිංහ මහතා කැඳවා ඇති බව වැඩිදුරටත් වාර්තාවේ. මෙම ගොඩනැගිල්ල මිලදී ගැනීම සම්බන්ධයෙන් පවතින පැමිණිල්ලට අදාළව පසුගිය දිනවල අග්‍රාමාත්‍ය ලේකම්වරයා, හිටපු කෘෂිකර්ම ඇමති දුමින්ද දිසානායක මහතා ඇතුළු පාර්ශව ගණනාවක් ගෙන්වා ප්‍රශ්න කරන ලදී. සබීතා පෙරේරා මහත්මියගේ සැමියාට අයත් රාජගිරියේ පිහිටි ඩී.පී.ජේ ගොඩනැගිල්ල කෘෂිකර්ම අමාත්‍යාංශය පවත්වාගෙන යාමට එහි වටිනාකමට වඩා වැඩි මුදලකට කුලියට ලබා ගැනීමට සූදානම් වන බවත් ඊට අදාළ කැබිනට් පත්‍රිකාව අග්‍රාමාත්‍ය රනිල් වික්‍රමසිංහ මහතා විසින් කැබිනට් මණ්ඩලයට ඉදිරිපත් කර ඇති බවත් පළමු වරට රට හමුවේ අනාවරණය කරන ලද්දේ ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතාය. ඒ 2016 අප්‍රේල් 07වනදා ස්වාධීන රූපවාහිනියේ පැවති ගිරය වැඩසටහනට එක්වෙමිණි. ඉන් පසු මේ සම්බන්ධයේන රට තුළ දැඩි ආන්දෝලනයක් ඇති විය.", "URL": "https://lankatruth.com/si/?p=80561", "Category": "පුවත්", "Parent URL": null}