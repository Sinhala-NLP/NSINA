{"Source": "Lankatruth", "Timestamp": "June 5, 2012", "Headline": "අධ්‍යාපන පෞද්ගලීකරණයට පක්ෂව ආණ්ඩුවත් එජාපයත් එක්වේ", "News Content": "මාලඹේ පිහිටි වෛද්‍ය උපාධිය ප්‍රදානය කරන පෞද්ගලික ආයතනය හෙවත් SAITM ආයතනය රජයට පවරාගෙන රජයේ වෛද්‍ය පීඨයක් බවට පත් කිරීමට මධ්‍යම ආණ්ඩුවට බල කිරීමේ යෝජනාවක් අද බස්නාහිර පළාත් සභාව හමුවේ විවාදයට ගැනිණ. යෝජනාව ඉදිරිපත්කරනු ලැබුවේ ජනතා විමුක්ති පෙරමුණේ බස්නාහිර පළාත් සභා මන්ත්‍රීකණ්ඩායම් නායක වෛද්‍ය නලින්ද ජයතිස්ස මහතා විසිනි. මෙහිදී අදහස් දැක්වූ ආණ්ඩු පක්ෂයේ ප්‍රධාන සංවිධායක රේණුක පෙරේරා මහතා “ආණ්ඩුවේ ප්‍රතිපත්තිය අධ්‍යාපන පෞද්ගලීකරණයට ඉඩදීම බවත්, ඒ සඳහා බස්නාහිර පළාත් සභාව විසින් පෞද්ගලික විශ්වවිද්‍යාලයක් පිහිට විය යුතු බවට තමන් යෝජනා කර ඇති බවත්, මෙම ආයතනය රජයට පවරාගනු වෙනුවට පෞද්ගලික වෛද්‍ය විද්‍යාලයක් ලෙස පවත්වාගෙන යාමට කටයුතු කළ යුතු බවත්” ප්‍රකාශකළේය. තමන් විසින් එජාපයේ ප්‍රතිපත්ති ඉදිරියට ගෙන යන බැවින් මෙම යෝජනාවට එජාපයද විරුද්ධ විය යුතු බවත් ආණ්ඩුපක්ෂ මන්ත්‍රීවරු ප්‍රකාශ කර ඇත. එජාපය වෙනුවෙන් කරුණු දැක්වූ පළාත් සභා මන්ත්‍රී කිත්සිරි මංචනායක මහතා “දැනට පවතින අඩුපාඩු නිවැරදි කරගෙන මෙම ආයතනය පෞද්ගලික වෛද්‍ය විද්‍යාලයක් ලෙස තව දුරටත් සංවර්ධනය කළ යුතු බව” ප්‍රකාශකර තිබේ. විවාදයෙන් අනතුරුව වැඩි ඡන්ද 26කින් යෝජනාව පරාජයට පත්විය. එජාපය ඡන්දය දීමෙන් වැලකී සිටියේය. ඉන් අනතුරුව අප වෙත අදහස් දැක්වූ නලින්ද ජයතිස්ස මහතා එජාපයේ අධ්‍යාපන පෞද්ගලීකරන ප්‍රතිපත්තිය මේ ආණ්ඩුව විසින් කිසිඳු පැකිළීමකින් තොරව ඉදිරියට ගෙන යන බව මෙම යෝජනාවට ආණ්ඩුවේ සහ එජාපයේ ප්‍රතිචාරවලින් පැහැදිලි යයි පැවසීය. රුපියල් ලක්ෂ 65කට වෛද්‍ය උපාධිය විකුණනු වෙනුවට තවත් සිසු සිසුවියන් 150කට පමණ වෛද්‍යවරුන් වීමේ අවස්ථාව රජයේ වෛද්‍ය පීඨයකින් ලබාදීමේ හැකියාව තිබියදී මේ පක්ෂ දෙක විසින්ම ප්‍රතිපත්තියක් ලෙස එම අවස්ථාව අහිමිකරමින් සිටින බව ඔහු වැඩිදුරටත් සඳහන්කළේය.", "URL": "https://lankatruth.com/si/?p=2587", "Category": "පුවත්", "Parent URL": null}