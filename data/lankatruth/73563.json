{"Source": "Lankatruth", "Timestamp": "May 8, 2019", "Headline": "ත්‍රස්ත සංවිධාන තහනම් කළා යැයි පැවසුවද ගැසට්ටුව තවමත් ප්‍රමාදයි", "News Content": "ඉස්ලාම් අන්තවාදී ත්‍රස්ත සංවිධාන ලෙස හඳුනාගෙන ඇති ජාතික තවුහීද් ජමාත් සංවිධානය (National Thawheed Jammath – NTJ) සහ ජමාතෙයි මිල්ලතු ඊබ්‍රාහිම් ෆි සෙයිලානි (Jamathei MillathuIbraheem – JMI) සංවිධානය ශ්‍රී ලංකාව තුළ තහනම් කළ බව ජනාධිපතිවරයා පසුගිය 27 වැනිදා ප්‍රකාශ කලද එම තහනම් කිරීමට අවශ්‍ය නිල ගැසට් පත්‍රය මේ වනතුරු නිකුත් කර නොමැති බව වාර්තා වේ. මේ සම්බන්ධ ගැසට් නිවේදනයක් නිතුත් කිරීමේ සූදානමක් පවතින්නේ දැයි ආණ්ඩුවේ අමාත්‍යවරුන්ට පවා මෙතෙක් ප්‍රකාශ කිරීමට හැකි වී නැත. “ශ්‍රී ලංකා ප්‍රජාතාන්ත්‍රික සමාජවාදී ජනරජයේ ජනාධිපතිවරයා ලෙස 2019 අංක 01 දරන හදිසි අවස්ථා (විධිවිධාන හා බලතල) නියෝග යටතේ ඇති බලතල ප්‍රකාරව ජනාධිපති ගරු මෛත්‍රීපාල සිරිසේන මැතිතුමා විසින් ජාතික තවුහීද් ජමාත් සංවිධානය (National Thawheed Jammath – NTJ) සහ ජමාතෙයි මිල්ලතු ඊබ්‍රාහිම් ෆි සෙයිලානි (Jamathei MillathuIbraheem- JMI) සංවිධානය ශ්‍රී ලංකාව තුළ තහනම් සංවිධාන ලෙස ප්‍රකාශයට පත් කිරීමට කටයුතු සලසා ඇත ඒ අනුව එම සංවිධානවලට අයත් නිශ්චල සහ චංචල දේපොළ මෙන්ම ක්‍රියාකාරකම් අත්හිටුවීමට රජය පියවර ගනු ඇත. මෙරට ක්‍රියාත්මක වන සෙසු අන්තවාදී සංවිධානවල ක්‍රියාකාරකම්ද හදිසි අවස්ථා නියෝග යටතේ තහනම් කිරීමට නියමිතය.” යනුවෙන් මෙම සංවිධාන තහනම් කරමින් ජනාධිපතිවරයා අප්‍රේල් මස 27 වැනිදා නිකුත් කළ නිවේදනයේ සඳහන් වේ.", "URL": "https://lankatruth.com/si/?p=73563", "Category": "පුවත්", "Parent URL": null}