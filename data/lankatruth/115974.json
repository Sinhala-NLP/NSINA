{"Source": "Lankatruth", "Timestamp": "May 4, 2021", "Headline": "ළමුන් නිවෙස් තුළම රඳවා ගන්න", "News Content": "කොවිඩ් වසංගතය දිනෙන් දින වේගයෙන් රට පුරා ව්‍යාපත් වීමත් සමඟ කොවිඩ් ආසාදනය වන ළමයින් ප්‍රමාණය දිනෙන් දිනම ඉහළ යමින් තිබෙන බැවින් දරුවන් බාහිර සමාජයට නිරාවරණය නොවන ලෙස නිවෙස් තුළම රඳවා ගන්නැයි කොළඹ රිජ්වේ ආර්යා ළම‍ා රෝහලේ අධ්‍යක්ෂ, වෛද්‍ය ජී. විජේසූරිය මහතා පවසනවා. මේ වනවිට බොරැල්ල ළමා රෝහලට ප්‍රතිකාර ලබා ගැනීම සඳහා පැමිණෙන ළමුන් අතරින් සතියකට අවම කොවිඩ් ආසාදිතයන් 10 ක් වත් වාර්තා වන බවයි. එසේ හඳුනා ගන්නා ආසාදිතය ළමුන් ප්‍රතිකාර මධ්‍යස්ථාන වෙත යොමු කිරීමට කටයුතු කරන බවත්, ප්‍රතිකාර මධ්‍යස්ථානවල පහසුකම් නොමැති විට පමණක් ළමා රෝහල තුළ ස්ථාපිත කර ඇති විශේෂ කොවිඩ් ප්‍රතිකාර ඒකකයේ රඳවා ගන්නා බවත් අධ්‍යක්ෂවරයා පවසනවා. මේ වනවිට රට පුරා වේගයෙන් පැතිරෙන කොවිඩ් ප්‍රභේදය කුඩා ළමුන්ට හා තරුණ පිරිස් වෙතද දැඩි ලෙස බලපෑම් එල්ල කරන බැවින් ළමයින් පිළිබඳව වැඩි සැළකිල්ලක් දැක්විය යුතු බවත්, දරුවන් බාහිර සමාජයට නිරාවරණය නොවී හැකිතරම් නිවෙස් තුළම රඳවා ගැනීමට කටයුතු කරන ලෙස විජේසූරිය මහතා දෙමාපියන්ගෙන් ඉල්ලා සිටිනවා.", "URL": "https://lankatruth.com/si/?p=115974", "Category": "කොවිඩ් -19 (කොරෝනා ) පුවත්", "Parent URL": null}