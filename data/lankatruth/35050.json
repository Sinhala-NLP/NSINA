{"Source": "Lankatruth", "Timestamp": "May 29, 2017", "Headline": "සොරබොර වැව රැකගත් සටනක කතාව", "News Content": "අපේ රට 1948දී ලද ඊනියා නිදහසින් පසුව බලයට පත් මෙරට පාලකයන් හා ඔවුන් නියෝජනය කළ ආණ්ඩු කොතෙක් නම්, සංවර්ධන ව්‍යාපෘතීන් ක්‍රියාත්මක කර ඇද්ද යන්න විශේෂ අවධානයකින් සිතා බැලිය යුතුය. නිදහස ලබන විට කිසිදු විදේශ ණයක් නොවූ අප වර්තමානය වනවිට කෝටි දශලක්ෂයකට ආසන්නයෙන් ණයගැතිභාවයට පත් කර කරන ලද සංවර්ධනයෙන් අප ජීවිතවලට අත්ව ඇත්තේ කුමක් ද යන්න ඒ සමගම සිතා බැලිය යුතුය. මෙතෙක් ක්‍රියාත්මක සංවර්ධන ව්‍යාපෘති අතුරෙන් ප‍්‍රධාන ස්ථානයක් මහවැලි සංවර්ධන ව්‍යාපාරයට හිමි වෙයි. ඒ අනුව කඩිනම් මහවැලි යෝජනා ක‍්‍රමය යටතේ අති විශාල ප‍්‍රමාණයෙන් වාරි කර්මාන්ත කීපයක්ම ක්‍රියාවට නංවනු ලැබිණි. එහිදී එවකට පාලකයන් එම ජලාශ ආශ‍්‍රයෙන් නිපදවනු ලබන විදුලිය ඉන්දියාවට විකිණීමටද, විශාල අක්කර ප‍්‍රමාණයක වී වගාව අලුතින් ව්‍යාප්ත කිරීමටද, මිරිදිය මත්ස්‍ය කර්මාන්තය නගාසිටුවීමද ආදී දහසකුත් දේ පැවසුව ද, අද වනවිට එම ප‍්‍රකාශයන් බොල් ප‍්‍රකාශ බවට පත්ව ඇති බව ඉතිහාසය පිරික්සීමේ දී පෙනී යයි. මේ වනවිට ප‍්‍රධාන මහවැලි ජලාශ සියල්ලම අකර්මණ්‍ය තත්ත්වයට පත් වෙමින් තිබේ. වික්ටෝරියා ජලාශය ආරම්භයේ සිටම අසාර්ථක ව්‍යාපෘතියක් බව කියවේ. රන්දෙණිගල හා රන්ටැඹේ ජලාශ 60%ක් සහ 30%ක් වශයෙන් රොන් මඩින් පිරී ඇති බව වාර්තා වේ. ඩොලර් මිලියන ගණනින් ණය ගෙන ඉදි කළ මෙම දැවැන්ත ව්‍යාපෘති මිය යමින් පවතින අතර, එම ව්‍යාපෘතීන්හි නිර්මාපකයන් ද රටත් ජනතාවත් ගොඩ ආ නොහැකි ණය උගුලක සිර කර මිය ගොසින්ය. ශ්‍රී ලංකාව කෘෂි ආර්ථිකයක් සහිත රටක් බව හැඳින්වෙන අතර, වර්තමානයේදී ද මෙරට ජන සමාජය කෘෂිකර්මාන්තය ජීවනෝපාය කර ගත් බහුතර පිරිසකගෙන් සමන්විතය. මෙරටට පැමිණෙන ආයෝජකයන්ට කර්මාන්ත සඳහා විදුලිය සැපයීමටත්, කෘෂිකර්මාන්තයට දියවර සැපයීමටත් යනුවෙන් ඉදිකරනු ලැබූ ජේ. ආර්. ජයවර්ධනගේ වික්ටෝරියා සිහිනය අසාර්ථකව මිය යමින් සිටියදීම මෑතකදී වත්මන් ජනපති මෛත්‍රීපාල මොරගහකන්ද ජලාශය පිළිබඳ තම සිහිනය සැබෑ කර ගත්තේය. ඉතිහාසය පුරාවට මෙරට බිහි වූ නායකයන් ජනතා සිහින සැබෑ කරනු වෙනුවට රට උකසට තබා හෝ තම සිහින සැබෑ කර ගනු ලැබීය. එය වර්තමානයට ද පොදුය. ඒ ඉන්දියාවට විදුලිය විකිණීමට කතා කළ ජේ.ආර්.ගේ බෑනා වත්මන් අගමැතිවරයාය. ජනාධිපතිවරයා ද රජරට ගොවි පුතකු බව කියනු ලැබේ. ජේ.ආර්. ඉන්දියාවට විදුලිය සැපයීමට සිහින මැවුවද, ඔහුගේ බෑනා සමස්ත ලාංකීය විදුලිබල ජනනයද ඉන්දියාවට විකිණීමට සිහින දකිමින් සිටී. ජනපති මෛත්‍රී කෘෂිකර්මාන්තයේ සංවර්ධනය වෙනුවෙන් ජලාශ පුරවද්දී කෘෂිකර්ම ඇමති වී වගාවට අවශ්‍ය ජලය නොමැති බව පවසමින්, ගොවි ජනතාව වී වගාවෙන් දුරස් කරමින් සිටී. මෑතකාලීන සංවර්ධන ව්‍යාපෘති එසේ අසාර්ථක වෙමින් පැවතියද තවමත් මෙරට ගොවි ජනතාවට අවශ්‍ය දියවර සැපයීමේදී අපේ මුතුන්මිත්තන් විසින් ගොඩනගනු ලැබූ වාරි කර්මාන්ත ප‍්‍රමුඛ ස්ථානයක පවතින බව පෙනී යයි. ඉතිහාසයේදී දිවයින පුරාවට විසිරී පැවැතුණු ගණනින් තිස්දහස ඉක්මවන බව පැවසෙන අතර, මෙරට විදේශිකයන්ගේ යටත්විජිතයක්ව පැවති ඉතිහාසය පුරාවට මෙරට ජනප‍්‍රජාව දුර්වල ජාතියක් බවට පත් කළ හැකි ආකාරයන් පිරික්සීමේදී ඔවුන්ගේ ප‍්‍රධාන අවධානය යොමුව ඇත්තේ, මෙරට වාරි පද්ධතිය වෙත බව කියවේ. එහෙත්, කෘෂිකර්මය හා බැඳුණු ජන ජීවිතය විදේශිකයන්ට ඇවැසි ආකාරයට හසුරුවා ගැනීම අසීරු වීම මෙම සලකා බැලීමට හේතු වී තිබේ. වගාවට බිම්කඩක් හා ජලය ලබා ගැනීමට මූලාශ‍්‍රයක් පැවැති මිනිසා ස්වාධීන වීම එයට හේතු විය. තනි වශයෙන් මෙන් ම ජාතියක් වශයෙන් සැලකූ විට ද, මෙම තත්ත්වය එසේම බව වටහා ගත් ඔවුන් වැව් අමුණු කඩා බිඳ දැමීමට කටයුතු කර ඇති බව ඉතිහාසයේ සඳහන්ය. ඒ වැව සහ ගොවිතැන අතර සම්බන්ධය බිඳ දැමීමෙන් මෙරට ජන ජීවිතය බිඳවැට්ටවීම ඔවුන් අපේක්ෂා කළ හෙයිනි. එය එසේම වුවද, මෙරට දැවැන්ත වාරි කර්මාන්ත වශයෙන් අදටත් පවතින පරාක‍්‍රම සමුද්‍රය, කලාවැව, නුවර වැව, සොරබොර වැව ආදී වැව් රාශියක් විනාශ කර දැමීමට කටයුතු නොකිරීමට ඔවුන්ද ප‍්‍රවේශම් වූයේ ඒවායෙහි ඇති වැදගත්කම විදේශිකයන් වුවද, ඔවුන් ද අවබෝධ කරගෙන සිටින්නට ඇති හෙයිනි. මුලින්ම සඳහන් කළ පරිදි වසර හතළිහක් තරම් කෙටි කාලයකදී ඉහත සඳහන් කළ මහවැලි ව්‍යාපාරයට අයත් ජලාශ බහුතරයක් මිය යමින් තිබිය දී අවුරුදු දහස් ගණනක සිට පවතින වැව් පද්ධතිය කිසිදු උපද්‍රව මධ්‍යයේ අද දක්වාම ලාංකීය ගොවි ජනතාවට දියවර සපයමින් තිබෙනු දැකිය හැකිය. නමුත්, එයින් වත්මන් පාලකයන් ද මෙම වාරි කර්මාන්තයන්හි වටිනාකම අවබෝධ කොටගෙන වගකීමෙන් සුරක්ෂිත කරනවා යන අදහසක් ඇති කර ගැනීම නොකළ යුතුය. වැවක ඉතා සංවේදීම පෝෂක කොටස වශයෙන් ඉමහත් වැදගත්කමක් උසුලන වැව් ඉහත්තාවන්වල ඉදිකර ඇති ගොඩනැගිලිවල සහ හෝටලවල හිමිකාරයන්ව සිටින්නේ දේශපාලනඥයන්ය. මේ ආකාරයෙන් වැව් තාවලුවලද, ඉහත්තාවන්හිද, වෑ කන්දෙහිද පැවතිය යුතු අනිවාර්ය පාරිසරික සාධක විනාශ කර දමමින් කෙරෙන කටයුතු බොහොමයක් වර්තමානයේදී දැක ගත හැක. මේ සම්බන්ධ ආසන්නතම සිදුවීම වාර්තාව වනුයේ, ජාතියේ මහඟු සම්පතක් වන වසර 2,200ක පමණ ඉතිහාසයකට හිමිකම් කියන ස්වාභාවික ගල් පර්වතයක් ආශ‍්‍රයෙන් ඉදි කරන ලද විශ්මිත ගල් සොරොව්වකින් සමන්විත ස්වභාව සෞන්දර්යයෙන්ද අනූන මහියංගන සොරබොර ජලාශයයි. ආසියානු සංවර්ධන බැංකු ණයක් මත මේ වනවිට ප‍්‍රතිසංස්කරණයට කටයුතු සැලසුම් කර ඇති මෙම ජලාශය ආශ්‍රිතව පවතින දැවැන්ත ගස් විශාල ප‍්‍රමාණයක් කපා ඉවත් කිරීමට කටයුතු සැලසුම් කර තිබීම මෙයට එක් හේතුවක්ව තිබේ. ජල මූලාශ‍්‍රවලට හානි පැමිණීම හේතුවෙන්ම මුලදී සොරබොර වැවට දියවර සැපයූ දියවන්නා ඔය මේ වනවිට මුළුමනින්ම සිඳී ගොස් ඇති අතර, වර්තමානයේදී මහවැලි ගංගාවෙන් ලබා ගන්නා ජලයෙන් සොරබොර වැව පෝෂණය වන බව සඳහන් වේ. ප‍්‍රදේශයේ ජනතාව සහ සොරබොර වැව සුරැකීමේ ජනතා සංවිධානය පෙන්වා දෙන ආකාරයට වැවේ ප‍්‍රතිසංස්කරණ කටයුතු වෙනුවෙන් වසර සිය ගණනක් පැරණි වෑ කන්ද මත පිහිටි මෙම ගස් ඉවත් කිරීම අත්‍යවශ්‍ය නොවේ. මෙයට පෙර අවස්ථාවන්වලදී සිදු කළ ප‍්‍රතිසංස්කරණයන්වලදීද මෙම වෘක්ෂයන් පැවති බවට ඉතිහාසය සාක්ෂි දරන අතර ඉංග්‍රීසි පාලන කාලයේදී එනම්, 1857-1860දී සොරබොර වැවෙහි කළ ප‍්‍රතිසංස්කරණයන් පිළිබඳ එවකට සිටි විදේශික මිනුම්පතිවරයකු වූ බ්‍රෝහියර් විසින් රචිත ‘ශ්‍රී ලංකාවේ වාරි කර්මාන්තය’ නම් වූ ග‍්‍රන්ථයෙහිද මෙම දැවැන්ත වෘක්ෂයන් පිළිබඳව සඳහන්ව තිබේ. වත්මන් පාලකයන් විසින් ප‍්‍රතිසංස්කරණ මුවාවෙන් කපා ඉවත් කිරීමට කැසකවන මෙම වෘක්ෂයන්හි ප‍්‍රමාණය අවබෝධ කර ගැනීම මෙම වෘක්ෂයන් ඉවත් කිරීමේ වුවමනාව පිළිබඳව අනුමාන කිරීමට උපකාරී වනු ඇත. ඒ අනුව ඉවත් කිරීමට නියමිත එක් කුඹුක් ගසක වටප‍්‍රමාණය අඩි දහයක් පමණ වන අතර, සියඹලා, දඹ, මිල්ල ආදී ගස් රාශියකම වටප‍්‍රමාණය අඩි අටක් ඉක්මවන බව වාර්තා වේ. මෙවැනි එක් ගසක ඇති දැව ප‍්‍රමාණයම දැවැන්ත වන අතර, වටිනාකමද අති විශාලය. ඒ අනුව දේශපාලකයකුගේ පිසාච බැල්ම මේ කෙරෙහි යොමු වී නැතැයි සිතිය නොහැකිය. එමෙන්ම මේ සඳහා බලපාන වෙනත් හේතූන් ද තිබිය හැකිය. වර්තමානය වනවිට මෙරට ඉතිරිව පවතින විශාල ප‍්‍රමාණයේ වැව් සංචාරක කර්මාන්තය ප‍්‍රවර්ධනය වෙනුවෙන් ආයෝජනය කිරීම ප‍්‍රධාන අරමුණක් බවට පත්ව තිබේ. ඒ අනුව මේ වන තෙක් ධීවර කර්මාන්තය හා කෘෂිකර්මාන්තය වෙනුවෙන් යොදා ගත් වැව් පද්ධතිය ආයෝජනය කර මුදල් ඉපයීමට භාවිත කිරීම මෙහි අරමුණ වේ. මේ වනවිට වාරිමාර්ග දෙපාර්තමේන්තුවට අයත් වැව් විසිදෙකක් සහ මහවැලි අධිකාරියට අයත් වැව් දොළහක් සංචාරක කර්මාන්තය වෙනුවෙන් බදු දී තිබේ. එහි අරමුණ වනුයේ, සංචාරක කර්මාන්තය ප‍්‍රවර්ධනය වෙනුවෙන් ‘සී ප්ලේන්’ ගොඩබැස්වීම හා සංචාරක බෝට්ටු ධාවනය වෙනුවෙන් මෙම වැව් භාවිත කිරීමය. වාරිමාර්ග දෙපාර්තමේන්තුවට අයත් වැව් අතර, ප‍්‍රමුඛතම වැව වශයෙන් හැඳින්වෙන සොරබොර වැවට මුහුණ දීමට සිදුව ඇත්තේ ද එම ඉරණමටමය. ප‍්‍රතිසංස්කරණය මුවාවෙන් වැවේ පෝෂක ප‍්‍රදේශයන්හි මෙන්ම වෑ කන්දේ පිහිටි මෙම දැවැන්ත වෘක්ෂයන් කපා ඉවත් කිරීමේ අනෙක් අරමුණ වැවට ‘සී ප්ලේන්’ ගොඩබැස්වීමේ පහසුකම් සැලසීමය. වැව බදු ගන්නා සමාගම විසින් සී ප්ලේන් බැස්සවීමට අවශ්‍ය ප‍්‍රමාණයට වැවේ ජලය රඳවා ගැනීමට කටයුතු කරනු ඇති අතර, එහි දී යම් විටෙක ගොවිතැනට අවශ්‍ය ජලය හිඟ වුවහොත්, එම ජලය ලබා දීමට වාරිමාර්ග දෙපාර්තමේන්තුවට හැකියාවක් නැති වනු ඇති අතර, එමගින් වගාවලට හානි සිදු වීම අනිවාර්ය වේ. නුදුරු අනාගතයේදී මෙතෙක් කෘෂිකර්මාන්තය වෙනුවෙන් දියවර සැපයූ වැව්වලට සී ප්ලේන් ගොඩබස්වනු ඇත. ගොවි ජනතාවට මුහුණ දීමට සිදු වනුයේ දියවර අහිමි වීමෙන් මිය ගිය කෙතට වී සී ප්ලේන් දෙස බලා සිටීම පමණි. මහියංගනය ‘සොරබොර වැව සුරැකීමේ ජනතා ව්‍යාපාරය’ මේ වනවිට ක්‍රිරයාත්මක වෙමින් සිටින්නේ මෙම ජාතික ව්‍යසනයට එරෙහිවය. ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා “පසුගිය මාර්තු 23 වැනිදා මම පළාත් සභාවට යෝජනාවක් ගෙනාවා සොරබොර වැව් තාවුල්ලේ මෙම ගස් කැපීම නවත්වන්න කියලා. ඒ යෝජනාව සම්මත වුණා. එයින් පස්සේ අදාළ නිලධාරීන් සොරබොර ඇවිත්, ඉවත් කිරීමට නියමිත ගස් කපන එක නවත්වන්න කටයුතු කරන බව ප‍්‍රකාශ කළා. එදා අපි සොරබොර වැව සුරැකීමේ ජනතා ව්‍යාපාරය විදියට ප‍්‍රදේශයේ ජනතාවත් සමග එකතු වෙලා විරෝධතා ක්‍රියාමාර්ගයකත් නිරත වුණා. නිලධාරීන් ප‍්‍රකාශ කළා දිරා ගිය ගස් කීපයක් හැරුණුකොට අනෙක් ඒවා ඉවත් නොකරන බව. මෙතන ගස් එකසිය ගණනක් තියෙනවා. එම ගස් ඉවත් කරන්න අපි ඉඩ තියන්නේ නැහැ. ඒ වාගේම සොරබොර වැවට අගතියක් වෙන්න අපි ඉඩ තියන්නේ නැහැ.” ලංකා ඉරිදා සංග්‍රහය", "URL": "https://lankatruth.com/si/?p=35050", "Category": "පුවත්", "Parent URL": null}