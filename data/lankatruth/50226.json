{"Source": "Lankatruth", "Timestamp": "April 6, 2018", "Headline": "දෙවියන්ට හොඳින් කන් ඇහෙනවා – ස්පීකර් හඬ අඩු කරන්න – විනිසුරු ඉලච්චේලියන්ගෙන් තවත් තීන්දුවක්", "News Content": "”දෙවියන්ට මනුෂ්‍යන්ට වඩා හොදින් කන් ඇසෙන නිසා කෝවිලේ ශබ්ධවාහිනී යන්ත්‍රවල හඬ වහාම අඩු කොට දෙවියන් උදෙසා භක්තියෙන් යුතුව පූජා පවත්වන්න” යැයි යාපනය මහාධිකරණ විනිසුරු එම්. ඉලන්චෙලියන් මහතා යාපනයේ නායන්මාර්කණ්ඩු කෝවිලේ පූසාරිවරයාට පසුගියදා නියෝග කර තිබේ. මීට සති තුනකට පෙර මෙම කෝවිලේ ශබ්ද වාහිනී යන්ත්‍රවල හඩ අඩුකරන ලෙස යාපනය මහධිකරණ විනිසුරුවරයා නියෝගයක් නිකුත් කොට තිබුණේ එම පළාතේ පිරිසක් විසින් මහාධිකරණය වෙත ඉදිරිපත් කරන ලද පෙත්සමක් සලකා බැලීමෙන් අනතුරුවය. එම පෙත්සම මඟින් කියා තිබුණේ පළාතේ පාසලට, ඉගෙණුම ලබන ළමුන්ට හා රෝගීන්ට මෙම කොවිලේ ශබ්ද වාහිනී යන්ත්‍රවල හඩ වැඩී වීම විශාල බාධාවක් බවයි. ඒ අනුව කෝවිලේ ශබ්ද වාහිනී යන්ත්‍රවල හඩ අඩු කරන මෙන් නියෝග කළ මහධිකරණ විනිසුරුවරයා ඒ පිළිබඳව සොයා බලා වාර්තාවක් ඉදිරිපත් කරන මෙන් පළාතේ ග්‍රාම නිලධාරිවරයාට දැනුම් දී තිබුණි. ග්‍රාම නිලධාරීවරයා විසින් අවස්ථා දෙකකදී ඉදිරිපත් කරන ලද වාර්තා දෙකක සඳහන්ව තිබුණේ කෝවිලේ ශබ්දවාහිනී යන්ත්‍රවල හඬ තවමත් අඩු කොට නොමැති බවයි. මේ අතරතුර කළින් පිරිස විසින්ම යළි මහාධිකරණයට පෙත්සමක් ඉදිරිපත් කරන ලද්දේ පළමු නියෝගය කෝවිල් භාරකාරීත්වය විසින් නොසලකා හැර ඇතැයි පවසමිනි. එබැවින් මෙම පෙත්සම නැවත සලකා බැලීමට සියලු පාර්ශ්ව පසුගියදා යාපනය මහාධිකරණයට කැඳවා තිබුණි. මෙහිදී අධිකරණයේ නියෝග මත ශබ්ද වාහිනී යන්ත්‍රවල හඬ අඩු නොකිරීමට හේතුව විමසූ අවස්ථාවේදී කෝවිලේ පූසාරිවරයා පවසා ඇත්තේ දෙවිවරුන් ශබ්ද පූජාවන්ට වඩාත් ප්‍රිය බව සඳහන් නිසා තමන් කෝවිලේ ශබ්ද වාහිනී යන්ත්‍රවල හඩ වැඩි කළ බවටයි. එම පිළිතුර අනුව තීන්දුව දෙමින් මහාධිකරණ විනිසුරු වරයා පවසා ඇත්තේ ”දෙවියන්ට මනුෂ්‍යන්ට වඩා හොදින් කන් ඇසෙන නිසා කෝවිලේ ශබ්ධ වාහිනී යන්ත්‍රවල හඬ වහාම අඩු කිරීමට පියවර ගත යුතු බවටත් දෙවියන් උදෙසා භක්තියෙන් යුතුව පූජා පවත්වන ලෙසට පළාතේ ජනතාවට බාධාවක් හෝ හිරිහැරයක් නොමැතිව සාමාකාමීව ජීවත් වීමෙන් දෙවියන්ද එයට තවත් ප්‍රිය කරන බවටත්ය.", "URL": "https://lankatruth.com/si/?p=50226", "Category": "පුවත්", "Parent URL": null}