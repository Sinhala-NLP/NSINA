{"Source": "Lankatruth", "Timestamp": "February 25, 2019", "Headline": "බැදුම්කර වංචාවට වසර 4යි – අර්ජුන් මහේන්ද්‍රන් තවමත් නිදැල්ලේ", "News Content": "ලබන 27 වැනි සඳුදා වන විට බැදුම්කර වංචාව සිදුවී වසර 4ක් සමුපූර්ණ වුවද, මේ දක්වාත් හිටපු මහබැංකු අධිපති අර්ජුන් මහේන්ද්‍රන් අධිකරණය හමුවට ගෙන ඒමට මෙරට බලධාරීන්ට නොහැකි වී ඇතැයි කෝප් කමිටු සභාපති සුනිල් හඳුන්නෙත්ති මහතා සඳහන් කරයි. සුනිල් හඳුන්නෙත්ති මහතා මේ බව සඳහන් කළේ දූෂණ විරෝධී හඬ සංවිධානය ඊයේ(24) පැවැත්වූමාධ්‍ය හමුවකට සහභාගී වෙමිනි. අදාල වංචාව පිලිබඳ විමර්ශනයට ජනාධිපතිවරයාගේ මූලිකත්වයෙන් විමර්ශන කොමිසමක් පත්කළද එම වාර්තාව මෙතෙක් නිවරදි ලෙස පාර්ලිමේන්තුවට හෝ මහජනතාවට දැන ගැනීම පිනිස ප්‍රසිද්ධ කර නොමැති බවද පාර්ලිමේන්තු මන්ත්‍රී සුනිල් හඳුන්නෙත්ති මහතා පැවසීය. ඒ මහතා වැඩිදුරටත් සඳහන් කර සිටියේ බැදුම්කර වංචාවට සම්බන්ධ අර්ජුන් මහේන්ද්‍රන් ඇතුළු ඔහුගේ ගෝලයන් හා මෙම වංචාවට සම්බන්ධ දේශපාලනඥයන්ට වහාම නීතිය ක්‍රියාත්මක කළයුතු බවයි. මීට අමතරව වංචා කළ මුදල් නැවත අයකර ගෙන වැරදිකරුවන්ට දඬුවම් ලබාදිමෙන් පමණක් යම් තරමකට හෝ ජනතාවට සාධාරණයක් ඉටුකළ හැකි බව ද ඔහු සඳහන් කළේය. ජනාධිපතිවරයා දූෂණයට විරුද්ධ බව සඳහන් කළ ද එය මල් පැපොල් වැනි දෙයක් බවත් මල් පැපොල්වල මල් පිපුණ ද ඵලදාව නොමැති බවත් මන්ත්‍රීවරයා පවසා සිටියේය. බැදුම්කර වංචාවට සම්බන්ධවී සැඟව සිටින අර්ජුන් මහේන්ද්‍රන් නීතිය ඉදිරියට ගෙන ඒමට, එය සිදුවී වසර 4ක් යන තුරුද නොහැකිවී ඇති බව සුනිල් හඳුන්නෙත්ති මහතා වැඩිදුරටත් පැවසීය.", "URL": "https://lankatruth.com/si/?p=68909", "Category": "පුවත්", "Parent URL": null}