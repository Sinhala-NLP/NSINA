{"Source": "Lankatruth", "Timestamp": "November 5, 2017", "Headline": "පාතාලයටත් කප්පම් දීගෙන මුතුරාජවෙල පරිසර සංහාරයක්", "News Content": "කොළඹ කටුනායක අධිවේගී මාර්ගය සමීපයේ පිහිටි වත්තල ප්‍රාදේශීය ලේකම් කොට්ඨාශයට සහ පමුණුගම පොලිස් වසමට අයත් තුන්මෝදර ප්‍රදේශයේ මුතුරාජවෙල අභය භූමි සීමාවට අයත් විශාල බිම් කොටසක් අනවසර ගොඩ කිරීමකට ලක් වෙමින් පවතී. වාරිමාර්ග දෙපාර්තමේන්තුවේ ගංවතුර වැලැක්වීමේ ව්‍යාපෘතියක් ලෙස ප්‍රදේශවාසීන්ට අඟවමින් සිදු කෙරෙන මෙම අනවසර ගොඩ කිරීම සඳහා ටිපර් රථ මගින් ගල් පස් සහ ගොඩනැගිලි සුන්බුන් විශාල ප්‍රමාණයක් රාත්‍රී කාලයේ පවා ගෙනන බව ප්‍රදේශවාසිහු කියති. එමෙන්මඑම අනවසර ගොඩ කිරීම සඳහා පාතාල ලෝකයට කප්පම් දී ඒ පිළිබඳව හඬ නඟන පරිසර ලෝලීන් නිහඬ කිරිමේ වෑයමක් ඇති බවද පැවසෙයි. මෙම ගොඩ කිරීම සම්බන්ධ පුද්ගලයා ප්‍රදේශයේ ගංවතුර වැලැක්වීමේ අවශ්‍යතාව අඟවමින් වත්තල ප්‍රාදේශීය ලේකම් වරියටත් ජා-ඇල සහ පමුණුගම පොලිස්ථානාධිපති වරුන්ටත් යැවීම සඳහා යැයි ප්‍රදේශවාසීන්ගෙන් ලිපියක්ද අත්සන් කරවා ගෙන තිබේ. මොහු මීට පෙරද මුතුරාජවෙළ ගොඩ කිරීම ඇතුළු පරිසර සංහාරයන් සිදු කොට රක්ෂිත බන්ධනාගාරගතවමේ වනවිට ඇප මත නිදහස්ව සිටින අයෙකු බවද ප්‍රදේශවාසිහු කියති. මුතුරාජවෙල පරිසර සංහාර සඳහා පාතාලයට කප්පම් දී ප්‍රදේශවාසීන් නිහඬ කරවීම සම්බන්ධයෙන්ද මොහු ප්‍රසිද්ධියක් උසුලන අතර ඉදිරියේ ප්‍රදේශයේ ගංවතුර අවදානම වැඩි කිරීම ඇතුළු බරපතල පාරිසරික උවදුරු රැසකට මුල් වන මෙම තෙත් බිම් සංහාරය පිළිබඳව අදාල වගකිව යුතු අංශ ක්‍රියාත්මක නොවීම කෙරෙහි ප්‍රදේශවාසිහු විස්මය පළ කරති.", "URL": "https://lankatruth.com/si/?p=43454", "Category": "පරිසර", "Parent URL": null}