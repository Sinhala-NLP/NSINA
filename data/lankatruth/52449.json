{"Source": "Lankatruth", "Timestamp": "May 18, 2018", "Headline": "ඊශ්‍රායල – පලස්තීන අර්බුධයට ඇමරිකාව සතුව විසඳුම් නෑ", "News Content": "වසර ගණනාවක් පුරා පවතින ඊශ්‍රායල පලස්තීන අර්බුධය සඳහා ඇමරිකාව සතුව විසඳුම් නොමැති බවත් ඇමරිකාව ඊශ්‍රායලයට පක්ෂග්‍රාහී ක්‍රියා පිළිවෙතක් අනුගමනය කරන බවත් ලෙබනනයේ හිස්බුල්ලා සංවිධානය ප්‍රකාශ කර සිටියි. මේ බව ප්‍රකාශ කර සිටියේ ලෙබනනයේ හිස්බුල්ලා සංවිධානයේ මහ ලේකම් සයාද් හසාන් නසරල්ලා විසිනි. තවදුරටත් අදහස් දක්වමින් ඔහු පවසා සිටින්නේ ඇමරිකා ජනාධිපති සතුව ඊශ්‍රායල පලස්තීන අර්බුධය පිළිබඳ අවබෝධයක් නොමැති අතර ඊට විසඳුම් දෙන්න ට්‍රම්ප් ජනාධිපතිවරයා නොදන්නා බවයි. ඊශ්‍රායල පලස්තීන අර්බුධයේ මැදිහත්කරු ලෙස පසුගිය වසර ගණනාවක සිට ඇමරිකාව කටයුතු කරයි. මේ අතර පසුගිය දිනක ඇමරිකානු ජනාධිපති ඩොනල්ඩ් ට්‍රම්ප් ඊශ්‍රායලයේ අගනුවර ජෙරුසෙලම බව පිලිගනිමින් සිය තානාපති කාර්යාලය ජෙරුසෙලමට රැගෙන එන ලදී. එය ජාත්‍යන්තරයේ විරෝධය එල්ලවූ පක්ෂග්‍රාහී ක්‍රියාවක් විය. ජෙරුසෙලම සිය අගනගරය බවට සිහින දකිමින් සිටි පලස්තීනුවන් මෙම ක්‍රියාවත් සමඟ ගැටුම් සඳහා මුල පුරමින් සිටියි. මෙම අර්බුධයත් සමඟ ඇමරිකානු ජනපති ඩොනල්ඩ් ට්‍රම්ප් හා පලස්තීන පාලන අධිකාරිය අතර හිතවත්කම් පළුදු වී ඇතැයි විදෙස් මාධ්‍ය වාර්තා කරයි. පලස්තීන පාලන අධිකාරිය පවසා සිටින්නේ ඊශ්‍රායල පලස්තීන අර්බුධයට විසඳුම් ලබාදෙන බවට ට්‍රම්ප් ලබාදී ඇති පොරොන්දුව මෙම සිදුවීම් සමඟ කඩ වන බවයි.එසේම තව දුරටත් ඔවුන් ඉදිරිපත්කරන කිසිඳු වැඩපිළිවෙළකට තමන් එකඟ නොවන බවත් පලස්තීන පාලන අධිකාරිය පවසයි.", "URL": "https://lankatruth.com/si/?p=52449", "Category": "පුවත්", "Parent URL": null}