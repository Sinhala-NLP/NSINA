{"Source": "Lankatruth", "Timestamp": "July 25, 2021", "Headline": "නිහාල් නෙල්සන් මුල මතක්කරයි…", "News Content": "තම කලා ජීවිතය ගොඩනගා ගැනීමට නිර්ලෝභීව අත දුන්නේ ඒ.ජේ කරීම් මාර්ස්ටර් බව ජනප්‍රිය ගායන ශිල්පී නිහාල් නෙල්සන් කෘතඥතා පූර්වකව සිහිපත් කර තිබේ. අද (25) සිළුමිණ පුවත්පතට ප්‍රකාශයක් කරමින් මේ බව සඳහන් කර ඇති අතර මෙරට සිංහල සංගීත ක්ෂේත්‍රයට දෙමළ සහ මුස්ලිම් කලා කරුවන් ලබා දී ඇති සුවිශාල දායකත්වය පිළිබඳවද එයින් කරුණු මතු කර දී තිබේ. කළු ජූලියට වසර 38ක් සම්පූර්ණ වී තිබෙන අවස්ථාවේදී මෙරට සියළුම කලා ක්ෂේත්‍රවලට දෙමළ සහ මුස්ලිම් නිර්මානකරුවන්ගෙන් ලබා දී තිබෙන සුවිශාල දායකත්වය පිළිබඳව විවිධ පාර්ශවයන්ගෙන් අගය කිරීම් එකතුවෙමින් තිබේ. නිහාල් නෙල්සන් දක්වා තිබෙන කරුණු කිහිපයක් පහත පළ වේ. “ඒ.ජේ කරීම්. අර ජනප්‍රිය සින්දු කියල තිබුනේ – සාදු සිරීපා, අඩු කුලේ කියලා අසරණයා – වගේ. මම කරීම් මාස්ටර් ගාවට ගියා. ඒ කාලේ මම ගීතයක් ලියලා පොඩි තනුවක් දාගෙන තිබුණා. මොරටුවේ පාටිවල කියල තිබුණා. ඒ තාලේ මම කරීම් මාස්ටර්ගේ කනට කෙඳිරුවා. හරි මල්ලි මම තාලේ අල්ලනම් ඔයා කියන්න. එදා ලස්සනට පිපුණු වනමල් ගීතයට (වසර 60කට පෙර) මගේ ජය මාවත විවෘත වුනා. ගීතය කරීම් මාස්ටර්ගේ සංගීතයෙන් වඩාත් ඔප වුනා. මල්ලි හොඳට කිව්වනේ. හෙට මල්ලි බම්බලපිටියේ 04 වෙනි පටුමගේ නොම්බර් 10 ගෙදරට එන්න. මම උදව් කරන්නම්. හොඳයි මාස්ටර්. එදා මම එතනට එනකොට, එඩී ජයමාන්නයි, රුක්මනියි මාව ලඟට කැඳවලා මට ආශිර්වාද කළා. මීට වඩා තවත් ගෞරවයක් මිහිපිට තියෙනවාද? නිහාල් එදා ඒ සිදුවීම රඟපාමින් වගේ විස්තර කළේය.” “බම්බල පිටියේ කරීම් මාස්ටර් කියූ ගෙදරට ගිය නිහාල් අන්දමන්ද වී ඇත. එතන රොක්සාමි, ඇන්ටනී සාමි, මුත්තුසාමි, මොහොමඩ් සාලි, ස්ටැන්ඩ්ලි ඕමාර් යන පංච මහා සංගීතඥයෝ එක්ක කරීම් මාස්ටර් ලොකු වැඩක්ය. නිහාල් දුටු කරීම් මාස්ටර් මෙහෙම කිව්වලු. මල්ලි ලබන ඉරිදා කැන්ඩි ක්ලබ් එකේ ලොකු මියුසික් ශෝ එකක් තියෙනවා.” “මගේ ගායන ජීවිතයට අතහිත දුන් ඒ උතුම් මනුෂ්‍යා වූ කරීම් මාස්ටර්, මම ප්‍රසංග වේදිකාවට ගී ගැයීමට නගින හැම විටම සිහිවෙනවා.”", "URL": "https://lankatruth.com/si/?p=120210", "Category": "කලා පුවත්", "Parent URL": null}