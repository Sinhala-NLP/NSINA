{"Source": "Lankatruth", "Timestamp": "November 11, 2020", "Headline": "බයිඩ්න්ගේ මූලික සැළසුම් කොරෝනා මර්ධනයට", "News Content": "ට්‍රම්ප් අත්සන් කර තිබෙන මත භේදාත්මක විධායක නියෝග කිහිපයක් අහෝසි කිරීමට කටයුතු කරන බව ජෝ බයිඩ්න් සැළසුම් කර තිබේ. ඇමරිකාවේ නව ජනාධිපතිවරයා ලෙස දිවුරුම් දීමට නියමිත ජෝ බයිඩ්න් සහ උප ජනාධිපති කමලා හැරිස්, සංක්‍රාන්ති සමයේ වැඩපිළිවෙළ ඇතුළත් කරමින් හඳුන්වාදී තිබෙන වෙබ් අඩවියක මේ බව දැක්වෙන බව විදෙස් මාධ්‍ය වාර්තා කර තිබේ. ට්‍රම්ප් ජනාධිපතිවරයා විසින් අත්සන් කර තිබෙන පහත නියෝග ඒ අනුව අහෝසි වනු ඇත. * පැරිස් දේශගුණික සම්මුතිය අත්හිටුවීම. * ලෝක සෞඛ්‍ය සංවිධාන සාමාජිකත්වයෙන් ඉවත් වීම. * ඉස්ලාමීය රටවල් 7 ක පුරවැසියන්ට අමෙරිකාවේ සංචාරය තහනම් කිරීම. * අමෙරිකාවට පැමිණ සිටින ලේඛනගත නොවන ළමුන්ට සංක්‍රමණික හිමිකම අහෝසි කිරීම. එසේම ඇමරිකාවේ පළමු ප්‍රධාන මෙහෙයුම ලෙස කොරෝනා මර්ධනය කිරීම සැළසුම් කර තිබේ. ඒ අනුව මුව ආවරණ පැළදීමට ජනතාව යොමු කිරීමත් පී.සී.ආර්. පරීක්ෂණ නොමිලේ සිදුකර නිසි සෞඛ්‍ය රෙගුලාසි අනුගමනය කිරීමට ජනාතාවට නිසි මගපෙන්වීමක් සිදු කිරීමත් බයිඩ්න්ගේ මෙහෙයුම් කණ්ඩායමේ ප්‍රධාන සැළසුමක් ලෙස දැක්වේ. ට්‍රම්ප් ජනාධිපතිවරයා විසින් මුව ආවරණ පැළදීම අත්‍යාවශ්‍ය නොවන කටයුත්තක් ලෙස නිවේදනය කර තිබිණි. කෙසේ වෙතත් විදෙස් මාධ්‍ය පෙන්වා දෙන්නේ ජෝ බයිඩ්න් විසින් ඔබාමා යුගයේ ප්‍රතිපත්ති යලි ස්ථාපිත කරනු ඇති බවය. ලබන 20 වැනිදා ජෝ බයිඩ්න් ඇමරිකාවේ ජනාධිපතිවරයා ලෙස දිවුරුම් දීමට නියමිත ය.", "URL": "https://lankatruth.com/si/?p=99796", "Category": "විදෙස් පුවත්", "Parent URL": null}