{"Source": "Lankatruth", "Timestamp": "November 22, 2021", "Headline": "ගෝටාබයගේ වීර ක්‍රියාවක් නිසා පොලීසියට මිලියන 150ක දඩයක්", "News Content": "රාජ්‍ය ආරක්ෂක අමාත්‍යාංශයේ ලේකම් වශයෙන් ගෝටාබය රාජපක්ෂ කටයුතු කළ සමයේ ශ්‍රී ලංකා පොලීසියට ආරක්ෂිත හිස්වැසුම් (හෙල්මට්) තොගයක් මිලදී ගැනීම සඳහා ඇතිකරගන්නා ලද එකඟතාවයක් ඒකපාර්ශවිකව බිඳ දැමීම නිසා ශ්‍රී ලංකා පොලීසියට රුපියල් මිලියන 150ක (රු. 150,000,000) වන්දි ගෙවීමට සිදුවී තිබේ. මෙයට අදාල මූලික කටයුතු 2011 අගෝස්තු 22 දින සිදුකර ඇත. එහෙත් රාජ්‍ය ආරක්ෂක හා නාගරික සංවර්ධන අමාත්‍යාංශයේ ප්‍රසම්පාදන කමිටුව විසින් එම ආරක්ෂිත හිස්වැසුම් තොගය ලබාගැනීම 2011 අගෝස්තු 30 දින අවලංගු කර තිබේ. මේ නිසා සැපයුම්කාර සමාගම වාණිජ අධිකරණයේ නඩු පවරා ඇති අතර අධිකරණයේ තීන්දුව අනුව ශ්‍රී ලංකා පොලීසිය විසින් අදාල වන්දි මුදල සැපයුම්කරුට ගෙවීමට සිදුවී ඇත. වාණිජ මහා අධිකරණයේ තීන්දුවට එරෙහිව අභියාචනා ඉදිරිපත් කිරීමට කරුණු නොමැති බව නීතිපතිවරයා දැනුම් දී තිබේ. මේ නිසා අදාල වන්දි මුදල ගෙවීමට අවශ්‍ය ප්‍රතිපාදන වෙන්කරගැනීම වෙනුවෙන් සරත් වීරසේකර මහජන ආරක්ෂක ඇමතිවරයා කැබිනට් සංදේශයක් ඉදිරිපත් කර ඇත. එහි වැඩිදුරටත් සඳහන් වන්නේ ඇමරිකානු ඩොලර් 414,000ක වන්දි මුදලක් ගෙවීමට සිදුවන බවය. එය රුපියල් මිලියන 150ක් බව අදාළ කැබිනට් සංදේශයේ සඳහන් වේ. ගෝටාබය රාජපක්ෂ ආරක්ෂක අමාත්‍යාංශ ලේකම් වශයෙන් සිටියදී ගන්නාලද ක්‍රියාමාර්ගයකට අනුව වසර 10කට පසුව මේ ලේස වන්දි ගෙවීමට සිදුව තිබේ.", "URL": "https://lankatruth.com/si/?p=126051", "Category": "ආර්ථික පුවත්", "Parent URL": null}