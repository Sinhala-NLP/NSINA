{"Source": "Lankatruth", "Timestamp": "March 2, 2021", "Headline": "‘ස්මාර්ට්’ රටක් නිර්මාණය කිරීමට පැමිණි ජනාධිපතිවරයා විද්‍යාව පසෙකලා මිත්‍යාව පසුපස යනවා… WFR", "News Content": "රටේ පළමු පුරවැසියාගේ සිට සමස්ත පාලක පංතියම රතු නූල් පටලවාගෙන, බෙල්ලන් අතේ රඳවාගෙන සමාජයට දෙන ආදර්ශය කුමක්දැයි ප්‍රශ්න කරන අයිතීන් උදෙසා කාන්තාවෝ සංවිධානය මාධ්‍ය වෙත නිවේදනයක් නිකුත් කරමින් සඳහන් කරන්නේ මිත්‍යා විශ්වාස හේතුවෙන් කුඩා දරු දැරියන් මියයන ඛේදනීය තත්වයකට රට පත්ව ඇත්තේ තරුණයින් වෙනුවෙන්, දරුවන් වෙනුවෙන් ස්මාර්ට් රටක් නිර්මාණය කිරීමට පැමිණි ජනාධිපතිවරයා විද්‍යාව පසෙකලා මිත්‍යාව පසුපස යමින් සිටින පසුබිමක බවය. එම මාධ්‍ය නිවේදනය සම්පූර්ණයෙන් පහතින් පල වේ… “විවිධ ඇදහීම්වල අතුරු විපාක පිළිබඳ විටින් විට අසන්නට ලැබෙන අනුවේදනීය පුවත් සමාජයක් ලෙස අපට අරුමයක් නොවන නමුත් මෙතරම් දියුණු තාක්ෂණයක්, වෛද්‍ය විද්‍යාවක් ඇති ලෝකයක තවමත් මෙබඳු දේ අසන්නට දකින්නට ලැබීම ඛේදවාචකයකි. පසුගිය 28වැනි දින මෙබඳු අනුවේදනීය පුවතක් මීගස්වත්ත කඳුබොඩ ප්‍රදේශයෙන් වාර්තා වී තිබූ අතර එහිදී අමනුෂ්‍ය දෝෂයක් ඉවත් කිරීම වෙනුවෙන් යැයි පවසමින් යකැදුරු කතක විසින් වේවැලකින් පහරදීම හේතුවෙන් නව හැවිරිදි කුඩා දැරියක් මිය ගොස් තිබිණි. එමෙන්ම තවත් දිවයිනේ ප්‍රදේශයක කට්ටඩියකු විසින් දූෂණයට ලක් කිරීමෙන් බාල වයස්කාර දැරියක ගැබ් ගෙන ඇති බව වාර්තා වී තිබුණේ මීට දින කිහිපයකට පෙරදීය. මීට හරියටම වසර දෙකක පෙර ගාල්ල ප්‍රදේශයේ පළාත් සභා මන්ත්‍රීවරයකු විසින් ඔහුගේ දේවාලයක් තුළදී ආබාධිත දැරිය දූෂණය කිරීම, මීට වසරකට පමණ පෙර ව්‍යාපාරිකයකු විසින් දැරියක අපයෝජනයට ලක් කරන වීඩියෝවක් සමාජ ජාලා තුළ සංසරණය විය. මෙබඳු සිද්ධීන්වලදී වරදකරුවන්ට නිසි දඬුවමක් හෝ පරීක්ෂණයක් සිදු නොවීම එවැනි සිදුවීම් දිගින් දිගටම සිදුවීමට එක් පැත්තකින් බලපානු ලබයි. එලෙසම අප විශ්වාස කරන්නේ විද්‍යාවට වඩා මිත්‍යාව කෙරෙහි ජනතාවගේ විශ්වාසය වැඩිවීම, විද්‍යාත්මක දැනුම, සමාජ දැනුම හිඟකම මෙවැනි අපරාධකරුවන්ට තම සිතැඟියාවන් ඉටුකර ගැනීමට ඉවහල්වී ඇති බවය. දරුවන්ට හොඳ අනාගතයක් උදා කිරීමට පොරොන්දු වෙමින් බලයට පත් වූ ආණ්ඩු අද වනවිට මෙවැනි සිද්ධීන්ගෙන් දරුවන් සුරක්ෂිත කිරීමට ක්‍රියාමාර්ග ගෙන නැත. අනෙක් අතට රටේ පළමු පුරවැසියාගේ සිට සමස්ත පාලක පංතියම රතු නූල් පටලවාගෙන, බෙල්ලන් අතේ රඳවාගෙන සමාජයට දෙන ආදර්ශය කුමක්ද? තරුණයින් වෙනුවෙන්, දරුවන් වෙනුවෙන් ස්මාර්ට් රටක් නිර්මාණය කිරීමට පැමිණි ජනාධිපතිවරයා විද්‍යාව පසෙකලා මිත්‍යාව පසුපස යමින් සිටියි. ගෝලීය වසංගතයක් වෙනුවෙන් ලෝකය පර්යේෂණ සිදු කරන අවදියක අපේ රටේ සෞඛ්‍ය ඇමතිනිය මුට්ටි ගඟට දැමුවාය; මේසන් බාස්ලාගේ පැණි බීවාය. සායනික නොවන පැණි වර්ග නොනිල ලෙස නිර්දේශ කර ජනතාවට වැරදි පණිවිඩ දුන්නාය. ජනමාධ්‍ය මගින්ද උදෑසන සිට මිත්‍යාව දවස පුරා පතුරවමින් සිටියි. එය හුදු ජෝතිෂ්‍ය වැඩසටහන්වලට සීමා නොවී මේ වන විට ටෙලි නාට්‍ය, පුවත්පත් සිරස්තල, ප්‍රවෘත්ති දක්වාම ඔබ්බවා ජනතාවට කාවැද්දවීමට යුහුසුළු වෙති. රටේ ජනතාව විසින් උගත් නූගත් භේදයකින් තොරව ආදර්ශයට ගනු ලබන්නේ ඒවාය. මෙම තත්වය තුළ වඩාත්ම පීඩාවට පත් වන්නේ අන්‍යයන් විසින් ගන්නා තීරණ මත යැපෙන දරුවන්ය. මැතිවරණ සමයේ සෞභාග්‍යයේ දැක්ම අනුව දරුවන් ආරක්ෂා කිරීමට සම්පාදනය කිරීමට පොරොන්දු වූ නීති තවමත් සම්පාදනය වී නොමැත. දරුවන් වෙනුවෙන් යැයි ජනාධිපතිවරයා කරන්නේ ගම සමග පිළිසඳර සාම්ප්‍රදායික දේශපාලන නාඩගම පෙන්වමින් ගම්වල දරුවන්ගේ ප්‍රශ්නවලට පැලැස්තර අලවමින් යාමය. තමන් කැමති ආගමක් ඇදහීම, විශ්වාස කිරීම හෝ ආගමක් නොඅදහා සිටීම මිනිස් අයිතිවාසිකමකි. අප එය විවේචනය නොකරමු. නමුත් ඒ, ඇදහීම හේතුවෙන් සමාජයට අගතියක් සිදු නොවනවා නම් පමණි. කාන්තා සංවිධානයක් ලෙස අප ආණ්ඩුවට කියා සිටින්නේ මෙවැනි ක්‍රියාවලට වගකිය යුතු පුද්ගලයින්ට නිසි දඬුවම් දීමත්, මෙබඳු මිත්‍යා ජාවාරම්වල ගොදුරු වීමට ඉඩක් නොලැබෙන පරිදි ජනතාවට මිත්‍යාව සහ විද්‍යාව පිළිබඳ නිසි දැනුමක් ලබා දෙන ස්ථිර වැඩපිළිවෙළක් සකසන ලෙසය. ස්තූතියි, මෙයටසමන්මලී ගුණසිංහලේකම්අයිතීන් උදෙසා කාන්තාවෝ”", "URL": "https://lankatruth.com/si/?p=111804", "Category": "පුවත්", "Parent URL": null}