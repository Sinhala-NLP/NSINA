{"Source": "Lankatruth", "Timestamp": "November 20, 2020", "Headline": "“ලක් පොහොර” වංචාවේ හිටපු සභාපතිට ඇප", "News Content": "කාබනික දියර පොහොර ව්‍යාපෘතියකින් පසුගිය රනිල් + මෛත්‍රී පාලන සමයේ රුපියල් කෝටි විස්සක වංචාවක් සිදුකිරිම සම්බන්ධයෙන් අපරාධ පරීක්ෂණ දෙපාර්තමේන්තුව ඊයේ (19) අත්අඩංගුවට ගත් ශ්‍රී ලංකා පොහොර (ලක්පොහොර) සමාගමේ හිටපු සභාපති රුචිත් රෝෂන වඩුගේ රුපියල් ලක්ෂ 05 බැගින් වූ ශරීර ඇප දෙකක් මත නිදහස් කර තිබේ. ඒ ඔහු අද (20) කොළඹ ප්‍රධාන මහේස්ත්‍රාත් මොහොමඩ් සායිස් මහතා වෙත ඉදිරිපත් කළ අවස්ථාවේදීය. සැකකාර හිටපු සභාපති රුචිත් රෝෂන වඩුගේ රක්ෂිත බන්ධනාගාර ගත කරන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා ඇති නමුත් බන්ධනාගාර තුළ පවත්නා කොවිඩ් – 19 වෛරස් ව්‍යාප්තිය සැලකිල්ලට ගෙන මහේස්ත්‍රාත්වරයා විසින් සැකකරු මෙලෙස ඇපමත මුදා හැර තිබේ. ඒ සමඟම සැකකරුට විදෙස් ගමන් තහනමක්ද පනවා ඇත. මොහු පසුගිය ආණ්ඩුවේ මෙන්ම වත්මන් ආණ්ඩුවේද දේශපාලකයින් සහ ඉහළ පෙළේ පුද්ගලයින්ගේ සමීප හිතවතෙක් බව අනාවරණය වේ.", "URL": "https://lankatruth.com/si/?p=100803", "Category": "පුවත්", "Parent URL": null}