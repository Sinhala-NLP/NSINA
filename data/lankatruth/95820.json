{"Source": "Lankatruth", "Timestamp": "August 19, 2020", "Headline": "කොරෝනා එන්නත ඕස්ට්‍රේලියානුවන්ට නොමිලේ ලබාදෙයි", "News Content": "ඕස්ට්‍රේලියාව නිෂ්පාදනය කරන කොරෝනා එන්නත එරට මිලියන 25ක් පමණ වන ජනතාවටම සම්පූර්ණයෙන්ම නොමිලේ ලබා දීමට තීරණය කර ඇති බව එරට අගමැති ස්කොට් මොරිසන් මහතා පවසයි. මෙම එන්නත ඔක්ස්ෆර්ඩ් විශ්වවිද්‍යාලය සහ ඇස්ට්‍රොසෙනෙකා ඖෂධ සමාගම විසින් නිපදවනු ලැබ තිබේ. කොරෝනා එන්නතෙහි සායනික අත්හදා බැලීම් සාර්ථක වුවහොත් ලබන වසර මුලදී එන්නත ලබාගත හැකියැයි තමා විශ්වාස කරන බවත් සෑම ඕස්ට්‍රේලියානු ජාතිකයෙකුටම එන්නත ලබාගැනීම අනිවාර්ය වනු ඇති බවත් අගමැතිවරයා පවසයි. ඕස්ට්‍රේලියාවේ මේ වනවිට කොරෝනා ආසාදිතයින් 23,989ක් වාර්තා වී ඇති අතර මරණ 450ක් සිදුවී තිබේ. රෝගීන් වැඩි ප්‍රමාණයක් වාර්තා වන්නේ වික්ටෝරියා ප්‍රාන්තයෙන් වන අතර ආසාදිතයන් වැඩිවීම හේතුවෙන් මේ මාසය මුලදී වික්ටෝරියා ප්‍රාන්තයේ හදිසි ආපදා තත්ත්වයක් ප්‍රකාශයට පත්කළ අතර දැඩි අගුලු දැමීමේ පියවර අනුගමණය කළේ ය.", "URL": "https://lankatruth.com/si/?p=95820", "Category": "පුවත්", "Parent URL": null}