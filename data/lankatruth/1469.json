{"Source": "Lankatruth", "Timestamp": "February 20, 2012", "Headline": "කහවත්තේ මව, දියණිය ඝාතනයේ 4ක් සැකපිට අත්ඩංගුවට, රත්නපුර ප්‍රා.ස. මන්ත්‍රීවරයකුගේ සොහොයුරකුත් ඒ අතර", "News Content": "මහත් ආන්දෝලනයකට ලක්‌ වූ කහවත්ත, කොටකෙතන ප්‍රදේශයේ මව සහ දියණිය කපා කොටා ඝාතනය කිරීමේ සිද්ධිය සම්බන්ධව ප්‍රශ්න කිරීම සඳහා රත්නපුර ප්‍රදේශයේ ප්‍රාදේශීය සභාවක මන්ත්‍රීවරයකුගේ සොහොයුරකු ඇතුළු සිව්දෙනකු විශේෂ පොලිස්‌ කණ්‌ඩායමක්‌ මගින් අත්අඩංගුවට ගෙන ඇත. මෙම සැකකරුවන් සිව්දෙනා රඳවාගෙන විශේෂ පොලිස්‌ කණ්‌ඩායම් කිහිපයක්‌ ඔහුගෙන් දීර්ඝ ලෙස ප්‍රශ්න කරගෙන යයි. මෙම සිද්ධිය සම්බන්ධයෙන් ප්‍රකාශයක්‌ කරමින් ජ්‍යෙෂ්ඨ පොලිස්‌ නිලධාරියකු කියා සිටියේ දේශපාලනඥයාගේ සොයුරා අත්අඩංගුවට ගත් පසු කිසිම ආකාරයක දේශපාලන බලපෑමක්‌ එල්ල වී නැති බවයි. මේ වන විට පුද්ගලයන් දෙසීයකට ආසන්න පිරිසකගෙන් මෙම ද්විත්ව ඝාතනය පිළිබඳ ප්‍රශ්න කර කටඋත්තර ලබාගෙන ඇතත් ඊට සම්බන්ධ සැකකරුවන් කිසිවකුගෙන් හෝ මේ පිළිබඳ කිසිදු තොරතුරක්‌ හරිහැටි අනාවරණය කර ගැනීමට පොලිසිය සමත් වී නැත. රහස්‌ පොලිසියේ විශේෂ කණ්‌ඩායම් තුනක්‌ ඇතුළු පොලිස්‌ කණ්‌ඩායම් එකොළහක්‌ මේ වන විට මේ පිළිබඳ පරීක්‍ෂණ පවත්වති. මෙම දේශපාලනඥයාගේ සොයුරා ඇතුළු සිව්දෙනා අත්අඩංගුවට ගෙන ඇත්තේ මෙම ද්විත්ව ඝාතන පිළිබඳ පොලිසිය කරන පරීක්‍ෂණ මත අනාවරණය වූ තොරතුරු පදනම් කරගෙනය. ජනවාරි 31 වැනිදා රාත්‍රියේ පනස්‌ දෙහැවිරිදි නයනා නිල්මිණි යන මව සහ දහනව හැවිරිදි කවින්ද්‍යා චතුරංගි දියණිය යන දෙදෙනා කපා කොටා කෲර අන්දමින් මරා දමා තිබිණි. මෙම සිද්ධියෙන් පසුව කහවත්ත, කොටකෙතන පමණක්‌ නොව මුළු රටම කැළඹිල්ලට පත් වූ අතර මේ පිළිබඳ සැකපිට හෝ කිසිවකු අත්අඩංගුවට ගැනීමට පොලිසියට නොහැකි වී තිබිණි.", "URL": "https://lankatruth.com/si/?p=1469", "Category": "පුවත්", "Parent URL": null}