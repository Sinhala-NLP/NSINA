{"Source": "Lankatruth", "Timestamp": "December 7, 2018", "Headline": "මහින්ද තංගල්ල නගර සභාවටත් පොලු තියයි", "News Content": "කුමන්ත්‍රණ පාලනය පිහුටුවා ගෙවී ගිය දින 38ක් තුළ අගමැති ලෙස සහ මුදල් ඇමති ලෙස නීති විරෝධීව පෙනී සිටිමින්, මහින්ද රාජපක්ෂ රුපියල් කෝටි දහසකට (රු. 93,690,000) ආසන්න මහජන මුදල් අවභාවිත කර ඇති බව අනාවරණය වේ. මෙම අවභාවිතය අතර කැපී පෙනෙන්නේ ඔහු ගුවනින් ගමන් කළ වාර අටකදී පමණ තංගල්ල මහින්ද රාජපක්ෂ ක්‍රීඩාංගණයේ හෙලිකොප්ටර් යානය ගොඩබැස්සීම වෙනුවෙන් ගෙවිය යුතු කුලිය නොගෙවා එම නගර සභාවට පොලු තබා තිබීමයි. නීති විරෝධී අගමැති සහ මුදල් ඇමති ලෙස ඔක්තෝබර් 26 වැනිදා රාත්‍රියේ සිට නොවැම්බර් 29 වැනිදා දක්වා හෙලිකොප්ටර් යානාවලින් ගමන් වාර 21ක් ගොස් රුපියල් අට කෝටි හතලිස් ලක්ෂයක (රු. 84,000,000) පමණ වියදමක් දරා තිබේ. එයට අමතරව ශ්‍රී ලංකා රේගුවේ වැටලීම් නිලධාරීන් විසින් අත්අඩංගුවට ගන්නා ලද නීති විරෝධී ලෙස රින් පිට කිරීමට උත්සාහ කළ ඩොලර් 53,455ක් නිදහස් කර ඇත. ඒ සමග අත්අඩංගුවට ගන්නා ලද ඉරාන ජාතිකයා සහ එම මුදල මුදල් ඇමතිවරයා ලෙස බලතල භාවිතා කරමින් නිදහස් කිර ඇත. පසුව ප්‍රකාශ කර තිබුණේ, ඉරාන ජාතිකයා උමා එය ව්‍යාපෘතියේ සේවය කරන අතර ඔහුගේ වැටුප රටින් බැහැරට ගෙන යමින් සිටි බවය. තංගල්ල නගර සභා ක්‍රීඩාංගණයට හෙලිකොප්ටර් යානා ගොඩබෑම වෙනුවෙන් ගෙවිය යුතු මුදල රුපියල් හතලිස් අට දහසකි (රු. 48,000) පමණ වේ. හෙළි වී ඇති තොරතුරු අනුව රුපියල් කෝටි දහසකට ආසන්න මුදලක් අවභාවිත කර ඇත්තේ, අභියාචනාධිකරණය මගින් අගමැති ඇතුළු ඇමති මණ්ඩලය එම ධුරයන්හි කටයුතු කිරීම වළක්වාලමින් අතුරු තහනම් නියෝගයක් දීමට පෙර ය. ලංකා ඉරිදා සංග්‍රහය – ගයාන් රූපසිංහ", "URL": "https://lankatruth.com/si/?p=64860", "Category": "පුවත්", "Parent URL": null}