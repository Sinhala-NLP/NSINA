{"Source": "Lankatruth", "Timestamp": "December 15, 2020", "Headline": "ගෝටාබය නැගෙනහිර ජැටිය විකුණයි… ඇමති ඉන්දියන් සමාගමේ ගුණ වයයි…", "News Content": "“නමුත් ඒ ආදායම් අහිමිකරගෙන මුලින් කී ජපාන-ඉන්දියානු හවුල් සමාගමක් වෙනුවට ඉන්දියාවෙන් නම් කළ ‘අදානි’ සමාගමට නැගෙනහිර ජැටිය විකුණන්න මේ කැබිනට් පත්‍රිකාවෙන් අවස්ථාව ලබාගෙන තිබෙනවා. මේ කැබිනට් පත්‍රිකාවෙන් කිසිම විවෘතභාවයක් නැතිව ඉන්දියාවේ ‘අදානි පෝර්ට් ලොජිස්ටික් ගෲප් ’ සමාගම නම්කරලාම තිබෙනවා. ඒ වගේම ‘අදානි’ සමාගම ගැන විශාල කයිවාරුවකුත් කැබිනට් පත්‍රිකාවේ දැක්වෙනවා. මේ සමාගම ඉන්දීය කන්ටේනර් මෙහෙයුම්වලින් 30%ක් සම්පූර්ණ කරන බවත්, කන්ටේනර් ටර්මිනල් 06ක් තිබෙන බවත්, ඒ නිසා ඔවුන්ට දිය යුතු බවත්, කැබිනට් පත්‍රිකාවේ දැක්වෙනවා. ඉන්දියානු සමාගමක මේ සුදුසුකම් අපේ නැගෙනහිර ජැටිය දෙන්න සුදුසුකමක් වෙන්නේ කොහොමද? ඉන්දියාවයි ශ්‍රී ලංකාවයි එක රටක් නොවේ. ශ්‍රී ලංකාව ස්වෛරී රාජ්‍යයක්. අපේ වරාය පිළිබඳ කැබිනට් ඇමතිවරයා ඉන්දියාවේ වරාය පිළිබඳ කැබිනට් ඇමතිවරයා නොවෙයි. නමුත් රෝහිත ගුණවර්ධන අමාත්‍යවරයා ‘අදානි’ සමාගම නියෝජනය කරමින් මේ ගනුදෙනුවට එන්නේ ඇයි කියලා අපි සොයා බලන්න ඕනෑ. ලංකාවේ භූ දේශපාලනය නිසා අපේ රට යටත් කිරීමේ මෙහෙයුම්වල කොටසක් මේක.” යැයි ජනතා විමුක්ති පෙරමුණේ මධ්‍යම කාරක සභික හිටපු පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. ඒ මහතා මේ බව පවසන්නේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (15) පෙරවරුවේ පැවති මාධ්‍ය හමුවක් අමතමිණි. එම මාධ්‍ය හමුව සඳහා ජවිපෙ මධ්‍යම කාරක සභික වසන්ත සමරසිංහ මහතාද එක්වී සිටියහ. එහිදී වැඩිදුරටත් අදහස් දැක්වූ සුනිල් හඳුන්නෙත්ති මහතා… “අද දිනයේ මේ මාධ්‍ය හමුව පවත්වනු ලබන්නේ ඊයේ (14) දිනයේ කැබිනට් මණ්ඩලය විසින් අනුමත කළ කොළඹ වරායේ නැගෙනහිර ජැටිය පෞද්ගලීකරණය කිරීමේ කැබිනට් පත්‍රිකාව සම්බන්ධයෙන් රට හමුවේ කරුණු ඉදිරිපත් කරන්නයි. නව ලිබරල් ධනවාදය අපේ රටත් සමාජයත් ඉතා බරපතළ විදිහට අසමත් තත්වයට පත් කළ වටපිටාවක් තිබෙන්නේ. මුළු රටම දැවැන්ත ණය කන්දකට ගොදුරු කරලා. ඩොලර් ඌනතාවයක විශාල වශයෙන් හිරකරලා. 2019 අවසාන වනවිට ණය බර රුපියල් බිලියන 14,000ක් පමණ වෙනවා. ඉන් විශාලම පංගුව විදේශ ණය බවට පත්වෙලා. මේ නිසා ණය ගෙවා ගන්න ණය ගැනීමේ අර්බුදයකට ආණ්ඩුව පත්වී තිබෙනවා. විවිධ ජාත්‍යන්තර ශ්‍රේණිගත කිරීම්වලින් ලංකාව ණය ගෙවීමේ නොහැකියාව සහිත රටක් බවට නම් කරලා. ඩොලර් ණය ගෙවීමට ණය ගැනීමේ හැකියාව තිබුණු සියලුම අංශ මේ වනවිට ජාත්‍යන්තර වශයෙන් අහිමි වෙලා. මේ තත්වය තුළ විශේෂයෙන්ම රට ගොදුරු කර ගන්න අධිරාජ්‍යවාදීන්ගේ මැදිහත්වීම ප්‍රබල වෙලා. රටේ සම්පත් අත්පත් කර ගැනීමේ උපායමාර්ගයක් හැටියට කුණු කොල්ලයට ඒවා විකුණා දමන්න ආණ්ඩුවට බල කෙරෙනවා. විදේශ වත්කම් විශාල වශයෙන් අඩුවීම, ආර්ථික වර්ධන වේගය ඍණ බවට පත්වීම, විදේශ ශ්‍රමිකයන්ගේ ඉපයීම් සහ විදේශ සංචාරකයින්ගෙන් ලැබුණු ආදායම් බොහෝ දුරට අඩුවෙලා. මේ නිසා රට දැවැන්ත ණය අර්බුදයක ගිලී තිබෙනවා. වර්තමාන රාජපක්ෂ පාලනයේම 2011 -2012 කාලයේ ලබාගත් ස්වෛරීත්ව බැඳුම්කර ණය කල්පිරෙන්නේ දැන්. 2020 ඔක්තෝබර් 04 ඩොලර් මිලියන 1000ක කල්පිරුණු බැඳුම්කර ණය ගෙව්වේ විදේශ වත්කම් සංචිතයෙනුයි. 2021 ජූලි 27 වැනිදාට තවත් ඩොලර් මිලියන 1000ක ස්වෛරීත්ව බැඳුම්කරයක් කල් පිරෙනවා. ඒක ගෙවීමට ලංකාවට ඩොලර් නැහැ. අත්‍යාවශ්‍ය ඉන්ධන, අත්‍යාවශ්‍ය ආහාර හා ඖෂධ ආනයනය කිරීමට විදෙස් සංචිතයේ ඩොලර් ඕනෑ වෙනවා. මේ නිසා ආණ්ඩුව දැන් අත ගහන්නේ මෙතෙක් විකුණන්න බැරිවූ ජාතික සම්පත් විකිණීමේ ක්‍රියාවලියටයි. ඒ අතර, ඉතාම බරපතළව තිබෙන්නේ වරාය සහ ගුවන් තොටුපළයි. ගෝලීය භූ දේශපාලනයේ ලංකාව පිහිටා තිබෙන්නේ ඉතා වැදගත් ස්ථානයක. ආර්ථික මර්මස්ථානයක. මේ අනුව ඉතාම වැදගත්වි තිබෙන්නේ අපේ රටේ වරාය සහ ගුවන් තොටුපලවල්. හම්බන්තොට වරාය සම්බන්ධයෙන් චීනය සමග කළ ගනුදෙනුවේදී අපේ රට ජාත්‍යන්තර වශයෙන් ඉතාම අපකීර්තියට පත්වුණා. ණය ගැනීමෙන් රටක් අසාර්ථක වීම පිළිබඳ උදාහරණයකට ගන්නේ මේ ගනුදෙනුවයි. චීනයෙන් ණය අරගෙන වරාය හදලා නැවත චීනයටම ලබාදුන්නා. දැන් ණයත් ආපසු අය කර ගන්නා අතර වරායත් අහිමි වෙලා. සමහර අප්‍රිකානු රටවල පාර්ලිමේන්තුවේ පවා මේ ගැන කතාවී තිබුණා. අසාර්ථක ණය උගුලක හිරවීමේ උදාහරණයක් හැටියට ශ්‍රී ලංකාව බොහෝ රටවල් විසින් පෙන්වනවා. රටක් හැටියට එවැනි පසුබිමක් තිබියදී කොළඹ වරායේ නැගෙනහිර ජැටිය විකිණීමේ සූදානමක් වෙනුවෙන් බලය ආණ්ඩුව යොදවනවා. මේක ජාතික සම්පත් විකිණීමේ පෙර ගිවිසුම් අහෝසි කරන බව කියලා බලයට ආව ආණ්ඩුවක්. චීන වරාය ගිවිසුම අහෝසි කරන බව එදා විපක්ෂයේදී කීවා. තමන්ට ඡන්දය දුන් ජනතාවගේ, වෘත්තිය සමිතිවල හඬට පිටුපාලා කටයුතු කරමින් ඉන්නවා. වරාය අධිකාරයේ ආදායම ප්‍රමාණවත් නැති නිසා, නැගෙනහිර ජැටිය සංවර්ධනය කරන්න හැකියාවක් නැති බවයි ආණ්ඩුව කියන්නේ. ආසියාවේ දැවැන්තම වරායක් හැටියට කන්ටේනර් මෙහෙයවමින් විශාල ආදායමක් ලබපු, ලාභ ලබපු මේ වරාය ඔවැනි තත්වයකට පත්වුණේ සේවකයන්ගේ වරදක් නිසා නෙමෙයි. ඒ සම්පූර්ණ වගකීම රට පාලනය කළ ආණ්ඩු විසින් බාරගන්න ඕනෑ. චීනයට කොටසක් මේ වන විටත් ලබාදීලා. තවත් කොටස් කීපයක් මීට පෙර පෞද්ගලීකරණය කළා. චීනයට කොටසක් ලබාදෙත්දිත් අපි පක්ෂයක් හැටියට විරුද්ධ වුණේ කොළඹ වරායේ ආදායම බරපතළ විදිහට බිඳවැටෙන නිසයි. රෝහිත අබේගුණවර්ධන වරාය හා නාවික ඇමතිවරයා මේ කැබිනට් පත්‍රිකාව ඉදිරිපත් කරමින් ඔවුන්ම කළ වැරදි පිළිගත්තා. කොළඹ වරායේ ණය ගෙවීමේ හැකියාව තවදුරටත් නැති බව එයින් කියනවා. වරාය අධිකාරියේ වාර්ෂික ඉපැයීම් වලින් 24.8%ක ණය පංගුවක් ගෙවන බව ඔවුන්ම කියනවා. ආසන්න වශයෙන් රුපියල් බිලියන 11ක් දේශීය වශයෙන් ණය ගෙවනවා. මේ ණය බර පැටවුණු හැටි වාර්ෂික වාර්තාවලින් පැහැදිලිව දකින්න පුළුවන්. වරායට තවත් තරගකාරී ආයතන නැහැ. ශ්‍රී ලංකා රජයට තනි අයිතියක්ව තිබුණු වරාය අධිකාරියේ කොටස් දැන් විකුණමින් යනවා. චීනයට විකුණු පර්යන්තය නිසා ආදායම අහිමිවෙලා තියෙනවා නම්, නැගෙනහිර පර්යන්තය විකුණුවාට පස්සේ ඉතිරි ටිකත් නැතිවෙනවා. මීට කලින් නැගෙනහිර ජැටිය සම්බන්ධ යෝජනාව ගෙනාවේ ජපානය, ඉන්දියාව සම්බන්ධ හවුල් සමාගමක් පිහිටුවා ශ්‍රී ලංකා රජයට 51%ක අයිතිය සහිතව ලබාදෙන බවයි. කලමනාකාරිත්වය ඒ නව සමාගම විසින් මෙහෙයවන කොන්දේසි තිබුණේ. අයිතිය ශ්‍රී ලංකාවට තබාගෙන සමාගමට ඒ ණය ගෙවීම ගැන සැලසුම් තිබුණා. අපි ඒ අවස්ථාවේත් පෙන්වා දුන්නේ ණයක් හෝ අරගෙන ග්‍රැන්ටි දොඹකර සවිකර, මෙහෙයුම් පුළුල් කර රජය යටතේ පවත්වාගෙන යන්නයි. නමුත් ඒ ආදායම් අහිමිකරගෙන මුලින් කී ජපාන-ඉන්දියානු හවුල් සමාගමක් වෙනුවට ඉන්දියාවෙන් නම් කළ ‘අදානි’ සමාගමට නැගෙනහිර ජැටිය විකුණන්න මේ කැබිනට් පත්‍රිකාවෙන් අවස්ථාව ලබාගෙන තිබෙනවා. මේ කැබිනට් පත්‍රිකාවෙන් කිසිම විවෘතභාවයක් නැතිව ඉන්දියාවේ ‘අදානි පෝර්ට් ලොජිස්ටික් ගෲප් ’ සමාගම නම්කරලාම තිබෙනවා. ඒ වගේම ‘අදානි’ සමාගම ගැන විශාල කයිවාරුවකුත් කැබිනට් පත්‍රිකාවේ දැක්වෙනවා. මේ සමාගම ඉන්දීය කන්ටේනර් මෙහෙයුම්වලින් 30%ක් සම්පූර්ණ කරන බවත්, කන්ටේනර් ටර්මිනල් 06ක් තිබෙන බවත්, ඒ නිසා ඔවුන්ට දිය යුතු බවත්, කැබිනට් පත්‍රිකාවේ දැක්වෙනවා. ඉන්දියානු සමාගමක මේ සුදුසුකම් අපේ නැගෙනහිර ජැටිය දෙන්න සුදුසුකමක් වෙන්නේ කොහොමද? ඉන්දියාවයි ශ්‍රී ලංකාවයි එක රටක් නොවේ. ශ්‍රී ලංකාව ස්වෛරී රාජ්‍යයක්. අපේ වරාය පිළිබඳ කැබිනට් ඇමතිවරයා ඉන්දියාවේ වරාය පිළිබඳ කැබිනට් ඇමතිවරයා නොවෙයි. නමුත් රෝහිත ගුණවර්ධන අමාත්‍යවරයා ‘අදානි’ සමාගම නියෝජනය කරමින් මේ ගනුදෙනුවට එන්නේ ඇයි කියලා අපි සොයා බලන්න ඕනෑ. ලංකාවේ භූ දේශපාලනය නිසා අපේ රට යටත් කිරීමේ මෙහෙයුම්වල කොටසක් මේක. මීට කලින් ඇමෙරිකානු රාජ්‍ය ලේකම්වරයා ලංකාවට ආවා. ඊට පස්සේ ඉන්දියානු ආරක්ෂක ප්‍රධානීන් ආවා. මෙතන තිබෙන්නේ වරාය සම්බන්ධයකින් එහා ගිය රට ගොදුරක් බවට පත්වීමේ හැකියාවක්. අපි අවධාරණය කරන්නේ ජාතික සම්පත් විකිණීමටත් එහා ගිය රටේ ආරක්ෂාව පිළිබඳවත් ප්‍රශ්නයක් බවට පත්වෙන බවයි. වරාය වෘත්තිය සමිති සහ සේවකයන් වරාය දියුණු කිරීමේ සංවර්ධන සැලසුම් විධායක නිලධාරීන්ගේ සංගමය විසින් ඉදිරිපත් කර තිබෙනවා. අපේ අයිතිය යටතේ විශාල වශයෙන් ආදායම් ඉපයීමේ හැකියාව තිබියදී විකුණන්න තීරණ ගැනීම ඉතාම බරපතළ තත්වයක්. කොරෝනා වසංගතය යටතේ වුණත් ජනතාව මෙය නොසලකා හැරිය නොහැකි දෙයක් හැටියට බාරගනියි කියලා අපි බලාපොරොත්තු වෙනවා. ගෝඨාභය රාජපක්ෂ ආණ්ඩුව විකිණීමේ ක්‍රියාවලිය අරඹන පළමු පියවර මේ වරාය මේ වරාය විකිණීමයි. ඊට පස්සේ ත්‍රිකුණාමලයේ තෙල් ටැංකි ටික, පුල්මුඩෙයි ඛනිජ වැලි නිධිය, එප්පාවල පොස්පේට් නිධිය සහ දැනට ඉතිරිවෙලා තිබෙන ආර්ථික වශයෙන් වැදගත් සියලුම සම්පත් විකිණීමේ කටයුත්තට ආණ්ඩුව අත ගහනවා. මීට විරුද්ධව එකතු විය හැකි සියලු ප්‍රගතිශීලි බලවේග නිහඬ නොවිය යුතුයි. නැගෙනහිර ජැටිය වගේම ගාලු වරායට අයත් ඉඩම් විකිණීමටත් මේ වන විට සූදානම් වෙනවා. ඒ නිසා දේශප්‍රේමී ජනතාව මේ තීන්දුව අකුළා ගන්නා හැටියට බල කරන්න ඕනෑ. ඒ සඳහා අපට පක්ෂයක් ලෙස කළ හැකි සියලු ක්‍රියාමාර්ගවලට යනවා. මේ මංකොල්ලයට එරෙහිව, ජාත්‍යන්තර භූ දේශපාලනයේ රට අනාරක්ෂිත කරන වෑයමට එරෙහිව පෙළගැහෙන්න කියලා අපි ජනතාවට ආරාධනා කරනවා.” ශ්‍රී ලංකා වරාය අධිකාරිය ඉතුරු වෙන්නේ නැගෙනහිර ජැටිය බේරා ගත්තොත් විතරයි ජනතා විමුක්ති පෙරමුණේ මධ්‍යම කාරක සභික – වසන්ත සමරසිංහ මහතා “ජාතික සම්පත් විකුණන්නේ නැති බව කියමින් බලයට ආව රාජපක්ෂවරුන් අද හැල්මේ විකිණීම පටන්ගෙන තිබෙනවා. කොළඹ වරාය නැගෙනහිර ජැටිය විකිණීමට අමතරව ගාලු වරායේ ඉඩම් අවුරුදු 35ක් බදුදීමට මැනුම් කටයුතු කරනවා. ගාල්ල පොලිස් බැරැක්කය ඇතුළු ඉඩම් අවුරුදු 99කට බදු දෙන්න මැනුම් කටයුතු කරනවා. ත්‍රිකුණාමලයේ තෙල් ටැංකි ටික ෂධක්‍ සමාගම බලහත්කාරයෙන් තියාගන්න ඉඩ ඇරලා. ආණ්ඩුව තමන්ගේ ආර්ථික ප්‍රතිපත්තිය බවට පත්කරගෙන තිබෙන්නේ සුපුරුදු ලෙසම මහජන දේපොළ විකිණීමයි. ඔවුන් ජනතාවට කියන්නේ පුළුවන් නම් හොයාගෙන කාපල්ලා, අපි විකුණන් කනවා කියලයි. ආණ්ඩුවේ අද ප්‍රතිපත්තිය මේකයි. අපි ජනතාවට කියන්නේ ආණ්ඩුව ගෙනයන මේ ප්‍රතිපත්තියට ඉඩ දුන්නොත් දරුවන්ගේ අනාගතයට කිසිම දෙයක් නැතිවෙන බවයි. කොළඹ වරාය ආසියාවේ ප්‍රධාන වරාය අතරින් එකක්. ඒක ලෝකයේ 22වැනි ප්‍රධාන වරාය. භූගෝලීය පිහිටීම අතින් ගත්තාම සේද මාවතේ තිබෙන වැදගත් වරායක්. වරාය අධිකාරියට අයිති වරායන් 07ක් අපේ රටට තිබෙනවා. කොළඹ, ගාල්ල, ත්‍රිකුණාමලය, හම්බන්තොට, පේදුරුතුඩුව, ඔලුවිල්, සහ කන්කසන්තුරේ වරායන්. මින් කන්කසන්තුරේ, පේදුරු තුඩුව, ඔල්විල් වරායන් අක්‍රීයයි. ඒ වරායන් සංවර්ධනය කරන්න කියලා ඉල්ලන්නේ නැතිව කොළඹ වරායටම එන්නේ ඇයි? මේ වෙනකොටත් වරාය අධිකාරියෙන් පවත්වාගෙන යන තැනක් විකුණන්න හදන්නේ ඇයි? ලෝකයේ ප්‍රවාහන සේවා කුඩා නැව්වල සිට විශාල නැව් දක්වා පරිවර්තනය වෙලා. දැන් එන්නේ කන්ටේනර් 20,000කට වඩා ගෙන යා හැකි විශාල නැව්. ඒ නැව් එන්නේ ගැඹුරු වරායවලට විතරයි. කොළඹ වරායට අයිති ජැටිවලට එන්න බැරි නැව් 374ක් ක්‍ෂක්‍ඔ ජැටියට ගිහින් තිබෙනවා. මේ ජැටිය මීටර් 18ක් ගැඹුරයි. දැන් විකුණන්න යන නැගෙනහිර ජැටියත් මීටර් 18ක් ගැඹුරුයි. මේ නිසා විශාල නැව් ගෙන්වා ගැනීමේ හැකියාව තිබෙනවා. නමුත් ආණ්ඩුව විකිණීමේ ක්‍රියාමාර්ග ඉලක්ක කර ගත්ත කැබිනට් පත්‍රිකා තමයි දාන්නේ. 2019 මැයි මාසයේ කැබිනට් පත්‍රිකාවක් දාලා රනිල්-මෛත්‍රී ආණ්ඩුව අවබෝධතා ගිවිසුමක් අත්සන් කළා. ඊට පස්සේ මේ ආණ්ඩුවෙන් 2020 ජූනි මාසේ 20 වැනිදා ජොන්ස්ටන් ප්‍රනාන්දු ඇමතිවරයා කැබිනට් පත්‍රිකාවක් දානවා. රනිල්-මෛත්‍රි පාලන කාලයේ ඇති කරගත් අවබෝධතා ගිවිසුම අනුව ඉස්සරහට යන්න ගෙනා කැබිනට් පත්‍රිකාවක් ඒක. ඊට පස්සේ පසුගිය ඔක්තෝබර් 22 වැනිදා රෝහිත අබේගුණවර්ධන දැම්ම කැබිනට් පත්‍රිකාවෙන් යෝජනා කළ ඉන්දීය – ජපන් හවුල් සමාගමෙන් ණය ගන්න බැරි බව දැන් කියනවා. පසුගිය නොවැම්බර් මාසේ 09 වැනිදා රෝහිත අබේගුණවර්ධන ඇමතිවරයා කැබිනට් පත්‍රිකාවක් අනුමත කරගෙන කමිටුවක් පත්කරනවා. කමිටුවේ අරමුණ නැගෙනහිර ජැටිය 85%ක අයිතිය ඉන්දියානු ‘අදානි’ සමාගමට දීම. නමුත් මේවා නාමික දේවල් විතරයි. මහින්ද රාජපක්ෂ ජනාධිපතිවරයාගේ කාලයේ ක්‍ෂක්‍ඔ ජැටිය විවෘත කරන්න ගිය වෙලාවේ අපේ රටේ ජාතික කොඩිය දාන්න දුන්නේ නැහැ. 1999 දී නැව් සමාගම් 38 ක් ලෝකයේ ප්‍රවාහන කටයුතුවල නිරතව සිටියා. දැන් තිබෙන්නේ නැව් සමාගම් 08යි. මේ අනුව විශාල නැව්වලට එන්න පුළුවන් ගැඹුරින් වැඩි ජැටි තියෙන වරායවලට විතරයි ආර්ථික වටිනාකම් තිබෙන්නේ. නැගෙනහිර ජැටිය කියන්නේ ශ්‍රී ලංකා වරාය අධිකාරියට අයිති සල්ලි උල්පතක්. ඒ නිසා වරාය ඉංජිනේරුවන් ඇතුළු සියලු දෙනා මේක වරාය අධිකාරියෙන් කරගෙන යන්න යෝජනා ඉදිරිපත් කළා. දොඹකර 03ක් නැගෙනහිර ජැටියේ හයිකරලා දැන් මෙහෙයුම් කරගෙන යනවා. ආදායම් ලැබෙනවා. වරාය අධිකාරිය මේ ජැටියේ සංවර්ධනය සඳහා දැනට ඩොලර් මිලියන 80කට වඩා ආයෝජනය කර තිබෙනවා. තව ඩොලර් මිලියන 400ක් ආයෝජනය කළොත් මේ නැගෙනහිර ජැටිය අති විශේෂ වටිනාකමක් සහිත ජැටියක් බවට පත්වෙනවා. වසරකට කන්ටේනර් මිලියන 03ක් මෙහෙයවමින් ඩොලර් මිලියන 250කට වැඩි ආදායමක් උපයන්න පුළුවන්. එහෙම නම් වසර 06ක් 07ක් යන කොට සමස්ත ජැටිය හදන්න ගිය ණය මුදල පියවලා භාණ්ඩාගාරයට මුදල් එකතු කරන්න පුළුවන්. එහෙම තැනක් තමයි අද ඉන්දියාවට දොළ පිදේනියක් හැටියට පුදන්න යන්නේ. අපි ජනතාවගේ අවධානයට යොමු කරන්නේ සල්ලි හොයන්න පුළුවන් තැන් විකිණීමට ආණ්ඩුව ගෙනයන ක්‍රියාමාර්ග ගැන අවදිවෙන්න කියලා. 1505 පෘතුගීසින් ආව තැන ඉඳලා කොළඹ වරාය ජාත්‍යන්තරව පිළිගත් තත්වයට පත් වුණා. එතැන ඉඳලාම ආර්ථික මර්මස්ථානයක් බවට වර්ධනය වුණා. චිනය, ඉන්දියාව, ජපානය, වගේ රටවල් එන්නේ ආර්ථික මර්මස්ථානයේ වටිනාකම දන්න නිසයි. ඒක නොදන්න ඔලමොට්ටල කැබිනට් මණ්ඩලය විකුණන්න යනවා. මේ හමුවේ නිහඬව ඉන්න එපා කියලා අපි ජනතාවට කියනවා. රටට අයිති සම්පත් එකින් එක විකුණමින් යනවා. කොළඹ වරායේ විකුණන්න තිබෙන නැගෙනහිර ජැටියත් බටහිර ජැටියත් හැදුවා නම් එයින් ලැබෙන ලාභයෙන් හම්බන්තොට හදන්න තිබුණා. නමුත් දැන් හම්බන්තොට, චීනයට වරායක් තියෙනවා. අපිට ලොකු ණය බරක් තියෙනවා. ඒකම තමයි මේ ආණ්ඩුවත් කරගෙන යන්නේ. ආයෝජකයෝ හොයනවා කියලා ආණ්ඩුව කරන්නේ මේ සම්පත් විකුණලා තමන්ට ලැබෙන කොමිස් කුට්ටිය ගන්න එක. ගෝඨාභය රාජපක්ෂ සම්පත් විකුණන්නේ නැහැ කියලා බලය අරගෙන ඔහුගේ මූලිකත්වයෙන් රැස්වන කැබිනට් මණ්ඩලයේදී විකිණීමේ කැබිනට් පත්‍රිකා සම්මත කරනවා. මේ අපරාධ කරන්න එපා. මහා භාණ්ඩාගාරයට බරක් නැති රටට ආදායම් ලැබෙන තැන් විකුණන්න එපා. බිලියන ගණනක් පාඩු ලබන ආයතන මේ රටේ ජනතාව පිට පටවලා තියෙනවා. එහෙම තියෙද්දී ලාභ ලබන තැන් විකුණන්න හදන්නේ ඇයි ? පාඩු ලබන ආයතන පවා එම තත්වයෙන් මුදා ගන්න ඕනෑ. ලෝකයේ රටවල් තමන්ගේ ආර්ථිකයන් ශක්තිමත් කරගන්න කටය්තු කරද්දී, අපේ රටේ පාලකයෝ සියලු වත්කම් අත්හරිමින් ඉන්නවා. ශ්‍රී ලංකා වරාය අධිකාරිය ඉතුරු වෙන්නේ නැගෙනහිර ජැටිය බේරා ගත්තොත් විතරයි. මේ ජැටිය රැක ගන්න බැරිවුණොත් වරාය අධිකාරිය කුලී ටිකක් එකතු කර ගන්න බෝඞ් එකක් විතරක් වෙනවා. නැගෙනහිර ජැටිය වරාය අධිකාරිය පවතින්න අත්‍යාවශ්‍ය සාධකයක්. මේ ජැටිය සංවර්ධනය කර ගත්තොත් බටහිර ජැටියත් හදලා ක්‍ෂක්‍ඔ ජැටියටත් වඩා බහාලුම් මෙහෙයවීමේ හැකියාව අත්කර ගන්න පුළුවන්. රටට ආදායම් උපයන වරාය අධිකාරියේ ආදායම් උපයන මේ තත්වය නැතිවුණොත් වරාය සේවකයන්ගේ රැකියාවත් අහිමි වෙනවා. ආණ්ඩුව කරන්න හදන්නේ ඒක. 2020 ඔක්තෝබර් මසයේ 04 වැනිදා වෙන කල් වරාය අධිකාරිය ඇතුළේ කොරෝනා රෝගීන් හිටියේ නැහැ. ඊට පස්සේ කොරෝනා රෝගීන් හමුවෙනවා. කොරෝනා මර්දන ක්‍රියාමාර්ග ගන්න කියලා වෘත්තීය සමිති දිගටම ඉල්ලම් කළා. දැන් රෝගීන් 200ක් විතර ඉන්නවා. ඒ නිසා ආණ්ඩුව අද සේවකයන්ගෙන් 50%යි වරාය ඇතුළට ගේන්නේ. මේ හැමදේම කරන්නේ වරාය විකිණීම ඉලක්ක කරගෙනයි. දැන් සේවකයෝ කොරෝනා පස්සේ දුවනවා. ආණ්ඩුව වරාය විකිණීම පස්සේ දුවනවා. විකුණන්නෙ නැහැ කියපු ජාතික සම්පත් මේ විදිහට විකුණමින් ඉන්න බව අපි ජනතාවට කියනවා. ඊට විරුද්ධව එකතු වීම අත්‍යාවශ්‍ය වෙනවා. ධන උල්පතක් වුණු නැගෙනහිර ජැටිය මේ විදිහට අත්තනෝමතිකව විකුණනවා නම්, ඉතුරු ඒවා ගැන කල්පනා කරන්න දෙයක් නැහැ. වෙහෙර ගිල්ල යකාට අග්ගලාව කජ්ජක්ද කීවා වගේ නැගෙනහිර ජැටිය විකුණන්න තීරණ ගත්ත ආණ්ඩුව අනෙක් සම්පත් විකුණන්න තීරණ ගන්නේ මෙහෙම නොවෙයි. ආණ්ඩුව ගෙන එන මේ විකිණීමේ ක්‍රියාවලිය පරද්දන්න පෙළගැහෙන්න කියලා අපි ජනතාවට කියනවා. ඒ වෙනුවෙන් ඔබට කළ හැකි සියලු දේ කරන්න, හඬ නඟන්න කියලා අපි මේ රටේ ජනතාවගෙන් ඉල්ලා සිටිනවා.”", "URL": "https://lankatruth.com/si/?p=103490", "Category": "පුවත්", "Parent URL": null}