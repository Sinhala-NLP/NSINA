{"Source": "Lankatruth", "Timestamp": "September 25, 2017", "Headline": "හිටපු නාවික හමුදා මාධ්‍ය ප්‍රකාශක ඇතුළු 06ක් යළි රක්ෂිත බන්ධනාගාරයට", "News Content": "2008 වසරේදී කොළඹදී සුදු වෑන් භාවිත කරමින් තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී දසනායක මහතා ඇතුළු නිලධාරීන් 06 දෙනා යළි රක්ෂිත බන්ධනාගාර ගත කර තිබේ. ඔවුන් ඔක්තෝබර් මස 09 වන දින දක්වා රක්ෂිත බන්ධනාගාර ගත කරන ලෙස කොටුව මහේස්ත්‍රාත් ලංකා ජයරත්න මෙනවිය අද (25) නියෝග කර ඇත. ඩී.කේ.පී දසනායක මහතා අද පළමු වරට විවෘත අධිකරණයේ පෙනී සිට ඇති අතර ඔහු අදිකරණය වෙත පැමිණ ඇත්තේ රෝද පුටුවකිනි. අපරාධ පරීක්ෂණ දෙපාර්තමේන්තුව අද දිනයේ අධිකරණය හමුවේ පවසා ඇත්තේ තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් තවත් නාවික හමුදා නිලධාරීන් 25 දෙනෙකුගෙන් ප්‍රකාශ සටහන් කරගෙන ඇති බවත් එම ප්‍රකාශවලට අදාළ වාර්තා ලබන නඩු විභාගයේදී අධිකරණය වෙත ඉදිරිපත් කරන බවත් ය.", "URL": "https://lankatruth.com/si/?p=41510", "Category": "පුවත්", "Parent URL": null}