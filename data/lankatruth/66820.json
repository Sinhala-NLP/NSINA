{"Source": "Lankatruth", "Timestamp": "January 22, 2019", "Headline": "රාජ්‍ය සේවාවන් 18ක විධායක නිලධාරීන් දැවැන්ත වෘත්තීය ක්‍රියාමාර්ගයකට සැරසේ", "News Content": "ඉදිරි සති දෙකක කාලය තුළ රජයේ විධායක නිලධාරීන්ගේ වැටුප් විශමතාවයට ආණ්ඩුව පැහැදිලි පිළිතුරක් ලබා නොදෙන්නේ නම් ඉතිහාසයේ දැවැන්තම වෘත්තීය ක්‍රියාමාර්ගය ගැනීමට තමන් සූදානම් බව රජයේ විධායක නිලධාරීන්ගේ ඒකාබද්ධ කමිටුව පවසයි. ආණ්ඩුවට අනතුරු අඟවමින් ඔවුන් පවසා සිටියේ වෛද්‍යවරුන්, ඉංජිනේරුවන්, විගණන නිලධාරීන්, දේශීය ආදායම් නිලධාරීන් ඇතුළු රාජ්‍ය සේවාවන් 18ක විධායක නිලධාරීන් 35,000 කට අධික ප්‍රමාණයක් මෙම වෘත්තීය ක්‍රියාමාර්ගයේ නිරතවීමට සූදානම් බවයි. රජයේ විධායක නිලධාරීන්ගේ ඒකාබද්ධ කමිටුවේ සභාපති වෛද්‍ය නිමල් කරුණාසිරි මහතා අද( 22) කොළඹ පැවති මාධ්‍ය හමුවක් අමතමින් මේ බව පැවසීය. රාජ්‍ය සේවක වැටුප් සම්බන්ධ ගැටලු විසඳීමට පත්කළ කමිටු වාර්තාව ජනාධිපති මෛත්‍රිපාල සිරිසේන මහතා වෙත භාරදී මේ වනවිට මාස 3කට අධික කාලයක් ගතව ඇතත් මෙතෙක් එම වාර්තා සඟවා තබාගෙන ඇති බවත් වැටුප් විශමතා සම්බන්ධව පවතින ගැටලු විසඳන ලෙස මුදල් ඇමතිවරයා සහ අගමැතිවරයා ඇතුලු වගකිවයුතු පාර්ශව දැනුවත් කළද මෙතෙක් ඔවුන් පැහැදිලි විසඳුමක් ඉදිරිපත් කර නොමැති බවත් මාධ්‍ය හමුව අමතා වෛද්‍ය නිමල් කරුණාසිරි මහතා පැවසීය. එසේම ජනවාරි මස පළමුවැනිදා සිට රාජ්‍ය සේවකයන්ගේ මූලික වැටුප රුපියල් 2500 සිට රුපියල් 10,000 දක්වා වැඩිකර ඇතැයි රජය ගෙනයන ප්‍රකාශ අසත්‍ය බවත් ඉදිරි සති දෙකක කාලය තුළදී වහාම තම ගැටලුවලට පිළිතුරු ලබාදෙන ලෙසත් රජයේ විධායක නිලධාරීන්ගේ ඒකාබද්ධ කමිටුව පවසයි.", "URL": "https://lankatruth.com/si/?p=66820", "Category": "පුවත්", "Parent URL": null}