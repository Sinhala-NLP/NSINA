{"Source": "Lankatruth", "Timestamp": "September 3, 2017", "Headline": "මැයි – ජූලි කාර්තුවේ මහින්ද පාර්ලිමේන්තු ගොස් ඇත්තේ සිව්වරයි", "News Content": "පාර්ලිමේන්තුවේ සැසිවාරවලට පැමිණීමේදී 2017 වසරේ මැයි – ජූලි කාර්තුවේ පැවති සැසිවාර 21න් ඒ සියල්ලටම සහභාගී වී ඇත්තේ කතා නායක කරූ ජයසූරිය මහතා ඇතුළු මන්ත්‍රීවරු 14දෙනෙකු පමණක් බවත් මහින්ද පිලේ නායක මහින්ද රාජපක්ෂ ඇතුළු මන්ත්‍රීවරු 07 දෙනෙකු සහභාගීවී ඇත්තේ සැසිවාර 04කට පමණක් බවත් manthri.lk වෙබ්අඩවිය සඳහන් කරයි. ජනතා ප්‍රශ්න පිළිබඳව පුළුල් සාකච්ඡාවක් සිදුකෙරෙන සහ නීති සම්පාදනය වන මෙන්ම ජනතා මුදල් පිළිබඳව තීන්දු තීරණ ගන්නා ස්ථානය ලෙස පාර්ලිමේන්තු සැසිවාරවලට මහජන නියෝජිතයන්ගේ පැමිණීම පිළිබඳව අනාවරණය කිරීම සිදුකළ යුතු බවට සියලුම මන්ත්‍රීවරුන් ඒකමතිකව ගත් තීරණය හේතුවෙන් 2017 මැයි – ජූලි කාර්තුව පිළිබඳව සිදුකළ සමීක්ෂණයකින් පසු එම වෙබ්අඩවිය විසින් අදාළ දත්ත ප්‍රසිද්ධ කර තිබේ. සැසිවාරයන් 05ක් හෝ ඊට අඩුවෙන් සහභාගී වී ඇති මන්ත්‍රීවරුන් සංඛ්‍යාව 18කි. එම මන්ත්‍රීවරු 18 දෙනා අතර ආර්මුගන් තොන්ඩමන් මහතා සහභාගී වී ඇත්තේ එක් සැසිවාරයකට පමණි. එමෙන්ම උසස් අධ්‍යාපන රාජ්‍ය අමාත්‍ය මොහාන් ලාල් ග්‍රේරු මහතා සහ රත්නපුර දිස්ත්‍රික් පාර්ලිමේන්තු මන්ත්‍රී ප්‍රේමලාල් ජයසේකර මහතා සහභාගී වී ඇත්තේ සැසිවාර දෙකක් සඳහා පමණි. කඳුරට නව ගම්මාන, යටිතල පහසුකම් හා ප්‍රජා සංවර්ධන අමාත්‍යතුමා පලනී දිගම්බර්න්, සංචාරක සංවර්ධන හා ක්‍රිස්තියානි ආගමික කටයුතු නියෝජ්‍ය අමාත්‍ය අරුන්දික ප්‍රනාන්දු, කෘෂිකර්ම අමාත්‍ය දුමින්ද දිසානායක, විශ්‍රාමික ජනාධිපති, කුරුණෑගල දිස්ත්‍රික් පාර්ලිමේන්තු මන්ත්‍රී මහින්ද රාජපක්ෂ, පත්කල මන්ත්‍රී මොහාන් ප්‍රියදර්ශන ද සිල්වා (එජනිස), මහනුවර දිස්ත්‍රික් මන්ත්‍රී දිලුම් අමුණුගම (එජනිස), පොලොන්නරුව දිස්ත්‍රික් මන්ත්‍රී රොෂාන් රණසිංහ (එජනිස) යන මන්ත්‍රීවරු සහභාගීවී ඇත්තේ මුළු සැසිවාර් 21න් 04ක් සඳහා පමණි. එමෙන් ගම්පහ දිස්ත්‍රික් මන්ත්‍රී චතුර සේනාරත්න (එජාප), කුරුණෑගල දිස්ත්‍රික් මන්ත්‍රී ජොන්ස්ටන් ප්‍රනාන්දු (එජනිස), ක්‍රීඩා නියෝජ්‍ය අමාත්‍ය මොහොමඩ් හරීස්, ගාල්ල දිස්ත්‍රික් මන්ත්‍රී ගීතා කුමාරසිංහ (එජනිස), වරාය හා නාවික කටයුතු නියෝජ්‍ය අමාත්‍ය නිශාන්ත මුතුහෙට්ටිගම, මඩකලපුව දිස්ත්‍රික් මන්ත්‍රී සතාසිවම් වියලේන්ද්‍ර‍න් (දෙමල ජාතික සන්ධානය), වන්නි දිස්ත්‍රික් මන්ත්‍රී එස්. සිවමෝහන් (දෙමල ජාතික සන්ධානය), අභ්‍යන්තර කටයුතු, වයඹ සංවර්ධන හා සංස්කෘතික කටයුතු නියෝජ්‍ය අමාත්‍ය පාලිත තෙවරප්පෙරුම යන අය සහභාගී වී ඇත්තේ සැසිවාර 05ක් සඳහා පමණි. තවත් මන්ත්‍රීවරු 43දෙනෙකු සැසිවාර 06ත් 11ත් අතර ප්‍රමාණයකටත්, තවත් 74 දෙනෙකු 11ත් 16ත් අතර ප්‍රමාණයකටත් සහභාගී වී ඇති අරත තවත් මන්ත්‍රීවරු 90දෙනෙකු 16ත් 21ත් අතර සැසිවාර ප්‍රමාණයකට සහභාගී වී තිබේ.", "URL": "https://lankatruth.com/si/?p=40335", "Category": "පුවත්", "Parent URL": null}