{"Source": "Lankatruth", "Timestamp": "January 28, 2020", "Headline": "රාජ්‍ය අමාත්‍ය විමලවීර සහ දිනේෂ්ගේ ගෝලයෝ ගැටෙති අයෙක් රෝහලේ- ඩිෆෙන්ඩරයක් සමග දෙදෙනෙක් අත්අඩංගුවට", "News Content": "ශ්‍රී ලංකා පොදුජන පෙරමුණ සමග කටයුතු කරන රාජ්‍ය අමාත්‍ය විමලවීර දිසානායක මහතා සහ දිනේෂ් ගුණවර්ධන අමාත්‍යවරයාගේ ගෝලයන් පිරිසක් අතර පසුගිය 26 වනදා මහඔය නගරයේදී ගැටුමක් හටගෙන තිබේ. එම ගැටුමෙන් එක් අයෙකු තුවාල ලබා මහඔය මූලික රෝහලට ඇතුළත් කර ඇති අතර ගැටුමට සම්බන්ධ යැයි කියන ඩිෆෙන්ඩර් රථයක් සහ එහි ගමන් ගත් දෙදෙනෙකු මහඔය පොලිසිය මගින් අත්අඩංගුවට ගෙන ඇත. මහඔය සමඟිපුර ප‍්‍රදේශයේදී පෙරේදා පෙරවරුවේ රැස්වීමක් පැවැත්වෙමිත් තිබූ අතරතුර රාජ්‍ය අමාත්‍ය විමලවීර දිසානායක මහතා ඇතුළු පිරිසක් අතර මෙම ගැටුම හටගෙන තිබේ. එහිදී ගල්මුල්වලින් පවා පිරි ගහගෙන ඇත. පසුව විමලවීර දිසානායක මහතාගේ පාර්ශවයත් දිනේෂ් ගුණවර්ධන මහතාගේ පාර්ෂවයත් මහඔය නගර මධ්‍යයේදී යළිත් ගැටී ඇති අතර එහිදී ගුටිබැට හුවමාරුවක්ද සිදුව තිබේ. වනජීවී රාජ්‍ය අමාත්‍ය විමලවීර දිසානායක, අම්පාර හිටපු නගරාධිපති නලින් ඉන්දික, මහඔය ප‍්‍රාදේශීය සභාවේ සභාපති ඉන්දික නිලන්ත ගුණවර්ධන යන අයද මෙම ගැටුමට සම්බන්ධ වී ඇත. කෙසේ වෙතත් මහඔය ප‍්‍රාදේශීය සභාවේ සභාපතිවරයා කරන ලද පැමිණිල්ලකට අනුව දිනේෂ් ගුණවර්ධන අමාත්‍යවරයාගේ පාර්ශ්වයට අයත් ඩිෆෙන්ඩරයක් සැකපිට පොලිස් අත්අඩංගුවට ගෙන එහි සිටි දෙදෙනෙකු පොලිස් ඇප මත මුදා හැර තිබේ. ගැටුමින් තමන්ට තුවාල සිදු වූ බව කියමින් දිනේෂ් ගුණවර්ධන අමාත්‍යවරයාගේ පාර්ෂවය නියෝජනය කළ අයෙකු මහඔය මූලික රෝහලට ඇතුළත් වී ඇත. ගැටුම සම්බන්ධයෙන් දෙපාර්ශ්වයම මහඔය පොලිසියට පැමිණිලි කර තිබේ.", "URL": "https://lankatruth.com/si/?p=89085", "Category": "පුවත්", "Parent URL": null}