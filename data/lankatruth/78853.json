{"Source": "Lankatruth", "Timestamp": "August 9, 2019", "Headline": "අධිකරණය මගහරිමින් සිටි පොහොට්ටුවේ කුරුණෑගල නගරාධිපති රක්ෂිත බන්ධනාගාරයට", "News Content": "පුද්ගල පැහැරගැනීම්, ගිනි අවි පෙන්වා මරණ තර්ජනය කිරීම් ඇතුළු ප්‍රධාන අපරාධ රැසකට සම්බන්ධ විත්තිකරුවෙකු වන අධිකරණය මගහැර විදේශගතව සිටි පොහොට්ටු පක්ෂයට බලය හිමි කුරුණෑගල නගර සභාවේ නගරාධිපති තුෂාර සංජීව විතාරන නැමැත්තා සැප්තැම්බර් මස 17වනදා තෙක් රක්ෂිත බන්ධනාගාර ගත කිරීමට කුරුණෑගල මහාධිකරණ විනිසුරු මේනකා විජේසූන්දර මහත්මිය අද (09) පෙරවරුවේ නියෝග කර තිබේ. ඒ දිගින් දිගටම අධිකරණය මග හැරීම හේතුවෙන් වරෙන්තු ලබා සිටි තුෂාර සංජීව විතාරන නැමැත්ති පොහොට්ටු පක්ෂයේ නගරාධිපතිවරයා ශ්‍රී ලංකා නීතිඥ සංගමයේ සභාපති කාලිංග ඉන්ද්‍රතිස්ස මහතා මගින් ඉදිරිපත් කළ මෝසමක් මාර්ගයෙන් අධිකරණයට ඉදිරිපත්ව ඇප ඉල්ලා සිටි අවස්ථාවේ දී ය. තුෂාර සංජීව නගරාධිපතිවරයා එක්සත් ජාතික පක්ෂයට සම්බන්ධ කුරුණෑගල දිස්ත්‍රික්කයේ නීතී ක්ෂේත්‍රයේ ඉහළම පුද්ගලයන් සමග පවා සාකච්ඡා කරමින් මෙම නඩුවේ නීතිපති ගොනුව, රට තුළ පොහොට්ටු පක්ෂයේ පාලන බලයක් එන තුරු ප්‍රමාද කිරීමටත් තැත් දරා ඇති බවට පසුගිය වසරේ මාධ්‍ය වාර්තා පල කර තිබිණි. මහින්ද රාජපක්ෂ මහතාගේ පොහොට්ටු පක්ෂය නියෝජනය කරන කුරුණෑගල නගරාධිපති තුෂාර සංජීව විතාරණ මහතාට ගිනි අවි ළඟ තබා ගැනීම, පුද්ගල පැහැරගැනීම, ගිනිඅවි පෙන්වා කුරුණෑගල මිල්ලව පදිංචි අසේල නාලක හතුරුසිංහ නැමැත්තාට මරණ තර්ජන සිදුකිරීම, ගිනි අවි පෙන්වා බිය ගන්වා යතුරුපැදියක් පැහැරගැනීම, බලහත්කාරයෙන් ලියකියවිලිවලට අත්සන් ගැනීම යන චෝදනා එල්ල වී ඇත. අධිකරණය මගහැර විදේශගතවූ කුරුණැගල නගරාධිපතිවරයා පසුගිය 28 වනදා හෝ ඒ ආසන්න දිනක යළි දිවයිනට පැමිණ තිබූ අතර ඉන් පසු ඔහු විසින් පොහොට්ටු පක්ෂයේ මැතිවරණ ප්‍රචාරක කටයුතුවල ප්‍රසිද්ධියේ නිරතවෙමින් සිටින ලදී. එහෙත් ඔහුව අත්අඩංගුවට ගැනීමට කුරුණෑගල පොලිසිය කටයුතු කර නොතිබිණි. බලයට පැමිණි වහාම තම පුද්ගලික පරිහරණය සඳහා සභාවේ මුදලින් ජගුවර් රථයක් මිලදී ගැනීමට රුපියල් දෙකෝටි පහලොස් ලක්ෂයක (රු. 25,000,000) වෙන් කරගනු ලැබුවේද මෙම නගරාධිපතිවරයා ය.", "URL": "https://lankatruth.com/si/?p=78853", "Category": "පුවත්", "Parent URL": null}