{"Source": "Lankatruth", "Timestamp": "July 23, 2019", "Headline": "කුණු ප්‍රශ්නයට උත්තර දෙන්න ඇමති නැහැ… අපි ප්‍රශ්න ඇහුවත් නැතත් ඇමති මේ ගැන පාර්ලිමේන්තුවට පිළිතුරු දියයුතුයි…", "News Content": "මේ වනවිට රට තුළ දැඩි ආන්දෝලනාත්මක තත්වයක් ඇති වී තිබෙන, බ්‍රිතාන්‍යයේ සිට අපද්‍රව්‍ය බහාලුම් මෙරටට ආනයනය කිරීම පිළිබඳව ජනතා විමුක්ති පෙරමුණේ නායක, පාර්ලිමේන්තු මන්ත්‍රී අනුර දිසානායක මහතා විසින් විමසන ලද ප්‍රශ්නයට පිළිතුරු ලබාදීම සඳහා මුදල් අමාත්‍ය මංගල සමරවීර මහතා නොපැමිණීම පිළිබඳවමීට ස්වල්ප මොහොතකට පෙර පාර්ලිමේන්තුවේදී සංවාදයක් ඇතිවිය. මෙම ප්‍රශ්නයට පිළිතුරු ලබා දෙන්නේ කවුරුන්දැයි අනුර දිසානායක මහතා විසින් ප්‍රශ්නය විමසීමට පෙර කතානායකවරයාගෙන් විමසා සිටි අවස්ථාවේ ආණ්ඩු පක්ෂයේ ප්‍රධාන සංවිධායක ගයන්ත කරුණාරත්න මහතා සඳහන් කර සිටියේ ඊට පිළිතුරු ලබා දෙන්නේ මුදල් ඇමතිවරයා බවයි. එහෙත් අමාත්‍ය මංගල සමරවීර මහතා පාර්ලිමේන්තුවට පැමිණ නොසිටි අතර මෙම පාර්ලිමේන්තු සතිය ඇතුලත ඊට පිළිතුරු ලබා දෙන බව ආණ්ඩු පක්ෂයේ ප්‍රධාන සංවිධායකවරයා සඳහන් කළේ ය. එම අවස්ථාවේ ඉතාමත් අවධාරණාත්මකව අනුර දිසානායක මහතා කතානායකවරයාට සඳහන් කර සිටියේ මෙම ආන්දෝලනාත්මක කුණු ප්‍රශ්නය පිළිබඳව තමන් පාර්ලිමේන්තුවේ ප්‍රශ්න කළත් නොකළත් ඇමතිවරයා වහාම ඒ සම්බන්ධයෙන් පාර්ලිමේන්තුවට පිළිතුරු බැඳිය යුතුව තිබෙන බවයි. තමන් පසුගිය සිකුරාදා මේ ගැන විමසා තිබියදී අද (23) දින ඊට පිළිතුරු ලබාදීමට ඇමතිවරයා කටයුතු කිරීම තුළ පෙන්නුම් කරන්නේ මෙහි විශාල කරුණු ප්‍රමාණයක් සැඟවීමට ඇති බව යැයි අනුර දිසානායක මහතා තවදුරටත් අවධාරණය කළේ ය. ඇමතිවරු නිසි අවස්ථාවේ පිළිතුරු ලබාදීමට නොපැමිණීමේ මෙම තත්වය පිළිබඳව තමන් ඇමතිවරුන්ට අවධාරණය කර ඇති බවත් එම ප්‍රශ්න සඳහා වහාම පිළිතුරු ලබා දෙන ලෙස ලිඛිතව දන්වා ඇති බවත් කතානායක කරූ ජයසූරිය මහතා අනුර දිසානායක මහතාට සඳහන් කළේය. එහිදී අද (23) දින අනුර දිසානායක මහතා විමසන ලද ස්ථාවර නියෝග 27/2 යටතේ ප‍්‍රශ්නය… නීතියේ සිදුරකින් රිංඟා අපද්‍රව්‍ය අඩංගු බහාලුම් සිය ගණනක් මෙරටට ආනයනය කර ඇති බවට වන පුවත් හේතුවෙන් පැනනැගී ඇති ගැටලූකාරී තත්වය පිළිබඳව මෙම සභාවේ අවධානය යොමු කරනු කැමැත්තෙමි. අපද්‍රව්‍ය අඩංගු බහලුම් සිය ගණනක් බ්‍රිතාන්‍යයෙන් ආනයනය කර ඇති බවටත් කුමන හෝ අවස්ථාවක එම අපද්‍රව්‍ය මෙරට පරිසරයට මුදාහැරීමට ඉඩ ඇති බවටත් එලෙස අපද්‍රව්‍ය මෙරටට ගෙන්වා ඇත්තේ ඒ සඳහා ඉඩකඩ ලබා දුන් ගැසට් නිවේදනයක් මගින් බවටත් තොරතුරු වාර්තා වනවා. වාර්තා වන අන්දමට අපද්‍රව්‍ය අඩංගු බහලූම් 225කට ආසන්න ප‍්‍රමාණයක් මෙරටට ගෙන්වා ඇති අතර බහාලුම් 102ක් පමණ වරාය තුළදී රේගු අත්අඩංගුවට පත්වී තිබෙනවා. කෙසේ වුවද මේ වන විටත් ආනයනය කළ තොගයෙන් බහාලුම් 120ක් පමණ වරායෙන් මුදාගෙන කටුනායක වෙළඳ කලාපය තුළ ගබඩා කර තිබෙන බවටද වාර්තා වනවා. මධ්‍යම පරිසර අධිකාරියේ නිලධාරීන් පිරිසක් ජූලි 17වැනි දින එම ස්ථානයට ගොස් ඇති අතර ගොඩගසා ඇති අපද්‍රව්‍යවලින් යම් බහලුම් ප‍්‍රමාණයක් මේ වන විටත් ප‍්‍රති අපනයනය කර ඇති බවත් ඉතිරි අපද්‍රව්‍යද ප‍්‍රති අපනයනය කිරීමට පියවර ගන්නා බවත් ප‍්‍රකාශ කර තිබෙනවා. කෙසේ වුවද මෙම නිලධාරීන් විසින් ඉදිරිපත් කරන්නේ අපද්‍රව්‍ය මෙරටට ගෙන්වූ ජාවාරම්කරුවන් විසින් ලබාදෙන තොරතුරු මිස ඔවුන් අධීක්ෂණය කර ලබා ගත් ඒවා නොවන බවට චෝදනා ඉදිරිපත් වනවා. එබැවින් සැබෑවටම ආනයනය කළ ප‍්‍රමාණය හා ප‍්‍රතිඅපනයනය කළ ප‍්‍රමාණය පිළිබඳ තොරතුරු ලැබී නොමැති බැවින් ගැටලුකාරී තත්වයක් පවතිනවා. අනාවරණය වන අන්දමට මේ වනවිටද ගොඩබාන ලද අපද්‍රව්‍යවලින් සැලකිය යුතු ප‍්‍රමාණයක් පරීක්ෂාවෙන් බැහැරවී රට තුළට පැමිණ ඇති අතර ඉතිරි ඒවාද සූක්ෂම ලෙස එසේ බැහැර කරනු ලැබීමට ඉඩ තිබෙනවා. මෙවැනි තත්වයක් ඇති වුවහොත් අපේ රටේ පරිසර පද්ධතියට සිදුවිය හැකි හානිය ගණනය කළ නොහැකියි. එමෙන්ම එහි හානිදායක තත්වය ඉදිරි පරම්පරාවලටද විඳීමට සිදුවනු ඇති බවට සැකයක් නැහැ. මෙම අපද්‍රව්‍ය ආනයනය කිරීමේ ජාවාරම සඳහා අවශ්‍ය නීතිමය ඉඩකඩ සකස් වී ඇත්තේ පසුගිය ආණ්ඩුව සමයේ හිටපු ජනාධිපතිවරයාද වන මුදල් හා ක‍්‍රම සම්පාදන අමාත්‍යවරයා විසින් 2013.07.11වැනි දින නිකුත් කළ අංක 1818-30 දරන ගැසට් පත‍්‍රය මගින් බවට රේගු ආරංචි මාර්ග සඳහන් කරනවා. මේ තත්වය තුළ පැන නගින පහත ගැටලුවලට පිළිතුරු අදාළ අමාත්‍යවරයා විසින් සභාව හමුවේ තබනු ඇතැයි අපේක්ෂා කරනවා.", "URL": "https://lankatruth.com/si/?p=78031", "Category": "පුවත්", "Parent URL": null}