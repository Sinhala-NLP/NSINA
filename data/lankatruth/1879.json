{"Source": "Lankatruth", "Timestamp": "March 25, 2012", "Headline": "අපරාධ රැසකට සම්බන්ධ මන්ත්‍රීවරුන් 100ට අධික පිරිසක් පොලීසියට කොටුවේ", "News Content": "මිනිස් ඝාතන, මංකොල්ලකෑම්, සොරකම්, ස්ත්‍රී දූෂණ හා මුදල් වංචා ඇතුළු අපරාධ සම්බන්ධයෙන් මන්ත්‍රීවරුන් 100කට ආසන්න පිරිසක් ගෙවී ගිය වසරක පමණ කාලය තුළ ‍පොලිස් අත්අඩංගුවට පත්ව තිබෙන බව ‍පොලිස් දෙපාර්තමේන්තු ආරංචි මාර්ග අනාවරණය කරයි.  මෙම මන්ත්‍රීවරුන්ගෙන් වැඩි දෙනෙකු නගරසභා සහ ප්‍රාදේශීය සභා මන්ත්‍රීවරුන් බවත්, සභාපතිවරුන් සහ නගරාධිපතිවරුන්ද, විපක්ෂ නායකයන්ද සිටින බවත් එම පිරිසෙන් බහුතරය ආණ්ඩු පක්ෂයේ මන්ත්‍රීවරුන් බවත් හෙලි වේ. හොර අරක්කු ජාවාරම්, මත්කුඩු ජාවාරම් සහ කසිප්පු ජාවාරම් සම්බන්ධයෙන්ද බහුල වශයෙන් මන්ත්‍රීවරුන්ගේ නම් කියැවෙන බව ‍පොලිස් තොරතුර අනාවරණය කරයි. එසේ අත්අඩංගුවට ගැනෙන මන්ත්‍රීවරුන්ගෙන් බොහෝ දෙනෙකු ඇප මත සිටින බවත්, පාර්ලිමේන්තු මන්ත්‍රීවරුන් සහ පළාත් සභා මන්ත්‍රීවරුන් පවා අත්අඩංගුවට ගැනුණු අය අතර සිටින බවත් වාර්තා වේ. දූෂණය සහ අපරාධ සම්බන්ධයෙන් චෝදනා එල්ල වී ඇති ශ‍්‍රී ලංකා නිදහස් පක්ෂ මැති ඇමතිවරුන් පිළිබද තමන් වෙත වාර්තාවක් ලබාදෙන ලෙස එම පක්ෂ මහලේකම් අමාත්‍ය මෛත‍්‍රීපාල සිරිසේන මහතා පසුගියදා පොලිස්පතිවරයා වෙත උපදෙස් ලබාදී තිබිණු අතර විවිධ අපරාධ සම්බන්ධයෙන් චෝදනා එල්ල වී ඇති, ආසන සංවිධායකවරුන්, පළාත් සභා මන්ත‍්‍රීවරුන් සහ පළාත් පාලන මන්ත‍්‍රීවරුන් පිළිබද මෙම වාර්තාව ලබාදෙන ලෙස ඔහු වැඩිදුරටත් ඉල්ලා තිබිණි.", "URL": "https://lankatruth.com/si/?p=1879", "Category": "පුවත්", "Parent URL": null}