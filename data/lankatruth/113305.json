{"Source": "Lankatruth", "Timestamp": "March 20, 2021", "Headline": "වීරසේකරගේ කට නිසා රට අනතුරේ – ආණ්ඩුවත් බෙදේ", "News Content": "මුස්ලිම් කාන්තාවන් පළදින බුර්කාව සහ නිකාබය තහනම් කිරීමේ ගැසට් නිවේදනයට අමාත්‍ය මණ්ඩලයේ අනුමැතිය ලැබී එයට අත්සන් කළ බව මහජන ආරක්ෂක ඇමති සරත් වීරසේකර ප්‍රකාශ කිරීමත් සමග ශ්‍රී ලංකාව ජාත්‍යන්තර තලයේ දැඩි අපකීර්තියට පත්වීකොන් වෙමින් තිබෙන බව නිල වශයෙන් ආණ්ඩුව දැනුම් දී තිබේ. එක්සත් ජාතීන්ගේ මානව හිමිකම් කොමිසමේ ශ්‍රී ලංකා නිත්‍ය නියෝජිත සී.ඒ. චන්ද්‍රපේම නිල වශයෙන් ආණ්ඩුවට කරුණු දක්වා ඇත. මේ අතර ආණ්ඩුවේ අභ්‍යන්තර ආරංචි මාර්ග හෙළිකර තිබෙන්නේ අදාළ යෝජනාව සම්බන්ධයෙන් කැබිනට් මණ්ඩලයේ අනුමැතියක් ලබා දීනොමැති බවය. ඒ සම්බන්ධයෙන් කැබිනට් යෝජනාවක් පවා මෙතෙක් ඉදිරිපත් වී නැති බවත් සරත් වීරසේකර ඇමතිවරයාගේ වගකීම් විරහිත ප්‍රකාශ නිසා ආණ්ඩුවට බරපතළ අනතුරක් නිර්මාණය වන බව ඇමතිවරුන් රැසක් ජනාධිපතිවරයාට පෙන්වා දී ඇත. විදේශ ඇමති දිනේෂ් ගුණවර්ධන ප්‍රමුඛ එම ඇමතිවරුන් වීරසේකර අමාත්‍යවරයා කෙරෙහි දැඩි අප්‍රසාදය පළකර තිබේ. විශේෂයෙන්ම එක්සත් ජාතීන්ගේ මානව හිමිකම් සම්බන්ධ යෝජනාවේදී ශ්‍රී ලංකාවට පක්ෂව ඡන්දය දීමට සිටි රටවල් ගණනාවක් මේ වනවිට නිහඬ පිළිවෙතකට මාරු වී ඇති බවද පෙන්වා දීඇත. වීරසේකර ඇමතිවරයා මුල් කරගෙන රටක් බරපතළ අනතුරකට පත්වීඇතැයි ඇමතිවරුන් ජනාධිපතිවරයාට පැමිණිලි කර තිබේ.", "URL": "https://lankatruth.com/si/?p=113305", "Category": "පුවත්", "Parent URL": null}