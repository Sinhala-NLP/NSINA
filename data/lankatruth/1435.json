{"Source": "Lankatruth", "Timestamp": "February 17, 2012", "Headline": "ගාමන්ට් සේවිකාවන් නොමිලේ ප්‍රවාහනය කිරීම බිදවැටේ", "News Content": "ඇගලුම් කම්හල්වල සේවක සේවිකාවන් ප්‍රවාහනය කිරීමට යොදවා ඇති බස්රථවලට වැඩි ගාස්තු ඉල්ලා සිටීම නිසා ප්‍රශ්න කිහිපයක් පැනනැගී ඇත. වැඩි ගාස්තු ගෙවිය නොහැකි බව කම්හල් හිමියන් පවසන අතර ඇතැම් කම්හල් පවසා ඇත්තේ අමතර ගාස්තුව සේවක සේවිකාවන්ගෙන් අයකර ගන්නා ලෙසයි. තවත් කම්හල් හිමියන් පිරිසක් මේ වන විට දිනයේ වැඩමුරය පෙරවරු 7.30 සහ 3.45 අතර කාලයකට සීමා කර පොදු ප්‍රවාහන සේවාවලින් ගමන් පහසුව සලසා ගන්නා ලෙස දන්වා ඇත. සීතාවක කර්මාන්ත පුරය, කොක්ගල කර්මාන්ත පුරය, මල්වත්ත කර්මාන්ත පුරය යන ස්ථානවල මෙම තත්වය බරපතළ ලෙස පවතී. එමෙන්ම රටපුරා ව්‍යාප්තවී පවතින තනි තනි ඇගලුම් කර්මාන්තවල මගීප්‍රවාහනය කටයුතු බොහෝ සෙයින් අඩාලවී ඇත. මේ අතර කොත්මලේ මැදතැන්න වත්ත නම් ස්ථානයේ පිහිටි වීපී ස්ටර් මැනුෆැක්චරි ඇගලුම් කම්හලේ ප්‍රවාහන කටයුතු සලසන කුඩා බස්රථ හිමියන් අද (17) උදේ උද්ඝෝෂණයක නිරතවෙමින් ඉල්ලා ඇත්තේ සේවක සේවිකාවන්ගේ පඩි වැඩිකරන ලෙසයි.", "URL": "https://lankatruth.com/si/?p=1435", "Category": "පුවත්", "Parent URL": null}