{"Source": "Lankatruth", "Timestamp": "October 23, 2017", "Headline": "බැඳුම්කර කොමිසමේ කාලය දිගුවෙයි", "News Content": "ශ්‍රී ලංකා මහ බැංකුවේ වංචාසහගත බැඳුම්කර ගනුදෙනු පිළිබඳව විමර්ශනය කරන ජනාධිපති විශේෂ විමර්ශන කොමිසමේ නිල කාලය තවත් සති 06කින් දීර්ඝ කිරීමට ජනාධිපතිවරයා තීරණය කර ඇති බවද දැන ගන්නට තිබේ. මෙම කොමිසමේ නිල කාලය මේ මස 27 දායින් අවසන් වීමට නියමිතව තිබියදී තවත් සති 6ක කාලයක් දීර්ඝ කර ඇත්තේ කොමිසමේ අවසන් වාර්තාව සකස් කිරීම සඳහා බවද වාර්තා වේ. කොමිසමේ සභාපති විනිසුරු කේ.ටී චිත්‍රසිරි මහතා විසින් ජනාධිපතිවරයාගෙන් කරන ලද ඉල්ලීමකට අනුව මේ කාලය දීර්ඝ කිරීම කර ඇති බව සඳහන්ය. 2017 පෙබරවාරි මස ස්ථාපිත කරන ලද මෙම කොමිසමේ කාලය මාස තුනෙන් තුනට අවස්ථා දෙකකද කාලය දීර්ඝ කිරීමට ජනාධිපතිවරයා පියවර ගෙන තිබුණි. මේ අනුව මාස 09ක් මහබැංකු බැඳුම්කර වංචාව පිළිබඳ විමර්ශනය කළ කොමිසම දින 120ක් තුළ පුද්ගලයන් 64 දෙනෙකුගේ සාක්ෂි සටහන් කරගෙන තිබේ. මෙසේ සටහන් කර ගත් සාක්ෂි හා කොමිෂමට ලැබි ඇති ලිඛිත හා විද්‍යුත් සාක්ෂි සියල්ල පදනම් කරගෙන අවසන් වාර්තාව සැකසීම මේ වනවිට ආරම්භ කර ඇති අතර ඒ සඳහා ප්‍රමාණවත් කාලයක් අවශ්‍ය බව ජනාධිපතිවරයාට දැන්වීමෙන් පසු සති 06ක අමතර කාලයක් ලබා දීමට තීරණය කර ඇති බව වාර්තා වේ. කොමිසමේ කාලය දීර්ඝ කිරීම පිළිබඳ ජනාධිපතිවරයාගේ තීන්දුව අද (23) ප්‍රකාශයට පත් කිරීමට නියමිත බවද දැනගන්නට ඇත.", "URL": "https://lankatruth.com/si/?p=42933", "Category": "පුවත්", "Parent URL": null}