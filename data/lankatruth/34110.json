{"Source": "Lankatruth", "Timestamp": "May 11, 2017", "Headline": "ඊශ්‍රායල කඳවුරු තුළ ආහාර වර්ජනයේ නිරත සිරකරුවන්ට පලස්තීනුවන්ගේ සහාය", "News Content": "ඊශ්‍රායල අත්අඩංගුවේ පසුවන පලස්තීන වැසියන් ආරම්භ කර තිබෙන ආහාර වර්ජනයට පලස්තීන ජනතාවගෙන් ලැබෙන සහාය වේගයෙන් වර්ධනය වෙමින් පවතින බව වාර්තා වේ. ඊශ්‍රායල සිරකඳවුරු වල තිබෙන පහසුකම් රහිත පීඩාකාරී තත්වයන්ට හා නඩු පැවරීමකින් තොරව දිගුකාලයක් අත්අඩංගුවට ගෙන සිරකඳවුරු වල රඳවා තබා ගැනීමට විරෝධය පළ කරමින් මෙලෙස පලස්තීන සිරකරුවන් ආහාර වර්ජනයක් ආරම්භ කර තිබේ. පලස්තීන ජනතාව වීදි බසිමින් සිරකරුවගේ ආහාර වර්ජනයට සහාය පළකරමින් විරෝධතා පවත්වන අතර පලස්තීන අවන්හල්වල කෑම වට්ටෝරු වෙනස් කරමින් ජලය හා ලුණු පමණක් ලබා දෙමින් සිරකරුවන්ගේ විරෝධතාවයට ඔවුන්ද සහාය පළකරමින් සිටින බව වාර්තා වේ. මෙම සිරකරු වර්ජනයට සහාය පළකරමින් විරෝධතාවයේ නිරත වන පලස්තීනුවන් මර්දනය කිරීම සඳහා ඊශ්‍රායල හමුදා වෙඩි ප්‍රහාර හා කඳුළු ගෑස් ප්‍රහාරයන් එල්ල කර ඇති බවද වැඩිදුරටත් වාර්තා වේ.", "URL": "https://lankatruth.com/si/?p=34110", "Category": "විදෙස් පුවත්", "Parent URL": null}