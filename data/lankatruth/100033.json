{"Source": "Lankatruth", "Timestamp": "November 14, 2020", "Headline": "වරායට කොරෝනා තදින් බලපායි… නෞකා 15ක් වරායේ පිටත සිරවෙයි… අත්‍යාවශ්‍ය භාණ්ඩ නෞකාද ඒ අතර…", "News Content": "වරාය සේවකයින් 75කට අධික පිරිසක් කොවිඩ් – 19 වසංගතයට ගොදුරුවීමත් තවත් විශාල පිරිසක් නිරෝධායනය සහ ස්වයං නිරෝධායනයට යොමු කර තිබීමත් විශේෂයෙන් කොළඹ, ගම්පහ ඇතුළු දිස්ත්‍රික්කවල පිහිටි කොවිඩ් අධි අවධානම් කලාපවල තවත් බොහෝ සේවක පිරිසක් ජීවත් වීමත් හේතුවෙන් වරායේ කටයුතු අඩපන වී ඇති බවත් ඒ හේතුවෙන් සැලකියයුතු නෞකා තදබදයක් වරායේ දක්නට ලැබෙන බවත් වරායෙන් පිටත් නෞකා 15ක් පමණ වරාය තුළට පැමිණීමට නොහැකිව සිටින බවත් වාර්තා වේ. වරාය වාප්පු ලිපිකරුවන්ගෙන් 80%ක් පමණ දෙනා කොළඹ, ගම්පහ පදිංචිකරුවන් වන අතර වරාය සේවක නිල නිවාස 600ක් පමණ මෝදර මට්ටක්කුලිය වැනි අධි අවධානම් කලාප තුළ පිහිටා තිබීම හේතුවෙන් එම සේවකයන් රාජකාරියට කැඳවීමේ අභියෝගයකටද මේ වනවිට වරාය බලධාරීන් මුහුණ දී ඇත. මේ වනවිට වරාය මෙහෙයුම් කටයුතුවලදී ප‍්‍රමුඛ කාර්යභාරයක් පැවරෙන ග‍්‍රැන්ටි දොඹකර ක්‍රියාකරුවන් කිහිපදෙනකුටද කොවිඩ් – 19 වෛරසය ආසාදනය වී ඇති අතර ඒ හේතුවෙන් වරාය පරිශ්‍රයේ භාණ්ඩ ගොඩබෑමේ කටයුතුද අඩාල වී ඇතැයි වාර්තා වේ. මෙම ප්‍රමාදවීමේ තත්වය යටතේ වරාය තුළට පිවිස ඇති නෞකා සඳහා ප්‍රමාද ගාස්තු ගෙවීමට වරාය අධිකාරියට සිදුවන අතර වරායෙන් පිටත ඇති නෞකා සැලකියයුතු කාලයක් කොළඹ වරාය අවට නවතා තබාගැනීමෙන් පසු තවදුරටත් ප්‍රමාද වන්නේනම් තමන්ගේ ගමන් කාල සටහන අනුව සිටියයුතු ඊලඟ වරාය වෙත ගමන් කරනු ලබයි. විශේෂයෙන් මෙම නෞකාවල ඇත්තේ මෙරටට ගෙන්වනලද අත්‍යාවශ්‍ය භාණ්ඩ බව වැඩිදුරටත් වාර්තා වේ. මෙවැනි තත්වයක් අනාගතයේදී ඇතිවනු ඇති බවත් එවැනි තත්වයක් ඇතිවන්නේනම් එය ඇතිවිය හැකි ආකාරයත් ඊට පිළියම් යෙදියයුතු ආකාරයත් සඳහන් කරමින් සමස්ත ලංකා වරාය පොදුසේවක සමිතියේ නියෝජ්‍ය ප්‍රධාන ලේකම් ජී. නිරෝෂන් මහතාගේ අත්සනින් 2020.10.07වනදා කොරෝනා මර්දන කාර්ය සාධක බලකායේ ප්‍රධානී, හමුදාපති ශවේන්ද්‍ර සිල්වා මහතා ලිඛිතවද දන්වා තිබේ. එහි 04වන යෝජනාව ලෙස ඉදිරිපත් කර ඇති පැය 24 පුරා ක්‍රියාත්මක මෙහෙයුම් මධ්‍යස්ථානයක් වරාය තුළ ක්‍රියාත්මක කිරීමට අදාළ යෝජනාව ඇතුළු අනෙක් යෝජනා සම්බන්ධයෙන් කිසිදු සැලකිල්ලක් නොදක්වා මෙවා වරායේ මෙහෙයුම් කටයුතු කඩකප්පල් කිරීමට ඉදිරිපත් කළ යොජනා ලෙස සලකා ඉතා අපහාසාත්මකව කටයුතු කර ඇති වරාය අධිකාරියේ සභාපතිවරයා දැන් එනම් සමස්ත ලංකා වරාය පොදුසේවක සමිතියේ යෝජනා ඉදිරිපත් කර මාසයකට පසු තීරණය කර ඇත්තේ එවැනි පැය 24ක් පුරා ක්‍රියාත්මක කාර්ය සාධක බලකායක් පිහිටුවීමටය. එහෙත් මේ වනවිට වරාය තුළට කොවිඩි වසංගතය පැතිරගොස් වරායේ කටයුතු පවා අඩපන වන තත්වයකට පත්ව ඇති අතර මීට මාසයකට පෙර එනම් සමස්ත ලංකා වරාය පොදුසේවක සමිතියේ යෝජනා ඉදිරිපත් කළ මොහොතේම මෙම තීරණය ඇතුළු එම සාධනීය යෝජනා ක්‍රියාවට නැන්වූවෙන්ම් වරායේ තත්වය මීට වඩා යහපත් ලෙස පාලයනය කරගැනීමට හැකිව තිබිණි.", "URL": "https://lankatruth.com/si/?p=100033", "Category": "පුවත්", "Parent URL": null}