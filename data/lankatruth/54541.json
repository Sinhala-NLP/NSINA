{"Source": "Lankatruth", "Timestamp": "June 17, 2018", "Headline": "මට මහින්ද එක්ක ප්‍රශ්න ගොඩක් තියෙනවා…", "News Content": "තමන්ට මහින්ද රාජපක්ෂ මහතා සමග පුද්ගලික ප්‍රශ්න රැසක් ඇති බවත් ඒ සියල්ල පැත්තකින් තබා 2015 ජනවාරි 08වෙනිදායින් පසුව තමන් මහින්ද රාජපක්ෂ ජනාධිපතිවරයා වෙනුවෙන් පෙනී සිටි බවත් මහින්ද පිලේ මන්ත්‍රී විමල් වීරවංස මහතා සඳහන් කරයි. සතිඅන්ත පුවත්පතකට සම්මුඛ සාකච්ඡාවක් ලබාදෙමින් මේ ඔහු මේ බව සඳහන් කර ඇත. කෙසේ නමුත් ඒ සම්බන්ධයෙන් විමල් වීරවංස මහතාගෙන් මාධ්‍යවේදියා විමසන ප්‍රශ්නවලට පිළිතුරු දීමේදී පරස්පර කරුණුද මතුවේ. “පෞද්ගලික ප්‍රශ්න මත දේශපාලන තීන්දු ගන්නවානම් 2015 ජනවාරි 08න් පස්සේ මහින්ද රාජපක්ෂ හිටපු ජනාධිපතිතුමා වෙනුවෙන් පෙනී ඉන්න මට ඕනෑ වෙන්නෙත් නැහැ. එසේ පෙනී නොසිටීමට තරම් පෞද්ගලික කාරණා මට තිබුණා…” යැයි මන්ත්‍රීවරයා එම පුවත්පතට සඳහන් කරයි. ඒවා අතීතයට අයිති කරුණු යැයිද ඒත් සමග මන්ත්‍රීවරයා පවසන විට මාධ්‍යවේදිවා නැවත විමසන්නේ.. “නමුත් ඔබව හැඳින්වූණේ මහින්ද රාජපක්ෂගේ දේශපාලන ලොකු පුතා හැටියටයි?” යනුවෙනි. එවිට වීරවංස මන්ත්‍රීවරයා සඳහන් කරන්නේ “ඒකත් වෙනම කාරණයක්. ඒ නිසා මට පෞද්ගලික ප්‍රශ්න මුකුත් නැහැ…” යනුවෙනි. මාධ්‍යවේදියාගේ එක් ප්‍රශ්නයකදී තමන්ට මහින්ද රාජපක්ෂ සමග පුද්ගලික ප්‍රශ්න රැසක් ඇතැයි පවසන විමල් වීරවංස මන්ත්‍රීවරයා ඊලඟ ප්‍රශ්නයේදී පුද්ගලික ප්‍රශ්න කිසිවක් නැතැයි ප්‍රකාශ කරයි. මහින්ද රාජපක්ෂ සමග කලකට ඉහත ඉතා කිට්ටු සම්බන්ධයක් පවත්වාගෙන ගිය විමල් වීරවංස ඇතුළු කණ්ඩායම මේ වනවිට මහින්ද රාජපක්ෂ නැමති සාධකයෙන් ඉවත් වෙමින් ගෝඨාභය වටා ගොනු වෙමින් පවතින බව මෙම දෝලනය වන පිළිතුරු මගින් පෙන්නුම් කෙරේ. අතීතයේ ප්‍රශ්න දැන් වැඩක් නැතැයි කියමින් විමල් වීරවංශ මන්ත්‍රීවරයා මහින්ද සමග තමන්ට ප්‍රශ්න තිබූ බව කීමෙන් එළියට එන්නේ එම ප්‍රශ්න තමන්ගේ සිතෙහි පැසවමින් තිබෙන බව මහින්ද රාජපක්ෂ වෙත දැන්වීමක් විය හැකිය. එමෙන්ම ගෝඨාභය රාජපක්ෂ ජනාධිපති අපේක්ෂකයා කළ යුතු බව තමන් පමණක් නොව උදය ගම්මන්පිල, දිළුම් අමුණුගම, මහින්දානන්ද අළුත්ගමගේ වැනි මන්ත්‍රීවරුන්ද ප්‍රකාශ කරන බවද විමල් වීරවංස මන්ත්‍රීවරයා එම පුවත්පතට ප්‍රකාශ කර ඇත.", "URL": "https://lankatruth.com/si/?p=54541", "Category": "පුවත්", "Parent URL": null}