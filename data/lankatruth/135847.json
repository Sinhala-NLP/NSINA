{"Source": "Lankatruth", "Timestamp": "June 22, 2022", "Headline": "ලබන අවුරුද්දෙත් සුන් – අගමැති රනිල්", "News Content": "මේ වනවිට ජනතාව මුහුණ දී සිටින අතිශය අසිරූ ජීවන තත්වය ලබන වසරේදි තවත් දුෂ්කර වෙනු ඇති බව අගමැති රනිල් වික්‍රමසිංහ ඉන්දියාවේ “ද හින්දු” පුවත්පතට පවසා තිබේ.  එම පුවත්පත රනිල් වික්‍රමසිංහ සමඟ කළ සම්මුඛ සාකච්ඡාවකදී මේ බව ප්‍රකාශ කර ඇති අතර එහි සිංහල පරිවර්තනයක් අද (22) දිනමිණ පුවත්පතේ පළ කර තිබේ. ඔහු මේ බව ප්‍රකාශ කර තිබෙන්නේ “2023 දුෂ්කර වසරක් වේවි. මන්ද අපට වැඩි දියුණු කළ හැකි නමුත් ගෝලීය දළ දේශීය නිෂ්පාදිතයේ වර්ධනය දැන් 2.9% දක්වා පහත වැටිලා” යනුවෙනි.  මේ වනවිටත් ගෝඨාභය රාජපක්ෂ සහ රනිල් වික්‍රමසිංහ අනුගමනය කරමින් තිබෙන ආර්ථික ක්‍රියාමාර්ග නිසා ජන ජීවිතයත් රටේ ආර්ථිකයත් තව තවත් බිහිසුණු තත්වයට ගමන් කරමින් පවතී. අසීමිතව මුදල් අච්චු ගසමින් ණය ගැනීම නිසා රජයේ ණය බර ඉහලයාමත් විදේශ විනිමය කෙරෙහි පීඩනය තව තවත් ඇතිවීමත් රටේ ආර්ථිකයට බලපා තිබේ. දැනටමත් පවතින අධි උද්දමනය ආණ්ඩුවේ මෙම ක්‍රියාමාර්ග නිසා තව තවත් තීව්‍ර වෙමින් පවතී.  මේ අතර මෙම වසරේදී ඩොලර් මිලියන 3500ක අමතර ණය චීනයෙන් සහ ජපානයෙන් ලබා ගැනීමට ක්‍රියාකරමින් තිබෙන බව “හින්දු” පුවත්පතේ මාධ්‍යවේදීයා නගා තිබෙන ප්‍රශ්නයකින් තහවුරු වී තිබේ. ජූලි මාසයේදී අතුරු අයවැයක් ගෙන එන බව රනිල් වික්‍රමසිංහ පවසා ඇත.", "URL": "https://lankatruth.com/si/?p=135847", "Category": "පුවත්", "Parent URL": null}