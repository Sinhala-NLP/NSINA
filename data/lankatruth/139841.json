{"Source": "Lankatruth", "Timestamp": "September 27, 2022", "Headline": "ප්‍රතිව්‍යූහගත කිරීම හමුවේ සැඟවූ ණය එළියට", "News Content": "විදේශීය වශයෙන් ලබා ගෙන තිබෙන ණය ආපසු ගෙවීම සඳහා ප්‍රතිව්‍යූහගත කරන වැඩ සටහන ආරම්භ කිරීමේ සාකච්ඡාවලදී මෙතෙක් අනාවරණය නොකළ ණය පිළිබඳව හෙළි කිරීමට සිදුවී තිබේ. ජාත්‍යන්තර මාධ්‍ය වාර්තා කරන ආකාරයට මෙරට මධ්‍යම රජයේ මුලු විදේශ ණය ප්‍රමාණය මෙම වසරේ ජූනි මස අවසන් වනවිට ඩොලර් කෝටි 4,660ක් ව තිබේ. පසුගිය වසර අවසන් වනවිට එම අගය ඩොලර් කෝටි 3,720ක් ය. මහ බැංකුවේ විදේශ කටයුතු සම්බන්ධයෙන් නිල ලේඛණවලට අනුව මෙම වසර තුළදී ලබා ගෙන තිබෙන දිගු කාලීන ශුද්ධ ණය ප්‍රමාණය ඩොලර් කෝටි 144කි.  මේ අනුව පසුගිය වසර අවසානයේ සිට ජූනි මස අවසානය දක්වා මධ්‍යම රජයේ ණය වශයෙන් හෙළිකර තිබෙන දත්ත අනුව ඩොලර් කෝටි 940ක පරතරයක් ඇත. එහෙත් මහ බැංකු වාර්තාවලට අනුව මෙම වසර තුළ ලබා ගෙන ඇත්තේ ඩොලර් කෝටි 144ක් ය. මෙයින් හෙළිවන්නේ ඩොලර් කෝටි 800කට ආසන්න ණය මුදලක් සඟවා තිබුණු බවය.  මෙරට විදේශ ණය ප්‍රතිව්‍යූහගත කිරීම පිළිබඳව ජාත්‍යන්තර සංවිධාන දෙකක සහයෝගය ලබාගෙන පසුගිව 24 වෙනිදා මූලික සාකච්ඡා ආරම්භ කරනු ලැබීය. එයට ශ්‍රී ලංකා රජය වෙනුවෙන් ඉදිරිපත් කර තිබූ විදේශ ණය දත්ත අනුව ඩොලර් කෝටි 3790ක් මධ්‍යම රජය ලබා ගත් ඍජු ණය සහ ඩොලර් කෝටි 550ක් රාජ්‍ය ව්‍යවසායක ආයතනවලට රජයේ ඇප මත ලබා ගත් ණය බව හෙළිකර තිබේ.", "URL": "https://lankatruth.com/si/?p=139841", "Category": "ආර්ථික පුවත්", "Parent URL": null}