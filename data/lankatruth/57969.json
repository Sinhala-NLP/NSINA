{"Source": "Lankatruth", "Timestamp": "August 19, 2018", "Headline": "ඌව මන්ත්‍රීවරුන්ගේ රුසියා සිහිනය බොඳවේ", "News Content": "රුසියාවේ මාර්ග සංවර්ධනය අධ්‍යනය කිරීම සඳහා බව පවසමින් ඌව පළාත් සභා මන්ත්‍රීවරුන් තිස් දෙදෙනෙකු සැළසුම් කර තිබූ සංචාරය අවලංගු කර ඇති බව වාර්තා වේ. ඌව පළාත් සභාව නියෝජනය කරන මන්ත්‍රීවරුන් රුසියාවේ මාර්ග සංවර්ධනය පිළිබඳ අධ්‍යන චාරිකාවක් බව පවසා මධ්‍යම රජයෙන් මුදල් ලබාගෙන රුසියාවේ සංචාරයක නිරතවීමේ සූදානමක් පවතින බව පසුගිය දා ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා හෙලි කළේය. දැඩි දුෂ්කරතා මධ්‍යයේ ජීවිත ගත කරන ජනතාවක් වෙසෙන ඌව පළාත් සභාවේ සංවර්ධන කටයුතු රැසක් තිබියදී මන්ත්‍රීවරුන් පළාතේ සංවර්ධනය මුවාවෙන් සිදු කිරීමට යන ජනතා මුදල් නාස්තිය පිළිබඳව ඒ මහතා දැඩි විවේචනයක් එල්ල කළ අතර එම සංචාරය සඳහා ජනතා විමුක්ති පෙරමුණ නියෝජනය කරන මන්ත්‍රීවරුන් සහභාගී නොවන බවද ප්‍රකාශ කළේය. එසේම සමන්ත විද්‍යාරත්න මහතා ප්‍රකාශ කර සිටියේ මාර්ග සංවර්ධන අධ්‍යන චාරිකාවක් නම් ඒ සඳහා සුදුසුකම් ලත් කණ්ඩායමක් පමණක් එම කටයුත්තට ප්‍රමාණවත් වන බවත් සභාවේ සියළුම මන්ත්‍රීවරුන් සංචාරයේ නිරතවීම පළාත් සභාවට සහ ජනතාවට දැරිය නොහැකි වියදමක් බවත්ය. මෙම හෙලි කිරීමෙන් අනතුරුව සංවිධානය කර තිබූ සංචාරය ජනාධිපතිවරයාගේ නියෝගයෙන් නතර කර ඇති බව ඌව පළාත් සභාවේ සභා නායක මේජර් සුදර්ශන දෙනිපිටිය මහතා අද(19) ප්‍රකාශ කළේය. ඌව පළාත් සභාවේ කිසිඳු මන්ත්‍රීවරයෙකු මෙම සංචාරය සඳහා සහභාගී නොවන බවත් පළාත් සභාවේ ජ්‍යෙෂ්ඨයෙකු මෙය සංවිධානය කළ බවත් සුදර්ශන දෙනිපිටිය මහතා වැඩිදුරටත් පැවසීය.", "URL": "https://lankatruth.com/si/?p=57969", "Category": "පුවත්", "Parent URL": null}