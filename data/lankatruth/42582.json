{"Source": "Lankatruth", "Timestamp": "October 16, 2017", "Headline": "ෆොන්සේකා පන්නයට ගිය මහින්දට වාරණයක්", "News Content": "විශ්‍රාමික ජනාධිපති, පාර්ලිමේන්තු මන්ත්‍රී, මහින්ද රාජපක්‍ෂ මහතා විවිධ කටයුතුවලට සහභාගී වී පැමිණෙන අතර මාධ්‍යවේදීන් නඟන ප‍්‍රශ්නවලට පිළිතුරු දීමෙන් වැළැකී සිටින ලෙස ඔහුගේ මාධ්‍ය උපදේශකයන් විසින් වාරණ පනවා ඇති බව වාර්තා වේ. මෙම වාරණ පැනවීමට හේතු වී ඇත්තේ, ඇතැම් මාධ්‍යවේදීන් නඟන සංවාදශීලී ප‍්‍රශ්නවලට අවශ්‍ය සංයමෙන් පිළිතුරු නොදී සරත් ෆොන්සේකා මෙන් පිළිතුරු දීමට යොමු වන ප‍්‍රවණතාවක් තිබෙන බව කියැවේ. මෑත කාලයේ ජාතික රූපවාහිනිය ඇතුළු මාධ්‍ය ආයතනවලින් යොමු කරන ලද ප‍්‍රශ්නවල දී මහින්ද රාජපක්‍ෂ කුපිත වී පිළිතුරු දෙනු ලැබී ය. එවැනි තත්ත්වයක් ඇති වීම ඉදිරි මැතිවරණවලදී බරපතළ ප‍්‍රතිවිපාක අත් කර දෙනු ඇති බැවින්, මෙම වාරණයට ලක් කර ඇති බව හෙළි වේ. මහින්ද රාජපක්‍ෂ මන්ත්‍රීවරයාගේ මාධ්‍ය ඒකකයෙන් හෙළි වන්නේ මෙලෙස ඉදිරියට ගියහොත්, පසුගිය ජනාධිපතිවරණ ඡන්දයේ ප‍්‍රචාරක රැළියක දී ඔහුගේ අත ස්පර්ශ කිරීමට උත්සාහ ගන්නා ලද ආධාරකරුවකුට පහර දීමට සූදානම් වීම වැනි තත්ත්වයන් ද ඇති වීමට ඉඩ ඇති බැවින් එය වැළැක්වීමට මෙවැනි පියවරක් ගන්නා ලද බව ය.", "URL": "https://lankatruth.com/si/?p=42582", "Category": "පුවත්", "Parent URL": null}