{"Source": "Lankatruth", "Timestamp": "September 26, 2012", "Headline": "අධිකරණ කොමිසම ගැන ජනපති තීරණයක", "News Content": "සේවා අවශ්‍යතා මත අධිකරණ සේවා කොමිසම විසින් ගන්නා ලද තීරණ සම්බන්ධයෙන් විවිධ තරාතිරම්වල පුද්ගලයන්ගෙන් නොයෙක් බලපෑම් එල්ලවෙමින් පවතින බවට සඳහන් කරමින් එම කොමිසමේ ලේකම් මංජුල තිලකරත්න මහතා විසින් නිකුත් කරන ලද නිවේදනයෙන් පසු ආණ්ඩුව හා අධිකරණ සේවා කොමිෂන් සභාව අතර පවතින මත ගැටුම් උග්‍ර අතට හැරෙමින් තිබෙන බව වාර්තාවේ. ඉකුත් සඳුදා (24) ජනාධිපතිවරයාගේ ප්‍රධානත්වයෙන් කැබිනට් ඇමැතිවරු හා උපදේශකවරුන් කීප දෙනකුගේ සහභාගිත්වයෙන් පැවැති විශේෂ සාකච්ඡාවකදී මේ සම්බන්ධයෙන් යම් යම් තීරණයන්ටද එලඹ ඇති අතර එයද මෙම ගැටුම තීව්‍රකරන්නක් බව වාර්තාවේ. අධිකරණ සේවා කොමිසමේ ලේකම්වරයාගේ මේ නිවේදනයෙන් පසු අධිකරණ ක්‍ෂේත්‍රයේ විවිධ අංශ මඟින් ඉකුත් කාලවකවානුවේ කරනු ලැබ ඇති විවිධ ප්‍රකාශ හේතුවෙන් ආණ්ඩුව කෙරෙහි ජනතාව අතර වැරැදි වැටහීමක් ඇති වී තිබෙන බවත් ඒ සම්බන්ධයෙන් තවදුරටත් නිහඬව නොසිට ආණ්ඩුවක් ලෙස පිළිතුරු සැපැයිය යුතු බවත් ඇමැතිවරුන් හා උපදේශකයන් මේ සාකච්ඡාවේදී ජනාධිපතිවරයාට තරයේ කියා තිබේ. ජනාධිපතිවරයා වෙත ව්‍යවස්ථානුකූලව පැවැරී ඇති බලතලවලට අනුව චෝදනා එල්ල වී ඇති එම නිලධාරීන්ට එරෙහිව වහාම ක්‍රියාත්මක වියයුතු බවට එහිදී කැබිනට් අමාත්‍යවරුන් ජනාධිපතිවරයාගෙන් ඉල්ලා තිබේ. ඒ අනුව අදාළ සාකච්ඡාව අවසාන වී ඇත්තේ මේ කාරණය සම්බන්ධයෙන් ගතයුතු ප්‍රථම හා අවසාන ක්‍රියාමාර්ග පිළිබඳ එකඟතාවකට පැමිණීමෙන් අනතුරුවය.", "URL": "https://lankatruth.com/si/?p=4344", "Category": "පුවත්", "Parent URL": null}