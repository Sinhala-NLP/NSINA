{"Source": "Lankatruth", "Timestamp": "January 5, 2019", "Headline": "ජනපති ජාතික පාරිසරික පනතත් උල්ලංඝණය කරයි", "News Content": "ජනාධිපති මෛත්‍රිපාල සිරිසේන විසින් තමන්ට පැවරී ඇති ව්‍යවස්ථාපිත බලය ඔක්තෝබර් 26 කුමන්ත්‍රණයට පෙරද, ජාතික පාරිසරික පනත තනි කැමැත්තට සංශෝධනය කරමින් උල්ලංඝණය කර තිබේ. මුතුරාජවෙල අභයභූමියේ ආරක්ෂිත ප්‍රදේශයට අයත් අක්කර සියයකට ආසන්න භූමි ප්‍රමාණයක් නිදහස් කරමින් ජනාධිපතිවරයා පසුගිය සැප්තැම්බර් 25දා ගැසට් පත්‍රයක් නිකුත් කර ඇත. අංක 2090/11 දරන මේ ගැසට් නිවේදනය මගින් මුතුරාජවෙල ආරක්ෂිත ප්‍රදේශය සීමා කර තිබේ. ජාතික පාරිසරික පනතට අනුව මෙසේ වනජීවී රක්ෂිත ප්‍රදේශයක් සීමා කරන්නේ නම්, එය අනිවාර්‍යෙන්ම විෂය භාර ඇමතිවරයාගේ නිර්දේශ සහ වාර්තා මත සිදු විය යුතුය. එහෙත් එවකට වනජීවී විෂය භාර ඇමතිවරයා වූ සරත් ෆොන්සේකා මහතාගෙන් මේ පිළිබදව ජනාධිපතිවරයාගේ පාර්ශ්වයෙන් කිසිදු විමසීමක් සිදු කර නැත. මෙම ගැසට් නිවේදනය අතිශය රහසිගතව නිකුත් කිරීම බරපතළ ගැටළුවකි. මේ අතර මීට පෙර අභය භූමියේ අක්කර 200ක් බලහත්කාරයෙන් අල්ලාගැනීම සම්බන්ධයෙන් වනජීවි දෙපාර්තමේන්තුව මගින් නඩු පවරා ඇති ව්‍යාපාරිකයාට තවත් අක්කර 400ක් ලබාදීමට ජනාධිපතිවරයා එකග වී ඇතැයි විශ්වාස කටයුතු ආරංචි මාර්ග තහවුරු කරයි. අදාල ව්‍යාපාරිකයා විසින් මුතුරාජවෙල අභය භූමියේ ගොල්ෆ් ක්‍රීඩාංගනයක් ඇතුළු සංවර්ධන ව්‍යාපෘති රැසක් ඉදි කිරීමට සැලසුම් කර ඇත. ශාලික විමලසේන – ලංකා ඉරිදා සංග්‍රහය", "URL": "https://lankatruth.com/si/?p=66078", "Category": "පුවත්", "Parent URL": null}