{"Source": "Lankatruth", "Timestamp": "December 22, 2019", "Headline": "රනිල් – මෛත්‍රී ආණ්ඩුවේ විස්සකට පරීක්ෂණ !", "News Content": "පසුගිය රනිල් – මෛත්‍රී හවුල් ආණ්ඩු කාලයේ සිදු කරන ලද මූල්‍ය අපරාධ විස්සකට සම්බන්ධ වූවන් නීතිය ඉදිරියට ගෙන එන බව වර්තමාන ආණ්ඩුව ඉදිරිපත් කරන ලද සැලැසුම් වාර්තාවක සඳහන් කර තිබේ. ”ජාතික ප‍්‍රතිපත්ති රාමුව – රට හදන සෞභාග්‍යයේ දැක්ම’ යනුවෙන් වාර්තාව හඳුන්වා ඇත. මුදල් අමාත්‍යාංශ නිල වෙබ් අඩවියෙන් එය අන්තර්ජාලයට එක් කර තිබෙන නමුත්, කුමන අමාත්‍යාංශයක් ඒ පිළිබඳ වගකීම දරන්නේදැයි ලිඛිතව සඳහන් නොවේ. කෙසේ වෙතත්, එය ක්ෂේත‍්‍ර දහයක් යටතේ ඉදිරිපත් කර තිබේ. ‘දූෂණයෙන් තොර කාර්යක්‍ෂම පාලනයක්’ නම් ශීර්ෂය යටතේ මෙම තොරතුරු හෙළි කර තිබේ. ‘දූෂණය පිටුදැකීම’ යන ප‍්‍රතිපත්තිය යටතේ ”දේශපාලනඥයන් සහ රජයේ ඉහළ නිලධාරීන් කිසිදු ආකාරයකින් දූෂණයක් සඳහා සම්බන්ධ නොවන බවට සහතික කිරීම” යනුවෙන් හඳුන්වා තිබෙන උපායමාර්ගයට අනුව මූල්‍යමය අපරාධවලට දඬුවම් ලබා දෙන බව දක්වා තිබේ. ඊට අදාළ ක්‍රියාමාර්ගය යටතේ දක්වා තිබෙන්නේ, ”ශ්‍රී ලංකා මහ බැංකු වංචාව සහ ප‍්‍රධාන මූල්‍යමය අපරාධ 20ක් නීතිය ඉදිරියට ගෙන ඒම” යනුවෙන් දක්වා තිබේ. මෙහි දක්වා තිබෙන ‘මහ බැංකු වංචාව’ යන්න කිසිදු නිශ්චිත අර්ථයකින් සඳහන් කර නැත. මෙමඟින් එක් වංචාවක් ගැන කියැවෙන අතර, එය 2015 පෙබරවාරි මස 27 වැනි දින සිදු කරන ලද බැඳුම්කර මහා කොල්ලය ද යන්න පවා නිශ්චිත නැත. ශ්‍රී ලංකා මහ බැංකුවේ හිටපු අධිපතිවරයකු වූ අජිත් නිවාඩ් කබ්රාල් වර්තමාන අගමැතිවරයාගේ ආර්ථික උපදේශකයකු ලෙස පත්ව සිටී. ඔහු යටතේ ග්‍රීක බැඳුම්කරවල මුදල් යෙදැවීම සහ ඛනිජ තෙල් සම්බන්ධ ‘හෙජින්’ ගිවිසුම මඟින් අතිවිශාල මූල්‍ය අපරාධ සිදු කරනු ලැබී ය. මේ අතර බැඳුම්කර වෙන්දේසි කිරීමේ දී 2002 වසරේ සිට 2015 පෙබරවාරි 28 දක්වා පුළුල් වෝහාරික විගණන වාර්තාවක් විදේශ විගණකයන් තිදෙනකු විසින් ලබා දී ඇත. එම වෝහාරික විගණන වාර්තාව කෝප් කමිටුවේ විමර්ශනයට ගැනීමට දිනක් ඉතිරිව තිබිය දී පාර්ලිමේන්තුවේ සභා වාරය අවසන් කරනු ලැබී ය. මේ නිසා කෝප් කමිටුව ද අහෝසි වී ගියේ ය. ලංකා මාරසිංහ – ලංකා ඉරිදා සංග්‍රහය", "URL": "https://lankatruth.com/si/?p=87778", "Category": "පුවත්", "Parent URL": null}