{"Source": "Lankatruth", "Timestamp": "August 12, 2019", "Headline": "ආණ්ඩුවේත් විපක්ෂයේත් අලුත්ම රංගනය “ජනාධිපති අපේක්ෂකයා” – ජනතා ගැටළු අමතකයි", "News Content": "රටේ ජනතාවගේ දිනෙන් දින උග්‍රවන ප්‍රශ්න හා ගැටලුවලට විසදුම් ලබාදීමට අසමත් ආණ්ඩුව මෙන්ම විපක්ෂයද වරින්වර විවිධ නාටක කරලියට ගෙනවිත් ජනතාවේ මුලාවේ දමමින් සිටින බවත්, මේ තත්වය ජනතාව හොඳින් අවබෝධ කරගෙන ඒවාට නොරැවටිය යුතු බවත් සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා පවසයි. දඹුල්ල – අතුපරයාය ප්‍රදේශයේ පැවති මාධ්‍ය හමුවකදී රටේ පවතින දේශපාලන තත්වය පිළිබඳව අදහස් දක්වමින් නාමල් කරුණාරත්න මහතා මේ බව කියා සිටියේය. ගොවි ජනතාවගේ ගැටළු පිළිබඳව සොයා බැලීමට හා එම ගැටළු විසඳීමට අදාල ක්‍රියාමාර්ග සම්බන්ධව ආණ්ඩුව කිසිදු අවධානයක් යොමු නොකර දවසින් දවස විවිධ නාටක රංග දක්වමින් ජනතාව මුලාවට පත්කර ඇතැයි ඒ මහතා පවසයි. ආණ්ඩුවත් විපක්ෂයත් එක්ව මෙම රංගනයේ අවස්ථාවන් රඟ දක්වමින් සිටින බවත්, මුලින්ම මහා බැංකු කොල්ලය රංගනය මාස කිහිපයක් රඟ දැක්වූ බවත් පැවසීය. ඉන්පසු මත්ද්‍රව්‍ය ජාවාරම්කරුවෙකු වන මාකඳුරේ මධුෂ් රංගනය, සේනා දළඹු රංගනය, සහරාන් රංගනය, පාස්කු බෝම්බ ප්‍රහාර රංගනය, ජනාධිපතිවරයාගේ කඩු වැනීමේ සංදර්ශනය, කාන්තාවන් වඳ කරන ෂාෆිගේ රංගනය, ජනාධිපතිවරයා විසින් සිදුකල අගමැතිවරයා ඉවත්කිරීමේ රංගනය, විශ්වාශ භංග රංගනය ආදී විවිධ රඟ දැක්වීම්, වරින්වර සැලසුම් සහගතව කරලියට පැමිණි බව සදහන් කළේය. වර්තමානයේ අලුත්ම නාටකය බවට පත්ව ඇත්තේ ජනාධිපති අපේක්ෂකයා තෝරන රංගනය බවත්, වර්තමානයේ ශ්‍රී ලංකාව තුල ජනාධිපති අපේක්ෂකයකු තෝරා ගැනීම ඇමෙරිකාවේ ජනාධිපති අපේක්ෂකයා තේරීම හා සමාන තත්වයට තරඟකාරී තත්වයක් ඇති බවත් මාධ්‍ය මගින් පුළුල් ප්‍රචාරයක් ලබාදී ජනතාව නොමඟ යැවීම සිදුකෙරෙමින් පවතින බවත් ඒ මහතා කියා සිටියේය. වර්තමානයේ එක්සත් ජාතික පක්ෂය තමන්ගේ ජනාධිපති අපේක්ෂකයා පිළිබඳව සිහින මවාගෙන සිටින බවත්, බොහෝ දේශපාලන පක්ෂවල ද එකම ගැටළුව බවට පත්ව ඇත්තේ ජනාධිපති අපේක්ෂකයා කවුද යන්න බවත් ,රටේ ජාතික ප්‍රශ්නය බවට ජනධිපතිවරණ අපේක්ෂකයා කවුද යන්න පත්කර ඇති බවත් ජනතාවගේ දෛනික ජිවිතයේ ගැටළු පිළිබඳව අමතක කරවීමට සලස්වා ඇති බවද නාමල් කරුණාරත්න මහතා වැඩිදුරටත් පැවසීය.", "URL": "https://lankatruth.com/si/?p=78972", "Category": "පුවත්", "Parent URL": null}