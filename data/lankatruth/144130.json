{"Source": "Lankatruth", "Timestamp": "January 27, 2023", "Headline": "ලලිත් එල්ලාවලගේ කාර්යාලයට කුලී ගෙවා නැහැ – අජිත් පී පෙරේරාගේ සම්බන්ධයකුත් හෙළිවෙයි", "News Content": "පොහොට්ටු පක්ෂයේ කළුතර දිස්ත්‍රික්කය නියෝජනය කරන ජාතික ලයිස්තු මන්ත්‍රී ලලිත් එල්ලාවල දේශපාලන පක්ෂ කාර්යාලය ලෙස පවත්වාගෙන ගිය නාගරික සංවර්ධන අධිකාරියේ දෙමහල් ගොඩනැගිල්ලට මාස 06කින් කුලී මුදල් නොගෙවීම නිසා නාගරික සංවර්ධන අධිකාරිය විසින් එම ගොඩනැගිල්ල අත්පත් කරගෙන තිබේ. මෙම ගොඩනැගිල්ල පිහිටි භූමිය පසුගිය රනිල්+මෛත්‍රී පාලන සමයේ විදුලිබල රාජ්‍ය ඇමතිව සිටි අජිත් පී පෙරේරා විසින් බණ්ඩාරගම නගර සංවර්ධන ව්‍යාපෘතිය ලෙස හඳුන්වමින් බණ්ඩාරගම මුල් පදිංචි කරුවන් 14 දෙනෙකුගෙන් පවරාගත් ඉඩමක් වන අතර අදාල ඉඩම්වලට හිමි වන්දි මුදල් එම මුල් පදිංචිකරුවන්ට ගෙවීමද මේතෙක් පැහැර හැර ඇත. පොහොට්ටු මන්ත්‍රී ලලිත් එල්ලාවලට සිය දේශපාලන කාර්යාලය පවත්වාගෙන යාමට එම ගොඩනැගිල්ල ලබාදීමට අවශ්‍ය වූ නිසා එම ගොඩනැගිල්ල පිහිටි භූමියට අදාළ වන්දි මුදල් පමණක් ගෙවා ඇති බවද වාර්තා වේ. බණ්ඩාරගම සමරනායක මාවතේ පවත්වාගෙන යන මෙම දෙමහල් ගොඩනැගිල්ල බදු පදනම මත ලබාගෙන තිබූ මන්ත්‍රී ලලිත් එල්ලාවල මාස හයකින් කුලී මුදල් ගෙවා නැතැයි නාගරික සංවර්ධන අධිකාරියේ සහකාර අධ්‍යක්ෂ අධ්‍යක්ෂවරයකු වන ලාලින්ද හර්ෂ විසින් බණ්ඩාරගම පොලිසියට පැමිණිලි කර ඇති අතර මෙලෙස කුලී මුදල් පැහැරහැරීම සම්බන්ධයෙන් සිහි කැඳවීමේ ලිපි යොමු කළද ඊට ප්‍රතිචාර දක්වා නැතැයිද එම පැමිණිල්ලේ සඳහන් කර ඇත. එමෙන්ම කුලී මුදල් ගෙවීම පැහැර හැරියොත් එම ගොඩනැගිල්ල අත්පත් කර ගන්නා බවට ද මන්ත්‍රී වරයාට කල්තියා නාගරික සංවර්ධන අධිකාරිය දැනුම්දීමක් කර තිබූ බවද වාර්තා වේ. ඒ අනුව නාගරික සංවර්ධන අධිකාරියේ නිලධාරීන් කණ්ඩායමක් බණ්ඩාරගම පොලිසියේ නිලධාරීන් කණ්ඩායමක් සමඟ ගොස් මන්ත්‍රීවරයාට අයත් බවට පැවසෙන දේපොළ ඔහුට භාරදී ගොඩනැගිල්ල අත්පත් කරගෙන තිබේ.", "URL": "https://lankatruth.com/si/?p=144130", "Category": "පුවත්", "Parent URL": null}