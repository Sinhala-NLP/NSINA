{"Source": "Lankatruth", "Timestamp": "May 29, 2017", "Headline": "විපතට පත් ජනතාවට ජවිපෙ මන්ත‍්‍රී අරමුදලෙන් සහන", "News Content": "ජනතා විමුක්ති පෙරමුණේ ජනතා නියෝජිතයින්ගේ මන්ත‍්‍රී වැටුප් අරමුදලින් විපතට පත් ජනතාවට අවශ්‍ය සහන සැලසීම සඳහා අවශ්‍ය පියවර ගැනීමට ජනතා විමුක්ති පෙරමුණ තීරණය කර ඇති බව එම පක්ෂයේ මාධ්‍ය ඒකකය නිවේදනයක් නිකුත් කරමින් සඳහන් කරයි. ගංවතුරෙන් ආපදාවට පත්වූ ප‍්‍රදේශ යළි යථාතත්වයට පත්කිරීම සඳහා ජනතා විමුක්ති පෙරමුණේ ‘රතු තරුව’ සහන සේවා බලකාය මේ වනවිට එම දිස්ත‍්‍රික්කවලට මැදිහත් වෙමින් සිටියි. කළුතර, ගාල්ල, මාතර හා රත්නපුර දිස්ත්‍රික්කවල මෙන්ම අනෙකුත් ප‍්‍රදේශවල විපතට පත්වූවන්ට සහන සැලසීම සඳහා මෙම ක්‍රියාන්විතය දියත් වේ. විපතට පත්වූවන් සඳහා අවශ්‍ය සහනාධාර අදාළ දිස්ත‍්‍රික්කවල රතු තරුව සහන මධ්‍යස්ථාන සඳහා භාර දීමට පියවර ගන්නා ලෙස ජනතා විමුක්ති පෙරමුණ ජනතාවගෙන් ඉල්ලීමක් කරයි. එමෙන් ජනතා විමුක්ති පෙරමුණ ලෙස විපතට පත්වූවන් වෙනුවෙන් මූල්‍යාධාර එකතු කරන බවට සමාජ ජාලවල පැතිර යන ව්‍යාජ ප‍්‍රවෘත්තිවලට නොරැවටෙන ලෙසද ජනතා විමුක්ති පෙරමුණ ජනතාවගෙන් ඉල්ලීමක් කර සිටියි.", "URL": "https://lankatruth.com/si/?p=35058", "Category": "පුවත්", "Parent URL": null}