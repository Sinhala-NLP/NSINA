{"Source": "Lankatruth", "Timestamp": "December 25, 2011", "Headline": "සංචාරකයා ඝාතනය කළ රාජපක්ෂ පවුලේ හිතවතා මෙන්න", "News Content": "(දෙවන සංස්කරණය) තංගල්ල මැඩිල්ල ප්‍රදේශයේ හෝටලයකදී බ්‍රිතාන්‍ය ජාතිකයෙකු වෙඩිතබා ඝාතණය කිරීමේ ප්‍රධාන සැකකරු තංගල්ල ප්‍රාදේශීය සභාවේ සභාපති සම්පත් චන්ද්‍ර පුෂ්ප බව හෙළිවේ. මෙම ඝාතණයට හේතුවී ඇත්තේ හෝටලයේ කළමණාකාරීත්වය සහ සම්පත් පුෂ්ප ඇතුළු පිරිස අතර ඇතිවූ ගැටුමක් සමථයකට පත්කිරීමට බ්‍රිතාන්‍ය ජාතිකයා මැදිහත්වීමයි.     අනාවරණය වී ඇති නවතම තොරතුරු අනුව හෙළිවන්නේ ජනාධිපතිවරයා සතු තංගල්ල කාල්ටන් නිවාසයේ ආරක්ෂාව ඇතුළු විවිධ කටයුතු වල යෙදී සිටින රාජපක්ෂ පවුලේ පෞද්ගලික කාර්යමණ්ඩලයේ ඇතැම් පුද්ගලයන් කාලයක් තිස්සේ හෝටල් වලින් ආහාර සහ මතින් සප්පායම් වී මුදල් නොගෙවා යාමට පුරුදුවී ඇති බවත් මෙම හෝටලයට ඊයේ රාත්‍රී (24) පැමිණි සම්පත් පුෂ්ප ඇතුළු පිරිසද තම දේශපාලන බලය පෙන්වා එසේ කිරීමට යාමේදී ආරවුලක් ඇතිවී ඇති බවයි. පසුගිය ජනාධිපතිවරණ සමයේදී සජිත් ප්‍රේමදාස මහතාගේ ආධාරකරුවන් පිරිසක් ගමන්කරමින් සිටි බස්රථයකට වෙඩිතබා කාන්තාවක ඝාතණය කිරීම පිලිබදව චෝදනාද මොහුට එල්ලවී ඇති බවද අනාවරණය වේ. එහෙත් දේශපාලන බලය යොදාගනිමින් සම්පත් චන්ද්‍ර පුෂ්ප එම ඝාතණයේ සැකකරුවෙකු ලෙස අත්අඩංගුවට නොගත් අතර පසුගිය වසරේ පවත්වන ලද පළාත් පාලන මැතිවරණයේදී තංගල්ල ප්‍රාදේශීය සභාවේ අපේක්ෂකයෙකු තරගකර පසුව සභාපති පදවියට පත්කරන ලදී. බ්‍රිතාන්‍ය ජාතිකයා ඝාතනය කර ඔහුගේ බිරිදටද තුවාල සිදුකිරීම සම්බන්ධයෙන් අපරාධ පරීක්ෂණ දෙපාර්තමේන්තුව මේවන විට පරීක්ෂණ කටයුතු ආරම්භකර ඇතත් පරීක්ෂණ කටයුතු අවසන් වනතුරු සැකකරුවන් පිළිබද තොරතුරු අනාවරණය නොකරන ලෙසට ඉහළම දේශපාලන අණක් පොලීසියට ලැබී තිබේ. ඒ අනුව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කර ඇත්තේ පරීක්ෂණ කටයුතු අවසන් වනතුරු සැකකරුවන් පිළිබද කිසිවක් ප්‍රකාශ නොකරන බවය. කෙසේවෙතත් මේවනවිට ඝාතණයේ සැකකරුවන් පැමිණි වාහනය සහ එහි හිමිකරු විතාරන්දෙනියේ දී අත් අඩංගුවට ගෙන ඇත. මියගිය බ්‍රිතාන්‍ය ජාතිකයාගේ සිරුර මේ වනවිට මාතර රෝහලේ තැන්පත් කර ඇති අතර ඔහුගේ බිදරිද ගාල්ල කරාපිටිය රෝහලේ දැඩිසත්කාර ඒකකයේ ප්‍රතිකාර ලබමින් සිටී.", "URL": "https://lankatruth.com/si/?p=614", "Category": "පුවත්", "Parent URL": null}