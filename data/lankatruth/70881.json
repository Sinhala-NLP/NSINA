{"Source": "Lankatruth", "Timestamp": "March 22, 2019", "Headline": "කලින් නොදන්වා විදුලිය කපන බව ලංවිම කියයි", "News Content": "ජල විදුලි බලාගාර සඳහා ජලය සැපයෙන ජලාශවල ජල මට්ටම පහත වැටී ඇති බැවින් කලින් නොදන්වා විදුලිය කප්පාදු කිරීමට සිදුවන බව ලංකා විදුලිබල මණ්ඩලය පවසයි. ජල විදුලි ජනනය බොහෝ සෙයින් පහත වැටීම හේතුවෙන් ජාතික විදුලි පද්ධතිය නිසි පරිදි පවත්වා ගැනීමට මෙම ක්‍රියාමාර්ගය අනුගමනය කරන බව ලංකා විදුලිබල මණ්ඩලය පවසයි. විටින්විට විදුලි බිඳවැටීම් සිදුවන අතර එවැනි අවස්ථාවක හිතාමතාම පැය කිහිපයක් ඒවා යථා තත්ත්වයට පත්කිරීමෙන් වැළකී සිටින බවද එසේ නොකළහොත් පද්ධතිය පවත්වාගෙන යා නොහැකි බවද වාර්තා වේ. අද(22) දිනය වනවිට ප්‍රධාන ජල විදුලි බලාගාර හය ආශ්‍රිත ජලාශවල ජල මට්ටම 34.4% දක්වා පහත වැටී තිබිණි. කාසල්රී 9% ක්, මාවුස්සා කැලේ 26.5% ක්, කොත්මලේ 34.2% ක්, වික්ටෝරියා 36.9% ක්, රන්දෙණිගල 88% ක් සහ සමනලවැව 18%ක් ආදී වශයෙන් ජල මට්ටම පහත ගොස් තිබිණි.", "URL": "https://lankatruth.com/si/?p=70881", "Category": "පුවත්", "Parent URL": null}