{"Source": "Lankatruth", "Timestamp": "June 28, 2021", "Headline": "තවත් ඩෙල්ටා ආසාදිතයෙකු මෙරටින් හමුවෙයි… සමස්ත ආසාදිතයන් ගණන 08 දක්වා ඉහළට…", "News Content": "ඉන්දීයාවේ ප්‍රබල ලෙස ව්‍යාප්ත වෙමින් ගිය “ඩෙල්ටා” කොවිඩ් වයිරසය ආසාදනයවූ තවත් පුද්ගලයකු කහතුඩුව ජයලිගම ප්‍රදේශයෙන් හමුවී ඇතැයි කහතුඩුව සෞඛ්‍ය වෛද්‍ය නිලධාරී ධනුක පද්මරාජ පවසයි. එම පුද්ගලයා මේ වනවිට පොලොන්නරුවේ කොවිඩ් ප්‍රතිකාර මධ්‍යස්ථානයකට ඇතුළත් කර තිබේ. ඒ අනුව මේ දක්වා මෙරටින් හමු වී ඇති ඉන්දීය ඩෙල්ටා කොවිඩ් වයිරසය ආසාදනය වූ පුද්ගලයන් සංඛ්‍යාව 08ක් දක්වා ඉහළ ගොස් ඇත. ඩෙල්ටා ආසාදනය වූ කහතුඩුවේ පුද්ගලයා 47 හැවිරිදි වියේ පසුවන්නෙකි. ඔහු කොළඹ කොම්පඤ්ඤවීදිය ප්‍රදේශයේ ප්‍රධාන පෙළේ ඉදිකිරීම් ඉදිකිරීම ආයතනයක පෙදරේරුවකු බවද වාර්තා වේ. මේ පිළිබඳ තොරතුරු තහවුරු වීමෙන් පසු එම ආසාදිත පුද්ගලයාගේ මව බිරිඳ සහ පුත්‍රයා නිරෝධායනයට යොමු කරනු ලැබ සිටිති. එමෙන්ම ඔවුන් ජීවත්වූ ප්‍රදේශය තාවකාලිකව වසා දැමීමට පියවර ගත් බවත් ප්‍රදේශයේ අහඹු PCR පරීක්ෂණ 100 කිරීමට කටයුතු යොදා ඇති බවත් සෞඛ්‍ය වෛද්‍ය නිලධාරීවරයා සඳහන් කරයි.", "URL": "https://lankatruth.com/si/?p=118645", "Category": "කොවිඩ් -19 (කොරෝනා ) පුවත්", "Parent URL": null}