{"Source": "Lankatruth", "Timestamp": "April 3, 2022", "Headline": "ජනාධිපතිවරයාගේ හදිසි නීතිය පැනවීමත් ඇඳිරි නීතියත් ශ්‍රේෂ්ඨාධිකරණය හමුවේ අභියෝගයට ලක්කරනවා – ජාතික ජන බලවේගයේ නීතීඥයෝ", "News Content": "මහජන විරෝධතා හමුවේ ජනාධිපතිවරයා ප්‍රමුඛ ආණ්ඩුව හදිසි නීතිය ප්‍රකාශයට පත් කර ඒ යටතේ ඇඳිරිනීතිය පැනවීම ඇතුළු මර්ධ නීති ශ්‍රේෂ්ඨාධිකරණය හමුවේ අභියෝගයට ලක් කරන බව ජාතික ජන බලවේගයට සම්බන්ධ ජාතික ජන බලවේගයේ නීතීඥයෝ සංවිධානය අවධාරණය කරනු ලැබීය. අද (03) පස්වරුවේ පැවති මාධ්‍ය හමුවකදී එම නීතීඥ සංවිධානය මේ බව පැවසීය. මෙම මාධ්‍ය හමුවට නීතීඥ සුනිල් වටගල, නීතීඥ උපුල් ක්‍රමරප්පෙරුම, නීතීඥ චරිත් ගල්හේන, නීතීඥ හර්ෂණ නානායක්කාර, නීතීඥ අකලංක උඩවත්ත සහ නීතිඥ සුසන්ත දොඩාවත්ත සහභාගී වී සිටියහ. එම මාධ්‍ය හමුවේදී නීතීඥවරුන් ජනතාවට කරුණු පැහැදිලි කළේ මෙසේය, නීතිඥ සුනිල් වටගල “ජනාධිපතිවරයා විසින් හදිසි නීතිය පනවා ඒ යටතේ ඇඳිරි නීතිය පැනවීමට ක්‍රියාකර තිබෙනවා. මූලිකව ගත්තාම හදිසි නීති තත්වයක් ප්‍රකාශයට පත් කිරීමට හේතුවූ කරුණු, අරමුණු, ආණ්ඩුක්‍රම ව්‍යවස්ථාවේ මහජන ආරක්‍ෂක පනතේ විධිවිධානවලට පටහැනියි. ජනාධිපතිවරයා වෙනත් අරමුණක් ඉටුකර ගැනීමට මෙම පනත් යොදාගෙන තිබෙනවා. හදිසි නීතිය පනවමින් 2022.04.01 දින නිකුත් කළ ගැසට් පත්‍රයේ සඳහන් වන්නේ ‘ශ්‍රී ලංකාවේ මහජන හදිසි අවශ්‍යතා තත්වයක් පැවතීම හේතුකොට ගෙන’ කියලා. මේ රටේ පුරවැසියන් හැටියට හදිසි තත්වයක් තිබෙන බව අපි දැක්කේ නැහැ. අත්‍යවශ්‍ය ආහාර හා සේවා පවත්වාගෙන යාමට ආණ්ඩුවේ සැපයීම් අඩාල වීම හේතුකොටගෙන ඇති වූ තත්වයක් තිබෙන්නේ. මහජන ආරක්‍ෂක පනතෙන් ප්‍රතිපාදන සපයා නැහැ. මේ නිසා හදිසි නීතිය පැනවීමට හෝ ඇඳිරි නීතිය පැනවීමට කිසිම අවශ්‍යතාවයක් නැහැ. මේ නිසා ජනාධිපතිවරයා පැනවූ මේ රෙගුලාසි ආණ්ඩුක්‍රම ව්‍යවස්ථාවට පටහැනියි. මේ නිසා ජාතික ජන බලවේගයේ නිීතිඥයින් ලෙස හදිසි නීතිය පැනවීමත් ඇඳිරි නීතිය පැනවීමත් සිදුකළ ගැසට් පත්‍ර දෙක ශ්‍රේරෂ්ඨාධිකරණය ඉදිරියේ අපි අභියෝගයට ලක්කරනවා. මේ අනීතික ගැසට් පත්‍ර දෙක නිකුත් කළාට පසු ප්‍රධාන අනීතික ක්‍රියාමාර්ග දෙකක් සිදුවුණා. ජනාධිපතිවරයාගේ පෞද්ගලික නිවාසය ආසන්නයේ සිදුවූ සිද්ධිය පාදක කොටගෙන 52ක් අත්අඩංගුවට ගත්තා. ඔවුන්ගෙන් 26ක් ගංගොඩවිල මහේස්ත්‍රාත්වරයාට ඉදිරිපත් කොට පොදු දේපළ පනත යටතේ රක්‍ෂිත බන්ධනාගාරගත කරන ලෙස නීතිපතිවරයා ඉල්ලා තිබුණා. ඒ වෙනුවෙන් බී වාර්තාවක් පොලීසියෙන් ඉදිරිපත් කර තිබුණා. පොලීසියේ බී වාර්තාව අනුව මහේස්ත්‍රාත්වරයා ප්‍රශ්න කළේ ඉදිරිපත් කර තිබෙන සැකකරුවන් අතර පොදු දේපළ පනත යටතේ අලාභහානි සිදුකළ සැකකරුවන් සිටිනවාද කියලා. නමුත් එසේ නොමැති බව පොලීසියෙන් කියවුණා. මේ නිසා ඇප දීමට ප්‍රධාන සාධකය වුණේ, මේ 52 අතර පොදු දේපළ පනත යටතේ කිසිදු සාක්‍ෂියක් නොවීමයි. ඒ වගේම 02දා අත්අඩංගුවට ගත් සාමාජ මාධ්‍ය ක්‍රියාකාරිකයා සම්බන්ධයෙන් පාන්දර එක හමාර පසුවන තුරු නීතිඥවරු 75ටක අධික පිරිසක් මෝදර පොලීසියේ රැඳී සිටියා. පාන්දර 2.30ට ඔහුව ගරු මහේස්ත්‍රාත්වරයාගේ නිල නිවස වෙත ඉදිරිපත් කළා. දණ්ඩ නීති සංග්‍රහයේ 120 වගන්තිය යටතේ සමාජ ජාල ක්‍රියාකාරිකයා වරදක් නැති බව පෙන්වා දුන්නා. මේ වගන්තියෙන් කියවෙන්නේ රජය පෙරලීමට, රජයට එරෙහිව කුමන්ත්‍රණ කිරීමයි. “ගෝඨා ගෝ හෝම්” යන පෝස්ටුව ප්‍රදර්ශනය කිරීම මහජන කැළඹිල්ලක් ඇති කිරීමට කාරණයක් බව පොලීසිය කීවා. නීතිඥයන් හැටියට අපි තර්ක කළේ මෙයට පෙර ශ්‍රේෂ්ඨාධිකරණය දී තිබූ “සිසිර කුමාර වාහලතන්ත්‍රි එරෙහිව නීතිපති” යන නඩු තීන්දුව ඉදිරිපත් කළා. මේ අනුව විනිසුරුතුමා විනිශ්චයක් ලබා දෙමින් සඳහන් කළේ “ගෝඨා ගෝ හෝම්” යන්න දණ්ඩ නීති සංග්‍රහයට අයත් නොවන බවයි. මේ සිද්ධි දෙකම මුලින් කිවූ ගැසට් පත්‍ර දෙකට යටත් කර රජයට එරෙහිව නැගෙන මහජන විරෝධතා රැල්ල මර්දනය කරන්න නීතියේ හස්තය යොදා ගන්නයි උත්සාහ කරන්නේ. කොවිඞ් වසංගත සමයේ පොලිස් ඇමතිවරයා ලියවිල්ලක් ඉදිරිපත් කරමින් ආණ්ඩුක්‍රම ව්‍යවස්ථාව යටතේ විරෝදය පළ කිරීමේ අයිතියක් නැති බව ප්‍රකාශ කළා. ඒ වගේම මේ අවස්ථාව ඉදිරිපත් කර තිබෙන්නේ හදිසි අවස්ථා ප්‍රකාශනයක් විතරයි. ඊට අදාළ රෙගුලාසි ඇතුළත් කරන ගැසට් පත්‍රයක් නැහැ. ඒනිසා රෙගුලාසි නැතිව නීති විරෝධී කටයුතු නොකරන ලෙසට අපි ජනාධිපතිවරයාට අවධාරණය කරනවා. මහජන කැළඹිල්ලක් ඇතිවීමට බලපාන කිසිදු සිදුවීමක් අපේ රටේ සිදුවී නැහැ.” රජය ආරක්‍ෂා කිරීම දඩමීමා කරගෙන ජනතාව තලා පෙළන්න පොලීසියට, හමුදාවට බැහැ… නීතිඥ උපුල් කුමරප්පෙරුම “රටේ ඇතිවී තිබෙන ජනතා කැළඹීම මර්දනය කරන්න ආණ්ඩුක්‍රම ව්‍යවස්ථාව අභිබවමින් ලංකාවට වෙනත් නීතියක් ගේන්න උත්සාහ කළොත් ජාතික ජන බලවේගයේ නීතිඥයන් හැටියට අපි ඒ සියලු අනීතික තත්වයන් ශ්‍රේෂ්ඨාධිකරනය හමුවේ අභියෝගයට ලක්කරනවා. මිරිහාන සිද්ධියේදී පොලීසිය හා හමුදාවේ හැසිරීම ගැනත් විශේෂයෙන් සඳහන් කරන්න ඕනෑ. උද්ඝෝෂණයට සම්බන්ධ වූ පිරිසෙන් 27කට පොලීසිය, එස්.ටී.එෆ්. එක සහ ජනාධිපති ආරක්‍ෂක අංශයෙන් පහර දී තිබෙනවා. මේ රටේ මිනිස්සුන්ට පහර දෙන්න කිසිම ආරක්‍ෂක අංශයකට හැකියාවක් නැහැ. පොලීසිය හෝ හමුදාව මිනිස්සුන්ට පහර දීලා ඊට පස්සේ වෙන දේ ගැනත් දැන ගන්න ඕනෑ. පහර දීමක් සම්බන්ධයෙන් ශ්‍රේෂ්ඨාධිකරණය ඉදිරියේ නඩුවක් පැවරූ පසු නීතිපතිවරයා පොලීසිය වෙනුවෙන් පෙනී සිටින්නේ නැහැ. පෞද්ගලික නීතිඥයෝ අරගෙන පෙනී සිටින්න ඕනෑ. එවැනි නඩුවක වැරදිකාරයා වුණොත් වන්දි ගෙවන්නත් සිද්ධ වෙනවා. ඒ නිසා ආරක්‍ෂක අංශ ජනතාව කවුද කියන කාරණය සම්බන්ධයෙන් විමසිල්ලකින් ඉන්න කියලා අපි නීතිඥයෝ හැටියට අනතුරු අඟවනවා. නීතිය ක්‍රියාත්මක කරන්න දායක වන ආයතනවල අතට නීතිය ගන්න බැහැ. දරුණු පීඩනයක ජීවත් වන ජනතාවක් මිරිහානේදී ඉස්සරහට ආවේ. අත දරුවෙක් ඉන්න අම්ම කෙනෙකුත් ඒ අතර හිටියා. අපේ බදු මුදල්වලින් පඩි ගන්න ආරක්‍ෂක අංශයකට එවැනි පිරිසකට පහර දෙන්න හැකියාවක් තිබෙනවාද? රාජ්‍යය ආරක්‍ෂා කිරීමේ වගක්ීම ඔබට තිබෙනවා. හැබැයි රාජ්‍යය ආරක්‍ෂා කිරීම දඩමීම කරගෙන අහිසංක මිනිස්සු තලා පෙලීමේ හැකියාවක් පොලීසියටත් හමුදාවටත් නැහැ. ඒ නිසා නීතිඥයන් හැටියට අපි පොලීසියට කියන්නේ ගින්දරත් එක්ක සෙල්ලම් කිරීම ඉතා වගකීමෙන් කරන්න කියලා. ඔබට නඩු පැවරුණ අවස්ථාවක කිසිම දේශපාලඥයෙක් ඉදිරිපත් වෙන්නේ නැහැ. රජය විවේචනය කිරීමේ හැකියාව ජනතාවට තිබෙනවා. ජනතාවට අත්‍යවශ්‍ය ද්‍රව්‍ය ටික, මූලික අවශ්‍යතා ටිික ආණ්ඩුවකට සපුරන්න බැරිනම් ඒ ආණ්ඩුව විවේචනය කිරීමේ හැකියාව ජනතාවට තිබෙනවා. මිරිහානේ සිදුවීමෙන් පසුව නීතිඥයන් 600ක් විතර ස්වේච්ඡාවෙන් ඉදිරිපත් වුණා. කරන්න යන මර්දනය මොකක්ද කියලා නීතිඥයන්ට තේරෙනවා. ඒ නිසයි ඔවුන් ස්වේච්ඡාවෙන් ඉදිරිපත් වෙන්නේ. ආණ්ඩුව යන වැරදි පීල්ලට විරුද්ධව උද්ඝෝෂණය කිරීමේ හැකියාව මේ රටේ මිනිස්සුන්ට තියෙනවා. සියල්ලට ඉහළින් තියෙන්නේ රටේ නීතිය. එය පැත්තකට දාලා ක්‍රියා කිරීමෙන් විශාල විනාශයකට පත්විය හැකි බවට මම අනතුරු අඟවනවා.” මිනිස්සු ඇවිල්ලා ගේ වට කළා කියලා කොහේවත් ගිහිල්ලා හැංගෙන්න එපා කියලා ජනාධිපතිතුමාට කියනවා. නිතිඥ චරිත් ගල්හේන “සමාජ මාධ්‍ය හරහා පුද්ගලයන්ගේ අදහස් හුවමාරු කර ගැනීමේ අයිතිය වාරණය කර තිබෙන අවස්ථාවක අපි මේ කතා කරන්නේ. මේ වෙනකොට ජනතාවට තිබෙන පීඩනයන් පිට කිරීමේ මාධ්‍යයක් හැටියට සමාජ මාධ්‍ය ජාලා හරහා අදහස් ප්‍රකාශ කිරීමත් උද්ඝෝෂණ කිරීමත් සිදුකරනවා. මේ නිසා ජනතාවගේ ප්‍රශ්න පාලකයන් වෙත සන්නිවේදනය කරන්නත් හැකි වෙනවා. ජනතාව දුක් විඳිනකොට, පෝලිම්වල ඉන්නකොට හෙලිකොප්ටර් උඩු ගුවනේ කැරකෙන ආකාරය අපි දකිනවා. හමුදාවේ සහ පොලීසියේ සහෝදරවරුන්ට දෙන්න පණිවුඩයක් අපිට තිබෙනවා. මිරිහාන සිද්ධියෙන් පසුව තමන්ගේ පුතාව ඉන්න තැනක් හොයාගන්න බැරිවුණු අම්ම කෙනෙක් අපට කතා කළා. ඇයගේ මහත්තයා හමුදාවේ වැඩකළ කෙනෙක්. ඒ පුතාගේ නෝනට දරුවෙක් හම්බ වෙන්න ඉන්න බව කීවා. ආරක්‍ෂක අංශවල ඉන්න හැම කෙනෙක්ම යුනිෆෝම් එක් ගලවන දවසක් එන බව තේරුම් ගන්න ඕනෑ. අපට ඒ අම්මා කිවු කතාව තමන්ගේ අම්මගේ කතාව වෙන්න පුළුවන්. තමන්ගේ බිරිඳගේ කතාව වෙන්න පුළුවන්. තමන්ගේ දරුවා වෙනුවෙන් අනාගතයේ දවසක කියන කතාව වෙන්නත් පුළුවන්. ගිනිඅවි අරගෙන පාරේ රාජකාරී කරන අවස්ථාවේ තමන්ගේ අම්මා තාත්තා, බිරිඳ පෝලිමේ දුක් විඳිනවා වෙන්න පුලුවන්. ඒ නිසා පැවරී තිබෙන රාජකාරිය විතරක් කරන්න කියලා අපි අවධාරණය කරනවා. මිරිහානේදී මාධ්‍යවේදීන් ඇතුළු අත්අඩංගුවට ගත්ත අයට පහර දී තිබුණු අකාරය අපි දැක්කා. ආරක්‍ෂක අංශවල රාජකාරිය පාලකයාව ආරක්‍ෂා කරන එක නෙවෙයි. ගෝඨාභය රාජපක්‍ෂගේ ගේ වටේ ආරක්‍ෂා කරන එක නෙවෙයි. රාජකාරිය වෙන්නේ මේ රටේ ජනතාවගේ අයිතිවාසිකම් ආරක්‍ෂා කරන එක. මේ රටේ ජනතාව ත්‍රස්තවාදියෝ නෙවෙයි. අපි මේ අවස්ථාවේ ජනාධිපති නන්දසේන ගෝඨාභය රාජපක්‍ෂ මහත්තයාට කියන්නේ තමන් ඉන්න තැනකින් එළියට එන්න කියලා. ජනතාව බොහොම අඳුරු අවස්ථාවක ඉන්නේ. ඔබ ඉන්නේ කොහේද කියලාවත් මේ රටේ ජනතාව දන්නේ නැහැ. එළියට ඇවිත් මිනිස්සුන්ට කතා කරන්න. මේ ප්‍රශ්නය ඉවර වෙන දවසක් මිනිස්සුන්ට කියන්න. මේ රටට ජනාධිපති කෙනෙක් ඕනෑ. මිනිස්සු ඉල්ලුවේ ප්‍රශ්න වෙනුවෙන් පෙළපාලි යන ජනතාව ඉදිරියේ හැංගන ජනාධිපති කෙනෙක් නෙවෙයි. මේ රටේ ජනතාව ඉල්ලුවේ කොන්දක් තියෙන ජනාධිපති කෙනෙක්. රටේ හැට නව ලක්‍ෂයක් ජනතාව තමුන්නාන්සේව ගෙනාවේ කොන්ද පණ තියෙන පාලකයෙක් කියලා. ඒනිසා මිනිස්සු ඇවිත් ගේ වට කළාම කොහෙවත් ගිහින් හැංගෙන්න එපා. රටේ ඇත්ත තත්වය මිනිස්සුන්ට කියන්න. තමුන්නාන්සේව බලයට ගෙනාවේ ආගමික අන්තවාදයෙන් රට මුදවා ගෙන ජනතාවගේ ආරක්‍ෂාව ස්ථාවර කරන්න. හැබැයි බලයට ආවාට පස්සේ මිත්‍යා විශ්වාස පස්සේ දුවනවා. මහජනතාවගේ ආරක්‍ෂාව වෙනුවෙන් ඉන්න හමුදාව ගුරුකම් කරන අම්මණ්ඩි කෙනෙක්ගේ නිවස ආරක්‍ෂා කරන්න දාලා ඉන්නේ. තමුන්නාන්සේ ගැන විශ්වාසයක් තිබ්බ ජනතාවට මෙහෙම කරන්න එපා. මේ වගේ දේවල්වලට මහජන මුදල් යොදවන්න එපා. මිනිස්සුන්ට බස් එකේ යන්න ඩීසල් ටිකක් නැතිව තියෙද්දී හැමදාම හෙලිකොප්ටර් කොහෙද යන්නේ? මේ තත්වය වෙනස් කරන්න. මේ කියන අරාජිකතත්වය ඉවර කරන්න. ජනතාවගේ ප්‍රශ්නවලට ඇහුම්කන් දෙන්න. මුලු රටක් බලාගෙන ඉන්න වෙලාවේ ඔබ ඉන්නේ කොහේද කියලා එලියට ඇවිත් කියන්න. මිනිස්සුන්ට නායකත්වයක් දෙන්න. ප්‍රශ්නවලට විසඳුමක් තමන්ට තියෙනවාද නැද්ද කියලා හරි කියන්න. හැංගිලා හිටියා ඇති.”", "URL": "https://lankatruth.com/si/?p=131265", "Category": "පුවත්", "Parent URL": null}