{"Source": "Lankatruth", "Timestamp": "June 5, 2019", "Headline": "ලෝක පරිසර දිනය අදයි – වායු දූෂණය දුරලමු!", "News Content": "ලෝක පරිසර දිනය අදට යෙදී තිබේ. “තිරසර වන කළමනාකරණය මගින් වායු දූෂණය දුරලමු!” යන්න මෙවර පරිසර දිනයේ තේමාව වී ඇතැයි පරිසර අධිකරාරිය සඳහන් කරයි. ලෝක පරිසර දිනය නිමිත්තෙන් පසුගිය මැයි මස 30 වැනිදා සිට අද(05) දක්වා පරිසර සතියක් නම්කර තිබූ අතර එම කාලය තුළ පරිසර වැඩසටහන් ගණනාවක් ක්‍රියාත්මක කර තිබිණි. මැයි 30 වනදා පරිසරය පවිත්‍ර කිරිමේ හා පරිසරය පිළිබඳ දැනුවත් කිරීමේ දිනය ලෙසත්, මැයි 31 වනදා වායු දූෂණය හා අහිතකර බලපෑම් අවම කිරීමේ දිනය ලෙසත්, ජූනි 01 වනදා රුක් රෝපණ දිනය ලෙසත්, ජූනි 02 වනදා ජලය හා ජල මූලාශ්‍ර සංරක්ෂණ දිනය ලෙසත් නම් කර දීප ව්‍යාප්තව විවිධ වැඩසටහන් ක්‍රියාත්මක කෙරුණු අතර ජූනි 03 වන දින ජෛව විවිධත්ව සංරක්ෂණ දිනය ලෙසත්, ජූනි 04 වන දින තිරසර ඉඩම් කළමනාකරණ දිනය ලෙසත් ප්‍රකාශයට පත් කරමින් වැඩසටහන් සංවිධානය කර තිබුණි. මෙවර පරිසර දින තේමාව වී ඇති වායු දූෂණය අවම කිරීම සම්බන්ධව මේ වනවිට ලෝක ප්‍රජාවගේ අවධානය දැඩිව යොමු වී ඇත. ප්‍රධාන පාරිසරික ගැටළු අතර වායු දූෂණය මුල් ස්ථානයක් ගනියි. ලෝක ගණනය කිරීම්වලට අනුව සමස්ත ලෝක ජනගහනයෙන් පුද්ගපයන් දස දෙනෙකු අතරින් දෙදෙනෙකුම ජීවත් වනුයේ, ජීවත් වීමට නුසුදුසු වාතාශ්‍රයක් සහිත පරිසර තත්වයන් යටතේ ය. අපිරිසිදු වාතය ආග්‍රාණය කිරීම හරහා ඇතිවන විවිධ රෝගාබාධවලින් ලොව පුරා පුද්ගලයින් මිලියන 7ක් පමණ පිරිසක් වසරකට මිය යන බව සංඛ්‍යා දත්ත වාර්තා පවසයි. මෙම මියයන පිරිස අතරින් මිලියන 4ක් පමණ ආසියානු හා ශාන්තිකර කලාපීය රටවලට අයත් බව ද වාර්තා වේ.", "URL": "https://lankatruth.com/si/?p=75157", "Category": "පුවත්", "Parent URL": null}