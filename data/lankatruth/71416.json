{"Source": "Lankatruth", "Timestamp": "April 2, 2019", "Headline": "සිංගප්පූරු ගිවිසුමට ජනාධිපති කිසිම සංශෝධනක් ඉදිරිපත් කර නැහැ", "News Content": "සිංගප්පූරු ගිවිසුමට අදාළව කිසිඳු සංශෝධනයක් ජනාධිපතිවරයා විසින් මෙතෙක් ඉදිරිපත් කර නැතැයි පාර්ලිමේන්තුවේදී මීට මද වේලාවකට පෙර අනාවරණය විය. ඒ අද (02) දින පාර්ලිමේන්තුවේදී පැවති සංවර්ධන උපාය මාර්ග සහ ජාත්‍යන්තර වෙළඳ අමාත්‍යාංශයේ වැයශීර්ෂය පිළිබඳ විවාදයට එක්වෙමින් ජනතා විමුක්ති පෙරමුනේ පාර්ලිමේන්තු මන්ත්‍රී, කෝප් සභාපති සුනිල් හඳුන්නෙත්ති මහතා විසින් නැගූ පැනයකට අමාත්‍ය මලික් සමරවික්‍රම මහතා විසින් ලබා දුන් පිළිතුරකිණි. මේ වනවිට සිංගප්පූරු ගිවිසුමෙහි පරිවර්තන පාර්ලිමේන්තුවට ඉදිරිපත් කර ඇතත් ඒ නීතිවිරෝධී ගිවිසුමක් බව එම විවාදයට එක්වෙමින් සුනිල් හඳුන්නෙත්ති මහතා සඳහන් කර සිටි අතර ජනාධිපතිවරයා සිංගප්පූරුවේදීත් මෙරටදී අවස්ථා කිහිපයකදී සඳහන් කළ පරිදි මෙම ගිවිසුම සංශෝධනය කළ යුතු බව සඳහන් කර ඇති බැවින් එම සංශෝධන මෙම ගිවිසුමේ අඩංගු වන්නේදැයි ඒ මහතා ප්‍රශ්න කර සිටියේය. එයට පිළිතුරු දෙමින් සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම මහතා සඳහන් කර සිටියේ මෙම ගිවිසුම පිළිබඳ කමිටුවක් පත් කර ඇති බැවින් අවශ්‍ය ඕනෑම කෙනෙකුට මෙම ගිවිසුමට අදාළ සංශෝධන ඉදිරිපත් කළ හැකි බැවින් ජනාධිපතිවරයාගේ කිසිම සංශෝධනයක් ඊට ලබා දී නැති බවත් ය.", "URL": "https://lankatruth.com/si/?p=71416", "Category": "පුවත්", "Parent URL": null}