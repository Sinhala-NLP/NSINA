{"Source": "Lankatruth", "Timestamp": "December 3, 2018", "Headline": "කුකුළු නිෂ්පාදකයා කබලෙන් ලිපට වැටිලා – සමස්ථ ලංකා ගොවිජන සම්මේලනය", "News Content": "සාධාරණ මිලකට තම අස්වැන්න විකුණා ගත නොහැකිව කුකුළු ගොවියා අසරණ වී ඇතැයි සමස්ථ ලංකා ගොවිජන සම්මේලනය පවසයි. උත්සව සමය ඉලක්කකර ගනිමින් කුකුළු ගොවියා සිය නිෂ්පාදන වැඩිකර ඇති නමුත් මේ වනවිට සිය නිෂ්පාදනය සාධාරණ මිලකට අලෙවිකර ගත නොහැකිව ගොවීන් මහත් අසීරුතාවකට පත්ව ඇතැයි සමස්ථ ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අද(03) පැවති මාධ්‍ය හමුවක් අමතමින් පැවසීය. ජනාධිපතිවරයා සමඟ සිදුකළ සාකච්ඡාවලින් අනතුරුව කුකුළු කර්මාන්තය නගාසිටුවීමට මීට පෙර ඇතිකරගත් එකඟතා වහාම ක්‍රියාත්මක කිරීමට ජනාධිපතිවරයා කටයුතු සිදුකළයුතු බවත් තාවකාලික විසඳුමක් ලෙස අසරණව ඇති කුකුළු නිෂ්පාදකයාගේ නිෂ්පාදනයට ස්ථාවර හා සාධාරණ මිලක් නියම කරන ලෙසත් නාමල් කරුණාරත්න මහතා මාධ්‍ය හමුව අමතමින් පැවසීය. බොයිලර් කුකුළෙකුගේ ආයුෂවත් නොමැති අගමැතිවරයෙකුට හෝ ආණ්ඩුවකට මෙම ගැටළු පවසා ප්‍රතිඵලයක් නොමැති බවත් ජනාධිපතිවරයා නිසි බලධාරියා වශයෙන් මෙම ගොවි ජනතාවගේ ගැටළුවට මැදිහත් වියයුතු බවත් සමස්ථ ලංකා ගොවිජන සම්මේලනය පවසයි. හූ කියාගන්න ඒවා මිරිස්කුඩු ගහගන්න ඒවා පිහිපෙන්නන ඒවා ගහගන්න ඒවාට වඩා මහජනතාවට ප්‍රශ්න ඇති බවත් සමස්ථ ගොවි ජනතාව විවිධ ගැටළුවලින් පෙළෙන බවත් ජනාධිපතිවරයා ඊට වහාම මැදිහත් වියයුතු බවත් සමස්ථ ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා වැඩිදුරටත් පැවසීය. අධික නිෂ්පාදන පිරිවැයක් තිබියදී ද ජීව බර කිලෝග්‍රෑම් එකකට රුපියල් 200කටත් අඩු මිලක් නියමව තිබීම හේතුවෙන් කුකුළු නිෂ්පාදකයාට වස බීමට සිදුව ඇතැයි කුකුළු ගොවීන් සුරුකීමේ සංවිධානය මාධ්‍ය හමුවේ අදහස් දක්වමින් පැවසීය. ජීව බර කිලෝග්‍රෑම් එකක් නිෂ්පාදනයට රුපියල් 230 – 250 අතර මිලක් වැටවුවද ජීව බර කිලෝග්‍රෑම් එකක් අලෙවිවන්නේ රුපියල් 160 – 180 මිලකට බව එම සංවිධානයේ කැඳවුම්කරු සංජීව කරුණාසාගර මහතා පැවසීය. එසේම රුපියලේ කඩාවැටීම හේතුවෙන් කුකුළු නිෂ්පාදනය සඳහා ආනයනික ද්‍රව්‍ය සඳහා අධික මිලක් දැරීමට තමන්ට සිදුව ඇතැයි ද ඒ මහතා පවසයි. කුකුළු නිෂ්පාදනය නියාමනය කිරීමට අදාල රාජ්‍ය ආයතන කටයුතු කරන බවට පොරොන්දු වුවද ඒ සඳහා මැදිහත්වීමක් සිදු නොකළ බවත් පසුගිය වසරේ මෙන්ම මේ වනවිට නිෂ්පාදනයේ අතිරික්තයක් ඇතිව තිබෙන බවත් සංජීව මහතා පැවසීය. දේශීය කුකුළු නිෂ්පාදකයා පවසා සිටින්නේ මේ වන විට සිය නිෂ්පාදන සඳහා අධික මුදලක් වැය කර ඇති බවත් තාවකාලික විසඳමක් ලෙස සාධාරණ මිලකට සිය නිෂ්පාදන අලෙවිකර ගැනීමට ජනාධිපතිවරයා මැදිහත් වී මිලක් නියමකරන ලෙසත්ය.", "URL": "https://lankatruth.com/si/?p=64660", "Category": "පුවත්", "Parent URL": null}