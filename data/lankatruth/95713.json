{"Source": "Lankatruth", "Timestamp": "August 14, 2020", "Headline": "කොරෝනා කාලේ තැපෑලෙන් එවූ ඇස් බෙහෙත විස වෙලා… දෑස් නොපෙනී ගිය පුතුට මව්පියෝ සහනයක් සොයති", "News Content": "කොරෝනා වසංගතය පැවති කාල සීමාවේ තැපැල් මාර්ගයෙන් බෙහෙත් ගෙන්වීමේ ක්‍රියාමාර්ගයකට ආණ්ඩුව අවතීර්ණ වූ අතර එසේ ගෙන්වූ බෙහෙත් භාවිතා කිරීමෙන් පසු දැඩි ලෙස රෝගාතුරව දෑස් නොපෙනෙන තත්වයකට පත්ව තවමත් ප්‍රතිකාර ලබන තම පුත්‍රයා වෙනුවෙන් සාධාරණයක් ඉෂ්ට කරන ලෙස දෙමව්පියෝ බලධාරීන්ගෙන් ඉල්ලා සිටිති. මෙසේ රෝගාතුරව සිටින්නේ කල්එළිය ද්වීතික කනිෂ්ඨ විද්‍යාලයේ 11 වැනි ශ්‍රේණියේ ඉගෙනුම බලන මීරිගම හිරුවල වැවහේනවත්ත පදිංචි 16 හැවිරිදි පාසල් සිසුවෙකි. මෙම සිසුවා මාස 18ක් තිස්සේ රෝගී තත්වයක් හේතුවෙන් මීරිගම මූලික රෝහලේ සායනිකව ප්‍රතිකාර ලබමින් සිටියදී හදිසයේ පැමිණි කෝරේනා වසංගතය හේතුයෙන් ඒ සමයේ රෝහලට නොගිය අතර තැපැල් මගින් ලැබුණු බෙහෙත් භාවිතා කළ බවද දරුවාගේ පියා වන කේ.ඒ. අනිල් කපිල කුමාර මහතා සදහන් කරයි. තැපැල් මගින් ලැබුණු බෙහෙත් භාවිතා කරන අතරේ දරුවා දැඩි ලෙස අසනීප වූයෙන් මැයි මස 01 දින දරුවා වතුපිටිවල මූලික රෝහලට ඇතුලත් කළ බව ඔහු සඳහන් කරයි. දරුවාට ලබාදුන් බෙහෙතක් විසවීමෙන් මේ හදිසි රෝගී තත්වය උදාවී ඇති බව එහිදී දැනගන්නට ලැබුණු බවත් ශල්‍යකර්ම 06කට ලක් කළ බවත් පියා පවසයි. ක්‍රම ක්‍රමයෙන් පුතාගේ ඇස් පෙනීම දුර්වල වූ බවත් මේ වනවිට පෙනීම නැතිවී ඇතැයිද මාස දෙකකට වැඩි කාලයක් වතුපිටිවල රෝහලේ ප්‍රතිකාර ලැබූ පුතා මේවනවිට කොළඹ අක්ෂි රෝහලට ඇතුළත් කර ප්‍රතිකාර ලබමින් සිටින බවද පියා සදහන් කරයි. වැරදි බෙහෙත් නිකුත් කෙරුණේ කෙසේද කවුරුන් විසින්ද යන වග හෙළි කර ගැනීමටත් ඒ සදහා වගකිවයුත්තේ කවුරුන් දැයි අනාවරණය කර ගැනීමටත් විධිමත් පරීක්ෂණයක් පවත්වන ලෙස ඉල්ලා ‍දරුවාගේ මව ටී.ඒ.කේ සුජාතා මැණිකේ මහත්මිය මීරිගම පොලිසියට පැමිණිල්ලක්ද කර තිබේ.‍ මීරිගම මුලික රෝහලේ වෛද්‍ය අධිකාරි ජයන්ත අභයරත්න මහතා සදහන් කරන්නේ විශේෂඥ වෛද්‍යවරුන් පිරිසකගෙන් යුත් කණ්ඩායමක් මේ සම්බන්ධයෙන් පරීක්ෂණයක් පවත්වන බවයි.", "URL": "https://lankatruth.com/si/?p=95713", "Category": "පුවත්", "Parent URL": null}