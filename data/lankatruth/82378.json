{"Source": "Lankatruth", "Timestamp": "October 6, 2019", "Headline": "ඉරාකයේ ආණ්ඩු විරෝධී තරුණ විරෝධතා උත්සන්න වේ – දින 5කදී 99ක් ජීවිතක්ෂයට", "News Content": "ඉරාකයේ ආණ්ඩු විරෝධී උද්ඝෝෂණ අතරතුර මිය ගොස් ඇති පිරිස 99 දක්වා ඉහළ ගොස් තිබේ. ඉරාක රජයේ වංචා, දූෂණ සහ ආර්ථිකය බිඳ වැට්ටවීම ද එමගින් ඇතිවන තරුණ විරැකියාව ආදී හේතු පදනම් කර ගනිමින් ඉරාක තරුණ පිරිස් මූලික කරගත් විරෝධතා ආරම්භ වී අදට දින 5ක් ගතව තිබේ. තරුණ පිරිස් වරන් වර සිදුකළ ඉල්ලීම්වලට ආණ්ඩුව කන් නොදීම හේතුවෙන් අදට දින 5කට පමණ ඉහතදී තරුණ පිරිස් වීදි බැස විරෝධතා සිදුකිරීමට පටන් ගත් අතර ඒවා ප්‍රචණ්ඩ ස්වභාවයක් ගත්තේ ය. විරෝධතා මර්ධනය කිරීමට ඉරාක රජය ආරක්ෂක අංශ යෙදවූ අතර කඳුළු ගෑස් ප්‍රහාර මෙන්ම ජීව උණ්ඩ යොදාගනිමින් සිදුකළ වෙඩි තැබීම් ද එහිදී සිදුකර තිබේ. තරුණ පිරිස් විරෝධතා සඳහා ඇදී ඒම වැලැක්වීමට සමාජ මාධ්‍ය අවහිර කිරීමට ඉරාක රජය පියවර ගෙන ඇති අතර පසුව විරෝධතාකරුවන් ඉරාකයේ බැග්ඩෑඩ් නුවර රූපවාහිනී ආයතනවලට ද පහරදී තිබේ. මෙම ගැටුම් හේතුවෙන් දින 5ක් ඇතුළත පුද්ගලයින් 99 දෙනෙකුට සිය ජීවිත අහිමිවී තිබෙන අතර 4,000කට අධික ප්‍රමාණයක් තුවාල ලබා ඇතැයි විදෙස් මාධ්‍ය වාර්තා කරයි.", "URL": "https://lankatruth.com/si/?p=82378", "Category": "විදෙස් පුවත්", "Parent URL": null}