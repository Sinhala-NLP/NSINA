{"Source": "Lankatruth", "Timestamp": "March 27, 2019", "Headline": "විල්පත්තුව + ජාතිවාදය = රටේ සමස්ත පරිසර ප්‍රශ්න… ද?", "News Content": "සමාජ මාධ්‍ය ජාල ඔස්සේ මතුව ආ විල්පත්තුව රැකගැනීම සම්බන්ධ රැල්ල රටේ සමස්ත පරිසරය රැකගැනීම වෙත යොමු නොවීම ගැටලුවක් බව සමාජවාදී තරුණ සංගමයේ ජාතික සංවිධායක එරංග ගුණසේකර මහතා පවසයි. “අනාගතය වෙනුවෙන් සොබාදහම රැකගමු – ජාතිවාදය පරදමු” යන මැයෙන් සමාජවාදී තරුණ සංගමය මගින් ඊයේ(26) කැඳවූ මාධ්‍ය හමුවකදී ඒ මහතා මේ බව පැවසීය. පරිසරය සුරැකීම නමින් නැගීඑන විල්පත්තුව සුරැකීමේ රැල්ල සියුම්ව ජාතිවාදය දෙසට නැඹුරු වී ඇති බව ඒ මහතා පෙන්වා දෙයි. සමස්ත රටේ පරිසරය විනාශ කරමින් පවතිද්දී විල්පත්තුව කේන්ද්‍රකරගනිමින් පැනනැගී ඇති ගැටලුකාරී තත්වය උත්සන්න කර ඇත්තේ ජාතිවාදය මගින් බව එරංග ගුණසේකර මහතා පැහැදිලි මාධ්‍ය හමුවේදී පැහැදිලි කළේය. එසේම විල්පත්තු වන විනාශය සම්බන්ධව මුල්වරට පිඹුරුපත් සකස් කළේද බැසිල් රාජපක්ෂ සහ ගෝඨාභය රාජපක්ෂ ඇතුළු පසුගිය රජය බවද ඒ මහතා සිහිපත් කළේය. නමුත් පරිසර විනාශය කරන්නේ බදුර්දීන් අමාත්‍යවරයා බව හුවා දක්වමින් ඔහුට එරෙහිව විරෝධතා සිදුකළ ද බැසිල් රාජපක්ෂ හෝ ගෝඨාභය රාජපක්ෂ හෝ පරිසර ඇමති මෛත්‍රිපාල සිරිසේන වෙත එම විරෝධය එල්ල වී නැති බව ඒ මහතා සඳහන් කළේය. සමාජවාදී තරුණ සංගමය බදුර්දීන් ඇමතිවරයා විසින් සිදුකරන පරිසර විනාශයට සම්පූර්ණයෙන් විරුද්ධවන අතර ඒ හා සමානවම රටේ සමස්ත පරිසරය විනාශ කරන බැසිල් රාජපක්ෂ, ගෝඨාභය රාජපක්ෂ, රනිල් වික්‍රමසිහ, ලක්ෂ්මන් කිරිඇල්ල ඇතුළු පිරිසට ද විරුද්ධවන බව ඒ මහතා වැඩිදුරටත් පැවසීය. එසේම පරිසර විනාශයට එරෙහිව ක්‍රියාමාර්ග ගැනීමට පසුබට නොවනවා සේම එය හරහා ජාතිවාදය රැගෙන ඒමේ උත්සාහයන් ද පරාජය කිරීමට සමාජවාදී තරුණ සංගමය කටයුතු කරන බව එරංග ගුණසේකර මහතා පැවසීය. එරංග ගුණසේකර මහතා දැක්වූ අදහස් පහතින් පළවේ….", "URL": "https://lankatruth.com/si/?p=71111", "Category": "පුවත්", "Parent URL": null}