{"Source": "Lankatruth", "Timestamp": "February 18, 2019", "Headline": "පාර්ලිමේන්තු කළහයේ වාර්තාව 20 පාර්ලිමේන්තුවට", "News Content": "පසුගිය වසරේ නොවැම්බර් 15, 16, 17 යන තෙදින තුළ පාර්ලිමේන්තුවේ ඇතිවූ කළහය සම්බන්ධව සකස් කර ඇති විමර්ශන වාර්තාව ලබන 20 වැනිදා සභාගත කිරීමට නියමිත බව නියෝජ්‍ය කතානායක ආනන්ද කුමාරසිරි මහතා පවසයි. සිද්ධිය සම්බන්ධව අපරාධ පරීක්ෂණ දෙපාර්තමේන්තුව තව දුරටත් පරීක්ෂණ ක්‍රියාත්මක කරන බවද නියෝජ්‍ය කතානායකවරයා වැඩිදුරටත් සඳහන් කළේය. පසුගිය නොවැම්බර් මාසයේ දේශපාලන කුමන්ත්‍රණකාරී වාතාවරණය තුළ පාර්ලිමේන්තු මන්ත්‍රීවරු පිරිසක් කළහකාරී ලෙස හැසිරීම සහ පොදුදේපළ විනාශ කිරීම සම්බන්ධව විමර්ශනය කිරීම සඳහා පක්ෂ, විපක්ෂ මන්ත්‍රීවරුන්ගෙන් සැදුම්ලත් විශේෂ කමිටුවක් කතානායකවරයා විසින් පත් කළ අතර එම කමිටුවේ වාර්තාව නියෝජය කතානායක ආනන්ද කුමාරසිරි හා අමාත්‍ය රංජිත් මද්දුමබණ්ඩාර හා ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක දෙමළ සන්ධනයේ මන්ත්‍රී මාවේ සේනාධිරාජා යන මහත්වරු විසින් කතානායකවරයා වෙත භාරදී ඇත.", "URL": "https://lankatruth.com/si/?p=68540", "Category": "පුවත්", "Parent URL": null}