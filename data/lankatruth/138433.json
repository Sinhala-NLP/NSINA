{"Source": "Lankatruth", "Timestamp": "August 23, 2022", "Headline": "අගමැතිකමවත් හරියට කරන්න බැරි පුද්ගලයෙකුට ටෙම්පරි ජනාධිපතිකම ලැබුණාම අශ්වයන්ට අං ආවා වගේ වෙලා", "News Content": "අගමැතිකමවත් හරියට කරන්න බැරි පුද්ගලයෙකුට ජනාධිපතිකම ලැබුණාම ‘අශ්වයන්ට අං ආවා වගේ’ වෙලා යැයිද මිනිසුන්ගේ ඇත්ත ප්‍රශ්න වෙනුවෙන් අරගල කරන අවස්ථාවක ත්‍රස්තවාදය වැළැක්වීමේ පනත යොදාගෙන බිය වැද්දීමෙන් එම අරගල නතර කළ නොහැකි බවත් ජනතාවගේ සහයෝගය වත් නැති ටෙම්පරියක් අදින ජනාධිපති මේ දේවල් කරලා ඉතිහාසයේ නරකම තත්වයට මුහුණ දෙන්න වන බව මතක් කරන බවත් ජාතික ජන බලවේගය අද (23) පස්වරුවේ පැවැත්වූ මාධ්‍ය හමුවකදී සඳහන් කළේය. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති එම මාධ්‍ය හමුව සඳහා ජාතික ජන බලවේගයේ ජාතික විධායක සභික නීතිඥ හර්ෂණ නානායක්කාර, ජාතික ජන බලවේගයේ ජාතික විධායක සභික, පාර්ලිමේන්තු මන්ත්‍රී ආචාර්ය හරිනී අමරසූරිය සහ ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා එක් වී සිටි අතර ඔවුන් දැක්වූ අදහස් පහතින් පල වේ. පාරට එන්නේ ත්‍රස්තවාදීන් නොවෙයි, හෘදය සාක්ෂියක් තියෙන පුරවැසියන්…ජාතික ජන බලවේගයේ ජාතික විධායක සභික නීතිඥ හර්ෂණ නානායක්කාර “ආණ්ඩුව ජනතාව බිය වැද්දීම පිණිස නීතිය අවභාවිතා කරමින් සාමකාමීව අරගල කළ, පුද්ගලයන් අත්අඩංගුවට ගන්න සහ බියවැද්දීමට ලක්කිරීමේ කටයුතු කරමින් ඉන්නවා. අපි ජාතික ජන බලවේගය විදිහටත් රටේ පුරවැසියන් හැටියටත් මේ තත්වය හෙළා දකිනවා. 1979 හඳුන්වාදුන් ත්‍රස්තවාදය වැළැක්වීමේ පනත යොදාගෙන මෙතෙක් පැවැති ආණ්ඩුව ප්‍රතිවාදීන් දඩයම් කිරීමේ නියැලුණා. රනිල් වික්‍රමසිංහ සාමකාමී අරගලකරුවන් සහ ත්‍රස්තවාදීන් හැටියට අරගලකරුවන් කොටස් දෙකකට බෙදුවා. ත්‍රස්තවාදය වැළැක්වීමේ පනත පාවිච්චි කිරීමේ අරමුණින්ම මේ බෙදීම කළා. ඔහු ත්‍රස්තවාදීන් හැටියට හඳුන්වන්නේ ජනාධිපති මන්දිරයේ ෆ්‍රිජ්එකේ තිබුණු ගස්ලබු බෑය කෑව කෙනා. පිහිනුම් තටාකයේ සබන් ගාලා නෑව කෙනා. ජනාධිපති කොඩිය ඇඟේ ඔතාගෙන සිටිය කෙනා. රනිල් වික්‍රමසිංහගේ ත්‍රස්තවාදී නිර්ණායක පෙළ ගස්වා තිබෙන්නේ මේ විදිහට. අන්තර් විශ්වවිද්‍යාලීය ශිෂ්‍ය බලමණ්ඩලයේ කැඳවුම්කරු ඇතුළු පිරිසක් දින 90ක රැඳවුම් නියෝග මත හිරකර තබාගෙන ඉන්නවා. ඕනෑම කෙනෙකුට වරදක් කළා කියලා චෝදනා එල්ලකර, ත්‍රස්තවාදය වැළැක්වීමේ පනත යටතේ අධිකරණයට ඉදිරිපත් නොකර රැඳවුම් නියෝග මත රඳවාගෙන ඉන්නත් පුළුවන්. නීතිඥවරුන්ට ඒ අය සම්බන්ධයෙන් මැදිහත් වෙන්න ඉතාමත්ම සීමිත ඉඩකඩක් ලැබෙන්නේ. මහේස්ත්‍රාත්වරුන්ට ඔවුන්ව අධීක්ෂණය කිරීමේ හැකියාවක් නැහැ. නිදහස් අදහස් ප්‍රකාශ කිරීමේ සාමකාමී පාගමනක නියැලෙමින් එකදු නීතියක්වත් නොකැඩූ ශිෂ්‍යයන්ට පොලිසිය යොදවා පන්න පන්නා පහර දුන්නා. රටේ ආර්ථික අර්බුදය එක්ක රජයේ පාඩු ලබනවා යැයි කියන ආයතන විකුණා දමන්න ආණ්ඩුව ක්‍රියාකරනවා. ඒ වාට විරුද්ධව සිදුකෙරන ජනතා නැගිටීම් මර්දනය කිරීමේ පෙරහුරුවක් මේ තියෙන්නේ. මේ උත්සාහ කරන්නේ අදහස් ප්‍රකාශ කිරීමේ අයිතිය නැති කිරීමේ බිය ගැන්වීමකට. ත්‍රස්තවාදය වැළැක්වීමේ පනත යොදාගෙන මේ කරන ක්‍රෑර මර්දනයට අපි එරෙහි විය යුතුමයි. තරුණයෝ පාරට එන්නේ ප්‍රශ්නයක් තියෙන නිසා. ඔවුන් ගැටෙන්නේ ශිෂ්ට සම්පන්නව අදහස් සමග ගැටෙන්න. ජීවන වියදම සහ වෙනත් ආර්ථික ගැටලු විසඳා ගන්න මේ රටේ පාරට එන්නේ ත්‍රස්තවාදීන් නොවෙයි, හෘදය සාක්ෂියක් තියෙන පුරවැසියන්. ඔවුන්ව අනීතික ලෙස, ම්ලේච්ඡ ලෙස මර්දනය කරනවා නම්, ඔලුව පහත් කරගෙන ඉඳී කියලා හිතන්න එපා. මේ රටේ ජනතාවගේ කොන්ද කැඩීමයි මේ කරන්නේ. ගෝල්ෆේස් එකට හෝ වෙන කිසිම තැනක පටු දේවල් ඉල්ලා ගෙන කිසිකෙනක් අරගල කළේ නැහැ. ඒ නිසා මේ මර්දනය දිගටම ගෙන ගියහොත් කිනම් මොහොතක හරි පුපුරා යන්න පුළුවන් කියලා රනිල් වික්‍රමසිංහ පාලනයට අපි අවධාරණය කරනවා. එවැනි විනාශයන්ගේ පාඩම් ඉතිහාසයේ ඇති තරම් කියාදී තිබෙනවා. මම මෙතනට ආවේ කොටුව උසාවියේ ඉඳලා. අරගලකරුවන් හැමෝටම මහේස්ත්‍රාත්තුමා ඇප ලබාදුන්නා. පොලිසියෙන් අධිකරණයට ඉදිරිපත් කළ, කරුණු එකක් වත් අපරාධ චෝදනා නොවෙයි. බය කරන්න ඉදිරිපත් කළ චෝදනා. රටක් වෙනුවෙන් කැපකිරීම් කළ පුද්ගලයන් ලෙස ඔබ හෘදය සාක්ෂියට අනුව කෙලින් කටයුතු කරන්න. පොලිස් නිලධාරීන්ට පාලකයන් ලබාදෙන නීති විරෝධී නියෝග පිළිපදින අයට දඬුවම් විඳීමට සිදුවන බව මතකයේ තියා ගන්නා ලෙස අවධාරණය කරනවා. ජාතික ජන බලවේගයේ අපි අනීතික ක්‍රියාමාර්ගවලට එරෙහිව දිගටම පෙනී සිටිනවා.” අපේ රටේ ජාත්‍යන්තර ප්‍රතිරූපයට හානි වෙන්නේ ෆූල් එකේ නාපු කෙනාද කියලා කමල් ගුණරත්නගෙන් අහනවා.ජාතික ජන බලවේගයේ ජාතික විධායක සභික, පාර්ලිමේන්තු මන්ත්‍රී ආචාර්ය හරිනී අමරසූරිය “විවිධ චෝදනා මත රටපුරා තුන්දාහකට අධික පිරිසක් අත්අඩංගුවට ගෙන අධිකරණයට ඉදිරිපත්කර තිබෙනවා. ඊට අමතරව අන්තරයේ කැඳවුම්කරු වසන්ත මුදලිගේ ඇතුළු පිරිසකට ත්‍රස්ත විරෝධී පනත යටතේ ක්‍රියාමාර්ග අරගෙන තිබෙන බව මාධ්‍ය වාර්තා කළා. ආරක්ෂක අමාත්‍යාංශයේ ලේකම් කමල් ගුණරත්න ප්‍රකාශ කර තිබුණේ ජනාධිපති මන්දිරයේ ෆූල් එකේ නාපු දේවල් මාධ්‍යයේ ප්‍රචාරය කිරීමෙන් අපේ රටේ ජාත්‍යන්තර ප්‍රතිරූපයට විශාල හානියක් වුණා කියලා. කමල් ගුණරත්න මහත්මයාගෙන් අපි අහන්නේ අපේ ජාත්‍යන්තර ප්‍රතිරූපයට හානි වෙන්නේ ෆූල් එකේ නාපු කෙනෙක්ද, ආණ්ඩුව විසින් කරන වැඩවලින්ද කියලයි. ජාත්‍යන්තර සංවිධානයක්, තානාපතිවරයෙක්, හෝ මාධ්‍ය ආයතනයක් ෆූල් එකේ ලාංකිකයන් නෑම හෙළාදැකීම කර ඇති බවත් අපි දැක්කේ නැහැ. නමුත් පසුගිය දවස් කිහිපය තුළ ජාත්‍යන්තර ඇම්නෙස්ටි ඉන්ටර්නැෂනල් සංවිධානය ඇතුළු සංවිධාන රැසක් වගේම යුරෝපා සංගමයත් ඇමෙරිකානු තානාපතිවරියත් මේ සිදුකරන මර්දනය ගැන විවිධ ප්‍රකාශ නිකුත් කර තිබුණා. ඉතාමත් භයානක නීතියක් වන ත්‍රස්තවිරෝධී පනත භාවිතා කිරීමෙන් වැළකී සිටින ලෙස ඔවුන් ඉල්ලා තිබුණා. ඇත්තටම ජාත්‍යන්තර ප්‍රතිරූපයට හානියක් වෙන්නේ කොතනින්ද කියන එක මොළේ තිබෙන ඕනෑම කෙනෙකුට තේරුම් ගන්න පුළුවන්. ලංකාව බංකොලාත් රාජ්‍යයක් හැටියට විතරක් නොවෙයි, මානව හිමිකම් ආරක්ෂා නොකරන, ප්‍රජාතන්ත්‍ර විරෝධී ආණ්ඩුවක් තිබෙන රටක් හැටියටයි ජාත්‍යන්තරය හඳුන්වන්නේ. අරගලකරුවන්ගේ හැසිරීම, පුරවැසියන්ගේ හැසිරීම නිසා නොවෙයි අවනීතිය භාවිතා කරන ආණ්ඩු නිසයි ප්‍රතිරූපයට හානි වෙන්නේ. ඒ වගේම මේ රටේ පාලකයන් කොතරම් දූෂිතද කියලත් ජාත්‍යන්තරයේ සාකච්ඡාවට ලක්වෙනවා. ත්‍රස්ත විරෝධී පනත පුද්ගලයන්ගෙන් පළිගන්න කොතරම් යොදා ගත්තාද කියලා අපි දන්නවා. සියලුම ජාත්‍යන්තර සංවිධාන විසින් හෙළාදැකීමට පෙර ලංකාව තුළ දීර්ඝකාලීනව මේ පනතට විරුද්ධව අරගලයක් දියත් කර තිබෙනවා. ඒ වගේම මර්දන නීති තුළින් රටේ ප්‍රශ්න නොවිසිඳෙන බව ආණ්ඩුවට අවධාරණය කරනවා. පටු න්‍යාය පත්‍රයක් වෙනුවෙන් ආණ්ඩුව ක්‍රියාකිරීම ඉතාමත්ම ලැජ්ජා සහගත දෙයක්. අපි ජනතාවට කියන්නේ 69 ලක්ෂකගේ ඡන්දයෙන් පත්වුණු ජනාධිපතිට සිද්ධ වුණු දේ දිහා බැලුවාම රනිල් වික්‍රමසිංහ කියන්නේ ජනවරමක් නැති අටවාගත් ජනාධිපතිවරයෙක් කියලයි. ලෝකය ඉදිරියේ විහිළුවක් වී සිටින මේ ජනාධිපතිත් ආණ්ඩුවත් ගැන බයවිය යුතු නැහැ. ජාතික ජන බලවේගයත් අපේ නීතිඥ කණ්ඩායමත් මේ සිදුවන දේවල් දිහා ඉතාමත් විමසිල්ලෙන් සිටිමන් මැදිහත් වෙනවා. ඒ නිසා කිසිසේත් බයවිය යුතු නැහැ. අපේ ප්‍රශ්න වෙනුවෙන් උද්ඝෝෂණ කරන්නත් අරගල කරන්නත් තිබෙන අයිතිය කිසිසේත්ම නවත්වන්න බැහැ කියලා අවධාරණය කරනවා.” ත්‍රස්තවාදය වැළැක්වීමේ පනත යටතේ රඳවා ගෙන ඉන්න ඕන කෙනා දැන් ජනාධිපති වෙලාජනතා විමුක්ති පෙරමුණේ ප්‍රධාන ලේකම් ටිල්වින් සිල්වා “සාමකාමී අරගලයේ නියැලුණු පිරිස් දඩයම් කිරීමට රනිල් වික්‍රමසිංහ ආණ්ඩුව ත්‍රස්තවාදය වැළැක්වීමේ පනත දිගටම යොදා ගන්නවා. එහි වඩාත් ගැඹුරු පියවරක් තබමින් අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු ඇතුළු තව දෙදෙනෙක් මේ පනත යටතේ දින 90ක් රඳවා ගැනිමේ නියෝග ලබාදී තිබෙනවා. මේක ඉතාම බරපතළ කාරණයක්. මේ විදිහට අත්අඩංගුවට ගත් බොහෝ දෙනෙකුට අධිකරණය ඇප දුන්නා. සමාජවාදී ශිෂ්‍ය සංගමයේ රංගල දේවප්‍රිය සහෝදරයාටත් ඇප දෙන්නේ මේ නිසයි. ඒ නිසාම අධිකරණයට ඉදිරිපත් නොකිරීමටම ත්‍රස්තවාදය වැළැක්වීමේ පනත යොදා ගන්නවා. රනිල් වික්‍රමසිංහගේ ආණ්ඩුව අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු ඇතුළු පිරිසක් ත්‍රස්තවාදය වැළැක්වීමේ පනත යටතේ රඳවා ගැනීමට ගෙන තිබෙන තීන්දුව වහාම හකුලා ගන්නා ලෙස ජාතික ජන බලවේගයේ අපි බලකරනවා. ත්‍රස්තවාදය වැළැක්වීමේ පනත හකුලා ගන්නා ලෙසත් අත්අඩංගුවට ගෙන සිටින සියලුදෙනා වහාම නිදහස් කරන ලෙසත් ආණ්ඩුවට බල කරනවා. ගෝඨාභය රාජපක්ෂ ජනාධිපතිකම දාලා ගිය පසු රනිල් වික්‍රමසිංහ ටෙම්පරියක් අදින්නේ. මේ ටෙම්පරි ජනාධිපති කඹේ කඩාගත් ගොනා වගේ හතර අතේ අනින්න පටන්ගෙන තිබෙනවා. ජන බලය ගැන, ව්‍යවස්ථාවේ අයිතිය ගැන, මේ නීති රීති පාවිච්චි කිරීමේ හැකියාව ගැන, ජාත්‍යන්තරව එන අප්‍රසාදය ගැන කිසිම හැඟීමක් නැතිව හතර අතේ අනින්න පටන්ගෙන තිබෙනවා. මේක හොඳටම ඇති දැන්. වහාම නවත්වන්න කියලා බලකරනවා. එසේ නොකළොත් ඉක්මනින්ම රනිල් වික්‍රමසිංහටත් ගෝඨාභය රාජපක්ෂ ගිය පාරේම යන්න වෙනවා. බොරු චෝදනා මත, පොලිසිය සොයාගත් නාමලේඛන මත, පින්තූරය පත්තරේ දමා රටවටේ තුන්දහසක් පමණ අත්අඩංගුවට ගත්තා. අතිශය බහුතරයකට අධිකරණයේ ඇප දුන්නා. ඇප නොදුන් පිරිසකුත් ඉන්නවා. තිස්සමහාරාම ප්‍රදේශයේ 22නෙක් පමණ ඇප නොදී රඳවාගෙන ඉන්නවා. පොදු දේපළ පනත යටතේ බොරු චෝදනා මත ඔවුන් රඳවාගෙන ඉන්නේ. ත්‍රස්තවාදය වැළැක්වීමේ පනත යටතේ රඳවා ගත යුත්තේ රනිල් වික්‍රමසිංහවයි. විශාල ජනතාවක් මිය ගිය පාස්කු ත්‍රස්තවාදී ප්‍රහාරය එල්ල කරන විට රනිල් වික්‍රමසිංහ අගමැති. එය වළක්වා ගැනීමේ වගකීම ඔහුටත් තිබුණා. මේ ප්‍රහාරය වළක්වා ගැනීමට කටයුතු නොකිරීම පිළිබඳව රනිල් වික්‍රමසිංහගෙන් ප්‍රශ්න කරන්න ත්‍රස්තවාදය වැළැක්වීමේ පනත යොදාගත යුතු වෙනවා. හරිනම් රැඳවුම් නියෝග යටතේ රඳවාගෙන ඉන්න ඕනෑ රනිල් වික්‍රමසිංහව. මහ බැංකු බැඳුම්කර වංචාව සිදුකිරීමත් ත්‍රස්තවාදී ක්‍රියාවක්. ඒකෙ මහ මොළකරු රනිල් වික්‍රමසිංහ බව හෙළි වී තිබෙනවා. එහෙම නම් ඒ සම්බන්ධයෙනුත් රඳවාගෙන ප්‍රශ්න කරන්න ඕනෑ. ත්‍රස්තවාදය වැළැක්වීමේ පනත යටතේ රඳවාගෙන ඉන්න ඕන මිනිහා ජනාධිපති වෙලා අයිතිවාසිකම් වෙනුවෙන් උද්ඝෝෂණය කරන ජනතාව මර්දනය කරනවා. මෙය වහාම නැවැත් විය යුතුයි. රනිල් වික්‍රමසිංහ අගමැති වෙනකොට කීව කතා ගොඩක් තිබෙනවා. ජාත්‍යන්තරය දිනාගන්න පුළුවන් කෙනා බව කීවා. දැන් සිදුවී තිබෙන්නේ ලෝකයේ තානාපතිවරුන් මානව හිමිකම් සංවිධාන හැම එකකින්ම ඔහුගේ ක්‍රියාකාරකම් ගැන කනස්සල්ල පළකරමින් ඉන්නේ. එයා රට වට්ටනවා. සැප්තැම්බර් මාසයේ රැස්වන ජිනීවා මානව හිමිකම් කොමිෂමට විශාල ඉඩක් හදනවා අපේ රටට විරුද්ධව ක්‍රියාමාර්ග ගන්න. මේ බව රනිල්ට තේරෙන්නේ නැත්නම් තේරෙන අය නතර කරන්න කියලා උපදෙස් දෙන්න ඕනෑ. එහෙම නැත්නම් ජනතාව ලැහැස්ති වෙන්න ඕනෑ ඉක්මනින්ම පාරට බැහැලා රනිල්වයි රනිල්ව පත්කළ පාර්ලිමේන්තුවයි පළවා හැර ජනතාවගේ අයිතිවාසිකම් රකින ආණ්ඩුවක් හදන්න. ජාත්‍යන්තරය දිනාගන්නවා කිවූ කෙනා රට විනාශ කිරීම සම්බන්ධයෙන් වෙන උත්තරයක් නැහැ. ත්‍රස්තවාදය වැළැක්වීමේ පනත මානව විරෝධී කියලා ලෝකය පුරාමත් විශාල සංවාදයක් තිබෙනවා. මේක හඳුන්වා දුන් කාලයේ ඉඳලාම ජනතා විමුක්ති පෙරමුණේ අපිත් ප්‍රගතිශීලී සංවිධානත් විරුද්ධ වුණා. අද ජාතික ජන බලවේගය බල කරන්නේ මේක අහෝසි කරන්න. රනිල්ගේ යහපාලන ආණ්ඩුව කාලයේ මේක වෙනස් කර, වෙනත් පනතක් ගේන බවට ප්‍රචාරය කළා. අද මේ පනත පුද්ගලික පළිගැනීම් සඳහා යොදා ගන්නවා. රනිල්ට පුළුවන්නම් ත්‍රස්තවාදය කියන්නේ මොකක්ද කියලා ප්‍රසිද්ධියේ අර්ථකථනය කරන්න කියලා අභියෝග කරනවා. ආණ්ඩු විරෝධී මර්දනය කිරීම සඳහාම ගෙන ආ මේ පනතින් එක්දහස් නවසිය අසූ ගණන්වල අපි හොඳටම බැටකෑවා. රනිල් වික්‍රමසිංහලා උත්සාහ කරන්නේ රාජපක්ෂලා සන්තෝෂ කර ජනතාවගෙන් පළි ගන්න. පරණ ඇමති මණ්ඩලයම පත්කරගෙන ඒ ගොල්ලෝ එකතුවෙලා පරණ ගමනම යන්න උත්සාහ කරන්නේ. ජනතාව දී තිබෙන පුංචි විරාමය තුළ ඔයගොල්ලෝ ඔය තරම් දේවල් කරන්න උත්සාහ කරනවා නම්, ජනතාව ඉක්මනින්ම ඔයගොල්ලන්ට උත්තර දෙනවා. නීතිඥ සංගම්, ප්‍රජාතන්ත්‍රවාදී සංවිධාන, සහ මේ රටේ ජනතාව රනිල්ලාට මේ අපරාධ කරන්න ඉඩදී මේ ගමන යනතුරු ඇස් පියාගෙන ඉන්නේ නැහැ. මේ ගමන නතර කරන්න ජාතික ජන බලවේගය හැටියට කළ හැකි උපරිම දේ කරන බවට සහතිකයක් අපි ජනතාවට දෙනවා. අවුරුදු ගණනාවක් අවස්ථා කිහිපයකදී අගමැතිකමවත් හරියට කරන්න බැරි පුද්ගලයෙකුට ජනාධිපතිකම ලැබුණාම අශ්වයන්ට අං ආවා වගේ වෙලා. අපේ ගුරුවරයෙක් වන වී.අයි ලෙනින් මර්දනයේ අයට පැහැදිලි දෙයක් කියා තිබෙනවා. “බයිනෙත්තු බොහෝ දේවල් සඳහා ප්‍රයෝජනවත් විය හැකි නමුත් ඒ මත ඉඳගැනීම සඳහා නොවේ” කියලා. රනිල් හදන්නේ බයිනෙත්තු උඩ ඉඳගන්න. මිනිසුන්ගේ ඇත්ත ප්‍රශ්න වෙනුවෙන් අරගල කරන අවස්ථාවක ත්‍රස්තවාදය වැළැක්වීමේ පනත යොදාගෙන බිය වැද්දීමෙන් නවත් වන්න බැහැ. ජනතාවගේ ප්‍රශ්නවලට විසඳුම් දෙනවා වෙනුවට අරගල කළ අයගේ පිටුපස පන්නනවා. නමුත් ජනතාවට නැගී සිටීම හැර වෙනත් විකල්පයක් නැහැ. ජනතාවගේ සහයෝගය වත් නැති ටෙම්පරියක් අදින ජනාධිපති මේ දේවල් කරලා ඉතිහාසයේ නරකම තත්වයට මුහුණ දෙන්න වන බව මතක් කරනවා. අපි ජනතාවට කියන්නේ ඔවුන්ගේ ප්‍රශ්න විසඳිය හැකි පාලනයක් රනිල් වික්‍රමසිංහත් ඔහුව පත්කළ පාර්ලිමේන්තුවත් ඉවත් කර ගොඩනඟා ගත යුතු බවයි. ජනතාව පීඩාවට පත් කළ හොරු ටික අධිකරණය ගෙන ආ හැටි පාලනයක් පිහිටුවා ගන්න, මර්දනයට එරෙහි පාලනයක් පිහිටුවා ගන්න අත්වැල් බඳගමු කියලා ඉල්ලා සිටිනවා. වසන්ත මුදලිගේ ඇතුළු සියලු දෙනා වහාම නිදහස් කරන ලෙසත්, අපි නැවත වරක් බලකරනවා.” මාධ්‍යවේදීන් නැගූ ප්‍රශ්නවලට පිළිතුරු: ප්‍රශ්නය :- පොල්දූව හන්දියේ උද්ඝෝෂණය කළේ ඔබලාගේ පක්ෂයෙන්. නමුත් ඔබේ පක්ෂයෙන් කිසිවෙකුත් තවම අත්අඩංගුවට ගෙන නැහැ. ඒ ඇයි? පිළිතුර :- අපි කළේ ඉතාමත් සාමකාමී උද්ඝෝෂණයක්. ඒ ගොල්ලෝ හිතනවා නම් ඒක එහෙම නොවෙයි කියලා අපිත් බලාගෙන ඉන්නේ ඒ ගැන අපෙන් අහන්න එනකම්. රනිල් වික්‍රමසිංහලා බය වද්දන්න පුළුවන් අය හොය හොයා බය වද්දනවා මිස හරියට උත්තර දෙන්න පුළුවන් අය හොයාගෙන එන්නේ නැහැ. අපිව හොයාගෙන ආවොත් ලුණු ඇඹුල් ඇතිව කියලා දෙනවා. මර්දනය කරන්නවත් හයියක් නැති අය එකිනෙකා බය කරනවා. මහා දැවැන්ත මහජන නැගිටීමක් සිදුවුණු වෙලාවක කිහිප දෙනෙකුට වගකියන්න පුළුවන්ද? ඒක මහා විකාරයක්. දැන් කරන්න ඕනෑ මහජන නැගිටීමට හේතු වුණු කරුණු සොයා බලලා පිළියම් යෙදීමයි. ප්‍රශ්නය :- ඔබලා පසුගිය කාලයේ චන්ද්‍රිකා කුමාරතුංග එක්ක පාලනයකට සහභාගි වුණා. දැන් රනිල් වික්‍රමසිංහ මහත්තයාට පොඩ්ඩක් උදවු කරන්නේ නැත්තේ ඇයි? පිළිතුර :- රනිල්ට උදවු කරන්නේ මොකටද? ප්‍රශ්නය :- ඔබලා චන්ද්‍රිකා කුමාරතුංගත් එක්ක ගිවිසුම් ගහලා පාලනයක් ගෙන ගියේ ඇයි? පිළිතුර :- මම හිතන්නේ ඔබතුමා ළඟදි මාධ්‍ය ක්ෂේත්‍රයට ආවේ කියලා. අපි චන්ද්‍රිකා කුමාරතුංග එක්ක ගිවිසුමක් ගැහුවේ රනිල් වික්‍රමසිංහ ගිවිසුම් අත්සන් කරලා රට බෙදන්න යන වෙලාවක. රට බෙදීම වැළැක්වීමට. චන්ද්‍රිකා ඒ අවස්ථාවේ ජනවරමකින් ජනාධිපති වුණු කෙනෙක්. රනිල් වික්‍රමසිංහ කියන්නේ කවුද? ජනවරමක් නැති මන්ත්‍රීකමත් අහිමි කළ කෙනෙක්. රාජපක්ෂවරුන්ගෙන් ජනාධිපතිකම ලැබුණු කෙනෙක්. එයාට සර්වපාක්ෂික නොවෙයි මොනම ආණ්ඩුවක්වත් හදාගෙන යන්න අයිතියක් නැහැ. එයාට ජනාධිපතිකම දරන්න අයිතියක් නැහැ. එයා ජනාධිපති හැටියට මේ රටේ ජනතාව පිළිගත යුතු නැහැ. එයා ව්‍යවස්ථාවෙන් ජනාධිපති වුණාට ජනතාවගේ ජනාධිපති නොවෙයි. අනිත් පැත්තෙන් එයා ඇවිත් මාස තුනකට කිට්ටුයි. මේ රටේ ජනතාවගේ ප්‍රශ්න විසඳීම සඳහා කිසිදු සැලැස්මක් ඉදිරිපත් කරලත් නැහැ. ඒ වෙනුවට රාජපක්ෂලා සන්තෝෂ කරන්න මර්දනය කරමින් ඉන්නවා. එයා ළඟට ගිහින් අපිට කරන්න දෙයක් නැහැ. අපිට තියෙන්නේ එයාට යන්න කියලා, නැති නම් එළවා දාලා, ජනතාවාදී පාලනයක් හදන්න. එහෙම නැතිව පිනට ලැබුණු ජනාධිපතිකම තහවුරු කරන්න නොවෙයි. එයා හදන අටමගල්වලට කවුරු යන්න ලැහැස්ති වුණත් ජාතික ජන බලවේගයේ අපි යන්න ලැහැස්ති නැති බව කිහිපවරක් පැහැදිලිව කියා තිබෙනවා. ප්‍රශ්නය :- කොහොම වුණත් ව්‍යවස්ථාවට අනුවනේ යන්න වෙන්නේ. නැවත ඡන්දයක් ඉල්ලන්නේ කොහොමද? පිළිතුරු :- රටේ ජනතාවට අලුත් ආණ්ඩුවක් හදන්න තියෙන්නේ ඡන්දයෙන්. අපි ඡන්ද විශ්වාස කරනවා. ජනතාව විශ්වාස කරනවා. ජනතාවට ඒ අවස්ථාව දෙන්න ඕනෑ. ඒකතමයි ප්‍රජාතන්ත්‍රවාදය. ඒගොල්ලෝ මීට කලින් කාලයට පෙර ඡන්ද නොතැබුව අය නොවෙයි. ඒ නිසා වහාම පාර්ලිමේන්තුව විසුරුවා හැර මහා මැතිවරණයක් තියන්න ඕනෑ. ඇයි ඒ? මේ පාර්ලිමේන්තුවට ජනවරමක් නැහැ. ජනවරමට පයින් ගහලා තිබෙන්නේ. ජනතාවගේ කැමැත්ත පාවාදීපු පාර්ලිමේන්තුවක්. රනිල් වික්‍රමසිංහට ජනාධිපතිකම දුන් පාර්ලිමේන්තුවක්. ඒක තවදුරටත් ජනමතය නියෝජනය කරන්නේ නැහැ. ඉක්මනින් ජනවරමක් නොගත්තොත් පිං ජනාධිපතිකම පාවිච්චි කර ජනතාව මර්දනය කරලා රාජපක්ෂවරු තහවුරු කරනවා. ඒක වළක්වන්න නම්, ජනතාවගේ ප්‍රශ්න විසඳලා රට ගොඩනගන්න පාර්ලිමේන්තුවක් පිහිටුවා ගන්න ඕනෑ.", "URL": "https://lankatruth.com/si/?p=138433", "Category": "පුවත්", "Parent URL": null}