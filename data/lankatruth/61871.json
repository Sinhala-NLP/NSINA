{"Source": "Lankatruth", "Timestamp": "October 25, 2018", "Headline": "නාලක ද සිල්වා රක්ෂිත බන්ධනාගාරයට", "News Content": "ජනාධිපතිවරයා, හිටපු ආරක්ෂක ලේකම්වරයා සහ සහකාර පොලිස් අධිකාරීවරයකු ඝාතනය කිරීමට කුමන්ත‍්‍රණය කිරිමේ සිද්ධියට අදාළව අපරාධ පරීක්ෂණ දෙපාර්තමේන්තුව මගින් දින ගණනාවක සිට ප්‍රශ්න කිරීම්වලට ලක් කරමින් සිටි හිටපු නියෝජ්‍ය පොලිස්පති නාලක ද සිල්වා මහතා අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 07 වනදා තෙක් රක්ෂිත බන්ධනාගාර ගත කිරීමට කොළඹ කොටුව මහේස්ත‍්‍රාත් ලංකා ජයරත්න මෙනෙවිය මීට සුළු මොහොතකට පෙර නියෝග කර තිබේ. මෙම සිද්ධියට අදාළව අපරාධ පරීක්ෂණ දෙපාර්තමේන්තුව හිටපු නියෝජ්‍ය පොලිස්පතිවරයාගෙන් දින පහක් ප‍්‍රකාශ සටහන් කරගැනීමෙන් පසු අද රාත්‍රී 7.00ට පමණ එලෙස අත්අඩංගුවට ගෙන රාත්‍රී 9.00ට පමණ මහේස්ත‍්‍රාත් නිල නිවසට ඉදිරිපත් කර ඇත. ඝාතන කුමන්ත්‍රණ සිද්ධියට අදාළව හිටපු නියෝජ්‍ය පොලිස්පතිවරයාගෙන් අපරාධ පරික්ෂණ දෙපාර්තමේන්තුව ඉකුත් 18 වැනිදා සිට අද දක්වා දින පහක කාලයක් ප‍්‍රශ්න කර ප‍්‍රකාශ සටහන් කරගැනීමට කටයුතු කර තිබේ. මෙම සිද්ධියට අදාළව අපරාධ පරීක්ෂණ දෙපාර්තමේන්තුව වෙත පැමිණිල්ලක් ඉදිරිපත් කර තිබූ නාමල් කුමාර නම් පුද්ගලයා අපරාධ පරීක්ෂණ දෙපාර්තමේන්තුවට ඉදිරිපත් කර තිබූ හඬපට අධිකරණ නියෝග මත රසපරීක්ෂාවට භාජනය කිරීමෙන් පසු එම හඩ පට 124න් 123කම කටහඬ නාලක සිල්වා මහතාගේ සහ නාමල් කුමාරගේ බවට සැසදෙන බව රජයේ රස පරීක්ෂකවරයා සිය වාර්තාවෙන් දක්වා තිබිණී. ත්‍රස්තවාදී විමර්ශන දිසාව භාර නියෝජ්‍ය පොලිස්පති නාලක ද සිල්වා මහතාට එරෙහිව අපරාධ පරීක්ෂණ දෙපාර්තමේන්තුව දණ්ඩ නීති සංග්‍රහය සහ ත්‍රස්තවාදය වැළැක්වීමේ පනත යටතේද චෝදනා එල්ල කර ඇත.", "URL": "https://lankatruth.com/si/?p=61871", "Category": "පුවත්", "Parent URL": null}