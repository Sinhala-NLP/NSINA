{"Source": "Lankatruth", "Timestamp": "May 8, 2017", "Headline": "ද්විත්ව පුරවැසි භාවය හිමි මන්ත්‍රීවරු, රාජ්‍ය නිලධාරීන් ගැන තීන්දුවක් ගත යුතුයි", "News Content": "ද්විත්ව පුරවැසි භාවය සහිත මැති ඇමතිවරුන් සම්බන්ධයෙන් පමණක් නොවන රාජ්‍ය නිලධාරින් සම්බන්ධයෙන්ද ඉදිරියේදී අවශ්‍ය ක්‍රියාමාර්ග ගත යුතු බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. ඔහු පෙන්වා දෙන්නේ ද්විත්ව පුරවැසි භාවය සහිත රාජ්‍ය නිලධාරින් තීන්දු තීරණ ගැනීමේදී පක්ෂග්‍රාහිව කටයුතු කරනු ඇති බවය. ද්විත්ව පුරවැසි භාවය ඇති මැති ඇමැතිවරුන් කවුදැයි දැයි දැන ගැනීම ස ඳහා පාර්ලිමේන්තු මන්ත‍්‍රීවරු 225 දෙනාගේම තොරතුරු එක් රැස් කරන බවත් තොරතුරු දැන ගැනීමේ පනතේ වගන්ති මේ සඳහා යොදා ගන්නා බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා කියයි. එවැනි ජනතා නියෝජිතයන් සිටී නම් ඔවුන් පිළිබඳව ජනතාවට හෙළි කිරීම තම සංවිධානයේ අරමුණ බවද ඒ මහතා සඳහන් කරයි. එසේ ද්විත්ව පුරවැසිභාවය ඇති කිසිවෙකු ප‍්‍රතිතිපත්ති සම්පාදනයේ නොසිටිය යුතු බව තම සංවිධානයේ අදහස යැයිද හෙතෙම සඳහන් කරයි. රටවල් දෙක අතර ඇතිවන තීරණාත්මක අවස්ථාවකදී එවැනි අය මෙරට වෙනුවෙන් පෙනී සිටින්නේද නැද්ද යන්න ප‍්‍රශ්නයක් මතුවන්නේ යැයි කී හෙට්ටිආරච්චි මහතා ඔහු කවර රට වෙනුවෙන් පෙනී සිටින්නේද යන්න පැහැදිලි කර ගැනීමට නොහැකි බැවින් ඔවුන් ප‍්‍රතිපත්ති සම්පාදනයට නුසුදුසු යැයි පැෆරල් සංවිධානය වැඩිදුරටත් සඳහන් කරයි. ආණ්ඩුපක්ෂයේ ඇමතිවරු හා මන්ත්‍රීවරු කිහිප දෙනෙකුද මහින්ද පිලේ මන්ත්‍රීවරු කිහිපදෙනෙකුද ද්විත්ව පුරවැසි භාවය ලබා ඇති බවත් මේ අතර පසුගිය දිනවල මාධ්‍ය වාර්තා පල විය. එම නම් අතර ඉතා ප්‍රසිද්ධ ඇමතිවරු හා මන්ත්‍රීවරු සිටිති.", "URL": "https://lankatruth.com/si/?p=33985", "Category": "පුවත්", "Parent URL": null}