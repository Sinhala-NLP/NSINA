{"Source": "Lankatruth", "Timestamp": "June 4, 2023", "Headline": "දිනේෂ්ගේ චක්‍රලේඛයට මැතිවරණ කොමිසමෙනුත් විරෝධය", "News Content": "පළාත් පාලන ආයතන අධීක්ෂණය සඳහා ප්‍රාදේශීය සංවර්ධන කමිටුවේ සභාපතිවරයාගේ නියෝජිතයෙකු පත්කිරීමේ තීරණයට විරෝධය පළකරන බවත් ඒ පිළිබඳව හෙට (05) දිනයේදී පළාත් පාලන අමාත්‍යංශයට ලිඛිතව දැනුම් දෙන බවත් මැතිවරණ කොමිෂන් සභාවේ සභාපති නීතිඥ නිමල් ජී පුංචිහේවා සඳහන් කරයි. පළාත් පාලන ආයතන අධීක්ෂණය සඳහා ප්‍රාදේශීය සංවර්ධන කමිටුවේ සභාපතිවරයාගේ විශේෂ නියෝජිතයෙකු පත්කිරීමට පළාත් පාලන අමාත්‍යංශය පපුගියදා චක්‍රලේඛයක් නිකුත් කර තිබේ. අදාළ තීරණය මගින් සිදුවන්නේ පළාත් පාලන ආයතනවල කටයුතු යම් දේශපාලනීකරණයකට ලක්වීම බව මැතිවරණ කොමිසම පෙන්වා දෙයි. එමගින් සෙසු දේශපාලන පක්ෂවලින් ඉදිරිපත් වන අපේක්ෂකයින්ට අසාධාරණයක් වන බවට විවිධ පාර්ශ්ව වෙතින් පැමිණිලි ලැබීඇති බවද මැතිවරණ කොමිෂන් සභාව සඳහන් කරයි. මැතිවරණ කොමිෂන් සභාවේ සභාපති නීතිඥ නිමිල් ජී පුංචිහේවා සඳහන් කරන්නේ ඒ අනුව, පළාත් පාලන අධීක්ෂණය සඳහා නියෝජිතයෙකු පත්කිරීමේ තීරණයට මැතිවරණ කොමිසම විරෝධය පළකරන අතර පළාත් පාලන ආයතන සම්බන්ධීකරණය සහ අවශ්‍ය තොරතුරු අදාළ පළාත් පාලන ආයතනයේ නාගරික කොමසාරිවයාගෙන් හෝ ලේකම්වරයාගෙන් ලබාගත හැකි බවය. මේ අතර අද (04) පැවැත් වූ මාධ්‍ය හමුවකදී ජනතා විමුක්ති පෙරමුණේ ප්‍රචාරක ලේකම්, ජාතික ජන බලවේගයේ පාර්ලිමේන්තු මන්ත්‍රී විජිත හේරත් හෙළි කර සිටියේ, අගමැති දිනේෂ් ගුණවර්ධන පළාත් පාලන අමාත්‍යාංශයේ ලේකම් හරහා පසුගිය මැයි මස 09 වෙනි දින මෙම චක්‍රලේකය නිකුත් කර ඇති වත් එය නීති විරෝධී චක්‍රලේඛයක් බවත්ය.", "URL": "https://lankatruth.com/si/?p=147603", "Category": "පුවත්", "Parent URL": null}