{"Source": "Lankatruth", "Timestamp": "June 2, 2019", "Headline": "තව්හිද් ජමාත් දේවස්ථාන ඉදිකිරීමට මුදල් යෙදවූ ඉංජිනේරුවෙකු අත්අඩංගුවට", "News Content": "තව්හිද් ජමාත් සංවිධානයට අයත් මුස්ලිම් දේවස්ථාන ඉදිකිරීමට මුදල් ලබාදී ඇති බවට සැකපිට දෙහිවල ප්‍රදේශයේ ඉංජිනේරුවරයෙකු අත්අඩංගුවට ගෙන ඇතැයි හොරොව්පතාන පොලීසිය පවසයි. හොරොව්පතාන පත්තෑව සහ කැබිතිගොල්ලෑව ඇල්ලෑව ප්‍රදේශවල දේවස්ථාන ඉදිකිරීම සඳහා, අංක 51/බී.කවුඩාන පාර දෙහිවල ලිපිනයෙන් පදිංචි මොහොමඩ් සහිම් නසුර්දින් (53) නමැති අදාල සැකකරු මුදල් ආධාර ලබා දී ඇතැයි විමර්ශනවලදී හෙලිව ඇත. අප්‍රෙල් ප්‍රහාරයේ මහ මොළකරු ලෙස සැළකෙන සහරාන් හෂීම් සමඟ සමීප සබඳතා පවත්වා ඇති බවට මීට පෙර අත්අඩංගුවට ගත් සැකකරුවෙකු හෙලිකළ තොරතුරු අනුව සැකකාර ඉංජිනේරුවරයා අත්අඩංගුවට ගෙන ඇත. සැකකරු වසර දහයකට වැඩි කාලයක් සෞදි අරාබියේ ඉදිකිරීම් ඉංජිනේරුවරයෙකු ලෙස සේවය කර ඇති බවත්, සහරාන් හෂීම්ගේ හොරොව්පතාන, කැබිතිගොල්ලෑව ප්‍රදේශ භාර නායකයා ලෙස සැළකෙන මේ වන විට විදෙස්ගතව සැඟවී සිටින අබු බකර් නැමැත්තා සමඟ සබඳතා පවත්වා ඇති බවත් පොලීසිට අනාවරණය කරගෙන තිබේ. සැකකරු පැය 72ක කාලයක් රඳවා තබාගෙන ප්‍රශ්න කිරීමට නියමිත අතර දේවස්ථාන ඉදිකිරීම සඳහා පරිත්‍යාග කිරීමට ඔහුට මුදල් ලැබී ඇති ආකාරය සම්බන්ධව වැඩිදුර විමර්ශන සිදුකරන බව පොලීසිය පවසයි.", "URL": "https://lankatruth.com/si/?p=74962", "Category": "පුවත්", "Parent URL": null}