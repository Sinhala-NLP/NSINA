{"Source": "Lankatruth", "Timestamp": "October 15, 2019", "Headline": "කොටකෙතන ද්විත්ව ඝාතනයේ විත්තිකරුට මරණ දඬුවම", "News Content": "කහවත්ත, කොටකෙතන ප්‍රදේශයේ මවක් සහ දියණියක් අමානුෂික ලෙස ඝාතනය කිරීමේ සිද්ධියට වරදකරු වූ ලොකුගම්හේවගේ දර්ශන හෙවත් රාජු නැමැත්තෙකුට කොළඹ මහාධිකරණ විනිසුරු විකුම් කළුආරච්චි මහතා විසින් අද(15) මරණ දඬුවම නියම කර තිබේ. 2012 වසරේ ජනවාරි මස 31 වැනිදා රත්නපුර, කහවත්ත, කොටකෙතන ප්‍රදේශයේ පදිංචිව සිටි නයනා නිල්මිණි නැමති 51 හැවිරිදි කාන්තාවක් සහ කාවින්ද්‍යා චතුරංගි සෙල්ලහේවා නැමති 17 හැවිරිදි ඇගේ දියණිය ඝාතනය කිරීම සම්බන්ධව සැකකරුට චෝදනා එල්ලවී තිබිණි. සිද්ධියට අදාලව සැකකරුට එරෙහිව එල්ල කර තිබෙන චෝදනා සාධාරණ සැකයකින් තොරව තහවුරුවී ඇති බැවින් ඔහුට එරෙහිව මරණ දඬුවම නියම කරන බව විනිසුරුවරයා අද ප්‍රකාශ කර තිබේ. මෙම සිද්ධියේ දෙවැනි විත්තිකාරියවන අශෝකා චාන්දනී කුමාරි හෙවත් බට්ටි නැමැත්තිට එරෙහි චෝදනා ඔප්පු කිරීමට ප්‍රමාණවත් සාක්ෂි නොමැතිවීම හේතුවෙන් මීට ඉහත නඩු දිනයකදී ඇය නිදොස් කොට නිදහස් කර තිබිණි.", "URL": "https://lankatruth.com/si/?p=83057", "Category": "පුවත්", "Parent URL": null}