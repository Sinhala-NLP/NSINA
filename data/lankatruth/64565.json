{"Source": "Lankatruth", "Timestamp": "December 2, 2018", "Headline": "ගුවන් තොටුපොළ ආරක්ෂක අංශයේ ලොක්කාගෙන් රියදුරන්ට චන්ඩි පාට්", "News Content": "ශ්‍රී ලංකා ගුවන්සේවා සමාගමට අනියුක්තව කටුනායක ගුවන් තොටුපොළේ රාජකාරියෙහි නියුතු ආරක්ෂක අංශය භාර ප්‍රධාන නිලධාරියා විසින් දිගින් දිගටම ගුවන් තොටුපොළේ රථවාහන රියදුන් සහ වෙනත් සේවකයන් ඉලක්කකර බැනවැදීම්, තර්ජනය කිරීම් ආදිය සිදුකරමින් පවතින බව වාර්තා වේ. පසුගියදා ගුවන් තොටුපොළ රියදුරෙකු විසින් ඔහු පැදවූ රථය සුභසාදක සංගමයේ ආපනශාලාව ඉදිරියේ නතර කර සිය ආහාරය සඳහා කෑම පාර්සලයක් ගැනීමට ගොස් ඇත. එම අවස්ථාවේ එහි පැමිණි ආරක්ෂක අංශ ප්‍රධානියා, එහි එම රථය නතර කිරීම වැරදි ක්‍රියාවක් බව සඳහන් කර එම රියදුරාට පහරදීමට තැත් කර ඇත. සාමාන්‍යයෙන් හදිසි අවස්ථාවල විනාඩි 5ක් 10ක් අතර වේලාවක් සඳහා මෙහි වාහන නතර කර තැබීම සිදුවන බවත් එහි එම රථය නතර කිරිමෙන් වෙනත් වාහනවලට, මගීන්ට හෝ සේවකයන්ට අවහිර වීමක් සිදුව නැති බවත් අදාළ රියදුරා ආරක්ෂ අංශ ප්‍රධානියාට ප්‍රකාශ කර තිබේ. එහිදී කුපිත වු ආරක්ෂක අංශ ප්‍රධානියා රියදුරාගේ බෙල්ලෙන් අල්ලා ඔහුගේ අවසර පත්‍රයට ගලවාගෙන පරුෂ වචන පවා භාවිතා කරමින් බොහෝ පිරිසක් ඉදිරියේ බැන වැදී තිබේ. ඉන් පසු ඔහු ගුවන් තොටුපොළ පොලිසිය කැඳවා මෙම රියදුරාව පොලිසියට බාරදී ඇත. කෙසේ නමුත් පොලිසිය මොහු අත්අඩංගුවට නොගෙන මෙම ස්ථානයේ රථය නතර කර තැබීමේ වරදට රුපියල් 1000ක දඩයක් අයකරගෙන තිබේ. සාමාන්‍යයෙන් ගුවන් තොටුපළ තුළ රථ වාහන පමණක් නොව පිටතින් පැමිණෙන වාහනද ඉඳ හිට මෙලෙස මද වේලාවක් මෙලස නතර කරන නමුත් ඒ සම්බන්ධයෙන් මානුෂීයව බලා කටයුතු කිරීමට පොලිසියද වෙනදා කටයුතු කරන නමුත් මෙහිදී පොලිසිය පවසා ඇත්තේ ගුවන් තොටුපොළ ආරක්ෂක අංශයේ ප්‍රධානියාම අල්ලා දුන් විට දඩයක් නියම නොකිරීමට පොලිසියට නොහැකි බවය. ගුවන් තොටුපොළ සේවකයන් රැසගෙන් මෙම ආරක්ෂක අංශ ප්‍රධානියා පිළිබඳව අප වෙත තොරතුරු පැමිණෙමින් තිබෙන අතර බොහෝ පිරිසක් සඳහන් කරන්නේ මෙම ආරක්ෂක ප්‍රධානියා රියදුරන්, කම්කරුවන් වැනි ඔහුට බලපෑම් සිදු කළ හැකි මට්ටමේ සේවකයන් සිය අනසකට යටත් කර ගැනීමේ උත්සාහයක නිරතව සිටින බවත් ඒ සඳහා ඔහු මැරයෙකු සේ හැසිරෙමින් සිටින බවත්ය. මේ සම්බන්ධයෙන් වෘත්තිය සමිති නායකයන් සහ රියදුරන් පිරිසක් ගුවන්තොටුපළ හා ගුවන්සේවා සමාගමේ සභාපතිවරයා හමුවි සාකච්ඡා කිරීමට උත්සාහ කළද ඔහු එය මගහැර ගොස් ඇති අතර උප සභාපතිවරයා සමග මේ සම්බන්ධයෙන් සාකච්ඡා කිරීමේදී ඔහු මෙම සිදුවීම ගැන රියදුරන්ගෙන් සමාව ඉල්ලා ඇත. පිටතින් පැමිණෙන වාහන සඳහා මෙවැනි කිසිදු මැදිහත්වීමක් නොකරන ආරක්ෂ අංශ ප්‍රධානියා ගුවන් තොටුපොළ සේවකයන් අරඹයා මෙලෙස පීඩනය එල්ල කිරීම සිදු කරන්නේ සභාපතිවරයා සමග ඇතිකරත් එකඟතාවයක් මතදැයි සැක සිතෙන බවත් මෙහි රියදුන් කලකිරීමට පත් කර අභ්‍යන්තර ප්‍රවාහන කටයුතු මුළුමනින්ම පුද්ගලික අංශයට පැවරීමේ සූදානමක පළමු පියවරදැයි සැකි සිතෙන බවත් සේවකයෝ පවසති.", "URL": "https://lankatruth.com/si/?p=64565", "Category": "පුවත්", "Parent URL": null}