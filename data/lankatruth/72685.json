{"Source": "Lankatruth", "Timestamp": "April 23, 2019", "Headline": "“කඳුළු ආයාචනයයි”", "News Content": "පසුගිය 21 වනදා 300කට අධික පිරිසකගේ ජීවිත අහිමිකරමින් 500කට අධික පිරිසකට තුවාල සිදු කරමින් සංචාරක හෝටල් සහ කතෝලික පල්ලි ඇතුළු ස්ථාන 08කට එල්ල කළ ම්ලේච්ච ප්‍රහාර හමුවේ වර්ගවාදී හෝ ආගම්වාදී ගිනි අවුළුවන්නන්ගේ ආවේගයන්ට හෝ දේශපාලන යටි අරමුණු සහිතව බැහැරින් කඩා වැදිය හැකි පිරිස්වලට ඉඩ නොදෙන්නැයි මීගමුව ප්‍රදේශයේ ජනතාවගෙන් ඉල්ලමින් “කඳුළු ආයාචනයයි” යනුවෙන් ජනතාව දැනුවත් කිරීමේ අත්පත්‍රිකාවක් බෙදා හැරීමේ කටයුතු මීගමු පුරවැසි එකමුතුව විසින් අද (23) සිදු කරන ලදී. එම අත්පත්‍රිකාව සම්පූර්ණයෙන් පහතින් පල වේ… “කඳුළු ආයාචනයයි ආදරණීය ජනතාවෙනී, මේ ඛේදනීය මොහොතේ වේදනාවෙන් බරවූ හදවතින් යුතුව අප කරන ආයාචනයට කාරුණිකව සවන් දෙන්න. මේ ඛේදවාචකයෙන් මියගියේ අපේම දරුවෝ ය, සොහොයුරු සොහොයුරියෝ ය, අම්මාවරුන් ය, පියවරුන් ය. ඔවුන් වෙනුවෙන් මේ මොහොතේ අපේ නෙත්වලින් ගලායන කඳුළුවල නිමක් නැත, හදවත්හි නැගෙන සෝ සුසුම්වලට ඉමක් නැත. මේ විපත්තියට හේතුව එම විපත්තිය සිදුකළ පුද්ගලයන් හා ඔවුන්ගේ මතවාදය විනා කිසිම ජනවර්ගයක් හෝ ආගමික කොටසක් වගකිව යුතු නැති බව අපි තරයේ විශ්වාස කරමු. එම නිසා කිසිම ජන කොටසක් ඉලක්ක කරගෙන සිදුකරන ප‍්‍රකාශ හා එමගින් සිදුවිය හැකි ප‍්‍රචණ්ඩ ක‍්‍රියා අවුළුවා, යළි මේ පොළොවේ ලේ කඳුළු වගුරුවා මේ විපතට පත්වූ අපගේ දරුවන්ට, සොයුරු සොයුරියන්ට, මව්වරුන්ට හා පියවරුන්ට අපහාස නොකරන්න. මේ මොහොතේ අප සිදුකල යුත්තේ ඝාතනයට ලක්වූ අපගේ සොයුරු සොයුරියන්ට නිසි ගෞරවය ලබා දෙමින් අවසන් කටයුතු සිදු කිරීමට අවශ්‍ය පියවර ගැනීමයි. අවමඟුලක් මුල්කරගෙන 1983 දී ඇරඹි කළු ජූලියත් සමග වසර 30ක් පුරා මේ රට ගෙවූ වන්දිය ඉතා විශාලය. මෙය ‘කළු අපි‍්‍රයලයක්’ නොකරන්න. නීතිය අතට නොගන්න. නීතිය ක‍්‍රියාත්මක කරන්නන්ට අවශ්‍ය උපරිම ලෙස සහය ලබා දෙන්න. වර්ගවාදී හෝ ආගම්වාදී ගිනි අවුළුවන්නන්ගේ ආවේගයන්ට හෝ දේශපාලන යටි අරමුණු සහිතව බැහැරින් කඩා වැදිය හැකි පිරිස්වලට ඉඩ නොදෙන්න. මේ මියගිය අපේ ම දරුවන්ට, සහෝදර සහෝදරියන්ට, අම්මාවරුන්ට හා පියවරුන්ට සමාදානයේ සැතපීමට ලැබේවායි අපගේ හද පත්ලෙන් නැගෙන ශෝකයෙන් යුතුව අපි පතමු. මීගමු පුරවැසි එකමුතුව”", "URL": "https://lankatruth.com/si/?p=72685", "Category": "පුවත්", "Parent URL": null}