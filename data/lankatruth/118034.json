{"Source": "Lankatruth", "Timestamp": "June 14, 2021", "Headline": "ගෝඨා ලක්‍ෂ 69ට ඇණ ගැසූ හැටි මෙන්න !", "News Content": "ඉතිහාසයේ ඉහළ ම ගණනකින් ඛනිජ තෙල් මිල ඉහළ දැමීමෙන් ඇතිව තිබෙන ජනතා විරෝධය හමුවේ ජනාධිපති නිකුත් කළ මාධ්‍ය නිවේදනයෙන් පොදු ජනතාව මත සාහසිකව ක්‍රියා කරන ආකාරය හෙළි වී තිබේ. ඊයේ (13) දා නිකුත් කළ මාධ්‍ය නිවේදනයෙන් මෙසේ දක්වා තිබේ: ”එබැවින්, මෙම මිල ගණන් වැඩි කිරීම දේශීය ආර්ථිකය ශක්තිමත් කරන පොදු වැඩපිළිවෙළක එක් ප‍්‍රධාන සාධකයක් පමණි.” පසුගිය සිංහල සහ දෙමළ අලූත් අවුරුදු සමයේ අඩු ආදාායම්ලාභී පවුල් ලක්‍ෂ 40කට රුපියල් 5,000.00 බැගින් දීමනාවක් ලබා දුන් බව ආණ්ඩුවේ මාධ්‍ය වාර්තා කර තිබිණි. මේ අනුව මෙරට අඩු ආදායම්ලාභී දුප්පත් ජනතාව දළ වශයෙන් පවුලක සාමාජිකයින් හතර දෙනා බැගින් ලක්‍ෂ 160ක් පමණ සිටිති. මොවුන්ගෙන් සාතිශය බහුතරය ගෝඨාභය රාජපක්‍ෂට ඡන්දය ලබා දුන් ලක්‍ෂ 69 පිරිසට අයත් ය. දුප්පත් ජනතාව මත සෘජුව සහ වක‍්‍රව යන දෙයාකාරයෙන් එක ම විට බලපාන ඉන්ධන මිල ඉතිහාසයේ වැඩි ම අගයකින් ඉහළ දැමීම නිසා මෙම සමස්ත ජනතාව ම අතිශය පීඩනයකට පත් වෙති. ඔවුන් මත ඉතා විශාල ආර්ථික පීඩනයක් පටවන අතර, ජනාධිපතිවරණය ජයග‍්‍රහණය කළ වහා ම ජනාධිපතිවරයා විසින් මේ රටේ ඉහළ ම ආදායම් ලබන ධනවතුන්ගෙන් සහ ව්‍යාපාරවලින් අතිවිශාල බදු ප‍්‍රමාණයක් කපාහරිනු ලැබී ය. ඒ ගැන 2020 මහ බැංකු වාර්ෂික වාර්තාවේ සඳහන් කර තිබෙන්නේ මතු දැක්වෙන ලෙසිනි.”ව්‍යාපාර සහ පුද්ගල බදු බර අඩු කිරීම මඟින් ආර්ථික ක්‍රියාකාරකකම් යළි නඟා සිටුවීමටත්, එමඟින් ජනතාවගේ ආදායම් ඉහළ නැංවීමටත් රජය පියවර ගන්නා ලදී… ඒ අනුව අඩු බදු අනුපාතික සමඟ ආර්ථික ක්‍රියාකාරකම්වල සිදු වනු ඇතැයි අපේක්‍ෂිත ප‍්‍රසාරණය මැදිකාලීනව පවත්වාගෙන යාමේ සහ අපේක්‍ෂිත ඉහළ හා තිරසාර ආර්ථික වර්ධනයේ ප‍්‍රතිලාභ ලබමින්, රජයේ ආදායම් ඉපැයීම මැදිකාලීනව ඉහළ යනු ඇතැයි රජය අපේක්‍ෂා කෙරේ.” ආර්ථිකය ගොඩ ගැනීමට බව කියමින්, ඉහළම ධනපතියන්ගේ ආදායම් බදු කපැහරීමත්, ඉහළම ව්‍යාපාරවල බදු කපාහැරීමත් සිදු කරනු ලබන අතර, ඊට ප‍්‍රතිවිරෝධීව තෙල් මිල වැඩි කිරීමෙන් මෙරට දුප්පත් ජනතාව අතිවිශාල පීඩනයකට ලක් කර තිබේ.", "URL": "https://lankatruth.com/si/?p=118034", "Category": "ආර්ථික පුවත්", "Parent URL": null}