{"Source": "Lankatruth", "Timestamp": "March 4, 2020", "Headline": "සුළු අපනයන බෝගවලට මිලක් නැහැ – කරාබු ගොවියාටත් යන එන මං නැති වෙයි", "News Content": "මේ වන විට කරාබු සුළු අපනයන බෝගවලට මිලක් නොමැති වීම හේතුවෙන් අපනයන කෘෂි බෝග වගා කරනු ලබන ගොවීන්ටත්, ව්‍යාපාරවල නියැලී සිටින අයටත් යන එන මං නැති වී තිබේ. විශේෂයෙන් මෙරටට විදේශ විනිමය ගෙන දුන් ප්‍රධාන බෝගයක් වන කරාබු බෝගයේ මිළද මේ වනවිට ඉතාම පහළ මට්ටමකට වැටී ඇති නිසා කරාබු ගොවීන් මුහුණ දී සිටින ගැටළු සම්බන්ධයෙන් ඔවුන් මැසිවිලි නගති. අද වනවිට පවතින තත්වය හේතුවෙන් කරාබු නොකඩා ගස්වල අතහරින තත්ත්වයට ගොවීන් පත්ව තිබේ. කරාබු කිලෝවක කැඩුම් කුලිය වශයෙන් එක් කිලෝවක් සඳහා රුපියල් 130ක් ලබා දිය යතු බවත් කරාබු කිලෝ 15කින් නැටි ඉවත් කළ විට ලැබෙන්නේ කිලෝ නවයක් පමණක් බවත් ප්‍රකාශ කරන ඔවුහූ එම කිලෝ නවය ලබා ගැනීම සඳහා කැඩුම් කුලිය වශයෙන් රුපියල් 1950ක් ගෙවීමට සිදු වන බවද පවසයි. මේ වනවිට අමු කරාබු කිලෝව විකිණිය හැක්කේ රුපියල් 280කට බැවින් එමගින් ලබා ගත හැකි වන්නේ රුපියල් 2520ක් පමණි. ඉන් කුලියට යන වියදම් අඩු කළ විට ලැබෙන්නේ කිලෝ නවයකටම රුපියල් 570ක් බවත් කිලෝවකට ලැබෙන්නේ රපියල් 63ක් වැනි මුදලක් පමණක් බවත් ගොවියෝ පෙන්වා දෙති. මේ හේතුව නිසා මේ වනවිට බොහෝ කරාබු ගස්වල ඵලදාව කඩා නොගෙන අත හැර දමා ඇත. ව්‍යාපාරිකයින් ප්‍රකාශ කරනයේ මේ වනවිට කරාබු අපනයනය නතර වී අති බවත් වෙනත් රටවල්වලින් අඩු මිලට කරාබු ලැබීම නිසා මිල පහත වැටී ඇති බවත්ය. කරාබු වගාවේ නිරත ගොවීන් ආණ්ඩුවෙන් ඉල්ලා සිටින්නේ අනෙකුත් බෝගවලට මෙන්ම කරාබුවලටත් සහතික මිලක් ලබා දෙන ලෙසය. කෙසේ වෙතත් පසුගිය ජනාධිපතිවරණයේදී එවකට අපේක්ෂක වත්මන් ජනාධිපති ගෝඨාභය රාජපක්ෂ මහතා සඳහන් කර සිටියේ කරාබු, සාදික්කා, ගම්මිරිස්, කෝපි, කොකෝවා ඇතුළු මෙරට සුළු අපනයන බෝග ආනයන නතර කිරීමට පියවර ගන්නා බවත් ඉන් පසු මෙරට බෝග සඳහා හොඳමිලක් ලැබෙන බවත්ය. මේ වනවිට සුළු අපනයන බෝග ආනයනය තහනම් කර ඇතත් කරාබු මිල ඉතා සීග්‍රයෙන් පහළ යමිත් තිබේ.", "URL": "https://lankatruth.com/si/?p=90515", "Category": "ආර්ථික පුවත්", "Parent URL": null}