{"Source": "Lankatruth", "Timestamp": "April 26, 2018", "Headline": "කතාකරල වැඩක් නෑ… කිසිම රහක් නෑ… – අජිත් පෙරේරා පිටව යයි", "News Content": "“නෑ… නෑ.. කතා කරන්න දෙයක් නෑ… වැඩක්ම නෑ… අපි යනවා… රහක්ම නෑ… අපි යනවා…” යැයි පවසමින් එක්සත් ජාතික පක්ෂ පාර්ලිමේන්තු මන්ත්‍රී අජිත් පෙරේරා මහතා අරලියගහ මන්දිරයෙන් පිටව ගොස් තිබේ. ඒ මහතා අරලිය ගහ මන්දිරයෙන් පිටව යන විට මාධ්‍ය වේදීන් අමතා එසේ ප්‍රකාශකරමින් පිටව ගොස් ඇත. ඒ ඊයේ (25) පස්වරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේදී දේශපාලන උපදේශන මණ්ඩලය රැස් වී එක්සත් ජාතික පක්ෂයේ නව නිළධාරී මණ්ඩලය සඳහා යෝජනා වූ නම් ඉදිරිපත් කිරීමෙන් පසුවය. එසේ යෝජනා වූ නව නිලධාරී මණ්ඩලය අනුව තව දුරටත් රනිල් වික්‍රමසිංහ මහතා එජාප නායකයා ලෙස කටයුතු කරන අතර එම පක්ෂයේ නව සභාපතිවරයා ලෙස අමාත්‍ය කබීර් හෂීම් මහතා තෝරාගෙන ඇත. මහලේකම්වරයා ලෙස අමාත්‍ය අකිල විරාජ් කාරියවසම් මහතා තෝරාගෙන ඇති අතර නව ජාතික සංවිධායක ධුරයට අමාත්‍ය නවීන් දිසානායක මහතා නම් කර තිබේ. භාණ්ඩාගාරික තනතුර සඳහා රාජ්‍ය අමාත්‍ය හර්ෂද සිල්වා මහතා නම් කර ඇත. ඊට අමතරව එක්සත් ජාතික පක්ෂයේ නියෝජ්‍ය නායකයා ලෙස අමාත්‍ය සජිත් ප්‍රේමදාස මහතාද, උප නායකයා ලෙස පාර්ලිමේන්තු මන්ත්‍රි රවී කරුණානායක මහතාද යළිත් තෝරාගෙන තිබේ. මෙම සියලු තෝරාපත් කරගැනීම් අද (26) දිනයේ කෘත්‍යාධිකාරී මණ්ඩල අනුමැතියට යොමු කිරීමට නියමිත බවද වාර්තා වේ.", "URL": "https://lankatruth.com/si/?p=51096", "Category": "පුවත්", "Parent URL": null}