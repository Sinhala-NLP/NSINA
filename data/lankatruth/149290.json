{"Source": "Lankatruth", "Timestamp": "July 18, 2023", "Headline": "පඬු කරඳ ගස කපා දැමීම – ගම්පහ අඩවින වන නිලධාරීවරයා අධිකරණයට කැඳවයි", "News Content": "දාරළුව ප්‍රදේශයේ තිබූ සංරක්ෂණය කිරීම සඳහා පියවර ගෙන තිබූ පඬුකරඳ ගස නීතිවිරෝධීව කපා වළ දැමීමේ සිද්ධිය සම්බන්ධයෙන් කරුණු දැක්වීම සඳහා ලබන 21 වැනිදා අධිකරණයේ පෙනී සිටින ලෙස ගම්පහ මහේස්ත්‍රාත් ෆාතිමා සහානා මහ්ජි මහත්මිය ගම්පහ අඩවි වන නිලධාරීට ඊයේ (17) නොතීසි නිකුත් කර තිබේ. වඳවීමේ තර්ජනයට ලක්ව රතු දත්ත පොතේ නම සඳහන්ව ඇති කෲඩියා සෙලනිකා හෙවත් පඬු කරඳ ගස නීතිවිරෝධීව කපා ඉවත්කර ඇතැයි කියමින් ගම්පහ අඩවි වන කාර්යාලය මෙම සිද්ධිය සම්බන්ධයෙන් අධිකරණයට බී වාර්තාවක් මඟින් ඉකුත් දිනයේදී කරුණු දක්වා තිබිණි. උක්ත නොතීසි නිකුත් කර ඇත්තේ එම බී වාර්තාවට අදාලව එම සිද්ධිය ගැන පුරා වස්තු සුරැකීමේ සංවිධානයේ සභාපති උඩස්ගිරියේ සමිත හිමියන් ඉදිරිපත් කළ මෝසමක් මගින් මෙම නඩුව ඊයේ (17) යළි කැඳවා අවස්ථාවේදීය. උඩස්ගිරියේ සමිත හිමියන් වෙනුවෙන් ලක්දිනු ධීරසේකර, උපුල් අබේවික්‍රම, ඇම්.ආර් පෙරේරා, සංජය ගුණසේකර හා චන්දිමා සතරසිංහ යන නීතීඥවරු කරුණු ඉදිරිපත් වී තිබිණි. එම පඬු කරඳ ගස මහ රෑ හොර රහසේ කපා වළ දමා ඇති බවත් කැබිනට් ඇමැතිවරයකු එම ගස කපා ඉවත් කිරීම කැබිනට් මණ්ඩලයේ තීරණයකට අනුව කළ බවට ප්‍රකාශ කර ඇති බවත් නීතිඥවරයා අධිකරණයට කරුණු ඉදිරිපත් කරමින් සඳහන් කර ඇත. මෙම නීතිවිරෝධී අපරාධය කර ඇති පුද්ගලයන් අත්අඩංගුවට ගෙන අධිකරණයට ඉදිරිපත් කිරීමට වන නිලධාරීන්ට හැකියාව ඇති බැවින් ඒ සඳහා භාවිත කර ඇති යන්ත්‍ර සූත්‍ර අත්අඩංගුවට ගෙන අධිකරණයට ඉදිරිපත් කිරීම සඳහා සුදුසු නියෝගයක් නිකුත් කරන ලෙසද එම මෝසම මගින් පුරා වස්තු සුරැකීමේ සංවිධානයේ සභාපති උඩස්ගිරියේ සමිත හිමියෝ අධිකරණයෙන් ඉල්ලා සිටිති. එම ඉල්ලීම සලකා බැලූ මහේස්ත්‍රාත්වරිය ගම්පහ අඩවි වන නිලධාරීවරයාට අධිකරණය ඉදිරියේ පෙනී සිටින ලෙසට දන්වමින් නොතීසි නිකුත් කර තිබේ.", "URL": "https://lankatruth.com/si/?p=149290", "Category": "පරිසර", "Parent URL": null}