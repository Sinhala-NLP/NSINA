{"Source": "Lankatruth", "Timestamp": "April 6, 2018", "Headline": "මෛත්‍රීගේ ඇමතිවරුන්ට එරෙහි විශ්වාසභංගය ඉල්ලා අස්කරගන්නැයි රනිල් එජාප මන්ත්‍රීනට දන්වයි", "News Content": "අග්‍රාමාත්‍ය රනිල් වික්‍රමසිංහ මහතාට එරෙහිව ගෙනා විශ්වාසභංගයට පක්ෂව ඡන්දය ලබා දුන් ශ්‍රී ලංකා නිදහස් පක්ෂයේ ඇමතිවරු පිරිසකට සහ නියෝජ්‍ය කතානායකවරයාට එරෙහිව කතානායකවරයාට බාර දුන් විශ්වාසභංග යෝජනාව ඉවත් කර ගන්නා ලෙස අග්‍රාමාත්‍ය රනිල් වික්‍රමසිංහ මහතා විසින් එක්සත් ජාතික පක්ෂ මන්ත්‍රීවරුන්ට අද (06) පස්වරුවේ දැනුම් දී ඇතැයි වාර්තා වේ. මේ බව රජයේ ප්‍රවෘත්ති දෙපාර්තමේන්තු, අධ්‍යක්ෂ ජෙනරාල් සුදර්ශන ගුණවර්ධන මහතා නිවේදනයක් නිකුත් කරමින් පවසා ඇත. මෙම විශ්වාසභංග යෝජනාව එක්සත් ජාතික පක්ෂයේ පසුපෙළ මන්ත්‍රීවරුන් කිහිප දෙනෙකුගේ මතයක් බවත් පක්ෂය විසින් එවැනි තීරණයක් මෙතෙක් ගෙන නොමැති බව අගමැතිවරයා පැවසු බවද එහි සඳහන් වෙයි. එක්සත් ජාතික පක්ෂයේ නායකයා වශයෙන් මෙම ‍වි‍ශ්වාසභංග යෝජනාව වහාම ඉල්ලා අස්කර ගන්නා ලෙස අදාළ මන්ත්‍රීන්ට දැනුම් දී ඇති බවද එම නිවේදනයේ සඳහන් වෙයි. කෙසේ වෙතත් මෙවැනි තීරණයක් ගත යුත්තේ එක්සත් ජාතික පක්ෂ පාර්ලිමේන්තු කණ්ඩායම වන බවද ‍අගමැතිවරයා පැවසු බව එම නිවේදනයේ දැක්වෙයි. ‍තවද මේ සම්බන්ධයෙන් වැඩිදුර තීරණයක් ඉදිරියේ දී පාර්ලිමේන්තු කණ්ඩායම් රැස්වීමේ දී ගන්නා බවද සුදර්ශන ගුණවර්ධන මහතා විසින් නිකුත් කරන ලද නි‍වේදනයේ සඳහන් වෙයි.", "URL": "https://lankatruth.com/si/?p=50283", "Category": "පුවත්", "Parent URL": null}