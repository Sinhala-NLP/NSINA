{"Source": "Lankatruth", "Timestamp": "June 25, 2021", "Headline": "වීරවංසගේ තුනක් බැසිල්ට…", "News Content": "ආණ්ඩුව තුළ නිර්මාණය කරගෙන තිබෙනකුඩා පක්ෂ එකමුතුවෙන් පක්ෂ කිහිපයක්ම ඉදිරි සති දෙක තුළ එයින් ඉවත්වීමට සූදානම් වන අතර විමල් වීරවංසගේ පක්ෂයේ මන්ත්‍රීවරුන් තිදෙනෙකුද ඒ සමගම පොදුජන පෙරමුණේ සාමාජිකත්වය ලබාගැනීමට සූදානම් වන බවට තොරතුරු අනාවරණය වේ. රත්නපුර දිස්ත්‍රික්කය නියෝජනය කරන වීරවංසගේ මන්ත්‍රීවරයා, මහනුවර දිස්ත්‍රික්කයේ මන්ත්‍රීවරයා සහ තවත් මන්ත්‍රීවරයෙකු එම පක්ෂයෙන් ඉවත්වීමට සූදානම් බවද අනාවරණය වේ. බැසිල් රාජපක්ෂ පාර්ලිමේන්තු මන්ත්‍රීවරයෙකු වශයෙන් දිවුරුම්දීමට සමගාමීව ආණ්ඩුව අභ්‍යන්තරයේ මෙම දේශපාලන වෙනස්වීම සිදුකෙරෙමින් පවතී. වාසුදේව නානායක්කාර සහ මුස්ලිම් මන්ත්‍රීවරයෙකු කුඩා පක්ෂ සංවිධානයෙන් ඉවත්වීමට මේ වනවිටද කැමැත්ත පල කර ඇත. එසේම අතුරලියේ රතන හිමි වෙත මන්ත්‍රී ධුරය තහවුරු කර ගැනීම සඳහා කටයුතු කරමින් පවතින බවද හෙළි වේ. ශ්‍රී ලංකා කොමියුනිස්ට් පක්ෂය මේ වනවිට නව තත්වය පිළිබඳව කිසිදු ස්ථාවරයකට පැමිණ නැත. මේ අනුව ඉදිරි සති කිහිපය තුළ බැසිල් රාජපක්ෂ තමන්ට විරෝධීව සිටින කුඩා පක්ෂවල මන්ත්‍රීවරුන් තමන්වෙත දිනාගැනීමේ මෙහෙයුම සාර්ථක කරගනු ඇති බවට අනාවැකි පල වී තිබේ.", "URL": "https://lankatruth.com/si/?p=118455", "Category": "පුවත්", "Parent URL": null}