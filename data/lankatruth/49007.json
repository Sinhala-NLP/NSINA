{"Source": "Lankatruth", "Timestamp": "March 13, 2018", "Headline": "මුදල් වෙනුවට පොහොර ලබාදීමට ආණ්ඩුව ගත් තීරණය ගොවි අරගලවල ජයග්‍රහනයක්", "News Content": "පොහොර සහනාධාරය යලි පෙර පරිදිම ගොවීන්ට ලබාදීමට ආණ්ඩුව ගෙන ඇති තීරණය පිලිබදව සිය ප්‍රසාදය පලකරන බවත් එය ගොවිජනතාව දිගින් දිගටම ගෙන ගිය අරගලයේ ජයග්‍රහණයක් බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අද (13) දඹුල්ලේ පැවති මාධ්‍ය හමුවකදී පැවසිය. මෙම මාධ්‍ය හමුවේදී එම සම්මේලනයේ උප සභාපති, කිරි ගොවින් සුරැකීමේ ජාතික මධ්‍යස්ථානයේ ජාතික සංවිධායක සුසන්ත කුමාර නවරත්න, එහි ලේකම් ටි.බී සරත් හා ජාතික කමිටු සාමාජික සුනිල් රණවීර මහත්වරුන්ද අදහස් පළකළහ. එහිදී වැඩිදුරටත් අදහස් දැක්වූ නාමල් කරුණාරත්න මහතා… “ගොවීන් අඛණ්ඩව ගෙනගිය අරගලයක ප්‍රතිපලයක් ලෙස යලි පෙර පරිදිම පොහොර සහනාධාරය ලබාදීමට කටයුතු කිරීම අගය කරනවා. ගොවියා අපේ රටට අවශ්‍ය ආහාර වර්ග රැසක් නිෂ්පාදනය කරනවා. ඒ සදහා ගොවියාට විශාල පිරිවැයක් දරන්න සිදුවෙලා තියෙන පරිසරයක ගොවීන්ට පොහොර නොමිලයේ ලබාදීමට පියවර ගන්නවා නම් ඒක වටිනවා. ගොවීන්ට පොහොර ලබාදීම සහනාධාරයක් නොවේ. වී ඇතුළු අතිරේක බෝග මෙන්ම එළවලු වර්ග නිෂ්පාදනය කිරීම සදහා කරනු ලබන ආයෝජනයක් කියන මතයේ තමා අපි ඉන්නේ. මහින්ද රාජපක්ෂගේ ආණ්ඩුව මුලින්ම රුපියල් 350ට තිබුන පොහොර සහනධාරය රුපියල් 500 දක්වා වැඩිකලා. 50%කට තමා පොහොර සහනාධාරය ලබාදුන්නේ. මේ ආණ්ඩුව සහනාධාර පොහොර වෙනුවට මුදල් දීමට පියවර ගත්තා. මේ ක්‍රමය අසාර්ථක බව අපි දිගින් දිගටම් පෙන්වා දුන්නා. අද වනවිට එදා අපි ඉදිරිපත් කල ක්‍රමය පිලි අරගෙන නැවත පොහොර දෙන්න තීරණය කරලා. අපි මේ ජයග්‍රහණය ගොවීන්ගේ ජයග්‍රහණයක් විදිහට සලකනවා. නමුත් මේ වනතෙක් ගොවීන්ට ලබාදෙන පොහොරවල මිල තීරණය කරලා නැහැ. ඒවගේම පසුගිය වකවානුවේ ගොවීන්ගේ අභිමානයට හානිවන අයුරින් තමා ගොවීන්ට පොහොර ලබාගැනීමට සිදුවුනේ. විවිධ නිලධාරීන්ගෙන් පිඩාවට පත්වුනා. පුද්ගලික පලිගැනීම්වලට ලක්වීමට සිදුවුනා. ඉදිරි යල කන්නය ආරම්භ වීමට නියමිතව තිබෙනවා. ඒ නිසා ගොවියා හෙම්බත් නොකර සාධාරණ මිලකට හා කඩිනමින් පොහොර ලබා ගැනීමට හැකිවන පරිදි පවතින් ගැටලුවලට ආණ්ඩුව විසදුම් ලබාදෙන්න ඕනෑ” යයිද මෙහිදී නාමල් කරුණාරත්න මහත කිය සිටියේය. මෙහිදී අදහස දැක්වූ සුසන්ත කුමාර නවරත්න මහතා… “යළිත් කිරි ගොවියා ගැටළු රැසකට මුහුණදෙන්න සිදුවෙලා. මහ නුවර, අනුරාධපුරය, කුරුණෑගල ආදී දිස්ත්‍රික්කයන්හි කිරි ගොවීන්ට මාස තුන හතරක මුදල් ගෙවීමට මිල්කෝ ආයතනය පොහොසත්වෙලා. විෂයභාර අමාත්‍යවරයා සමග පැවති සකච්චවන්හිදී පොරොන්දු වූ පරිදි කිරි ගොවීන්ගේ ගැටලුවලට විසදුම් ලබා දෙන්න බැරිවෙලා තිබෙනවා. මිට පෙර ආනයනය කළ කිරි හරක් ටික නියෝජ්‍ය අමාත්‍යවරුන් බෙදා ගත්තා. ඔවුන්ට ඒ සදහා මුල්‍ය පහසුකම් දුන්නා. දැන් දෙවනවරට ගෙන්වන කිරි හරක් ටිකත් බෙදා ගන්න සැලසුම් කරලා. විජිත් විජිතමුණි අමාත්‍යවරයාටත් වෙන්කරගෙන ඇති බව දැනට දැනගන්න ලැබිල තියෙනවා. කිරි ගොවින් නැවත මහා පාරට බහින්න ඉඩ තියන්න එපා කියල අපි අවධාරණය කරනවා” යයිද ඒ මහතා කිය සිටියේය. මෙහිදී අදහස දැක්වූ ටි.බී.සරත් මහතා… “ මෙරට මහා පරිමාණ සහල මෝල් හිමියන් කීප දෙනෙකු විසින් වී කිලෝවක මිල රුපියල් 31 දක්වා අඩු කිරීමට තීරණය කරලා. ආණ්ඩුව වී මිලදී ගැනීමට මෙතෙක් නිසි ක්‍රියාමාර්ග අරගෙන නැහැ. වී අලෙවි මණ්ඩලය හා මුදල් අමාත්‍යංශය අතර වී මිලදී ගැනීම පිලිබදව මතබේද හට්ගෙන තිබෙනවා. වී මිලදී ගැනීමට ආණ්ඩුව වෙන්කරලා තියෙන්නේ කොටි 50ක මුදලක්. එකෙන් මිලදී ගන්න පුළුවන් වී ලොරි 1,500ක් විතර ප්‍රමාණයක්. ඒ සමස්ත වී නිෂ්පාදනයෙන් 1%ක පමණ ප්‍රමාණයක්. මේ තත්වය හොදින් දන්නා වී මෝල් හිමියන් වී මිල අඩුකරලා. මේ වනවිට එම මෝල්වලට වී අලෙවි කරගන්න විශාල තදබදයක් ඇතිවෙලා. වී ලොරියක් අලෙවි කරගන්න අවම වශයෙන් පැය 24 කට වඩා මෝල් අසළ රැඳී සිටීමට මේ තත්වය තුළ සිදුවෙලා තිබෙනවා. වී මෝල් හිමියන් රුපියල් 31කට වී කිලෝව මිලදී ගන්න විට තැරැව්කරුවන් ගොවියන්ගෙන් වී කිලෝව මිලදී ගන්නේ රුපියල් 25ත් 28ත් අතර මිලකට.“ යයිද ඒ මහත පැවසිය.", "URL": "https://lankatruth.com/si/?p=49007", "Category": "පුවත්", "Parent URL": null}