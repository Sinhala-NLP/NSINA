{"Source": "Lankatruth", "Timestamp": "July 5, 2019", "Headline": "ඇවන්ගාඩ් සභාපති ඇතුළු 8ක් වහාම අත්අඩංගුවට ගන්නැයි නීතිපතිගෙන් උපදෙස්", "News Content": "ඇවන්ගාඩ් මෙරිටයිම් සමාඟමේ සභාපති නිශ්ශංක යාපා සේනාධිපති ඇතුළු 08 දෙනෙකු වහාම අත්අඩංගුවට ගෙන අධිකරණයට ඉදිරිපත් කරන්නැයි නීතිපතිවරයා විසින් වැඩබලන පොලිස්පති සී.ඩී. වික්‍රමරත්න මහතාට උපදෙස් ලබාදී තිබේ. 2010 වසරේ සිට 2014 වසර දක්වා කාලසීමාව තුළ ඇවන්ගාඩ් මැරිටයිම් සර්විස් සමාගමට ගාලු වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4 ක පාඩුවක් සිදුකිරීමේ සිද්ධිය සම්බන්ධයෙන් අල්ලස් කොමිසම විසින් කොළඹ මහේස්ත්‍රාත් අධිකරණය හමුවේ නඩුවක්ද ගොනුකර ඇත. කෙසේ වෙතත් ඇවන්ගාඩ් මෙරිටයිම් සමාගමේ සභාපතිවරයා ඊයේ (04) දින මෙරටින් පිටව ගොස් ඇතැයි අපරාධ පරීක්ෂණ දෙපාර්තමේන්තුව නීතිපති දෙපාර්තමේන්තුවට දන්වා තිබේ. සෙසු චූදිතන් වන්නේ විශ්‍රාමික යුධ හමුදා මේජර් ජෙනරාල් පාලිත ප්‍රනාන්දු, විශ්‍රාමික යුධ හමුදා මේජර් ජෙනරාල් කරුණාරත්න එගොඩවේල, නාවුක හමුදා විශ්‍රාමික කොමදෝරු විශ්වජිත් නන්දන දියබලනගේ, ජාතික පොලිස් කොමිසමේ ලේකම් සහ හිටපු ආරක්ෂක අමාත්‍යාංශයේ අතිරේක ලේකම් සමන් දිසානායක, විශ්‍රාමික එයාර් වයිස් මාර්ෂල් පී.ඩී. ප්‍රේමචන්ද්‍ර, ආරක්ෂක අමාත්‍යාංශයේ හිටපු ලේකම් දමයන්ති ජයරත්න සහ රක්නා ලංකා සමාගමේ සභාපති වික්ටර් සමරවීර යන අයයි. මෙහි ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය නඩුව ගොනු කළ මොහොතේම රාජ්‍ය සේවකයෙකු විදේශගතවීමේදී අනුගමනය කළ යුතු නීතිමය කටයුතුද උල්ලංඝනය කරමින් නීති විරෝධී ලෙස විදේශගතව සිටින අතර ඇය කිසිඳු දිනක අධිකරණය හමුවේ පෙනී සිටියේද නැත.", "URL": "https://lankatruth.com/si/?p=77137", "Category": "පුවත්", "Parent URL": null}