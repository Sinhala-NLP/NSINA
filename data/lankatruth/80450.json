{"Source": "Lankatruth", "Timestamp": "September 7, 2019", "Headline": "මහජන බැංකුවටත් ඇමතිගෙන් 1800ක ලියුමක් – නම් 400ක ලියුමක් විගණාකාධිපති අතේ", "News Content": "මහජන බැංකුවට කාර්යාල සහයකයින් ලෙස බඳවා ගන්නැයි දන්වමින් මුදල් අමාත්‍යවරයා විසින් ඉකුත් මැයි මාසයේදී බැංකුවේ සභාපතිවරයා වෙත අ.පො.ස උසස් පෙළ විභාගයෙන් පසු පාසල් හැරගිය 1800 දෙනකුගේ නම් ලැයිස්තුවක් එවා පසුව ස්ථිර කරන තුරු මොවුන් බඳවා ගන්නා ලෙස දන්වා ඇති බව පොදු ව්‍යාපාර පිළිබඳ කාරක සභාව හෙවත් කෝප් කමිටුව හමුවේ අනාවරණය වීතිබේ. මෙම 1800ක ලැයිස්තුවට මහජන බැංකු අධ්‍යක්‍ෂ මණ්ඩලය විරුද්ධ වූ බවත් පසුව ඉන් 80ක් තෝරාගෙන මාස 06ක කාලයක් සඳහා පුහුණුවන්නන් ලෙස බඳවාගෙන තිබෙන බවත් මහජන බැංකුවේ සභාපති නීතීඥ නිශ්ශංක නානායක්කාර මහතා කෝප් කමිටුව හමුවේ සඳහන් කර ඇත. අමාත්‍යවරයා එවූ 1800ක නම් ලැයිස්තුවෙන් 600ක් පමණ ගැනීමට පළමුව තීරණය කර පසුව එම සංඛ්‍යාව 80ක් දක්වා අඩු කර ඇතැයිද මෙහිදී අනාවරණය වී ඇත. අ.පො.ස උසස් පෙළ විභාගය අවසන්ව පාසල් හැර ගිය අය පුහුණුවන්නන් ලෙස බඳවා ගැනීම සෑම වසරකම රාජ්‍ය හා පෞද්ගලික බැංකුවල සිදුවන බවත් දෛනික දීමනාවක් යටතේ මාස 06කට එවැනි අය බඳවාගැනීම බැංකුවට වාසිදායක බවත් සභාපතිවරයා පවසා ඇති නමුත් කෝප් කමිටු සභාපති සුනිල් හඳුන්නෙත්ති මහතා එහිදී පවසා ඇත්තේ ඇමතිවරයාගේ ලැයිස්තුවකට එය බඳවා ගැනීම අසාධාරණ බවයි. රාජ්‍ය බැංකුවලට තාවකාලිකව පුහුණුවන්නන් බඳවා ගැනීමේ දී අයදුම්පත් කැඳවා සුදුසුකම් සහිත අය බඳවාගැනීමේ යාන්ත‍්‍රණයක් සකස් කරන ලෙසද කෝප් කමිටු සභාපතිවරයා මෙහිදී මුදල් අමාත්‍යාංශ ලේකම් ආචාර්ය ආර්.එච්.එස් සමරතුංග මහතාට උපදෙස් ලබාදී ඇත. සුනිල් හදුන්නෙත්ති මහතා මෙම උපදෙස් ලබාදුන්නේ මහජන බැංකුවේ නිලධාරීන් පාර්ලිමේන්තුවේ පොදු ව්‍යාපාර පිළිබඳ පාර්ලිමේන්තු කාරක සභාව හෙවත් කෝප් කමිටුව හමුවේ පෙනී සිටී අවස්ථාවේදීය.", "URL": "https://lankatruth.com/si/?p=80450", "Category": "පුවත්", "Parent URL": null}