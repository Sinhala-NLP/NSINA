{"Source": "Lankatruth", "Timestamp": "October 22, 2019", "Headline": "ආර්ථික අර්බුදයෙන් ගොඩ ආ හැක්කේ අඛණ්ඩව වර්ධනය වෙන භාණ්ඩ හා සේවා ආර්ථිකයක් තුළින් පමණයි", "News Content": "“අඛණ්ඩව වර්ධනය වෙන භාණ්ඩ හා සේවා ආර්ථිකයක් ඇතුළෙ තමයි අපිට මේ රට පත් වෙලා තියෙන ආර්ථික අර්බුදයෙන් ගොඩ එන්න පුළුවන් වෙන්නෙ.” යැයි ජ්‍යෙෂ්ඨ කථිකාචාර්ය ආචාර්ය අනිල් ජයන්ත ප්‍රනාන්දු මහතා පවසයි. ඒ මහතා මේ බව පැවසූවේ ඊයේ (21) ශ්‍රී ලංකා පදනම් ආයතනයේ පැවති “ගුණාත්මක ජීවිතයක් නොසැලෙන ආර්ථිකයක්” ලෙස නම් කර තිබෙන ජාතික ජන බලවේගයේ ජාතික ආර්ථික ප්‍රතිපත්තිය එළිදැක්වීමේ අවස්ථාවට එක්වෙමිණි. එහිදී වැඩිදුරටත් අදහස් දැක්වූ ජ්‍යෙෂ්ඨ කථිකාචාර්ය ආචාර්ය අනිල් ජයන්ත ප්‍රනාන්දු මහතා… “මේ වෙනකොට එක එක්කෙනා වෙන වෙනම තමන්ගෙ ලාභය වෙනුවෙන් එකිනෙකා ගැටෙද්දි අපේ ආර්ථිකය කැඩී, විසිරී ගිහින් තිබෙනවා. නිෂ්පාදනයේ ගුණාත්මක තත්ත්වය පහත වැටී තිබෙනවා. ඒ කැඩිලා විසිරිලා තියෙන ආර්ථිකය එක තැනකට එකතු කරන්නෙ කොහොමද කියන එක මේ වෙනකොට අපි මුහුණ දෙමින් ඉන්න ප්‍රශ්නයක්. ඒ ප්‍රශ්නයට විසඳුමක් අපි මේ යෝජනා කරන ආර්ථික ප්‍රතිපත්තිය තුළ තියෙනවා. අපි ගොඩනගන ආර්ථිකය ඇතුළෙ කාටවත් ගැටෙන්න ඕනෙ වෙන්නෙ නැහැ. හැම කෙනෙක්ටම ආර්ථික දාමය ඇතුළෙ තමන්ට දායක විය යුතු පංගුවක් තියෙනවා. ඒ නිසා තමයි අපි අපේ තේමාව විදිහට නව දැනුම, ආර්ථික ප්‍රජාතන්ත්‍රවාදය, තාක්ෂණය මුසු කළ නොසැලෙන ආර්ථිකයක් කියන එක අරගෙන තියෙන්නෙ. එහෙම නොසැලෙන ආර්ථිකයක් ඇතුළෙ භාණ්ඩ හා සේවා නිෂ්පාදනය අපි දියුණු කරනවා. ඒ විදිහට අඛණ්ඩව වර්ධනය වෙන භාණ්ඩ හා සේවා ආර්ථිකයක් ඇතුළෙ තමයි අපිට මේ රට පත් වෙලා තියෙන ආර්ථික අර්බුදයෙන් ගොඩ එන්න පුළුවන් වෙන්නෙ. ආර්ථික ප්‍රජාතන්ත්‍රවාදය කියන එක මේ වැඩපිළිවෙළට ඇතුල් කරන්න විශේෂ හේතුවක් තියෙනවා. මේ වෙනකොට ව්‍යාපාරයක් ආරම්භ කරන්න, ඒකට අවශ්‍ය නීතිමය තත්ත්වයන් විසඳ ගන්න, බදු ෆයිල් එකක් විවෘත කර ගන්න වගේ අත්‍යවශ්‍ය කටයුතු කර ගන්න මොකක් හරි දැන හැඳුනුම්කමක්, හිතවත්කමක් නැතුව බැරි වෙලා තියෙනවා. ඒ නිසා සීමිත පිරිසකට විතරයි අලුතින් ව්‍යාපාරයක් ආරම්භ කරන්න පුළුවන් වෙලා තියෙන්නෙ. ඒක ප්‍රජාතන්ත්‍රවාදී ක්‍රමයක් නෙමෙයි. ඒ වෙනුවට අපේ ප්‍රතිපත්තිය වෙන්නෙ මේ රටේ සෑම කෙනෙකුටම තමන්ගේ හැකියාව අනුව ආර්ථිකයට වටිනාකම් එකතු කරන්න පුළුවන් වටපිටාවක් නිර්මාණය කරන එකයි. ඒ තමයි අපි ආර්ථික ප්‍රජාතන්ත්‍රවාදය කියන එකෙන් අදහස් කරන්නෙ. මේ වෙනකොට ලෝක පරිමාණ දර්ශකයේ අපේ රට ව්‍යාපාර කිරිමේ හැකියාව අතින් ඉන්නෙ ඉතාමත් පහළින්. මේ ආර්ථික ප්‍රජාතන්ත්‍රවාදය ක්‍රියාත්මක කළොත් අපිට මේ ලෝක පරිමාණ දර්ශකයේ ඉහළට එන්නත් පුළුවන්කම තියෙනවා. ඒ වගේම දරිද්‍රතාවය තුරන් කරන්නෙ කොහොමද කියන එකත් අපි මේකෙ දීර්ඝව විස්තර කර තියෙනවා. ඒක සහනාධාර බෙදීම වගේ අසාර්ථක යෝජනා නෙමෙයි. ග්‍රාමීය ජනතාව දරිද්‍රතාවයෙන් මුදා ගන්න අවශ්‍ය වෙන ආර්ථික වැඩපිළිවෙළක් තමයි අපි යෝජනා කර තියෙන්නේ. ප්‍රාථමික නිෂ්පාදනවල ඉඳල ග්‍රාමීය කර්මාත්න දියුණු කිරීම දක්වා වැඩපිළිවෙළක් මෙහි සඳහන් වෙනවා. ඒ ගැන අපි මේ වෙනකොටත් ප්‍රාදේශීය ව්‍යාපාරිකයන්, තේ, කුරුඳු වැනි වගාවන් කරන ව්‍යාපාරිකයන් ඇතුළු විශාල පිරිසක් සමග සාකච්ඡා කළා. ඔවුන්ගෙන් යෝජනා ගත්තා. ඔවුන්ගේ දැනට තියෙන හැකියාවන් ගැන සොයල බැලුවා. ඔවුන්ගේ නිෂ්පාදන ක්‍රියාවලිය දියුණු කිරීම හරහා ජනතාවට නව රැකියා අවස්ථා සකස් කර දීමේ හැකියාවක් තියෙන බව අපි අධ්‍යයනය කළා. ඒ වගේම ඒ දේශීය නිෂ්පාදන ලෝක සැපයුම් ජාලය එක්ක සම්බන්ධ කරන්නෙ කොහොමද කියන එකටත් අපි වැඩපිළිවළක් සකස් කර තියෙනවා.”", "URL": "https://lankatruth.com/si/?p=83729", "Category": "පුවත්", "Parent URL": null}