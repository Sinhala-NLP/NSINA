{"Source": "Lankatruth", "Timestamp": "November 28, 2020", "Headline": "ක්‍රීඩා අමාත්‍යාංශයේ විවාදයට නාමල් නැහැ…", "News Content": "කැබිනට් අමාත්‍යවරයෙකු වී තමන්ගේ අමාත්‍යාංශයේ පළමු අයවැය විවාදය පැවැත්වෙන අද (28) දින ක්‍රීඩා අමාත්‍ය නාමල් රාජපක්ෂ මහතා එම විවාදයට සහභාගීවීම සඳහා පාර්ලිමේන්තුවට පැමිණ නැති බව වාර්තා වේ. නාමල් රාජපක්ෂ අමාත්‍යවරයා අද දින පාර්ලිමේන්තුවට සහභාගී නොවන බව කතානායක මහින්ද යාපා අබේවර්ධන අද පෙරවරුවේ පාර්ලිමේන්තුවට දැනුම්දෙමින් කතානායකවරයා වැඩිදුරටත් පැවසූවේ අමාත්‍යවරයා පස්වරුවේ පාර්ලිමේන්තුවට සහභාගී වන බවය. එහෙත් නාමල් රාජපක්ෂ මහතා සිය අමාත්‍යාංශයට අදාළ විවාදයට සහභාගීවීමට පාර්ලිමේන්තු නොපැමිණීම සම්බන්ධයෙන් පස්වරුවේදී විපක්ෂයේ මන්ත්‍රීවරයෙකු සිදු කළ ප්‍රකාශයකට ප්‍රතිචාර දක්වමින් කාරක සභාවේ සභාපති අසුනේ අසුන්ගෙන සිටි මයන්ත දිසානායක මන්ත්‍රීවරයා පස්වරු 4.25ට පමණ පාර්ලිමේන්තුවේදී ප්‍රකාශ කර සිටියේ අසනීප තත්වයක් හේතුවෙන් නාමල් රාජපක්ෂ අමාත්‍යවරයා පාර්ලිමේන්තුවට නොපැමිණෙන බව දැනුම් දී ඇති බවයි.", "URL": "https://lankatruth.com/si/?p=101829", "Category": "පුවත්", "Parent URL": null}