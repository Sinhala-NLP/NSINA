{"Source": "Lankatruth", "Timestamp": "December 26, 2019", "Headline": "වැස්ස පායද්දී ගොවි බිමට අලි කරදර", "News Content": "දඹුල්ල ප්‍රාදේශීය ලේකම් බල ප්‍රදේශයට අයත් වෑවල, සිගිරිමුල්ල ප්‍රදේශයට 24 දින රාත්‍රියේ කඩා වැඩුණු වන අලින් සිව්දෙනෙකු විසින් පොල් ගස් 45 ක්, පතෝල මැස්සක්. තක්කාලි වගාවක්, කෙසෙල් වගාවක් එක් රැයකින් කා දමා විනාශ කර ඇත. මේ පිලිබදව අදහස් දැක්වූ සිගිරිමුල්ල පදිංචි ගාමිණී ජයරත්න මහතා පැවසූවේ “මම වකුගඩු රෝගියෙක්. සතියට දින දෙකක් දඹුල්ල රෝහලට යනවා ප්‍රතිකාර ගන්න. එහෙම යන දවස්වලට වගා රකින්න යන්නේ නැහැ. 24 දිනත් දඹුල්ල රෝහලේ නතරවෙලා වකුගඩු රෝගයට ප්‍රතිකාර ගත්තා, ගෙදර ඉන්නේ දරුවන් දෙන්නයි බිරිඳයි. ඒ අයට වගා ආරක්ෂා කරන්න බැහැ. එක රැයකට මහ විනාශයක් කරලා පොල් ගස් 45ක් බිම පෙරලා කා දමා තියෙනවා. නිලධාරීන් කවුරුත් එන්නේ නැහැ. වගා හානි වන්දි දෙන්නේ නැහැ. අවරුදු ගානක් මේ දුක විඳිනවා. විදුලි වැටක් තියෙනවා. ඒක නඩත්තු කරන්න කිලෝ මීටර් තුනකට ඉන්නේ සිවිල් ආරක්ෂක සෙබළු දෙන්නයි. ඒ දෙන්නට මේක නඩත්තු කරන්න අමාරුයි. හැමදාම අලි හතර පස් දෙනෙක් එනවා. විදුලි වැට කඩා ගෙන ගමට කඩා වදිනවා. මේ කවදා ඉවර වෙයිද හිතන්න අමාරුයි. සිගිරිය, වෑවල, සිගිරිමුල්ල අලකොල වැව ආදී ගම්මාන රැසක ගොවි ජනතාව වන අලි ගැටලුවෙන් පිඩා විඳින අතර වගා රැසකට නිරන්තර හානි සිදුව තිබේ. වනජීවී නිලධාරීන්ට සිදුව ඇත්තේ ගමට පැමිණෙන අලින් පලවා හැරීමට අලි වෙඩි දෙක තුනක් දී ගොවීන්ට ලබාදීම පමණක් බවද එම ප්‍රදේශවාසීන් කියා සිටිති. මේ ගටලුවට වනජීවී අමාත්‍යවරයාගේ කඩිනම් අවධානය යොමුකර වැඩිපුර නිලධාරීන් ලබාදී විදුලි වැට නිසි අයුරින් නඩත්තු කරන ක්‍රමවේදයක් සකස් කරන ලෙස ගොවි ජනතාව ඉල්ලා සිටිති.", "URL": "https://lankatruth.com/si/?p=87986", "Category": "පුවත්", "Parent URL": null}