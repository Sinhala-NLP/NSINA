{"Source": "Lankatruth", "Timestamp": "May 15, 2018", "Headline": "දියවන්නාවට පෙරලුනු සුපිරි රියේ නඩු තින්දුව නිකුත් කරයි", "News Content": "බී.එම්. ඩබිලිව් වර්ගයට අයත් සුකෝපභෝගී මෝටර් රථයක් තවත් මෝටර් රථ දෙකකද ගැටී දියවන්නා ඔයට පෙරලීමෙන් අනතුරුව එහි රියදුරු මෝටර් රථය අතහැර පලායාමේ සිද්ධියට අදාල නඩුව අද(15) කැඳවනු ලැබූ අවස්ථාවේ සැකකරුට රුපියල් හාරදහස් පන්සීයක (4500) දඩ මුදලක් ගෙවීමෙන් අනතුරුව නඩුව අවසන් කිරීමට කඩුවෙල මහේස්ත්‍රාත් ප්‍රසන්න අල්විස් මහතා නියෝග කර ඇත. මෙසේ නඩු තීන්දුව ලබා දුන්නේ කැබිනට් අමාත්‍ය කබීර් හෂීම් මහතාගේ ඥාතියෙකුවන ෆාහිම් මොහොමඩ් හුසේන් නමැත්තෙකුටය.ඔහු හිටපු ජනපති මහින්ද රාජපක්ෂ මහතාගේ දේශපාලන ව්‍යාපාරවලටද සම්බන්ධ වූවෙකි. පසුගිය මාර්තු මස 17 වැනිදා ඔහු විසින් පදවාගෙන පැමිනි බී.එම්. ඩබිලිව් වර්ගයට අයත් සුපිරි මෝටර් රථය තවත් මෝටර් රථ දෙකක ගැටීමෙන් අනතුරුව තලවතුගොඩ ප්‍රදේශයේදී දියවන්නා ඔයට පෙරලී තිබේ.අනතුරුව මෝටර් රථය අතහැර පලා ගොස් තිබුණි. ඉකුත් මාර්තු මස 20 වැනි දින සැකකරු කඩුවෙල අධිකරණයට භාරවීමෙන් අනතුරුව මාර්තු 27 දක්වා රක්ෂිත බණ්ධනාගාර ගත කෙරුණි.එදින පැවැත්වූ නඩු විභාගයේදී රුපියල් ලක්ෂ දෙක බැගින් වන ශරීර ඇප දෙකක් මත මුදා හැරීමට නියෝගකර තිබිණි. අද දින කැඳවූ නඩු විභාගයෙන් ලබාදුන් තීන්දුවත් සමඟ මෙම නඩුවිභාගය අවසන් විය.", "URL": "https://lankatruth.com/si/?p=52143", "Category": "පුවත්", "Parent URL": null}