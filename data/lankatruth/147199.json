{"Source": "Lankatruth", "Timestamp": "May 21, 2023", "Headline": "මේ රට නිවැරදි මාවතේ ගෙන යා හැකි අදූෂිත පිරිස් ජාතික ජන බලවේගය වටා ඒකරාශී වී සිටිනවා – නැගෙනහිර පළාතේ හිටපු ආඥාපති, අරුන ජයසේකර", "News Content": "“ජාතික ජන බලවේගයේ තිබෙන හැකියාව හඳුනාගෙන අවංක, අදූෂිත, අනික් පාර්ශ්වවලට නැති ගුණාංග හඳුනාගෙන ත්‍රිවිධ හමුදා විශ‍්‍රාමික සාමූහිකයත් එකතු වී සිටිනවා. අනෙකුත් විද්වත් සංවිධාන මෙන්ම විශ‍්‍රාමික ත්‍රිවිධ හමුදා සාමූහිකය හොඳ විනයක්, හොඳ බුද්ධියක්, හඳුනාගැනීමේ හැකියාවක්, තිබෙන මේ සමාජයේම පිරිසක් හැටියට මේ රට නැවත ගොඩනැඟීමට ත්‍රියාකිරීම අවශ්‍යයි.” යැයි විශ්‍රාමික ත්‍රිවිධ හමුදා සාමූහිකයේ ප‍්‍රධානී, ශ්‍රී ලංකා යුද හමුදාවේ නැගෙනහිර පළාතේ හිටපු ආඥාපති, අරුන ජයසේකර අවධාරණය කරයි. ඔහු මේ බව අවධාරණය කර සිටියේ මේ වනවිට කුරුණෑගල පැවැත්වෙන විශ්‍රාමික ත්‍රිවිධ හමුදා සාමූහිකයේ දිස්ත්‍රික් සමුළුව අමතමිනි. එහිදී මේ සම්බන්ධයෙන් වැඩිදුරටත් ඔහු දැක්වූ අදහස් පහතින් දැක්වේ, “කුරුණෑගල දිස්ත්‍රික් සමුළුව පවත්වන තැන රැල්ලටත් එහා ගිය රැල්ලක් නිර්මාණය වී තිබෙනවා. මේ සංවිධානය පිහිට වූයේ පස්දෙනෙකුගෙන්. දැන් දිස්ත්‍රික්ක මට්ටමේ ව්‍යාප්ත වී මීරිගම ආසනයෙන් ආසන මට්ටමටත් ව්‍යාප්ත වී තිබෙනවා. මේ සංවිධානය පිහිට වූයේ ඇයි කියන දේ අපි හැමෝම දන්නවා. ජාතික ජන බලවේගයේ තිබෙන හැකියාව හඳුනාගෙන අවංක, අදූෂිත, අනික් පාර්ශ්වවලට නැති ගුණාංග හඳුනාගෙන ත්‍රිවිධ හමුදා විශ‍්‍රාමික සාමූහිකයත් එකතු වී සිටිනවා. අනෙකුත් විද්වත් සංවිධාන මෙන්ම විශ‍්‍රාමික ත්‍රිවිධ හමුදා සාමූහිකය හොඳ විනයක්, හොඳ බුද්ධියක්, හඳුනාගැනීමේ හැකියාවක්, තිබෙන මේ සමාජයේම පිරිසක් හැටියට මේ රට නැවත ගොඩනැඟීමට ත්‍රියාකිරීම අවශ්‍යයි. හොඳ කට්ටියක් එකතු වී හොඳ දෙයක් කරන්න හරිම අමාරුයි. නමුත් නරක කට්ටියක් එකතු වී නරක දෙයක් කරන්න ඉතාම ලෙහෙසියි. ඒ වගේම හොඳ දෙයක් නරක සමාජයකට ඇතුළත් කරන්න ඉතාම අමාරුයි. මෙවැනි තත්වයක ත්‍රිවිධ හමුදා සාමූහිකයේ ඉන්න හැමදෙනාම ජාතික ජන බලවේගයට බලය ලබාගන්න කැපවෙන බව අවධාරණය කළ යුතුයි. මම වෙනස්වෙලා තමයි, හිතන විදිහ වෙනස්කරගෙනයි ජාතික ජන බලවේගයට එකතු වෙන්නේ. අපේ අවංකකම, විශ්වාසය, හැකියාව මොට කරලා, ඉදිරි පරම්පරාව ඉස්සරහට ගෙනියන්න උත්සාහ කරනවා. ඒ කාලයේ ජනතා විමුක්ති පෙරමුණ වෙනස් විදිහකට සිතුවා. එදා සිට ඔවුන් ඒ කතාව කීවා. අද ජාතික ජන බලවේගය එම කටයුත්ත කරගෙන යනවා. ඔවුන් එදා සිටම කිවූ දේ සත්‍යයක් නිසයි ඔබත්, මමත් මෙතැනට පැමිණ සිටින්නේ. අද තිබෙන ආර්ථික කඩා වැටීම, සදාචාරාත්මක කඩා වැටීම, කෙනෙකුට තව කෙනෙක් විශ්වාසය නැතිවීම, හැමදාම පවත්වාගෙන යන්න ප‍්‍රභූ දේශපාලනඥයන්ට අවශ්‍යයි. මහජනතාව දුගී, දුප්පත්, අසරණ මට්ටමේ තබාගැනීමයි ඒ ප‍්‍රභූ දේශපාලනයේ අරමුණ. නමුත් අපිට කැත නැතිව මෙතැන හිටගෙන කතා කළ හැක්කේ අවුරුදු 30ක් පුරා අපේ සියලු කැපවීම් කරමින් රටට යහපතක් ලබාදෙන්න ක්‍රියා කළ නිසයි. නමුත් අද වෙනවිට ජීවිතයත් මරණයත් අතර සටනකින් රට අත්හැර නීති විරෝධීව සංක‍්‍රමණය වෙනවා. මේ රට ඒ තරම් පහත් තැනකට දැම්මේ මෙතෙක් සිටි පාලකයෝ. ඒ නිසා අලුතින් සිතන කණ්ඩායමක් සමග අද කළු රටක්, අසමත් රාජ්‍යයක් වී තිබෙන මේ රට ගොඩනැගිය යුතුයි. මේ රටේ පවතින සදාචාරාත්මක පිරිහීම, මත්ද්‍රව්‍ය, අපරාධ රැල්ල වැළැක්වීමේ ජාතික ආරක්ෂක ප‍්‍රතිපත්තියක් ගැන අපි පසුගිය කාලයේ සාකච්ඡා කළා. ඒ සියල්ලට විසඳුම් අපේ ජාතික ආරක්ෂක ප‍්‍රතිපත්තියේ තිබෙනවා. අපේ ජාතික ආරක්ෂක ප‍්‍රතිපත්තියේ වගකීම සහ වගවීම දරමින් මේ රටේ සියලු දෙනාගේ ආරක්ෂාව තහවුරු කරනවා. ජාතික ආරක්ෂක ප‍්‍රතිපත්තියක් හදන්නේ ආර්ථික, අධ්‍යාපන, කෘෂිකාර්මික, වාරිමාර්ග වගේ සියලුම අංශ ඒකාබද්ධ කරමින්. එවැනි ප‍්‍රතිපත්තියක් ලේඛනවලට පමණක් සීමා විය යුතු නැහැ. ජාතික ජන බලවේගය සමග එකතු වී පළමුවෙන්ම පුරවැසියාගේ ආරක්ෂාව තහවුරු කරනවා. පුරවැසියා පළමුවෙන්ම ආරක්ෂා විය යුතුයි. කාන්තා හිංසනය, රිය අනතුරු, ඇතුළු සෑම දෙයින්ම ආරක්ෂාවෙන, නීතියේ විධානය දේශපාලනයෙන් තොරව ක්‍රියාත්මක වෙන රටක් අපි ගොඩනඟනවා. මේ රට දුප්පත් කළේ වසර ගණනාවක් තිස්සේ පැති මාරුකරමින් බලයේ සිටි කණ්ඩායමයි. අපේ ජාතික ආරක්ෂක ප‍්‍රතිපත්තියේ ප‍්‍රධානම තැනක් ආහාර සුරක්ෂිතතාවයට ලබාදී තිබෙනවා. බලශක්තියක් ඒ වගේමයි. මේ ලෝකයේ ඉතාමත් පරාජිත තත්වයට පත්කර තිබෙන අපේ රට ලෝකය පිළිගන්නා රාජ්‍යයක් බවට පත්කිරීමේ ක්‍රියාකාරී කොටස්කරුවන් හැටියට අපි සියලු දෙනාගේ හැකියාවන් එකතු කරගෙන ජාතික ජන බලවේගයේ රජයක් පිහිටුවා නොනවත්වා ඉදිරියට යමු කියලා ඉල්ලා සිටිනවා.”", "URL": "https://lankatruth.com/si/?p=147199", "Category": "පුවත්", "Parent URL": null}