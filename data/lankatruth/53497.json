{"Source": "Lankatruth", "Timestamp": "June 4, 2018", "Headline": "පරිසරය වනසන කටුපොල් උඩරට ව්‍යාප්තවීමේ අවධානමක්", "News Content": "දැවැන්ත පරිසර පද්ධති විනාශයකට හේතු වන බවට මේ වන විට හඳුනාගෙන ඇති කටුපොල් වගාව උඩරට ප්‍රදේශවල ව්‍යාප්තවීමේ අවධානමක් පවතින බවත් ඒ සඳහා ජනතාව හඬ නැගිය යුතු බවත් මානව සංවර්ධන සංවිධානයේ අධ්‍යක්ෂ පි. පී. සිවප්‍රගාසම් මහතා පවසයි. ගාල්ල හා කෑගල්ල ප්‍රදේශවල දැනට කටුපොල් වගාබිම් ව්‍යාප්තව පවතින අතර තෙල් නිෂ්පාදනය කිරීමේ අරමුණින් කටුපොල් වගාව සිදුකරයි. ඉතා ලාභදායී ව්‍යාපාරයක් ලෙස කටුපොල් වගාව හඳුනාගෙන ඇත. ව්‍යාපාරය ලාභදායී වුවද ඉන් පරිසරයට දැරිය නොහැකි පාඩුවක් සිදුවන බවට හඳුනාගෙන තිබේ. කටුපොල් සමඟ අතුරු වගා කිසිවක් කළ නොහැකි අතර ඒවා විනාශ වී යයි. අවට පස් තට්ටුව ක්‍රමයෙන් වැලි බවට පත්කරන අතර මෙය ගංගා හා ජලාශ වැලිවලින් පිරීයාමට හා පස නිසරුවීමට හේතු වේ. විවිධ පක්ෂීන් හා කෘමීන් වඳ වී යාමට හේතුවක් ලෙස කටුපොල් හඳුනාගෙන තිබේ. සුනකයන් කටුපොල් ලෙල්ල ආහාරයට ගැනීමෙන් ලොම් හැලීයාම හා විවිධ රෝගාබාධයන්ට ලක්වීමට හේතු වේ. වකුගඩු පිළිකා වැනි රෝග ව්‍යාප්තවීමට දිගුකාලීනව හේතු වේ. උඩරට ප්‍රදේශයේ වැවිලි සමාගම් මෙම පරිසර හානිය නොතකා ලාභ ලැබීමේ අරමුණින් කටුපොල් වගා ව්‍යාපෘති උඩරට ව්‍යාප්ත කිරීමට කටයුතු කරමින් සිටින බවත් මෙයට එරෙහිව ජනතාව නැගී සිටිය යුතු බවත් වැඩි දුරටත් අදහස් දක්වමින් සිවප්‍රගාසම් මහතා පවසයි. ඔහු මේ බව ප්‍රකාශ කළේ වතු ආශ්‍රිත ප්‍රජාව දැනුවත් කිරීම සඳහා ඊයේ (3) මහනුවර රිවඩෙල් හෝටලයේ පැවති වැඩමුළුවකදීය. මේ සඳහා වතු ආශ්‍රිත ප්‍රජාව නියෝජනය කරමින් නුවරඑළිය කෑගල්ල මාතලේ බදුල්ල මහනුවර ප්‍රදේශවල ගුරුවරු, ප්‍රාදේශිය සභා මන්ත්‍රීවරු, සිවිල් සංවිධාන ක්‍රියාකාරීහු ඇතුළු පිරිසක් සහභාගී වූහ", "URL": "https://lankatruth.com/si/?p=53497", "Category": "පරිසර", "Parent URL": null}