{"Source": "Lankatruth", "Timestamp": "October 21, 2019", "Headline": "අපි වටා සිටින්නේ ජාතික සමගිය අගය කරන සැබෑ දේශප්‍රේමීන්", "News Content": "“එක රටක් විවිධත්වයෙන් හා සමානාත්මතාවයෙන් බැඳුණු ශ්‍රී ලාංකේය ජාතියක්” ලෙස නම් කර ඇති ජාතික ජන බලවේගයේ ජාතික සමගිය ප්‍රතිපත්ති ප්‍රකාශය එළිදැක්වීමේ අවස්ථාවට පැමිණ සිටින්නේ ජාතික සමගිය අගය කරන සැබෑ දේශප්‍රේමීන් යැයි හිටපු අමාත්‍යාංශ ලේකම් අශෝක පීරිස් මහතා පවසයි. ඒ මහතා මේ බව පැවසූවේ ජාතික ජන බලවේගයේ ජාතික සමගිය ප්‍රතිපත්ති ප්‍රකාශය එළිදැක්වීමේ අවස්ථාවට එක් වෙමිණි. එහිදී වැඩිදුරටත් අදහස් දැක්වූ හිටපු අමාත්‍යාංශ ලේකම් අශෝක පීරිස් මහතා… “අපි මේ ප්‍රතිපත්ති ප්‍රකාශය ඇතුළෙ ශ්‍රී ලංකාව බහු වාර්ගික, බහු ආගමික රටක් කියන එක පිළි ගන්නවා. ලංකාවේ විචිත්‍රත්වය තමයි මේ විවිධත්වය. ඒක පදනම විදිහට තියාගෙන තමයි මේ ප්‍රතිපත්ති මාලාව සකස් කර තියෙන්නෙ. මේ දක්වා බලයට පත් වුණ පාලකයන් තමන්ගේ බලය පවත්වා ගැනීම වෙනුවෙන් මේ විවිධත්වය බෙදා වෙන් කළා. සිංහල දෙමළ ගැටුම් ඇති කළා. සිංහල මුස්ලිම් ගැටුම් ඇති කළා. දේශප්‍රේමය, ජාතිවාදය දක්වා අරගෙන ආවා. එහෙම දේශප්‍රේමය කියල ජාතිවාදී සළුපිළි ඇඳ ගත්ත අය නෙමෙයි, ජාතික සමගිය අගය කරන සැබෑ දේශප්‍රේමීන් තමයි අද මෙතෙන්ට ඇවිත් ඉන්නෙ. මම මේ රටේ පරිපාලන ක්ෂේත්‍රයේ ප්‍රධාන තැනක ඉඳල, ඇයි අනුර දිසානායකට වැඩ කරන්නෙ කියල අහනවා. ඒකට එක හේතුවක් තමයි ඔහු සහ ඔහු වැඩ කරන දේශපාලන පෙරමුණ ජාතිවාදී නොවීම.”", "URL": "https://lankatruth.com/si/?p=83598", "Category": "පුවත්", "Parent URL": null}