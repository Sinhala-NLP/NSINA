{"Source": "Lankatruth", "Timestamp": "March 16, 2019", "Headline": "විස්ස අනුමත කර ගන්නවා – විජිත හේරත්", "News Content": "විධායක ජනාධිපති ධුරය අහෝසි කිරීම අරමුණු කර ගනිමින්, ජවිපෙ විසින් ඉදිරිපත් කරන ලද විසිවැනි ආණ්ඩුක්‍රම ව්‍යවස්ථා සංශෝධනයට මෙරට දේශපාලන පක්ෂ, කණ්ඩායම් සහ බහුජන සංවිධානවල සහය ලැබෙමින් තිබෙන බව ජවිපෙ පාර්ලිමේන්තු මන්ත්‍රී විජිත හේරත් මහතා පැවසීය. ඒ අනුව මේ වනවිට ටී.එන්.ඒ. සංවිධානයමේ සඳහා සිය එකඟතාව පලකර ඇති බව සහ මහින්ද රාජපක්ෂ මහතා නියෝජනය කරන දේශපාලන පක්ෂය සමඟ කළ සාකච්ඡාවද ප්‍රතිඵලදායක වනු ඇති බව හෙතෙම පැවසීය. හිටපු ජනාධිපතිනී චන්ද්‍රිකා බණ්ඩාරනායක සම්බන්ධයෙන් සාකච්ඡා කළ බව හා මුස්ලිම් කොන්ග්‍රසය සහ අනෙකුත් ද්‍රවිඩ දේශපාලන පක්ෂ හා කණ්ඩායම් සමඟ ද ඉදිරියේදී සාකච්ඡා කිරීමට අදහස් කරන බව හෙතෙම වැඩිදුරටත් පැවසීය. ඒ අනුව අය-වැය විවාදයෙන් සහ අවුරුදු කාලසීමාවෙන් අනතුරුව පාර්ලිමේන්තුව තුළ විවාදය සඳහා විසිවැනි ආණ්ඩුක්‍රම ව්‍යවවස්ථා සංශෝධන පනත ඉදිරිපත් කිරීමට බලාපොරොත්තු වන බවත්, එතෙක් මහජන මතය ගොඩ නැගීම වෙනුවෙන් විධායක ජනාධිපති ක්‍රමය අහෝසි කිරීමේ ජනතා ව්‍යාපාරය වැනි බහුජන සංවිධාන සහ කණ්ඩායම් සමඟ එක්ව කටයුතු කරන බවත් විජිත හේරත් මහතා වැඩිදුරටත් පැවසීය. ලංකා ඉරිදා සංග්‍රහය", "URL": "https://lankatruth.com/si/?p=70490", "Category": "පුවත්", "Parent URL": null}