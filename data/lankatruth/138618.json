{"Source": "Lankatruth", "Timestamp": "August 28, 2022", "Headline": "NLDB හා මිල්කෝ කිරි මුදවීම නවත්වන්නැයි ඇමති අමරවීර දන්වයි", "News Content": "ජාතික පශු සම්පත් සංවර්ධන මණ්ඩලයෙන් (NLDB) හා මිල්කෝ ආයතන මගින් මුදවන ලද කිරි නිපදවීම නවත්වා දියර කිරි, පිටි කිරි ඇතුළු කිරි ආශ්‍රිත සෙසු නිෂ්පාදනයන් සඳහා ප්‍රමුඛත්වය ලබා දෙන්නැයි කෘෂිකර්ම ඇමති මහින්ද අමරවීර උපදෙස් ලබාදී ඇතැයි වාර්තා වේ. සමාගම් දෙකට ලැබෙන කිරි ප්‍රමාණය අඩු වී ඇති හෙයින්ද කිරි ආශ්‍රිත නිෂ්පාදන ආනයනය කිරීම අත්හිටුවා ඇති බැවින්ද මුදවපු කිරි නිපදවීමට ප්‍රමුඛත්වයක් ලබා නොදෙන ලෙසත්, ඒ වෙනුවට කිරි ආශ්‍රිත සෙසු නිෂ්පාදනයන් සඳහා ප්‍රමුඛත්වය ලබා දෙන ලෙසත් ඇමතිවරයා පවසා ඇති බව වාර්තා වේ. දැනට රටෙි පවතින සත්ව ආහාර හිඟය හේතුවෙන් දියර කිරි නිෂ්පාදනය 34%කින් පමණ පහත වැටී ඇති නිසා සමාගම් දෙකට දෛනිකව ලැබෙන දියර කිරි ප්‍රමාණය විශාල වශයෙන් අඩු වී තිබෙන බවද කෘෂිකර්ම ඇමති මහින්ද අමරවීර පවසයි. දැනට NLDB හා මිල්කෝ සමාගම් දෙක කිරි ආශ්‍රිත නිෂ්පාදන රැසක් නිපදවන අතර පිටිකිරි, දියර කිරි, චීස්, බටර්, මුදවපු කිරි හා රස කළ දියර කිරි හා අයිස්ක්‍රීම් ද ඒ අතර ප්‍රධාන වේ. මුදවපු කිරි නිපදවීම ගෘහ කර්මාන්තයක් වශයෙන් පවතින හෙයින් රටට අවශ්‍ය තරම් මුදවපු කිරි පවතින බවත් වෙළෙපොළේ කිරි ආශ්‍රිත සෙසු නිෂ්පාදනවල හිඟයක් ඇතිවීම වළක්වා ගැනීම සඳහා එම පියවර ගන්නා ලෙසත් අමාත්‍යවරයා අදාල සමාගම් දෙකට උපදෙස් දී ඇත.", "URL": "https://lankatruth.com/si/?p=138618", "Category": "පුවත්", "Parent URL": null}