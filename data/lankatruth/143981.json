{"Source": "Lankatruth", "Timestamp": "January 23, 2023", "Headline": "රුවන්වැලි සෑයේ චුඩා මාණික්‍යත් අතුරුදහන්", "News Content": "අනුරාධපුර ඓතිහාසික රුවන්වැලි සෑ චෛත්‍යයේ චුඩා මාණික්‍ය කිසියම් පිරිසක් විසින් සොරකම් කර ඇති බව පැවසේ. ඒ සම්බන්ධයෙන් ලද පැණිල්ලක් මත විමර්ශන ආරම්භ කර ඇතැයිද ඒ අනුව පසුගිය සතියේ දි මීට අදාළ මුලික විමර්ශනයක් සිදුකළ බවද ශ්‍රී ලංකා මානව හිමිකම් කොමිසම පවසයි. මානව හිමිකම් කොමිසමේ නිලධාරීන් තිදෙනෙකු ඓතිහාසික රුවන්වැලි සෑ චෛත්‍යය පිහිටි අනුරාධපුර ප්‍රදේශයට ගොස් මේ සම්බන්ධයෙන් මුලික විමර්ශනයක් සිදුකර ඇති අතර එහි වාර්තාව අද (23) දිනයේ දී කොමිසමේ සභාපතිවරිය වෙත භාරදීමට නියමිතව තිබේ. බුදු දහම ආරක්ෂා කිරීමේ වගකීම ව්‍යවස්ථානුකුලව රජයට පැවරී ඇති අතර එම කරුණ පදනම් කර ගනිමින් මානව හිමිකම් කොමිසම වෙත රුවන්වැලි සෑ චෛත්‍යයේ චුඩා මාණික්‍ය සොරකම් කර ඇති බවට පවසමින් පුරාවිද්‍යා දෙපාර්තමේන්තුව, බෞද්ධ කටයුතු කොමසාරිස් ජනරාල්වරයා, සංස්කෘතික කටයුතු දෙපාර්තමේන්තුව ඇතුළු පාර්ශව 07ක් වගඋත්තරකරුවන් ලෙස නම් කරමින් අදාළ පැමිණිල්ල ඉදිරිපත් කර ඇති බව සඳහන්ය. ඒ අනුව අදාළ පාර්ශවවලට පසුගිය සතියේ දී අනුරාධපුර රුවන්වැලි සෑ චෛත්‍යය වෙත පැමිණෙන ලෙස ශ්‍රී ලංකා මානව හිමිකම් කොමිෂන් සභාව විසින් දැනුම් දුන්නද කිසිදු පාර්ශවයක් එහි පැමිණ නොමැති බව වාර්තා වේ. ඒ අනුව යළිත් වරක් අදාළ විමර්ශන සඳහා පැමිණෙන ලෙස එම පාර්ශව වෙත දැනුම් දී ඇති අතර ඉදිරියේ දී පුළුල්ව මේ සම්බන්ධයෙන් විමර්ශන සිදුකරන බව මානව හිමිකම් කොමිෂන් සභාව සඳහන් කරයි.", "URL": "https://lankatruth.com/si/?p=143981", "Category": "පුවත්", "Parent URL": null}