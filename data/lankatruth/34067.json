{"Source": "Lankatruth", "Timestamp": "May 10, 2017", "Headline": "අග්‍රාමාත්‍යවරයාගේ වෙසක් දින පණිවිඩය…", "News Content": "මෛත්‍රිය පදනම් වූ බුද්ධ ධර්මය ප්‍රායෝගිකව ජීවිතයට බද්ධ කර ගනිමින් එහි දාර්ශනික හරය, විශ්වීය වැදගත්කම ලෝකය වෙත ගෙනයෑම අප හමුවේ ඇති ප්‍රබලතම අභියෝගයක්‌ බව අගමැති රනිල් වික්‍රමසිංහ මහතා කියා සිටියි. මෙවර වෙසක්‌ උත්සවය වෙනුවෙන් අගමැතිවරයා නිකුත් කළ විශේෂ පණිවුඩයේ මෙසේ ද සඳහන් වේ. “ලෝකවාසී බෞද්ධ ජනතාවගේ පරම පූජනීය ආගමික දිනය වන වෙසක්‌ උත්සවය ආමිස සහ ප්‍රතිපත්ති පූජාවන්හි සම සමව යෙදෙමින් මහත් බැතිබරව සමරන සුවිශේෂ ආගමික උත්සවයකි. මෙවර වෙසක්‌ දින සැමරුම ලක්‌වැසි අපට උදාවන්නේ තවත් සුවිශේෂ වූ වැදගත්කමකින් යුතුවය. සියවස්‌ ගණනාවක්‌ නිර්මල ථෙරවාදී බුදුදහම රැකගනිමින් සෙසු ලෝකයාටද ධර්මය ප්‍රචාරය කිරීමෙහි ප්‍රමුඛව කටයුතු කළ අප රට තුළ මෙවර එක්‌සත් ජාතීන්ගේ 14 වැනි ජාත්‍යන්තර වෙසක්‌ දින සැමරුම් උළෙල සහ ලෝක බෞද්ධ සමුළුව පවත්වන්නට හැකිවීම අගනා අවස්‌ථාවකි. මෛත්‍රිය පදනම් වූ බුද්ධ ධර්මය නුවණින් දැන ප්‍රඥාසම්පන්නව, ප්‍රායෝගිකව ජීවිතයට බද්ධ කරගනිමින් එහි දාර්ශනික හරය, විශ්වීය වැදගත්කම වඩ වඩාත් ලෝකය වෙත ගෙන යන්නට අපි පිළිවෙතින් පෙළගැසිය යුතු වෙමු. මෙවර ජාත්‍යන්තර වෙසක්‌ දින සැමරුම අප හමුවේ තබන ප්‍රභලතම අභියෝගය එයයි. සත් සිතින් ලොව දකින, මෙත් සිතින් දිවි ගෙවන එක්‌සත් සමාජයක්‌ ගොඩනඟන්නට කැපවෙමු. සැමට සුබ වෙසක්‌ මංගල්‍යයක්‌ වේවා·”", "URL": "https://lankatruth.com/si/?p=34067", "Category": "පුවත්", "Parent URL": null}