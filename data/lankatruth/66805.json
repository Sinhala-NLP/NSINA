{"Source": "Lankatruth", "Timestamp": "January 22, 2019", "Headline": "විගොඩ සණස බැංකුවේ අධ්‍යක්‍ෂක මණ්ඩලයට රටින් පිටවීම තහනම්", "News Content": "ගම්පහ – විගොඩ සණස බැංකුවේ තැන්පත්කොට තිබූ රුපියල් ලක්‍ෂ 3687ක මුදලක් අස්ථාන ගත වීමේ සිද්ධිය සම්බන්ධව අපරාධ පරීක්ෂණ දෙපාර්තමේන්තුව කරන ලද ඉල්ලීමක් සලකා බැලූ අත්තනගල්ල මහේස්ත‍්‍රාත් තරංගා රාජපක්‍ෂ මහත්මිය අද (21) එම සමිතියේ සභාපති ඇතුළු අධ්‍යක්‍ෂක මණ්ඩලයේ සාමාජික සමාජිකාවන් 08 දෙනෙකුට විදේශගත වීම තහනම් කිරීමට නියෝග කර තිබේ. ශ්‍යාමිකා දිසානායක, ජගත් කුමාර, ධම්මිකා නන්දනී, ශානිකා කුමාරි, කේ. ජයසූරිය, ඩබ්ලිව්.ඒ. ශ‍්‍රියානි හා රම්‍යා නන්දනී යන අධ්‍යක්‍ෂක මණ්ඩලසාමාජිකයන් 07 දෙනාට සහ සභාපති සමීර සේනානායක යන අයට එසේ වහාම ක‍්‍රියාත්මක වන පරිදි විදේශ ගත වීම තහනම් කර ඇත. නියෝගය වහාම ආගමන විගමන පාලකවරයා වෙත යැවීමටද නියම කෙර තිබේ. විගොඩ සණස බැංකුවෙහි මුදල් තැන්පත් කොට ඇති නයිවල, වේයන්ගොඩ, විගඩ, උඩුගම්පොළ, බෙම්මුල්ල, දිවුලපිටිය, යක්කල, ගණේමුල්ල ඇතුළු ගිණුම් හිමියන් විශාල පිරිසකට අයත් සණස බැංකුවේ තැන්පත් කොට ඇති රුපියල් ලක්‍ෂ තුන්දහස් හයසිය අසූහතක මුදලක් අස්ථාන ගත වී ඇති බවට ගම්පහ සමූපකාර කොමසාරිස් රුවනි විජේවික‍්‍රම මහත්මිය විසින් කර ඇති පැමිණිල්ලකට අනුව අපරාධ පරීක්ෂණ දෙපාර්තමේන්තුව පරීක්‍ෂණ පවත්වා ගෙන යයි. එම පැමිණිල්ලට අනුව අපරාධ පරීක්ෂණ දෙපාර්තමේන්තුව අධිකරණයෙන් කරන ලද ඉල්ලීමක් සළකා බැලූ මහේස්ත‍්‍රාත්වරිය එසේ අධ්‍යක්‍ෂක මණ්ඩලයේ සාමාජික සාමාජිකාවන් අට දෙනොට රටින් පිටවීම තහනම් කර ඇත. නැවත කැඳවීමේ දිනයක් ලබානොදුන් අතර වැඩිදුර පරීක්‍ෂණ පවත්වා ප‍්‍රගතිය වාර්තා කරන ලෙසට මහේස්ත‍්‍රාත්වරිය අපරාධ පරීක්ෂණ දෙපාර්තමේන්තුවට නියෝග කර තිබේ. තැන්පත් කරුවන් බොහෝමයක් පවසන්නේ තමන් විදේශගතව සිට රැගෙන ආ මුදල් සහ රැකියා කර ලැබු විශ්‍රාම මුදල් පවා මෙහි තැන්පත් කර මාසිකව පොලිය ලබා ගනිමින් දරු පවුල් රැකගැනීම සිදු කළ බවයි.", "URL": "https://lankatruth.com/si/?p=66805", "Category": "පුවත්", "Parent URL": null}