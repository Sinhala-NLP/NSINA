{"Source": "Lankatruth", "Timestamp": "September 12, 2021", "Headline": "අතිශය තීරණාත්මක සතියක්", "News Content": "මහ බැංකු අධිපති ඩබ්ලිව්.ඩී. ලක්ෂ්මන් මහාචාර්යවරයා එම තනතුරෙන් ඉල්ලා අස්වීම හදිසියේ නිවේදනය කිරීම සහ කෙරවලපිටිය යුගදනවි එල්එන්ජී බලගාරයේ කොටස් අයිතිය ඇමරිකානු සමාගමකට පවරාදීම සඳහා කුමන්ත්‍රණකාරී සැලැස්මක් මුදල් ඇමතිවරයා ක්‍රියාත්මක කිරීම ඇතුළු කරුණු කිහිපයක් මුල් කර ගෙන රට තුළ අතිශය තීරණාත්මක කාලයක් එළඹී ඇති බව දේශපාලන විචාරකයෝ පෙන්වා දෙති.  මහ බැංකු අධිපතිවරයා ඉල්ලා අස්වීම සම්බන්ධයෙන් ඇතිවුණු කැළඹීමට වඩා අජිත් නිවාඩ් කබ්රාල් එම තනතුරට පත් කිරීම සම්බන්ධයෙන් රට තුළ සහ ජාත්‍යන්තර මූල්‍ය ක්ෂේත්‍රයේ දැඩි ආන්දෝලනයක් ඇතිවී තිබේ. ලබන 15 වෙනිදා මහ බැංකු අධිපති වශයෙන් කබ්රාල් පත්කරන බව වාර්තාවීමත් සමඟ මේ සතිය පුරාම මූල්‍ය ක්ෂේත්‍රය දැඩි කුණාටු සහිත තත්වයක් වනු ඇති බවට අනාවැකි පලකර තිබේ.  බැසිල් රාජපක්ෂමුදල් ඇමතිවරයා කැබිනට් මණ්ඩලය පවා නොමඟ යවමින් ඇමරිකානු සමාගමකට මෙරට බලශක්ති ක්ෂේත්‍රයේ විශාල අවකාශයක් ලබාදීමට ක්‍රියාකර තිබීමෙන් සතිය ආරම්භයේ සිටම තවත් බරපතල ගැටුම්කාරී බවකට මුල පුරා ඇත. මීට අමතරව මෙම කරුණු දෙක පදනම් කර ගෙන ආණ්ඩුවේ අභ්‍යන්තර ගැටීම් පොලා පැනීමක් සිදුවනු ඇති බවද මේ සියල්ල විදේශ රාජතාන්ත්‍රිකයින්ගේ දැඩි නිරීක්ෂණයට ලක්වී තිබෙන බවද වාර්තා වේ.  මේ අතර රටේ ජනතාව මුහුණ දී තිබෙන කොවිඩ් වසංගතය සහ අත්‍යාවශ්‍ය භාණ්ඩ හිගවීම මෙන්ම මිල ඉතා ඉහල මට්ටම්වලට පත්වීම තුළින් තවත් පැත්තකින් ආතතිකාරී තත්වයක් තීව්‍ර ලෙසින් වර්ධනය වෙමින් තිබෙන බව නිරීක්ෂණය කෙරී ඇත.", "URL": "https://lankatruth.com/si/?p=122971", "Category": "පුවත්", "Parent URL": null}