{"Source": "Lankatruth", "Timestamp": "August 2, 2019", "Headline": "ඇවන්ගාඩ් නඩුවේ චූදිතයන් සිව් දෙනෙක් තව දුරටත් රක්ෂිත බන්ධනාගාරයට – සියල්ල කළේ ගෝඨාගේ උපදෙස් මතයැයි කියයි", "News Content": "ගාල්ල වරාය ආසන්න මුහුදේ ඇවන්ගාඩ් නෞකාවේ පාවෙන අවි ගබඩාවක් පවත්වාගෙන යාම සම්බන්ධ නඩුවේ සිව්වන සැකකාර රක්නා ලංකා සමාගමේ සභාපති වික්ටර් සමරවීර, පස්වන සැකකාර විශ්‍රාමික මේජර් ජනරාල් පාලිත වඩුගේ පියසිරි ප්‍රනාන්දු, හයවන සැකකාර විශ්‍රාමික මේජර් ජනරාල් කරුණාරත්න බණ්ඩා අධිකාරි එගොඩවෙල හත්වන සැකකාර පොලිස් කොමිසමේ ලේකම් සමන් දිසානායක යන සැකකරුවෝ ඔවුන් ලබන 09 වනදා දක්වා තවදුරටත් රක්ෂිත බන්ධනාගාර ගත කිරිමට ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද (02) නියෝග කර තිබේ. මෙම සැකකරුවන් කටයුතු කර ඇත්තේ ආරක්ෂක අමාත්‍යාංශයේ සහ එහි ලේකම්වරයාගේ උපදෙස් මත යැයිද මෙම සැකකරුවන් වෙනුවෙන් පෙනී සිටි නීතීඥයින් අධිකරණය හමුවේ පවසා ඇත. එවකට ආරක්ෂක ඇමතිවරයා ලෙස කටයුතු කරනු ලැබුවේ ගෝඨාභය රාජපක්ෂ මහතාය. පාලිත වඩුගේ පියසිරි ප්‍රනාන්දු, කරුණාරත්න බණ්ඩා අධිකාරි එගොඩවෙල සහ සමන් දිසානායක යන සැකකරුවන් අධිකරණයට ඉදිරිපත් නොකරන ලද අතර ඔවුන් ජයවර්ධනපුර රෝහලේ ප්‍රතිකාර ලබන බවට වෛද්‍ය වාර්තා සමඟ බන්ධනාගාරය විසින් ලිපියක් ඉදිරිපත් කර ඇත. ඒ අනුව අද අධිකරණය හමුවේ පෙනී සිට ඇත්තේ මෙයට පෙර ඇප ලබා සිටින ඇවන්ගාඩ් නෞකාවේ කපිතාන්වරයා වූ ගෙනඩි ගැව්රිලොව් පාවෙන අවි ගබඩාවේ අවි බාරකරු වන දොන් තෝමස් ඇල්බට් විජේතුංග තිලකරත්න එහි මෙහෙයුම් කළමනාකරු වන මිල්ලනියගේ සුමුදු නිලුපුල් කොස්තා සහ රක්ෂිත බන්ධනාගාර ගතව සිටින වික්ටර් සමරවීර යන සැකකරුවන් සිව් දෙනා පමණි. පළමුවන සැකකාර කපිතාන්වරයා වෙනුවෙන් පෙනී සිටි නිතිඥවරයා කරුණු දක්වමින් කියා ඇත්තේ නැව ඇවන්ගාඩ් සමාගම විසින් කුලියට ගත් එකක් වන අතර සැකකරු එහි කපිතාන්වරයා ලෙස සේවය කර ඇති බවයි. දෙවන සහ තෙවන සැකකරුවන් වෙනුවෙන් පෙනි සිටි නිතිඥවරුන් කියා සිටියේ ගිනි අවිවලට නීත්‍යානුකූල බලපත්‍ර තිබෙන අතර ආරක්ෂක අමාත්‍යංශයේ ලෙක්ම්වරයාගේ බලයලත් නියෝජිතයකු විසින් බලපත්‍ර ලබාදි ඇති බවය. මෙම සමාගම 100%ක කොටස් භාණ්ඩාගාරය සතු බවත් නිතිඥවරු කියා කියා සිටියහ. එසේ නම් ඇවන්ගාඩ් සමාගම සහ රක්නා ලංකා සමාගම අතර ගිවිසුම නීත්‍යනුකුල නොවන්නේ කෙසේදැයි විමසා සිටින බවත් නිතිඥවරු කියා සිටියහ. සිව්වන සැකකරු වෙනුවෙන් පෙනී සිටි නිතිඥවරිය කියා ඇත්තේ අපරාධ පරික්ෂණ දෙපාර්තමේන්තුව අධිකරණයට සාවද්‍ය කරුණු ඉදිරිපත් කර ඇති අතර ඔහුට එරෙහිව කිසිදු චෝදනාවක් නොමැති බවය. රෝහලේ ප්‍රතිකාර බලන 05 සහ 06 වන සැකකරුවන් වෙනුවෙන් පෙනී සිටි නීතිඥවරයා කියා ඇත්තේ නැව අත්අඩංගුවට ගන්නා විට එම සැකකරුවන් සමාගමේ තනතුරු දැරුවේ නැති බවයි. ඒ වනවිට තනතුරුවලින් ඉවත්වී මාස කිහිපයක් වන බවද රක්නා ලංකා සමාගමේ කොටස් 100% භාණ්ඩාගාරය සතු බවද පවසා ඇති නීතිඥවරයා එසේ නම් මේ ගිනි අවි නීත්‍යනුකුල නොවන්නේ කෙසේ දැයි විමසා ඇත. රෝහලේ ප්‍රතිකාර ලබන 07 වන සැකකරු වෙනුවෙන් පෙනී සිටි නීතිඥවරුන් කරුණු දක්වමින් සඳහන් කර ඇත්තේ ඔහු වසර 20ක කාලයක සිට රජයේ පරිපාලන නිලධාරියකු ලෙස සේවය කර ඇති බවයි. එමෙන්ම ඔහු කර ඇත්තේ රාජ්‍ය ආරක්ෂක ආමාත්‍යංශයේ ලේකම්වරයා විසින් බලය පවරන ලද කටයුත්තක් ක්‍රියාත්මක කිරිම පමණක් බවද නිල වශයෙන් ලබාදී ඇති ආයුධ පිළිබඳ සියලු විස්තර ලබාදී ඇති බව නීතිඥවරු කියා තිබේ. මෙහිදි වැඩිදුරටත් කරුණු දක්වමින් සැකකරුවන්ගේ නිතිඥවරුන් සඳහන්කර ඇත්තේ මේ සම්බන්ධයෙන් ලිඛිත දේශන ගොනු කරන බවයි. මෙහිදී රජයේ අධිනිතිඥවරිය ලිඛිත දේශණවල පිටපත් සහ අද දින සටහන් ලබා දෙන ලෙස අධිකරණයෙන් ඉල්ලා ඇත. ඒ සඳහා අවසර ලබාදී ඇති මහේස්ත්‍රාත්වරයා ලිඛිත දේශන ලබන 06 ඉදිරිපත් කරන ලෙසටද නියෝග කර වැඩිදුර විභාගය 09 වැනිදාට කල් තබා ඇත. ගාල්ල වරාය ආසන්නයේ ඇවන්ගාඩ් නෞකාවේ පවත්වාගෙන ගිය පාවෙන අවි ගබඩාව 2015 ඔක්තෝබර් 15 වැනිදා අපරාධ පරික්ෂණ දෙපාර්තමේන්තුව විසින් අත්අඩංගුවට ගෙන වැඩිදුර පරික්ෂණ සඳහා අපරාධ පරික්ෂණ දෙපාර්තමේන්තුවට බාර දෙන ලදී. සැකකරුවන් වෙනුවෙන් ජනාධිපති නිතිඥ ඒ.පි.ජි.සරත්චන්ද්‍ර ,අජිත් පතිරණ ,ශ්‍රිමාල් විජේසේකර, හරිත් හෙට්ටිආරච්චි, නලින්ද ඉන්ද්‍රතිස්ස යන මහත්වරු ඇතුළු නිතිඥවරු පිරිසක් පෙනී සිටින අතර අපරාධ පරික්ෂණ දෙපාර්තමේන්තුව වෙනුවෙන් පොලිස් පරික්ෂක සෙනරත් මහතා පෙනී සිටියි.", "URL": "https://lankatruth.com/si/?p=78573", "Category": "පුවත්", "Parent URL": null}