{"Source": "Lankatruth", "Timestamp": "February 20, 2023", "Headline": "ඡන්දය කල්දමන්නැයි ඉල්ලූ මෝසම කර්නල්ම ඉල්ලා අස්කරගෙන", "News Content": "රට තුළ ආර්ථික අර්බුදයක් මතුව ඇති බැවින් පළාත් පාලන ආයතන ඡන්ද විමසීම කල් දමන නියෝගයක් නිකුත් කරන ලෙස ඉල්ලා විශ්‍රාමික යුද හමුදා කර්නල් ඩබ්ලිව්.එම්.ආර් විජේසුන්දර විසින් ඉදිරිපත් කර ඇති රිට් පෙත්සම අද (20) ශ්‍රේෂ්ඨාධිකරණය හමුවේ කැඳවන ලෙස ඉදිරිපත් කළ මෝසම තව දුරටත් පවත්වාගෙන යාමට අවශ්‍යතාවක් නැතැයි විශ්‍රාමික කර්නල්ගේ නීතිඥවරු ශ්‍රේෂ්ඨාධිකරණයට අද දැනුම් දී තිබේ. මෙම පෙත්සම 23දා කැඳවීමට නියමිත ව තිබිණි. එහෙත් මැතිවරණයේ තැපැල් ඡන්ද විමසීම පැවැත්වීමට නියමිතව තිබුණේ 22දා ය. එම නිසා පෙත්සම අදාළ දිනට පෙර සලකා බලන ලෙස පෙත්සම්කරුගේ පාර්ශ්වයෙන් මෝසමක් ඉදිරිපත් කෙරිණි. එය සලකා බැලීම සඳහා අද කැඳවන ලදි. තැපැල් ඡන්දය කල්දැමීමට මැතිවරණ කොමිෂන් සභාව තීරණය කර ඇති නිසා මෝසම අනවශ්‍ය බවද නීතිඥවරු වැඩිදුරටත් අධිකරණයට දැනුම් දුන්හ. ඒ අනුව අදාල නඩුකරය සුපුරුදු පරිදි ලබන 23 වනදා සලකා බැලීමට කැඳවන ලෙස ශ්‍රේෂ්ඨාධිකරණය නියෝග කර ඇත.", "URL": "https://lankatruth.com/si/?p=144828", "Category": "පුවත්", "Parent URL": null}