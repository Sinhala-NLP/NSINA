{"Source": "Lankatruth", "Timestamp": "November 25, 2020", "Headline": "විශ්වවිද්‍යාල සඳහා සිසුන් බඳවා ගැනීමේ දී බරපතළ අසාධාරණ කම් රැසක්…", "News Content": "මෙවර එනම් 2019/20 වර්ෂයට අදාළව විශ්වවිද්‍යාල සඳහා සිසුන් බඳවා ගැනීමේ දී බරපතළ අසාධාරණ කම් රැසක් සිසුන්ට සිදු වී අති බවත් මෙයට හේතුව වී තිබෙන්නේ මෙවර සරසවි සඳහා බඳවා ගැනීමේ දී බලධාරීන් විසින් අනුගමනය කර ඇති වැරදි ක්‍රමවේදය බවත් පාසල් සුරැකීමේ ජනතා ව්‍යාපාරයේ ලේකම් නාගස්තැන්න අරුණ හිමියෝ පවසති. මේ සදහා වගකිව යුත්තේ විශ්වවිද්‍යාල ප්‍රතිපාදන කොමිසන් සභාව, අධ්‍යාපන අමාත්‍යංශය ඇතුළු අධ්‍යාපනයට වගකිවයුතු බලධාරීන් බවත් මෙම අසාධාරණය මේ වනවිට පැති ගණනාවකින් සිසුන්ට සිදු වී ඇති බවත් එක් පසෙකින් සරසවි සඳහා සුදුසුකම් ලබා ඇති සිසුන්ට මෙන්ම සරසවි වරම් ලැබීමට මේ තරම් සුදුසුකම් ඇති සිසුන්ටත් මෙම අසාධාරණය සිදු වී ඇති බවත් නාගස්තැන්න අරුණ හිමියෝ පවසති. මේ පිළිබඳව ඒ හිමියන් මෙසේ අදහස් දක්වන ලදී. “අපි කවුරුත් දන්නවා 2019 වසරේ උසස් පෙළ විභාගය පැවැත්වුණේ විෂය නිර්දේශයන් දෙකක් යටතේ. ඒක විශේෂ අවස්තාවක්.මෙවැනි විශේෂ අවස්ථාවන්වලදී අනුගමනය කළ යුත්තේ කිනම් ක්‍රියා මාර්ගයක්ද කියා ඉතිහාසයේ ඕන තරම අත්දැකීම් තියෙනවා. මෑත ඉතිහාසයේ එනම් 2011 වසරේදීත් මෙවැනිම අවස්ථාවක් උදා වුණා. එහිදී ගත හැකි සාධාරණම විසඳුම ගත්තා. ඒ තමයි ගෙවුණු වසර 05 තුළ සරසවි බඳවා ගැනීම් අධ්‍යයනය කරලා එහි උපරිම අගය මත සරසවි බඳවා ගත්තා. ඒ මොහොතේ ගත හැකි වඩාත්ම සාධාරණ විසඳුම් වුණේ ඒක. මේවරත් ඒ ක්‍රමයට අනුව බඳවා ගත්තා නම් එහෙම ප්‍රශ්නයක් එන්නේ නැහැ. මෙවර සරසවි සඳහා බඳවා ගත්තේ සංයුත්ත මධ්‍යනය අගය මත. ඒ නිසා තමයි මෙම ප්‍රශ්න ඇති වෙලා තිබෙන්නේ. මේ වනවිට හැම විෂය ධාරාවක් යටතේම පෙනී සිටි සිසුන්ට මේ ප්‍රශ්නය බලපාල තියෙන්නේ. මුළු රටක් මේ පිළිබඳව අවධානය යොමු කරල තියෙන වෙලාවක අදාළ කරන බලධාරීන් කිසිදු තැකීමක් කරල නැහැ. මෙම ගැටළුවට සාධාරණයක් ඉටු කරනවා වෙනුවට බලධාරීන් ජනතාව නොමඟ යවන අසත්‍ය හා විහිළු සහගත ප්‍රකාශ කරමින් සිටින්නේ.දැනටමත් මාස දාහතරක් මේ ප්‍රශ්නය ඇති වෙලා. අපි අහනව තව කොච්චර කාලයක් මේ ළමයින්ගේ ජීවිතත් එක්ක මේ සෙල්ලම කරනවද කියල? මේ ප්‍රශ්නය මෙහෙම ඇවිලෙද්දි මේකට විසඳුම් දෙනවා වෙනුවට දැන් පටන් අරන් තියෙනවා online registation කරන්න online registation කරනවට පාසල් සුරැකීමේ ජනතා ව්‍යාපාරය විදිහට අපි කිසි ලෙසකත් විරුද්ධ නැහැ. නමුත් මේ අසාධාරණයට පත් වෙලා ඉන්න ළමයින්ට සාධාරණය ඉෂ්ඨ කිරීම බලධාරීන්ගේ වගකීමක්. මැතිවරණ වේදිකාවල පාරම් බෑවේ හොඳම දේ දරුවන්ට දෙනවා කියලා. අපි අහනවා මෙහෙමද හොඳම දේ දරුවන්ට දෙන්නේ. එනිසා අපි අදාල බලධාරීන්ට අවධාරණය කර කියනවා තවදුරටත් ළමයින්ගේ ජීවිතත් එක්ක කරන්නා වූ මෙම වගකීම් විරහිත විහිළු සහගත ගණුදිනු නතර කරලා අසාධාරණයට පත් වුණ සියලු දෙනාටම සාධාරණය ඉෂ්ට කරන්න. එහෙම කිරීමේදී දැනට විශ්වවිද්‍යාල සඳහා බඳවා ගෙන සිටින කිසිදු ළමයෙකුට අසාධාරනයක් නොවෙන්න වගබලාගන්න ඕන. මෙම ප්‍රශ්නයට එරෙහිව මේ වනවිටත් නොයෙක් ක්‍රියාමාර්ග ගෙන තිබෙනවා. ඒ අතර දිස්ත්‍රික් ගණනාවක අපි උද්ඝෝෂණ පැවැත්තුවා. ඒ අතර අනුරාධපුර, කුරුණෑගල,බදුල්ල, ත්‍රිකුණාමලය, නුවරඑළිය, රත්නපුර, මාතර වැනි දිස්ත්‍රික්ක ගණනාවක මේ වෙනකොට මෙම විරෝධතා ක්‍රියාමාර්ග අපි අරගෙන තියෙනවා. බලධාරීන් මේකට සාධාරණ විසඳුමක් දෙන්න නැත්තන් අපි ඉදිරියටත් සිසුන්, ඔවුන්ගේ දෙමව්පියන් හා අපේ රටේ නිදහස් අධ්‍යාපනයට ආදරේ කරන සියලු බලවේග සමග එකට එකතු වෙලා මීට එයා ගිය ක්‍රියාමාර්ග ගන්න කිසි ලෙසකත් පසුබට වෙන්නේ නැහැ. අපි ළමයින්ටත් කියනවා ඔබට සිදුවී සිදු වී තිබෙන්නා වූ අසාධාරණයට විරුද්ධව පෙරට එන්න. ඒ වගේම අපි ළමයිගේ දෙමව්පියන්ට කියනවා ඔබේ දරුවාට සිදු වී තිබෙන්නා වූ අසාධාරණයට විරුද්ධව පෙරට එන්න. පාසල් සුරැකීමේ ජනතා ව්‍යාපාරය විදිහට මේ සටන ජයග්‍රහණයකින් කෙළවර කර ගන්නා තාක් අපි සූදානම් මේ සටන වෙනුවෙන් නායකත්වය ලබා දෙන්න.”", "URL": "https://lankatruth.com/si/?p=101419", "Category": "පුවත්", "Parent URL": null}