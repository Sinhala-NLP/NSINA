{"Source": "Lankatruth", "Timestamp": "February 8, 2023", "Headline": "සනත් නිශාන්තගේ සහෝදරයා ආරච්චිකට්ටුව ප්‍රා. සභාවේ TOට පහරදීමට තැත් කරලා", "News Content": "ජල සම්පාදන රාජ්‍ය ඇමති සනත් නිශාන්තගේ වැඩිමල් සහෝදරයා වන ආරච්චිකට්ටුව ප්‍රාදේශීය සභාවේ හිටපු සභාපති ජගත් සමන්ත විසින් අද (08) පෙරවරුවේ ආරච්චිකට්ටුව ප්‍රාදේශීය සභාවේ තාක්ෂණික නිලධාරියාට පහරදීමට තැත් කර ඇතැයි වාර්තා වේ. රාජ්‍ය ඇමති සනත් නිශාන්තගේ වැඩිමල් සහෝදරයා මාර්ගයකට බොරළු ඇතිරීම සඳහා සභාවේ ටිපර් රථයක් ලබා ගැනීමට අද පෙරවරුවේ ආරච්චිකට්ටුව ප්‍රාදේශීය සභාවට ගොස් ඇති නමුත් එම ටිපර් රථය අළුත්වැඩියා කළ යුතු බවත් ඊට භාවිතා කරන දැවි තෙල් නොමැති බවත් පවසා ඇත. එවිට ප්‍රකෝප වී ඇති හිටපු සභාපති ජගත් සමන්ත තමන් පැමිනි යතුරු පැදියෙන් බැස හිස් වැසුම ගලවා තාක්ෂණික නිලධාරියාට ඉන් පහරදීමට උත්සාහ කර තිබේ. එම අවස්ථාවේ ඒ අවට සිටි සභාවේ සේවකයන් ඇතුළු පිරිස විසින් එම පහරදීම වලක්වා ඇත.", "URL": "https://lankatruth.com/si/?p=144375", "Category": "පුවත්", "Parent URL": null}