{"Source": "Lankatruth", "Timestamp": "December 16, 2016", "Headline": "නිලමේ FCIDය මගහරියි", "News Content": "විශ්‍රාමික ජනාධිපති මහින්ද රාජපක්ෂ පාලන සමයේදී ජනාධිපති ලේකම් කාර්යාලයෙන් ඛනිජ වැලි සංස්ථාවට ලබා දුන් වාහන දෙකක් අවභාවිත කිරීම හා මාතර දෙවුන්දර විෂ්ණු දේවාලයේ මූල්‍ය අවභාවිතාවක් පිළිබඳව ප්‍රශ්න කිරී සඳහා එම දේවාලයේ බස්නායක නිලමේවරයා වන ඩිල්ෂාන් වික්‍රමරත්න මූල්‍ය අපරාධ විමර්ශන කොට්ඨාසය වෙත අවස්ථා දෙකකදී කැඳවා තිබුණද ඔහු එම දෙවතාවේම එම පොලිස් කොට්ඨාසයට නොපැමිණ එය මගහරිමින් සිටින බව වාර්තා වේ. රාජපක්ෂ පාලන යුගයේ ඛනිජ වැලි සංස්ථාවේ අධ්‍යක්ෂවරයෙකු ලෙසද කටයුතු කළ බස්නායක නිලමේවරයා අවසන් වරට මූල්‍ය අපරාධ විමර්ශන කොට්ඨාසය වෙත කැඳවා තිබුණේ දෙසැම්බර් 14 වැනිදා ය. පොලිස්පති පූජිත ජයසුන්දර මහතා රත්නපුරයේ පැවති රැස්වීමක් අමතමින් සිටියදී ඔහුට ලැබුණ දුරකතන ඇමතුමකට පිළිතුරු දෙමින් නිලමේ අත්අඩංගුවට නොගන්නා ලෙස තමන් උපදෙස් දී ඇතැයි කළ ප්‍රකාශයක් මාධ්‍ය ඔස්සේද ප්‍රසිද්ධ වූ අතර එය රට පුරා ඉමහත් ආන්දෝලනයක් ඇති කළේය. මෙම දුරකතන ඇමතුම සම්බන්ධයෙන් ජවිපෙ නායක, විපක්ෂයේ ප්‍රධාන සංවිධායක අනුර දිසානායක මහතා පාර්ලිමේන්තුවේදී ප්‍රශ්න කළ අවස්තාවේදී ඊට පිළිතුරු දුන් අග්‍රාමාත්‍ය රනිල් වික්‍රමසිංහ මහතා ප්‍රකාශ කර සිටියේ පොලිස්පතිවරයාට එම ඇමතුම ලබා දෙනු ලැබුවේ පොලීසිය භාර ඇමති සාගල රත්නායක මහතා විසින් බවය. මෙම නිලමේවරයා විශ්‍රාමික ජනාධිපති මහින්ද රාජපක්ෂ මහතාගේ හා නීතිය සහ සාමය හා දක්ෂිණ සංවර්ධණ අමාත්‍ය සාගල රත්නායකගේද ඥාතිවරයෙකු බවද පැවසේ. මූලාශ්‍ර රාවය", "URL": "https://lankatruth.com/si/?p=25459", "Category": "පුවත්", "Parent URL": null}