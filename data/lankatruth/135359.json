{"Source": "Lankatruth", "Timestamp": "June 9, 2022", "Headline": "හැරෙන තැපෑලෙන්ම ජොන්ස්ටන්ට ඇප", "News Content": "අද (09) සන්ධ්‍යාවේ කොළඹ කොටුව මහේස්ත්‍රාත් අධිකරණය වෙත භාර වූ හිටපු අමාත්‍ය ජොන්ස්ටන් ප්‍රනාන්දු රුපියල් මිලියනය බැගින් වූ ශරීර ඇප දෙකක් මත මුදා හැරීමට මහෙස්ත්‍රාත් තිලිණ ගමගේ නියෝග කර තිබේ. අද රාත්‍රී 8.00ට පෙර කොළඹ කොටුව මහේස්ත්‍රාත් අධිකරණය වෙත භාර වන ලෙස අභියාචනාධිකරණය අද ඔහුට නියෝගයක් නිකුත් කර තිබිණි. ඒ තමන් අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී ජොන්ස්ටන් ප්‍රනාන්දු අභියාචනාධිකරණයට ඉදිරිපත් කළ රිට් පෙත්සමක් අද කැඳවූ අවස්ථාවේදීය. ගාලු මුව‍දොර විරෝධතාකරුවන්ට මැයි 09 වන දා එල්ල වූ ප්‍රහාරය සම්බන්ධයෙන් පාර්ලිමේන්තු මන්ත්‍රී ජොන්ස්ටන් ප්‍රනාන්දු අත්අඩංගුවට ගැනීම සඳහා කොළඹ කොටුව මහෙස්ත්‍රාත් තිලිණ ගමගේ මහතා ඊයේ (8) වරෙන්තුවක් ද නිකුත් කර තිබිණි. ජොන්ස්ටන් ප්‍රනාන්දුට එරෙහි නඩුව විභාගය සඳහා බදාදා කැඳවීමට නියමිත අතර හිටපු ඇමති ජොන්ස්ටන් ප්‍රනාන්දු ඉදිරිපත් කළ රිට් පෙත්සම පිළිබඳ විභාගය ලබන 21 වනදා ආරම්භ කිරීමට නියමිතය.", "URL": "https://lankatruth.com/si/?p=135359", "Category": "පුවත්", "Parent URL": null}