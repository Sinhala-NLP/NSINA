{"Source": "Lankatruth", "Timestamp": "April 26, 2023", "Headline": "පැලෝපීය නාල පොලිස් ලොක්කා යළි වයඹට – හදිසි ස්ථාන මාරුවීම්වලින් අභ්‍යන්තර ගැටුම්", "News Content": "ජේෂ්ඨ නියෝජ්‍ය පොලිස්පතිවරුන් 07 දෙනෙකු වහාම ක්‍රියාත්මක වන පරිදි ස්ථාන මාරු කිරීම්වලට ලක් කිරීමත් සමඟ අභ්‍යන්තර බල අරගලය පුපුරා ගොස් ඇති බව අනාවරණය වේ.  වෛද්‍ය සාෆි සිංහල මව්වරුන් දහස් ගණනක් බලහත්කාරයෙන් වඳ කළ බවට ගෙන ගිය ප්‍රචාරයේ ප්‍රධාන පාර්ශවකරුවෙකු වූ  එවකට වයඹ පළාතේ පොලිස් ප්‍රධානියාව සිටි කිත්සිරි ජයලත් නැගෙනහිර පළාතේ සිට නැවත වයඹ පළාතට මාරු කර තිබේ. දකුණු පළාත බාර ජේෂ්ඨ නියෝජ්‍ය පොලිස්පති අජිත් රෝහණ නැගෙනහිර පළාතට මාරුකර යවා ඇති අතර මෙම අනීතික ස්ථාන මාරු කිරීම සම්බන්ධයෙන් තමන් බාර නොගන්නා බව දන්වා ඇත.  මේ වනවිට පාස්කු ප්‍රහාරයේ චූදිතයෙකු ලෙස නීතිපතිවරයා විසින් නම්කර සිටින බස්නාහිර පළාත බාර ජේෂ්ඨ නියෝජ්‍ය පොලිස්පති දේශබන්දු තෙන්නකෝන් මෙම ස්ථාන මාරුවීම් ලැයිස්තුවට ඇතුලත් නොකිරීම සම්බන්ධයෙන් ද බරපතළ සංවාදයක් ඇති වී තිබේ. මහජන ආරක්ෂක අමාත්‍යංශයේ ලේකම්ගේ අනුමැතිය අනුව පොලිස්පතිවරයා විසින් අදාළ ස්ථාන මාරු කිරීම් සිදුකර ඇති අතර පොලිස් කොමිසමේ අනුමැතිය පසුව ලබා ගැනීමට ද නියමිත ය.  මෙලෙස ඊයේ රාත්‍රියේ ලබාදී ඇති හදිසි ස්ථානමාරුවීම් පොලිසිය අභ්‍යන්තරයේ පවතින බල ගැටුම සහ දේශපාලන අධිකාරියේ පවතින බරපතළ අතපෙවීම් නැවත පුපුරා යාමක් ලෙස පිටිතට පැමිණ තිබේ.", "URL": "https://lankatruth.com/si/?p=146590", "Category": "පුවත්", "Parent URL": null}