{"Source": "Lankatruth", "Timestamp": "October 27, 2022", "Headline": "මහජන බලය ඉදිරියේ ත්‍රිවිධ හමුදාවේ, පොලිසියේ තුවක්කු ලී කෑලි බවට පත්වෙනවා – චන්දන දිසානායක", "News Content": "මේ රටේ පූජ්‍ය පක්ෂය, වෘත්තීය සමිති ඇතුළු සියලු සංවිධාන වාද භේදවලින් තොරව එකට එක්වී මහජන බලයක් ගොඩනැගිය යුතු බවත් මහජන බලය ඉදිරියේ ත්‍රිවිධ හමුදාවේ, පොලිසියේ තුවක්කු ලී කෑලි බවට පත්වන බවත් ලංකා බැංකු සේවක සංගමයේ සභාපති චන්දන දිසානායක පවසයි. ඔහු මේ බව පැවසූවේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලියට එක්වෙමිණි. එහිදී වැඩිදුරටත් ඔහු දැක්වූ අදහස්, “ශ්‍රී ලංකා ප‍්‍රජාතන්ත‍්‍රවාදී සමාජවාදී බංකොලොත් ජන රජයක තත්වයට මේ රට පත්කළේ කවුද? මේ රට හිඟන රටක් බවට පත්කළේ කවුද? පාලන බලයේ ඉන්න දූෂිත, පාදඩ පාලකයන් මේ රට මේ තත්වයට ඇද දැම්මා. ඒ නිසා මැතිවරණයක් හරහා අලුත් පාලනයක් ලබාගන්න අපි අරගල කරනවා. හොරුන් පළවා හැර ශීලාචාර සමාජයක් ගොඩනඟන්න මහජන අරගලයක් කළ යුතුව තිබෙනවා. ගෝල්ෆේස් අරගලයට අපිත් සහයෝගය දුන්නේ හිටපු ජනාධිපති පළවා හැර අප්පුවා රජ වුණාවගේ දෙයක් කරන්න නොවෙයි. ටී.යූ.සී.සී. අරගලයට ලංකා බැංකු සේවක සංගමය කොන්දේසි විරහිතව සහයෝගය ලබාදෙනවා. මේ රටේ පූජ්‍ය පක්ෂය, වෘත්තීය සමිති ඇතුළු සියලු සංවිධාන වාද භේදවලින් තොරව එකට එක්වී මහජන බලයක් ගොඩනැගිය යුතුයි. මහජන බලය ඉදිරියේ ත්‍රිවිධ හමුදාවේ, පොලිසියේ තුවක්කු ලී කෑලි බවට පත්වෙනවා. අපි එතනට යා යුතුයි. මේ රටේ සොරකම් කළේ දේශපාලනඥයන් විතරක් නොවෙයි. බලයට පත්වෙන ආණ්ඩුවේ පාටට ගැලපෙන ටයි එකක් දමාගත් නිලධාරී මාෆියාවක් ඒ විනාශයට හවුල් වුණා. අපේ දරුවන්ගේ රට හිඟන රාජ්‍යයක් බවට පත්කළේ ආණ්ඩු විසින් පත්කරන නිලධාරීන්ගේ ක්‍රියාකලාපවලින්. මේ අරගලය නොනවත්වා ඉදිරියටත්, මාතෘ භූමිය ආරක්ෂා කරන සිස්ටම් චේන්ජ් එකක් දක්වා ගෙන යා යුතුයි. ඒ වෙනුවෙන් අපි එකා මෙන් එක්වී ඉදිරියට යනවා.”", "URL": "https://lankatruth.com/si/?p=141184", "Category": "පුවත්", "Parent URL": null}