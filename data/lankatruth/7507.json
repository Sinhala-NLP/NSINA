{"Source": "Lankatruth", "Timestamp": "June 17, 2013", "Headline": "ගොනාගේ අංවල ‘එක්‌සත් ජනතා නිදහස්‌ සන්ධාන බෝඩ් එකක්‌", "News Content": "ගොනෙක්‌ පාසලකට පැන ගුරුවරියකට අනී ! ගොනෙක්‌ පාසලකට පැන ගුරුවරියකට අනී ! ගොනෙක්‌ පාසලකට පැන ගුරුවරියකට ඇන තිබේ. උගේ අංවල ‘එක්‌සත් ජනතා නිදහස්‌ සන්ධානය‘ යනුවෙන් බෝඩ් එකක්‌ ගසා තිබී ඇත. පසුව සොයා බලන විට මේකා ගොනකු නොව වයඹ පළාත් සභාවේ මන්ත්‍රී ආනන්ද සරත් කුමාර බව දැන ගන්නට ලැබිණි. ගොනා කර ඇත්තේ ගුරුවරියට ඇනීම නොව ඇය පාසලේ සිය දහස්‌ ගණනක්‌ සිසු දරුවන් ඉදිරිපිට දණ ගැස්‌වීමය. මෙය සිදු වුණේ නවගත්තේගම පාසලකදීය. ගුරුවරිය දණගැස්‌සවීම සඳහා කළ වරද, ඇය සරත් කුමාරගේ දියණියගේ පාසල් නිල ඇඳුමේ කොට සාය, එහි වාටිය ලෙහා දිගු කර දීමය. ඉන් කෝපයට පත් ගොනා ගුරුවරියට ඇනීම සඳහා විදුහලට රිංගුවේ අමුඩය පිටින් දැයි අපි නොදනිමු.  වයඹ පළාත් සභාවට කැත වැඩ ගැන ඉතිහාසයක්‌ හෙවත් පෙර වැරදි තිබේ. ගරු ජනාධිපති චන්ද්‍රිකා කුමාරණතුංග මහත්මිය රට පාලනය කරන කාලයේදී පැවැති පළාත් සභා මැතිවරණයකදී ජයගත් ආණ්‌ඩු පක්‍ෂයේ පළාත් සභා මන්ත්‍රීවරයකු එක්‌සත් ජාතික පක්‍ෂයේ ආධාරකාරියක නිරුවත් කර මහ මග දිගේ ඇවිදීමට සැලැස්‌වීය. මෙය මේ රටේ මැතිවරණ ඉතිහාසය ගඳගැස්‌සවූ අශුචි පැල්ලමක්‌ ලෙස ඉතිහාසයට එක්‌ව තිබේ. පළාත් සභා මන්ත්‍රී ආනන්ද සරත් කුමාර ද එකී අශූචි ඉතිහාසයට අයත් කුණු පණුවකු ලෙස ක්‍රියා කර ඇත. තුට්‌ටු දෙකේ අමනයකු ඉදිරිපිට දණගැසීමට සිදු වූ පාසල් ගුරුතුමිය සිය සිසු දරු දැරියන්ට මුහුණ දෙන්නේ කෙසේද? ඊළඟ දවසේදී තරුණ සිසුවියක්‌ නාන ඇඳුම පිටින් පාසලට ආවොත් එය ඉවසා සිටින්නට ගුරුතුමියට සිදුවන්නේද? වරදක්‌ කළ දරුවකුට දඬුවම් කිරීමට පෙර එම දරුවා පළාත් සභාවක තුට්‌ටු දෙකේ නූගත් දේශපාලනඥයකුගේ (මෙබඳු හරකුන්ට දේශපාලනඥයා යන උතුම් වචනය යෙදීමට සිදුවීම අපේ ද කරුමයකි.) දරුවකු ද යන්න සොයා බැලීමට මුළු ලංකාවේම ගුරුවරුන්ට සිදුවන්නේද? මේවා වැදගත් ප්‍රශ්නය. ආණ්‌ඩුව මෙය බරපතළ ලෙස සලකා බැලිය යුතුව තිබේ. මන්ද මේ උන්මත්තකයන් කවදා හෝ දවසක පාර්ලිමේන්තුවට ගියොත් විය හැකි අනර්ථය ඉමහත්ය.  එහෙත් උමතු දේශපාලන කුණු පණුවන් ලක්‍ෂ ගණන් බිහි කිරීමට ජාතියකට හැකිය. නවගත්තේගම පාසලේ සිද්ධිය සිදුවන අවස්‌ථාවේදී ඊට එරෙහිව ගුරු මණ්‌ඩලය සහ ශිෂ්‍ය ශිෂ්‍යාවන් ඩෙක්‌ස්‌ කකුල් සහ පුටු කකුල් අතට නොගැනීම ගැන අපි මහත් සේ දුක්‌ වෙමු. මෙය කොළඹ පාසලක සිදු වී නම් පළාත් සභා මන්තිරියාට ගෙදර යාමට සිදු වන්නේ කලිසම ඔළුවේ ඔතාගෙනය.  ගුරුවරිය දණ ගැස්‌වූ පළාත් සභා මන්තිරියා සමාජ උවදුරක්‌ සේ නම් කර කටයුතු කරන ලෙස වයඹ පළාත් වාසීන්ගෙන් ඉල්ලමු. ඔහු පක්‍ෂයෙන් වහා නෙරපා මන්ත්‍රී ධුරයද අහිමි කරන ලෙස ශ්‍රී.ල.නි.ප. මහ ලේකම් මෛත්‍රිපාල සිරිසේන මහතාගෙන් ඉල්ලමු. (දිවයින කතුවැකියෙන් උපුටාගන්නා ලද කොටසකි.)", "URL": "https://lankatruth.com/si/?p=7507", "Category": "පුවත්", "Parent URL": null}