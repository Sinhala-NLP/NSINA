{"Source": "Lankatruth", "Timestamp": "March 25, 2019", "Headline": "යුරෝපා සංචාරයකට ප්‍රසන්නගේ සහ බිරිඳ මොරින්ගේ විදෙස් ගමන් තහනම අත්හිටුවයි", "News Content": "මහින්ද පිලේ පාර්ලිමේන්තු මන්ත්‍රී ප්‍රසන්න රණතුංග මහතා සහ ඔහුගේ බිරිඳ මොරින් රණතුංග මහත්මියට එරෙහිව නීතිපතිවරයා ගොනුකර ඇති නඩුව අද (25) කොළඹ මහාධිකරණ විනිසුරු මංජුල තිලකරත්න මහතා ඉදිරියේ කැඳවූ අතර එහිදී විත්තිකරුවන්ට විදෙස් ගතවීම සඳහා අවසර ලබාදී තිබේ. විත්තිකරුවන් වෙනුවෙන් පෙනීසිටි නීතීඥවරිය අධිකරණය හමුවේ ඉල්ලීමක් කරමින් පවසා සිටියේ තම සේවා දායකයන්ට මැයි මස 03 වැනිදා සිට 20 වැනිදා දක්වා යුරෝපා සංචාරයක් සඳහා අවසර ලබාදෙන ලෙසයි. එම ඉල්ලීම පිළිගත් මහාධිකරණ විනිසුරු මංජුල තිලකරත්න මහතා නියෝග කර සිටියේ අදාල කාල සීමාව තුළ අධිකරණය මගින් පනවා ඇති විදෙස් ගමන් තහනම ඉවත් කරන ලෙසය. කෙසේ වෙතත් නඩු විභාගය පැවැත්වෙන දිනයන්හි අධිකරණය හමුවේ පෙනී සිටිය යුතු බවට ද විත්තිකාර මන්ත්‍රී ප්‍රසන්න රණතුංග මන්ත්‍රීවරයාට සහ ඔහුගේ බිරිඳ මොරින් රණතුංග මහත්මියට අවවාද කර සිටියේය. අනතුරුව මීලඟ නඩු විභාගය මැයි මස 23 වැනිදා දක්වා කල් තැබීය. කොළඹ මීතොටමුල්ල ප්‍රදේශයේ පිහිටි වගුරු බිමක් ගොඩ කිරීම සඳහා අවශ්‍ය අනුමැතිය ලබාදීම සඳහා ව්‍යාපාරිකයෙකුට තර්ජනය කර බලාත්කාරයෙන් රුපියල් මිලියන 64ක මුදලක් ඉල්ලා සිටි බවට පාර්ලිමේන්තු මන්ත්‍රී ප්‍රසන්න රණතුංග සහ ඔහුගේ බිරිඳ මොරින් රණතුංගට චෝදනා එල්ල වී තිබේ. ඊට අදාළ හඩ පටද අධිකරණයට ඉදිරිපත් කර ඇත.", "URL": "https://lankatruth.com/si/?p=71023", "Category": "පුවත්", "Parent URL": null}