{"Source": "Lankatruth", "Timestamp": "December 23, 2022", "Headline": "බැසිල් රාජ්‍ය බැංකු නට්ටං කරලා – සාක්ෂි මෙන්න", "News Content": "ගෝටාබය රාජපක්ෂ ජනාධිපති යටතේ මුදල් ඇමති ලෙස ක්‍රියාකළ බැසිල් රාජපක්ෂගේ කාලය තුළ මහජන බැංකුව සහ ලංකා බැංකුව සතුව තිබූ විදේශ විනිමය සම්පූර්ණයෙන්ම ශූණ්‍ය බවට පත් කර විදේශීය ගෙවීම් කිසිවක කළ නොහැකි තත්වයට ඇද දමා ඇති බව මහ බැංකු අධිපති ආචාර්ය නන්දලාල් වීරසිංහ හෙළි කර තිබේ. පසුගිය සති අන්තයේ “දිවයින් ඉදිරිදා” පුවත්පතට ලබා දී තිබෙන සම්මුඛ සාකච්ඡාවකදී ඔහු මෙම කරුණු අනාවරණය කර ඇත. විදේශීය ගෙවීම් මහජන බැංකුව විසින් 2022 මාර්තු 23 පැහැර හැර ඇති බවත් අප්‍රේල් 12 වෙනි දින ලංකා බැංකුවත් එම මට්ටමට පත් කර ඇති බවත් එහිදී හෙළි කර තිබේ. වැඩි දුරටත් අවධාරණය කර ඇත්තේ මෙම බැංකු දෙකට කිසිම විදේශ විනිමය ගණුදෙනුවක් කළ නොහැකි තත්වයකට පත්කර ඇති බවය. දිවයින මාධ්‍යවේදී ශ්‍යාම් නුවන් ගනේවත්ත මහ බැංකු අධිපතිට මෙයට අදාළව ඉදිරිපත් කළ ප්‍රශ්න සහ ලබා දී තිබූ පිළිතුරු උපුටාගැනීම් පහත දැක්වේ. “ප්‍රශ්නය – ඊට අමතරව මිලියන 20ක්, 30ක් වගේ තිබුණ? පිළිතුර – ඒ වගේ ප්‍රමාණයක් තමයි භාවිත කළ හැකි ප්‍රමාණය වගේ දිගටම තිබුණෙ. එක එක වෙලාවට අපනයනවලින් මුදල් ලැබුණු විට ඒව භාවිත කරනව. නැත්නම් බැංකුවලට කියනව. එනම් මහජන බැංකුවට ලංකා බැංකුවට කියනව අන්න ඕගොල්ලන්ගෙ සල්ලි වලින් දෙන්න කියල. එහෙම කියලත් ඇත්ත වශයෙන්ම 2022 මාර්තු මාසෙ වෙනකොටම මහජන බැංකුව මුලින්ම විදේශ විනිමයෙන් ගෙවීමක් ඩිෆෝල්ට් කරේ එනම් ණය ගෙවීමක් පැහැරහැරියේ මහජන බැංකුව විසින් 2022 මාර්තු 23. ඒ වගේම මාර්තු 25 සහ අප්‍රේල් 01 වැනිද වනවිට ඒගොල්ලන්ගෙ අර එල්සී විවෘත කරල තියෙනවනේ. ඒව ගෙවා ගන්න බැරි වුණා. මොකද මහ බැංකුවෙන් ඒගොල්ලන්ටත් කියල පුළුවන් තරම් එල්සී ඕපන් කරන්න කියල මහජන බැංකුවට ගෙවන්න බැරි තත්ත්වයක් වුණා. අප්‍රේල් 12 වනවිට ලංකා බැංකුවටත් එහෙම වුණා. එතකොට මම එන්න කලින්ම රාජ්‍ය බැංකු විදේශ විනිමය ඩිෆෝල්ට් කරල තිබුණා. ඇත්ත වශයෙන්ම එය ප්‍රතිව්‍යුහගත කිරීම නෙවෙයි කෙලින්ම ගෙවන්න බෑ කියල තිබුණ. ප්‍රශ්නය – ඒ කියන්නෙ නොකියාම ගෙවන්න බැරි වුණා? පිළිතුර – නොකියම ගෙවන්න බැරි වුණා. ඒක නිසා තමයි විශේෂයෙන්ම රාජ්‍ය බැංකුවලට අර එල්සී ඕපන් කරන්න සහ දේශීය ණය සමග විදේශ විනිමයෙන් ගනුදෙනු කිරීම සම්පූර්ණයෙන් නැවැත්තුවා. ඊට පසුව එනම් කියන්නේ නැතුව ඩිෆෝල්ට් කරොත් ඕක තමයි තත්ත්වය. අදත් මහජන බැංකුව, ලංකා බැංකුව වගේ ඒවට විදේශ විනිමයෙන් ඒ බැංකුවලට ගනුදෙනු කරන්න බෑ. ඒ කට්ටිය විදේශ විනිමයෙන් කිසිම ගනුදෙනුවක් කරන්නෙ නෑ. මොකද අර කියන්නෙ නැතුව ඩිෆෝල්ට් කරපු නිසා. ඒක තමයි මම එන්න කලින් වෙච්ච තත්ත්වය.”", "URL": "https://lankatruth.com/si/?p=143125", "Category": "ආර්ථික පුවත්", "Parent URL": null}