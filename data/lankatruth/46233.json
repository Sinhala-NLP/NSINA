{"Source": "Lankatruth", "Timestamp": "January 15, 2018", "Headline": "රටේ ප‍්‍රධාන ප‍්‍රශ්නය වංචාව, දූෂණය, නාස්තියයි – ඛේදවාචකය වන්නේ දූෂිතයින්ම දූෂණය නැති කිරීමට කතා කිරීමයි…", "News Content": "“මේ දවස්වල ජනාධිපතිවරයාගේ කතාවලත් සාරාංශය වෙන්නේ දූෂිතයන් අල්ලනවා, හොරකම නතර කරනවා කියන එකයි. මහින්ද රාජපක්‍ෂත් හොරකම නතර කරන්න කතා කරනවා. මහින්දගේ අපේක්‍ෂකයන්ට පළාත් පාලන ආයතනවලට පත්වීමෙන් පසුව කොන්ත‍්‍රාත් කිරීම නතර කරනවා කිව්වා. එජාපයත් හොරකම දූෂණය නවත්වන්න කතා කරනවා. මේ දවස්වල වැඩිම වටිනාකමක් ලැබී තිබෙන්නේ දූෂණයට එරෙහි සටන් පාඨය. ඒ ඇයි? අපේ රටේ ප‍්‍රධාන ගැටලුව වෙලා තිබෙන්නේ මහා පරිමාණ වංචාව, මහා පරිමාණ දූෂණයයි. ඛේදවාචකය තමයි, දූෂිතයින්ම වංචාව, දූෂණය නැවැත්වීමේ අයිතිය තමන් අතට ගන්න උත්සාහ කිරීමයි. මෙයින් සිදුවන්නේ ජනතාව තුළ තිබෙන දූෂණයට එරෙහි මානසිකත්වය අවුල් වීමයි. ඒ නිසා අපි ජනතාවට කියනවා, මේ පක්‍ෂවල නායකයින් කියන දෙයින් නොව ඔවුන්ගේ ක්‍රියාකාරිත්වයෙන් ඔවුන් තේරුම් ගන්න කියලා. ඔවුන්ගේ භාවිතයෙන් හඳුනා ගන්න කියලා. වංචාව, දූෂණය නතර කරන්න පුළුවන් කාටද කියලා තේරුම් ගෙන ඒ අනුව ගමේ බලය ලබාදිය යුත්තේ කාටද කියලා තීරණය කරන්න කියලා අපි ජනතාවට කියනවා.” යැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (15) පෙරවරුවේ පැවති මාධ්‍ය හමුවකදී ඒ මහතා මෙම අදහස් පළ කළ අතර එම අවස්තාවට ජනතා විමුක්ති පෙරමුනේ මධ්‍යම කාරක සභික, නීතීඥ සුනිල් වටගල මහතාද එක්වී සිටියහ. එහිදී වැඩිදුරටත් අදහස් දැක්වූ ටිල්වින් සිල්වා මහතා… “මැතිවරණයේ ප‍්‍රචාරක කටයුතු අඩක් පමණ අවසන් වී තිබෙනවා. මෙවර මැතිවරණය විශේෂ සලකුණක් තියපු මැතිවරණයක්. මෙවර මැතිවරණය පැවැත්වෙන්නේ අලුත් ක‍්‍රමයකටයි. එනිසා මෙවර මැතිවරණය අලුත් අත්හදා බැලීමක්. මහා දැවැන්ත තරගය, ගැටුම් අඩුවෙලා තිබෙනවා. කොට්ඨාස ක‍්‍රමයට මැතිවරණය පැවැත්වෙන නිසා තරගය කොට්ඨාසයට සීමා වෙලා. තරගකාරිත්වය, ගැටුම අඩුවෙලා. මැතිවරණ තේමා පාඨයන් අතර වංචාවට, දූෂණයට එරෙහි සටන උඩට ඇවිත් තිබෙනවා. මීට පෙර ප‍්‍රතිපත්ති සහ වෙනත් තේමා පාඨයන් කතාබහට ලක්වුණත් මෙවර මුලට ඇවිත් තිබෙන්නේ වංචාවට, දූෂණයට එරෙහි සටන් පාඨයයි. එයට හේතුව අපේ රටේ පළාත් පාලන ආයතන සියල්ල වංචාවෙන්, දූෂණයෙන්, හොරකමෙන් පිරී තිබීමයි. අනෙකුත් පක්‍ෂවල අපේක්‍ෂකයින් මන්ත්‍රීධුරය ලබා ගන්නේම වංචා, දූෂණ කිරීමටයි. ඔවුන්ට මන්ත්‍රීධුරය හොරකම් කරන්න බලපත‍්‍රයක් වී තිබෙනවා. මීට පෙර හිටපු උප සභාපතිලා, සභාපතිලා, විශාල ප‍්‍රමාණයක් නීති විරෝධී කටයුතු සිදුකොට තිබෙනවා. දැනුත් කරමින් සිටිනවා. පහුගිය දවසක වාර්තා වුණා, හිටපු උප සභාපතිවරයෙක් බුරුත ගස් කපලා අත් අඩංගුවට අරගෙන තිබෙනවා කියලා. තවත් අපේක්‍ෂකයෙක් ගංජා කිලෝ 32ක් එක්ක අත්අඩංගුවට අරගෙන තිබෙනවා. තව කෙනෙක් කසිප්පු පෙරලා අත් අඩංගුවට අරගෙන තිබෙනවා. මේ වගේ නීති විරෝධී වැඩ පහසු කරගන්න තමයි මේ අය මන්ත්‍රීකමට තරඟ කරන්නේ. වංචාවට, දූෂණයට හවුල් වෙන්න මන්ත්‍රීකම අරගන්න පොරකනවා. මේ තත්වය නිසාම වංචාවට, දූෂණයට එරෙහි ජනතාවගේ හඬ වැඩිවෙලා තිබෙනව. ජනතා විමුක්ති පෙරමුණේ මෙවර මැතිවරණ තේමාව වූයේ ‘ගම ගොඩනගන, දූෂණය පරදන ජවය’ යන්නනයි. දූෂණය පරාජය කරලා ගම ගොඩනගන්න ජවයක් තියෙන අය පත් කරගන්න අවශ්‍යයි. මැතිවරණ ප‍්‍රචාරණ කටයුතු ආරම්භයේදී ජනතා විමුක්ති පෙරමුණේ අපි පළාත් පාලන අපේක්‍ෂකයින් කොළඹ සුගතදාස ගෘහස්ථ ක්‍රීඩාංගණයට කැඳවලා ප‍්‍රතිඥාවක් දුන්නා, වංචාව, දූෂණය නතර කිරීමට ක්‍රියා කරනවා කියලා. මොකද, ජනතා විමුක්ති පෙරමුණේ කිසිවෙක් දූෂණයට සම්බන්ධ නැති නිසා වංචාව, දූෂණය නැති කරන්න පුළුවන් ජවිපෙට පමණයි. අපිට පස්සේ අනෙක් පක්‍ෂත් සමුළු තිබ්බා; ප‍්‍රතිඥා දුන්නා. ඒ පක්‍ෂවල නායකයෝ වංචාව, දූෂණය නතර කරනවා කියලා ප‍්‍රතිඥා දුන්නා. මේ දවස්වල ජනාධිපතිවරයාගේ කතාවලත් සාරාංශය වෙන්නේ දූෂිතයන් අල්ලනවා, හොරකම නතර කරනවා කියන එකයි. මහින්ද රාජපක්‍ෂත් හොරකම නතර කරන්න කතා කරනවා. මහින්දගේ අපේක්‍ෂකයන්ට පළාත් පාලන ආයතනවලට පත්වීමෙන් පසුව කොන්ත‍්‍රාත් කිරීම නතර කරනවා කිව්වා. එජාපයත් හොරකම දූෂණය නවත්වන්න කතා කරනවා. මේ දවස්වල වැඩිම වටිනාකමක් ලැබී තිබෙන්නේ දූෂණයට එරෙහි සටන් පාඨය. ඒ ඇයි? අපේ රටේ ප‍්‍රධාන ගැටලුව වෙලා තිබෙන්නේ මහා පරිමාණ වංචාව, මහා පරිමාණ දූෂණයයි. ඛේදවාචකය තමයි, දූෂිතයින්ම වංචාව, දූෂණය නැවැත්වීමේ අයිතිය තමන් අතට ගන්න උත්සාහ කිරීමයි. මෙයින් සිදුවන්නේ ජනතාව තුළ තිබෙන දූෂණයට එරෙහි මානසිකත්වය අවුල් වීමයි. ඒ නිසා අපි ජනතාවට කියනවා, මේ පක්‍ෂවල නායකයින් කියන දෙයින් නොව ඔවුන්ගේ ක්‍රියාකාරිත්වයෙන් ඔවුන් තේරුම් ගන්න කියලා. ඔවුන්ගේ භාවිතයෙන් හඳුනා ගන්න කියලා. වංචාව, දූෂණය නතර කරන්න පුළුවන් කාටද කියලා තේරුම් ගෙන ඒ අනුව ගමේ බලය ලබාදිය යුත්තේ කාටද කියලා තීරණය කරන්න කියලා අපි ජනතාවට කියනවා. හොරු අල්ලන්න ආපු ආණ්ඩුවේ විශාලම හොරකම බැඳුම්කර හොරකමයි. මේ ආණ්ඩුව ජනතාවට දුන්නු ප‍්‍රධානම පොරොන්දුව හොරු අල්ලනවා කියන එකයි. දැන් වසර 3ක් ගතවී තිබෙනවා. ජනාධිපති කොමිෂන්, පරීක්‍ෂණ කතා විතරයි. හොරුන්ට දඬුවම් දෙනවා කියලා දඬුවමක් දුන්නේ දෙන්නෙකුට විතරයි. සිල් රෙදි බෙදපු නිසා වැරදිකරුවන් වුණු ලලිත් වීරතුංගට, අනූෂ පැල්පිටට බරපතළ වැඩ ඇතිව වසර 3ක සිර දඬුවමක් දුන්නා. නමුත් මොකද වුණේ? ඇපිල් එකක් දාලා ඇප අරගෙන ගෙදරට වෙලා ඉන්නවා. ඒ නිසා මේ ආණ්ඩුව හොරු අල්ලන ආණ්ඩුවක් නෙවෙයි. බැඳුම්කර ගනුදෙනුව පිළිබඳ ජනාධිපති කොමිසම කිවුවා, රුපියල් මිලියන 11,145ක වංචාවක් සිදුවී තියෙනවා කියලා. බැඳුම්කර හොරුන්ට දඬුවම් දෙන්න ඇත්ත වුවමනාවක් තිබුණා නම් කාලය ගතකරන්න ඕනෑ නැහැ. ඒ පිළිබඳව පාර්ලිමේන්තුවේ කෝප් කමිටුවත් පරීක්‍ෂණයක් කළා. එජාප මන්තී‍්‍රවරුන්ගේ බාධා මැද්දේ වාර්තාවක් ඉදිරිපත් කළා. ඒ වාර්තාව නීතිපතිට බාර දීලා තිබෙනවා. නමුත් නීතිමය කි‍්‍රයාමාර්ග නැහැ. ජනාධිපති කොමිසම බැඳුම්කර පිළිබඳව විමර්ශනය කළේ ප‍්‍රසිද්ධියේමයි. නමුත් දැන් ජනාධිතිවරයා වාර්තාව හංගාගෙන ඉන්නවා. ඒ වාර්තාව ජනතාවට අවශ්‍ය දෙයක්. පාර්ලිමේන්තුවටත් අවශ්‍ය වාර්තාවක්. මොකද, ඒ වාර්තාවේ තියෙන්නේ මහජන මුදල් හොරාකාපු විදිහයි. මහජන මුදල්වල වගකීම තිබෙන්නේ පාර්ලිමේන්තුවටයි. ඒ නිසා පාර්ලිමේන්තුව ඒ වාර්තාවේ කරුණු දැනගත යුතුයි. නමුත් එම වාර්තාව දේශපාලන අරමුණු වෙනුවෙන් පාවිච්චි කරනවා. බැඳුම්කර කොමිසමට කලින් මහා පරිමාණ වංචා, දූෂණ පිළිබඳව ජනාධිපති කොමිසමක් පත්කළා. මහා පරිමාණ වංචා, දූෂණ සිදුවීම් 34ක් පිළිබඳ පරීක්‍ෂණ වාර්තා ජනාධිපතිවරයාට ලබාදී තිබෙනවා. ඒ වාර්තා කොහේද? දැන් එම වාර්තා 34 බැඳුම්කර වාර්තාවෙන් යට වෙලා තිබෙනවා. ඒකට හේතු වෙලා තිබෙන්නේ බැඳුම්කර වාර්තාවේ තිබෙන්නේ එජාපයේ හොරකම් ගැනයි. මහා පරිමාණ වංචා, දූෂණ පිළිබඳ වාර්තා 34ට අනුව ජනාධිපතිවරයා ළඟ ඉන්න අයගේත් දූෂණ හෙළිවෙන්න පුළුවන්. ඒ නිසා ඒ වාර්තා හංගාගෙන ඉන්නවා. එයින් පේනවා, කොමිෂන් පත් කිරීම, විමර්ශන කිරීම, දේශපාලන අරමුණු වෙනුවෙන් යොදා ගන්නවා කියලා. පක්‍ෂ බේද නොසලකා වැරදිකරුවන්ට දඬුවම් දෙන්න නොවෙයි මේ කොමිසම් පත් කරන්නේ. ඒ නිසා අපි ජනාධිපතිවරයාට කියනවා මෙම වාර්තා 34 වහාම එළියට දාන්න කියලා. ජනාධිපතිවරයා මීට අවුරුද්දකට කලින් විශේෂ වංචාවක් පිළිබඳ හෙළිදරව් කිරීමක් කළා. මාතර නිල්වලා ව්‍යාපෘතියට මුදල් වෙන් කළේ 2015 ජනවාරි 08වැනිදා පැවති ජනාධිපතිවරණයට දිනකට කලින් බවත් එසේ නීති විරෝධීව වෙන්කළ මුදලින් පස් පිඩැල්ලක්වත් කපා නොමැති බවත් ජනාධිපතිවරයා කිවුවා. එම දූෂණයට හවුල් වූවන්ට දඬුවම් කරනවා කිවුවා. එදා ඒ කතාව කරලා මාධ්‍ය ඉදිරිපිට ජනප්‍රිය වුණා. දැන් ඒ හොරකම ගැන කාටවත් මතක නැහැ. පරීක්‍ෂණත් නැහැ. එම සිදුවීම වනවිට වාරිමාර්ග ඇමති නිමල් සිරිපාලයි. නමුත් දැන් නිමල් සිරිපාල ඉන්නේ මෛත්‍රීගේ පැත්තේ. වංචා, දූෂණ පිළිබඳ පරීක්‍ෂණ දේශපාලන ක්‍රීඩාවක් කරගත යුතු නැහැ. දැන් ශ්‍රී ලංකා ගුවන් සමාගම සහ මිහින් ලංකා සමාගම පිළිබඳව ජනාධිපති කොමිසමක් පත්කරන්න හදනවා. එම ආයතන දෙකේ විශාල මුදල් නාස්තියක් සිදුවෙලා තියෙන බව ඇත්ත. මීට පෙර එය පාලනය කළේ මහින්දගේ මස්සිනා. රාජපක්‍ෂලා එය පාලනය කළේ පවුලේ බූදලයක් කියලා හිතාගෙන. මහජන මුදල් කෝටි ගාණක් විනාශ කළා. ජනාධිපතිවරයා තමන්ට එල්ල වන පීඩාව මගහැර ගන්න තමන්ගේ ප‍්‍රතිවාදීන්ට ප‍්‍රහාර එල්ල කරන්න කොමිසම් පත්කරලා හරියන්නේ නැහැ. දූෂිතයින්ට එරෙහි පරීක්‍ෂණ දේශපාලන කී‍්‍රඩාවක් කර නොගෙන දූෂිතයින්ට දඬුවම් දෙන්න කියලා අපි ජනාධිපතිවරයාට කියනවා. මේ දෙගොල්ලන්ම දූෂිතයෝ බව පැහැදිලියි. වංචාව, දූෂණය නවත්වන්න දූෂිතයින්ට බැහැ. සරලම කතාව නම් හොරුන්ට හොරකම නතර කරන්න බැහැ. මෙතෙක් බලයේ හිටපු අයත් නැවත බලය ඉල්ලූවට වංචාව, දූෂණය, නාස්තිය නතර කරන්න බැහැ. ජනතාව ඒ පාඩම ඉගෙන ගන්නවා නම් හොඳම අත්දැකීම පහුගියදා පාර්ලිමේන්තුවේදී ලැබුවා. අගමැතිවරයා බැඳුම්කර වාර්තාව පිළිබඳ විශේෂ ප‍්‍රකාශයක් කරන්න ගියපු වෙලාවේ මහින්ද රාජපක්‍ෂගේ කණ්ඩායම රනිල් හොරා කියන්න පටන් ගත්තා. රනිල් වික‍්‍රමසිංහ තමන්ගේ කණ්ඩායමත් එක්ක මහින්ද හොරා කියන්න පටන් ගත්තා. ජනමාධ්‍ය ඉස්සරහ, කැමරා ඉස්සරහ දෙගොල්ලන් දෙපැත්තේ ඉඳලා මහින්ද හොරා, රනිල් හොරා කියලා කෑ ගැහුවා. සමහරු සුනාමි හොර, බැඳුම්කර හොරා කියලා කෑ ගැහුවා. දෙගොල්ලම හොරු. ඒ ඝෝෂාවට ගුටි බැට හුවමාරුවට සම්බන්ධ නොවූ එකම කණ්ඩායම ජවිපෙ විතරයි. රටක විනය හදනවා නම් විනයගරුක පාලනයක් හදනවා නම් ආදර්ශය නොදී බැහැ. පාර්ලිමේන්තුවේ මැරයෝ වගේ හැසිරෙන පිරිසක් විනයගරුක රටක් හදන්නේ කොහොමද? මේ කණ්ඩායම් දෙකේ කාටවත් ජනතා විමුක්ති පෙරමුණට හොරු කියලා චෝදනා කරන්න බැහැ. අපිට එරෙහිව කොමිසම් නැහැ; පරීක්‍ෂණ නැහැ. ඒ ජනතා විමුක්ති පෙරමුණේ හොරු නැති නිසා. ඒ නිසා වංචාව, දූෂණය, නාස්තිය නතර කරන්න පුළුවන් ජනතා විමුක්ති පෙරමුණට පමණයි. මේ දවස්වල ජනාධිපතිවරයා ජනප්‍රිය වෙන්න විවිධ වැඩ කරනවා. මුදල් අමාත්‍යාශයෙන් ගැසට් එකක් ගැහුවා මත්පැන් අලෙවිසැල්වලින් කාන්තාවන්ට මත්පැන් අලෙවි කිරීමට තිබූ තහනම ඉවත් කිරීමටත් මත්පැන්හල් රාත්‍රී 10.00 දක්වා විවෘත කර තැබීමටත්. ඒවා අමාත්‍යාංශ මට්ටමින් ගන්නා තීරණයි. එවැනි තීරණයක් ගන්නකොට ආණ්ඩුව ඇතුළේ සාකච්ඡා කරලා, කැබිනට් මණ්ඩලයේ සාකච්ඡා කරලා තමයි තීන්දු ගන්නේ. නමුත් ජනාධිපතිවරයා ප‍්‍රචාරක රැස්වීමකදී කියනවා, එම ගැසට් නිවේදනය අවලංගු කරනවා කියල. ඒ ගැසට් එක පිළිබඳව දැනගත්තේ ප‍්‍රවෘත්තිවලින් කියලා ඔහු කියනවා. රේඩියෝ එකේ ප‍්‍රවෘත්තිවලින් පත්තර ප‍්‍රවෘත්තිවලින් රටේ වෙන දේවල් දැනගන්න ජනාධිපතිවරයෙක් කොහොමද රට පාලනය කරන්නේ? අමාත්‍යාංශයකින් ගන්න තීරණ, රැස්වීමකදී අවලංගු කරන්නේ කොහොමද? ඒ නිසා අපි ජනාධිපතිිවරයාට කියනවා, රේඩියෝ අහලා, පත්තර බලලා රට පාලනය කරන්න බැහැ කියල. දේශපාලන රැස්වීම්වලදී තීරණ ගන්න බැහැ කියලා. එහෙම ජනාධිපතිවරයෙක් ඉන්න එක ගැන කණගාටුයි. මේ වගේ දේවල් ආණ්ඩුව ඇතුළෙ කතා වෙලා ජනප්‍රිය වෙන්න කරන වැඩ වෙන්නත් පුළුවන්. ඒ නිසා මේ සංදර්ශනවලට මැජික්වලට රැවටෙන්න එපා කියලා අපි ජනතාවට අවධාරණය කරනවා. පෙබරවාරි 10වැනිදා තියෙන්නේ පළාත් පාලන ආයතන 341ක් සඳහා පාලනයක් හදාගන්න එකයි. ජනතාවගේ උපතේ සිට මරණය දක්වා මේ පළාත් පාලන ආයතනවලට ජනතාව සම්බන්ධයෙන් වගකීමක් තිබෙනවා. ඒ වගේම මේ පළාත් පාලන ආයතනවලට විශාල වශයෙන් බදු මුදල්වලින්, දඩ මුදල්වලින් ආදායමක් ලැබෙනවා. එම ආදායම කළමනාකරණය කරලා ජනතාවට සේවය කිරීම තමයි පළාත් පාලන ආයතනවල වගකීම. නමුත් අද බොරු ඝෝෂා කරලා ජනමතය වෙනස් කරලා ඡන්දය ගන්න උත්සාහ කරනවා. නමුත් මෙම පළාත් පාලන ආයතනවල වංචාව, දූෂණය නතර කරලා ජනතා සේවය ගොඩනගන්න ඕනෑ. එජාපයටවත්,ශ්‍රීලනිපයටවත් අලුත් පක්‍ෂවලටවත් ඒ කටයුත්ත කරන්න බැහැ. වංචාව, දූෂණය නැතිකරලා සැබෑ ජනතා සේවයක් ගොඩනගන්න පුළුවන් ජනතා විමුක්ති පෙරමුණට පමණයි. අපි ජනතාවගෙන් ඉල්ලනවා, ජනතා විමුක්ති පෙරමුණ පිළිබඳව විශ්වාසය තබා පළාත් පාලන ආයතනවල වැඩි බලයක් ජනතා විමුක්ති පෙරමුණට ලබාදෙන්න කියලා. ජනවාරි 08වැනිදා පැවති දූෂිත පවුල් පාලනය නිමා කරන්න හවුල් වුණු විශාල පිරිසක් ඉන්නවා. ඔවුන්ගේ ප‍්‍රධාන අරමුණ වුණේ මෛත්‍රීපාල සිරිසේන ජනාධිපති කිරීම නෙවෙයි; පැවති දූෂිත පවුල් පාලනය නිමා කිරීමයි. නමුත් මෛත්‍රීපාල සිරිසේන ජනාධිපති බවට පත්වුණා. නමුත් ඒ ජනාධිපතිවරයා ජනතාව තැබූ බලාපොරොත්තු ඉටුකළේ නැහැ. එදා දූෂිත පවුල් පාලනය නිමා කරන්න කටයුතු කරපු බලවේගවලට අද බලකර තිබෙනවා, අලුත් දේශපාලන බලවේගයක් සමඟ පෙළ ගැහෙන්න. අපි එම කණ්ඩායම්වලට ආරාධනා කරනවා ජනතා විමුක්ති පෙරමුණත් සමඟ එකතු වෙන්න කියල. අද ලංකාව ලෝකයේ දූෂිතම රටවල් අතර හතවැනියා බවට පත්වෙලා. දැන් අපට තෝරා ගන්න තිබෙන්නේ ලංකාව දූෂිතම රටවල් අතර පළමුවැනියා වෙනවාද එසේ නැත්නම් වංචාව, දූෂණය, නාස්තිය නතර කරලා ගෞරවාන්විත රටක් බවට පත්වෙනවාද කියන එකයි. ඒ නිසා අපි ජනතාවට කියනවා ජනතා විමුක්ති පෙරමුණ පිළිබඳ විශ්වාසය තබලා මෙවර මැතිවරණයේදී ඡන්දය භාවිත කරන්න කියලා” මාධ්‍යවේදීන් නැගූ ප‍්‍රශ්නවලට පිළිතුරු දෙමින්… “ජනාධිපතිවරයාගේ ධුර කාලය පිළිබඳව ශ්‍රේෂ්ඨාධිකරණයෙන් තීන්දුවක් දී ඇති නිසා ඒ පිළිබඳව ගැටලුවක් පැන නගින්නේ නැහැ. නමුත් මෙම මතය විමසීම පිළිබඳව ගැටලුවක් තිබෙනවා. මෛත්‍රීපාල සිරිසේන ජනාධිපතිවරණයට ඉදිරිපත් වූයේ විධායක ජනාධිපති ක‍්‍රමය අහෝසි කරන්නයි. දින 100 ආණ්ඩුවේ ඒ සඳහා 19වැනි සංශෝධනය ගෙනාවා. විධායක ජනාධිපති ධුරය අහෝසි කරන්න නීතිමය ප‍්‍රශ්න තිබූ නිසා බලතල අඩු කරන්න සාකච්ඡාවක් මතුවුණා. නමුත් මෛත්‍රීපාල සිරිසේන ජනාධිපතිවරණයේදී පරාජය කරන්න කටයුතු කරපු ශ්‍රීලනිපයේ කණ්ඩායමක් පසුව මෛත්‍රීට සහාය දීපු නිසා 19වැනි සංශෝධනයේ බලතල අඩුකර ගැනීම ගැටලූවක් වුණා. තමන් පරාජය කරන්න කටයුතු කරපු ශ්‍රීලනිපයේ නායකත්වයට පත්වීම නිසා ඔහු පක්‍ෂය රැකගන්න කටයුතු කළා මිසක් ලක්‍ෂ 62ක් ඡන්දය දුන්නු ජනතාව වෙනුවෙන් ජනාධිපතිවරයා වැඩ කළේ නැහැ. දැන් බලය අත්හරින්න ආපු ජනාධිපතිවරයා බලය තහවුරු කරගන්න උත්සාහ කරනවා. වංචා, දූෂණ යට ගහලා පක්‍ෂය රැකගන්න හදනවා. බලය අත්හරිනවා කියපු ජනාධිපතිවරයා බලය තහවුරු කරගන්න කටයුතු කරනවා. තමන්ගේ ධුර කාලය පිළිබඳව ශ්‍රේෂ්ඨාධිකරණයෙන් විමසන්නේ 19වැනි සංශෝධනයෙන් ධුර කාලය වසර 05ක් අඩු කරගත්ත ජනාධිපතිවරයායි. මෙම විමසීම කරන්නෙත් මැතිවරණයක් පවතින වෙලාවෙයි. මැතිවරණය වෙලාවේ වසර 6ක් කියලා අධිකරණයේ මතය ආවාම ජනාධිපතිවරයාට තමන්ගේ බලය තහවුරු කරගන්න වාසියක් වෙනවා. මතය විමසන්න තිබුණේ 19වැනි සංශෝධනය ගේන්න පෙරයි. එසේ නැතිනම් වසර 05 අවසන් වූ පසුවයි. අධිකරණයේ මතය වසර 06ක් වුවත් මේ ජනාධිපතිවරයා කළ යුත්තේ වසර 05ක් ඇති කියලා භාර ගන්න එකයි. මේ ජනාධිපතිවරයාගේ කතාව බලය අත්හරින්න. නමුත් උත්සාහ කරන්නේ බලයේ රැඳී ඉන්නයි. කතාව තිබුණේ විධායක ජනාධිපති ක‍්‍රමය අහෝසි කරන්න. නමුත් ක්‍රියාව ජනාධිපති ක‍්‍රමය තියාගන්නයි. ජනාධිපතිවරයාගේ කතාව හොරු අල්ලන එක ගැනයි. නමුත් ක්‍රියාව තමන් අකමැති හොරු අල්ලලා තමන් කැමති හොරු ආරක්‍ෂා කරන්නයි. නමුත් මේ දේශපාලන ක්‍රියාමාර්ගවලින් රටට යහපතක් වෙන්නේ නැහැ.”", "URL": "https://lankatruth.com/si/?p=46233", "Category": "පුවත්", "Parent URL": null}