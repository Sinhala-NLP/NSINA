{"Source": "Lankatruth", "Timestamp": "July 11, 2018", "Headline": "කෙරවලපිටිය බලාගාරයේ ඉදිකිරීම් චීනයට පැවරීමෙන් බිලියන 80ක් පාඩු විය හැකියි", "News Content": "කෙරවලපිටිය ප්‍රදේශයේ ඉදිකිරීමට නියමිත ස්වභාවික තාප විදුලි බලාගාරයේ ඉදිකිරීම් කටයුතු චීන සමාගමකට පැවරීම තුළින් රජයට රුපියල් බිලියන 40ක පාඩුවක් සිදුවන බවත් තවදුරටත් රුපියල අව ප්‍රමාණ වුවහොත් එම පාඩුව රුපියල් බිලියන 80 දක්වා ඉහළ යා හැකි බවත් එමගින් ලංකා රජයට දැවැන්ත අභියෝගයකට මුහුනදීමට සිදුවන බවත් පාරිභෝගික අයිතීන් සුරැකීමේ සංවිධානයේ සභාපති ජනාධිපති නීතීඥ අලි සබ්රි මහතා අද(11) ශ්‍රේෂ්ඨාධිකරණය හමුවේ ප්‍රකාශ කර සිටියේය. ඒ මහතා මේ බව ප්‍රකාශ කර සිටියේ අදාල ටෙන්ඩර් පටිපාටියට විරුද්ධව ශ්‍රේෂ්ඨාධිකරණය හමුවේ ගෙනුකර තිබූ පෙස්‍ත්සම් විභාගයක කරුණු දක්වමින්ය. අදාල පෙත්සම පාරිභෝගික අයිතීන් සුරැකීමේ සංවිධානයේ සභාපති රංජිත් විතානගේ මහතා විසින් ගොනුකර ඇති අතර ඊවා වනසුන්දර, ප‍්‍රියන්ත ජයවර්ධන සහ මුර්දු ප‍්‍රනාන්දු යන ත‍්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද කැඳවා තිබුණි. පෙත්සමට අදාලව නීතිපතිවරයා වෙනුවෙන් පෙනී සිටි නියෝජ්‍ය සොලිස්ටර් ජනරාල් මිලින්ද ගුණතිලක මහතා අධිකරණයට දන්වා සිටියේ මෙම ටෙන්ඩරයේ අදාල සියළු නිර්දේශයන් සිදුකරන්නේ තාක්ෂණික කමිටුව මගින් බවත් අවසාන නියෝගය ක්‍රියාත්මක කිරීම සිදුවන්නේ මහජන උපයෝගීතා මණ්ඩලය මගින් බවත් ය. අදාළ පෙත්සමේ වගඋත්තරකරුවන් ලෙස අග‍්‍රාමාත්‍ය රනිල් වික‍්‍රමසිංහ මහතා , විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය ඇතුළු අමාත්‍ය මණ්ඩලයේ සාමාජිකයින් සහ විදුලිබල හා පුනර්ජනනීය අමාත්‍යාංශයේ ලේකම් ඇතුළු 82කු නම් කර ඇති අතර පෙත්සම වැඩිදුරටත් සලකා බැලීම ලබන 17 දක්වා කල් තැබීය.", "URL": "https://lankatruth.com/si/?p=56015", "Category": "පුවත්", "Parent URL": null}