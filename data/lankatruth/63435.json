{"Source": "Lankatruth", "Timestamp": "November 15, 2018", "Headline": "කෂෝගි ඝාතනයට සම්බන්ධ පස් දෙනෙකු පෝරකයට", "News Content": "සෞදි ජාතික මාධ්‍යවේදී ජමාල් කෂෝගි ඝාතනයට සම්බන්ධ 5 දෙනෙකුට මරණ දඩුවම නියම කිරීමට සෞදි නීතිපතිවරයා අද(15) කටයුතු කර තිබේ. ජමාල් කෂෝගි වොෂින්ටන් පෝස්ට් පුවත්පතේ මාධ්‍යවේදියෙකු ලෙස කටයුතු කළ අතර ඔහු පසුගිය දා තුර්කියේ සෞදි කොන්සල් කාර්යාලය තුළදී අතුරුදන් විය. පසුව කෙරුණු පරීක්ෂණවලදී කෂෝගි කොන්සල් කාර්යාලය තුළදී ඝාතනයට ලක්ව ඇති බව සෞදි රජය විසින් පිළිගන්නා ලදී. ඒත් සමගම ඇමරිකාව ප්‍රමුඛ රටවල් කිහිපයක් කෂෝගි ඝාතනය සම්බන්ධව සෞදියේ ඔටුන්න හිමි බින් සල්මාන් කුමරු ඇතුළු සෞදි රජය වග කිවයුතු බව දිගින් දිගටම ප්‍රකාශ කළේය. කෙසේ වෙතත් අද සෞදි නීතිපතිවරයා ප්‍රකාශ කර සිටියේ කෂෝගි ඝාතනය සම්බන්ධව මොහොමඩ් බින් සල්මාන් කුමරු සම්බන්ධ නොමැති බවයි. ඔහු මෙම තීන්දුව ප්‍රකාශ කර ඇත්තේ තුර්කි බලධාරීන් සමග එක්ව සිදුකළ පරීක්ෂණවලින් අනතුරුවය. කෂෝගි ඝාතනය සැළසුම්කර ඇති බවට සෞදි අරාබියේ බුද්ධි අංශ ප්‍රධානී ජෙනරල් අහ්මද් අල් ඇසිරි හට චෝදනා එල්ල වී ඇතැයි විදෙස් මාධ්‍ය වාර්තා කරයි. මෙම ඝාතනය සම්බන්ධව ලොව පුරා අවධානය යොමු වූ අතර ඒ් සම්බන්ධ පරීක්ෂණ ජාත්‍යන්තර බලපෑම් මධ්‍යයේ සිදුවිය. මේ වන විට සිද්ධිය සම්බන්ධව 21 දෙනෙකු බන්ධනාගාර ගතකර සිටින අතර ඔවුන්ගෙන් 11 දෙනෙකුට අධි චෝදනා ගොනුකර තිබේ. ජමාල් කශොග්ජිගේ ඝාතනය සම්බන්ධයෙන් පරීක්ෂණ පැවැත්වීමට ගිවිසුමකට අත්සන් කරන්නැයි සෞදි අරාබිය තුර්කියෙන් ඉල්ලා ඇති අතර ජමාල්ගේ ඝාතනය සම්බන්ධයෙන් ජාත්‍යන්තර පරීක්ෂණයක් පවත්වන්නැයි තුර්කිය ප්‍රකාශ කර ඇත. ජමාල් කශොග්ජිගේ ඝාතනයට සම්බන්ධ හඬපට සහ තවත් තොරතුරු රැසක් තුර්කිය ඇමෙරිකා එක්සත් ජනපදයටත්, සෞදි අරාබිය සහ තවත් බටහිර රටවල් කිහිපයකටත් ලබාදීමට පියවර ගෙන තිබිණි.", "URL": "https://lankatruth.com/si/?p=63435", "Category": "විදෙස් පුවත්", "Parent URL": null}