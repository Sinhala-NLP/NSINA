{"Source": "Lankatruth", "Timestamp": "July 22, 2018", "Headline": "තව දුරටත් ඇමරිකාවෙන් වැඩක් නෑ", "News Content": "ඇමරිකාව සමඟ පැවති න්‍යෂ්ටික එකඟතාවලින් ඉවත් වීමට ඇමරිකානු ජනාධිපති ඩොනල්ඩ් ට්‍රම්ප් පාලනය කටයුතු කිරීමෙන් පසු තව දුරටත් ඇමරිකාවෙන් පලක් නොවන බව ඉරානයේ උත්තරීතර නායක අල් කොමේනී ප්‍රකාශ කර තිබේ. ඉරානය සමඟ ඇති කරගෙන තිබෙන න්‍යෂ්ටික ගිවිසුම්වලින් ඉවත්වීම ට්‍රම්ගේ ජනාධිපතිවරණ පොරොන්දු වලින් එකක් වන අතර පසුගිය කාලය පුරා ඇමරිකාව එම ගිවිසුමෙන් ඉවත් විය යුතු බවට ඩොනල්ඩ් ට්‍රම්ප් ප්‍රකාශ නිකුත් කර තිබුණි. එම ප්‍රකාශ සම්බන්ධව ඉරාන උත්තරීතර නායක අල් කොමේනී පවසා සිටියේ ජාත්‍යන්තර සම්මුති පහසුවෙන් උල්ලංඝනය කරන රටවල් සමඟ ඉස්ලාමීය ජනරජයට ගනුදෙනුවක් නොමැති බවයි. කෙසේ නමුත් ගිවිසුමට සම්බණ්ධ අනෙක් රටවල් වන එක්සත් රාජධානිය, ප්‍රංශය සහ ජර්මනිය ගිවිසුමේ රැදී සිටීමට උත්සාහයක නිරත වූ අතර ඇමරිකාව නොමැතිව එම රටවල් තව දුරටත් න්‍යෂ්ටික ගිවිසුමේ රැදී සිටියි. ඉරාන උත්තරීතර නායකයා වැඩිදුරටත් පවසා සිටියේ අනෙකුත් යුරෝපා රටවල් සමඟ සහයෝගයෙන් කටයුතු කරන බවත් ඔවුන්ගේ සහය දිගටම ලැබෙතැයි තමන් අපේක්ෂා කරන බවත් ය.", "URL": "https://lankatruth.com/si/?p=56532", "Category": "විදෙස් පුවත්", "Parent URL": null}