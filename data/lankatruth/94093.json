{"Source": "Lankatruth", "Timestamp": "June 17, 2020", "Headline": "මහෙන්ද්‍රන් සහ පුංචිහේවා අත්අඩංගුවට ගැනීමට නිකුත් කළ වරෙන්තු ක්‍රියාත්මක කරන ලෙස නියෝග කරයි…", "News Content": "පැවති රනිල්+මෛත්‍රී පාලන සමයේ ශ්‍රී ලංකා මහ බැංකුවේ සිදු වූ බැඳුම්කර වෙන්දේසි දෙකකදි රුපියල් බිලියන 52ක් සාවද්‍ය පරිහරණය කිරීමේ සිද්ධියට අදාළ වන පැමිණිල්ලක් සම්බන්ධයෙන් හිටපු මහ බැංකු අධිපති අර්ජුන් මහේන්ද්‍රන් සහ පර්පෙචුවෙල් ටෙෂරීස් සමාගම් සමූහයේ අධ්‍යක්ෂවරයකු වූ අජාන් ගාර්දියෙ පුංචිහේවා යන අය වහාම අත්අඩංගුවට ගෙන අධිකරණය වෙත ඉදිරිපත් කරන ලෙස කොළඹ කොටුව මහේස්ත්‍රාත් රංග දිසානායක මහතා නිකුත් කර තිබූ වරෙන්තු නියෝගය එලෙසින්ම ක්‍රියාත්හක කරන ලසෙ අපරාධ පරීක්ෂණ දෙපාර්තමේන්තුවට අද (17) නියෝග කර තිබේ. එසේම, මෙහි අනෙක් සැකකරුවන් වන හිටපු මුදල් අමාත්‍ය රවී කරුණානායක, පර්පෙචුවෙල් ට්‍රෙෂරීස් සමාගමේ අධ්‍යක්ෂ අර්ජුන් ඇලෝසියස්, ඇතුලු 07 දෙනෙකු අභියාචනාධිකරණයෙන් හෝ වෙනත් අධිකරණයෙන් නියෝගයක් ලද විට අධිකරණයේ පෙනී සිටින ලෙසටද මහේස්ත්‍රාත්වරයා නියෝග කර ඇත. ඒ මහෙස්ත්‍රාත්වරයා විසින් නිකුත් කළ වරෙන්තුව අහෝසි කරන ලෙස ඉල්ලා රවි කරුණානායක මහතා ඇතුළු සැකකරුවන් කිහිප දෙනකු අභියාචනාධිකරණය හමුවේ පෙත්සම් ගොනු කර ඇති බැවිනි. එහෙත් අර්ජුන් මහේන්ද්‍රන් සහ අජහාන් ගාර්දිය පුංචිහේවා යන සැකකරුවන් අදාළ වරෙන්තුවට එරෙහිව අභියාචනාධිකරණය හමුවේ නඩු පැවැරීමක් සිදු නොකළ හෙයින් ඔවුන් අත්අඩංගුවට ගන්නා ලෙස නිකුත් කර තිබෙන වරෙන්තු ඒ ආකාරයෙන්ම ක්‍රියාත්මක කිරීමට පියවර ගන්නා ලෙස මෙහිදී මහෙස්ත්‍රාත්වරයා විසින් අපරාධ පරීක්ෂණ දෙපාර්තමේන්තුවට නියෝග කර ඇත. මෙහි සෙසු සැකකරුවන් වන්නේ, පර්පෙචුවෙල් ට්‍රෙෂරිස් සමාගම් ප්‍රධාන විධායක නිලධාරී කසුන් පළිසේන, එහි සාභාපති ජෙෆ්රි ඇලෝසියස්, එහි අධ්‍යක්ෂකවරුන් වන, චිත්ත රංජන් හුලුගල්ල, රාජ්‍ය ණය දෙපාර්තමේන්තුවේ හිටපු නිලධාරී සංගරපිල්ලේ පදුමනාපන් සහ සේවක අර්ථසාධක අරමුදලේ නිලධාරී බදුගොඩ හේවා ඉන්දික සමන් කුමාර යන අයවලුන් ය. 2016 මාර්තු 29 සහ 2016 වර්ෂයේ මාර්තු මස 31 වැනිදා යන දෙදිනට අදාළව පැවැති බැදුම්කර වෙන්දේසියේදී රුපියල් බිලියන 51.98ක ප්‍රමාණයක් සාවද්‍ය පරිහණය කළැයි යන්න සම්බන්ධයෙන් අපරාධ පරික්ෂණ දෙපාර්තමේන්තුව අංක බී 16089 නව නිතී කෘත්‍යයට අදාළව කොළඹ මහේස්ත්‍රාත් අධිකරණය හමුවේ මෙම නඩුව ගොනු වී තිබිණී. අර්ජුන් මහේන්ද්‍රන් සහ අජාන් ගාර්දියෙ පුංචිහේවා යන දෙදෙනාම මේ වනවිට අධිකරණය මගහැර විදේශගතව සිටිති.", "URL": "https://lankatruth.com/si/?p=94093", "Category": "පුවත්", "Parent URL": null}