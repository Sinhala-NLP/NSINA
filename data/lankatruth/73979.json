{"Source": "Lankatruth", "Timestamp": "May 16, 2019", "Headline": "කටුවාපිටිය දේවස්ථානයේදී විපතට පත්වූවෝ වන්දි උත්සවය වර්ජනය කරති", "News Content": "කටුවාපිටිය දේවස්ථානයට එල්ලවූ මරාගෙන මැරෙන බෝම්බ ප්‍රහාරයෙන් විපතට පත්වූවන්ට වන්දි ලබාදීමේ උත්සවය අද(16) පැවැත්වීමට නියමිතව තිබූ අතර එය ප්‍රචාරණාත්මක සහ දේශපාලන වාසි ලබාගැනීමට සැළසුම්කර ඇති බව පවසමින් වන්දිලාභීහු උත්සවය වර්ජනය කර ඇත. පාස්කු ඉරිදා කටුවාපිටිය දේවස්ථානයට එල්ලවූ මරාගෙන මැරෙන ප්‍රහාරයෙන් පුද්ගපයන් 147 දෙනෙකු මියගිය අතර මියගිය පිරිසගේ ඥාතීන්ට රුපියල් මිලියන 122ක වන්දි මුදලක් ගෙවීමට තීරණය විය. එසේම තුවාල ලැබූ පුද්ගලයන් 170 දෙනෙකුට රුපියල් මිලියන 18.1ක මුදලක් වෙන්විය. කෙසේ වෙතත් වන්දි මුදලේ අවසන් වාරිකය ගෙවීමට අද දින සැළසුම්කර තිබූ අතර එම අවස්ථාව සඳහා සංචාරක සහ ක්‍රිස්තියානි කටයුතු අමාත්‍ය ජොන් අමරතුංග සහ එක්සත් ජාතික පක්ෂ ගම්පහ දිස්ත්‍රික් පාර්ලිමේන්තු මන්ත්‍රී වෛද්‍ය කාවින්ද ජයවර්ධන මහතා එක්ව සිටිය හ. පැමිණ සිටි පිරිසක් එම අවස්ථාව වර්ජනය කරමින් කියා සිටියේ බෝම්බ ප්‍රහාරයෙන් සිට දරුවන් සහ ඥාතීන් මියගොස් ඇති බවත් එය දේශපාලන වාසියක් කර ගැනීමට පැමිණ සිටින දේශපාලනඥයන් අතින් තමන් වන්දි ලබා නොගන්නා බවත්ය. වන්දි ලබාදීමේ කටයුතු නිසි පරිදි සංවිධානය කර නොතිබීමෙන් පැමිණ සිටි තුවාල ලැබූවන් ඇතුළු පිරිස අසීරුතාවයට පත්වූ බවත් අදාල අවස්ථාව සම්බන්ධව වන්දිලාභීන් නිසි පරිදි දැනුවත් කර නොතිබූ බවත් පැමිණ සිටි පිරිස පැවසීය.", "URL": "https://lankatruth.com/si/?p=73979", "Category": "පුවත්", "Parent URL": null}