{"Source": "Lankatruth", "Timestamp": "March 22, 2022", "Headline": "මට හූ කිව්වොත් නිකන් ඉන්නෙ නැහැ – ජොන්ස්ටන්", "News Content": "තමා යන ජන හමුවලට හූ තිබ්බොත් තමන් නිකම් නොසිටිනා බව ආන්ඩු පක්ෂයේ ප්‍රධාන සංවිධායක හා මහා මාර්ග ඇමති ජොන්ස්ටන් ප්‍රනාන්දු ඊයේ (21) උත්සවයක් අමතමින් පැවසීය. “ඇත්තටම අද ජනතාවට ප්‍රශ්ණ තිබෙන බව ඇත්ත බඩු මිල, ගෑස්, කිරිපිටි, ඉන්ධන ලබා ගැනීමේ ප්‍රශ්න අද තියෙනවා. අපි ඒ බව පිළිගන්නවා, ඒ වෙනුවෙන් කනඟාටු වෙනවා. මේ ප්‍රශ්න සියල්ලම තව සති කිහිපයක් යද්දි නැතිවෙලා යනවා. ආයෙත් සුපුරුදු පරිදි ජන ජීවිතය යථා තත්වයට පත් වෙනවා. ප්‍රේමදාසටයි දිසානායකටයි ඕන ලේ බලන්න, මිනී බලන්න ඒ අයගේ ආශාව ඒක තමයි දෙන්නම එකයි. ඒ අය බලන් ඉන්නෙ රට ලේ විලක් වෙනවා දකින්නට. ජනතාව උසි ‍ගන්වලා පාරට ගෙනල්ලා කරන්න හදන්නේ ඒකයි. මේ කාලයේ තමයි රටේ හොදම ප්‍රජාතන්ත වාදය ක්‍රියාත්මක වෙන්නේ. ජනාධිපති ලේඛම් කාර්යාලය වටලන්න දිසානායකලා, ප්‍රේමදාසලා ආවත් නියපිටින් පහරක් ගහන්න කටයුතු කළේ නැහැ. මේ රට ගොඩගන්න පුළුවන් එකම නායකයා ගෝඨාබය රාජපක්ෂ මහතායි. තව සති කිහිපයකින් රට යථා තත්වයට පත් වෙනවා. ඒ ගැන කිසිදු බයක් තියාගන්න එපා. අපි වැඩකරනවා කියන්නේ විරුද්ධ පක්ෂයේ අයට කටු අනිනව වගේ වැඩක්. මැති ඇමතිවරු එනකොට හූ කියාවි කියල කියනවා. මම දන්නවා ගාල්ලේ ජනතාව එහෙම ජාතියක් නොවන බව. හැබැයි අපිට හූ කිව්වොත් අපි නිකන් ඉන්නෙ නැහැ. අපේ රැස්වීම්වලට හූ කියන්න ආවොත් අපිටත් නිකන් ඉන්න බැරි වෙනවා.” යැයිද ඔහු එහිදී තව දුරටත් පවසා සිටියේය.", "URL": "https://lankatruth.com/si/?p=130401", "Category": "පුවත්", "Parent URL": null}