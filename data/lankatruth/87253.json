{"Source": "Lankatruth", "Timestamp": "December 14, 2019", "Headline": "සෞඛ්‍ය රැකියා හමුදාවට පමණයි", "News Content": "සෞඛ්‍ය, පෝෂණ හා දේශීය වෛද්‍ය අමාත්‍යංශය යටතේ වන රැකියා කාණ්ඩ 13ක් සඳහා මේ වන විටත් අයැදුම් පත් කැඳවා ඇත. එම රැකියා සියල්ල වෙනුවෙන් 2019/12/06 දරන ගැසට් පත‍්‍රයේ 1වැනි කොටස (11 අ) වැනි ‍ඡේදය – පළකිරීම් යටතේ මෙම පුරප්පාඩු පිළිබඳ තොරතුරු දක්වා තිබේ. ”වෛද්‍යකර්මය සඳහා වූ පරිපූරක වෘත්තීන්ගේ සේවාවේ සහ අතුරු වෛද්‍ය සේවාවේ තනතුරු සඳහා සේවාමුක්ත ත‍්‍රිවිධ හමුදා නිලධාරීන් බඳවා ගැනීම – 2019 01. රාජ්‍ය සේවා කොමිෂන් සභාවේ අංක PSC/EST/ 06-05-/04/2015 සහ 2019.05.31 දිනැති ලිපියේ අනුමැතිය පරිදි සෞඛ්‍ය, පෝෂණ හා දේශීය වෛද්‍ය අමාත්‍යාංශයේ වෛද්‍යකර්මය සඳහා වූ පරිපූරක වෘත්තීන්ගේ සේවාවේ සහ අතුරු වෛද්‍ය සේවාවේ පහත තනතුරු සඳහා සේවාමුක්ත ත‍්‍රිවිධ හමුදා නිලධාරීන්ගෙන් අයඳුම්පත් කැඳවනු ලැබේ.” යනුවෙන් මෙම අයැදුම් පත් කැඳවීම දක්වා තිබේ. මෙම ගැසට් නිවේදනයට අත්සන් තබා ඇත්තේ, එවකට සෞඛ්‍ය, පෝෂණ හා දේශීය වෛද්‍ය අමාත්‍යංශ ලේකම්වරිය වූ වසන්තා පෙරේරා විසිනි. කාන්තා හා ළමා කටයුතු සහ සමාජ ආරක්ෂණ අමාත්‍ය සෞඛ්‍ය සහ දේශීය වෛද්‍ය සේවා අමාත්‍යවරිය වන පවිත‍්‍රා වන්නිආරච්චි මේ පිළිබඳව දක්වන ප‍්‍රතිචාරය දැන ගැනීමට උත්සාහ කළ ද, පුවත් පත මුද්‍රණයට යන තුරු ඇය සම්බන්ධ කරගැනීමට නොහැකි විය. වෛද්‍ය රසායනාගාර කාර්මික විද්‍යාඥ, ඖෂධවේදී, භෞත චිකිත්සක, වෘත්තීය චිකිත්සක, විකිරණ ශිල්පී, අක්ෂි තාක්ෂණවේදී, දන්ත කාර්මික, පාසල් දන්ත චිකිත්සක, සෞඛ්‍ය කීට විද්‍යා නිලධාරි, අංගාදේශක හා සෘජුකරණඥ, මහජන සෞඛ්‍ය පරීක්ෂක, ඛන්තු රේඛණ ශිල්පී සහ විද්‍යුත් නිකර්පණ රේඛණ සටහන්කරු යන තනතුරු මීට අයත් වේ. මෙලෙස සේවාමුක්ත ත‍්‍රිවිධ හමුදාවෙන් පවත්නා රැකියා ඇබෑර්තු පිරවීම පිළිබඳව තම විරෝධය දක්වන බව ඒකාබද්ධ රැකියා විරහිත උපාධිධාරීන්ගේ සංගමයේ කැඳවුම්කරු මහේෂ් විමුක්ති පවසයි. මේ වන විටත් උපාධිධාරීන් 54,000ක් රැකියා නොමැතිව සිටින බව ඔහු පවසයි. ඒ අතර මෙම පුරප්පාඩු සඳහා සුදුසුකම් ලත් විද්‍යා විෂයයන් හැදෑරූ උපාධිධාරීන් මෙන් ම උසස් පෙළ විද්‍යා විෂයයන් සමතුන් ද සිටිය දී මෙලෙස විශ‍්‍රාමික පිරිස් රාජ්‍ය සේවයට එක් කර ගැනීම අදූරදර්ශී ක‍්‍රමයක් බව ඔහු වැඩි දුරටත් පැවසී ය. මේ බඳවා ගැනීම් පිළිබඳව අමාත්‍යාංශයේ නියෝජ්‍ය අධ්‍යක්ෂ ජෙනරාල් පාලන III වෙතින් අප කළ විමසීමක දී සඳහන් කළේ, මීට පෙරත් මෙවැනි බඳවා ගැනීම් සිදු කර ඇති බවයි. ඒ අවස්ථාවල දී පොදු බඳවා ගැනීම් යටතේම මෙලෙස ‘සේවාමුක්ත ත‍්‍රිවිධ හමුදා නිලධාරීන්’ බඳවා ගත් බවයි. එහෙත් විශ‍්‍රාම ගිය ත‍්‍රිවිධ හමුදා නිලධාරීන් මෙලෙස බඳවා ගනු ලබන්නේ මෙවර බව ද ඇය සඳහන් කළා ය. ඒ සඳහා තම අමාත්‍යාංශය වෙත රාජ්‍ය සේවා කොමිෂන් සභාවේ අනුමැතිය ලැබී ඇතැයි ද පැවසුවා ය. මෙම බඳවා ගැනීම පිළිබඳව රජයේ වෛද්‍ය නිලධාරීන්ගේ සංගමයේ ලේකම්, වෛද්‍ය හරිත අලුත්ගේ විමසූ විට ඔහු පවසා සිටියේ, තමන් මෙම ගැසට් නිවේදනය නොදුටු බවයි. ඒ අතර මෙම බඳවා ගැනීම් සෘජුව ම වෛද්‍ය ක්ෂේත‍්‍රයට අදාළ නොවෙතත්, සෞඛ්‍ය සේවයට අයත් අතුරු වෛද්‍ය වෘත්තීන්ට අයත් වන බැවින්, මෙම ගැසට් නිවේදනය අධ්‍යයනය කර බලා තම සංගමය කි‍්‍රයාමාර්ගයක් ගනු ඇති බව ය. ලක්සිරි ප‍්‍රනාන්දු – ලංකා ඉරිදා සංග්‍රහය", "URL": "https://lankatruth.com/si/?p=87253", "Category": "පුවත්", "Parent URL": null}