{"Source": "Lankatruth", "Timestamp": "February 21, 2012", "Headline": "වී ගොවියා අනාථයි", "News Content": "අම්පාර දිස්ත‍්‍රික්කයට අයත් තිරුක්කෝවිල්, තාන්ඩියාඩි සහ පොතුවිල් යන ප‍්‍රදේශවල ගොවීන් සිය වී අස්වනු විකුණා ගැනීමට නොහැකිව මේ වනවිට ගැටළු රැසකට මුහුණ දී සිටින බව වාර්තාවේ.  වී අලෙවි මණ්ඩලය වී මිලදීගැනීමට නොපැමිණීම හේතුවෙන් ඉතා අඩු මුදලට පෞද්ගලික වෙළඳුන්ට තම වී තොග අලෙවි කිරීමට සිදුව ඇති බවට ඔවුන් චෝදනා කරති. වී මිලදි ගැනිම සඳහා රජයට විධිමත් වැඩපිලිවෙලක් නොමැති හෙයින් පෞද්ගලික වෙලෙන්ඳන් විසින් රුපියල් 14 ත් 20 ත් අතර මුදලකට වී මිලදී ගන්නා බව ඔවුහු පවසති. ගොවීන්ගේ මෙම චෝදනා පිලිබදව ගොවිජන සේවා සහ වනජීවි අමාත්‍යංශයෙන් කල විමසීමකදී එහි ජේෂ්ඨ නිලධාරියකු කියා සිටියේ, මහ කන්නයේ වී මිලදී ගැනීමේ කටයුතු අම්පාර දිස්ත‍්‍රික්කයෙන් ආරම්භ කෙරෙන බවයි. මෙවර වී මිලදී ගැනීම සඳහා රජය රුපියල් කෝටි 100 ක මුදලක් වෙන්කර ඇති බවත්, අදාල මුදල් දිස්ත‍්‍රික් ලේකම්වරුන්, වී අලෙවි මණ්ඩලයට සහ සමූපකාර සමිතිවලට ලබා දී ඇති බවත් ඔහු සදහන් කළේය. ඒ අනුව නාඩු වී කිලෝවක් රුපියල් 28 කටත්, සම්බා වී කිලෝවක් රුපියල් 30 කටත් මිලදි ගැනීමට රජය තීරණය කර ඇත. ගොවීන් පවසන්නේ පවතින නිශ්පාදන වියදම් හමුවේ වී කිලො‍්වක් සදහා රුපියල් 35ක් වත් ලැබිය යුතු බවයි.", "URL": "https://lankatruth.com/si/?p=1482", "Category": "පුවත්", "Parent URL": null}