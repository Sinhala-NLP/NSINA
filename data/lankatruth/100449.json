{"Source": "Lankatruth", "Timestamp": "November 16, 2020", "Headline": "රාජ සභාව විනාශ කර අදට මාස 04යි…. චූදිතයින් තවමත් නිදැල්ලේ….", "News Content": "ඓතිහාසික කුරුණෑගල රාජධානියේ ජීවමාන සාක්ෂියක් ලෙස පැවති පෞරානික බුවනෙකබාහු රාජ මණ්ඩපය යැයි සැලකෙන ගොඩනැගිල්ල ඩොසර් කර කඩා බිඳ දමා පසුගිය 14 වනදාට මාස 04ක් ගතවන නමුත් තවමත් ඊට වගකිවයුත්තන් නිදැල්ලේ සැරිසරණ බව බව හස්තිශෛලපුර රාජ සභාව විනාශකිරීමට එරෙහි ජනතා පවුර සංවිධානයේ කැඳවුම්කරු නාමල් කරුණාරත්න මහතා අවධාරණය කරයි. පසුගිය ජුලි 14 වනදා රාත්‍රියේ එම පෞරානික ගොඩනැගිල්ල ඩෝසර් කර කඩා විනාශ කිරීම සම්බන්ධයෙන් කුරුණෑගල නගරාධිපති තුෂාර සංජීව විතාරණ මහතා ඇතුළු අපරාධකරුවන් වහාම අත්අඩංගුවට ගෙන අධිකරණයට ඉදිරිපත් කර නීතිය ක්‍රියාත්මක කරන ලෙස වැඩබලන පොලිස්පතිවරයා ඇතුළු වගඋත්තරකරුවන් වෙත නියෝගයක් නිකුත් කරන ලෙස ඉල්ලා නාමල් කරුණාරත්න මහතා ඇතුළු පිරිසක් අභියාචනාධිකරණයට පෙත්සමක්ද ගොනු කර තිබේ. ඊට අදාළ කරුණු රැසක් අනාවරණය කරමින් පසුගිය 14 වනදා කුරුණෑගලදී නාමල් කරුණාරත්න මහතා විසින් මාධ්‍ය හමුවක්ද පවත්වන ලදී.", "URL": "https://lankatruth.com/si/?p=100449", "Category": "පුවත්", "Parent URL": null}