{"Source": "Lankatruth", "Timestamp": "June 30, 2021", "Headline": "එක්ස්ප්‍රෙස් පර්ල් ගින්නෙන් දැනට කැස්බෑවුන්, තල්මසුන්, ඩොල්ෆින් ඇතුළු මුහුදු ජීවීන් 200ක් මැරිලා", "News Content": "එක්ස්ප්‍රෙස් පර්ල් නෞකාව ‍හේතුවෙන් මුහුදු කැස්බෑවුන් 176 දෙනකු, තල්මසුන් 04 දෙනෙකු සහ ඩොල්ෆින් මසුන් 20 දෙනෙකු මේ වනවිට මිය ගොස් ඇති බව නීතිපති දෙපාර්තමේන්තුව අද (30) කොළඹ මහේස්ත්‍රාත් අධිකරණයට දැනුම් දී තිබේ. අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජෙනරාල් මාධව තෙන්නකෝන් මේ බව සඳහන් කළේ අදාළ පැමිණිල්ල අද කොළඹ අතිරේක මහේස්ත්‍රාත් ලෝචනී අබේවික්‍රම මහත්මිය හමුවේ කැඳවනු ලැබූ අවස්ථාවේදීය. මේ සම්බන්ධයෙන් වනජීවි දෙපාර්තමේන්තුව දිවයිනේ අධිකරණ 26කට කරුණු ඉදිරිපත් කරනු ලැබ ඇති බවත් විශ්ලේෂණ වාර්තා කැදවීම සදහා රස පරීක්ෂකවරයා වෙත අදාළ වාර්තා යොමු කර ඇති බවත් නිතිපතිවරයා නියෝජනය කරමින් නියෝජ්‍ය සොලිසිටර් ජනරාල් මාධව තෙන්නකෝන් අධිකරණයට කරුණු ඉදිරිපත් කරමින් සඳහන් කර ඇත. එසේම අවශ්‍ය වුවහොත් ඒ සම්බන්ධයෙන් කොළඹ ප‍්‍රධාන මහේස්ත‍්‍රාත් අධිකරණය හමුවේ වුවද කරුණු වාර්තා කළ හැකි බව නියෝජ්‍ය සොලිසිටර් ජනරාල්වරයා වැඩිදුරටත් දැනුම් දී ඇත.", "URL": "https://lankatruth.com/si/?p=118765", "Category": "පරිසර", "Parent URL": null}