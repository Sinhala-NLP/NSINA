{"Source": "Lankatruth", "Timestamp": "December 2, 2019", "Headline": "ඥානසාර හිමිට එරෙහි නඩුවක් මාර්තු දක්වා කල් යයි", "News Content": "2017 වසරේ පොළොන්නරුව ප්‍රදේශයේ දී ජාතීන් අතර අසමඟිය ඇතිවන ආකාරයේ ප්‍රකාශයක් සිදුකිරීම සම්බන්ධව චෝදනා එල්ලවී සිටින බොදුබල සේනා සංවිධානයේ ලේකම් පූජ්‍ය ගලගොඩඅත්තේ ඥානසාර හිමියන්ට එරෙහි පැමිණිල්ලක් මාර්තු මස 16 වැනිදා කැඳවන ලෙස කොළඹ මහේස්ත්‍රාත් අධිකරණය අද(02) නියෝග කර තිබේ. සිද්ධියට අදාල නඩුව කොළඹ ප්‍රධාන මහේස්ත්‍රාත් ලංකා ජයරත්න මෙනවිය හමුවේ අද කැඳවා තිබූ අතර එහිදී සිද්ධියට අදාල විමර්ශන අවසන්කර නීතිපතිවරයාගේ උපදෙස් ලබාගැනීම සඳහා නීතිපති කාර්යාලය වෙත යොමුකර ඇතැයි සංවිධානාත්මක අපරාධ වැලැක්වීමේ කොට්ඨාසය අධිකරණය දන්වා ඇත. ඊට අදාල නීතිපති උපදෙස් මෙතෙක් ලැබී නැතැයි ද පොලීසිය අධිකරණයට දන්වා තිබේ. ඒ අනුව පැමිණිල්ල මාර්තු මස 16 වැනිදා නැවත කැඳවන බවත් එදිනට නීතිපතිවරයාගේ උපදෙස් පිළිබඳව අධිකරණය දැනුවත්කරන ලෙසත් නියෝග කළේය.", "URL": "https://lankatruth.com/si/?p=86569", "Category": "පුවත්", "Parent URL": null}