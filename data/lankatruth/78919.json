{"Source": "Lankatruth", "Timestamp": "August 10, 2019", "Headline": "වගකිවයුතු සියලු පාර්ශව නිර්දේශ කර තිබියදීත් පොල්පිතිගම ප්‍රාදේශීය ලේකම්වරිය නියං සහනාධාර ලබාදීම මගහරිනවා", "News Content": "කුරුණෑගල දිස්ත්‍රික්කයේ පොල්පිතිගම ප්‍රාදේශීය ලේකම් කොට්ඨාශයේ වියලි කාලගුණය හේතුවෙන් 2016 / 2017 මහ කන්නය, 2017 යල කන්නය හා 2017 / 2018 කන්න තුනක් සදහා නිර්දේශිත ප්‍රතිලාභී පවුල් 10,809ක් සදහා නියං සහනාධාර ලබාදීමට වගකිවයුතු සියලු පාර්ශව නිර්දේශ කර තිබියදීත් පොල්පිතිගම ප්‍රාදේශීය ලේකම්වරිය නියං සහනාධාර ලබාදීම මගහරිමින් සිටින බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ඊයේ (09) දඹුල්ලේදී පැවති මාධ්‍ය හමුවකදී සඳහන් කළ අතර නියං සහනාධාර වහාම ලබාදීමට පියවර ගන්නා ලෙස අවධාරණය කළේය. එම සම්මේලනයේ කැඳවුම්කරු නාමල් කරුණාරත්න මහතා මෙහිදී කියා සිටියේ කුරුණෑගල දිස්ත්‍රික්කයේ සෙසු ප්‍රාදේශීය ලේකම් බල ප්‍රදේශයන් 13කට වියලි කාලගුණය හේතුවෙන් පිඩාවට පත්වූ පවුල් සදහා අදාල නියං සහනාධාර ප්‍රතිලාභ ලබාදීමට පියවර ගෙන තිබියදී පොල්පිතිගම ප්‍රාදේශීය ලේකම්වරිය පමණක් පැරණි චක්‍රලේකයක් අනුව කටයුතු කරමින් මෙම ප්‍රදේශයේ ජනතාවට නියං සහනාධාරය අහිමිකර ඇති බවත් සංශෝධිත චක්‍රලේකය අනුව පොල්පිතිගම ප්‍රාදේශීය ලෙකම් කොට්ඨාශයේ පිඩාවට පත් ජනතාවට නියං සහනාධාරය ලබනොදිමෙන් අගතියක් සිදුව ඇති බවට ශ්‍රී ලංකා මානව හිමිකම් කොමිෂම හමුවේ විෂයභාර අමාත්‍යංශ ලේකම්වරයා නියං සහනාධාර අහිමිවූ ප්‍රතිලාභී පවුල් සදහා අදාල සහනාධාරය ලබාදීමට එකගතාවය පලකල බවද පැවසිය. එසේම විෂයභාර අමාත්‍යවරයා හා කුරුණෑගල දිස්ත්‍රික් ලේකම්වරයාද අදාල නියං සහනධාරය ලබාදීමට අනුමැතිය ලබාදී තිබියදී පොල්පිතිගම පාදේශීය ලේකම්වරිය නිර්දේශිත සහනාධාරය ලේඛනය තිබියදී එම පවුල් පිඩාවට පත් කරමින් යලි අභියාචනා ඉදිරිපත් කරන ලෙසසහ වෙනත් ලේඛන ඉල්ලමින් ජනතාව පිඩාවට පත්කරමින් සිටින බවටත් මෙහිදී චෝදනා කළේය. අදාල ප්‍රදේශයේ පාදේශීය ලේකම්වරියගේ ක්‍රියාකලාපය සම්බන්ධයෙන් ඔහුට එරෙහිව අධිකරණයේ නඩු පවරා ඇති බවත් තොරතුරු පනතේ වගන්ති පහක් උල්ලංඝනය කිරීම පිළිබදවද අමාත්‍යාංශයට පැමිණිලි කර ඇති බවත් නාමල් කරුණාරත්න මහතා කියා සිටියේය. කෙසේවෙතත් ඉහළ කළමනාකාරිත්වය නිර්දේශ කර ඇති අදාල නියං සහනාධාර ලබා නොදී තවදුරටත් ජනතාව පිඩාවට පත් කරන්නේ නම් එම පවුල් සමග ඉල්ලීම් ලබාගැනීමට පාරට බැසීමට සිදුවන බවද නාමල් කරුණාරත්න මහතා අවධාරණය කළේය. මෙම මාධ්‍ය හමුව අමතා පොල්පිතිගම ප්‍රාදේශීය සභාවේ ජවිපෙ මන්ති‍්‍ර සරත් කුමාර, සමාජ සේවක අනුර ජයම්පති යන මහත්වරුන්ද අදහස් පළ කළහ.", "URL": "https://lankatruth.com/si/?p=78919", "Category": "පුවත්", "Parent URL": null}