{"Source": "Lankatruth", "Timestamp": "December 31, 2019", "Headline": "‘‘හතේ අපේ පොත’’ ගැන විශේෂඥ වෛද්‍ය අනිල් ජාසිංහ පැහැදිලි කරයි", "News Content": "මත භේදයට තුඩු දී ඇති ලිංගික අධ්‍යාපනය සම්බන්ධයෙන් කරුණු ඇතුළත් ‘‘හතේ අපේ පොත’’ පිළිබඳව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා ඊයේ (30) සෞඛ්‍ය ප‍්‍රවර්ධන කාර්යාංශයේදී පැවති මාධ්‍ය සාකච්ඡාවක් පවත්මින් පැහැදිලි කර තිබේ. සෞඛ්‍ය අමාත්‍යංශය සහ අධ්‍යාපන අමාත්‍යංශය එක්ව දරුවන්ගේ ලිංගික අධ්‍යාපනය වෙනුවෙන් විද්වතුන් විශේෂඥයන් සමඟ කාලයක සිට සාකච්ඡා කර අත්හදා බැලීම් සහිතව ළමයින් සඳහා මෙම පොත ඉදිරිපත් කර ඇති බවත් යම් ගැටළුවක් වෙතොත් නැවත විමසා බලා විසඳුම් ඉදිරිපත් කිරීමට සූදානම් බවත් ඒ මහතා එම මාධ්‍ය හමුවේදී අවධාරණය කර ඇත. සංස්කෘතියට ගැලපෙන ලෙස දරුවන්ගේ ලිංගික අධ්‍යාපනය සඳහා ඉදිරියේදී විධිමත් වැඩපිළවෙළක් සකස් කිරීම වෙනුවෙන් අධ්‍යාපන අමාත්‍යංශය සහ සෞඛ්‍ය අමාත්‍යාංශය එක්ව සාකච්ඡා සිදුකරගෙන යන බවත් ඔහු සඳහන් කරයි. මාධ්‍යවේදීන්ගේ ප්‍රශ්නවලට පිළිතුරු ලබාදෙමින් වැඩිදුරටත් අදහස් දැක්වූ සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා… ‘‘මේ පොත එකවර ඉදිරිපත් කළ එකක් නෙමෙයි. සෞඛ්‍ය අමාත්‍යාංශයේ සහ අධ්‍යාපන අමාත්‍යංශයේ අධීක්ෂණය යටතේ විද්වතුන්, විශේෂඥයන් සමග කාලයක් තිස්සේ කතා කරලා අවසාන වශයෙන් ළමයින්ගේ ලිංගික අධ්‍යාපනය වෙනුවෙන් අත්පොතක් ලෙස අපි මේ පොත ඉදිරිපත් කළා. ලිංගික අධ්‍යාපනය කියන එක යොවුන් වියේ අයට අත්‍යවශ්‍ය දෙයක්. නමුත් අපේ සංස්කෘතික තත්වයන් තුළ එය ක‍්‍රියාත්මක කරන්න අපහසු වෙලා තියෙනවා. අපේ සංස්කෘතික තත්වයන් තුළ ලිංගික අධ්‍යාපනය ලබාදීමේදී මෙවැනි ගැටළු මතුවෙන්න පුළුවන්. ඒවා මඟ හරවා ගන්න සමහර විට අපිට යම්කිසි සමාලෝචනයක් සිදුකරන්න වෙනවා. උදාහරණයක් විදියට අපේ තියෙන ගුරු ගෝල සම්බන්ධය සම්පූර්ණයෙන්ම වෙනස්. පන්තියෙ ගුරුවරුන් ළමයින්ගේ විනය බලනවා, අධ්‍යාපනය බලනවා. ඒ ගුරුවරියම මේ ගැන කතා කරන්න ගත්තම ගුරු ගෝල සම්බන්ධයට යම්කිසි ගැටළුවක් ඇතිවෙයි කියලත් සමාජ කථිකාවක් තිබෙනවා. ඒ නිසා පන්ති භාර ගුරුවරිය වෙනුවට මේ ලිංගික අධ්‍යාපනය සම්බන්ධයෙන් සුදුසු වෙනත් පුද්ගලයන් යොදාගෙන දරුවන්ට අධ්‍යාපනය ලබාදීමේ විශේෂ වැඩපිළිවෙලක් අපි සකස් කළ යුතුයි. සෞඛ්‍ය අමාත්‍යතුමිය සහ අධ්‍යාපන අමාත්‍යවරයා සමඟ අපි මේ ගැන සාකච්ඡා කරගෙන යනවා’’ යැයිද සඳහන් කයි.", "URL": "https://lankatruth.com/si/?p=88137", "Category": "පුවත්", "Parent URL": null}