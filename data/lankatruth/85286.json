{"Source": "Lankatruth", "Timestamp": "November 10, 2019", "Headline": "අලුත් දේශපාලන සංස්කෘතියක් බිහි කරන්න එකතු වෙන්න", "News Content": "අලුත් දේශපාලන සංස්කෘතියක් බිහි කරන්න එකතු වෙන්න යැයි යහපාලනය සඳහා වූ ජාතික පෙරමුණේ, නායකත්ව මණ්ඩල සභික, ඒ. ක්‍රිස්මි මහතා අවධාරණය කරයි. ඒ මහතා මේ බව පැවසූවේ ඊයේ (09) පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ වාරියපොළ ජන රැලිය අමතමිණි. එහිදී වැඩිදුරටත් අදහස් දැක්වූ ඒ. ක්‍රිස්මි මහතා… “කලින් ජනාධිපතිවරණවල දී ප‍්‍රධාන අපේක්‍ෂකයෝ දෙන්නෙක් හිටියා. මේ ජනාධිපතිවරණයේ දී ජාතික ජන බලවේගයේ විජයග‍්‍රාහී අපේක්‍ෂකයා ලෙස අනුර කුමාර දිසානායක සහෝදරයා ඉදිරිපත් කර තිබෙනවා. යහපාලනය සඳහා වූ ජාතික පෙරමුණ පක්‍ෂය ජාතික ජන බලවේගය ඉදිරිපත් කර තිබෙන ප‍්‍රතිපත්ති ප‍්‍රකාශනය හොඳින් අධ්‍යයනය කළා. මේ රටේ අවුරුදු හැත්තෑඑකක කාලයක් අසාර්ථක වුණු දේශපාලන ක‍්‍රමය වෙනස් කරලා, අලුත් දේශපාලන ගමනක් සඳහා වූ යන ගමන ශක්තිමත් කරන තීරණය අපි නිර්භීතව ගත්තා. අපි කරන්නේ ප‍්‍රතිපත්තිමය දේශපාලනයක්. මුස්ලිම් ජනතාව නියෝජනය කරමින්, ටී. බී. ජයා, ශී‍්‍රමත් රාසික් පරීඞ්, මහක්කාල් මරකාල් කියන පුද්ගලයෝ මේ රටට නිදහස ගන්න අරගලයත් එක්ක ඉදිරිපත් වුණා. නමුත්, අවුරුදු හැත්තෑඑකක් රට පාලනය කළ අය අසාර්ථක වුණා වාගේ ම අවුරුදු තිස්පහක් මුස්ලිම් ජනතාව නියෝජනය කළ දේශපාලකයනුත් අසාර්ථකයි. මුස්ලිම් ජනතාව විදියට අපි ඒක පිළිගන්න ඕනෑ. ජාතික සමඟිය ගොඩනඟලා, ජාතීන් අතර සහජීවනය නිර්මාණය කරන්න ගෙවී ගිය කාලය තුළ පාලකයන්ට බැරි වුණා. අදත් තමුන්නාන්සේලා තුළ නැගෙනහිර දේශපාලනය පිළිබඳව උතුරේ දේශපාලනය පිළිබඳව වැරැදි අවබෝධයක් හදලා තියෙන්නේ. මේ ඡන්ද ව්‍යාපාරය තුළ විශේෂයෙන් ම ජනතාව තුළ බියක් ඇති කර තිබෙනවා. ජනතාව බියගන්වන මේ දේශපාලන සංස්කෘතිය නිවැරැදි කිරීම සඳහා යහපාලනය සඳහා වූ ජාතික පෙරමුණටත් විශේෂ වගකීමක් තියෙනවා. ප‍්‍රාදේශීය සභා මන්ත්‍රී ධුර 17ක් තියෙන අපේ දේශපාලන පක්‍ෂය ජාතික ජන බලවේගය වටා එකතු වෙන්නේ, ඒ වැනි පදනමක් සහිතවයි. දෙදහස් පහළොව ජනාධිපතිවරණයේ දී මෛත්‍රීපාල සිරිසේන මැතිතුමා දිනවන සටනට අපි පූර්ණ සහයෝගය ලබා දුන්නා. සෝභිත හාමුදුරුවන් ප‍්‍රමුඛ ගරුතර මහා සංඝරත්නය එක්ක අපි ඉතා ම අවබෝධයෙන් දේශපාලනය කළා. අපි ප‍්‍රතිපත්ති මත පිහිටා මිස දිනන පැත්ත බලලා, වැඩ කරන පක්‍ෂයක් නොවෙයි අපි. ජාතික ජන බලවේගය නියෝජනය කරන ප‍්‍රධාන කඳවුර වන ජනතා විමුක්ති පෙරමුණේ මන්ත්‍රීවරුන් හය දෙනා ලබා දී තිබෙන දේශපාලන ආදර්ශයන් අපි හොඳින් තේරුම් ගත්තා. ඒ ආදර්ශය වඩාත් පුළුල් විදියට ජාතික ජන බලවේගයෙන් ලබා දෙන්න ක්‍රියා කරන මේ වෙලාවේ අපිත් ඒ වටා එකතු වුණා. මුස්ලිම් ජනතාව වෙනුවෙන් අපි කරන දේශපාලනයේ ඉතා ම වැදගත් පියවරක් විදියට අපි මේක සලකනවා. මුස්ලිම් ජනතාව තුළ අපි අලුත් දේශපාලන සංස්කෘතියක් බලාපොරොත්තු වෙනවා. යහපාලනය සඳහා වූ ජාතික පෙරමුණේ දේශපාලන සංස්කෘතිය තමයි, නැෙඟනහිර පළාතේ මුස්ලිම් ජනතාවට පමණක් වූ දේශපාලනය අවසන් කරලා, සියලු ජාතීන් ඒකරාශී කරගෙන යන තත්ත්වයක් නිර්මාණය කිරීම. අන්න ඒ වෙනුවෙනුයි, අපි ජාතික ජන බලවේගය සමඟ එකතු වී ඉන්නේ. මේ දේශපාලන සංස්කෘතිය වෙනුවෙන් නැගෙනහිර පළාතේ මුස්ලිම් ජනතාව විශාල වශයෙන් පෙළගැසී සිටිනවා. දහස් ගණන් මුස්ලිම් ජනතාව ජාතික ජන බලවේගය වටා එකතු වී අලුත් දේශපාලන සංස්කෘතියක් ලබා දෙන්න පෙළගැසී සිටිනවා. නැගෙනහිර, උතුර, දකුණ භේදයකින් තොරව අලුත් දේශපාලන සංස්කෘතිය ශක්තිමත් කරන්න දහසය වැනිදා මාලිමාව ලකුණ ඉදිරියෙන් ඔබේ වටිනා ඡන්දය පාවිච්චි කරලා, යහපත් පරිවර්තනයකට සහයෝගය ලබා දෙන්න කියලා මම ඉල්ලා සිටිනවා.”", "URL": "https://lankatruth.com/si/?p=85286", "Category": "පුවත්", "Parent URL": null}