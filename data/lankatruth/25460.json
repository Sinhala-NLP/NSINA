{"Source": "Lankatruth", "Timestamp": "December 16, 2016", "Headline": "කේ.පී අත්අඩංගුවට ගන්නැයි ඉල්ලූ පෙත්සම කල් යයි", "News Content": "එල්.ටී.ටී.ඊ සංවිධානයේ හිටපු ප්‍රධාන පෙළේ නායකයෙකු වන කුමරන් පද්මනාදන් හෙවත් කේ.පී. සතුව නැව් 7ක්, විදෙස් වත්කම්, රත්‍රන්, විදෙස් ගිණුම් පැවැති බවත් රාජපක්ෂ පාලනය තුළ ඒවාට සිදුවූයේ කුමක්ද යන්න හෙළිකරන ලෙසත් කේ.පී. වහාම අත්අඩංගුවට ගන්නා ලෙසත් චෝදනා 193ක් සහිතව ජනතා විමුක්ති පෙරමු‍ණ විසින් ශ්‍රේෂ්ඨාධිකරණයේ ගොණු කර ඇති පෙත්සම සලකා බැලීම අභියාචනාධිකරණය කල්දමා තිබේ. ඒ අනුව පෙත්සම මාර්තු මස 17 වනදා යළි කැඳවන ලෙස අභියාචනාධිකරණ සභාපති විනිසුරු විජිත් මලල්ගොඩ මහතා නියෝග කර ඇත. අදාළ පෙත්සම ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා විසින් ඉදිරිපත් කර තිබූ අතර පෙත්සමේ වගඋත්තරකරුවන් ලෙස පොලිස්පතිවරයා ඇතුළු පිරිසක් නම් කර තිබේ. පෙත්සම්කරුවන් පවසන්නේ එල්.ටී.ටී.ඊ. සංවිධානයේ ක්‍රියාකාරකම් සම්බන්ධයෙන් කුමරන් පද්මනාදන් අත්අඩංගුවට ගෙන අධිකරණය වෙත ඉදිරිපත් කිරීම පොලිසිය විසින් සිතාමතා මගහරිමින් සිටින බවය. පෙත්සම ඊයේ (15) කැඳවූ අවස්ථාවේදී රජයේ අතිරේක සොලිස්ටර් ජනරාල් කපිල වෛද්‍යරත්න මහතා අධිකරණයට කරුණු අනාවරණය කරමින් සහන් කර ඇත්තේ අදාළ පරීක්ෂණ, අපරාධ පරීක්ෂණ දෙපාර්තමේන්තුව සහ ත්‍රස්ත මර්දන කාර්යංශය විසින් සිදු කරන බවය. එම නිසා මෙ අවස්ථාවේදී පෙත්සම සලකා බැලීමේ අවශ්‍යතාවයක් මතු නොවන බවට සොලිස්ටර් ජනරාල්වරයා අධිකරණයට දැනුම් දී ඇති අතර ඒ අනුව පෙත්සම සලකා බැලීස කල් දමා තිබේ.", "URL": "https://lankatruth.com/si/?p=25460", "Category": "පුවත්", "Parent URL": null}