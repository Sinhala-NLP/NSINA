{"Source": "Lankatruth", "Timestamp": "September 3, 2019", "Headline": "පුහුණු අංශයේ ප්‍රධාන ජේලර් ඝාතනයේ සැකකරුවෙක් අත්අඩංගුවට", "News Content": "තිළිණ රුවන් තිහාර ජයරත්න නැමති වැලිකඩ බන්ධනාගාරයේ පුහුණු අංශයේ ප්‍රධාන ජේලර්වරයාට අම්බලන්ගොඩ කුලිගොඩ හන්දියේදි වෙඩි තබා ඝාතනය කිරිම සම්බන්ධයෙන් පොලිසියට අවශ්‍යව සිටි සැකකරුවෙකු අම්බලන්ගොඩ පොලිසිය විසින් අත් අඩංගුවට ගෙන තිබේ. මෙසේ අත් අඩංගවට ගෙන ඇත්තේ අම්බලන්ගොඩ ගලගොඩවත්තේ සුනාමි නිවාසවල පදිංචි 27 හැවිරිදි තරුණයෙකි. ඔහුගෙන් ලද තොරතුරු මත ඝාතනයට යොදාගත් බව කියන T56 ගිනි අවියක් උණ්ඩ 12ක් සමඟ පතරොම් ගැබක්ද තල්ගස්ගොඩ ප්‍රදේශයේ නිවසක සඟවා තිබියදි සොයාගෙන ඇත. ඝාතනයට ලක් වූ ප්‍රධාන ජේලර්වරයා 44 හැවිරිදි තිදරු පියෙකි. පසුගිය වසරේ ඔක්තෝබර් 19වනදින මිටියාගොඩ පොලිසියේ අපරාධ විමර්ශණ අංශයේ නිලධාරින් විසින් මහවෙල ප්‍රදේශයේ හෙරොයින් ජාවාරම්කරුවන්ගේ තිප්පලක් වැටලිමට ගිය අවස්ථාවේ මෙම ජේලර්වරයාද එහිසිට යතුරු පැදියදමා පලාගොස් තිබූ අතර එහිදි පොලිසිය විසින් යතුරු පැදිය පොලිස් බාරයට ගෙන තිබිණි. පසුව ඔහු පොලිසියට පැමිණ පවසා ඇත්තේ තමා කුකුළු මස් ගෙනයාමට පැමිණි බවය. එම අවස්ථාවේ පොලිසිය ජේලර්වරයා අත් අඩංගුවට ගෙන නොමැති අතර ප්‍රකාශයක් ලබාගෙන මුදාහැර ඇත. මේ අතර බන්ධනාගාර දෙපාර්තමේන්තුව පරික්ෂණයක් පවත්වා ඔහුගේ සේවය අත්හිටුවා කර තිබේ. ඒ අනුව මාස කිහිපයක් වැඩ තහනමට ලක්ව සිටි ඔහු මෙයට මාස තුනකට පමණ පෙර නැවත සේවයෙහි පිහිටුවා වැලිකඩ බන්ධනාගාරයේ පුහුණු අංශයේ ප්‍රධාන ජේලර්වරයා ලෙස ස්ථාන මාරුවක් ලබාදි ඇත. මියගිය ජේලර්වරයා පාතාල කල්ලි සමග සම්බන්ධකම් පවත්වමින් සිටියේද මෙම ඝාතනය පාතාල කල්ලි සමග ඇතිවු මත ගැටුමක ප්‍රතිපලයක් ලෙස සිදුකරන්නට ඇතිදැයි යන්න සම්බන්ධයෙන් පරික්ෂණ පවත්වන බවද පොලිසිය පවසයි.", "URL": "https://lankatruth.com/si/?p=80265", "Category": "පුවත්", "Parent URL": null}