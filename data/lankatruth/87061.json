{"Source": "Lankatruth", "Timestamp": "December 10, 2019", "Headline": "මරණ දඬුවම නියමවී සිටි එජාප හිටපු මන්ත්‍රී නිදහස්", "News Content": "ද්විත්ව ඝාතනයක් සම්බන්ධව මරණ දඬුවම නියමවී සිටි සබරගමු පළාත් සභාවේ හිටපු එක්සත් ජාතික පක්ෂ මන්ත්‍රී, හසිත මුහන්දිරම් හෙවත් “සර්පයා” නැමැත්තා නිදහස්කිරීමට අභියාචනාධිකරණය අද (10) නියෝග කර තිබේ. 2009 වසරේ කලවාන ප්‍රදේශයේ දී, කාර් රථයකට පුද්ගලයින් දෙදෙනෙකු යටකර ඝාතනය කර ඇතැයි හසිත මුහන්දිරම් නැමැත්තාට චෝදනා එල්ලවූ අතර එම චෝදනාවලට වරදකරු කරමින් 2014 වසරේ දෙසැම්බර් 11 වැනිදා රත්නපුර මහාධිකරණය විසින් ඔහුට මරණ දඬුවම නියම කළේය. තමාට එම දඬුවම පනවා ඇති ආකාරය නීති විරෝධී බවත් එම චෝදනාවලින් තමා නිදොස්කොට නිදහස්කරන ලෙසත් ඉල්ලා හසිත මුහන්දිරම් නැමැත්තා විසින් අභියාචනාධිකරණයට පෙත්සමක් ඉදිරිපත් කර තිබූ අතර එය අද (10) විභාගයට ගෙන තිබිණි. එහිදී අභියාචනාධිකරණය තීන්දුකර කර ඇත්තේ විත්තිකරු වරදකරුකරමින් ලබාදී ඇති තීන්දුව නීතියට පටහැනි බවත් ඒ අනුව විත්තිකරු නිදහස් කරන ලෙසත් ය.", "URL": "https://lankatruth.com/si/?p=87061", "Category": "පුවත්", "Parent URL": null}