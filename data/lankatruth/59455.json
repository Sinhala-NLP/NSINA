{"Source": "Lankatruth", "Timestamp": "September 16, 2018", "Headline": "මහබැංකුව, දේශපාලනයෙන් බේරාගැනීමට උත්සාහයක්", "News Content": "ශ්‍රී ලංකා මහ බැංකුව සතු මූලික කාර්යභාරයන් රැසක් මහ භාණ්ඩාගාරය වෙත පවරාගැනීමට කටයුතුකරමින් සිටින බව වාර්තාවේ. විශේෂයෙන් රජයේ ණය පියවීම සඳහා මුදල් ඉපයීම එම කාර්යන් අතර වේ. මේ පිළිබඳ රජයේ අවධානය යොමුවීමට හේතුව 2015 වසරේ සිදුවූ මහබැංකු බැදුම්කර වංචාව බව ආරංචිමාර්ග සඳහන් කරයි. ඒ අනුව මහබැංකුව සිය නියෝජිතයා ලෙස දැන්වීමකින් තොරව මහා භාණ්ඩාගාරයට අරමුදල් රැස්කිරීමේ බලය හිමිවේ. මීට අමතරව දැනට මුදල් අමාත්‍යවරයාගේ නිර්දේශ මත ජනාධිපතිවරයා විසින් සිදුකරන මහබැංකු අධිපතිවරයා පත්කිරීමට අදාල විධිවිධාන වෙනස් කිරීමටත් මුදල් පණත සංශෝධනය කිරීමටත් නියමිත බව ආරංචි මාර්ග සඳහන් කරයි. මේ සම්බන්ධව මුදල් අමාත්‍යාංශය ප්‍රකාශ කර ඇත්තේ මහ බැංකුවට සිදුකෙරෙන දේශපාලන අතපෙවීම් වැලැක්වීමේ අරමුණින් ව්‍යවස්ථාමය කටයුත්තක් ලෙස අදාල වෙනස්කම් සිදුකිරීමට නියමිත බවය.", "URL": "https://lankatruth.com/si/?p=59455", "Category": "පුවත්", "Parent URL": null}