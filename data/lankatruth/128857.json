{"Source": "Lankatruth", "Timestamp": "February 15, 2022", "Headline": "ඇෆ්ගනිස්ථාන ජනතාවට අයත් විදේශ සංචිත ඩොලර් බිලියන 7ක් ඇමෙරිකාව සොරකම් කරයි !", "News Content": "පසුගිය වසරේ අගෝස්තු මස ඇෆ්ගනිස්ථානයෙන් ඇමරිකානු හමුදා පන්නා දැමු තලෙයිබාන් කැරලිකරුවන් මේ වන විට බරපතළ ආර්ථික අර්බුදයකට මුහුණ දෙමින් සිටින අතර ඇමෙරිකාව විසින් ඇෆ්ගනිස්ථානයට අයත් ඩොලර් බිලියන 7ක මුදලක් රාජසන්තක කර ඇති බව වාර්තා වේ. මේ වනවිට ඇෆ්ගන් ජනතාවගෙන් 74%ක් කුසගින්නෙන් හා සීතල කාලගුණය හේතුවෙන් දැඩි පීඩාවකට පත් වී සිටින බව විදෙස් වාර්තා සඳහන් කරයි. යුරෝපා සංගමය හා ඇමරිකාව මේ වන තෙක් තලෙයිබාන් රජය පිලිගැනීම ප්‍රතික්‍ෂේප කර තිබුණද රුසියාව හා චීනය ඔවුන් සමග රාජතාන්ත්‍රික සම්බන්ධතා ගොඩනගා ගනිමින් සිටිති. ඒ අතර තමන් ලැබූ යුද පරාජය වසා ගැනීමට ඇෆ්ගනිස්ථාන රජයට අයත් ඩොලර් බිලියන 7ක් ඊයේ (14) ජෝ බයිඩන් විසින් අත්පත් කරගැනීම මේ වනවිට ලොව පුරා කතා බහට ලක් වී ඇත. බරපතළ ආර්ථික අර්බුදයක සිර වී සිටියද ඇෆ්ගනිස්ථාන බිම යනු දකුණු ආසියාවේ තිබෙන ඩොලර් බිලියන 3000ක ආදායමක් අනාගතයේදී උපයාගත හැකි ඊයම්, සින්ක්, ඇලුමිනියම්, කොබෝල්ට්, ටංස්ටන්, ක්රෝමියම්, බේරියම්, ලිතියම්, යපස් හා ගෑස් යන ආර්ථික සම්පත් වලින් ගහන රටකි. අද මෙම ස්වභාවික සම්පත් ගවේෂණයේ තනි අයිතිකරුවා බවට පත් වෙමින් සිටිනුයේ චීනයයි. විශේෂයෙන් ලොව පුරා දැඩි ඉල්ලුමක් පවතින ඩොලර් බිලියන 1000ක වටිනාකමක් ඇති ලිතියුම් නිධි විශාල ප්‍රමාණයක් ඇෆ්ගනිස්ථානයේ පවතී. දැඩි ඇමරිකානු විරෝධයක් ඇෆ්ගනිස්ථානය තුල පැවතීමත්, වියට්නාම යුද්ධයෙන් පසුව අත්දුටු දැවැන්තම පරාජය හා නින්දාව හේතුවෙන් ඇමරිකාවට නැවතත් ඇෆ්ගනිස්ථානය වෙත ගමන් කිරීම පහසු නැත. එම නිසා බයිඩන් ඇමරිකන් ජනතාව සතුටු කිරීම සඳහා තිබුණු එකම විකල්පය ලෙස සලකමින් ඇමරිකානු බැංකු තුල රඳවා තිබුණු ඇෆ්ගනිස්ථාන රජයට හා ජනතාවට අයත් ඩොලර් බිලියන 7ක් රාජසන්තක කරනු ලබනුයේ 2011 සැප්තැම්බර් 11 ප්‍රහාරයට හේතුවෙන් මියගිය හා තුවාල ලැබූ පිරිසට වන්දි ලෙස අයකර ගැනීම හේතුවක් ලෙස ඉදිරිපත් කරමිනි. කෙසේ වෙතත් මෙම ප්‍රහාරය එල්ල කර තිබුනේ තලෙයිබාන් කැරලිකරුවන්ට එරෙහිව මේ වනවිට ත්‍රස්තවාදී ප්‍රහාර එල්ලකරන බින්ලාඩන් විසින් මෙහෙය වූ අල්කයිඩා සංවිධානය විසිනි. ජාත්‍යන්තර මුල්‍ය අරමුදලේ වාර්තාවකට අනුව ඇෆ්ගනිස්ථාන රජය සතු ඩොලර් බිලියන 9.4ක් මේ වන විට ඇමරිකාව ඇතුළු විදේශ රටවල් කීපයක රඳවා තිබෙන අතර මෙම මුදල් තලිබාන් රජය තමන් වෙත ලබාදෙන ලෙස ඉල්ලීම් රාශියක් ඉදිරිපත් කර තිබුණද එම මුදලෙන් බහුතරයක් එනම් ඩොලර් බිලියන 7ක් රඳවා ගෙන සිටි ඇමරිකාව එය දිගින් දිගටම ප්‍රතික්‍ෂේප කර තිබිණි. මෙම මුදල් අත්පත් කර ගැනීමෙන් පසුව එල්ලවූ විරෝධය හමුවේ ජෝ බයිඩන් පසුව ප්‍රකාශ කරනු ලැබුවේ අදාළ ඩොලර් බිලියන 7න් අඩක් ඇෆ්ගනිස්ථාන ජනතාව වෙනුවෙන් වෙන් කරනු ලැබ ඇති බවත් ඒවා ඍජුවම තලෙයිබාන් රජයට ලබා නොදී සිවිල් සමාජ සංවිධාන හා රාජ්‍ය නොවන සංවිධාන හරහා මේ වන විට දැඩි ආර්ථික අහේනියකින් ජිවත්වන 74%ක් වන ඇෆ්ගන් ජනතාව වෙත ලබා දීමට ක්‍රියා කරන බවයි. කෙසේ වෙතත් ඇමරිකාවේ මෙම ක්‍රියාකලාපය ඇෆ්ගනිස්ථාන ජනතාවට සිදුකරන ලද බරපතළ වංචාවක් හා සදාචාර විරෝධී ක්‍රියාවක් ලෙස තලෙයිබාන් රජයේ ප්‍රකාශකයෙකු වන mohammad Naeem රොයිටර් පුවත් සේවයට පවසා ඇත. ඇමරිකාවේ මෙම ක්‍රියා කලාපය රුසියාව හා චීනය විසින්ද හෙලා දැක තිබිණි. ඇෆ්ගනිස්ථාන යුද්ධය හේතුවෙන් ඇමරිකානු සොල්දාදුවන් 1909ක් මිය ගොස් 20,000කට අධික පිරිසක් තුවාල ලබා තිබේ. එසේම ඩොලර් බිලියන 774ක් මෙම යුද්ධය හේතුවෙන් ඇමරිකානු ආර්ථිකයට අහිමි වූ බව පෙන්ටගන් වාර්තා මගින්ද සනාථ කර තිබේ. මෙම ගැටුමට මැදිවූ ඇෆ්ගනිස්ථාන සිවිල් වැසියන් 60,000කට තම ජිවිතයෙන් වන්දි ගෙවීමට සිදුවී ඇති බව වාර්තා වේ.", "URL": "https://lankatruth.com/si/?p=128857", "Category": "පුවත්", "Parent URL": null}