{"Source": "Lankatruth", "Timestamp": "November 21, 2017", "Headline": "“හැකිනම්, නව මහාධිකරණයේදී මහ බැංකු බැඳුම්කර නඩුව විභාග කර පෙන්වන්න”", "News Content": "අලුතින් පිහිටුවන ලද මහාධිකරණයේදී කෝප් කමිටු වාර්තාව පදනම් කරගෙන මහ බැංකු බැඳුම්කර වංචාව ගැන නඩුව අසා පෙන්වන්නැයි ජනතා විමුක්ති පෙරමුණේ ප්‍රචාරක ලේකම්, ගම්පහ දිස්ත්‍රික් මන්ත්‍රි විජිත හේරත් මහතා ඊයේ (20) පාර්ලිමේන්තුවේදී අධිකරණ ඇමැතිනියට අභියෝග කරමින් පවසා සිටියේය. “ශ්‍රේෂ්ඨාධිකරණයේ අද සිටින්නේ විනිසුරුවරුන් එකොළොස් දෙනකු පමණයි. මේ නිසා මූලික අයිතිවාසිකම් නඩු අසා නිම කිරීමට සෑහෙන කාලයක් ගතවෙනවා. මේ ප්‍රශ්නය විසඳීම සඳහා ශ්‍රේෂ්ඨාධිකරණ විනිසුරුතුමන්ලා සංඛ්‍යාව වැඩිකරන්න. ව්‍යවස්ථා සංශෝධනයකින් එය සිදු කළ හැකියි. ශ්‍රේෂ්ඨාධිකරණ විනිසුරුවරුන් සංඛ්‍යාව වැඩි කිරීම පිණිස කඩිනමින් ආණ්ඩුක්‍රම ව්‍යවස්ථා සංශෝධනයක් ගේන්න. එවැන්නකට කාගේත් සහයෝගය ලැබෙයි. මේ මන්ත්‍රීවරු 225දෙනාගේම සහාය ලැබෙයි. කෝප් කමිටු වාර්තාව අවසන් වනවිට ජනාධිපති කොමිසමක් පත් කළා. කොමිසමෙන් කරන්නේ වාර්තාවක් ජනපතිට ලබාදීමයි. ජනාධිපති එය අධිකරණයට යොමු කරයි. ඒ අනුව උසාවිය මුල සිට නඩු අහනවා. නඩුව ඉවර වෙනකොට තව අවුරුදු තුනක් විතර යයි. එතකොට ආණ්ඩුව ඉවරයි. වැරැදිකරුවන්ට දඬුවම් ලැබෙන්නෙ නැහැ. ජනාධිපති කොමිසමේ වාර්තාව එනතුරු බලා නොසිට ඔබ පිහිටුවීමට කැබිනට් මණ්ඩලයටද යෝජනා කරන ලද විශේෂ මහාධිකරණය මගින් බැඳුම්කර වංචාව ගැන කෝප් කමිටු වාර්තාව පදනම් කරගෙන නඩු අහන්න. නීතිපති දෙපාර්තමේන්තුවට යවන ලද කෝප් වාර්තාව පිළිබඳව ගත් ක්‍රියාමාර්ග මොනවාද? පුළුවන්නම් නව මහාධිකරණයේදී මහ බැංකු බැඳුම්කර නඩුව අසා ජනතාවට පෙන්වන්නැයි අපි අධිකරණ ඇමැතිනියට අභියෝග කරනවා.” යැයි එහිදී විජිත හේරත් මහතා අවධාරණය කළේය. එමෙන්ම කෝටි දෙකකට අධික රටේ ජනතාවට මානවහිමිකම් උල්ලංඝණය වීමක් සිදුවුවහොත් මානවහිමිකම් නඩුවක් ගොනු කිරීමට රුපියල් ලක්ෂ 7ක් 8ක් තරම් මුදලක් වැය කිරීමට සිදුවන බවත් විජිත හේරත් මහතා අවධාරණය කර සිටියේය.", "URL": "https://lankatruth.com/si/?p=44148", "Category": "පුවත්", "Parent URL": null}