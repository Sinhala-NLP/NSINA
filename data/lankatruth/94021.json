{"Source": "Lankatruth", "Timestamp": "June 15, 2020", "Headline": "ප්‍රචණ්ඩ ක්‍රියා ඉහළයනවා… වලක්වා ගතයුතුයි… පූජ්‍ය මැදගම ධම්මානන්ද හිමි", "News Content": "මේ වනවිට රට තුළ ප්‍රචණ්ඩ ක්‍රියා වර්ධනය වෙමින් පවතින බවත් එලෙස දිවයිනේ විවිධ ප්‍රදේශවලින් වාර්තා වන ප්‍රචණ්ඩ ක්‍රියා වළක්වා ගැනිමට ආණ්ඩුවේ අවධානය යොමු විය යුතු බවත් මහා සංඝරත්නය පෙන්වා දෙති. විශේෂයෙන් මැතිවරණයක් ප්‍රකාශයට පත්කර ඇති කාලසීමාවක මෙවැනි සිද්ධින් වළක්වා ගැනිම සඳහා රජය අවශ්‍ය පියවර ගත යුතු බව මහා සංඝරත්නය සඳහන් කරති. මේ සම්බන්ධයෙන් අදහස් දක්වන අස්ගිරි පාර්ශවයේ මහා ලේඛකාධිකාරී පූජ්‍ය මැදගම ධම්මානන්ද හිමියෝ වැඩිදුරටත් පවසන්නේ, මෙවන් මැතිවරණ කාලයක සාමය රැක ගනිමින් ප්‍රචණ්ඩත්වය මර්දනය කර ගැනීමත් ආණ්ඩුව විසින් කළ යුතුව ඇති බවයි. ප්‍රචණ්ඩත්වය රටේ කිසිවෙකු අනුමත කරන දෙයක් නොවන බවත් පැවසු උන්වහන්සේ පසුගිය කාලයේ මත්ද්‍රව්‍ය ජාවාරම්කරුවන් විසින් විවිධ ප්‍රචණ්ඩ ක්‍රියා සිදුකරමින් හැසිරුණු අයුරු දක්නට ලැබුණු බවත් වර්තමානයේ එම තත්වය පාලනය කර ගැනීමට ජනාධිපතිවරයාගේ අවධානය යොමු වෙනු ඇතැයි අප්‍රේක්ෂා කරන බවත් ඒ නායක හිමියෝ පවසති.", "URL": "https://lankatruth.com/si/?p=94021", "Category": "පුවත්", "Parent URL": null}