{"Source": "Lankatruth", "Timestamp": "July 6, 2017", "Headline": "සයිටම් එකට පක්ෂ රාජිතයි කිරිඇල්ලයි සයිටම් මුදලාලියි – ලාල්කාන්ත", "News Content": "සයිටම් හොර උපාධි කඩය සදහා රටේ බහුතරයක් විරුද්ධ බවත් ඒ සදහා පක්ෂපාතීත්වය දක්වන්නේ රාජිත සේනාරත්න, ලක්ෂ්මන් කිරිඇල්ල, එස් බී දිසානායක හා සයිටම් මුදලාලි බවත් ලාල් කාන්ත මහතා පවසයි. ඊයේ(5) නුගේගොඩදී සයිටම් විරෝධී සිසුජන ව්‍යාපාරය මගින් සංවිධානය කර තිබූ සයිටම් විරෝධී රැළිය අමතමින් ඒ මහතා මෙම අදහස් පල කළේය. කළුබෝවිල, කිරුලපන හා විජේරාම යන ස්ථාන වලින් ආරම්භ වී පෙළපාලි වලින් පැමිණනුගේගොඩ ආනන්ද සමරකෝන් එළිමහන් රංග පීඨයේදී සයිටම් විරෝධී රැළිය ආරම්භවිය. එහිදී වැඩිදුරටත් අදහස් දැක්වූ ඒ මහතා, ‍වෛද්‍ය ශිෂ්‍යයෝ මේකට විරුද්ධයි, වෛද්‍ය නිළධාරීන්ගේ සංගමය විරුද්ධයි, සියළුම විශ්ව විද්‍යාල වල ශිෂ්‍ය ශිෂ්‍යාවෝ විරුද්ධයි, වෛද්‍ය විද්‍යාලවල ආචාර්ය සංගම් විරුද්ධයි. වෛද්‍ය පීඨවල පීඨාධිපතිවරු විරුද්ධයි, විශ්ව විද්‍යාල ආචාර්ය සමිති සම්මේලනය විරුද්ධයි, ප්‍රගතිශීලී වෘත්තීය සමිති විරුද්ධයි, ඒකාබද්ධ විපක්ෂය කියනවා මහින්ද රාජපක්ෂ මහත්තයාගේ කාලේ ගෙනාවත් මේකට විරුද්ධයි කියල, ජනතා විමුක්ති පෙරමුණ විරුද්ධයි, පෙරටුගාමී පක්ෂය විරුද්ධයි, ශ්‍රීලනිපයෙන් බාගයක් විරුද්ධයි, දයාසිරි කියනවා දයාසිරිත් විරුද්ධයි, රන්ජන් රාමනායකත් කියනවා විරුද්ධයි කියලා, චම්පික රණවක කියනව එයත් විරුද්ධයිලු, යූ එන් පී එකෙත් සමහර කට්ටිය විරුද්ධයි, කවුද පක්ෂ රාජිත සේනාරත්න පක්ෂයි, ලක්ෂ්මන් කිරිඇල්ල පක්ෂයි, සයිටම් මුදලාලි පක්ෂයි, එස් බී දිසානායක පක්ෂයි, ජනාධිපතිවරයා නම් පක්ෂද විපක්ෂද කියලා තේරෙන්නේ නෑ, ජනාධිපතිවරයා සාමාන්‍යයෙන් ගොඩ වැඩි පැත්ත තමයි ගන්නේ. උමා ඔය උද්ඝෝෂණය දැක්ක විතරයි කිව්වා ජනතාවගේ පැත්තේ කියලා. මට හිතෙන්නේ තවමත් ජනාධිපතිවරයාට මේ ප්‍රශ්ණෙදි ගොඩ වැඩි පැත්ත හොයාගන්න බැරි වෙලා. වැඩි ගොඩ හොයාගන්න බැරිවෙලා තියෙන්නේ කිරන තරාදියේ අවුලක් තියනවා. හොර තරාදියකින් කිරන්නේ. ලයිසන් තරාදියකින් කිරලා බලන්න මේ ගොඩ බර වැඩියි. මේ අරගලය ජයග්‍රහණයෙන් මිස වෙන කිසිවකින් ආපසු හරවන්න බැහැ.", "URL": "https://lankatruth.com/si/?p=37105", "Category": "පුවත්", "Parent URL": null}