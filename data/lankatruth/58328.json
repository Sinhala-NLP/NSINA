{"Source": "Lankatruth", "Timestamp": "August 25, 2018", "Headline": "වැලිකඩ කාන්තා රැඳවියෙකු හදිසියේ මියයයි", "News Content": "වැලිකඩ බන්ධනාගාරයේ කාන්තා රැඳවියෙකු අද(25) පෙරවරුවේ මියගොස් අතැයි වාර්තා වේ. සිද්ධිය සම්බන්ධව බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කර සිටියේ අදාල කාන්තා රැඳවියා හෘදයාබාධයක් හේතුවෙන් මියගොස් අතිබවට සැකකරන අතර මරණය සම්බන්ධව පශ්චාත් මරණ පරීක්ෂණය සිදුකිරීමට නියමිත බවත් ය. කෙසේ වෙතත් සිද්ධිය සම්බන්ධව සිරකරු අයිතිවාසිකම් සුරැකීමේ කමිටුව සඳහන් කරන්නේ මෙම මරණය අභිරහස් මරණයක් බවත් පසුගියදා කාන්තා රැඳවියන් සිදුකළ විරෝධතාව අතරතුරදී තුවාල ලැබූ කාන්තා රැඳවියෙකු මෙලෙස මියයන්නට ඇති බවත් ය. මේ හේතුවෙන් සිද්ධිය සම්බන්ධව කඩිනම් පරීක්ෂණයක් පැවැත්විය යුතු බව පවසමින් ඔවුන් අද බොරැල්ල පොලීසියේ පැමිණිල්ලක් ද ගොනු කළේය. පසුගියදා විරෝධතාවයේ නිරතවූ කාන්තා රැඳවියන් මේ වන විට වෙනත් බන්ධනාගාරයක් වෙත මාරුකර යවා ඇතැයි මේ සම්බන්ධව අදහස් දැක්වූ බන්ධනාගාර මාධ්‍ය ප්‍රකාශකවරයා සඳහන් කළේය.", "URL": "https://lankatruth.com/si/?p=58328", "Category": "පුවත්", "Parent URL": null}