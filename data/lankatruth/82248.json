{"Source": "Lankatruth", "Timestamp": "October 4, 2019", "Headline": "නීති විරෝධීව අලි පැටවෙකු ළඟ තබාගත් හිටපු අතිරේක මහේස්ත්‍රාත් ඇතුළු සිව් දෙනෙකුට එරෙහි නඩුව නොවැම්බරයේ කැඳවයි", "News Content": "බලපත්‍ර රහිතව අලි පැටවෙකු සන්තකයේ තබා ගැනීමේ සිද්ධියක් සම්බන්ධව, කොළඹ හිටපු අතිරේක මහේස්ත්‍රාත් තිලිණ ගමගේ ඇතුළු විත්තිකරුවන් සිව් දෙනෙකුට එරෙහිව පවතින නඩුව නොවැම්බර් මස 6 වැනිදා සිට විභාගයට ගැනීමට කොළඹ මහාධිකරණය අද(04) තීන්දු කර තිබේ. බලපත්‍රයක් නොමැතිව සකුරා නැමති අලි පැටවෙකු සන්තකයේ තබා ගැනීම මගින් පොදු දේපළ පනත යටතේ වරදක් සිදුකර ඇති බවට විත්තිකරුවන්ට එරෙහිව නීතිපතිවරයා විසින් චෝදනා ගොනුකර තිබිණි. ඊට අදාල නඩුව අද කොළඹ මහාධිකරණ විනිසුරු ගිහාන් කුලතුංග මහතා ඉදිරියේ අද කැඳවා තිබූ අතර විත්තිකාර හිටපු විනිසුරු තිලිණ ගමගේ ඇතුළු සිව්දෙනා අධිකරණය හමුවේ පෙනී සිට ඇත. මීලඟ නඩු දිනයේ දී පැමිණිල්ල වෙනුවෙන් සාක්ෂි ලබාදීමට එම සාක්ෂිකරුවන්ට සිතාසි නිකුත් කරන ලෙස ද විනිසුරුවරයා නියෝග කර තිබේ.", "URL": "https://lankatruth.com/si/?p=82248", "Category": "පුවත්", "Parent URL": null}