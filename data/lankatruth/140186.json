{"Source": "Lankatruth", "Timestamp": "October 6, 2022", "Headline": "දිනමිණ පුවත අතේ පත්තු වෙයි", "News Content": "රනිල් වික්‍රමසිංහගේ සංකල්පයක් අනුව පාසල් සිසුන් දස ලක්ෂයකට අලුතින් දිවා ආහාරය ලබාදීම සඳහා රුපියල් කෝටි 400ක් වෙන්කර ඇතැයි ද ඒ අනුව දිවා ආහාරය ලැබෙන මුළු සිසුන් ගණන ලක්ෂ 20 ඉක්මවන්නේ යැයිද දිනමිණ ප්‍රධාන ප්‍රවෘත්තියකින් සිදු කළ ප්‍රචාරය පිළිබඳව බරපතළ ගැටලු මතුවී තිබේ.  ඊයේ (05) එම ප්‍රවෘත්තිය පළකර තිබූ අතර කැබිනට් තීරණ දැනුම්දීමේ රජයේ නිල නිවේදනය හෝ කැබිනට් තීරණ ප්‍රකාශ කළ බන්දුල ගුණවර්ධන හෝ මේ සම්බන්ධයෙන් පළකර කරුණුවලට වෙනස් ප්‍රවෘත්තියක් දිනමිණෙහි පළකර තිබිණි. දිවා ආහාර වැඩසටහන සඳහා රුපියල් කෝටි 800ක් වැය වන බවත් අලුතින් සිසුන් ලක්ෂ 10ක් දක්වා එය ව්‍යාප්ත කිරීමට මුදල් යොදවන බවත් දිනමිණ ප්‍රවෘත්තියේ පළකර ඇත. එහි වැඩි දුරටත් සඳහන් වන්නේ සමස්ත පාසල් සිසුන්ගෙන් 51%ක ගේ ආහාර සුරක්ෂිතතාව මේ මගින් ආරක්ෂා වන බවය.  එහෙත්, කැබිනට් තීරණ දැනුම්දීමේ නිල නිවේදනයේ හෝ කැබිනට් ප්‍රකාශක බන්දුල ගුණවර්ධනගේ ප්‍රකාශ තුළ හෝ දිනමිණ ප්‍රවෘත්තිය තහවුරු කෙරෙන කිසිදු සඳහනක් හමු නොවේ. “කිසිදු පුරවැසියෙකු ආහාර නැතිකම නිසා කුසගින්නේ නොතැබිය යුතුය.” යන රනිල්ගේ මූලික අරමුණ අනුව  මෙම ව්‍යාපෘතිය දියත්කර ඇති බව දිනමිණ පුවතේ වැඩි දුරටත් සඳහන් කර තිබේ.", "URL": "https://lankatruth.com/si/?p=140186", "Category": "පුවත්", "Parent URL": null}