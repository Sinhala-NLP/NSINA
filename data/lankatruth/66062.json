{"Source": "Lankatruth", "Timestamp": "January 4, 2019", "Headline": "මහියංගනය ප්‍රාදේශීය සභාවේ ලොරියේ හොරට වැලි ඇදලා පොලිස් දැලේ", "News Content": "මහින්ද පිලට බලය හිමි මහියංගනය ප්‍රාදේශීය සභාවේ සභාපතිවරයාගේ නියෝග පරිදි එම සභාවේ අංක LL-639 දරන ලොරි රථය යොදාගෙන නීතී විරෝධී ලෙස වැලි ප්‍රවාහනය කරමින් සිටියදී රියදුරු සමග ලොරි රථය මහියංගනය පොලිසිය විසින් අත්අඩංගුවට ගෙන තිබේ. මීට පෙරද මෙවැනි ආකාරයෙන් නීති විරෝධීව මහියංගනය ප්‍රාදේශීය සභාවේ රථවාහන භාවිතා කිරීම සම්බන්ධයෙන් එහි රියදුරා කැබි රථය සමග අවස්ථා කිහිපයකදීම අත්අඩංගුවට ගෙන තිබී ඇති නමුත් සභාපතිවරයාගේ සෘජු මැදිහත්වීම මත පොලිස් නිළධාරීන්ට බලපෑම් කර කැබ් රථය සහ රියදුරා ආපසු රැගෙනගොස් තිබිණි. ඉන් පසු ප්‍රාදේශීය සභාව මගින් පොලිස්ථානයේ කසළ රැගෙන යාමද ප්‍රතික්ෂේප කර තිබූ අතර එසේ පොලිස්ථානයේ කසළ ප්‍රාදේශීය සභාවේ කසළ රථ සඳහා ලබා නොගන්නා ලෙස සභාපතිවරයා කම්කරුවන්ට බලපෑම් කර තිබූ බවද පැවසේ. කෙසේ නමුත් මේ වනවිට සභාවේ ලොරි රථය නීති විරෝධී ලෙස වැලි ප්‍රවාහනයට අත්අඩංගුවට ගැනීමෙන් පසු අනාවරණය වී ඇත්තේ සභාපතිවරයා සභාව සතු ලොරි රථ යොදාගෙන නීතිවිරෝධී වැලි ජාවාරමක නිරතව සිටින බවයි. මේ වනවිට මෙම ලොරි රථය සහ රියදුරා නිදහස් කර ගැනීමට මහියංගණය පොලිස්තානයට සභාපතිවරයාගේත් ප්‍රදේශයේ ප්‍රබල දේශපානඥයෙකුගේත් බලපෑම් එල්ලවෙමින් තිබෙන බවද වාර්තා වේ. මෙය රාජ්‍ය දේපළ අයතා ලෙස භාවිතා කිරීමක් වන අතර ඒ සම්බන්ධයෙන් සභාපතිවරයාට එරෙහිව පොදු දේපළ පනත යටතේ නඩු පැවරිය හැකි බව නීති විශාරදයෝ සඳහන් කරති.", "URL": "https://lankatruth.com/si/?p=66062", "Category": "පුවත්", "Parent URL": null}