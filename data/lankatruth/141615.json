{"Source": "Lankatruth", "Timestamp": "November 4, 2022", "Headline": "නැව් ගින්නෙන් යුක්තිය බොහොම ප්‍රමාදයි", "News Content": "X-Press Pearl නැව ගිණිගැනීමෙන් ධීවර පවුල් දසදහසකට ආසන්න පිරිසකට ජීවිකාව අහිමිවීම සම්බන්ධයෙන් වන්දි ලබා දීමේ අධිකරණ ක්‍රියාමාර්ග වසර ගණනක් ඇදී යන බවට කරුණු තහවුරු වී තිබේ. ඒ සම්බන්ධයෙන් ඊයේ (03) ශ්‍රේෂ්ඨාධිකරණය විසින් නීතිපතිවරයාගේ ප්‍රධානත්වයෙන් කමිටුවක් පත් කර කරුණු අධ්‍යනය කරන ලෙසට නියෝග කර ඇත. ඒ සම්බන්ධයෙන් අදාල ලේඛන ලබන වසරේ මැයි 24 වෙනිදා විවාදයට ගන්නා බව ශ්‍රේෂ්ඨාධිකරණය දැනුම් දී තිබේ. එම ගින්න නිසා මීගමුවේ සිට පානදුර දක්වා මුහුදු තීරයේ ධීවර පවුල් 7,753කට සෘජුවම ජීවිකාව අහිමි වී තිබිණ. එසේම මීගමුව ප්‍රදේශයේ කරවල වේලීමේ නියුතුව සිටි ධීවර පවුල් 2130කටද ජීවිකාව අහිමිවිය. මෙම වින්දිතයන් වෙනුවෙන් සරත් ඉද්දමල්ගොඩ පියතුම සහ ධීවර කාර්මිකයන් දෙදෙනෙකු මෙන්ම පරිසර විශේෂඥවරියක වන අජන්තා පෙරේරා ඇතුළු පිරිසක් ශ්‍රේෂ්ඨාධිකරණය ඉදිරියේ පෙත්සම් ගොනු කර තිබිණි. එහි වගඋත්තරකරුවන් ලෙස හිටපු පරිසර ඇමති මහින්දානන්ද අමරවීර, ධීවර ඇමති ඩග්ලස් දේවානන්ද, වරාය ඇමති රෝහිත අබේගුණවර්ධන සහ රජයේ නිලධාරීන් ගණනාවක් මෙන්ම නීතිපතිවරයා ඇතුළු 12දෙනෙකු පිළිබඳව සඳහන් කර ඇත.", "URL": "https://lankatruth.com/si/?p=141615", "Category": "පරිසර", "Parent URL": null}