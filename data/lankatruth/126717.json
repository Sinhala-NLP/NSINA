{"Source": "Lankatruth", "Timestamp": "December 7, 2021", "Headline": "යුද්ධයෙන් සාගතයෙන් මිදී පලා එන විදෙස් අනාථයින්ට යුරෝපයේ දොර අරින්න – පාප් වහන්සේ බලකරයි !", "News Content": "ග්‍රීසියේ හා සයිප්‍රසයේ රාජතාන්ත්‍රික සංචාරයක යෙදුන පාප් ෆ්රන්සුවා නැවත වතිකානුවට සඳුදා දිනයේ පැමිණයේ දේශපාලන රැකවරණ ඉල්ලා ග්‍රීසියේ අනාථ කඳවුරක සිටි අනාථයින් 50 දෙනෙකු සමගිනි. මේ වන විට විදේශ සංක්‍රමණිකයින් විශාල පිරිසක් ග්‍රීසියේ, සයිප්‍රසය, බෙලොරුසියාව හා පෝලන්තය අතර සිරවී සිටී. පෝලන්තයේ ජාතිවාදී රජය ඔවුනට රටට ඇතුළු වීම තහනම් කරමින් බාධා පමුණුවමින් සිටින අතර සිරියාවෙන්, ඉරාකයෙන් හා ඇෆ්ගනිස්ථානයෙන් පැමිණි මෙම අනාථයින් පිළිගැනීමට යුරෝපා සංගමය ප්‍රතික්‍ෂේප කර ඇත්තේ යුරෝපය පුරා මේ වන විට නැගී එන නාසිවාදී පක්ෂ වල බලපෑම නිසාවෙනි. මෙම අර්බුදය හමුවේ පාප් වහන්සේ යුරෝපා සංගමයේ අත්තනෝමතික තීරණය හෙළා දකිමින් කිසිදු ආධාරයක් නොමැතිව යුරෝපා දේශා සීමාවන්හි සිරවී සිටින අසරණ ජනතාව පිළිගන්නා ලෙස යුරෝපා සංගමයේ නායකයින්ට බලකර සිටිති. යුරෝපය පුරා පැතිරී යන නාසිවාදය තරයේ ප්‍රතික්‍ෂේප කරන ලෙසද එයට එරෙහිව නැගී සිටින ලෙසද යුරෝපයේ තරුණ ප්‍රජාවගෙන්ද උන්වහන්සේ ඉල්ලා සිටි. දෙසැම්බර් 6 වැනිදා අනාථයින් 50 දෙනෙකු සමග වතිකානුවට පැමිණි උන්වහන්සේ තවත් 50 දෙනෙකු ජනවාරි මාසයේ රැගෙන එන බවත් මාධ්‍යයට ප්‍රකාශ කර සිටියහ. මීට පෙර 2016 වර්ෂයේදීත් පාප් ෆ්රන්සුවා සිරියානු ජාතිකයින් 12 දෙනෙකු වතිකානුවට රැගෙන ආවේ තමන්ගේ දෙමව්පියන්ද ඉතාලියට පැමිණි සංක්‍රමිකයන් බව සඳහන් කරමිනි. “මේ අසරණ ජනතාව අතර කුඩා දරුවන්, කාන්තාවන් විශාල ප්‍රමාණයක් සිටිනවා. මානව ඉතිහාසයේ දැවැන්ත ඛේදවාචකයක් බවට පත්විය හැකි මෙම අර්බුදය අවසාන කිරීම සඳහා යුරෝපයේ සියළුම දොරටු විවෘත කරන ලෙස මා යුරෝපා සංගමයේ නායකයින්ගෙන් ඉල්ලා සිටිනවා” යයි උන් වහන්සේ වැඩිදුරටත් පවසා ඇත. පසුගිය දා BBCය සමග සාකච්ඡාවකට එක්වූ බෙලෝරුසියාවේ ජනාධිපති Alexandre] Loukachenko ද යුරෝපා සංගමයෙන් ඉල්ලා සිටියේ තමන්ගේ රටේ සිරවී සිටින 2000කට අධික දේශපාලන අනාථයින් පිලිගෙන මෙම අර්බුදය අවසන් කරන ලෙසයි. එයට පිළිතුරු ලෙස ඇමරිකාව, කැනඩාව හා යුරෝපා සංගමය බෙලොරුසියාවට විරුද්ධව නව සම්බාධක පමුණුවමින් පවසා සිටියේ බෙලෝරුසියාව යුරෝපා සංගමය විසින් පනවා ඇති සම්බාධකවලට පලිගැනීමක් ලෙස මෙම විදේශ සංක්‍රමණිකයන්ට වීසා හා ආධාර ලබාදී පෝලන්ත දේශ සිමාවේ රඳවා අර්බුදයක් නිර්මාණය කර ඇති බවයි. බෙලෝරුසියානු ජනාධිපතිවරයා මෙම චෝදනාව තරයේ ප්‍රතික්‍ෂේප කර සිටි. ස්ථාවර රජයන් පැවති ලිබියාවේ, ඉරාකයේ හා සිරියාව තුල ඉස්ලාම් අන්තවාදීන් සන්නද්ධ කර එම රටවල සිවිල් යුධ තත්වයන් නිර්මාණය කරනු ලැබූ පසුව එයින් මිදී ජීවිත බේරාගැනීමට පලා එන අසරණ ජනතාව ප්‍රතික්‍ෂේප කිරීමට යුරෝපා සංගමයට හා ඇමරිකාවට සදාචාරාත්මක අයිතියක් නැතැයි මේ සම්බන්ධයෙන් අදහස් දක්වන මානව හිමිකම් ක්‍රියාකාරිකයෝද පවසති.", "URL": "https://lankatruth.com/si/?p=126717", "Category": "පුවත්", "Parent URL": null}