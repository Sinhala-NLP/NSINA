{"Source": "Lankatruth", "Timestamp": "February 19, 2021", "Headline": "පුංචි ලෝකාන්තයේ කූඩාරම් බැහැ…", "News Content": "මඩොල්සිම රෝබේරිය පුංචි ලෝකාන්ත භූමියේ කූඩාරම් ඉදිකිරීම සංචාරකයින්ට තාවකාලික තහනම් කළ බව මීගහකිවුල ප්‍රාදේශීය සභාවේ සභාපති ලලිත් ජයවර්ධන පවසයි. පසුගිය දිනක රාත්‍රී කාලයේ ලෝකාන්තයේ කූඩාරම් ඉදිකර එහි විනෝදවෙමින් සිටි පිරිසක් අතරින් පුද්ගලයකු ප්‍රපාතයට ඇදවැටී සිටියදී දින තුනකට පසු යුද හමුදාව විසින් ඔහුගේ සිරුර සොයාගැනීමත් සමග එම භූමියේ පවතින අනාරක්ෂික භාවයට විසදුම් ලබාදෙන තෙක් මෙම තීරණය ගෙන ඇතැයිද වාර්තා වේ. දේශීය විදේශීය සංචාරකයින් නිතර ලෝකාන්තයට පැමිණ කූඩාරම් ඉදිකරමින් රාත්‍රිය ගත කිරීම නිසා සංචාරකයින්ට සිදුවන අනතුරු මෙන්ම පාරිසරික වශයෙන් හානි සිදුවන බවද සභාපතිවරයා පවසයි. ලෝකාන්තය නැරඹීම සදහා වීදුරු සහිත නැරඹුම් මැදිරි හා ආරක්ෂිත වැටක් සවිකර සංචාරකයින්ට අවශ්‍ය පහසුකම් ස්ථාපිත කරන තෙක් රාත්‍රී කූඩාරම් ඉදිකර විනෝද වන සංචාරකයින්ට ප්‍රාදේශීය සභාව මගින් තාවකාලික තහනමක් පනවා තිබේ.", "URL": "https://lankatruth.com/si/?p=110922", "Category": "පුවත්", "Parent URL": null}