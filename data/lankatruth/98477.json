{"Source": "Lankatruth", "Timestamp": "October 25, 2020", "Headline": "පොම්පියෝගේ හදිසි ගමණින් චීනය සහ ඇමරිකාව මෙරටදී ගැටෙයි", "News Content": "ලබන 27 වෙනිදින මෙරටට පැමිණීම තහවුරු කර තිබෙන මයික් පොම්පියෝ ඇමරිකානු රාජ්‍ය ලේකම්වරයාගේ නිල සංචාරය මුල් කරගෙන චීනය සහ ඇමරිකාව අතර මේ වනවිට රාජ්‍යත්‍රාන්ත්‍රික වාග් සංග්‍රාමයක් ඇවිලී තිබේ. රාජ්‍ය ලේකම්වරයාගේ මෙරට සංචාරයට පෙර අමෙරිකානු රාජ්‍ය දෙපාර්තමේන්තුවේ නියෝජ්‍ය සහකාර රාජ්‍ය ලේකම් ඩීන් තොම්සන් මහතා විසින් මෙරට ආණ්ඩුක්‍රම ව්‍යවස්ථාවේ 20ව සංශෝධනය සම්මතකරගෙන පැය 24ක් ගෙවීමටත් පෙර ගෝඨාභය රාජපක්ෂ ජනාධිපතිවරයාගේ ආණ්ඩුවට බරපතල අනතුරු ඇඟවීමක් කර ඇත. ඒ මෙසේ ය. “කවුරුන් සමග එක්ව ඉදිරියට ගමන් කරන්නේදැයි තීරණය කිරීම අසීරු වුව කළ යුතුම කඩඉමකට පැමිණ ඇත” යනුවෙනි. එයට ප්‍රතිචාර දක්වමින් චීන විදේශ අමාත්‍යාංශයේ ප්‍රකාශක ෂාඕ ලිජියන් මහතා මෙසේ ප්‍රකාශ කර ඇත. “ශ්‍රී ලංකාවට අමෙරිකාව කළ අනතුරු ඇඟවීම සීතල යුද්ධය හා බැඳුණු මානසිකත්වය ප්‍රදර්ශනය කිරීමක්” යනුවෙන් හඳුන්වා තිබේ. ඇමරිකානු ජනාධිපතිවරණය ආසන්න වෙත්ම විශේෂයෙන්ම ඩොනල්ඩ් ට්‍රම්ප් ජනාධිපතිවරයා චීන භීතියක් ලොව පුරා සහ ආසියානු කලාපය තුළ වඩා වැඩියෙන් තහවුරු කරමින් ඇමරිකානුවන්ගේ ඡන්ද වැඩි ප්‍රමාණයක් ලබා ගැනීමට කටයුතු කරමින් සිටියි. ජනාධිපතිවරණය දින පහක් පමණ තිබියදී ඉන්දියාව, ශ්‍රී ලංකාව ඇතුළු ආසියානු කලාපයේ රටවල් ගණනාවක හදිසි නිල සංචාරයක් යෙදීම එරට ඡන්ද දායකයන් කෙරෙහි ආසන්නතම උත්තේජනයක් ලබාදීමේ උපක්‍රමයක් වශයෙන් භාවිතා කරමින් පවතියි. ජනාධිපතිවරණයෙන් කුමන අපේක්ෂකයා ජයගත්තද ඇමරිකානු විදේශ ක්‍රියාමාර්ගවල සැකලකියයුතු වෙනසක් සිදු නොවූවද මේ අවස්ථාවේදී ඩොනල්ඩ් ට්‍රම්ප් ජනාධිපතිවරයා එරට සුදු ජාතිකයින්ගේ විශාල ඡන්ද ප්‍රමාණයක් ආකර්ෂණය කරගැනීම සඳහා මෙම උපක්‍රමය අනුගමණය කරමින් සිටියි. ඒ අතරම ලංකාව මේ වනවිට ලෝක බලවතුන්ගේ බල අරගලයේ කේන්ද්‍රස්ථානයක් බවට වේගයෙන් ග්‍රහණය කරගෙන තිබේ.", "URL": "https://lankatruth.com/si/?p=98477", "Category": "පුවත්", "Parent URL": null}