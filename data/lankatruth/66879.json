{"Source": "Lankatruth", "Timestamp": "January 23, 2019", "Headline": "සිල් මාතාවට හදි කළ හිමිනම සහ රියදුරා රක්ෂිත බන්ධනාගාරයට", "News Content": "හතළිස් තුන් හැවිරිදි සිල් මෑණියක රංචු ගැසී දූෂණය කිරිමේ සිද්ධියක් සම්බන්ධයෙන් සැකපිට අත්අඩංගුවට ගෙන අධිකරණයට ඉදිරිපත් කළ පදවිය ප‍්‍රදේශයේ විහාරස්ථානයක විහාරාධීපති හිමිනමක සහ එම හිමිනමගේ රියදුරා පෙබරවාරි මස 01 දක්වා රක්ෂිත බන්ධනාගාර ගත කරන ලෙස අනුරාධපුර ප‍්‍රධාන මහේස්ත‍්‍රාත් සහ අතිරේක දිසා විනිසුරු ජානක සමරසිංහ මහතා අද (23) නියෝග කර තිබේ. සැකකාර රියදුරා එදිනට හඳුනා ගැනීමේ පෙරෙට්ටුවකට ඉදිරිපත් කරන ලෙස මහේස්ත‍්‍රාත්වරයා අනුරාධපුර බන්ධනාගාර අධිකාරිවරයාට නියෝග කර ඇත. රක්ෂිත බන්ධනාගාර බාරයට පත් කෙරුණු මෙම සැකකාර හිමිනම පදවිය සංචාරක මහේස්ත‍්‍රාත් අධිකරණය හමුවේ පවතින ළමා අපයෝජන නඩුවකද විත්තිකරුවෙකු බව අනාවරණය වී තිබේ. සිද්ධියට මුහුණ පෑ සිල් මෑණියන් වෛද්‍ය පරීක්ෂණයක් සඳහා අනුරාධපුර රෝහලේ සිට රාගම මහ රෝහලට පිටත් කරනු ලැබ ඇත. පසුගිය 16 වැනි දා මෙම සිල් මෑණියන් අනුරාධපුර ශික්ෂණ රෝහලේ පැවැති වෛද්‍ය සායනයකට පැමිණ ඇති අතර සැකකරුවන් සිල් මෑණියන්ව මෝටර් රථයකින් අනුරාධපුර මාර්කට් පෙදෙස අසළ දමා ගොස් ඇත. පසුව සිල් මැණියන් බෞද්ධ කටයුතු සමායෝජක නිලධාරිනියක සමඟ අනුරාධපුර පොලිසියට පැමිණ මේ පිළිබඳව පැමිණිලි කර තිබේ.", "URL": "https://lankatruth.com/si/?p=66879", "Category": "පුවත්", "Parent URL": null}