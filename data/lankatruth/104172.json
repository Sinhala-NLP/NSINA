{"Source": "Lankatruth", "Timestamp": "December 22, 2020", "Headline": "නව ප්‍රභේදයත් සමග බ්‍රිතාන්‍යයේ තත්වය අවදානම් අතට", "News Content": "මේ වනවිට බ්‍රිතාන්‍යපුරා කොරෝනා වෛරසයේ නව ප්‍රභේදයක් පැතීරීමත් සමග එහි තත්වය අවදානම් අතට හැරී ඇතැයි වාර්තා වේ. ලන්ඩන් නගරය හා ඒ අවට ප්‍රදේශ කිහිපයක මිලියන හතරක පමණ ජනතාව හතරවන මට්ටමේ දැඩි අගුලු දැමීමකට යටත් වියයුතු යැයි බ්‍රිතාන්‍යය සෞඛ්‍ය ලේකම් මැතිව් හැන්කොක් මහතා අනතුරු අඟවා තිබේ. කොරෝනා වයිරසයේ නව ප්‍රභේදය හේතුවෙන් පනවන මෙම අගුලු දැමීම රට පුරාම ක්‍රියාත්මක වීමට සිදුවිය හැකි බවටද හෙතෙම අනතුරු අඟවයි. හෙතෙම වැඩි දුරටත් පවසා ඇත්තේ කොරෝනා වයිරස ව්‍යාප්තියේ පාලනය මේවනවිට සෞඛ්‍ය අංශ වෙතින් ගිලිහී ගොස් ඇති බවයි. විශේෂඥයින් අනතුරු අඟවා ඇත්තේ වයිරසයේ නව ප්‍රභේදය අනෙකට වඩා 71%ක වේගයෙන් පැතිරෙන බවයි. අගමැති බොරිස් ජොන්සන් මහතා විසින් සෙනසුරාදා ලන්ඩන් ඇතුළු ගිණිකොන දිග ප්‍රදේශ වලට දැඩි සීමා පැනවූ අතර එයින් මිලියන 16ක පමණ ජනතාව අගුලු දමා ඇත. මේ වනවිට බ්‍රිතාන්‍යයේ නත්තල් සැමරුම් අවලංගු කර ඇති අතර වයිරසයේ නව ප්‍රභේදයෙන් ආරක්ෂා වීම සඳහා ජර්මනිය, ප්‍රංශය, අයර්ලන්තය, බෙල්ජියම, නෙදර්ලන්තය, ඉතාලිය සහ ඔස්ට්‍රියාව බ්‍රිතාන්‍යයේ සිට තම රටවලට පැමිණීම අත්හිටුවා ඇත. ප්‍රංශය බ්‍රිතාන්‍යයෙන් භාණ්ඩ ගෙන්වීම තහනම්කර තිබේ. සීමාවන් නිසිලෙස ක්‍රියාත්මක වන්නේදැයි බැලීමට බ්‍රිතාන්‍ය ප්‍රවාහන මුර සංචාර වේගවත් කර තිබේ. බ්‍රිතාන්‍යයේ සමස්ථ ආසාදිතයින් සංඛ්‍යාව 2,040,147ක් වන අතර මෙතෙක් සිදුවී ඇති මුළු මරණ සංඛයාව 67,401කි.", "URL": "https://lankatruth.com/si/?p=104172", "Category": "විදෙස් පුවත්", "Parent URL": null}