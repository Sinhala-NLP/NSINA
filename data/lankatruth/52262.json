{"Source": "Lankatruth", "Timestamp": "May 16, 2018", "Headline": "වංචනික ගුරු විභාගය අධිකරණයෙන් අවලංගු කරයි – රැකියා විරහිත ඌව පළාත් උපාධිධාරීන්ගේ සංගමයට විශිෂ්ඨ ජයක්", "News Content": "දූෂිතව හා අසාධාරණවද, වංචනිකවද, පැවැත්වූ ඌව පළාත් උපාධි ගුරු විභාගය අධිකරණයෙන් අවලංගු කළ බවත් එය එම දූෂිත සහ වංචනික උපාධි ගුරු විභාගයට එරෙහිව අධිකරණයට ගිය රැකියා විරහිත ඌව පළාත් උපාධිධාරීන්ගේ සංගමය විශිෂ්ඨ ජයග්‍රහණයක් අත්පත් කරගත් බවත් සඳහන් කරමින් එම සංගමයට නායකත්වය ලබා දෙන ඌව පළාත් සභාවේ ජනතා විමුක්ති පෙරමුණේ පාර්ලිමේන්තු මන්ත්‍රී සමන්ත විද්‍යාරත්න මහතා මාධ්‍ය වෙත නිවේදනයක් නිකුත් කරමින් සඳහන් කරයි. එම නිවේදනය සම්පූර්ණයෙන් පහතින් පල වේ… සමන්ත විද්‍යාරත්න, ඌව පළාත් සභා මන්ත්‍රී, ඌවපළාත් රැකියා විරහිත උපාධිධාරී සංගමයේ ප්‍රධාන අනුශාසක, 2018/05/16. සියළුම මාධ්‍ය ආයතන ප්‍රධානීන් වෙත, මාධ්‍ය සාකච්ඡාව ආවරණය සඳහා ආරාධනා කිරීමයි. දූෂිතව හා අසාධාරණව ද, වංචනිකවද, පැවැත්වූ ඌව පළාත් උපාධි ගුරු විභාගය අධිකරණයෙන් අවලංගු කරයි. රැකියා විරහිත ඌව පළාත් උපාධිධාරීන්ගේ සංගමය විශිෂ්ඨ ජයග්‍රහණයක් ලබයි. ඌව පළාතේ රැකියා විරහිත උපාධිධාරීන් මේ වනවිට 4500කට ආසන්න ප්‍රමාණයක් අප සංගමය වටා එක්ව සිටී. 2014 වසරේ සිට මාගේ නායකත්වය යටතේ මෙම සංගමය මෙහෙයවන අතර, රැකියා ලබාදෙන ලෙස මේ දක්වා උද්ඝෝෂණ 09ක්, ආණ්ඩුකාරවරයා, ප්‍රධාන අමාත්‍ය වරයා හා නිලධාරීන් සමඟ සාකච්ඡා වට 32ක් පවත්වා ඇති අතර, සංවර්ධන නිලධාරී හා ගුරු පත්වීම් 2,300කට පමණ පත්වීම් ලබා ගැනීමට අප සංගමයට හැකිවිය. මෙසේ තිබියදී සංගමයේ දැඩි කැප කිරීම් හා උත්සාහයන්ගේ ප්‍රතිඵලයක් ලෙස තවත් ගුරු පුරප්පාඩු 503ක් සඳහා 2017 වසරේ ආරම්භයේම ගැසට් නිවේදනයක් දමා ගැනීමට අපට හැකිවිය. එම ගැසැට් නිවේදනයට අනුව 2017.04.09 දින තරඟ විභාගය පවත්වන ලද අතර, එම තරඟ විභාගය අන්ත දූෂිත, දෝෂයන් සහිත හා වංචනික විභාගයක් විය. ඌව පළාත් ප්‍රධාන අමාත්‍යවරයාගේ අත්තනෝමතික ක්‍රියාකලාපයන්ට යටවූ පිරිස් මේ සඳහා කටයුතු කර තිබුණි. උපාධිධාරී සංගමයේ තීන්දුවක් පරිදි මෙම දූෂිත විභාගය අවලංගුකර දේශපාලන බලපෑමකින් තොරව උගත් උපාධිධාරීන් හට සාධාරණ විභාගයක් පවත්වා පත්වීම් ලබාදෙන ලෙස නැවතත් උද්ඝෝෂණ වට ගණනාවක් දියත් කරණ ලදී. එක් විටෙක ඌව පළාත් ආණ්ඩුකාරවරයා අප සමඟ කළ සාකච්ඡාවේදී නිලධාරීන් හා අප ඉදිරියේදී, විභාගය සම්පූර්ණයෙන් අවලංගු කරන බවට තීන්දුවක් ප්‍රකාශයට පත් කළේය. එහෙත් වත්මන් ප්‍රධාන අමාත්‍යවරයාගේ බලපෑම් හමුවේ ඊට දින දෙකකට පසුව ආණ්ඩුකාරවරයා එම තීන්දුව වෙනස්කර ‘හොරාගේ අම්මාගෙන් පේන අහන්නාසේ’ මෙම දූෂිත ක්‍රියාවලියට සම්බන්ධ ඌව පළාත් ප්‍රධාන ලේකම්ගේ මූලිකත්වයෙන් විද්වත් කමිටුවක් පත් කරන ලදී. ඉන්ද ඵලක් නොවුන තැන අප සංගමය අධිකරණයට පිවිස සාධාරණය ඉටු කර ගැනීමට තීන්දු වීය. ඒ අනුව අභියාචනාධිකරණයේ නඩු අංක 225/217 රිට්, යටතේ අප සංගමය විසින් ප්‍රධාන වගඋත්තරකරුවන් 10 දෙනකුට විරුද්ධව නඩුවක් ගොනු කරන ලදී. එම වගඋත්තරකරුවන් වන්නේ ඌව පළාත් රාජ්‍ය සේවා කොමිෂන් සභාවේ සාමාජිකයින් 05 දෙනා වන අනෙකුත් වගඋත්තරකරුවන් වන්නේ, ගුරු සේවා ව්‍යවස්ථාවට අනුව විභාගය පැවැත්විය යුතු බලධරයා වන්නේ විභාග කොමසාරිස් ජෙනරා වරයාය. එම විභාගය පැවැත්විය යුතු බලධාරීයා ලෙස 10වන විත්තිකරු වශයෙන් විභාග කොමසාරිස් ජෙනරාල්වරයා නම් කරණ ලදී. (මෙම දූෂීත ගුරු විභාගය පවත්වන ලද්දේ විභාග කොමසාරිස් ජෙනරාල් විසින් නොවන අතර පෙරකී මූලික වගඋත්තරකරුවන්ගේ තෝරාගත් ඔවුන්ගේ හිතවත් පිරිසකි) ඒ අනුව වසරකට අඩු කාලයක් තුළදී නඩුව විභාගකර, තීන්දුව 2018.05.16 දින, එනම් අද දින ප්‍රකාශයට පත් කරන ලදී. අභියාචණාධිකරණයේ ගරු විනිසුරුතුමන් වන ප්‍රීති පත්මන් සූරසේන විනිසුරුතුමන් නඩුවෙන් අප අයදුම් කළ ඉල්ලීම් වන, මෙම ඉල්ලීම ඇතුළු සියළු ඉල්ලීම් ලබා දෙමින් අද දින නඩුව අප ජයග්‍රහණය කළ අතර එය රටේ උගත් උපාධිධාරීන්ට ජයග්‍රහණයක් ලබා දෙමින් නිමාකර ගැනීමට හැකි විය. පටු දේශපාලන උවමනාවලට යටවී පාවාදෙන්නන් අතර නොසිට උගත්කමේ ගරුත්වය රැක ගනිමින් අල්ලසට, දූෂණයට, බලයට පෑගී රැකියා ලබා ගැනීම පසෙකලා යුක්තිය, සාධාරණය ඉටුකර ගැනීම උදෙසා අඛණ්ඩව සටනක් කළ අප, ඌව පළාත් රැකියා විරහිත උපාධිධාරින්ගේ සංගමය ලද ජයග්‍ර හණය හෙට දවසේ රටේ රැකියා බලාපෙරොත්තුවෙන් සිටින සියළු තරුණ තරුණියන්ට ශක්තියක්, ධෛර්යයක් වන බව අපි දනිමු. එසේම දූෂිතව හා අයුක්ති සහගතව කටයුතු කළ නිලධාරීන්ට හා දේශපාලඥයින්ට එසේ කටයුතු කිරීමට විරුද්ධව ලබාදුන් තීන්දුවක් ලෙසද මෙම නඩු තීන්දුව අපි දකිමු. මේ පිළිබඳව රට දැණුවත් කරන විශේෂ මාධ්‍ය සාකච්ඡාවක් සඳහා ඔබ ආයතනයේ නියෝජිතවකු සම්බන්ධ කරන ලෙස කාරුණිකව ඉල්ලා සිටිමි. දිනය:- 2018.05.17 ස්ථානය:- ජනතා විමුක්ති පෙරමුණ බදුල්ල දිස්ත්‍රික් කාර්යාලය, මහියංගණය පාර, බදුල්ල. වේලාව:- පෙරවරු 8.00 ස්තුතියි, මෙයට විශ්වාසී,  සමන්ත විද්‍යාරත්න, ඌව පළාත් සභා මන්ත්‍රී, ප්‍රධාන අනුශාසක, ඌව පළාත් රැකියා විරහිත උපාධිධාරින්ගේ සංගමය.", "URL": "https://lankatruth.com/si/?p=52262", "Category": "පුවත්", "Parent URL": null}