{"Source": "Lankatruth", "Timestamp": "May 22, 2019", "Headline": "ඇප හිමි වූ වැල්ලම්පිටිය තඹ කම්හලේ සේවකයින්ට නැවත නොතීසි", "News Content": "කොළඹ ෂැංග්‍රිලා හෝටලයේ මරාගෙන මැරෙන ප්‍රහාරය එල්ලකළ බෝම්බකරුට අයත් බව පැවසෙන වැල්ලම්පිටිය තඹ කර්මාන්ත ශාලාවේ සේවය කරමින් සිටියදී අත්අඩංගුවට ගෙන ඇප මත මුදා හැරි සැකකරුවන් 8 දෙනාට නැවත මෙම මස 27 වැනිදා අධිකරණය හමුවේ පෙනී සිටින්නැයි දන්වා කොළඹ අතිරේක මහේස්ත්‍රාත් ප්‍රියන්ත ලියනගේ මහතා විසින් නැවත නොතීසි නිකුත් කර තිබේ. ෂැංග්‍රිලා හෝටලයේ සිදුවූ බෝම්බ ප්‍රහාරය සම්බන්ධ විමර්ශන කටයුතුවලදී එම ප්‍රහාරයකට සම්බන්ධ බෝම්බකරුට අයත් තඹ කම්හලේ සේවකයින් දස දෙනෙකු අත්අඩංගුවට ගෙන රක්ෂිත බන්ධනාගාර ගතකර තිබිණි. පසුව ඉන් සැකකරුවන් නව දෙනෙකු ඉකුත් 6 වනදා අධිකරණය මඟින් ඇප මත මුදා හළ අතර එක් සැකකරුවකුට ඇප කොන්දේසි සපුරාලීමට නොහැකිවීම හේතුවෙන් ඇප මත නිදහස් වීමට නොහැකි විය. ඒ අනුව ඇප හිමිවූ සැකකරුවන් 8 දෙනෙකුට නැවත මෙලෙස නොතීසි නිකුත් කර ඇත.", "URL": "https://lankatruth.com/si/?p=74418", "Category": "පුවත්", "Parent URL": null}