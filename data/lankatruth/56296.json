{"Source": "Lankatruth", "Timestamp": "July 17, 2018", "Headline": "ඉතාලියේ නාපෝලි නගර සභාවට ලාංකිකයෙක් පත්වෙයි", "News Content": "දකුණු ඉතාලියේ කාර්ය බහුලම සහ ප්‍රධානතම නගරය ලෙස සැකකෙන නාපෝලි නගරයේ නගර සභාව නියෝජන කිරීම සඳහා පළමුවරට ශ්‍රී ලාංකිකයෙකුට අවස්ථාව හිමිව තිබේ. ඉතාලියේ වෙසෙන සියළුම විදේශිකයන් නියෝජනය කරමින් නාපෝලි මහ නගර සභාවට සභිකයෙකු තොරාපත්කර ගැනීමට අදාල මැතිවරණයකින් ජය ගැනීමට වසර 18 ක පමණ කාලයක් එරට රැකියාවක නිරත හලාවත ඉනිගොඩවෙල පදිංචි මිහිඳුකුලසූරිය විරාජ් ප‍්‍රසන්න (41) සමත් වී ඇත. මෙම ජයග්‍රහණයෙන් අනතුරුව නාපෝලි නගරයේ ජීවත්වන අසූදාහකට අධික විදේශිකයන් හා දහ අටදහසක් පමණ ශ්‍රී ලාංකිකයන් ඉදිරිපත් කර ඇති ගැටළු හේතුවෙන් විරාජ් ප්‍රසන්න මහතා කාර්යබහුල වී ඇතැයි තොරතුරු වාර්තා වේ. නාපොලි නගරයේ නීත්‍යනූකූලව ජිවත්වන සියලුම විදේශිකයන් හා නාපොලි නගර සභාවේ ලියපදිංචිව සිටි විදේශිකයන් මෙම ඡන්ද විමසීමට සුදුසුකම් ලබා තිබු අතර ඉතාලියේ පළමුවරට මෙවන් නියෝජනයක් ලාංකිකයෙකුට හිමිවිය. තම තනතුර උපරිම ආකාරයෙන් විදේශිකයින්ගේ ගැටළු විසදීමට දායක කරගන්නා බවත් අවංකව සේවය සැපයීම තම අරමුණ බවත් විරාජ් ප්‍රසන්න මහතා වැඩිදුරටත් පවසයි.", "URL": "https://lankatruth.com/si/?p=56296", "Category": "පුවත්", "Parent URL": null}