{"Source": "Lankatruth", "Timestamp": "April 21, 2022", "Headline": "පාස්කු ප්‍රහාරය – ගෝඨා නිලන්තව බිලි දෙයි", "News Content": "පාස්කු ප්‍රහාරය වළක්වා නොගැනීම සම්බන්දයෙන් මූලික වගකිය යුත්තෙකු ලෙස හඳුනාගෙන සිටින රාජ්‍ය බුද්ධි අංශයේ හිටපු ප්‍රධානී නිලන්ත ජයවර්ධන මත සියලු වගකීම් පැවරීමට ජනාධිපති ඇතුළු ආණ්ඩුව නවතම ප්‍රයත්නයක් දියත් කර ඇති බව සනාථ වේ.  මේ බව හෙළිවන්නේ 19 වෙනිදා ජනාධිපති මාධය අංශයේ පවත්වන ලද මාධ්‍ය හමුවකදී අදහස් දක්වන ලද ජනාධිපති නීතිඥ මොහාන් වීරකෝන් කර තිබෙන ප්‍රකාශයකින් ය. එහිදී ඔහු ප්‍රකාශ කර තිබෙන්නේ “පාස්කු ඉරුදින ප්‍රහාරය සම්බන්ධයෙන් කල් තියා ලද තොරතුරුවලට අනුව නිසි ක්‍රියාමාර්ග නොගැනීම සම්බන්ධයෙන් රාජ්‍ය බුද්ධි අංශයේ හිටපු ප්‍රධානී නිලන්ත ජයවර්ධන මහතා වගකිය යුතුය.” යනුවෙනි.  ගෝඨාභය රාජපක්ෂ බලයට පත්වීමෙන් පසුව නිලන්ත ජයවර්ධන ජේෂ්ඨ නියෝජ්‍ය පොලිස්පති ධුරය දක්වා උසස්වීමක් ද ලබාදී තිබිණි. මෙයට දින කීපයකට පෙර ඔහුගේ තනතුර පහත හෙළන ලද අතර ඉන් පසුව ජනාධිපති මාධ්‍ය ඒකකය විසින් පවත්වන ලද මාධ්‍ය හමුවකදී නීතිඥයෙකු යොදා ගෙන මෙසේ පාවාදීම විශේෂත්වයකි.  පාස්කු ප්‍රහාරය සම්බන්ධයෙන් විශේෂයෙන්ම ගෝඨාභය රාජපක්ෂට දේශපාලන කුමන්ත්‍රණ කළේ යැයි චෝදනා විශාල වශයෙන් එල්ලවන පසුබිමකදී හිටපු රාජ්‍ය බුද්ධි ප්‍රධානියා ජනාධිපති මාධ්‍ය ඒකකය විසින්ම මෙසේ පාවාදී ඇත.", "URL": "https://lankatruth.com/si/?p=132568", "Category": "පුවත්", "Parent URL": null}