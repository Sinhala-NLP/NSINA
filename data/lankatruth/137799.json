{"Source": "Lankatruth", "Timestamp": "August 4, 2022", "Headline": "මේක රන් පදක්කමක් !!!", "News Content": "මේක ලෝකඩ පදක්කමක් නෙමෙයි.මේක රන් පදක්කමක් !!!ඒ තරමටම මේක ලක් අම්මාට වටිනවා. ශ්‍රි ලංකාව පොදුරඳමඩුලු පිටියේ මීටර් 100න් ලෝකඩ පදක්කමක් ගත්තා. ඔව් හීනයක්…නෑ…මේක සැබෑවක් !!! ඒ තමයි යුපුන් අබේකෝන්, ඇත්තටම මේක කාලයක් අපිට හීනයක් වෙලා තිබුනු ජයක් තමයි. ආසියාව, දකුණු ආසියාවෙන් එළියට ගිහින් කවදා අපේ එකෙක් වර්ල්ඩ් චැම්පියන්ශිප්, Commonwealth, ඔලිම්පික් දුවලා මීටර් 100න් මෙඩ්ල් එකක් ගයිද ??? ඊටත් වඩා මේ වගේ ලොකු තරගයක කවදා අපේ එකෙක් ෆයිනල් රේස් එකේ දකින්න ලැබෙයිද ??? ඇත්තටම මීට කලින් අපිට ඒක හීනයක් වගේ තිබුනා තමයි. හැබැයි ඔන්න එතකොට යුපුන් ආවා. එයා මේ පොදුරඳමඩුලු පිටියට ආවේ අපේ හිත්වලට බලාපොරොත්තු ගොන්නක් අරගෙන,මේ අවුරුද්දේ තත්පර 10ට අඩුවෙන් දුවලා ලෝකේ හොදම ධාවකයින්ට හොදටම තරගයක් දෙන්න පුළුවන් එකෙක් විදිහට ශක්තිමත් වෙලා තමයි එයා පොදුරඳමඩුලු පිටියට මෙවර එන්නේ… මූලික වටයේ උඩින්ම දිනුම්,හරියට උසේන් බෝල්ට් නිල් ජර්සියක් ඇදගෙන දිව්වා වගේ ලීඩ් එකක් තියලා අපේ එකා දුවනවා. තත්පර 10.06‍යි. අවසන් පූර්ව වටයේ තත්පර 10.20‍යි. තරගයේ සිව්වෙනියා වෙලා යුපුන් නිමා කරන්නේ පොදුරඳමඩුලු තරගාවලියක එතෙක් මෙතෙක් ශ්‍රි ලංකා ඉතිහාසයේ මීටර් 100 ඉසව්වෙන් කිසිදා නොහැකි වුනු අවසාන මහ තරඟයක තරඟ කරන සිංහ පුත්‍රයෙක් අපිට හරි ආඩම්බරයෙන් අද දැක බලාගන්න ඉඩ සලසමින්. ඒ තමයි යුපුන් අබේකෝන් !!! ඒකම ඇති ශ්‍රි ලංකාවේ අපිට සතුටු වෙන්න.හැබැයි යුපුන්ට නම් ඒක මදි.යුපුන් ආවේ ෆයිනල් දුවලා යන්න විතරක් නෙමෙයි.ලක් අම්මාට මෙඩ්ල් එකක් අරන් දීලා ඉතිහාසගත වෙන්න. ඔව්… උඹ ඒක කරා මගේ මිත්‍රයා !!! ලෝකේ දැවැන්තයින් එක්ක හරි හරියට දුවලා අපේ සිංහයා තත්පර 10.14ක කාලයක් වාර්තා කරලා ලක් අම්මා වෙනුවෙන් පොදුරඳමඩුලු ධාවන පථයේ වේගවත්ම මිනිස්සු අතර තුන්වෙනියා වෙලා ලක් මෑණියන්ට ලෝකඩ පදක්කම දිනා දෙනවා. ඉතිං මේක ශ්‍රි ලංකා ඉතිහාසයේ මීටර් 100 තරඟ ඉසව්වෙන් ලබා ගත් හොදම පදක්කම කිව්වොත් මම හරි,ප්‍රේක්ෂකයන් හුගාක් ඇලුම් කරන මීටර් 100 තරඟ රටාවේ අපිට හීනයක් වෙලා තිබුන මෙඩ්ල් එකක් අද යුපුන් ගත්තා.අන්න ඒ නිසයි මුලින්ම ලිව්වේ මේක ලෝකඩ පදක්කමක් නෙමෙයි රන් පදක්කමක් කියලා. මේක ඒ තරමටම සමරන්න ඕනි ජයක් !!! මළල ක්‍රීඩා පිටියේ අපේ සළකුණු ලියවිලා තියෙන්නේ බොහොම ටිකයි. 1948 ඔලිම්පික් පිරිමි මීටර් 400 කඩුලු පැනීම ඉසව්වෙන් ඩන්කන් වයිට් රිදී පදක්කම ගන්නවා. 2000 සිඩ්නි ඔලිම්පික් කාන්තා මීටර් 200න් සුසන්තිකා ජයසිංහ රිදී පදක්කම ගන්නවා. 1997 ලෝක මලල ක්‍රීඩා ශූරතාවලිය කාන්තා මීටර් 200න් සුසන්තිකා ජයසිංහ රිදී පදක්කම ගන්නවා. 2007 ලෝක මලල ක්‍රීඩා ශූරතාවලිය කාන්තා මීටර් 200න් සුසන්තිකා ජයසිංහ ලෝකඩ පදක්කම ගන්නවා. 1950 පොදුරාජ්‍ය මණ්ඩලීය තරගාවලිය යාර 440 කඩුලු පැනීමෙන් ඩන්කන් වයිට් රන් පදක්කමක් ගන්නවා. 1998 පොදුරාජ්‍ය මණ්ඩලීය තරගාවලිය කාන්තා මීටර් 100 කඩුලු පැනීමෙන් ශ්‍රියානි කුලවංශ රිදී පදක්කම ගන්නවා. 1998 පොදුරාජ්‍ය මණ්ඩලීය තරගාවලිය පිරිමි මීටර් 400න් සුගත් තිලකරත්න ලෝකඩ පදක්කම ගන්නවා. ඊට පස්සේ අද හරියටම අවුරුදු 24කට පස්සේ යුපුන් අබේකෝන් පොදුරාජ්‍ය මණ්ඩලීය තරගාවලියක පිරිමි මීටර් 100 ඉසව්වෙන් ලෝකඩ පදක්කමක් දිනා ගන්නවා. මේවා නිකන්ම නිකන් පදක්කම් නෙමෙයි. ලාංකීය මළල ක්‍රීඩා වංශකතාව රනින් ලියවපු පදක්කම්, අද එතැන යුපුනුත් ඉන්නවා.අපේ රටේ ජාතික ක්‍රීඩාව වොලිබෝල්,හැබැයි හැමෝම දන්නේ ක්‍රිකට්,ඉතිං ඔය ක්‍රිකට් හැර සෙසු ක්‍රීඩාවලින් බ්‍රෑන්ඩ් එකක් වුනු චරිත බොහොම ටිකයි ඉන්නේ, සුසන්තිකා ජයසිංහ, සුගත් තිලකරත්න, ශ්‍රියානි කුලවංශ, දමයන්ති දර්ශා, ඩිලන්ත මාලගමුව, ෆසිල් මරීජා වගේ ක්ෂණිකවම මතකෙට එන නම් කිහිපයක් තියෙයි. දැන් ඒ නම් අතරට අලුත් කෙනෙකුත් ඇවිත් ඉවරයි.ඒ තමයි යුපුන් අබේකෝන් !යුපුන් කියන්නේ බ්‍රෑන්ඩ් එකක් වෙලා ඉවරයි.ඒ බ්‍රෑන්ඩ් එක හැදුනේ මේ පදක්කමෙන් නම් නෙමෙයි.මීට කලින් යුපුන් කරලා පෙන්නපු දේවල් වලින්.ඉතිං අද වෙද්දි ‍යුපුන් හරි ලස්සනට තමන්ගේ බ්‍රෑන්ඩ් එක සරසවමින් ඉන්නවා. අන්තිමට කොහොම හරි ඒ සුන්දර මනුස්සයා හින්දා හීනයක් වෙලා තිබුන මීටර් 100 රේස් එකෙන් පස්සේ පෝඩියම් එක උඩ ලෝකෙටම ඇහෙන්න අපේ ජාතික ගීය අහන්න අපිට වාසනාව තිබුනා. යුපුන් අබේකෝන් උඹ දිනලා හුගාක් කල් මිත්‍රයා !දැන් තියෙන්නේ දවසින් දවස තරඟයෙන් තරඟය ඒ දිනපු ජය සමරන්න,මං දන්නවා අපිට මේක රන් පදක්කමකටත් වඩා වටින ජයක්,හැබැයි උඹට මේක තවත් එක තරගයක් විතරයි.මොකද යුපුන් කියන්නේ මේ මෙඩ්ල් එක විතරක් අරන් යන්න ආපු එකෙක් නෙමෙයි.තව ඕනි.යුපුන් අබේකෝන් කියන ඒ බ්‍රෑන්ඩ් එක තවත් ලස්සනට පදක්කම්වලින් සැරසෙන්න ඕනි. නුඹට සුභ පැතුම් !!!! ✍️ Rishie Bro", "URL": "https://lankatruth.com/si/?p=137799", "Category": "ක්‍රීඩා පුවත්", "Parent URL": null}