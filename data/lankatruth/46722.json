{"Source": "Lankatruth", "Timestamp": "January 25, 2018", "Headline": "මේ රැවටිලිකාර දේශපාලනය වෙනස් කරමු…", "News Content": "“මේ දවස්වල මෛත්‍රීපාල සිරිසේන මහත්තයත් රනිල් වික්‍රමසිංහ මහත්තයත් බොරුවට රණ්ඩු වෙනවා. මේ දෙන්නා කතා කරගෙන බොරුවට රණ්ඩු වෙන්නේ. කැබිනට් එකෙන් නැගිටලා යන්නේ. පෙබරවාරි 10ට පෙර හිටිහැටියෙම අයේ කැබිනට් එකෙන් නැගිටලා යාවි. අපි හිතුවට මේගොල්ලෝ රණ්ඩු වෙනවා කියලා, නැහැ. මේ රණ්ඩු වෙන්නේ බොරුවට රැවටිල්ලෙන් ඡන්දය ගන්නකොට එකක් කියනවා. දිනුවට පස්සේ වෙන එකක් කරනවා. දැන් ජනතාව දන්නවා එහෙම කිවුවට එහෙම කරන්නේ නැහැ කියලා. ඒ නිසා තමයි ජනතාව හිතන්නේ කවුරු ආවත් එකයි. ගන්නකොට කියන ඒව නෙවෙයි ගත්තට පස්සේ කරන්නේ. ඒ නිසා මේ රැවටිලිකාර දේශපාලනේ ජනතාවට තිත්ත වෙලා. ඒ නිසා අපි තමුන්නන්සේලාගෙන් ඉල්ලා සිටිනවා මේ රැවටිලිකාර දේශපාලනය වෙනස් කරමු කියලා.” යැයි ජනතා විමුක්ති පෙරමුණේ නායක අනුර කුමාර දිසානායක මහතා පසු ගිය 20දා ගාල්ලේ දී පැවසීය. මෙවර පළාත් පාලන මැතිවරණය නිමිත්තෙන් ජනතාව දැනුවත් කිරීම සඳහා ගල්ල ඕල්කට් මාවතේ පැවති ජන රැලියක් අමතා ඒ මහතා මේ අදහස් ප්‍රකාශ කර සිටි අතර එහිදී වැඩිදුරටත් අදහස් දැක්වූ අනුර දිසානායක මහතා… “පෙබරවාරි 10 ඡන්දයට දින නියම වී තිබෙනවා. එම ඡන්දයේ දී ගාල්ල දිශාවේ තමුන්නාන්සේලා නියෝජනය කරන නගර සභා ප්‍රාදේශීය සභාවල බලය ජනතා විමුක්ති පෙරමුණට දෙන්න කියන්නයි අපි ආවේ. දැන් සාමාන්‍යයෙන් අපේ ගම්වල දේශපාලනය ගැන තියන කතාව ක්මක්ද? බොහෝ දෙනා කියන්නේ දැන් මේ දේශපාලනය තිත්ත වෙලා කියලා. මහ ආණ්ඩු හදන්න පළාත් ආණ්ඩු හදන්න ආපු ඔය කවුරුත් එකයි කියලා අපි අපේ පාඩුවේ ඉන්නවා. මේ සැරේ අපි ඡන්ද පොළට නොයන්නයි හිතාගෙන ඉන්නේ කියා කියනවා. ඇයි ජනතාවට දේශපාලනය තිත්ත වුණේ. ඇයි දේශපාලනය ගැන කලකිරුණේ. දේශපාලනය කියන්නේ නරක දෙයක් නෙවෙයි. දේශපාලනය කියන්නේ මහජන සේවයක්. දේශපාලනය කියන්නේ ගරු සේවයක්. හැබැයි ගරු සේවයක් බවට පත් වෙලා තිබුණ දේශපාලනය, මහජන සේවයක් වෙලා තිබුණ දේශපාලනය ස්වෙච්ඡා සේවයක් වෙලා තිබුණ දේශපාලනය ජනතාවට තිත්ත වුණේ ඇයි. අපේ ජනතාව ඉතා ආශාවෙන් සක්‍රීයව දේශපාලනයට දායකත්වය දක්වපු පිරිසක්. හැබැයි අද වෙනකොට ජනතාවට දේශපාලනය තිත්ත එකක් බවට පත් වෙලා. ජනතාව රැස්වීම් සූදානම් කරනවා කැන්වසින් යනවා. රතිඤ්ඤා පත්තු කරනවා මේ අන්දමෙන් දේශපාලනය ගැන මහත් උනන්දුවෙන් සිටිය ජනතාවට අද දේශපාලනය එපා වෙලා තියනවා. මෙතන ඉන්න වැඩිහිටි අම්මලා තාත්තලා පළමු වතාවට ඡන්දය දෙන්න බලාගෙන ඉන්න අය නෙවෙයි. දීර්ඝ කාලයක් තිස්සේ ජනාධිපතිවරු පත් කරන්න මහ ආණ්ඩු හදන්න පළාත් ආණ්ඩු හදන්න ප්‍රාදේශීය ආණ්ඩු හදන්න ඡන්දය දුන්න අය. හැබැයි ඡන්දය ගන්නකොට කියන ඒවා නෙවෙයි ගත්තට පස්සේ කරන්නේ. ඉතින් ජනතාවට දේශපාලනේ තිත වෙන එක අහන්න දෙයක්ද. ජනාධිපතිවරනයේ ඡන්දය ඉල්ලන කෙනා ගොඩක් දේවල් කියනවා. ඉතින් ජනතාව ඡන්දය දෙනවා. ගත්තට පස්සේ වෙන දේවල් කරනවා. දැනුත් එහෙමයි වර්තමාන ජනාධිපති ඡන්දය ගන්නකොට කිවුවේ මොකක්ද ? ඔහු පොදු අපේක්ෂකයෙක් ඔහුට පක්ෂයක් නැහැ ජනාධිපති ධූරය අහෝසි කරලා ප්‍රජාතන්ත්‍රවාදය ස්ථාපිත කරලා අලුත් ව්‍යවස්තාව ගෙනල්ලා අවුරුදු පහක් ඉඳලා පොළොන්නරුවට ගිහිල්ලා කුඹුරක් කොටගෙන ඉන්නවා කීවා. එන්න කලින් එහෙම කිවුවා. හැබැයි මේ ඊයේ පෙරේදා ශ්‍රේෂ්ඨාධිකරණයෙන් අහලා තව අවුරුද්දක් ඉන්න පුළුවන්ද කියලා. යන්න ආපු මෑන් දැන් පක්ෂයක් අල්ලගෙන ඒ පක්ෂය දිනවන්න කටයුතු කරනවා. ඉතින් ජනතාවට දේශපාලනය තිත්ත වෙලා. අගමැති, අගමැති පුටුවේ වාඩි වෙන්න කළින් මහ ආණ්ඩුව ගන්න කලින් කියපුවා නෙවෙයි දැන් කරමින් ඉන්නේ. එහෙනම් ජනතාවට එපාවී තියෙන්නේ මොන දේශපාලනයද? ජනතාව රවටපු රැවටිලිකාර දේශපාලනය ජනතාවට එපා වෙලා. රැවටිල්ලෙන් ඡන්දය ගන්නකොට එකක් කියනවා. දිනුවට පස්සේ වෙන එකක් කරනවා. දැන් ජනතාව දන්නවා එහෙම කිවුවට එහෙම කරන්නේ නැහැ කියලා. ඒ නිසා තමයි ජනතාව හිතන්නේ කවුරු ආවත් එකයි. ගන්නකොට කියන ඒව නෙවෙයි ගත්තට පස්සේ කරන්නේ. ඒ නිසා මේ රැවටිලිකාර දේශපාලනේ ජනතාවට තිත්ත වෙලා. ඒ නිසා අපි තමුන්නන්සේලාගෙන් ඉල්ලා සිටිනවා මේ රැවටිලිකාර දේශපාලනය වෙනස් කරමු කියලා. මේ දේශපාලනය අතිශය ලාබ ලබන ව්‍යාපාරයක්. සාමාන්‍යයෙන් ගම්වල කතා බහ ඉස්සර තිබුණේ කුඩු විකුණන එක තමයි ලාබම කියලා. ලක්ෂයක කුඩු ගෙනාවොත් කෝටියකට විකුණන්න පුළුවන් කියා. ඒ තරම් ලාභ ව්‍යාපාරයක් අපේ රටේ තිබුණේ නෑ. හැබැයි කුඩු විකිණීම ලාබයි වගේම අවදානම්. කුඩු විකුණමින් ඉන්නකොට පොලිස්සිය දැක්කාම වෙවුලනවා. ඒකයි අවදානම. හැබැයි දේශපානලනය් කුඩු විකුණනවාටත් වඩා ලාභයි. අවදානමක් ඇත්තෙම නැහැ. කුඩු විකුණනකොට විකුණන කෙනා පොලීසිය දැක්කාම වෙව්ළනවා. දේශපාලනයේදී මන්ත්‍රීතුමා දැක්කම පොලීසිය වෙව්ළනවා. එහාට ඇඹරෙනවා මෙහාට ඇඹරෙනවා. සැලියුට් ගහනවා. ඒ නිසා දේශපාලනය කියන්නේ ගරු කටයුතු මංකොල්ලකෑමක්. ගරු කටයුතු ලෙස මංකොල්ලකෑමට ලබා දෙන ලයිෂන් එකක්. දේශපාලනයා මංකොල්ලකාරයෙක්. ගාල්ලේ පොසොන් එකට තොරණක් ගහනවා. බිස්නස් හොඳයි. බිස්නස් එකට පිටින් කට්ටිය එනවා. හම්බන්තොටින් දොදොල්කාරයෝ එනවා. කඩවතින් රස කැවිලිකාරයින් එනවා. කොළඹින් සෙල්ලම්බඩු එනවා. තොරණ පත්තු වෙනකොට බිස්නස් පටන් ගන්නවා. තොරණ ගැලවූ පසු හම්බන්තොට දොදොල් කඩේ අපහු යනවා හම්බන්තොටට. කඩවත් රස කැවිලි කඩේ යනවා කඩවතට. කොළඹ සෙල්ලම් බඩු කඩේ කොළඹට යනවා. ඒ වගේ තමයි බැසිල් රාජපක්ෂත්. අයියා ජනාධිපති වෙනකොට මල්ලී ඇමරිකාවේ ඉඳන් එනවා බිස්නස් එකට. අයියාගේ තොරණ පත්තු වුණා. 2015 ජනවාරි 8 වැනිදා තොරණ ගැලෙව්වා. අයියා පැරදුණා. මල්ලී ජනවාරී 10 වැනිදා ඇමරිකාවට ගියා. ඉතින් ව්‍යාපාරය ලාබයි. මල්වානේ පොල් ඉඩමක් ගත්තා. මාතර බ්‍රවුන්ස්හීල්වලින් ඉඩම් ගත්තා. ඉතින් දේශපාලනය අද ලාබම ව්‍යාපාරයක්. මංකොල්ලකාරී ව්‍යාපාරයක්. අතිශය ලාභයි. රටේ ජනතාවට රැවටිලිකාරී දේශපාලනය එපා වෙන්න ඕන. මේ ව්‍යාපාරයක් බවට පත් වෙලා තියන දේශපාලනය එපා වෙන්න ඕන. මේ මංකොල්ලකාරයෙක් බවට පත් වෙලා තියන දේශපාලනයා එපා වෙන්න ඕන. ඒ නිසා අප තමුන්නාන්සේලාට ආරාධනා කරන්න ආවේ දැන් අපි රැවටිලිකාර දේශපාලනයෙන් මිදෙමු. දේශපාලනය ව්‍යාපාරයක් බවට පත් වෙලා තියන එකෙන් මුදවා ගමු. මංකොල්ලකාරී දේශපාලඥයා වෙනුවට මහජන සේවයක් හදමු. මේකයි අද අපේ අපේක්ෂාව. අපේ රට සෝමාලියාවේ මුහුදු කොල්ලකරුවන්ට අහු වෙච්ච රටක් වගෙයි. අවුරුදු 70 ක් තිස්සේ අපේ රට මුහුදු කොල්ලකරුවන් වගේ කණ්ඩායමකට අහුවෙලා. ජනතාවත් දැන් ඒ තත්වේ තේරුන් අරන් තියනවා. දැන් අපේ රට රැවටිලිකාර දේශපාලනයෙන් මංකොල්ලකාරී දේශපාලනයෙන් මුදවා ගැනීමේ සටන අපි ආරම්භ කරමු ඒකට හොඳම අවස්ථාව තමයි පෙබරවාරී 10 වැනිදා මැතිවරණය. එදිනට ශක්තිමත් බලයක් ලබා දෙන්න සමත් වුණොත් සහිතකවම අපි 2020 දී බලය ලබා ගැනීමට සමත්වන දේශපාලන ව්‍යාපාරයක් බවට ජනතා විමුක්ති පෙරමුණ හදනවා. දැන් මේ රැවටිලිකාර මංකොල්ලකාරී දේශපාලනය අවසන් කරන්න ඕන. හරි අපිට දෙන්නේ නැත්තම් කාටද දෙන්නේ. එක්සත් ජාතික පක්ෂයට දෙනවද? නැතිනම් මෛත්‍රීපාල මහත්තයාට දෙනවද. එහෙමත් නැත්තන් අර ජී එල් මහත්තයාගේ අලුත් පක්ෂෙට දෙනවාද? මම මේ කතා කරන්නේ එක්සත් ජාතික පක්ෂ ආණ්ඩුවක් හදන්න ඡන්දය දුන්න පාක්ෂිකයන්ට. ඇයි ඔබලා ඡන්දය දුන්නේ. අපේ රටේ කිසිම පුරවැසියෙක් හොරකම් කරන්න ඡන්දය දෙන්නේ නැහැ. එක්සත් ජාතික පාක්ෂිකයන් ඡන්දය දුන්නද හොරකම් කරන්න කියලා. රට ණය උගුලකට හිරකරපන් කියලා ඡන්දය දුන්නද? මේ ආණ්ඩුව කරන්නේ එජාප පාක්ෂිකයන්ගේ අරමුණ නෙවෙයි. මතකද ඒ කාලේ රනිල් වික්‍රමසිංහ මහත්තයා කීවා රාජපක්ෂ පාලනය අපේ රටේ මුදල් කෝටි ප්‍රකෝටි ගණන් හොරකම් කරලා තියනවා කියලා. ඒ අය බලයට ආපුවාම හොරු අල්ලලා හිරේ දානවා කියලා. හොරුන්ගේ දේපළ අත්පත් කරගෙන ඒකෙන් විතරක් රට හදනවා කියලා. දැන් බලන්න අවුරුදු තුනක් ගියා හොරු ඇල්ලුවාද. හොරු ඇල්ලුවා නෙවෙයි හොරු ආරක්ෂා කළා. ආණ්ඩුව හොරු ඇල්ලුවේ නෑ. හොරු ආණ්ඩුව අල්ලගත්තා. දැන් හොරු ආණ්ඩුවට කෝචෝක් කරනවා. පසුගිදා මහින්ද රාජපක්ෂ මහත්තයා කිවුවා එයා බලයට පැමිණි විට හොරු අල්ලනවා කියා. ඒනිසා එක්සත් ජාතික පාක්ෂිකයන් හොරු අල්ලන්න මේ අයට ඡන්දේ දෙනවද? දෙන්න එපා. සමහරු හිතනවා ඇති හොරු ඇල්ලුවේ නැතුවාට කමක් නැහැ. සොරකම් නොකළොත් ඇති කියා. අද රටේ ආන්දෝලනයට තුඩු දී ඇති දැවැන්තම මංකොල්ලය වන බැඳුම්කර මංකොල්ලය සිදු වුයේ 2015 පෙබරවාරි 27 වැනිදා. මේ ආණ්ඩුව බලයට පැමිණිලා දින පනහක්වත් නැහැ. දැනට වාර්ථාවන පරිදි කෝටි 1100 ක මංකොල්ලයක්. දැන් ආණ්ඩුවේ අය කියනවා ප්‍රශ්නයක් නැහැ. ඒ සල්ලි ටික කොහොම හරි ගන්නවා කියා. සල්ලි ටික ගන්න ලැබෙන්නේ හොරකම වුණ බව කිව්වට පස්සේනේ. ඔප්පු වුණාට පස්සේ. මේ ආණ්ඩුව ආර්ථිකය හැදුවෙත් නැහැ. හදන්න සැලැස්මකුත් නැහැ. ඒ අස්සේ රනිල් මහත්තයා කියනවා හාල් පිටරටින් ගේනවා පොල් පිටරටින් ගේනවා. එළවළු පිටරටින් ගේනවා. ඒකටද ආණ්ඩු පත් කරන්නේ. මේ ඔක්කොම පිටරටින් ගේනවානම් ආණ්ඩුවක් ඕන නැහැ. කොළඹ හරස්වීදියේ මුදලාලිලා දෙන්නෙක් පත්කර ගත්තාම ඇති. පොල් පිටරටින් ගෙන්නන්න බෑ. අපේ රටේ ශාඛ නිරෝධ කියා පණතක් තියනවා. අපේ රට දූපතක්. ඒ නිසා පොල් අපේ රටේ ප්‍රධාන වගාවක්. ඒ නිසා පොල් පිට රටින් ගෙන්න බැහැ. බැරි වෙලාවත් මේ පාර එක්සත් ජාතික පක්යෂට ඡන්දය දුන්නොත් සිංහල අලුත් අවුරුද්දට පෙර ලයිට් බිල, වතුර බිල, ගෑස් බිල වැඩි කරනවා. එම නිසා එක්සත් ජාතික පාක්ෂිකයන් මෙවර එම පක්ෂයට ඡන්දය දෙන්න එපා. ඡන්දය නුදුන්නා කියලා රනිල් වික්‍රමසිංහ මහත්තයාගේ අගමැතිකමට මොකුත් වෙන්නේ නෑ. අපි දන්නවා මේ අවුරුදු තුනේ පාලනය ගැන එජාප පාක්ෂිකයන් සතුටු නෑ. මළ ගෙදර දී මගුල් ගෙදර දී කඩපොළේ දී බස් එකේ දී ආණ්ඩුවට බනිනවා. ඒ නිසා රනිල් වික්‍රමසිංහ මහත්තයාට බයක් ඇති කරන්න ඕන. තමුන්නාන්සෙලා රට පාලනය කරපු විදියට අපි කැමති නැහැ කියා. ඒ සංඥාව දෙන්න ඕන. එතකොට එතුමා දන්නවා මේ අවුරුදු දෙකේත් මේ විදියට ගියොත් අගමැතිකමට තට්ටු වෙයි කියලා. එතකොට ඊළඟ අවුරුදු දෙකවත් ජනතා විරෝධී වැඩ අඩුවෙන් කරාවි. 10 වෙනිදා නැවත් එක්සත් ජාතික පක්ෂයට කතිරය ගැහුවොත් මේ වැඩපිළිවෙල අනුමත් කළා වෙනවා. ඒනිසා එජාපයට ඡන්දය දෙන්න එපා. එහෙනම් කාටද ඡන්දය දෙන්නේ. මෛත්‍රීපාල සිරිසේන මහත්තයාටද බැහැ. ඒ මේ ආණ්ඩුවේ අනිත් පලුව. ඔය දෙන්නා කතා වෙලා කරන්නේ. මෛත්‍රීපාල මහත්තයයි රනිල් වික්‍රමසිංහ මහත්තයයි ලොකුවට රණ්ඩු වෙනවා. මේ කරන්නේ කතාවෙලා. මෛත්‍රීපාල මහත්තයාගේ ටීම් එක එක්සත් ජාතික පක්ෂයට විරෝධය පළ කරනවා. ආණ්ඩුවේ රනිල් විපක්ෂයේ මෛත්‍රී මහත්තයා. පෙබරවාරී 10 ට පෙර තව රණ්ඩු ඇති වේවි. කැබිනට් මණ්ඩලයෙන් හිටි හැටියෙම නැගිටලා යාවි. අපි හිතනවා මේ රණ්ඩු වෙන්නේ ඇත්තට කියා. නැහැ මේ බොරුවට රණ්ඩු වෙන්නේ. රනිල් මහත්තයා ආණ්ඩුවේ එක පලුවක් මෛත්‍රී මහත්තයා අනිත් පලුව. පලු දෙක දෙපැත්තෙන් ඡන්දය ඉල්ලලා ඡන්දෙන් පස්සේ එක මල්ලකට දාලා කියනවා ආණ්ඩුවේ වැඩපිළිවෙල ජනතාව අනුමත කරනවා කියා. ඒ නිසා මේ අයට ඡන්දය දෙන්න එපා. එහෙනන් කාටද දෙන්නේ. අර ජී.එල් පීරිස් මහත්තයාගේ අලුත් පක්ෂයට දෙනවද? දෙන්න එපා. ජී.එල් පීරිස්ලා තමයි මේ ප්‍රාදේශීය සභා නගර සභා වැඩිම කාලයක් පාලනය කළේ. මහින්ද මහත්තයාලනේ. ඒ අය පාලනය කරලා අසාර්ථක වෙලා තියෙන්නේ. ඒ නිසා තව දුරටත් ඒ අයට දෙන්න එපා. මම දැක්කා මහින්ද මහත්තයා අගමැති කරන්න ඡන්දය දෙන්න කියා. මේ ඡන්දෙන් මහින්ද මහත්තයා අගමැති කරන්න පුළුවන්ද? ඒක බොරුවක්. මේ පළාත් පාලන ඡන්දය. අගමැති තෝරන්නේ මහ ඡන්දෙදි. පළාත් පාලන ඡන්දෙකින් අගමැති තෝරපු රටක් නැහැ. ඒ නිසා මෙවර පළාත් පාලන් මැතිවරණයේදී ගාල්ල නගර සභාවේ බලය ජනතා විමුක්ති පෙරමුණට ලබා දෙන්න. අඩුම තරමේ එක කොට්ඨාශයක් හෝ ලබා දී අපි වැඩ කරන හැටි බලන්න. ගාලු නගරයට කෝටි 65ක ආදායමක් වාර්ෂිකව ලැබෙනවා. මේ මුදල්වලින් ගාලු ජනතාවගේ බොහෝ ප්‍රශ්නවලට විසදුම් ලබා දෙන්න පුළුවන්. එම නිසා ජනතා විමුක්ති පෙරමුණේ අපේක්ෂකයින් ගාලු නගර සභාවට පත් කරවන ලෙස ඉල්ලා සිටිනවා” යයි කීය. මෙම රැස්වීම අමතා දකුණු පළාත් සභා මන්ත්‍රී නලින් හේවගේ, අක්මීමණ ජවිපෙ සංවිධායක රත්න ගමගේ, රුහුණු විශ්වවිද්‍යාලයේ ඉතිහාසය සහ පුරාවිද්‍යාව පිළිබඳ ජෙෂ්ඨ කථිකාචාර්ය දේව මයිකල්, රංගන් ශිල්පීන් වන සුසිල් වික්‍රමසිංහ, ජයන්ත මුතුතන්ත්‍රී, චන්ද්‍රසෝම බිංදුහේවා යන මහත්වරුද කතා කළහ.", "URL": "https://lankatruth.com/si/?p=46722", "Category": "පුවත්", "Parent URL": null}