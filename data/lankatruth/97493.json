{"Source": "Lankatruth", "Timestamp": "October 12, 2020", "Headline": "සටන් විරාමයෙන් පැය කිහිපයකට පසු අසර්බයිජානය හා ආමේනියාව නැවත ගැටෙයි", "News Content": "සටන් විරාමය ප්‍රකාශයට පත්කර පැය කිහිපයකට පසු ආමේනියාව හා අසර්බයිජානය අතර නැවත ගැටුම් ආරම්භ වී ඇතැයි විදෙස් මාධ්‍ය සඳහන් කරයි. මතභේදාත්මක නාගානෝ-කරබක් දේශසීමා ප්‍රදේශයේ හිමිකම් ගැටලුව මුල් කරගනිමින් මීට සති දෙකකට පමණ පෙර දෙරට අතර ගැටුම් ආරම්භ විය. ගැටුමෙන් මේ වනවිට පුද්ගලයින් 300කට අධික පිරිසකට දිවි අහිමි වී ඇති අතර තවත් විශාල පිරිසක් තුවාල ලබා ඇත. ගැටුම් හේතුවෙන් දෙපාර්ශ්වයේම දහස් ගණනක් අවතැන් භාවයට පත්ව ඇත. රුසියාවේ මැදිහත්වීමෙන් පසුගිය දා දෙරට අතර සාම සාකච්ඡා ආරම්භ වූ අතර පැය 10ක පමණ දීර්ඝ සාකච්ඡාවකින් පසු මානූෂීය හේතු මත සටන් අත්හිටුවීමටත්, සිරකරුවන් හුවමාරු කරගැනීමට සහ මෘත දේහ හුවමාරු කරගැනීමට ආමේනියාව සහ අසර්බයිජානය එකඟතාවය පල කලේය. එය නිරීක්ෂණය කිරීමේ වගකීම රතු කුරුස සංවිධානයට පැවරුණි. කෙසේ වෙතත් අසර්බයිජානය ෂෙල් වෙඩි ප්‍රහාර එල්ල කළ බව ආමේනියාව චෝදනා කරන අතර සිය භූමියට කාල තුවක්කු ප්‍රහාර එල්ල කළ බව ආමේනියාව චෝදනා කරමින් නැවත ගැටුම් ඇතිව තිබේ. මතභේදාත්මක නගානෝ -කරබක් ප්‍රදේශය පාලනය කරන්නේ වාර්ගික ආමේනියාවයි. එහෙත් එම ප්‍රදේශයේ නිල හිමිකම අසර්බයිජානය සතු වේ.", "URL": "https://lankatruth.com/si/?p=97493", "Category": "විදෙස් පුවත්", "Parent URL": null}