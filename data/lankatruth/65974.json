{"Source": "Lankatruth", "Timestamp": "January 2, 2019", "Headline": "පාසල් සිසුන් ඇතුළු තරුණයන් පැහැර ගැනීම ගැන අද්මිරාල් සේරසිංහගෙනුත් ප්‍රකාශ සටහන් කරගනී", "News Content": "පාසල් සිසුන් ඇතුළු තරුණයින් 11 දෙනෙකු පැහැර ගැනීමේ සිද්ධියේ ප්‍රධාන සාක්ෂිකරුවකුට බාධා කළැයි නාවික හමුදාවේ ගොඩබිම් මෙහෙයුම් අධ්‍යක්ෂ රියර් අද්මිරාල් සේරසිංහ මහතාගෙන් අපරාධ පරීක්ෂණ දෙපාර්තමේන්තුව ප්‍රකාශයක් සටහන් කරගනිමින් සිටින බව අද (02) අධිකරණයට දැනුම් දී ඇත. කොළඹ කොටුව මහෙස්ත්‍රාත් රංග දිසානායක මහතා ඉදිරියේදී අපරාධ පරීක්ෂණ දෙපාර්තමේන්තුව මෙම කරුණු දැක්වීම සිදු කර තිබේ. කොටහේන ප්‍රදේශයේදී පාසල් සිසුන් ඇතුළු තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් පවතින නඩුව අද අධිකරණයේදී විභාගයට ගත් අවස්ථාවේදී මෙම කරුණු දැක්වීම සිදු කර ඇත. එම සිද්ධියේ ප්‍රධාන සාක්කිකරුවකු වු ලුතිනන් කමාන්ඩර් ක්‍රිෂාන්ත වෙලගෙදර යන අයට බලපෑම් කළැයි එම සාක්ෂිකරු විසින් අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පති රවී සෙනවිරත්න මහතා වෙත දිවුරුම් ප්‍රකාශයක් මගින් සිදු කළ දැනුම් දීමකට අනුව මෙම ප්‍රකාශ සටහන් කර ගැනීම සිදු කරන බවට අපරාධ පරීක්ෂණ දෙපාර්තමේන්තුව වැඩිදුරටත් අධිකරණයට කරුණු වාර්තා කර තිබේ.", "URL": "https://lankatruth.com/si/?p=65974", "Category": "පුවත්", "Parent URL": null}