{"Source": "Lankatruth", "Timestamp": "August 5, 2019", "Headline": "අරුවක්කාඩු කසළ අංගනයට එරෙහිව ගොනුකළ පෙත්සමේ වගඋත්තරකරුවන්ට නොතීසි", "News Content": "අරුවක්කාඩු ප්‍රදේශයට කසල බැහැරකිරීමට එරෙහිව, අග්‍රාමාත්‍යවරයා කැබිනට් මණ්ඩලය ඇතුළු පාර්ශ්ව 43ක් වගඋත්තරකරුවන් ලෙස නම් කරමින් ඉදිරිපත්ව ඇති රිට් පෙත්සම ලබන 31 වැනිදා කැඳවීමට අභියාචනාධිකරණය තීන්දු කර ඇත. පුත්තලම, වනාතවිල්ලුව අරුවක්කාඩු ප්‍රදේශයට කසළ බැහැරකිරීමට එරෙහිව ප්‍රදේශයේ භික්ෂූන් වහන්සේලා, ප්‍රදේශවාසීන් සහ පරිසර සංවිධාන කිහිපයක් විසින් මෙම පෙත්සම ඉදිරිපත් කර තිබේ. පෙත්සම්කරුවන් සඳහන් කර සිටින්නේ දිවයිනේ විවිධ ප්‍රදේශවලින් රැගෙන එන කුණු මෙම ස්ථානයට බැහැරකිරීමෙන් ප්‍රදේශවාසීන්ට සෞඛ්‍ය ගැටළු, ජීවනෝපාය සම්බන්ධ ගැටළු සහ පරිසර ආරක්ෂාවට තර්ජනයක් වන බවය. මෙම පෙත්සමේ වගඋත්තරකරුවන් වන අගමැතිවරයා ප්‍රමුඛ කැබිනට් මණ්ඩලය සහ පාර්ශ්ව 43ක් වෙත නොතීසි නිකුත් කිරීමට ද අධිකරණය අද(05) කටයුතු කර තිබේ. පෙත්සම ලබන 31 වැනිදා කැඳවීමට නියමිතය.", "URL": "https://lankatruth.com/si/?p=78726", "Category": "පුවත්", "Parent URL": null}