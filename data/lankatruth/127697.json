{"Source": "Lankatruth", "Timestamp": "January 11, 2022", "Headline": "ඇමරිකාවේ කිසිදු කොන්දේසියකට හිස නමන්නේ නෑ-පුටීන් පවසයි !", "News Content": "මේ වන විට රුසියානු සොල්දාදුවන් 150,000ක් යුක්‍රේන දේශ සීමාව වෙත කැඳවා ඇති රුසියානු ජනාධිපති ව්ලැදිමීර් පුටින් පවසනුයේ තම ඉල්ලීම් වලට නේටෝව පැහැදිලි එකඟතාවයක් ලබා නොදුනහොත් යුක්‍රේනය ආක්‍රමණය කරන බවයි. පසුගිය බ්‍රහස්පතින්දා බයිඩන් හා පුටීන් අතර පැය දෙකක් පුරා පැවැත්වුණු දුරකථන සාකච්ඡාවේදී අර්බුදයට සාමකාමී විසඳුමක් ලබාගැනීමට දෙපාර්ශ්වය එකඟ වූ බව ක්‍රේම්ලන් ආරංචි මාර්ග සඳහන් කලත් බටහිර පුවත්පත් වාර්තා කරනුයේ යුධ ගැටුමකට ඉඩක් පවතින බවකි. නේටෝව 1991 දී සෝවියට් දේශය විසිරුවා හැරීමේදී පොරොන්දු වූ පරිදි න්‍යෂ්ටික අවි සීමා කිරීම හා නේටෝවට නැගෙනහිර යුරෝපයේ හා බෝල්ටික් රාජ්‍යයන් ඈඳා ගැනීම නතර කරන ලෙස රුසියාව පසුගිය කාලය පුරාවටම බටහිරින් හා ඇමරිකාවෙන් ඉල්ලා සිටිනු ලැබිණි. නමුත් නේටෝව මෙම ඉල්ලීම ප්‍රතික්‍ෂේප කරනු ලැබිණි. එයට පිළිතුරු ලෙස පුටීන් මාධ්‍ය වෙත පැමිණ පවසා සිටියේ රුසියාව වටා හමුදා කඳවුරු හා මිසයිල පද්ධති ගොඩනගමින් රුසියාව ප්‍රකෝප කරන බටහිරට හා ඇමරිකාවට මතක හිටින මිලිටරි විසඳුමක් ලබා දීමට තමන් සුදානම් බවයි. එවිට ඇමරිකාවේ පිළිතුර වුයේ එවැනි ආක්‍රමණයක් සිදුවුවහොත් යුක්‍රේනයට සහය වීමට තමන් ඉදිරිපත් නොවන නමුත් රුසියාවට එරෙහිව ආර්ථික හා රාජතාන්ත්‍රික සම්බාධක පැනවීමට පියවර ගනු ලබන බවයි. විශේෂයෙන්ම ජර්මනිය හරහා යුරෝපයට ගෑස් සැපයීමට ගොඩනගනු ලැබූ රුසියානු Gazoduc Nord Stream2 නල මාර්ගය විවෘත කිරීම මේ දක්වා ප්‍රමාද කර ඇත්තේ ඇමරිකාව විසිනි. මේ හේතුව නිසාවෙන් යුරෝපා සංගමයේ රටවල් තුල ගෑස් මිල ඉතා අධික ලෙස ඉහල ගොස් ඇත්තේ මේ දක්වා කොරෝනා වසංගතය හේතුවෙන් දැඩි ආර්ථික උද්ධමනයකට මුහුණ දී සිටින යුරෝපීය ජනතාව කබලෙන් ලිපට තල්ලු කරමිනි. ඒ අතර ජිනීවා සාකච්ඡා ආරම්හ වීමට පෙර පුටීන් පවසා සිටියේ නේටෝවේ කිසිදු කොන්දේසියකට තමන් එකඟ නොවන බවත් රුසියාවේ ස්වාධීනත්වය හා භෞමික අඛණ්ඩතාවය සමග සෙල්ලම් නොකරන ලෙස තමන් බටහිරින් හා ඇමරිකාවෙන් ඉල්ලා සිටින බවයි. කෙසේ වෙතත් දේශපාලන විචාරකයින් පවසනුයේ බටහිර හා ඇමරිකාව ප්‍රමුඛ නේටෝව මේ වන විට මැදපෙරදිග කලාපය, දකුණු ඇමරිකාව, අප්‍රිකාව හා ආසියාව ඇතුළු සියළු පෙරමුණු තුල චීන-රුසියානු මිලිටරි හවුල හමුවේ පරාජය වෙමින් ඇති බවයි. මේ වන විට යුරෝපය තුල ඇති ගෑස් හිඟය හා මිල ඉහලයාම හමුවේත් රුසියානු ඉල්ලීම් ඉදිරියේ දණ ගැසීමට සිදුවීම අනිවාර්ය වනු ඇති බව දේශපාලන නිරීක්ෂකයෝ පවසති. එසේම යුක්‍රේන අර්බුදය සම්බන්ධයෙන් සාම සාකච්ඡා ඊයේ (10) දිනයේ ජිනීවා නුවරදී ඇමරිකානු හා රුසියානු විදේශ අමාත්‍යවරුන්ගේ සහභාගිත්වයෙන් පවත්වා තිබේ.", "URL": "https://lankatruth.com/si/?p=127697", "Category": "පුවත්", "Parent URL": null}