{"Source": "Lankatruth", "Timestamp": "December 6, 2018", "Headline": "ගාලු කොටුවේ ගොඩනැගිලි සියයකට අධික සංඛ්‍යාවක් විදේශිකයන් මිලට අරන්", "News Content": "ගාලු කොටුවේ ගොඩනැගිලි සියයකට අධික සංඛ්‍යාවක් විදේශිකයන් සතු වී ඇතැයි ගාලු උරුමය පදනම පවසයි. ගාලු කොටුවේ පර්චසයක් රුපියල් එක්කෝටි හැත්තෑ ලක්ෂයක පමණ මුදලකට අලෙවි වන බවත් නඩු තිබෙන ගොඩනැගිලි ද තැරුව්කරුවන් විසින් විදේශිකයන් රවටා අලෙවි කර ඇති බවත් එම සංවිධානය පවසයි. රජයේ ආයතන පවත්වා ගෙන යන ගොඩනැගිලි 37ක් ඇතුළු ගොඩනැගිලි හාරසිය පනහක් පමණ කොටුවේ තිබෙන අතර ඒවායින් සියයකට අධික ප්‍රමාණයක් මේ වනවිට විදේශිකයින් විසින් මිලට ගෙන සංචාරක ව්‍යාපාර පවත්වාගෙන යන බව ගාලු උරුමය සංවිධානය පවසයි. ගාලු කොටුවේ පවතින ලන්දේසි හා ඉංග්‍රීසි යුගවලට අයත් පුරාවිද්‍යාත්මක වටිනාකමකින් යුත් ගොඩනැගිලි මේ හරහා විනාශයට ලක්වන අතර නාගරික සංවර්ධන අධිකාරිය හා පුරාවිද්‍යා දෙපාර්තමේන්තුව මේ සම්බන්ධව වැඩි අවධානයකින් ක්‍රියාකළ යුතු බව එම සංවිධානය වැඩිදුරටත් පවසයි.", "URL": "https://lankatruth.com/si/?p=64783", "Category": "පුවත්", "Parent URL": null}