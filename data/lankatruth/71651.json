{"Source": "Lankatruth", "Timestamp": "April 5, 2019", "Headline": "රාජපක්ෂ පාලන සමයේ කටුනායක වෙඩි තැබීමෙන් අගතියට පත්වූවන්ට වන්දි ගෙවන්නැයි නියෝග", "News Content": "මහින්ද රාජපක්ෂ පාලන සමයේ කටුනායක නිදහස් වෙළෙඳ කලාපයේ පැවැති උද්ඝෝෂණයේදී පොලිසියෙන් කළ වෙඩි තැබීමෙන් අගතියට පත්වූ 11 දෙනකුට වන්දි ගෙවන ලෙස ශ්‍රේෂ්ඨාධිකරණය අද (05) නියෝග කර තිබේ. ඒ අගතියට පත්වූවන් 11 දෙනකු වෙනුවෙන් ගොනු කර තිබූ මූලික අයිතිවාසිකම් තුනක් ශ්‍රේෂ්ඨාධිකරණය විභාගයට ගෙන එහි තීන්දුව ප්‍රකාශයට පත් කරමිනි. පළමු වැනි පුද්ගලයා වෙනුවෙන් රුපියල් දෙලක්ෂ පනස් දහසක්ද (රු. 250,000) සෙසු දස දෙනා වෙනුවෙන් රුපියල් පනස් දහසේ සිට ලක්ෂය දක්වා වන්දි මුදල් ද නියම කර තිබේ. සේවක අර්ථසාධක අරමුදල රැක දෙන්නැයි ඉල්ලමින් 2011 වසරේ මැයි මාසයේ දී කටුනායක නිදහස් වෙළඳ කලාපයේ පැවැති විරෝධතාවකට පොලිසියෙන් කළ වෙඩි තැබීමෙන් රොෂේන් චානක නම් සේවකයා මියගොස් තවත් පිරිසක් තුවාල ලැබූහ. පුද්ගලික අංශ සේවකයන් සඳහා විශ්‍රාම වැටුපක් නිර්මාණය කරණ ලෙස දීර්ඝ කාලයක සිය එම සේවකයන් අතර යෝජනාවක් පවතින අතර එයට මුවා වෙමින් සේවක අර්ථසාධක අරමුදල ඩැහැ ගැනීමට එවකට පැවති මහින්ද රාජපක්ෂ ආණ්ඩුව විසින් විශ්‍රාම වැටුපක් සකස් කරන්නේ යැයි පවසමින් සිදු කළ ප්‍රෝඩාව හෙළිදරව්වීම නිසා එම සේවකයන් එකළ දැවැන්ත වෘත්තීය අරගලයක නිරතවුණි.", "URL": "https://lankatruth.com/si/?p=71651", "Category": "පුවත්", "Parent URL": null}