{"Source": "Lankatruth", "Timestamp": "December 10, 2020", "Headline": "සබ්‍රි බබා වෙයි… කැබිනට් තීරණ නොසලකා වැඩකරන බව කියයි…", "News Content": "නිරෝධායනය වන ජනතාවට ප්‍රමාණවත් පරිදි රුපියල් 5000ස බෙදා දීමට නොහැකිව තිබෙන වටපිටාවක අධිකරණ අමාත්‍යාංශය පවත්වාගෙන යාම සඳහා රුපියල් ලක්ෂ 170ක මාසික කුලියකට අධිකරණ අමාත්‍ය අලි සබ්‍රිට ලෝක වෙළඳ මධ්‍යස්ථානයේ මහල් කිහිපයක් ලබා ගැනීම සම්බන්ධයෙන් ඊයේ (09) පාර්ලිමේන්තුවේදී පාර්ලිමේන්තු මන්ත්‍රී විජිත හේරත් මහතා විසින් ප්‍රශ්න කළ අවස්ථාවේදි තමන් එම තීන්දුව ආපසු ගන්නා බවත් එම ගොඩනැගිල්ලට නොයන බවත් අමාත්‍යවරයා පැවසීය. කෙසේ වෙතත් ලෝක වෙළඳ මධ්‍යස්ථානයේ නැගෙනහිර කුලුනේ 20,21,22,22 මහල් හා බටහිර කුලුනේ 22 වන මහලේ වර්ග අඩි 35,000ක් 2021 ජනවාරි 01 සිට 2022 දෙසැම්බර් 31දක්වා මාසික කුලිය රුපියල් 169,65,093.00ක මුදලට කුලියට ලබා ගැනීමට අධිකරණ ඇමතිවරයා ඉදිරිපත් කළ කැබිනට් පත්‍රිකාවට මේ වනවිටත් කැබිනට් අනුමැතිය හිමිව ඇති අතර එම ගොඩනැගිල්ලට අධිකරණ අමාත්‍යාංශයට ගෙනයාම සඳහා තීන්දු කර අවසන්ය. ඒ අනුව වසර දෙකක් සඳහා රුපියල් මිලියන 400ක දැවැන්ත කුළියක් මේ සඳහා අනුමත වී ඇත.", "URL": "https://lankatruth.com/si/?p=102929", "Category": "පුවත්", "Parent URL": null}