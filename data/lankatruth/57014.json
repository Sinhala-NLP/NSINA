{"Source": "Lankatruth", "Timestamp": "August 1, 2018", "Headline": "ඇවන්ගාඩ් පාවෙන අවි ගබඩාවේ සැකකරුවන්ට ඇප", "News Content": "පසුගිය රජය සමයේ ගාලු වරාය ආසන්නයේ ඇවන්ගාඩ් නෞකාව තුළ නීති විරෝධී අවි ගබඩාවක් පවත්වාගෙන යාමේ සිද්ධියට අදාලව රක්ෂිත බන්ධනාගාර ගතව සිටි ඇවන්ගාඩ් අවි ගබඩාවේ භාරකරු සහ මෙහෙයුම් කළමණාකරු ඇප මත මුදා හැර තිබේ. සිද්ධියට අදාල නඩුව අද(1) දකුණු පළාත්බද මහාධිකරණ විනිසුරු මංජුල තිලකරත්න මහතා ඉදිරියේ කැඳවූ අවස්ථාවේ එක් අයෙකුට රුපියල් ලක්ෂ 25ක් බැගින් වූ ශරීර ඇප දෙකක් මත මුදාහැරීමට මහේස්ත්‍රාත්වරයා නියෝග කළේය. මෙසේ ඇප නියම වූයේ ඇවන්ගාඩ් අවිගබඩාවේ භාරකරු වූ දොන් තෝමස් ඇල්බර්ට් විජේතුංග තිලකරත්න සහ නෞකාවේ මෙහෙයුම් කළමනාකරු වූ මිල්ලනිගේ සුමුදු නිලුපුල් කොස්තා යන සැකකරුවන් දෙදෙනාටය. මීට අමතරව සැකකරුවන්ගේ විදෙස් ගමන් තහනම් කළ අතර විදේශ ගමන් බලපත්‍ර අධිකරණයට භාරදෙන ලෙසටත් සෑම මසකම අවසන් ඉරිදා කොළඹ අපරාධ පරීක්ෂණ දෙපාර්තමේන්තුවට වාර්තා කරන ලෙසටත් නියෝග කර තිබේ.", "URL": "https://lankatruth.com/si/?p=57014", "Category": "පුවත්", "Parent URL": null}