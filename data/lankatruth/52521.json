{"Source": "Lankatruth", "Timestamp": "May 20, 2018", "Headline": "නොරොච්චෝලෙ ගැටළුවේ බලධාරීන්ගේ ක්‍රියාපිළිවෙතට ගම්වාසීන්ගේ විරෝධය", "News Content": "නොරොච්චෝල ගල් අඟුරු බලාගාරය හේතුවෙන් හටගෙන තිබෙන පාරිසරික ගැටලු හේතුවෙනන් අවට ගම්මාන කිහිපයක ජනතාව ඊයේ (19) සිය විරෝධය පළකර සිටියහ.නිරිතදිග මෝසම් සුළං සමයේ දී බලාගාරය හේතුවෙන් ඇතිවී තිබෙන පාරිසරික ගැටලුව තවත් උග්‍රවන බව ගම්වැසියන්ගේ මතය වී තිබේ. බලාගාරයේ සුළගේ පාවෙන අළු චිමිනියේ රඳවා පහළට හෙලන ඒකකය කැඩී තිබීම නිසා ඉකුත් පෙබරවාරි මාසයේ සිට බලාගාරයේ අළු ජලය සමඟ එක්කර මුහුදට ගලායාමට ඉඩ හරින බවත් අනෙක් පිරිපහදු ඒකක හතරම මේ වනවිට අක්‍රියව ඇතිබවත් මේ නිසා සියලු අපද්‍රව්‍ය පිරිසිදු කිරීමකින් තොරව මුහුදට ගලායාමට ඉඩහරින බවත් මීට පෙර පුවත් වාර්තා විය.එසේම සුළගේ පාවෙන අළු ප්‍රදේශය පුරා විසිරී යාමෙන් අවට ගම්මානවල ජන ජීවිතයට දැඩි බලපෑම් එල්ලවී ඇත. මෙසේ අළු ප්‍රදේශය පුරා විසිර යාමෙන් සෞඛ්‍ය, ආරථික හා පාරිසරික ගැටළු සම්බණ්ධව බලධාරීන් අද ගොළු බිහිරි ප්‍රතිපත්තියක් දැරීම සංවේගයට කරුණක් බව විරෝධතාකරුවෝ පවසා සිටියහ. එසේම මෙම ගැටළුවට ඉක්මන් විසඳුමක් නොලැබෙන්නේ නම් තමන් දැඩි ක්‍රියාමාර්ගවලට එලඹෙන බව ගම්වාසීන් පවසයි. ජල කලමනාකරණ හා ආපදා කලමනාකරණ රාජ්‍ය අමාත්‍ය රංගෙබණ්ඩාර මහතා විරෝධතාකරුවන් හමුවෙමින් විදුලි බල මණ්ඩලයේ ඉහල නිලධාරීන් හා දේශපාලන අධිකාරිය සමඟ සාකච්ඡාවක් ලබාදෙන බවට වූ පොරොන්දුව මත විරෝධතාකරුවෝ විසිර ගොස් තිබේ. මෙම අවස්ථාවට ශ්‍රී ලංකා මානව හිමිකම් කොමිසම් සභාවේ විධායක අධ්‍යක්ෂ කීර්ති තෙන්නකෝන් ඇතුලු පරිසර සංවිධාන රැසක සාමාජිකයින් සහභාගී විය.", "URL": "https://lankatruth.com/si/?p=52521", "Category": "පරිසර", "Parent URL": null}