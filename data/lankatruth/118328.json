{"Source": "Lankatruth", "Timestamp": "June 23, 2021", "Headline": "උමා ඔය විනාශකාරී ව්‍යාපෘතියට කප්පම් ගෙවීමේ සූදානමක්", "News Content": "උමා ඔය බහු විනාශකාරී ව්‍යාපෘතිය යනුවෙන් ජනතාව විසින් හඳුන්වනු ලබන ව්‍යාපෘතියේ කොන්ත‍්‍රාත්කාර ෆරාබ් සමාගමට අමතර විශාල මුදලක් ලබාදීම සඳහා නිර්දේශ ඉදිරිපත් කිරීමේ කමිටුවක් පත්කර තිබේ. වාරිමාර්ග ඇමති චමල් රාජපක්ෂ විසින් මෙයට අදාල කැබිනට් සංදේශයක් ජුනි 15වන දින ඉදිරිපත් කර ඇත. මේ මගින් ෆරාබ් සමාගම වෙත ඉදිකිරීම් කටයුතු ප‍්‍රමාද ගාස්තු ගෙවීම සඳහා අදාල තක්සේරු වාර්තා සඳහා නිර්දේශ ඉදිරිපත් කිරීමට මෙම කමිටුව පත්කර තිබේ. උමා ඔය ව්‍යාපෘතිය 2015 නොවැම්බර් 15වන දින වනවිට ව්‍යාපෘතියේ කටයුතු නිමාකිරීමට නියමිත වුවත් ඒ වනවිට නිමකර ඇත්තේ 52%ක ප‍්‍රමාණයක් පමණි. ඉන්පසු ගෙවී ගිය වසර 06ට අධික කාලයක් තුළදී අදාල කොන්ත‍්‍රාත්කාර සමාගමට විශාල කප්පම් මුදලක් ගෙවීම සඳහා නිර්දේශ ඉදිරිපත්කිරීම මෙම කමිටුවට පැවරී තිබේ. අදාල කමිටුවේ සාමාජිකයින් විශේෂඥ භාවයකින් යුතු අය බව සඳහන්ය. මුලදී එම කමිටුව 07නෙකුගෙන් සමන්විතව 2020 ඔක්තෝබර් 16වන දින පත්කර ඇත. පසුව එයට තවත් විශේෂඥවරයෙකු වශයෙන් නම් කළ එම්.ඒ.ඩබ් ප‍්‍රනාන්දු යන අයද පත්කර තිබේ.", "URL": "https://lankatruth.com/si/?p=118328", "Category": "පුවත්", "Parent URL": null}