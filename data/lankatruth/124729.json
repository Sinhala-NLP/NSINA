{"Source": "Lankatruth", "Timestamp": "October 17, 2021", "Headline": "ජයසුමන පත්කළ කමිටුව NMRA ආයතනය ජයසුමනටම ගන්න කියයි", "News Content": "ජාතික ඖෂධ නියාමන අධිකාරියේ(NMRA) කටයුතු පරීක්ෂා කිරීම සඳහා ඖෂධ නියාමන රාජ්‍ය අමාත්‍ය චන්න ජයසුමන විසින් පත් කළ පංච පුද්ගල කමිටුවේ වාර්තාව අමාත්‍යවරයා වෙත ලබා දී තිබෙනවා. ඒ අනුව ඔවුන් නිර්දේශ කර ඇත්තේ එම අධිකාරිය රාජ්‍ය අමාත්‍ය චන්න ජයසුමන යටතටම පවරා ගන්නා ලෙසයි. මේ වන විට එම ආයතනය පවතින්නේ සෞඛ්‍ය අමාත්‍ය කෙහෙළිය රඹුක්වැල්ල යටතේයි. කමිටුව විසින් පෙන්වා දෙන්නේ ඖෂධ නියාමන අධිකාරිය ක්‍රියාත්මක වීම සඳහා ඇති සිංහල සහ ඉංග්‍රීසි ගැසට් නිවේදන අතර පරස්පරතාවයන් පවතින බවයි. රාජ්‍ය අමාත්‍ය චන්න ජයසුමන විසින් මෙම පංච පුද්ගල කමිටුව පත් කරනු ලැබූවේ ඖෂධ නියාමන අධිකාරිය තුළ සිදු වූ දත්ත පද්ධතිය මැකී යාමෙන් අනතුරුවයි. මෙම කමිටුව සඳහා පැමිණිලි සියයකට වැඩි ප්‍රමාණයක් ලැබී ඇති අතර එයින් 75%ක්ම NMRA දත්ත පද්ධතිය සම්බන්ධවයි. ඖෂධ සහ සෞඛ්‍ය උපකරණ ලියාපදිංචියේ දී ඔන් ලයින් ක්‍රමයට ඉල්ලුම් කලත් ලියාපදිංචි සහතිකය ලබා ගැනීමට දිගු කලක් ගතවන බවට පැමිණිලි ලැබී තිබුණා. රාජ්‍ය අමාත්‍යවරයා විසින් පත් කළ පංච පුද්ගල කමිටුවේ සභාපතිත්වය දැරුවේ හිටපු මහාධිකරණ විනිසුරු කුසලා සරෝජනී වීරවර්ධන මහත්මියයි. ඊට අමතරව මහාචාර්ය මණික් හෙට්ටිහේවා, උදය ශ්‍රී කාරියවසම්, ඒ. එච්. ගමගේ සහ රජයේ වෛද්‍ය නිලධාරීන්ගේ සංගමයේ විධායක කමිටු සාමාජික වෛද්‍ය ප්‍රසාද් කොළඹගේ මේ කමිටුවේ සෙසු සාමාජිකයන් වෙනවා.", "URL": "https://lankatruth.com/si/?p=124729", "Category": "පුවත්", "Parent URL": null}