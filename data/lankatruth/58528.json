{"Source": "Lankatruth", "Timestamp": "August 30, 2018", "Headline": "අර්ජුන් මහේන්ද්‍රන් ඉල්ලීමට අධිකරණය ඇහුම්කන් දෙයි", "News Content": "මහ බැංකු බැදුම්කර වංචාවට සැකකෙරෙන හිටපු මහ බැංකු අධිපති අර්ජුන් මහේන්ද්‍රන් විසින් පසුගිය දා කළ ඉල්ලීමකට අනුව ඔහුට එරෙහිව පවතින චෝදනා හා වරෙන්තුවල පිටපත් ලබාදෙන ලෙස නීතිපතිවරයා දැනුම් දී ඇතැයි අපරාධ පරීක්ෂණ දෙපාර්තමේන්තුව අද(30) අධිකරණය හමුවේ දැනුම් දී තිබේ. මහබැංකු බැදුම්කර වංචාව සම්බන්ධව තමාට එරෙහිව අධිකරණය විසින් නිකුත්කර ඇති වරෙන්තු නියෝගවල පිටපත් සහ අපරාධ පරීක්ෂණ දෙපාර්තමේන්තුව විසින් තමාට එරෙහිව අධිකරණය හමුවේ ගොනුකර ඇති චෝදනා මෙන්ම එම චෝදනා සනාථ කිරීමට ඉදිරිපත්ව ඇති සාක්ෂි සටහන්වල ලේඛන තමාට ලබාදෙන මෙන් හිටපු මහබැංකු අධිපති අර්ජුන් මහේන්ද්‍රන් ඉල්ලා ඇතැයි පසුගිය 23 වැනිදා නීතිපතිවරයා විසින් අධිකරණයට දන්වා සිටියේය. ඒ අනුව ඔහු විසින් ඉල්ලා ඇති ලේඛනවල පිටපත් මුදා හැරීමට විරුද්ධත්වයක් නොමැතිබව ජාත්‍යන්තර පොලීසිය වෙත මේ වන විට දැනුම් දී ඇතැයි ද අපරාධ පරීක්ෂණ දෙපාර්තමේන්තුව අධිකරණය හමුවේ කියා සිටියේය. මීට අමතරව මේ වන විට බන්ධනාගාර ගතව සිටින පර්පෙචුවල් ට්‍රෙෂරීස් සමාගමේ අධ්‍යක්ෂ අර්ජුන් ඇලෝසියස් සහ එහි විධායක නිලධාරී කසුන් පලිසේන යන දෙදෙනා සැප්තැම්බර් 13 දක්වා යලි රක්ෂිත බන්ධනාගාර ගත කරන ලෙසද කොළඹ කොටුව මහේස්ත්‍රාත් ලංකා ජයරත්න මෙනවිය නියෝග කළාය.", "URL": "https://lankatruth.com/si/?p=58528", "Category": "පුවත්", "Parent URL": null}