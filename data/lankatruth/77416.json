{"Source": "Lankatruth", "Timestamp": "July 11, 2019", "Headline": "බ්‍රිතාන්‍යයෙන් ආනයනය කරන ලද කසළ තොගය හරවා යැවීමට පියවර", "News Content": "මෙට්‍රස් තොගයක් බව පවසා බ්‍රිතාන්‍යයේ සිට මෙරටට ආනයනය කර ඇති කසල තොගය නැවත හරවා යැවීමට රේගුවට උපදෙස් ලැබී ඇතැයි වාර්තා වේ. බ්‍රිතාන්‍යයේ භාවිත කරන ලද මෙට්‍රස් තොගයක් බව පවසා භාවිතයට ගත නොහැකි මෙට්‍රස්, කාපට් වැනි අපද්‍රව්‍ය කන්ටේනර් සියයක් පමණ මෙරටට ආනයනය කර ඇති බව පසුගිය දා රේගු දෙපාර්තමේන්තුව සඳහන් කළේය. කොළඹ වරායේ සිදුකෙරෙන කන්ටේනර් පරීක්ෂාවේදී මෙම අපද්‍රව්‍ය තොගය සොයාගත් අතර රේගු දෙපාර්තමේන්තුව විසින් එය මධ්‍යම පරිසර අධිකාරිය වෙත වාර්තා කිරීමට පියවර ගෙන තිබිණි. මෙම අපද්‍රව්‍ය තොගයෙන් මෙරට පරිසරයට විශාල හානියක් සිදුවිය හැකි බවත් එබැවින් කන්ටේනර් තොගය නැවත හරවා යැවීමට පියවර ගන්නා ලෙසත් මධ්‍යම පරිසර අධිකාරිය දැනුම් දී තිබේ. ඒ අනුව කන්ටේනර් තොගය යලි හරවා යැවීමට සැළසුම් බවත් සිද්ධිය සම්බන්ධව වැඩිදුර පරීක්ෂණ මෙහෙයවන බවත් රේගුව පවසයි.", "URL": "https://lankatruth.com/si/?p=77416", "Category": "පුවත්", "Parent URL": null}