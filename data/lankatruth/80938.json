{"Source": "Lankatruth", "Timestamp": "September 16, 2019", "Headline": "දුම්රිය සේවය අත්‍යාවශ්‍ය සේවයක් කිරීමේ ජනපති නියෝගය ප්‍රායෝගික නැහැ", "News Content": "ජනාධිපතිවරයා නිකුත්කර ඇති දුම්රිය සේවය අත්‍යාවශ්‍ය සේවයක් බවට පත්කිරීමේ විශේෂ ගැසට් නිවේදනය, ගැටළුවට විසඳුමක් නොව දුම්රිය වෘත්තීය සමිතිවලට සහ දුම්රිය සේවකයාට මර්ධනය කැඳවීමේ උපක්‍රමයක් ලෙස නිකුත් කරන ලද්දක් බව දුම්රිය වෘත්තීය සමිති සන්ධානයේ සම කැඳවුම්කරු එස්.පී. විතානගේ මහතා පවසයි. ඒ මහතා මාධ්‍ය නිවේදනයක් නිකුත් කරමින් සඳහන් කර ඇතතේ දුම්රිය සේවය අඛණ්ඩව පවත්වාගෙන යාමට යම්කිසි බාධාවක් පවතීනම් එය ඉවත් කරනවා වෙනුවට දුම්රිය සේවය අත්‍යාවශ්‍ය සේවයක් බවට පත්කිරීම විසඳුමක් නොවන බවය. එසේම වසර ගණනාවක් පුරා දෙපාර්තමේන්තුවේ සේවය කරන අනියම්, ආදේශක තාවකාලික හා කොන්ත‍්‍රාත් පදනමින් බඳවා ගෙන ඇති සේවකයින් ස්ථීර නොකර, ප‍්‍රවාහන අමාත්‍යවරයා සකස්කර ගත් ලේඛනයකට අනුව දුම්රිය කාර්ය සහායකයින් ලෙස ස්ථීර පත්වීම් ලබාදීම ආදිය දුම්රිය සේවය පවත්වාගෙන යාමට අවහිරතා ඇතිකර තිබෙන බවත් එම අවහිරතා ඉවත් කිරීමට ජනාධිපතිවරයාටත් ප්‍රවාහන හා සිවිල් ගුවන්සේවා ඇමතිවරයාටත් හැකියාව තිබියදී, දුම්රිය සේවය අනිවාර්ය සේවයක් කරමින් ගැසට් නිවේදන නිකුත් කිරීම ප්‍රායෝගික නොවන බව ද ඒ මහතා පෙන්වා දෙයි. දුම්රිය සේවයට දේශපාලන හිතවතුන් ඇතුළත් කර ගැනීමට එරෙහිව දුම්රිය වෘත්තීය සමිති ගනිමින් තිබූ ක්‍රියාමාර්ග මර්ධනය කිරීමේ නීතිමය පරිසරය ද මේ හරහා නිර්මාණය කරගෙන ඇති බවද දුම්රිය වෘත්තීය සිමිති සන්ධානය වැඩිදුරටත් පවසා තිබේ. එම නිවේදනය පහත දැක්වේ…", "URL": "https://lankatruth.com/si/?p=80938", "Category": "පුවත්", "Parent URL": null}