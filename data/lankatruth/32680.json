{"Source": "Lankatruth", "Timestamp": "April 13, 2017", "Headline": "උඩුගම්පොළදී ව්‍යාපාරිකයාට වෙඩි තැබීමේ සැලැස්ම පිටුපස ප්‍රසිද්ධ දේශපාලන චරිතයක්", "News Content": "ගම්පහ උඩුගම්පොළ දී ව්‍යාපාරිකයෙකු ගමන් ගත් මෝටර් රථයට වෙඩි තැබීමේ කොන්ත්‍රාත්තුව මෙහෙයවා ඇත්තේ ප්‍රබල පාතාල සාමාජිකයකුට වෙඩි තැබීමේ සිද්ධියකට සැකපිට බන්ධනාගාර ගතවී සිටින පුද්ගලයකු බවත් වෙඩි තැබීමේ කොන්ත්‍රාත්තුව පිටුපස දේශපාලනඥයකුද සිටින බවත් වෙඩි තැබීමේ සිද්ධියට 10 දෙනකු පමණ සම්බන්ධ වන්නට ඇතැයි මෙතෙක් කළ විමර්ශනවලදී හෙළි වී ඇති බවත් පොලිස් ආරංචිමාර්ග සඳහන් කරයි. සති දෙකක පමණ කාලයක සිට ව්‍යාපාරිකයා යන එන තැන් ගැන සෝදිසියෙන් සිට සංවිධානාත්මකවම මෙම වෙඩි තැබීම සිදු කර ඇති බව පොලීසිය අනාවරණය කරගෙන ඇතැයිද වාර්තා වේ. ඔස්මන් ගුණසේකර නම් මෙම ව්‍යාපාරිකයා ගමන් ගත් ජීප් රියට වෙඩි තැබීමේ සිද්ධියට අදාළ මෝටර් රථය සහ T56 ගිනි අවි දෙක සමඟ සැකකරුවෝ දෙදෙනෙක් ගම්පහ කොට්ටාස අපරාධ විමර්ශන ඒකකය විසින් ඊයේ (12) අලුයම අත්අඩංගුවට ගෙන ඇත. T56 ගිනි අවි දෙකක් සමඟ පතුරොම් 52ක් සහ මැගසින් දෙකක් සැකකරුවකුගේ නිවසේ අල්මාරියක සඟවා තිබියදී සොයාගෙන ඇත. සැකකරුවන් දෙදෙනා ගනේමුල්ලේ පදිංචි 26 සහ 28 වැනි වියේ පසුවන තරුණයන් දෙදෙනෙකි. ව්‍යාපාරිකයා කිරිඳිවිට ප්‍රදේශයේ සිට උඩුගම්පොළට යද්දී කටුගස්තර පාලම පසු කරද්දී සුදු පැහැති මෝටර් රථයකින් පැමිණි පිරිසක් පසුගිය 08 වැනිදා දහවල් 11ට පමණ වෙඩි තබා පළා ගොස් තිබිණි. ඝාතනයට සම්බන්ධ බව කියන පිරිසක් ගනේමුල්ල ප්‍රදේශයේ නිවසකට එකතු වී ඇතැයි ගම්පහ කොට්ඨාස අපරාධ විමර්ශන ඒකකයට ලද තොරතුරක් අනුව පොලිසිය ගනේමුල්ලේ අදාළ නිවස වෙත ගොස් තිබේ. නිවස පිහිටි වත්තේ වැසි අවාරණවලින් වැසූ වාහනයක් දැක එය පිරික්සද්දී එම වාහනය අපරාධය සඳහා යොදා ගත් මෝටර් රථය බව තහවුරු කරගෙන ඇති පොලිසිය නිවස පරීක්ෂා කරද්දී එහි අල්මාරියක සඟවා තිබූ ටී-56 හය ගිනි අවි දෙක, පතුරොම් තොගය සහ මැගසින් සොයා ගත් බව පොලිස් ආරංචි මාර්ග පවසයි. ඒ අනුව එම නිවසේ සිටි 26 හැවිරිදි තරුණයකු අත්අඩගුවට ගත් පොලිසිය පසුව අනාවරණය වූ තොරතුරු මත එම ප්‍රදේශයේම තවත් 28 හැවිරිදි තුරුණයකු අත්අඩංගුවට ගෙන තිබේ. එම තරුණයා සතුව තිබී රුපියල් 38,000ක මුදලක්ද පොලිස් බාරයට ගෙන ඇත. මේ වනවිට පොලිසිය කළ විමර්ශනවලට අනුව හෙළි වී ඇත්තේ අපරාධය සඳහා යොදා ගත් මෝටර් රථය ජාඇල ප්‍රදේශයෙන් මාසයක කාලයක් සඳහා කුලියට ගෙන ඇති බවයි. වෙඩි තැබීමෙන් පසු කිරිඳි වැල, අවිස්සාවේල්ල ආදී ප්‍රදේශවලට ගොස් ඇති සැකකරුවන් ඊට දින කිහිපයකට පසු මොටර් රථය ගනේමුල්ලේ නිවසට ගෙනැවිත් ඇතැයි පොලිසිය පවසයි. වෙඩි තැබීම සඳහා මෝටර් රථයේ සිව් දෙනකු ගොස් ඇති බවත් මේ වනවිටත් එම සැකකරුවන් හඳුනාගෙන ඇති බවත් ඇතැම් සැකකරුවන් ප්‍රදේශයෙන් පළා ගොස් ඇති බවත් පොලිසිය පවසයි. මූලාශ්‍ර ලංකාදීප", "URL": "https://lankatruth.com/si/?p=32680", "Category": "පුවත්", "Parent URL": null}