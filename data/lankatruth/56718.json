{"Source": "Lankatruth", "Timestamp": "July 25, 2018", "Headline": "විසිවන ව්‍යවස්ථා සංශෝධනය", "News Content": "“විධායක ජනාධිපති ධූරයට පින්සිද්ද වෙන්න යුද්ධය දිනා ගත්තා” “බැදුම්කර හොරු අහුවුණේ විධායක ජනාධිපති ක්‍රමය තිබුණු නිසා” “විධායක ජනාධිපති ක්‍රමය අහෝසි කළොත් රට බෙදෙනවා” ඒ විධායක ජනාධිපති ක්‍රමයට පක්ෂව කතා කරන අය බොහෝ විට කියන දේවල්ය. ඔවුන්ගෙන් බහුතරයක්ම අවුරුදු විසිපහකට පමණ පෙර කියා සිටියේ විධායක ජනාධිපති ධූරය අහෝසි කළ යුතු බවයි. යුද්ධය දිනුවේ විධායක ජනාධිපති ක්‍රමය නිසාද? එහෙත් එම ප්‍රශ්නයේද වැරැද්දක් ඇත. යුද්ධය අවසන් කළා මිස දිනුවේ නැත. යුද්ධයට පෙර දෙමළ ජනතාව නොලද බොහෝ දේවල් යුද්ධයෙන් පසුව ඔවුන්ට ලැබී තිබේ. තමන්ගේම වූ පළාත් සභාවක් ලැබීමද ඔවුන්ගේ විශාල ජයග්‍රහණයකි. පොලිස් සහ ඉඩම් බලතල ඊට නොලැබුනද, ඒ සම්බන්ධව නමට පමණක් සීමා වූ නීතියක් සම්මත වී තිබීම පවා ඔවුන්ගේ ජයග්‍රහණයකි. සිංහල ජනතාව යුද්ධය අවසන්වීමෙන් ලැබුණේ බියෙන් සැකෙන් තොරව ජීවත්වීමේ නිදහසය. එහෙත් ඒ සියළු දේ වෙනුවෙන් සිංහල සහ දෙමළ ජනතාව ජීවිතවලින් ගෙවූ වන්දිය අතිවිශාලය. ඒවා සාමයෙන් විසඳා ගැනීමට ජාතිවාදී උමතු බව නිසා නොහැකි විය. දැන් නැවතත් යුද්ධය අවසන් කළේ විධායක ජනාධිපති තනතුර සතු බලයෙන් දැයි විමසා බලමු. යුද්ධය අවසන් වන විට විධායක ජනාධිපති ධූරය අවුරුදු තිහකට ආසන්න කාලයක් පැවති අතර ජනාධිපතිවරු පස් දෙනෙක් ඒ කාලය තුළ පාලකයන්ව සිටියහ. ඉන් ජනාධිපතිවරු හතර දෙනෙකුටම යුද්ධය අවසන් කළ නොහැකි වූයේ ඉතාමත් වැදගත් ජාත්‍යන්තර සහයෝගය නොලද හෙයිනි. මහින්ද රාජපක්ෂ ජනාධිපතිවරයාට ද මුල් වසර කිහිපය සාම සාකච්ඡා පිළිබඳ බලාපොරොත්තු තබමින් කල්ගත කරන්නට සිදුවිය. ජනාධිපතිවරණයේදීත් ඉන් පසුවත් ඔහු කොටින් සමඟ රහසිගත සාකච්ඡාවල යෙදුණ බවටත් එකඟතාවයන්ට එළඹුණු බවටත් මුදල් ආධාර කළ බවටත් තහවුරු නොකළ චෝදනා තිබේ.යුද්ධය පිළිබඳ අදහසක්වත් ඔහු තුළ නොතිබුණු බව පෙනීයන්නේ සෝමවංශ අමරසිංහ මහතාට දුන් පිළිතුරකිනි. යුද්ධය පටන් ගන්නැයි ඔහු ඉල්ලාසිටි විට මහින්ද රාජපක්ෂ මහතා එය නොහැකි බව පවසා ඇත්තේ අසභ්‍ය වචනයකද උදව් ලබා ගනිමිනි. යුද්ධයක් ආරම්භ කිරීමට නොහැකිව සිටිනවිට ජාත්‍යන්තර සහයෝගය ඊට දිනා දුන්නේ ද ප්‍රභාකරන්මය. ගොවි ජනතාවට ජලය සැපයීම අවහිර කරමින් ඔහු මාවිල්ආරු වේල්ල වසා දැමීය. වේල්ල මුදා ගැනීමට කරන සටන සාධාරණ හෙයින්ද, යුද්ධය ආරම්භ කිරීමේ වගකීම ප්‍රභාකරන්ටම පැවරෙන හෙයින්ද එකින් එක ප්‍රදේශ මුදා ගනිමින් යුද්ධය ඉදිරියට ගෙන යන්නටත්, අවසාන කාලයේ සමහර රටවල විරෝධතාවන්ද නොතකා යුද්ධය අවසන් කරන්නටත් මහින්ද රාජපක්ෂ මහතා සමත් විය. එසේ ඔහු සමත් වීමට මූලිකවම බලපෑවේ විධායක ජනාධිපති තනතුර නොව වටපිටාව තුළ වාසිදායක තත්වයන් නිර්මාණය වූ නිසාය. අතීතයේදී යුද්ධය අවසන් කිරීමට යාමේදී ඉන්දියාව ප්‍රභලලෙස මැදිහත් වූ අයුරුත් ගුවනින් උතුරට පරිප්පු බෙදූ අයුරුත් සමහරුන්ට අමතකය. මහ බැංකුවේ බැදුම්කර හොරු අසුවූයේ විධායක ජනාධිපති ක්‍රමය නිසා බව කියන අය අමතක කරන කාරණය වන්නේ ඊට කලින් ද සිදුවුණා යැයි කියන බැදුම්කර සම්බන්ධව වැරදිද, අර්ථසාධක අරමුදලට කරනලද හානිද, තවත් බොහෝ වංචාවන්ද යට ගසා ගත්තේ ද විධායක ජනාධිපති ක්‍රමයේ පිහිටෙන්ය යන කාරණාවයි. එපමණක් නොව සුදු වෑන් මගින් පුද්ගලයන් අතුරුදන් කිරීමද, මාධ්‍යවේදීන් අතුරුදන් කිරීම හෝ මරා දැමීමද, තවත් බොහෝ අපරාධද අධිකරණය වෙත ගෙන යාම වළක්වන ලද්දේද විධායක ජනාධිපති ක්‍රමයේ බලය නිසාවෙනි. රටේ ඒකීයත්වය පවත්වාගැනීම සඳහා දැනට ඇති ජනාධිපති බලතල යෝජිත සංශෝධනයෙන් වෙනස් නොවන නිසා බෙදුම්වාදයට ඉඩ ලැබෙන බව පැවසීම අරුත්සුන් ප්‍රකාශයකි. ඇත්තටම රටේ ප්‍රජාතන්ත්‍රවාදය පවත්වාගැනීම සඳහා විධායක ජනාධිපති තනතුරට අයත් අනවශ්‍ය බලතල ඉවත් කිරීම මේ යුගයේ අත්‍යවශ්‍ය කරුණක්ව තිබේ. අතිවිශාල බලතල ගොන්නක් එක් අයෙකුගේ තනි අතට ලැබුණොත් සිදුවන්නේ කුමක් දැයි අප හොදාකාරවම ඇත් දැක තිබේ. එහි නිර්මාතෘවරයා පවා වරක් කීවේ මෙම බලතල යටතේ කළ නොහැක්කේ කෙනෙකුගේ ගැහැනු පිරිමිබව වෙනස් කිරීම පමණක් බවයි. එසේ හෙයින් විධායක ජනාධිපති ධූරයේ බලතල කප්පාදුව සඳහා නුදුරේදී ගෙන එන විසි වැනි ආණ්ඩුක්‍රම ව්‍යවස්ථා සංශෝධනයට සියලු දෙනාගේ පූර්ණ සහයෝගය ලැබිය යුතුය. රැස", "URL": "https://lankatruth.com/si/?p=56718", "Category": "පුවත්", "Parent URL": null}