{"Source": "Lankatruth", "Timestamp": "December 11, 2019", "Headline": "වෛද්‍යවරු නොමැතිව දියබෙදුම රෝහල වසාදමයි", "News Content": "වසර 40ක කාලයක් සිට ගම්මාන 20ක පමණ ජනතාව ප්‍රතිකාර ලබා ගත් ඇළහැර දියබෙදුම ප්‍රාථමික රෝහලේ වෛද්‍යවරුන් නොමැතිකමින් රෝහල වසාදමා ඇතැයි වාර්තා වේ. බාහිර රෝගී අංශයට සහ නේවාසික රෝගීන් රෝහලට බාර නොගන්නා අතර සායනය පමණක් පැවැත්වෙන බව වාර්තා වේ.‍ මෙම රෝහලේ වෛද්‍යවරුන් හතරදෙනෙකු සිටි නමුත් මේවන විට එක් වෛද්‍යවරයෙකු සහ හෙදියන් සිව්දෙනෙකු සහිතව කාර්යමණ්ඩලයේ 15දෙනෙකු පමණක් සිටින බව වාර්තා වේ. මෙම රෝහලෙන් දිනකට 600ක පමණ ජනතාවක් ප්‍රතිකාර සඳහා පැමිණෙන බවද ආසන්නම මහරෝහල වන පොළොන්නරුව මහ රෝහල ඇත්තේ කිලෝමීටර් 30ක පමණ දුරකින් බැවින් ඔවුන් පීඩාවට පත්ව ඇති බවද ගම්වාසීහු කියති. පසුගිය වසර දෙක තුළ රුපියල් ලක්ෂ 110ක මුදලක් වැය කර වෛද්‍යවරුන්ගේ නිල නිවාස ඇතුළු අංග සම්පුර්ණ රෝහලක් බවට මෙය පත් කර තිබේ. නේවාසික රෝගීන්ට ප්‍රතිකාර ලබාගැනීමට අංග සම්පුර්ණ වාට්ටු සංකිර්ණ දෙකක් ඉදිකර ඇති අතර රෝගීන් 40කට එහි ප්‍රතිකාර ලබා ගැනීමට පහසුකම් ඇති බවද ප්‍රදේශවාසීහු කියති. පොළොන්නරුව ප්‍රදේශීය සෞඛ්‍ය අධක්ෂක වෛද්‍ය ඩී.එස්.ඒ ජයසිංහ මහතාගෙන් විමසීමේදී ඔහු ප්‍රකාශ කළේ “මෙම රෝහලේ වෛද්‍යවරු තිදෙනෙක් හිටියා. එක් වෛද්‍යවරයෙකු සේවය හැර ගියා. අනික් වෛද්‍යවරයාට ස්ථාන මාරුවීමක් ලැබුණා. එම ස්ථාන මාරුවීම මම අනුමත නොකළත්, සෞඛ්‍ය අමාත්‍යංශයේ ඉහළ නිලධාරීන්ගේ උපදෙස් පරිදි එසේ කිරීමට මට සිදුවුණා. එක් වෛද්‍යවරයෙකුට දිවා රාත්‍රී දෙකම සේවය කරන්න බැරි නිසාත්, ප්‍රාථමික රෝහලක් ලෙස පවත්වාගෙන යන්නට බැරි නිසාත්, වෛද්‍යවරු පැමිණෙන තෙක් බාහිර රෝගී අංශය සහ නේවාසික රෝගීන් ඇතුළත් නොකර ගන්නා ලෙසට මම උපදෙස් දුන්නා. සායනය පමණක් පවත්වාගෙන යන ලෙස පැවසුවා” යනුවෙනි. වහාම මෙම රෝහලට වෛද්‍යවරුන් ලබාදීමට කටයුතු කරන්නැයි ජනතාව බලධාරීන්ගෙන් ඉල්ලා සිටිති.", "URL": "https://lankatruth.com/si/?p=87111", "Category": "පුවත්", "Parent URL": null}