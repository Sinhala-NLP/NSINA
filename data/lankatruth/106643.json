{"Source": "Lankatruth", "Timestamp": "January 6, 2021", "Headline": "අවසන් මොහොතේ ට්‍රම්ප්ගෙන් ජෝර්ජියා ප්‍රාන්තයේ ඉහළම නිලධාරියට බලපෑම්", "News Content": "ඇමෙරිකානු ජනාධිපතිවරණයේ ප්‍රතිඵලය වෙනස්කර ගැනීමට අවශ්‍ය ඡන්ද ප්‍රමාණය ජෝර්ජියා ප්‍රාන්තයෙන් ලබා දෙන්නයැයි එම ප්‍රාන්තයේ ඉහළම නිලධාරියාවන රාජ්‍යලේකම් බ්‍රැඩ් රෆෙන්ස්පර්ගර්ගෙන් කරන ඉල්ලීම ඇතුළත් හඬ පටයේ තොරතුරු ‘වොෂිංටන් පෝස්ට්’ පුවත්පත මගින් අනාවරණය කරනු ලැබ ඇත. “ජනාධිපතිවරණ ප්‍රතිඵලය කණපිට හරවාගැනීමට ප්‍රමාණවත් ඡන්ද ටිකක් සොයා දෙන්න. මට අවශ්‍ය කරන්නේ ඡන්ද 11,780ක් සොයා ගැනීම විතරයි,” යනුවෙන් එහිදී ට්‍රම්ප් ජනාධිපතිවරයා ඉල්ලීම් කර තිබේ. ඊට ප්‍රතිචාර දක්වන රාජ්‍යලේකම් බ්‍රැඩ් රෆෙන්ස්පර්ගර් පවසන්නේ “ජනාධිපතිතුමනි, ඔබට තියෙන අභියෝගය වන්නේ ඔබ සතුව ඇති දත්ත වැරදි වීම.” යනුවෙන් පවසා තිබේ. එම සාකච්ඡාවේ ඇතැම් කොටස්වල ජනාධිපති ට්‍රම්ප් ජෝර්ජියාවේ රාජ්‍යලේකම්වරයාට බලපෑම් කරන විලාසය සහ ඔහු එකඟකර ගැනීමට තැත්කරන ආකාරය අසන්නට ලැබෙන බවත් එම උත්සාහය අසාර්ථක වීමේදීජනාධිපතිවරයා නෛතික ප්‍රතිවිපාකයන්ට මුහුණ දීමට සිදුවන බවට තර්ජනාත්මක ස්වරූපයෙන් අදහස් දක්වා ඇති බවත් වොෂින්ටන් පෝස්ට් පුවත්පත වාර්තා කර තිබේ. “ඔවුන් කළේ මොනවාද කියල ඔබ දන්නවා. ඔබ ඒ ගැන වාර්තාකළේ නැහැ. ඒක සාපරාධී වරදක්! ඔබට ඒවා ඒ විධියට සිද්ධවෙන්න ඉඩහරින්න තිබුනේ නැහැ. මේ තත්වය ඔබට සහ ඔබේ නීතිඥයා වන රයන්ට ලොකු අනතුරක්!,” යැයි ට්‍රම්ප් ජනාධිපතිවරයා පවසා ඇත. මේ අතර උපජනාධිපති පදවියට පත්ව සිටින කමලා හැරිස් ජෝර්ජියා ප්‍රාන්තයේ දී අදහස් දක්වමින්, ජනාධිපති ට්‍රම්ප්ගේ ප්‍රකාශන විග්‍රහකරන ලද්දේ “පැකිලීමකින් තොරව බලය අයුතු ලෙස අපචාරයේ යෙදවීමක්” හැටියටය. මධ්‍යස්ථ මතධාරී රිපබ්ලිකන් පාක්ෂිකයකු වන ඇඩම් කින්සිංගර් (Adam Kinzinger) ‘ට්විටර්’ පණිවුඩයක් මගින් මෙසේ කියා සිටී. “මෙය බිය එලවන සුළු අශෝභන තත්වයක්! ජනාධිපතිවරණ ප්‍රතිඵලයට එරෙහිවීමට සලකා බලමින් සිටින සියළුම කොංග්‍රස් සභිකයන්ට ඔවුන්ගේ හෘදය සාක්ෂිය අනුව කටයුතු කරන්නට බැරි තත්වයක් එමගින් උද්ගත කෙරෙනවා.” ට්‍රම්ප් ජනාධිපතිවරයා බලපෑම්කර ඉල්ලා සිටින ඡන්ද 11,780ක් ජෝර්ජියා ප්‍රාන්තයෙන් ලබා දීමට ජෝර්ජියා ප්‍රාන්තයේ රාජ්‍යලේකම්වරයා එකඟ වූයේ නම් ඩොනල්ඩ් ට්‍රම්ප් ජෝර්ජියා ප්‍රාන්තයෙන් ලබන ඡන්ද ප්‍රමාණය 2,473,634ක් වනු ඇත. එය ජෝ බයිඩන් ලද ඡන්ද සංඛ්‍යාව වන 2,473,633ට වඩා එකක් වැඩි වීමකි. ඒ හරහා ඔහු උත්සාහ කරන්නේ ජනාධිපතිවරණයේ සමස්ථ ප්‍රතිඵලයම වෙනස් කර ඉදිරි ධූර කාලය සඳහාත් බලයේ රැඳී සිටිමටයි. පසුගිය වසරේ නොවැම්බර් මස 03 දින පැවැත්වුන ජනාධිපතිවරණයෙන් අනතුරුව ජනාධිපති ට්‍රම්ප් මහා පරිමාණයෙන් සිදුවූ ඡන්ද ප්‍රෝඩාවන් ගැන චෝදනා කළත් ඒ සඳහා අදාළ කිසිදු සාක්‍ෂියක් ඉදිරිපත් කර නැත. එක්සත් ජනපදයේ ප්‍රාන්ත පනහම එක් එක් ප්‍රාන්තයේ මැතිවරණ ප්‍රතිඵල අනුමත කරනු ලැබ ඇති අතර, ඇතැම් ප්‍රාන්තවල එම පියවර ගනු ලැබ තිබෙන්නේ එක්කෝ නැවත ඡන්ද ගණන්කරනු ලැබීමකින් හෝ එසේ නැත්නම් නෛතික අභියෝග බැහැරකරනු ලැබීමෙන් අනතුරුවය. මෙම ජනවාරි හයවෙනිදා ඇමෙරිකානු කොන්ග්‍රස් මණ්ඩලය විසින් ජනාධිපතිවරණ ප්‍රතිඵලය නිල මට්ටමින් අනුමත කරනු ලැබීමට නියමිතව ඇති අතර, ඩිමොක්‍රටික් පාක්ෂික ජෝ බයිඩන් පදවියෙහි දිව්රුම්දීමට නියමිතව තිබෙන්නේ ජනවාරි 20 වෙනිදාය. එහෙත් මේ වනවිට රිපබ්ලිකන් හා ඩිමොක්‍රටික් පක්ෂවල අභ්‍යන්තරයේ ගැටලුකාරී වාතාවරණයක් මතුව පවතී. මේ අතර ජොර්ජියා ප්‍රාන්තය සඳහා අළුතින් සෙනේට් සභිකයන් දෙදෙනකු තෝරාගනු ගැනීමට ඡන්දයක් ඊයේ (05) දිනයේ පැවති අතර එහි ප්‍රතිඵලය මත සෙනෙට් සභාවේ බලතුලනය තීන්දු කෙරෙනු ඇතැයි පැවසුනත් ජනවාරි 06 දින සැසිවාරයේ දී ජෝ බයිඩන් ගේ ජයග්‍රහණය සහතික නොකිරීමට රිපබ්ලිකන් පක්ෂයේ සෙනේට් සභිකයන් දොළොස් දෙනෙක් සිටින බව සෙනේට් සභික ටෙඩ් කෘස් (Ted Cruz) පැවසීමත් සමග එම පක්ෂයේ අර්බුදයක් මතුව තිබේ. මේ අතර මිට් රොම්නි (Mitt Romney) ඇතුළු රිපබ්ලිකන් පාක්ෂික සෙනේට් සභිකයන් හතරදෙනෙක් ජෝ බයිඩන් ගේ තේරී පත්වීම සහතික කිරීම සඳහා ඡන්දය දෙන බව පවසමින් ප්‍රකාශයක් නිකුත්කර ඇත. වොෂිංටන් පෝස්ට් පුවත්පතේ මත විමසුමකට අනුව ඇමෙරිකා එක්සත් ජනපදයේ දැනට ජීවමාන හිටපු ආරක්ෂක ලේකම්වරුන් දහදෙනාම ජනාධිපතිවරණ ප්‍රතිඵලය ප්‍රශ්න නොකරන ලෙස ජනාධිපති ඩොනල්ඩ් ට්‍රම්ප්ගෙන් ඉල්ලීමක් කර ඇත. එසේම ඡන්ද විමසීමට අදාළ මතභේදවල දී යුදමය මැදිහත්වීමක් සිදු නොකළ යුතු බවත් ඔවුහු කියා සිටිති. එහෙත් එවැනි මැදිහත්වීමක් පිළිබඳ අදහස ට්‍රම්ප් ගේ ඇතැම් ආධාරකරුවන් විසින් ඉදිරිපත් කරනු ලැබ තිබුණි. ඇමෙරිකානු ජනාධිපතිවරණ ඉතිහාසයේ පවත්වාගෙන ආ සම්ප්‍රදායන් බිඳදමමින් අර්බුද මැද අර්බුද නිර්මාණය කෙරුණු ජනාධිපතිවරණයක නිමාව හෙට දිනයේදී සනිටුහන් කොරෙනු ඇති බවට ජාත්‍යන්තර දෙශපාලන විශ්ලේෂකයෝ පවසති. ජෝර්ජියා ප්‍රාන්තයෙ රාජ්‍යලේකම් බ්‍රැඩ් රෆෙන්ස්පර්ගර්", "URL": "https://lankatruth.com/si/?p=106643", "Category": "විදෙස් පුවත්", "Parent URL": null}