{"Source": "Lankatruth", "Timestamp": "September 30, 2021", "Headline": "යුද හමුදාවේ ඉහළ නිලධාරියෙක් අත්අඩංගුවට", "News Content": "තොටළඟ එල්ලේ කණ්ඩායමේ නායකයාගේ ඝාතනය සම්බන්ධයෙන් පොලිසියට අවශ්‍යව සිටි මට්ටක්කුලිය යුද හමුදා කඳවුරේ අණදෙන නිලධාරී ලුතිනන් කර්නල්වරයා ඊයේ (29) පස්වරුවේ කොළඹ උතුර කොට්ඨාස අපරාධ විමර්ශන ඒකකය විසින් අත්අඩංගුවට ගෙන තිබේ. මෙම සිද්ධියට සැකකාර ලුතිනන් කර්නල්වරයා සම්බන්ධ බවත් ඔහු අත්අඩංගුවට ගෙන පොලිසියට බාර දෙන ලෙසට ටික කාලයකට පෙර පොලිසිය කරන ලද නිල දැනුම්දීමක් අනුව යුද හමුදාවෙන් ඉල්ලීමක් කර තිබිණි. නමුත් ඔහු පොලිසියට බාර දීම දිගින් දිගටම පමාවූ නමුත් ඊයේ මෙලෙස අත්අඩංගුවට ගෙන ඇත්තේ යුද හමුදා පොලිසිය සැකකාර ලුතිනන් කර්නල්වරයා පොලිසිය වෙත භාර දීමෙන් පසුවය. ඝාතනයට ලක්ව ඇත්තේ තොටලග එල්ලේ කණ්ඩායමේ නායකයා වශයෙන් කටයුතු කරමින් සිටී රාගම බටුවත්තේ පදිංචි අකිල සම්පත් රත්නසිරි නැමැති 36 හැවිරිදි තිදරු පියෙකි. ක්‍රීඩකයාගේ ඝාතනය සම්බන්ධයෙන් ක්‍රීඩකයාගේ බිරිඳ වූ සමිට්පුර හිටපු ග්‍රාම නිලධාරිනිය සහ මට්ටක්කුලිය යුද හමුදා කඳවුරේ සේවය කරමින් සිටී සෙබළුන් 13 දෙනකු මීට පෙර අත්අඩංගුවට ගෙන ඇති අතර ඔවුන් අධිකරණයට ඉදිරිපත් කිරීමෙන් අනතුරුව රක්ෂිත භාරයට පත්කර සිටිති. ආශ්‍රිත පුවත් : – මනුෂ්‍ය ඝාතනයකට සම්බන්ධ හමුදා බුද්ධි ලුතිනන් කර්නල් තවමත් පොලිසියට ඉදිරිපත් කර නැහැ", "URL": "https://lankatruth.com/si/?p=123844", "Category": "පුවත්", "Parent URL": null}