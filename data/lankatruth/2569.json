{"Source": "Lankatruth", "Timestamp": "June 3, 2012", "Headline": "ඇමරිකානු යුද නැව් ආසියාවට…", "News Content": "එක්සත් ජනපදයේ නාවික හමුදාව සතු නැව්වලින් විශාල ප‍්‍රමාණයක් 2020 වනවිට පැසිපික් සාගරයේ ස්ථානගත කිරීමට නියමිත බව වාර්තා වේ. ඇමරිකාවේ ආසියාව පිළිබඳ උපක‍්‍රමික වැඩපිළිවෙලට අනුව මෙය කි‍්‍රයාත්මක වන බව පෙන්ටගන් අරංචිම මාර්ග සඳහන් කරයි. පෙන්ටගන් ප‍්‍රධානී ලියෝන් පැනටා මේ බව ප‍්‍රකාශ කළේ සිංගප්පූරුවේ ඊයේ(02) පැවති ෂැන්ග්‍රීලා ඩයලොග් නම් ආරක්ෂක සමුළුවට සහභාගි වෙමිනි. වැඩිදුරටත් කරුණු දක්වමින් ඔහු කියා සිටියේ පැසිපික් සාගර කලාපයට විශාල නැව් ප‍්‍රමාණයක් යොමු කිරීමටත් කලාපයේ රටවල් සමග හමුදා සහයෝගිතා ජාලයක් ඇතිකිරිමටත් කටයුතු කරන බවත්ය. වේගයෙන් වර්ධනය වන ආසියාවේ කි‍්‍රයාකාරිත්වය ඇමරිකාවේ අනාගතයට ඉතා වැදගත් බව පැවසූ ඔහු මෙය කිසි ලෙසකින් චීනයට අභියෝග වන ආකාරයේ කි‍්‍රයාකාරිත්වයක් නොවන බවද පැවසීය. දැනට පැසිපික් සාගරයේ සහ අත්ලාන්තික් සාගරයේ සියයට 50 ‍ට 50 ලෙස පවතින නැව් ප‍්‍රමාණය 2020 වන විට සියයට 60ට 40 දක්වා වෙනස් වන බවත් මෙහිදී සඳහන් කර ඇත. එම නැව් අතර ගුවන් යානා ප‍්‍රවාහන නැව් 6ක්, මධ්‍යම ප‍්‍රමාණයේ යුද නැව් වලින් වැඩි ප‍්‍රමාණයක්ද සමුද්‍රාශි‍්‍රත යුද කටයුතු සඳහා භාවිත කරන නැව් සහ සබ්මැරීන්ද වේ. දැනට එක්සත් ජනපදය සතුව යුද නැව් 285ක් පමණ පවතින බවත් එයින් අඩක්ම ස්ථානගත කර තිබෙන්නේ පැසිපික් සාගරයේය. ලන්ඩනය මූලික කරගත් ජාත්‍යන්තර ආයතනයක් මගින් සිංගප්පූරුවේ සංවිධානය කරන ලද සමුළුවකදී මෙම අදහස් ඉදිරිපත් කර ඇත. මේ සමුළුව සඳහා රටවල් 27ක හමුදා ප‍්‍රධානීන් සහභාගී වී ඇත. ලංකාවේ ආරක්‍ෂක ලේකම් ගෝඨාභය රාජපක්‍ෂ මහතා ඇමරිකානු යුද හමුදාව සමඟ අත්සන් කළ ගිවිසුමට අනුව ඇමරිකානු යුද හමුදාවේ අවශ්‍යතාවයන්ට ලංකාවේ වරායන් සහ භූමිය ඕනෑම අවස්ථාවක භාවිතය හැකි දැයි පාර්ලිමේන්තු මන්තී‍්‍ර අනුර දිසානායක මහතා පෙබරවාරි 26දා පාර්ලිමේන්තුවේදී ප‍්‍රශ්න කර ඇත.", "URL": "https://lankatruth.com/si/?p=2569", "Category": "පුවත්", "Parent URL": null}