{"Source": "Lankatruth", "Timestamp": "August 9, 2018", "Headline": "බස්නාහිර පළාත් සභාවේ නව ගොඩනැගිල්ලේ පුටුවක මිල ලක්ෂ 6.5යි – ජවිපෙ අනාවරණය කරයි", "News Content": "බස්නාහිර පළාත් සභාවේ නව ගොඩනැගිල්ලේ සභා ශාලාවේ මන්ත්‍රීවරු 104 දෙනෙකු වෙනුවෙන්සවි කිරීමට සූදානම් වන පුටු සඳහා එක් පුටුවකට රුපියල් හයලක්ෂ පනස් දාහක (රු. 650,000) මුදලක් වැය කරමින් ඇනවුම් කිරීමට කටයුතු කර ඇති බව ජනතා විමුක්ති පෙරමුණේ පළාත් සභා මන්ත්‍රි ලක්ෂ්මන් නිපුණආරච්චි මහතා අනාවරණය කරයි. මන්ත්‍රීවරයා මේ බව අනාවරණය කරමින් මෙය බස්නාහිර පළාත් ආණ්ඩුකාරවරයාගේ අවධානයට ලිපියක්ද යොමු කර ඇත. මේ වනවිට මෙම පුටු විදේශ රටකින් ගෙන්වීම සඳහා ඇණවුම් භාරදී ඇති බවටද කරුණු අනාවරණය වන්නේ යැයිද තමන්ට මේ බව අනාවරණය කර ගත හැකි වූයේ ඊයේ (08) පැවති බස්නාහිර පළාත්සභා කටයුතු කාරකසභාවේදි සිදුවූ සාකච්ඡාවකදී බවද ලක්ෂ්මන් නිපුණ ආරච්චි මහතා සඳහන් කරයි. නව ගොඩනැගිල්ලක් තුළ පළාත් සභාවේ සියළු ආයතන එක් ස්ථානයකට ගෙන ඒමට කටයුතු කිරීම යහපත් දෙයක් වන නමුත්, මන්ත්‍රී පුටුවකට පමණක් මෙවැනි මිලක් වැය කිරීම කාගෙත් පුදුමයට හා ප්‍රායෝගික වශයෙන් විශ්වාස කළ නොහැකි කාරණයක් බවද ලක්ෂමන් නිපුණ ආරච්චි මහතා අවධාරණය කරයි. මෙවැනි තත්වක් පළාත් සභාවේ මන්ත්‍රීවරයෙකු ලෙසත් ජනතා විමුක්ති පෙරමුණේ මන්ත්‍රී කණ්ඩායම ලෙසත් අනුමත නොකරන බවත් මෙම පුටු ගෙන්වීම අත්හිටුවීමට වහාම මැදිහත්වන ලෙසත් මන්ත්‍රීවරයා ආණ්ඩුකාරවරයාගෙන් ඉල්ලා සිටියි.", "URL": "https://lankatruth.com/si/?p=57458", "Category": "පුවත්", "Parent URL": null}