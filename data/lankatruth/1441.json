{"Source": "Lankatruth", "Timestamp": "February 17, 2012", "Headline": "රෝහල කණිෂ්ඨ සේවකයන් දිවයින පුරා වැඩවර්ජනයක", "News Content": "දිගු කලක් තිස්සේ ඉල්ලීම් කළද විසඳුම් ලබානොදුන් ඉල්ලීම් 04 ක් මුල්කර ගනිමින් රෝහල් කණිෂ්ඨ කාර්ය මණ්ඩල සේවකයින් අද දින (17) පැය 4 ක කාලයක් සේවයෙන් ඉවත්ව සිටීමේ වෘත්තීය සමිති ක‍්‍රියාමාර්ගයක් ගෙන ඇත. ඒ සම්බන්ධයෙන් සමස්ත ලංකා සුවසේවා සංගමයේ ප‍්‍රධාන ලේකම් ගාමිණී කුමාරසිංහ මහතා අප කළ විමසීමකදී සඳහන් කළේ ආදේශක සේවකයින් ස්ථිර කිරීම්, සති විවේක දින කප්පාදුව නතර කිරීම, පොරොන්දු වූ නිල ඇඳුම් දීමනාව ලබාදීම, සෙනසුරාදා දින වැඩ කිරීම වෙනුවෙන් 1/30 දීමනාව ලබාදීම යන ඉල්ලීම් මුල්කරගනිමින් අද දින රටපුරා රෝහල්වල සේවය කරන කණිෂ්ඨ කාර්ය මණ්ඩල සේවකයින් පැය 04 ක කාලයක් සේවයෙන් ඉවත්ව සිටීමේ ක‍්‍රියාමාර්ගයකට එළඹි බවයි. තව දුරටත් ඔහු සඳහන් කළේ තම සංගමයේ මැදිහත් වීමෙන් දියත් කරන ලද මෙම ක‍්‍රියාමාර්ගය ඉතා සාර්ථක වූ බවත් ඒ සඳහා කොළඹ ජාතික රෝහල, කළුබෝවිල රෝහල, කරාපිටිය රෝහල, කුරුණෑගල රෝහල, හොරණ රෝහල, බදුල්ල, මාතලේ, අම්පාර යන ප‍්‍රධාන රෝහල් ඇතුළු රටපුරා සියළු රෝහල් ඊට සම්බන්ධ වූ බවයි. එසේම සෞඛ්‍ය අමාත්‍යවරයා ඇතුලූ ආණ්ඩුව තවදුරටත් කල් නොයවා මෙම ඉල්ලීම් වහා ඉටු කළ යුතු බවත් එසේ නොවුනහොත් තම සංගමය දැඩි වෘත්තීය සමිති ක‍්‍රියාමාර්ග සඳහා එළඹෙන බවත් එහි වගකීම ආණ්ඩුව භාරගත යුතු බවත් ඔහු සඳහන් කළේය. වෘත්තීය ක්‍රියාමාර්ගය කඩකප්පල් කිරීම සදහාජාතිකරෝහලේදීතම සංග‍මයෙන් මෑතකදී නෙරපාහරිනලද පුද්ගයෙකු සහ ආණ්ඩුවට සම්බන්ධ වෘතීය සමිතියක පුද්ගලයෙකු උත්සාහ දැරුවද සේවකයින්වෙතින් ඔවුනට එල්ලවූ දැඩි විරෝධතා හමුවේ ඔවුන් පසුබෑ බවද ගාමිණී කුමාරසිංහ මහතා වැඩිදුරටත් ප්‍රකාශකර සිටියේය.", "URL": "https://lankatruth.com/si/?p=1441", "Category": "පුවත්", "Parent URL": null}