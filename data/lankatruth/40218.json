{"Source": "Lankatruth", "Timestamp": "August 31, 2017", "Headline": "අධිවේගී මාර්ගත් විකිණීමේ සැලසුමක – මාර්ග සංවර්ධන සේවක සංගමයේ විරෝධය", "News Content": "මාර්ග සංවර්ධන අධිකාරියේ අධිවේගී මාර්ග ක‍්‍රියාකාරීත්වය, නඩත්තු හා කළමනාකරණ අංශය පෞද්ගලීකරණය කිරීමට ආණ්ඩුව ගනු ලබන උත්සාහයට විරෝධය දක්වමින් මාර්ග සංවර්ධන සේවක සංගමය විසින් විශය භාර අමාත්‍ය ලක්ෂ්මන් කිරිඇල්ල මහතා වෙත ලිපියක් යොමු කර තිබේ. මාර්ග සංවර්ධන සේවක සංගමයේ ප‍්‍රධාන ලේකම් බී.එම්.ඩී.කේ බණ්ඩාරනායක මහතාගේ අත්සනින් යොමු කර ඇති එම ලිපිය මාධ්‍ය වෙතද නිකුත් කර ඇති අතර එය පහතින් පළ වේ. “ගරු ලක්ෂ්මන් කිරිඇල්ල මැතිතුමා, උසස් අධ්‍යාපන හා මහාමාර්ග අමාත්‍ය, 9 වෙනි මහල මගනැගුම මහමැදුර, ඩෙන්සිල් කොබ්බෑකඩුව මාවත, කොස්වත්ත, බත්තරමුල්ල. ගරු ඇමතිතුමනි, මාර්ග සංවර්ධන අධිකාරියේ අධිවේගී මාර්ග ක‍්‍රියාකාරීත්වය, නඩත්තු හා කළමනාකරණ අංශය පෞද්ගලීකරණය කිරීම. (EOM&M) අධිවේගී මාර්ගය පුද්ගලීකරණය කිරීම හෝ ඒ සඳහා මග පාදන සියලු ක‍්‍රියාවන් හෙලා දකින අතර ඒ සඳහා විරෝධය පළකරමු. සියලු අධිවේගී මාර්ග වලින් ලැබෙන ආදායම ඒවාට අනුකූලව ඉදිරි නඩත්තු කටයුතු සඳහා යෙදවීමට නිසි ක‍්‍රියාමාර්ග ගැනීමෙන් ඉදිරි අවධානම් වලින් මිදිය හැකි බව අපේ විශ්වාසය වන අතර එහි තැන්පත් මුදල් වලින් වෙනත් කටයුතු සඳහා යොදවා ගැනීමට කරන උත්සාහය පිළිබඳවද අපගේ විරෝධය ප‍්‍රකාශකර සිටිමු. මාර්ග සංවර්ධන අධිකාරියේ පරිපාලනයේදී අවිධිමත් ක‍්‍රියා නිසා විවිධ ගැටළු ඇතිවී ඇත. තවද මාර්ග ඉදිකිරීම් හා නඩත්තු කිරීම, ව්‍යාපෘතිවලදී ටෙන්ඩර් කැඳවීම,මිලදී ගැනීම,උපදේශන කටයුතුවලදී සංවිධානාත්මකව තාක්ෂණික උපක‍්‍රම මගින් මූල්‍ය වංචා සිදුවෙන බව ප‍්‍රකාශ කරමි. ඉහත කරුණු ගැන සොයා බලා ඒ සඳහා නිසි ක‍්‍රියාමාර්ග ගන්නා ලෙසත් ඒ සඳහා සාකච්ඡා කිරීමට හැකි ඉක්මණින් අවස්ථාවක් ලබා දෙන ලෙස ඉල්ලා සිටින අතර එසේ නොමැති නම් ඉදිරියේදී අනෙකුත් වෘත්තීය සමිති සමග එකමුතුව වෘත්තීය ක‍්‍රියාමාර්ග ගැනීමට සිදුවන බව කරුණිකව දන්වා සිටිමු. මීට විශ්වාසී, බී.එම්.ඩී.කේ බණ්ඩාරනායක ප‍්‍රධාන ලේකම්”", "URL": "https://lankatruth.com/si/?p=40218", "Category": "පුවත්", "Parent URL": null}