{"Source": "Lankatruth", "Timestamp": "June 25, 2021", "Headline": "ඩුබායි රාජ්‍යයේ කළු සල්ලි සැඟවූ අයට වැඩවරදී!", "News Content": "ඩුබායි රජ්‍යයය ලොව පුරා ප්‍රසිද්ධව ඇත්තේ කළු සල්ලි සුදු කරන ශුද්ධ වූ දේශයක් ලෙසයි. මෙම හේතුව නිසාම ලොව ඒකාධිපතියන්, මත්ද්‍රව්‍ය ජාවාරම්කරුවන්, දුෂිත දේශපාලකයන්ගේ මුදල් විශුද්ධි කරන තිප්පලක් බවට ඩුබායි රාජ්‍යය පත් වී ඇත. මේ අතර මෙම කළු සල්ලි තැන්පත් කරන ලද පුද්ගලයින්ගේ ලැයිස්තුවක් අඩංගු CD තැටියක් සොයාගැනීමට ජර්මන් ආණ්ඩුව විසින් සමත්වී ඇති බව Der Spiegel පුවත්පත පවසයි. 1930 දී ඛණිජ තෙල් සොයාගැනීමෙන් පොහොසත් වූ අදටත් දිනකට තෙල් බැරල් 60000ක් පමණ නිපදවන ලෝකයේ 7වැනි රට ලෙස සැලකෙන ඩුබායි රාජ්‍යය 80 දශකය වනවිට ලොව දියුණුතම පෙට්‍රෝ-ඩොලර් රාජ්‍යයක් බවට පත්විණි. තෙල් වලින් ලබාගන්නා ලද මුදල් උපයෝගී කරගනිමින් නිදහස් වෙළඳ හුවමාරුකම් සඳහා ජාත්‍යන්තර ආර්ථික මධ්‍යස්ථානයක් ලෙසට ඩුබායි රාජ්‍යය පත්වී ඇත. ඒ අතර සංචාරක කර්මාන්තය, ජාත්‍යන්තර තලයේ කිසිදු බද්දකට යටත් නොවී ආයෝජනය කළහැකි, මුදල් තැන්පත් කල හැකි මුල්‍ය හා වෙළඳ මධ්‍යස්ථානයක් ලෙසද ඩුබායි රාජ්‍යය ලොව පුරා ප්‍රසිද්ධියක් උසුලයි. Der Spiegel පුවත්පත සඳහන් කරනුයේ ජර්මන් ආණ්ඩුව විසින් ඩුබායි මුල්‍ය සමාගම් හා බැංකු කේෂ්ත්‍රයේ ඔත්තුකරුවෙකුට යුරෝ මිලියන දෙකක මුදලක් ගෙවා ජර්මන්, ප්‍රංශ යුරෝපීය දුෂිත පුද්ගලයින් රාශියක තොරතුරු සමගින් ලොව පුරා පුද්ගලයින් මිලියන ගණනක නම් හා ඔවුන්ගේ වත්කම් හා හිමිකම් පිලිබඳ ඉතාමත් සංවේදී තොරතුරු රාශියක් සොයා ගැනීමට සමත් වී ඇති බවයි. ඒ අතර ජර්මන් රජයේ ප්‍රකාශකයෙකු මාධ්‍ය අමතා පැවසුවේ තමන් ලබාගත් මුලාශ්‍ර ලොව සියළුම රටවල සිවිල් සංවිධානවලට හා අවශ්‍ය නම් රාජ්‍ය නායකයින්ට ලබාදීමට පියවර ගන්නා බවයි. ඒ අතර ප්‍රංශයේ මුදල් ඇමතිවරයා විසින්ද අදායම් බදු නොගෙවා හෝ අයථා ලෙස මුදල් උපයා ඩුබායි රාජ්‍යයේ මුදල් තැන්පත් කර ඇති ප්‍රංශ ජාතිකයන් පිළිබඳව තොරතුරු තමන්ට ලබාදෙන ලෙස ජර්මන් අදායම් බදු දෙපාර්තමේන්තුවෙන් ඉල්ලා ඇතැයි පැවසේ.", "URL": "https://lankatruth.com/si/?p=118465", "Category": "පුවත්", "Parent URL": null}