{"Source": "Lankatruth", "Timestamp": "December 24, 2021", "Headline": "ජනාධිපති ඇන්දූ හතර දෙනෙක් ගැන කෘෂිකර්ම අමාත්‍යාංශයේ හිටපු ලේකම් කියයි", "News Content": "සමස්ත ශ්‍රීලංකාවම මහත් අර්බුදයකට ඇද දමා මෙරට ගොවිතැන එකරැයින් කාබනික ගොවිතැනකට හැරවීමේ තීන්දුව මෝඩ තීන්දුවක් බව පසුගියදා කෘෂිකර්ම අමාත්‍යංශයේ ලේකම් තනතුරින් ඉවත් කරනු ලැබූමහාචාර්ය උදිත ජයසිංහ පවසයි. ජනාධිපතිවරයාට මෙම තීන්දුව ගැනීමට පොළඹවනු ලැබුවේ පුද්ගලයින් හතර දෙනෙකු විසින් බවයි. රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය, ආණ්ඩු පක්ෂ පාර්ලිමේන්තු මන්ත්‍රී අතුරලියේ රතන හිමි, සබරගමු විශ්ව විද්‍යාලයේ කෘෂි විද්‍යා පීඨයේ මහාචාර්ය ප්‍රියන්ත යාපා, පසු අස්වනු කළමනාකරණ ආයතනයේ සභාපති පාලිත වීරක්කොඩි යන අය ඊට වගකිව යුතු බවයි. ඉදිරියේදී අනිවාර්යයෙන්ම රට තුළ සාගතයක් ඇති වන බවත් එහි වගකීම මෙම උපදේශකයින් හතර දෙනා විසින් භාරගත යුතු බවත් ඔහු වැඩිදුරටත් පවසයි. ජනාධිපතිවරයා සම්බන්ධයෙන් ඔහු අදහස් දක්වමින් කවුරු කුමක් කීවද අසන්නා සිහිබුද්ධියෙන් ඇසිය යුතු බවත් ජනාධිපතිට වුවද යමක් පැවසීමේ සීමාවක් ඇතැයි පවසයි.චීනය සමග සිදු කළ පොහොර ගනුදෙනුව අතිශයින්ම සැකසහිත බව පවසන හිටපු ලේකම්වරයා චීනය ගැන සිතා පොහොර ගැන සානුකම්පිතව බලන්නැයි අගමැති මහින්ද රාජපක්ෂ ඉල්ලීම් කළත් තමන් ඊට අකමැති වූ බව ඔහු පවසයි. කෘෂිකර්ම අමාත්‍යංශයේ ලේකම් තනතුරින් පසුගියදා ඉවත් කරනු ලැබූමහාචාර්ය උදිත ජයසිංහ මේ අදහස් පළකර සිටියේ අන්තර්ජාල නාලිකාවක් සමඟ පැවති සම්මුඛ සාකච්ඡාවකදීය.", "URL": "https://lankatruth.com/si/?p=127359", "Category": "පුවත්", "Parent URL": null}