{"Source": "Lankatruth", "Timestamp": "January 8, 2021", "Headline": "ට්‍රම්ප්ගේ බ්‍රසීල ගෝලයා රට බංකොලොත් කරයි", "News Content": "තමන් දකුණු ඇමරිකාවේ හිට්ලර් වගේ යයි ප්‍රකාශ කරමින් බලයට පැමිණි බ්‍රසීල වර්තමාන ජනාධිපතිවරයා මේ වන විට රට පුරා උග්‍ර වී තිබෙන කොරෝනා වසංගතය හේතුවෙන් අන්ත අසරණ භාවයකට පත් වී සිටි. විශේෂයෙන්ම ට්‍රම්ප් ගේ කිට්ටුම මිතුරෙකු ලෙස සැලකෙන Jair Bolsonaro කොරෝනා වසංගතය තමන්ට පාලනය කරගැනීමට අපහසු අවස්ථාවකට පැමිණ ඇතැයි මාධ්‍ය ඉදිරියේ පැවසුවේය. ජාතික ආරක්ෂාව, සැමට එක් නීතියක්, දුෂණයට තිත වැනි ජනකාන්ත පොරොන්දු දෙමින් 2018 දී බලයට පැමිණි Jair Bolsonaro හමුදා කපිතාන් වරයෙකි. වයස 17 සිට බ්‍රසීලයේ1964-1985 කාලයේදී පැවතී ඒකාධිපති මිලිටරි පාලන කාලයේදී වාමාංශික ගරිල්ලන් දඩයම් කිරීමට ගෝනිබිල්ලෙකු ලෙස ක්‍රියාකළ නිසා Jair Bolsonaro ට කැඩෙට් නිලධාරියෙකු ලෙස හමුදාවට ඇතුළුවීමට වරම් ලැබීය. හමුදාව තුල මස් වැද්දෙකු ලෙස ක්‍රියා කිරීම නිසා ඉතාමත් ඉක්මනට උසස්වීම් ලබා ගැනීමට ඔහු සමත්වන අතර උග්‍ර කොමියුනිස්ට් විරෝධියෙකු ලෙස හමුදාව තුල ප්‍රසිද්ධ වී සිටියේය. 1986 දී හමුදාවෙන් ඉවත්වෙන Jair Bolsonaro 1988 දී පළාත් පාලන මන්ත්‍රීවරයෙක් ලෙස තෝරා පත්වේ. 1990 දී Rio de Janeiro හි ෆෙඩරල් මන්ත්‍රීවරයෙකු වන ඔහු දේශපාලන ලෝකය තුල මාධ්‍යවේදීන් අසන ප්‍රශ්ණයකට පවා නිවැරිදිව උත්තර දීගත නොහැකි අසාර්ථක කථිකයෙකු ලෙස පිළිගැනේ. 2018 දී පැවැත්වෙන ජනාධිපතිවරණයේදී දක්ෂිණාංශික කඳවුරේ අපේක්ෂයෙකු ලෙස ඉදිරිපත්වන Jair Bolsonaro කළු ජනතාව හා සම්භවයෙන් මිශ්‍ර ජනතා විරෝධී අන්ත ජාතිවාදී මැතිවරණ ප්‍රචාරයක් තම ජයග්‍රහණය සඳහා යොදාගනු ලැබීය. මෙම ජාතිවාදී මැතිවරණ ප්‍රවාහය සමග රැවටෙන මධ්‍යම පාන්තිකයින්, තරුණයන් හා ප්‍රසිද්ධ පාපන්දු ක්‍රීඩකයින් ඔහුගේ ජයග්‍රහණය සදහා ඔහු වටා ඒකරාශී විය. රටේ 90%ක ඉඩම් අයිතිව සිටින ඉඩම් හිමියන් ඔහුගේ මැතිවරණ ප්‍රචාරයට මුදල් වියදම් සැපයීය. එසේම කතෝලික පල්ලියේ අන්තවාදී කොටස් වල සහය ඔහුට ලැබුණි. ඔහුගේ දේශපාලන හා ආර්ථික වැඩපිළිවෙල ධනවාදයෙන්, ජාතිකවාදයෙන්, ඒකාධිපතිවාදයෙන් හා අන්ත ආගම්වාදී වැඩපිළිවෙලක් වූ අතර ජාත්‍යන්තර සම්බන්ධතා වලදී ට්‍රම්ප්ගේ දකුණු ඇමරිකානු සුනඛයා ලෙස පිළිගැනුණු අතර, ඊශ්‍රායලය සමගත් කියුබාවට එරෙහිව සම්බාධක වෙනුවෙනුත් සෘජුවම පෙනී සිටියේය. කොරෝනා සම්බන්ධයෙන් චීනයට චෝදනා කිරීමටත් ඔහු පසුබට නොවීය. පසුව සමාව ගත්තේය. කොරෝනා වසංගතය බ්‍රසීලයේ උත්සන්න වීමත් සමග Jair Bolsonaroගේ සැබෑ හැකියාව පුස්සක් බව බ්‍රසීල ජනතාව හඳුනා ගත්හ. 198,000 ක ජනතාවක් ඉතා වේගයෙන් මාස කීපයක් වැනි කෙටි කාලයකදී කොරෝනා නිසා මරුමුවට පත් වූ අතර මිලියන 8ක් ඉක්මවූජනතාවක් කොරෝනා වෛරසයට ගොදුරු විය. තවදුරටත් ඉහළ යන කොරෝනා මරණ සමග Jair Bolsonaroටද කොරෝනා රෝගය වැළදුණි. මෙම කාලය තුලදී Jair Bolsonaro පිස්සෙකු ලෙස හැසිරීමට පටන් ගත් අතර ඔහුගේ රජයේ ඇමතිවරු රාශියක් තම ඉල්ලා අස්වීම් භාරදුන් අතර හමුදාවද ඔහුගේ මෙම ක්‍රියා කලාපය නිසා ඔහුගෙන් ඈත් වී ඔහුව හුදකලා කරන ලදී. පවුලේ සාමාජිකයින් පමණක් අද ඔහුගේ රජයේ තනතුරු හොබවමින් ඔහු සමග සිටි. තම ජනප්‍රියත්වය තබා ගැනීම සඳහා මුදල් අච්චු ගසමින් දුගී ජනතාවට බෙදු අතර එය රටේ මිලියන 68ක ජනතාවට යම් අස් වැසිල්ලක් වුවද මෙම ආධාර නතර කරන ලෙස බ්‍රසීල මධ්‍යම බැංකුව හා අන්තර් ජාතික මුල්‍ය අරමුදල ඇතුළු ජාත්‍යන්තර මුල්‍ය ආයතන ඉල්ලා සිටුනු ලැබුවේ රට දැවැන්ත ආර්ථික අර්බුධයකට ඇදවැටීමේ අනතුර පෙන්වාදීමෙන් පසුවය. නිෂ්පාදනය (30%කාර්මික කේෂ්ත්‍රය) සම්පූර්ණයෙන්ම ඇණහිටි අතර රටේ ණය අර්බුදය (100%PIB)හා අයවැය හිඟය(11.4-18%PIB) දෙගුණයක් ලෙස ඉහල ගොස් ඇත. මෙම අඟහරුවාදා මාධ්‍ය වෙත පැමිණි Jair Bolsonaro මහත් කම්පණයකින් හා හැඬු කඳුලින් යුතුව පැවසුවේ බ්‍රසීලය බංකොලොත් බවත් තමාට තවදුරටත් කළහැකි දෙයක් ඉතුරු වී නොමැති බවත්ය.", "URL": "https://lankatruth.com/si/?p=107467", "Category": "විදෙස් පුවත්", "Parent URL": null}