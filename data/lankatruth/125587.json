{"Source": "Lankatruth", "Timestamp": "November 8, 2021", "Headline": "සිරිල් ගාමිණී පියතුමාගේ පෙත්සම කැඳවයි – CIDයෙන් ප්‍රකාශයක්", "News Content": "අපරාධ පරීක්ෂණ දෙපාර්තමේන්තුව විසින් තමන්ව අත්අඩංගුවට ගැනීමට දරණ උත්සාහය වලක්වන අතුරු තහනම් නියෝගයක් නිකුත් කරන ලෙස ඉල්ලා සිරිල් ගාමිණී ප්‍රනාන්දු පියතුමා විසින් ශ්‍රේෂ්ඨාධිකරණය හමුවේ ගොනු කර තිබූ මූලික අයිතිවාසිකම් පෙත්සම අද (08) කැඳවු අතර එහිදී අපරාධ පරීක්ෂණ දෙපාර්තමේන්තුව වෙනුවෙන් නීතිපතිවරයා ප්‍රකාශයක් සිදු කරමින් අධිකරණයට දන්වා ඇත්තේ රාජ්‍ය බුද්ධි සේවාවේ අධ්‍යක්ෂ සුරේෂ් සලේ කළ පැමිණිල්ලකට‍ අනුව සිරිල් ගාමිණී ප්‍රනාන්දු පියතුමා අත්අඩංගුවට ගැනීමක් නොකරන බවය. එම පෙත්සම විජිත් මලල්ගොඩ, එල්.ටී.බී දෙහිදෙණිය හා පී. පද්මන්සූරිය යන විනිසුරු මඩුල්ල හමුවේ කැඳවනු ලැබීය. ඒ අනුව අදාළ පැමිණිල්ල සම්බන්ධයෙන් කරන විමර්ශවලට සහාය දැක්වීමක් ලෙස අපරාධ පරීක්ෂණ දෙපාර්තමේන්තුව විසින් දැනුම් දුන් විටක අපරාධ පරීක්ෂණ දෙපාර්තමේන්තුව හමුවේ පෙනී සිට අවශ්‍ය ප්‍රකාශ ලබාදීමට සිය සේවාදායකයා එකඟ වන බව සිරිල් ගාමිණී ප්‍රනාන්දු පියතුමා වෙනුවෙන් පෙනී සිටි ජ්‍යෙෂ්ඨ ජනාධිපති නීතිඥ රියන්සි අර්සකුලරත්න අධිකරණයට දන්වා ඇත. පෙත්සම සලකා බැලීම සඳහා ලබන අප්‍රේල් 04 වැනිදා යළි කැඳවීමට විනිසුරු මඩුල්ල නියෝග කර තිබේ. අපරාධ පරීක්ෂණ දෙපාර්තමේන්තුව එම විමර්ශන ආරම්භ කර ඇත්තේ, පාස්කු ප්‍රහාර මාලාව සම්බන්ධයෙන් දෙස් විදෙස් ජනතාව දැනුවත් කිරීම සඳහා පසුගිය මස 23 වැනිදා මාධ්‍යයට විවෘත කරමින් සූම් තාක්ෂණය ඔස්සේ පැවැත්වූ සාකච්ඡාවකදී තමන් සම්බන්ධයෙන් කළ ප්‍රකාශ අසත්‍ය ප්‍රකාශ වන බැවින් ඒ සම්බන්ධයෙන් විමර්ශනයක් කරන ලෙසට සුරේෂ් සලෙයි පසුගිය 25 වැනිදා කරන ලද පැමිණිල්ලකට අනුවය.", "URL": "https://lankatruth.com/si/?p=125587", "Category": "පුවත්", "Parent URL": null}