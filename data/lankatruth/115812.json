{"Source": "Lankatruth", "Timestamp": "May 1, 2021", "Headline": "රට ඉල්ලා සිටින සමාජ ආර්ථික දේශපාලන පරිවර්ථනය සඳහා අපි උපරිම ලෙස කැපවෙනවා… අනුර දිසානායක", "News Content": "“අපේ රටේ විශාල පරිවර්තනයක් අවශ්‍යයි. සමාජ දේහයේ, ආර්ථික දේහයේ, දේශපාලන දේහයේ වශයෙන් පුළුල් පරිවර්ථනයක් ඕනෑ. මේ නිශ්චිත මොහොතේ අපේ රට ඉල්ලා සිටින්නේ සමාජ ආර්ථික දේශපාලන පරිවර්ථනයක්. ඒ පරිවර්ථනය සඳහා නායකත්වය දෙන්න, ජනතාව පෙළගස්වන්න, ඒ පරිවර්ථනය සිදුකිරීම සඳහා ජනතා විමුක්ති පෙරමුණේ අපි උපරිම ලෙස කැපවෙන බව මේ මොහොතේ සපථකර සිටිනවා. ලාභය හඹාගෙන යන තරගකාරී සමාජය වෙනුවට සහයෝගය මත ගොඩනැගෙන සමාජයක් අවශ්‍යයි. පාසල් යන දරුවාගේ සිට විශ්‍රාමික මහල්ලා දක්වා හැමදෙනාම හෙම්බත් කරන ලද ජීවිතයක් මේතරගයෙන් උරුමකොට දී තිබෙනවා. ඒ නිසා සහයෝගිත්වය මත ගොඩනැගුණු සමාජයක් අපි නිර්මාණය කරනවා. අපේ ආර්ථික පරිවර්තනය ගල් යුගයට අයිති එකක් නොවෙයි. ලෝකය අත්පත් කරගෙන තිබෙන දැනුම, තාක්ෂණය, කලමනාකරණය ඉතා හොඳින් කැටිකර, සැලසුමක් ක්‍රියාත්මක කර මේ රට ගොඩනැගිය හැකියි.” යැයි ජනතා විමුක්ති පෙරමුණේ නායක අනුර දිසානායක අවධාරණය කරයි. ඔහු ඒ බව අවධාරණය කර සිටියේ අන්තර්ජාලය ඔස්සේ පැවැත්වූ අදට යෙදී තිබෙන 132වන ලෝක කම්කරු දින සමරු දේශනය පවත්වමිණි. එම අවස්ථාවට ජවිපෙ ප්‍රධාන ලේකම් ටිල්වින් සිල්වා, මධ්‍යම කාරක සභික වසන්ත සමරසිංහ සහ මධ්‍යම කාරක සභික රාමලිංගම් චන්ද්‍රසේගර් එක්වී සිටියහ. ජවිපෙ නායක අනුර දිසානායක සිදු කළ සම්පූර්ණ කතාව… “පසුගිය 2019 වසරේ පාස්කු ප්‍රහාරය හේතුකොට ගෙන නිසි පරිදි මැයි දිනය සැමරීමට අපට හැකි වුණේ නැහැ. 2020දී සැමරුවේ කෝවිඩ් වසංගත තත්වයට අනුරූපවන පරිදි. 2021දී ඉතාමත් අභිමානවත් ලෙස සැමරීම සඳහා සංවිධාන වැඩකටයුතු සහ ප්‍රචාරක වැඩකටයුතු සියල්ල සූදානම් කර තිබුණා. යළි හදිසියේ කෝවිඩ් වර්ධනය හේතු කොටගෙන අද අපගේ පක්ෂ මූලස්ථානයේදි අන්තර්ජාලය හරහා සැමරීමට සිදුවී තිබෙනවා. කෙසේ වුවත් ඔබට ප්‍රබල දේශපාලන පණිවිඩයක් දීමට තිබෙනවා. රටපුරා විසිරී ඉන්න සහ විදෙස්ගත ශ්‍රී ලාංකිකයන් වෙත මේ පණිවිඩය ගෙනයාම සඳහා අන්තර්ජාලය මහඟු උපකාරයක් වේවි කියා විශ්වාස කරනවා. අපගේ මාතෘ භූමිය ඉතිහාසය තුළ ඇයට එල්ලවිය හැකි බරපතළම අභියෝගයකට මුහුණදී තිබෙන අවස්ථාවක්. රටේ පොදු ජනතාවට තමන්ගේ ජීවිතය පවත්වාගෙන යාමට, ලැබිය යුතු සේවාවන් ලබාගැනීමට, අභියෝගකාරී තත්වයක් තිබෙන මොහොතක්. මේ නිසා අපේ රටේ ජනතාව සමග අන් කවරදාටත් වඩා වැඩියෙන් කළ යුතු ප්‍රබල දේශපාලන සංවාදයක් තිබෙනවා. අපි ඒ සංවාදය තවත් ආකාර ගණනාවකින් ජනතාවට ගෙන යායුතු අවස්ථාවක්. ජනතාව ඉදිරියේ තිබෙන ප්‍රධානතම අභියෝගය රටේ ආර්ථිකය මුහුණදී තිබෙන ගැඹුරුතම අර්බුදයයි. 1948 සිට මේ මොහොත දක්වා අවුරුදු 73ක් මාරුවෙන් මාරුවට බලයට ආ, ධනපති දේශපාලන පක්ෂ ගෙනගිය ධනපති ආර්ථික ක්‍රමය විසින් රටකට වියහැකි ගැඹුරුම ආර්ථික ව්‍යසනයකට රට පත්කර තිබෙනවා. ඒ ව්‍යසනයේ ගොදුරු බවට රටේ ගොවි, කම්කරු, ඇතුළු සියලුම ජනතාව පත්වෙමින් ඉන්නවා. ආර්ථිකයේ ගැඹුරුතම අර්බුදයන් දෙකක් තිබෙනවා. එකක් තමන්ගේ වියදම් පියවා ගැනීම සඳහා සරිලන ආදායමක් මහා භාණ්ඩාගාරයට නොලැබීම. 2021 වසර සඳහා ඉදිරිපත් කළ අයවැය ලේඛනයේදී ආණ්ඩුවේ අපේක්ෂිත ආදායම බිලියන 1919යි. නමුත් වසර තුළ ගෙවිය යුතු ණය සහ පොලී වාරිකයේ එකතුව බිලියන 2017යි. බිලියන 198ක හිඟයක් තියෙනවා. භාණ්ඩාගාරයට ලැබෙන මුළු ධනය ණය පොලී සහ වාරිකය ගෙවීමටවත් ප්‍රමාණවත් නැහැ. මේ සඳහා ආණ්ඩුවට තිබෙන පිළියම් මොනවාද? නැවත නැවත ණය ලබාගැනීම සිදුකරමින් තිබෙනවා. 2020 ආරම්භයේදී මුළු ණය ප්‍රමාණය ටි්‍රලියන 13යි. 2020 අවසන් වන විට ටි්‍රලියන 15යි. වසරකදී පමණක් ණය ප්‍රමාණය ටි්‍රලියන දෙකකින් ඉහළ ගොස් තිබෙනවා. තමන්ගේ ආර්ථිකයේ එකම උපාය මාර්ගය නැවත නැවත ණය ගැනීම බව මෙයින් පෙනෙනවා. දෙවැනි උත්තරය හැටියට ඔවුන් මුදල් අච්චු ගහනවා. මේ ආණ්ඩුව බලයට පත්වූ දිනයේ සිට මේ අවුරුද්දේ මාර්තු මාසය වනවිට බිලියන 831ක් අච්චු ගහලා තිබෙනවා. කෝටි ලක්ෂ දෙකකින් ණය ප්‍රමාණය වැඩිකර, කෝටි 83,100ක් අලුතින් මුදල් අච්චුගහලා තිබෙනවා. එදිනෙදා වියදම් උපයාගැනීමට සමත් නොවන ආර්ථිකයක් නිර්මාණය කිරීමේ ප්‍රතිවිපාක මේවා. ආර්ථිකය මුහුණදී තිබෙන අර්බුදයේ ප්‍රධාන අංග දෙක මේවා. ඊළඟට විදෙස් ණය ගෙවා දැමීමේ ගැඹුරු අර්බුදයක ගිලිලා. ආසන්න වශයෙන් ඩොලර් බිලියන 55ක ණයක්. මේ තුළ ඩොලර් 38.05ක් රජයේ විදෙස් ණය පංගුව. ඉතිරි ප්‍රමාණය පෞද්ගලික අංශයේ. මේ ණය ගෙවන්නේ කොහොමද? 2020 ආරම්භයේදී අපේ මුළු විදෙස් සංචිත ප්‍රමාණය ඩොලර් බිලියන 7.6යි. නමුත් 2021 මාර්තු වන විට විදෙස් සංචිත ප්‍රමාණය ඩොලර් බිලියන 04 දක්වා අඩුවී තිබෙනවා. මේ වසරේ පමණක් ගෙවිය යුතු මුළු විදෙස් ණය වාරිකය ඩොලර් බිලියන 6.9ක්. ඉදිරි මාස තුන ඇතුළත ඩොලර් බිලියන 2ක ණය වාරිකයක් ගෙවීමට තිබෙනවා. මේ නිසා විදේශීය ණය ගෙවා ගැනීමට නොහැකි අර්බුදයට විසඳුම හැටියට ආණ්ඩුව නැවත නැවත විදේශ ණය ගනිමින් සිටිනවා. පසුගිය මාස එකහමාරකදී පමණක් ඩොලර් බිලියන දෙකක ණයක් චීන රජයෙන් ලබාගෙන තිබෙනවා. ආසන්න වශයෙන් රුපියල් කෝටි 40,000ක්. මේ ණය ගැනීමේදී ඉතාමත් අහිතකර, කොන්දේසිවලට යටත්වී ජාතික සම්පත් විකිණීමට සිදුවී තිබෙනවා. කොළඹ වරාය බටහිර ජැටිය ඉන්දියානු සමාගමකට විකුණා දැමීමට යන්නේ ඉන්දියාවෙන් ලබාගෙන තිබෙන ණය සහ ලබාගැනීමට අපේක්ෂා කරන ණය නිසයි. පෝට්සිටි ව්‍යාපෘතිය වෙනුවෙන් විශේෂ පනතක් ගෙනවිත් කොමිෂන් සභාවක් පිහිටුවා ඒ සඳහා විදේශීය නියෝජිතයන්ද පත්කිරීමට සූදානම් වෙනවා. මුදල් විශුද්ධිකරණය, මුදල් පනත්වලට යටත් නොවන කොන්දේසිවලට ගමන් කරමින් තිබෙනවා. ලෝක භූ දේශපාලනයේ චීන ආර්ථික උපායමාර්ගයක් ලෙස පෝට්සිටි ව්‍යාපෘතිය ක්‍රියාත්මක කෙරෙනවා. එක පැත්තකින් ණය ගෙවා ගන්න බැරි භාණ්ඩාගාරයක් තිබෙන අතර, අනික් පැත්තෙන් විදේශීය ණය ගෙවා ගන්න බැරි ආර්ථිකයක් පවතින්නේ. මේ ව්‍යසනයේ ප්‍රතිඵල බුක්ති විඳීමට සිදුවී තිබෙන්නේ මේ තීන්දු ගනු ලැබූ දේශපාලන අධිකාරියට හෝ ඉහළ නිලධාරීන්ට නොවෙයි. අපේ රටේ ඇතිවී තිබෙන ගැඹුරුතම ආර්ථික ව්‍යසනයේ ප්‍රතිඵල පැටවී තිබෙන්නේ මේ රටේ පොදු ජනතාව මත. අධික ලෙස භාණ්ඩ මිල ඉහළ යන්නේ මේ නිසා. එදිනෙදා අත්‍යාවශ්‍ය ආහාර වේලක් සපයා ගන්න බැරි මිලියන ගණනක් ජනතාව අපේ රටේ ඉන්නවා. ගමේ කඩයට ගොස්, හාල් ග්‍රෑම් 500, පොල් තෙල් මිලි ලීටර් 100, සීනි ග්‍රෑම් 250ක් ඉල්ලන ජනතාවක් සිටිනවා. අපේ රටේ වැඩකරන ජනතාව ආර්ථික ව්‍යසනයේ ගොදුරු බවට පත්වී තිබෙන්නේ මේ විදිහට. අද වෙනකොට රැකියා ලක්ෂ ගණනක් අහිමි වෙමින් තිබෙනවා. විරැකියා පෝලිම ලක්ෂ ගණනින් වැඩිවෙනවා. සාමාන්‍ය පුරවැසියන්ගේ දුවා, දරුවන් මත ආර්ථික ව්‍යසනය පැටලෙන්නේ මේ වගේ විවිධ ආකාරවලට. මේ ව්‍යසනකාරී තීන්දුවලට පොදු ජනතාව කිසිසේත්ම සම්බන්ධ නැහැ. කෝවිඩ් වසංගතය තුළ සාමාන්‍ය ජනතාවට පී.සී.ආර්. පරීක්ෂණයක් කර ගන්න කොයිතරම් පොර බදන්න සිදුවී තිබෙනවාද? රෝහලක් සොයා ගැනීම සඳහා විශාල පරිශ්‍රමයක් දරන්න සිදුවී තිබෙනවා. කොළඹදී හඳුනා ගන්නා රෝගියෙක් මඩකලපුවේ රෝහලකට ගෙනයන තත්වයක් තිබෙන්නේ. නමුත් ඊට වෙනස් පැත්තක් තිබෙනවා. මා මේ කතාව කිරීමට සුළු මොහොතකට පෙර ප්‍රධාන පෞද්ගලික රෝහලකින් පී.සී.ආර්, පරීක්ෂණ සියල්ල කිරීමට සලසා තිබෙන පහසුකම් ගැන එස්.එම්.එස්. පණිවිඩයක් ආවා. මේ වගේ වැය බරක් දරන්න පුළුවන් කාටද? එය කළ හැක්කේ මේ රටේ පාලක පංතියට. මේ ආර්ථිකය බිඳවැටීමේ ගොදුරු බවට පත්වී තිබෙන්නේ පොදු ජනතාව.ක්ෂුද්‍ර මූල්‍ය ණය ගෙවාගන්න නොහැකි වුණු කාන්තාවන් මේ වන විටත් අරගලයක යෙදී ඉන්නවා. ග්‍රාමීය කාන්තාව ආර්ථික ව්‍යසනයේ ගොදුරු බවට පත්වී තිබෙන්නේ මේ විදිහට. වල්සපුගල ගොවි ජනතාව, ගල්ගමුව, මහියංගනය, මැදවච්චිය, වගේ ප්‍රදේශවල වන අලි උවදුරට විසඳුම් ඉල්ලා සත්‍යග්‍රහයක යෙදී සිටිනවා. ගම්වදින වන අලින්, බව-භෝග, නිවාස, සහ ජීවිත විනාශ කරන අලි-මිනිස් ගැටුමක් පවතිනවා. ඊට විද්‍යාත්මක විසඳුමක් ලබාදෙන්න ආණ්ඩුව අසමත් වී තිබෙනවා. ඒ වගේම විදෙස්ගත ශ්‍රී ලාංකිකයන් විශාල ප්‍රමාණයක් ආපසු පැමිණිය නොහැකිව සිටිනවා. වෙනත් රටවල් තමන්ගේ පුරවැසියන් ප්‍රමුඛතාවයක්දී මව්බිමට කැඳවා ගන්නකොට අපේ පාලකයන් ඒ පුරවැසියන් වෙත නැවත නැවත නීති පනවමින් ගෙන්වා ගැනීම ප්‍රමාද කළා. ගැඹුරු ආර්ථික ව්‍යසනයේ ප්‍රතිඵල පුරවැසියන් සියලු දෙනාට විහිදී යන්නේ මේ ආකාරයට. විශ්‍රාමික ජනතාවට ලැබිය යුතු වැටුප් වැඩිකිරීම මැතිවරණ පොරොන්දුවක් විතරක් වී තිබෙනවා. ඒ වගේම 2021 අප්‍රේල්වල හෘදයාබාධය වැළඳුණු රෝගියෙකුට ඔපරේෂන් කරන දිනය ලෙස ලබාදී තිබෙන්නේ 2028 වර්ෂයේ දිනයක්. ආර්ථිකය බිඳවැටීමේ ප්‍රතිවිපාක විවිධාකාරයෙන් පුරවැසියන්ට බලපාන්නේ මේ විදියටයි. හැබැයි පාලක පන්තිය හා ඔවුන්ගේ සමීපතම සමාගම් වළල්ලක් 2019ටත් වඩා අධික ලාභ පොදි බැඳගෙන තිබෙනවා. මේ තත්වය තුළ පොදු ජනයාගේ ජීවිත පමණක් නොවෙයි, අපේ මාතෘ භූමියේ ස්වෛරීභාවය සහ නිදහස අහිමි කෙරෙමින් තිබෙනවා. බටහිර ජැටිය විකිණීම, පෝට්සිටි ව්‍යාපෘතිය වගේ ව්‍යාපෘති ගේනන්නේ ඒ නිසා. අනික් පැත්තෙන් ස්වාභාවික පරිසර පද්ධතිය අක්කර දහස් ගණනක් වනසමින් ජනතාවගේ ජන ජීවිතය අවතැන් කරමින් තිබෙනවා. මේ සියලු ප්‍රශ්න සඳහා පාලකයන් ලබාදෙන විසඳුම් මොනවාද? එකක් අවිද්‍යාත්මක ග්‍රාමීය ජනප්‍රියවාදී විසඳුම්. දෙක රැවටිලිකාරී විසඳුම්. තුන්වෙනුව අර්බුදය තව තවත් තීව්‍ර කරන භයංකාර විසඳුම්. හදිසියේ ගව ඝාතනය අත්හිටුවීමට කැබිනට් මණ්ඩලය තීරණය කරන්නේ අවිද්‍යාත්මක, ග්‍රාමීය, ජනප්‍රියවාදී තීන්දුවක්. ඒ වගේම රසායනික පොහොර සහ රසායනික යෙදවුම් ක්ෂණිකව නවත්වා දැමීමට ජනාධිපතිවරයා ගත් තීරණයත් මෙවැනි ජනප්‍රියවාදී එකක්. කෝවිඩ් වසංගතය එනකොට කාලිමෑනියන් හීනෙන් කිවූ විවිධ වර්ගයේ ප්‍රතිකාර ආණ්ඩුවේ අනුග්‍රහයෙන් ව්‍යාප්ත කළා. පැණි විසඳුම්, සෞඛ්‍ය අමාත්‍යවරිය රටට ලබාදුන්නා. මෙවැනි අර්බුදයකදීත් පාලකයන් අවිද්‍යාත්මක, ජනප්‍රියවාදී විසඳුම් ගේනවා. අනික් පැත්තෙන් රැවටිලිකාරී විසඳුම් ඉදිරිපත් කරනවා. ගෑස් මිල ඉහළ දැමීමට විශාල විරෝධයක් තිබුණා. එසේ තිබියදී රු.1493/-ක් වූ ගෑස් සිලින්ඩරය රු:1395/-දක්වා අඩු කර, සිලින්ඩරයේ ගෑස් ප්‍රමාණය කිලෝ ග්‍රෑම් 12.5 සිට 9.8 දක්වා අඩුකර තිබෙනවා. කිලෝ ග්‍රෑම් 12.5 සිලින්ඩරයක් රුපියල් 1495/-ක් වන විට කිලෝ ග්‍රෑම් එකක මිල රුපියල් 119.50ක් වෙනවා. මේ ගෑස් ප්‍රමාණය කිලෝ ග්‍රෑම් 9.8ක් දක්වා අඩුකර මිල රුපියල් 1395/-ක් වන විට කිලෝ ග්‍රෑම් එකක මිල රුපියල් 152/-ක් වෙනවා. රැවටිලිකාරී තීන්දු ගන්නේ මෙහෙම. ඊළඟට භයානක, විනාශකාරී තීන්දු ගැනීමට හොඳම උදාහරණය පෝට්සිටි කොමිසම. බටහිර ජැටිය අලෙවි කිරීමත් එහෙමයි. මේ පාලකයන් අනුගමනය කරමින් තිබෙන්නේ මේ විසඳුම් ආකාර තුනක්. මේ තත්වය තවදුරටත් ඉදිරියට ගෙන යා යුතුද කියා අපි අපේ රටේ පුරවැසියන්ගෙන් අහනවා. නැත්නම් මේ තත්වය වෙනස් කළ යුතුද? අපේ රටේ විශාල පරිවර්තනයක් අවශ්‍යයි. සමාජ දේහයේ, ආර්ථික දේහයේ, දේශපාලන දේහයේ වශයෙන් පුළුල් පරිවර්ථනයක් ඕනෑ. මේ නිශ්චිත මොහොතේ අපේ රට ඉල්ලා සිටින්නේ සමාජ ආර්ථික දේශපාලන පරිවර්ථනයක්. ඒ පරිවර්ථනය සඳහා නායකත්වය දෙන්න, ජනතාව පෙළගස්වන්න, ඒ පරිවර්ථනය සිදුකිරීම සඳහා ජනතා විමුක්ති පෙරමුණේ අපි උපරිම ලෙස කැපවෙන බව මේ මොහොතේ සපථකර සිටිනවා. ලාභය හඹාගෙන යන තරගකාරී සමාජය වෙනුවට සහයෝගය මත ගොඩනැගෙන සමාජයක් අවශ්‍යයි. පාසල් යන දරුවාගේ සිට විශ්‍රාමික මහල්ලා දක්වා හැමදෙනාම හෙම්බත් කරන ලද ජීවිතයක් මේතරගයෙන් උරුමකොට දී තිබෙනවා. ඒ නිසා සහයෝගිත්වය මත ගොඩනැගුණු සමාජයක් අපි නිර්මාණය කරනවා. අපේ ආර්ථික පරිවර්තනය ගල් යුගයට අයිති එකක් නොවෙයි. ලෝකය අත්පත් කරගෙන තිබෙන දැනුම, තාක්ෂණය, කලමනාකරණය ඉතා හොඳින් කැටිකර, සැලසුමක් ක්‍රියාත්මක කර මේ රට ගොඩනැගිය හැකියි. දැවැන්ත ඛනිජ සම්පත්වලින් මේ මහපොළොව පිරී තිබෙනවා. සරුසාර මහපොළෙවක් තිබෙනවා. රට වගේ අටගුණයක විශාල සාගරයක් තිබෙනවා. මේ මහ මුහුද තාම සොයා නොගත් සම්පත් ආකරයක්. ඒ වගේම අපේ රටේ ඉතාමත් හොඳ දියුණු කළ හැකි මානව සම්පතක් ඉන්නවා. අද ඉබාගාතේ යන්න ඇර තිබෙන මේ මානව සම්පත නූතන ලෝකයට අවශ්‍ය පරිදි දියුණු තත්වයට ගේනවා. එය කළ හැකි වන්නේ, අධ්‍යාපනය, සෞඛ්‍ය සහ ක්‍රීඩාව යන ප්‍රධානම මෙවලම් තුනෙන්. සෑම පුරවැසියෙක්ම නිරෝගී පුරවැසියක් බවට පත්කරන සෞඛ්‍ය පද්ධතියක් නිර්මාණය කරන්න ඕනෑ. ඕනෑම තත්වයකට ඔරොත්තු දෙන මනසක් සහිත පුරවැසියෙක් ක්‍රීඩා සංස්කෘතියෙන් අප බිහිකරනවා. මේ මානව සම්පත ඉතා හොඳින් ප්‍රයෝජනයට ගත හැකි පිහිටීමක් අපේ රටේ තිබෙන්නේ. නාවික කේන්ද්‍රයත්, වෙළඳ කේන්ද්‍රයත්, බවට පත්කරගෙන අපේ රටේ ආර්ථිකය පුබුදුවන්න ඕනෑ. ඒ ආර්ථිකයේ ප්‍රතිලාභ සමාජවාදී මූලධර්ම මත පදනම්ව ජනතාවට ගලාගෙන යන්න ඕනෑ. ජනගහනයෙන් 43%ක දිනක ආදායම ඩොලර් 2ට අඩු බව නිල වාර්තාවලින් පේනවා. ධනය සාධාරණ ලෙස නොබෙදෙන තත්වය තමයි මේ. මේ තත්වය වෙනස් කර, සියලු දෙනාටම සාධාරණ ලෙස ධනය බෙදී යන ආර්ථිකයක් අපට ඕනෑ.ඒ වගේම ලාභ ලබන ව්‍යාපාරයක් බවට පත්කර ගෙන තිබෙන දේශපාලනය වෙනුවට කැපකිරීම, පරිත්‍යාගය, නොපසුබස්නා උත්සාහයකින් යුක්ත ජනතාව වෙත අසීමිත ලෙස ආදරය කරන දේශපාලනයක් අවශ්‍යයි. මාතෘ භූමියට අසීමිත ලෙස ආදරය කරන සැබෑ දේශප්‍රේමිත්වයක් අවශ්‍යයි. මේ දේශපාලන පරිවර්තනය සිදුකළ හැක්කේ ජනතා විමුක්ති පෙරමුණට පමණයි. මේ රටේ ආර්ථික, සමාජ, දේශපාලන පරිවර්තනය වෙනුවෙන් ජනතාව පෙළගැසිය යුතුව තිබෙනවා. ඔබ විඳින දුක ඔබට වඩා වැඩියෙන් දරුවන්ට අත්කර දෙන රාජ්‍යයක් බවට මේ රට පත්කරනවා ද? අද ලෝක බලවතුන්ගේ ගොදුරක් බවට පත්වී තිබෙන මාතෘ භූමිය තවදුරටත් එසේ වීමට ඉඩ දෙනවාද? නීතිය කඩා වැටුණු එකිනෙකා අතර මානුෂික භාවය බිඳ වැටුණු සමාජයට ඉදිරියට යන්න දෙනවාද? මේ තත්වය වෙනුවට නව දේශපාලන පරිවර්තනයක් සඳහා එක්වන ලෙස අපි ජනතාවට ආරාධනා කරනවා. අද තැන තැන පැන නැගෙමින් තිබෙන ජනතාවගේ විරෝධයන් එකතැනකට කුළුගැන්වුණු සමාජ පරිවර්තනයක් සඳහා වූ කාර්යභාරය අපේ විවිධ සංවිධානවලින් කළ යුතුයි. අපේ ගොවි සංවිධානය, අපේ වෘත්තීය සමිති ව්‍යාපාරය, අපේ රටේ ධීවර ජනතාව, තරුණ තරුණියන්, සහ පොදු ජනයා සංවිධානය කළ යුතුයි. මේ ව්‍යසනය ඇති කරන ලද පාලක පංතිය සුවසේ සුරක්ෂිතව සිටින අතර, ව්‍යසනයට වග නොකිය යුතු ජනතාව ගොදුරු බවට පත්වෙමින් තිබෙනවා. ඒ නිසා මේ ව්‍යසනය සිදුකරන ලද පාලක පන්තියට එරෙහිව කඳවුරු බඳින අධිෂ්ඨාණයක් මේ මැයි දිනයේදි අප ගත යුතුයි. ඉහළ පන්තියේ මිනිසුන්ගේ අවුරුදු 73ක පාලනයේ සිට පහළ පන්තියේ මිනිසුන්ගේ දේශපාලන බලයක් පාලනයට පත්කිරීම වෙනුවෙන් පෙළ ගැසෙන ලෙස සියලු දෙනාටම ආරාධනා කරනවා.” කොවිඩ් මර්දනය ධනපති ආණ්ඩු ප්‍රාග්ධන හිමියන් සහ අධිරාජ්‍යවාදීන් ඔවුන්ගේ වාසියට පාවිච්චි කරමින් ඉන්නවා ජනතා විමුක්ති පෙරමුණේ ප්‍රධාන ලේකම් – ටිල්වින් සිල්වා ලෝකය පුරාම වැඩ කරන ජනතාවට මේ මැයි දිනයේ හඬ නඟන්න සිදුවී තිබෙන්නේ කොවිඩ් බාධා කිරීම් මැද්දේ. කොවිඩ් වසංගතයෙන් ලෝකයට බරපතළ පාඩමක් උගන්වලා තිබෙනවා. පොදු ජනතාව ඉතාමත් වේදනාවට පත්වී සිටිනවා. අසල්වැසි ඉන්දියාවේ ජනතාව ඔක්සිජන් නැතිව වේදනා විඳින හැටි, මහමග මිය යන හැටි, මියගිය අයගේ සිරුරු ප්‍රවාහනය කර ගන්න බයිසිකලයේ තබාගෙන බැඳගෙන යන හැටි, මිනියක් පුච්චා ගන්න බැරිව වේදනා විඳින හැටි, අපි දකිමින් ඉන්නවා. මුළු ලෝකයම අදහා ගන්න බැරි අර්බුදයකට පත්වී තිබෙනවා. ඒ ප්‍රධානම කාරණය මේ ව්‍යසනයන්ට පත්වී ඉන්න, වැඩකරන ජනතාව එය නිවැරදිව අවබෝධ කර නොගැනීමයි. මානව වර්ගයා අද මුහුණ දී තිබෙන ව්‍යසනයට සැබෑ විසඳුම් සොයා ගත යුතුයි. එසේ නොවන තාක් කල්, හැම මොහොතකම රැවටෙමින් අර්බුදයට යනවා. පවතින පාලනයන් කාගේද? ඒ පාලනයන් මොනවගේද? පවතින සමාජය කාටද අයිති. කියන ප්‍රශ්න තේරුම් ගත යුතු වෙනවා. මේ වෙලාවෙත් ලෝකය පුරාම පවතින්නේ ධනපති සමාජ ආර්ථික ක්‍රමයක්. මේ සමාජය වැඩකරන ජනයාට අයිති එකක් නොවෙයි. පීඩාවට පත්වූ අයට අයිති එකක් නොවෙයි. ධනවාදී සමාජය අයිති ප්‍රාග්ධන හිමියන්ට. මහාපරිමාණ ධනපතියන්ට සහ ජාවාරම්කාරයින්ට අයිති සමාජයක්. මේ සමාජයේ සතුට, සෞභාග්‍යය තිබෙන්නේ මහාපරිමාණ ජාවාරම්කරුවන්ට සහ ප්‍රාග්ධන හිමියන්ට මිසක් වැඩකරන ජනතාවට නොවෙයි. මේ නිසා ධනවාදී සමාජය තුළ පවතින රජය ධනපති රජයක් මිස, ජනතාවගේ රජයක් නොවෙයි. ආණ්ඩු ජනතාවගේ ආණ්ඩු නොවෙයි. හැබැයි ලෝකය පුරාමත්, අපේ රටේ ජනතාව ඡන්ද කාලයට තමන්ගේ පක්ෂය කියලා ධනපති පක්ෂයක් තෝරා ගන්නවා. ධනපති නායකයෝ තමන්ගේ නායකයෝ කියලා තෝරා ගන්නවා. හැබැයි ඒවා ජනතාවගේ පක්ෂ හෝ නායකයන් නොවෙයි. ධනවාදය තුළ තිබෙන රාජ්‍යය කියන්නේ ධනපති ක්‍රමය රකින රාජ්‍යයක්. මේ රාජ්‍යය කවදාවත් පීඩාවට පත්වූ ජනතාව රකින්නේ නැහැ. ආණ්ඩු කවදාවත් සාමාන්‍ය ජනතාව වෙනුවෙන් වැඩකරන්නේ නැහැ. මේ ස්වභාවය තේරුම් ගන්න උදාහරණ කිහිපයක් තිබෙනවා. මැයි දිනය ඉන් එකක්. මැයි දිනය නිර්මාණය වෙන්නේ දවසට පැය 14ක් හෝ 16ක් වැඩ ගැනීම නිසා පැය 8ක වැඩ දිනයක් ඉල්ලා අරගලයක් පටන් ගත් නිසයි. එක්සත් ජනපදයේ චිකාගෝ නුවරදී 1886දී සාමකාමීව මේ සටන ආරම්භ කළා. හැබැයි එදා සිටි පාලක පන්තිය ප්‍රාග්ධන හිමියාගේ පැත්ත අරගෙන පැය 8 වැඩ දිනය වළක්වන්න උත්සාහ ගත්තා. ඒ අරගලයේ සිටි කම්කරුවන්ට වෙඩි තියලා මර්දනය කළා. ඊට පස්සේදි කම්කරු නායකයන් 7දෙනෙක් එල්ලා මැරුවා. කුමන්ත්‍රණකාරීව කම්කරු පෙළපාළිය තුළ බෝම්බයක් පුපුරුවා හැර තමන්ව රකින්න සිටින පොලිස් නිලධාරීන්වත් මරාගෙන ජනතාවත් මරාදාලා ප්‍රාග්ධන හිමියාව රකින්න ධනපති පාලකයන් වැඩ කළා. ධනය වෙනුවෙන් ධනපති පංතියේ බලය වෙනුවෙන් මිනිස්සු මරණවා කියන එක උදාහරණ තිබෙන්නේ චිකාගෝවල විතරක් නොවෙයි. ලංකාවෙත් තිබෙන බව අපි දන්නවා. ධනපති නායකයන්ට බලයට එන්න ඕනෑ නම් බලය තහවුරු කර ගන්න ඕනෑ නම්, මිනී කඳු මතින් ඒක කරගන්නවා. අපේ රටේ ආණ්ඩු මාරු වුණේ බෝම්බ ප්‍රහාරයේ අත්දැකීමෙන්. අපිට මේ බව තවත් පැහැදිලි වෙනවා. මේ තත්වය තේරුම් ගන්න පොදු ජනතාව අසමත් වුණොත් මානව වර්ගයා විඳින ඛේදවාචකයෙන් ගොඩගන්න වෙන්නේ නැහැ. වර්තමානයේ ලෝකය පුරාම පැතිරෙන කොවිඩ් වසංගතය කියලා දෙන්නෙත් ඒ පාඩම. කොවිඩ් වෛරසය ධනපති පන්තිය හදපු එකක් නොවෙයි. හැබැයි කොවිඩ් මර්දනයේදි ධනපති ආණ්ඩු, ප්‍රාග්ධන හිමියන් සහ අධිරාජ්‍යවාදීන් ඔවුන්ගේ වාසියට පාවිච්චි කරමින් ඉන්නවා. කොවිඩි වසංගතය හමුවේ රට වහන්නේ නැහැ කියලා, ඇමෙරිකාවේ හිටපු ජනාධිපති ඩොනල්ඩ් ට්‍රම්ප් කීවා. මිනිසුන් ලක්ෂ ගණනින් මිය යද්දී, රට වහන්නේ නැහැ කීවේ ප්‍රාග්ධනයට ලාභ ලැබීම සඳහා. අද අපි ඉන්දියාවේ දකිමින් ඉන්නේ මේ ඛේදවාචකය. ඒ රටේ වැඩකරන පන්තිය මහමග මිය යද්දී, ඔවුන් මතින් ධනය ගොඩගසා ගත් ජාවාරම්කාර පන්තිය ගුවන් යානාවලින් පැන යනවා. එහෙම යද්දිත් ඉන්දියන් ආණ්ඩුව ඉන්නේ මහාපරිමාණ ධනපතියන්ගේ පැත්තේ. තමන්ගේ කියලා හිතාගෙන ජනතාව ඡන්දය දීලා පත්කර ගත් ආණ්ඩු මේ ව්‍යසනයේදි ඉන්නේ තමන්ගේ පන්තියේ පැත්තේ කියන එක වැඩකරන ජනතාව තේරුම් ගත යුතුයි. ධනපති ක්‍රමය ඇතුළේ කවුරු හරි නායකයෙක් තොරාගෙන තමන්ගේ කරගෙන ඔහුව රකින්න උත්සාහ කරනවා නම්, මේ ඛේදවාචකයෙන් වැඩකරන පන්තියට කවදාවත් ගැලවෙන්න බෑ. මේ අත්දැකීම් ලෝකය පුරාම තිබෙනවා. මේ නිසා අපේ පන්තියේ දේශපාලනය සොයාගෙන තේරුම් ගැනීම මේ මැයි දිනයේ ප්‍රධාන අරමුණ කර ගත යුතුයි. අද අපේ රටේ ආර්ථික අර්බුදය, සමාජ අර්බුදයක් බවට පත්වෙමින් තිබෙනවා. හැමතැනම තිබෙන්නේ ප්‍රශ්න, කඳුළු, වේදනාව, දුක, අවිශ්වාසය, අපේක්ෂා භංගත්වය, මර්දනය කියන තත්වයන්. එහෙම තැනකට පත්වෙලා තිබෙන්නේ ලක්ෂ 69ක් ඡන්දය දීලා පත්කරපු ආණ්ඩුවක් තියෙන වෙලාවක. තමන්ගේ කියලා නායකයෙක් පත්කර ගත්තු වෙලාවක. මේ ආණ්ඩුව වැඩ කරමින් ඉන්නේ තමන් වගකියන විදේශ හාම්පුතුන් වෙනුවෙන් සහ ජාවාරම්කරුවන් වෙනුවෙන් කියන එක පැහැදිලියි. මේ ආණ්ඩුවට ඡන්දය දුන් සහ නුදුන් සියලු දෙනා මේ තත්වය පැහැදිලිව තේරුම් ගන්න ඕනෑ. වතු කම්කරුවන්ට දවසකට රුපියල් 1000-ක වැටුප දිනා ගත්තේ දැවැන්ත අරගලයක් කරලා. හැබැයි ඒකත් නාමිකව විතරක් තත්වයට පත්වෙලා තිබෙනවා. ඊට අමතරව වැඩකරන පන්තියේ අරගල ගණනාවක් පසුගිය කාලයේ තිබුණා. ඒවා හමුවේ පාලකයන් තමන්ව බලයට ගෙන ආ ජනතාවට මහමග රස්තියාදු වෙන්න ඉඩ හැර තිබෙනවා. ආණ්ඩුව තමන්ගේ නම්, මෙහෙම වෙන්නේ ඇයි. තමන් පත්කර ගත් ආණ්ඩුව තමන්ගේ නොවෙයි, තමන්ගේ පන්තියේ නොවෙයි කියලා වැඩ කරන ජනතාව තේරුම් ගන්න ඕනෑ. අනුන්ගේ පන්තියකින් පත්කර ගෙන ඉන්න අපිට සතුරු පන්තිවල නායකයෝ පත්කර ගැනීමේ ඛේදවාචකය මේ සිදුවෙමින් තිබෙන්නේ. එවැනි අය වැළඳ ගැනීමේ දේශපාලනය අත්හරින්න කාලය දැන් ඇවිල්ලා. පරිසරය පිළිබඳ ප්‍රශ්න කියලා අද රසායනික පොහොර තහනම් කරන්න කතා කරන ජනාධිපතිවරයාට ඒ දැක්ම මීට අවුරුදු එක හමාරකට කලින් තිබුණේ නැද්ද? එදා ජනාධිපතිවරණ කාලයේ එකක් කියලා ඡන්දය අරගෙන, අද වෙන එකක් කියනවා. රසායනික පොහොර වෙනුවට කාබනික පොහොර යෙදවීම ලොකු ක්‍රියාවලියක්. ඒ වෙනුවෙන් සැලැස්මක් තිබෙන්නේ ඕනෑ. එහෙම නැතිව හදිසියේ නවත්වන්නේ පොහොර ගේන්න සල්ලි නැති නිසා. ලංකාවට ගෙන්වන භාණ්ඩ වර්ග ගණනාවක්ම සල්ලි නැති නිසා නතර කර තිබෙනවා. මෙතනින් පස්සේ තෙල් ගේන එකත් සීමා කරයිද කියලත් දන්නේ නැහැ. සල්ලි නැතිවුණාට පස්සේ ජනප්‍රිය වැඩවලින් ඒක වහගන්නවා. මේවගේ වැඩවලින් ජනතාවගේ ප්‍රශ්න වහන්න දෙන්න පුළුවන්කමක් නැහැ. එකවර පොහොර ගේන එක නතර කළහොත් කෘෂිකර්මාන්තය කඩා වැටෙනවා. ඒකත් අනික් පැත්තෙන් වාසි වෙන්නේ ධනපති පන්තියට. පොහොර නැති නිසා ගොවි ජනයා වි වගාවෙන් ඉවත් වුණොත් ලංකාවට හාල් ගේන්න අවස්ථාවක් ජාවාරම්කරුන්ට ලැබෙනවා. ඒ වගේම ගොවීන් වගාවලින් ඉවත් වුණොත් ඉඩම්වලට කරන්න දෙයක් නැති නිසා තුට්ටු දෙකට කොම්පැනිකාරයන්ට විකුණන්න හැකිවෙනවා. ජනප්‍රිය ලෙස මතුපිටින් පේන දේවල ඇත්ත අර්ථය ඔය කියන දේවල් නොවෙයි. ඉතාමත් සරල ප්‍රශ්නයක් වන අලි-මිනිස් ගැටුම විසඳන්න ආණ්ඩුව අසමත් වෙලා තිබෙන්නේ ඇයි? වල්සපුගල ජනතාව සත්‍යග්‍රහය කරමින් ඉල්ලන්නේ අලින් වෙනුවෙන් කැලයක් ගැසට් කරලා දෙන්න කියලා. ඒ මිස අලි පන්නලා ඉඩම් ලබාදෙන්න කියලා නොවෙයි. ඒ ඉල්ලීම පවා ඇහුම්කන් දෙන්න ආණ්ඩුව ලෑස්ති නැත්තේ කොම්පැනිකාරයන්ට ඉඩම් දීම අරමුණු කරගත් ආණ්ඩුවක් මිස ජනතාවගේ ප්‍රශ්න විසඳන එකක් නිසා නොවෙයි. රට පුරා උද්ඝෝෂණය කරන ගොවීන් බොහෝ දෙනා ඡන්දය දෙන්න ඇත්තේ ගෝඨාභය රාජපක්ෂ මහත්තයාට වෙන්න පුළුවන්. ඔය උද්ඝෝෂණය තියෙන්නේ ඡන්දයට ඉස්සෙල්ලා නම් රාජපක්ෂවරු සියලු දෙනාම ගිහිල්ලා පොරොන්දු දෙනවා. හැබැයි දැන් බලය අරගන ඉවරයි. ඒ ගොල්ලන්ට ජනතාවගෙන් වැඩක් නැහැ. මේ රැවටිලිකාරී තත්වය අපේ රටේ ජනතාව වටහා ගන්නා දවසට ජනතාවගේ විමුක්තිය තීන්දු කරන්න පුළුවන්. වටහා නොගන්නේ නම්, හැමදාමත් මේ දුක්බර ජීවිත ඒ ආකාරයෙන්ම පවතිනවා. මේ මැයි දිනයේ අපේ වගකීම ජනතාවට ඇත්ත තත්වය තේරුම් ගන්න කරුණු ඉදිරිපත් කිරීමයි. අපේ රට ලෝකයට ණය කරලා තිබෙනවා. රට ඇතුළේ ජනතාව අතරින් කාන්තාවෝ විශාල පිරිසක් ණය බරින් පෙළෙනවා. ක්ෂුද්‍ර මූල්‍ය ණය බරින් නිදහස් කරන්න කියලා කාන්තාවෝ උද්ඝෝෂණය කරන කොට ආණ්ඩුව අරන් තිබෙන්නේ තමන්ට ඡන්දය දීපු කාන්තාවන්ගේ පැත්ත නොවෙයි. ක්ෂුද්‍ර මූල්‍ය කොම්පැනිකාරයන්ගේ පැත්ත. මේ හැම උදාහරණයකින්ම කියැවෙන්නේ ධනපති ආණ්ඩු ජනතාව නියෝජනය නොකරන බවයි. ඔවුන් හැමවෙලේම පෙනී සිටින්නේ සහ නියෝජනය කරන්නේ ප්‍රාග්ධන හිමිකරුවන්. ජනතාවගෙන් ඡන්දය අරගෙන ධනපතියන් වෙනුවෙන් වැඩකරන මේ තත්වය නිමාකළ යුතුයි. පහුගිය ජනාධිපතිවරණය කාලයේ විදෙස් රැකියා කරන අය වියදම් කරගෙන ඇවිල්ලා ගෝඨාභය රාජපක්ෂ මහත්තයාට ඡන්දය දීලා ගියා. අද මේ වසංගතය හමුවේ තමන් කළ වැඩකළ රටවල රස්සාව නැතිවී එළියට වැටිලා තානාපති කාර්යාල ළඟ හඬා වැටුණත් උත්තරයක් ලබාදී නැහැ. හැබැයි ඒ නායකයින් යුක්රේනයේ කට්ටිය ලංකාවට ගේනවා. කෝවිඩ් එක්ක යුක්රේනකාරයන් රටපුරාම අරගෙන යනවා. ඉන්දියන්කාරයන්ටත් එන්න දෙනවා. චීනුන්ටත් එන්න දෙනවා. අපේ රටේ ශ්‍රමිකයා ආපහු එනඑක ආණ්ඩුවට ප්‍රශ්නයක්. එන කෙනාගේ ටිකට් පතිනුත් විශාල වශයෙන් ගසාකෑම් කරනවා. ආණ්ඩුවට හිතවත් ව්‍යාපාරකයන්ගේ හෝටල්වලට බලහත්කාරයෙන් දාලා අඩු පහසුකම් යටතේ නිරෝධායනය කරමින් ලොකු මුදලක් ගසා කනවා. කොවිඩ් වසංගතය තුළ පවා තමන්ගේ හිතවත් ජාවාරම්කාරයන්ට ලාභ ලබාගන්න ජනතාව බිල්ලට දීපු ක්‍රමයක් පවතින්නේ. ධනවාදය කොතැන තිබුණත් ඒක ඉතාමත්ම නරක එකක්. අමානුෂික එකක්. කෝවිඩ් තත්වය තුළ මේ බව හොඳින් තේරුම් ගන්න එක වැඩකරන ජනතාවගේ වගකිමක්. මේ විදිහට හැමතැනම ප්‍රශ්න ගොඩක් තිබෙනවා. කිසිම උත්තරයක් නැහැ. දරුවන්ට අධ්‍යාපනය ලබාදීමේදී ‘ඔන්ලයින්’ ක්‍රමය භාවිතා කරනවා කීවාට ඊට ඕනකරන පහසුකම් කෝ? ඇති-හැකි, නැතිබැරි හැම දෙනාම එක දහරාවේ දාලා ඔන්ලයින් කිය කියා ඇදගෙන යනවා. දුප්පත් දරුවෝ මේ නිසා අධ්‍යාපනයෙන් ඇදවැටීමේ අනතුරක් තිබෙනවා. අපේ රටේ ජීවත්වන 90%කට වැඩි පීඩිත ජනතාව ඔවුන් වෙනුවෙන් පෙනී සිටින ආණ්ඩුවක් පත්කර ගන්නා තුරු, මේ ප්‍රශ්නවලට කිසිදු උත්තරයක් ලැබෙන්නේ නැහැ. වැඩකරන ජනතාව පාලනය තමන් අතට ගන්න ඕනෑ. තමන්ගේ සතුරු පන්තියේ නායකයන්ට වැඩකරන ජනතාවගේ බලය දෙනවා වෙනුවට තමන්ගේ පන්තියට බලය ගන්න පෙරමුණ ගන්න ඕනෑ. ලෝකයේ ඉන්න දියුණුම පන්තිය කම්කරු පන්තියයි. යන්ත්‍ර හදන, යන්ත්‍ර එක්ක වැඩකරන, ලෝකයේ නිර්මාණය කිරීමේ හැකියාව තියෙන වැඩ කරන ජනයා පාලනය තමන් අතට නොගෙන ලෝකය ඉසසරහට යන්නේ නැහැ. මේ ආණ්ඩුව අසමත් වෙලා. ගෝඨාභය රාජපක්ෂ මහත්තයා ඉතාමත් අසමත් වෙලා. අපේ රටේ දන්න ඉතිහාසය තුළ මේ තරම් අසමත් වෙච්ච ආණ්ඩුවක් දැකලා නැහැ. විවිධ තර්ජන, ගර්ජන සහ මර්දනය තුළින් ආණ්ඩුව ඇදගෙන යන්න උත්සාහ කරන්නේ මේ නිසා. ධනපති ආණ්ඩු කවදාවත් ජනතාවට වගකියන්නේ නැහැ. ඔවුන්ගේ වගකීම් විරහිතභාවය පිළිබඳව සමාජ මාධ්‍ය තුළ ලස්සන අදහසක් පළවෙමින් තිබෙනවා. රනිල්-මෛත්‍රී ආණ්ඩුව කාලයේ පාස්කු ප්‍රහාරය ගැන තොරතුරු ලබාදී තිබෙද්දී ඒ මහා විනාශය සිද්ධ කළා. දැන් වෙලා තිබෙන්නේ කෝවිඩ් තුන්වැනි රැල්ලත් නිර්මාණය වෙනවා කියලා සෞඛය අංශ විසින් ආණ්ඩුව දැනුවත් කරලා තිබෙද්දී අවුරුදු කාලයේ රට නිදැල්ලේ අත්හැරියා. වගකිම් සහගතව මැදිහත් වුණේ නැහැ. දැන් ජනතාව මිය යන ප්‍රමාණය වැඩිවෙලා. රෝහල්වල ඉඩ මදිවෙලා. කලින් ආණ්ඩුව පාස්කු ප්‍රහාරයේ වගකිම් පැහැර හැරියා වගේම මේ ආණ්ඩුව කෝවිඩ් වසංගතය සම්බන්ධයෙන් දැන දැනත් වගකිම් පැහැර හැරියා. ඒ මොකක් සඳහාද? ව්‍යාපාරිකයින්ට ලාභ ලබන්න. ජනතාවට හෙන ගැහුවත් කමක් නැහැ ව්‍යාපාරිකයෝ, ප්‍රාග්ධන අයිතිකරුවෝ ලාභ ලැබිය යුතුයි කියලා ඉඩ හැරියා. ඒ නිසා ජනතාවට දැන් විශාල වශයෙන් පීඩා විඳින්න සිදුවෙලා තිබෙනවා. මේ තත්වය තුළ ආණ්ඩුව තමන්ගේ නිරුවත පෙන්වන්න පටන්ගෙන තිබෙනවා. ආණ්ඩුව පටන් ගත්තේ තාප්පවල චිත්‍ර ඇඳලා. හැබැයි ආණ්ඩුව පෙන්නුවේ, තරුණයන්ට අඳින්න පුළුවන් තමන් කැමති චිත්‍ර නොවෙයි, ආණ්ඩුව කැමති චිත්‍ර විතරක් බව. අධිරාජ්‍යවාදය ගැන චිත්‍රයක් ඇන්දාම මකන්න අණ කළේ ඒ නිසා. ළඟදිත් පරිසරය ගැන චිත්‍රයක් ඇන්දාම ඒක ගලවලා දැම්මා. සිංදු කියන්න පුළුවන් හැබැයි ආණ්ඩුව ගැන සින්දු විතරයි කියලා ඔප්පු කරලා තිබෙනවා. ගෝඨාභය රාජපක්ෂ මහත්තයාට ඡන්දය දුන්නාම දේශපාලනයෙන් හිස උදුම්මවා ගත්තේ නැති රටක් හැදෙයි කියලා සමහර අය සිතුවා. නමුත් ඊයේ පෙරේදා පාරේ හෝන් ගැහුව තරුණයා අත්අඩංගුවට ගත්තා. මෙයින්ද තරුණයන් තේරුම් ගන්න ඕනෑ මේ හැදිලා තිබෙන්නේ තමන් හිතපු ආණ්ඩුව නොවෙයි කියලා. හැම පැත්තෙන්ම මේ ඔප්පු කරමින් ඉන්නේ ජනතාව බලාපොරොත්තු වෙච්ච ආණ්ඩුව නොවෙයි කියලා. මේක රාජපක්ෂවරුන්ගේ පුද්ගලික ප්‍රශ්නයක් නොවෙයි. ධනපති ක්‍රමය ගෙනියන්න බලයට එන හැමකෙනාටම මේ විදිහට කරන්න සිද්ද වෙලා තිබෙනවා. ඒ නිසයි රවට්ටමින් බලය ගෙනියන්න වෙලා තිබෙන්නේ. රවට්ටන්න බැරි නම්, තර්ජනය කරන්න වෙලා තිබෙන්නේ. අද ලියන්න බෑ, පාරේ හෝන් ගහන්න බැහැ, බය වද්දලා අත්අඩංගුවට ගන්නවා. හැමෝටම විරෝධයන් තිබෙන බව අපි දන්නවා. තැන් තැන්වල හුදකලාව මෙම විරෝධයන් තිබුනොත් වැඩක් වෙන්නේ නැහැ. මේ විරෝධයන් සියල්ල නිවැරදි නායකත්වයෙන් එකට එකතු වෙන්න ඕනෑ. මේ විරෝධයන්ගේ ප්‍රතිඵලයක් ලෙස තවත් ධනපති නායකයෙක් ගෙන්වා ගන්නවා නම්, වැඩක් නැහැ. ප්‍රජාතන්ත්‍රවාදය හරි මොකක් හරි සටන් පාඨයක් ඉස්සරහට දාලා ධනපති පාලනයක් ගෙනාවොත් කලින් වැටිච්ච වළේමයි ආයිත් වැටෙන්නේ. ඒ නිසා පීඩාවට පත්වුණු හැමකෙනාටම පීඩාවට එරෙහිව අරගලයක් තිබෙනවා. වඩා යහපත් සමාජයක් දිනාගැනීම සඳහා වගකීමක් තිබෙනවා. වැරදි මාවත්වල ගිහිල්ලා, හුදකලාව ඒ වගකීම ඉෂ්ට කරන්න බැහැ. ධනවාදයෙන් පීඩාවට පත්වෙච්ච ජනයා එක මිටකට එකතු විය යුතුව තිබෙනවා. නිවැරදි වැඩ පිළිවෙළක් එක්ක නිවැරදි නායකත්වයක් එක්ක එකතු විය යුතුයි. ඒ නිවැරදි වැඩ පිළිවෙළ ලංකාවේ තිබෙන්නේ සැබෑ වමේ ව්‍යාපාරය වෙච්ච ජනතා විමුක්ති පෙරමුණ තුළ විතරයි. නමුත් පසුගිය කාලයේ වෘත්තීය අයිතිවාසිකම් දිනාගන්න ජනතා විමුක්ති පෙරමුණේ වෘත්තීය සමිතිවලට එකතු වී ඡන්දයකදී ධනපති නායකයන්ට ඡන්දය දෙනවා. මේ තත්වය වෙනස් කර ගත යුතුව තිබෙනවා. අයිතීන් දිනාගැනීමට එකතු වෙන ජනතා විමුක්ති පෙරමුණටම ඡන්දය දීලා අපේ ආණ්ඩුවක් හදා ගන්න බැරි ඇයි, කියන අදහස වැඩ කරන ජනතාවට එන්න ඕනෑ. මේ කුරිරු ලෝකය වෙනස් කිරීමේ සටනේ පෙරමුණ වැඩකරන ජනතාව ගන්න ඕනෑ. මිනිස්සු මැරෙද්දී ප්‍රාග්ධන හිමියා රටෙන් පැනලා යන මේ ලෝකය වෙනස් කරන්න ඕනෑ. වෙනස් කරලා කාටත් සමානව සලකන වඩා යහපත් සමාජවාදී සමාජයක් හදන්න ඕනෑ. අපේ අරමුණ ඒක. මැයි දිනයේ අරමුණත් ඒක. වමේ ව්‍යාපාරය තමයි කම්කරු පන්තියට අයිති ව්‍යාපාරය. තව තවත් ධනපති ආණ්ඩු ගේන්න, ධනපති නායකයෝ හදන්න නෙවෙයි, මේ මැයි දිනයේදී අධිෂ්ඨාන කර ගන්න ඕනෑ, සමාජවාදය වෙනුවෙන් පෙරට එන්න. තමන්ගේ සටන් බිමේදී වගේම වැඩ පොළේදීත්, ඡන්ද පොළේදීත් ඒ අර්ථයම තෝරා ගන්න ඕනෑ. සටන් බිමේදී තම ප්‍රතිවිරුද්ධ කෙනා ඡන්ද පොළේදී තෝරා ගන්න එපා. ඒ අය පරාජය කරලා මෙතෙක් කල් ගිය මග වෙනස් කරලා නව ගමනක් යන්න ඕනෑ. කෝවිඩ් තත්වය පවා බලකරළා තිබෙන්නේ ඒ නව ගමනක් වෙනුවෙන්. කෑමවලට වසදාන, ඒ වස විකුණලා සල්ලි හම්බකරන මනුෂ්‍යත්වය නැති, මුදල මූලික කරගත්තු, මිනිසුන් මහ මග මැරෙන්න ඉඩ හරින කුරිරු ධනපති ක්‍රමය පරාජයට පත්කරන්න ඕනෑ. ඒ වෙනුවට සාමූහිකත්වය, සහෝදරත්වය, මනුෂ්‍යත්වය තියෙන සමාජවාදී නව සමාජයක් ගොඩනගන්න ඕනෑ. මේ මැයි දිනයේදී ඒ වෙනුවෙන් සංවිධානය වෙමු. ඒ සඳහා ජනතා විමුක්ති පෙරමුණත්, ජනතා විමුක්ති පෙරමුණ මුල්වෙලා ගොඩනගා ගත් ජාතික ජන බලවේගය සමග අත්වැල් බැඳ ගන්න. අත්වැල් බැඳගෙන සමාජවාදී ලංකාවක් වෙනුවෙන් පෙළ ගැහෙන්න හැමෝටම ශක්තිය ධෛර්යය ලැබේවා ! පැය අටේ වැඩ දිනය වෙනුවට පැය 10ක වැඩ දිනයක් වෙනුවෙන් නීති සංශෝධනය කරමින් ඉන්නවා. ජවිපෙ මධ්‍යම කාරකසභික, අන්තර් සමාගම් සේවක සංගමයේ සභාපති වසන්ත සමරසිංහ පවතින කෝවිඩ් වසංගත තත්වය හමුවේ ලොව පුරා වැඩ කරන ජනතාව 132 මැයි දිනය සමරනවා. එහි කොටස්කරුවන් හැටියට ලාංකීය වැඩ කරන පංතිය සමග නිර්ධන පංතියේ සියලු කොටස් ඒකරාශී කරමින් ජනතා විමුක්ති පෙරමුණ මැයි දින සැමරුම අන්තර් ජාලය ඔස්සේ ලෝකය පුරා විකාශනය කරනවා. හෙට දවසේ වඩා යහපත් ජීවිතයක් ගත කිරීම සඳහා වැඩ කරන ජනතාව සංවිධානය කිරීමේ වඩාත් අභියෝගකාරී කාර්යභාරය මේ රටේ වෘත්තීය සමිති ව්‍යාපාරය ලෙස අපි භාරගෙන තිබෙනවා. මේ රටේ ආණ්ඩුව වැඩ කරන පංතිය ප්‍රමුඛව සමස්ත ජනතාවම අනතුරේ හෙළන ක්‍රියාමාර්ග ගනිමින් සිටිනවා. සෞඛ්‍ය අංශවල උපදෙස්වලට වඩා වෙනත් අයගේ උපදෙස් මුලට අරගෙන තිබෙනවා. ඒ නිසා වැඩ කරන ජනතාවගේ අයිතිවාසිකම් හා වරප්‍රසාද වගේම තමන්ගේ ජීවිත ආරක්ෂාකර ගැනීමේ අරගලයකටත් මුහුණදීමට සිදුවී තිබෙනවා. හෙට දවසේ අපි අපේ සටන ඉස්සරහට ගෙනියන්නේ කොහොමද කියන අභියෝගයට ඔබ අපි සැමදෙනා මුහුණපාලා සිටිනවා. වසංගත තත්වයේ සැබෑම තොරතුරු ජනතාවට හෙළි කරන්නේ නැහැ. මේ තත්වය හමුවේ රැකියා අහිමිවෙන තත්වය වැඩිවෙමින් තිබෙනවා. අනික් පැත්තෙන් ජාත්‍යන්තර වැඩකරන ජනතාවගේ දිනයේදීත් හාම්පුතුන් තමන්ගේ කර්මාන්ත ශාලාවල සේවකයන් යොදවා වැඩකරමින් ඉන්නවා. තමන්ගේ ලාබය වෙනුවෙන් මැයි දිනය දවසේත් පෞද්ගලික අංශයේ සේවකයෝ සේවයේ යොදවා තිබෙනවා. වසර 132කට පෙර එදා හේමාකට් කම්කරුවෝ පාරට බැස්සේ අනාගත පරම්පරාවන් වෙනුවෙන්. එදා ලබාගත් පැය අටේ වැඩ දිනය වෙනුවට ධනපති පංතිය පැය 10ක වැඩ දිනයක් වෙනුවෙන් නීති සංශෝධනය කරන්න කටයුතු කරමින් ඉන්නවා. කාන්තාවන් රාත්‍රියේ සේවයේ යොදවන්න නීති සංශෝධනය කරමින් ඉන්නවා. සමාජය වෙනස්කම්වලට ලක්වෙලා, ප්‍රවාහන පහසුකම් වැඩිවෙලා, හැබැයි කාන්තාවකට, දරුවෙකුට ආරක්ෂා සහිතව පාරේ යන්න පුළුවන්ද කියන අනතුර තිබෙනවා. ලෝකය ඉදිරියට යනවා, සංවර්ධනය වෙනවා, මිනිස්සු අඟහරු ලෝකයේ පදිංචියට යනවා කියන ධනපති ක්‍රමය අද දරුවන්ගෙන් වැඩ ගන්න නීති හදනවා. ජාත්‍යන්තර කම්කරු සංවිධානය දරුවෙක් ලෙස සලකන්නේ වසර 15කට අඩු කෙනෙක්. ඊට වැඩි අය සතියකට පැය 07ක් හෝ 14ක් වැඩ කරන්න පුළුවන් කියන නිර්ණායකයක් දෙනවා. ශ්‍රමය සූරාකෑම වෙනුවෙන් ලෝකය පුරා නීති සංශෝධනය කරද්දි, ලංකාවෙත් ඊට අදාළ නීති සංශෝධනය කරන්න පාලකයන් කටයුතු කරනවා. පැය අටේ වැඩ දිනය වැඩි කරන්න, කාන්තාවන් රාත්‍රියේ සේවයේ යොදවන්න, ළමුන් සේවයේ යොදවන්න මූලික පියවර ගනිමින් තිබෙනවා. ගෝඨාභය රාජපක්ෂ මහත්තයා ජනාධිපතිවරණයට ඉදිරිපත් වෙද්දී පොරොන්දු දුන්නාට අය-වැය දෙකක් ඉදිරිපත් කරලත්, දෙලක්ෂ විසිපන්දහසක් ගුරුවරුන්ගේ වැටුප් විෂමතාවය නිවැරදි කරන්න කටයුතු කළේ නැහැ. 2016 සිට රාජ්‍ය සේවයෙන් විශ්‍රාම ගිය ලක්ෂයකට ආසන්න පිරිසක් තමන්ට හිමිවිය යුතු වැටුප විශ්‍රාම යාමේදී නොලැබීම නිසා, සටනක ඉන්නවා. ඒ වගේම වසර 150කට වැඩි කාලයක් තිස්සේ පවතින වතු ක්ෂේත්‍රයේ යෙදී සිටින කම්කරුවන්ගේ වැටුප් අරගලය මැතිවරණවලදී, තොරොම්බල් කරනවා විතරයි. රුපියල් 1000/- දිනක වැටුප ලබානොදීමට මේ රටේ පාලකයන් වතු හාම්පුතුන් සමග එකතුවෙලා කුමන්ත්‍රණ කරමින් ඉන්නවා. රාජ්‍ය සේවයේ උපාධිධාරියෝ සේවා ව්‍යවස්ථාව සම්මත කරගෙන තමන්ට හිමි වැටුප් ලබාගන්න අරගලයක යෙදී සිටිනවා. කෝවිඩ් තත්වය හමුවේ සෞඛ්‍ය සේවා සේවකයන් දැවැන්ත අරගලයක යෙදී ඉන්නවා. වෛද්‍යවරුන්ගේ සිට කණිෂ්ඨ කාර්ය මණ්ඩල දක්වා සියලුම දෙනා කෝවිඩ් මර්දනයට වැඩ කරන ගමන් වෘත්තීය අරගලයකත් යෙදී සිටිනවා. ස්වයං රැකියාවල යෙදී සිටි විශාල පිරිසකට ජීවන මාර්ග අහිමිවෙලා. ඒ අය ජීවත් කරවන්න පාලකයනට් වැඩපිලිවෙළක් නැහැ. ලෝක නිෂ්පාදනය බිඳ වැටෙද්දී ලංකාවේ කර්මාන්තවලත් බිඳ වැටීම් වෙද්දී රැකියා අහිමිවීම්වලට උත්තර දෙන්න පාලකයෝ අසමත් වෙලා. මෙරටට ඩොලර් බිලියන 04කට ආසන්න විදේශ විනිමයක් ගෙනා සංචාරක ව්‍යාපාරය 2019දී ඩොලර් බිලියන 01කටත් 2020දී ඩොලර් මිලියන 600කටත් අඩු වෙලා. අද සංචාරක ව්‍යාපාරයේ ලක්ෂ එකහමාරක ඍජු රැකියාත් ලක්ෂ 04ක වක්‍ර රැකියාත් අහිමි වෙලා තිබෙනවා. කෝවිඩ් හමුවේ හතර අතින් අර්බුදයට යද්දී ගෝඨාභය රාජපක්ෂ ඇතුළු ආණ්ඩුවට ජනතාවගේ ප්‍රශ්නවලට උත්තර නැහැ. ලෝකය පුරාම තත්වයත් මේකයි. යුරෝපා රටවල, අප්‍රිකානු රටවල සියලුම කම්කරුවන් අයිතීන් දිනාගැනීම වෙනුවෙන් සටන් වැදෙමින් ඉන්නවා. කෝවිඩ් තත්වය හමුවේ රැකියා වියුක්ති 1998දී පැවැති මට්ටමටම පත්වෙලා තිබෙනවා. ලොව පුරා මිලියන 3000ක කම්කරුවන්ගෙන් මිලියන 300ට රැකියා අහිමි වෙලා. වේගයෙන් ඉදිරියට යනවා කියලා පුරාජේරු කීවත් ධනේශ්වරය අද කෝවිඩ් තත්වය හමුවේ මිනිසුන්ට ජීවිතය දෙන්නත් අසමත් වෙලා. ලොව පුරා ධනපති පංතිය කෝවිඩ්වලට එන්නත දෙන්න බැරිව මහ මඟ මිනිස් ජීවිත මියැදෙන්න ඇරලා. ලංකාවේත් එහි දිගුවක්ම අද පවතිනවා. එන්නතේ පළමු මාත්‍රාව දීලා දෙවැනි එක මාසයකට වැඩි කාලයක් නොදීම නිසා ඒ අයටත් කොවිඩ් බෝවෙනවා. මේ නිසා වෙනදාටත් වඩා කම්කරු පන්තියේ සාමූහිකත්වය ඉල්ලා සිටින මොහොතක් මේක. ලෝකයේ නිෂ්පාදනය බිඳ වැටෙනවා, කර්මාන්ත බිඳ වැටෙනවා. හැබැයි ලෝකයේ ධනපතියෝ වැඩිවෙලා. මීට වසර කිහිපයකට පෙර ලෝකයේ ධනවතා වු බිල්ගේට්ස් පරදා ඇමසන් සමාගම ධනවත්ම ව්‍යාපාරය බවට පත්වෙලා තිබෙනවා. සමාජවාදී රුසියාවේ කම්කරුවො සහ වමේ ව්‍යාපාරය ලබාගත් ජයග්‍රහණ ලොවපුරා කම්කරුවෝ භුක්ති වින්දා. 1974 වෙනකම් අපිටත් ඒ බොහෝ දේවල් ලැබුණා. මහ දැවැන්ත වානේ කර්මාන්ත ශාලා, ටයර් කර්මාන්ත ශාලා, පෙහෙකම්හල්, කඩදාසි කර්මාන්ත ශාලා, සහ සිමෙන්ති කර්මාන්ත ශාලා වගේ කර්මාන්ත ශාලා පද්ධතියක් අපිට නොමිලේ ලැබුණා. එදා සෝවියට් කම්කරුවෝ ලබාගත් ජයග්‍රහණවලින් බිලියන පතියෝ හැදුවේ නැහැ. ඔවුන් දැවැන්ත හදවත් තිබෙන මිනිසුන් හැදුවා. ලෝකය පුරා ජනතාව වෙනුවෙන් ඔවුන් විශාල පරිත්‍යාගයන් සිදුකළා. අද ධනපතියන් තව තවත් ධනය රැස්කරද්දී එදා සමාජවාදී සෝවියට් දේශය තමන්ගේ ජයග්‍රහණ ලෝකයට බෙදා දුන්නා. අද ධනපති ලෝකයට වසංගත තත්වය හමුවේ ඉන්ජෙක්ෂන් එක හදලා දෙන්න බැරිවෙලා. ඒ නිසා අපි ඉස්සරහා තිබෙන ලොකුම අභියෝගය මිය යන මිනිසුන්ට ජීවිත ලබාදීමයි. ඒ වෙනුවෙන් වමේ ව්‍යාපාරවලට, කම්කරු ව්‍යාපාරවලට, වඩාත් වගකීමක් පැවරිලා තිබෙනවා. ආහාර නැති මිනිසුන්ට ආහාර ලබාදීමේ සටන අද වෙනදාටත් වඩා වැඩියෙන් දැනෙනවා. දරුවන්ට අධ්‍යාපනය ලබාදීමේ සටන වෙනදාටත් වඩා වැඩියෙන් තිබෙනවා. අනාගතය වෙනුවෙන් පරිසරය ආරක්ෂා කර ගැනීමේ සටහන වෙනදාටත් වඩා වැඩියෙන් තිබෙනවා. මේ නිසා 132වැනි ජාත්‍යන්තර කම්කරු දිනය සමරන අපි එදා සමාජවාදී ජයග්‍රහණවලින් මහා දැවැන්ත සමාජයකට අවශ්‍ය මිනිසුන් ගොඩනැගුවා. ඒ තුළින් ලෝකය පුරා සහෝදරත්වය, ගොඩනැගීම සඳහා පරිත්‍යාගයන් සිදුකළා. එදා සමාජවාදී ජයග්‍රහණ බෙදපු ලෝකය වෙනුවට අද මිනිස් ජීවිත බිල්ලට ගනිමින් ලාභය වෙනුවෙන් ක්‍රියාකරන හැටි අපි දකිනවා. එදා දිනාගත් පැය 08 වැඩ දිනය ආරක්ෂා කරගැනීමට සටනක් තිබෙනවා. පැය 08 වැඩිකිරීමට එරෙහිව, කාන්තාවන් රාත්‍රී කාලයේ සේවයේ යෙදවීමට එරෙහිව ළමුන් සේවයේ යෙදවීමටය එරෙහිව සියලු දෙනා ඒකාබද්ධව කළ යුතු සටනක් තිබෙනවා. මේ ධනපති ආණ්ඩුවල අසාර්ථක ගමනට එරෙහිව සමාජවාදය දිනවීමේ සටනක් අපිට තිබෙනවා. ඒ සටන ශක්තිමත්ව ඉදිරියට ගෙනයමින් මිනිසුන්ට සතුටින් ජීවත් විය හැකි සමාජයක් ගොඩනැගීමට කැපවෙන ලෙස ලොව පුරා සිටින සියලු දෙනාගෙන් ඉල්ලා සිටිනවා. වෙනදාට වඩා කැපකිරීම් ඉල්ලා සිටිනවා. වෙනදාට වඩා දුෂ්කර අභියෝග ජයග්‍රහණය කිරීම සඳහා වෙනදාට වඩා සංවිධානය වෙමු. ශක්තිමත් වෙමු. ජයග්‍රහණ සඳහා සටන් වදිමු. සමාජවාදී ජයග්‍රහණ දක්වා සටන් වැදීමට සියලු දෙනාට ශක්තිය ලැබේවා.", "URL": "https://lankatruth.com/si/?p=115812", "Category": "පුවත්", "Parent URL": null}