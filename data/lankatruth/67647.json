{"Source": "Lankatruth", "Timestamp": "February 6, 2019", "Headline": "ඇල්ල ප්‍රාදේශීය සභාවේ සභාපති අත්අඩංගුවට ගන්නැයි විරෝධතා", "News Content": "ඇල්ල සංචාරක තොරතුරු මධ්‍යස්ථානයේ ස්ථාන භාර නිළධාරීයාට පහරදුන් ඇල්ල ප්‍රාදේශිය සභාවේ සභාපතිවරයා අත්අඩංගුවට ගන්නැයි බලකරමින් ඌව පළාතේ පළාත් සභාවේ හා රජයේ ආයතනවල නිලධාරීහු අද (06) විරෝධතාවයක නිරතවූහ. සංවර්ධන නිළධාරීන්, කළමණාකරන සහකාර නිළධාරීන් ඇතුළු සියලුම නිළතලවල සිටින නිළධාරීන් පළාත් සභාව ඉදිරිපිටදී දවල් කෑම පැයේදී මෙම උද්ඝෝෂණය සිදු කළහ. ඇල්ල සභාපතිවරයාගෙන් පහරකෑමට ලක්වු ඇල්ල සංචාරක තොරතුරු මධ්‍යස්ථානයේ ස්ථාන භාර නිළධාරී ඉංදික සෙනවිරත්න මහතාගේ කර්ණපඨලයට බරපතල හානි සිදුවීම නිසා ඔහු බදුල්ල මහ රෝහලේ නේවාසිකව ප්‍රතිකාර ලබමින් සිටී. නිලධාරීයාට පහරදුන් සභාපතිවරයා දින හතරක් යන තෙක් අත් අඩංගුවට ගෙන නැතැයි උද්ඝෝෂණයේ නිරත සංවර්ධන නිලධාරීහූ ඇල්ල පොලීසියටද චෝදනා නගති. එක්සත් ජාතික පක්ෂයත් එක්සත් ජනතා නිදහස් සන්ධානයත් එක්ව බලය පිහිටුවා ඇති ඇල්ල ප්‍රාදේශීය සභාවේ සභාපතිධුරය හොබවන්නේ එක්සත් ජාතික පක්ෂය විසිනි.", "URL": "https://lankatruth.com/si/?p=67647", "Category": "පුවත්", "Parent URL": null}