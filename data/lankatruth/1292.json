{"Source": "Lankatruth", "Timestamp": "February 7, 2012", "Headline": "මාලදිවයින් ජනාධිපති හමුදා භාරයට, රාජ්‍ය මාධ්‍ය ආයතන පොලිස් භාරයට", "News Content": "(දෙවන සංස්කරණය) මාලදිවයින් ජනාධිපති මොහොමඩ් නෂීඩ් මහතා ජනාධිපති ධූරයෙන් ඉල්ලා අස්වූ බව එරට හමුදාව පවසයි. ”වර්තමාන තත්වය අනුව මම ඉල්ලා අස්වෙනවා නම් ඒක රටට හොදයි. මට අවශ්‍ය නැහැ රට තුල ක්‍රෑර පාලනයක් පවත්වාගෙන යන්න. ඒ නිසා මම ඉල්ලා අසවෙනවා.” යනුවෙන් මොහොමඩ් නෂීඩ් මහතා අද රාජ්‍ය මාධ්‍ය පුවත් ප්‍රකාශය අතර තුර ප්‍රකාශකර ඇත. විපක්ෂය හා එරට පොලීසිය එක්ව සිදුකළ විරෝධතා ව්‍යාපාර නිසා ජනාධිපතිවරයා සිය ධූරයෙන් ඉවත්වී උප ජනාධිපති ආචාර්ය මොහොමඩ් වහීද් හසන් ට පාලනය භාරදීමට එකඟවී ඇතැයි බ්‍රිගේඩයර් අහමද් ශියාම් විදෙස් මාධ්‍යට පවසා ඇත. මාලදිවයින් ජනාධිපති මොහොමඩ් නෂීඩ් මේ වන විට එරට ජාතික ආරක්ෂක සේනා මූලස්ථාන රැකවරණය යටතේ සිටින බව රොයිටර් වාර්තාවල සදහන්වේ. සති කිහිපයකට පෙර ජනාධිපතිවරයා මාලදිවයිනේ, අපරාධ අධිකරණ විනිසුරුවරයකු අත්අඩංගුවට ගන්නැයි, හමුදාවට නියෝග කිරීමත් සමග රට තුළ නොසන්සුන් තත්ත්වයක් ඇති විය. මෙම විනිසුරුවරයා හිටපු ජනාධිපති මව්මූන් අබ්දුල් ගයුම්ට සහය දක්වන්නකු බවට ජනාධිපතිවරයාගේ පාර්ශවයෙන් චෝදනා නැගුණි. පොලීසිය අද පෙරවරුවේ එරට රාජ්‍ය මාධ්‍ය ආයතන අත්පත් කර ගෙන තිබේ. පසුව එය විපක්ෂ මාධ්‍ය විකාශ කටයුතු හා සම්බන්ධ කර ඇතැයි, රෝයිටර් පුවත් සේවය මීට ටික වේලාවකට පෙර නිවේදනය කළේය. ඔහු එරට ඉතිහාසයේ වසර 30 කට පසු ප්‍රථම වරට ජනතා ඡන්දයෙන් පත්වූ එකම ජනාධිපතිවරය වන අතර 2008 දී බලයට පත්විය. දෙවන සංස්කරණය වනවිටමාලදිවයිනේ උප ජනාධිපති මෙහොමඩ් වහීඩ් (59) නව රාජ්‍ය නායක ලෙස දිවුරුම් දී ඇති අතර. වෛද්‍ය ප්‍රතිකාර සඳහා මලයාසියාවට ගොස් සිටි හිටපු ජනාධිපති අබ්දුල් ගයුම් නෂිඩ්ගේ ඉල්ලා අස්වීම ගැන සතුට පළ කර ඇත.", "URL": "https://lankatruth.com/si/?p=1292", "Category": "විදෙස් පුවත්", "Parent URL": null}