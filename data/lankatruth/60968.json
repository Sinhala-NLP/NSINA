{"Source": "Lankatruth", "Timestamp": "October 13, 2018", "Headline": "උක් ගොවි ඉල්ලීම් ලැබෙන තුරු සටන අත්හරින්නේ නැහැ…", "News Content": "උක් ටොන් එකක් සදහා රුපියල් 8,500ක මිලක් ලබාදීම, උක් වගා බිමේ අයිතිය ගොවීන්ට ලබාදීම, උක් වගාව සදහා රජයේ පොහොර සහනාධාරය ලබාදීම, හොඳ තත්වයේ උක් බිජ ලබාදීම, උක් කර්මාන්ත ශාලාවල සේවකයින් ස්ථිර කිරීම, ඔවුන්ගේ රුපියල් 450ක දෛනික වැටුප ඉහළ දැමීම ඇතුළු ඉල්ලීම් දහයකට විසදුම් ලබා නොදෙන්නේ නම් උක් වගාවෙන් ඉවත්ව එම බිම්වල වී සහ අතිරේක බෝග ඇතුළු වාසි සහගත බෝග වගාවන් කිරීමට ගොවින් ගෙන ඇති තීරණය කිසිසේත් වෙනස් නොකරන බව උක් ගොවි සංවිධාන එකමුතුවේ කැඳවුම්කරු වසන්ත පියතිස්ස මහතා පසුගියදා දඹුල්ල සියපත හොටලයේ පැවති මාධ්‍ය හමුවකදී ප්‍රකාශ කළේය. මෙහිදී තවදුරටත් අදහස් පලකල මහතා මෙසේද පැවසිය… “රටේ සිනි පරිභෝජනයෙන් අපේ රටේ නිෂ්පාදනය කරන්නේ 9%ක පමණ ප්‍රමාණයක්. ඉතිරිය ආනයනය කරනවා. පැලවත්ත, සෙවනගල, හිඟුරාන යන ප්‍රදේශ කේන්ද්‍ර කරගනිමින් හෙක්ටයාර් 35,000ක් උක් වගා කරනවා. උක් ගොවින් 50,000ක් පමණ වගාවේ නිරතව සිටිනවා. උක් පැණිරස උනත් උක් වගා කරන ගොවීන්ගේ ඇතුළාන්තය නීරසවෙලා. බොහොම කර්කෂ ජිවිත ගත කරන්න සිදුවෙලා. ගොවීන්ගේ අදායම් සීමාවෙලා. ගැටළු රැසකට ඔවුන් මුහුණපා සිටිනවා. උක් වගාවේ නිරත ගොවීන්ගේ අස්වනු සදහා සමාගම් විසින් ගෙවනු ලබනුයේ ටොන් එකකට රුපියල් 5,000ක මුදලක්, එම මුදල මිට වසර තුනකට පෙර ගෙවූ මුදල තමා තාම ගෙවන්නේ. උක් වගාව තවදුරටත් පවත්වාගෙන යාමට හා ලාභදායි අයුරින් කරගෙන යාමට මෙන්ම සීනි නිෂ්පාදන සමාගම් හා උක් ගොවින් අතර කාර්මික ආරවුල් විසදා ගැනීමට සුදුසු යෝජනා තමන් විසින් පාලකයින් වෙත ඉදිරිපත කර තිබෙනවා. ඒ පිලිබදව පාලකයින් හා රජයේ විවිධ නිලධාරීන් සමග අවස්ථා ගනනාවකදී සාකච්ඡා කර තිබෙනවා…” යැයිද වසන්ත පියතිස්ස මහතා කියා සිටියේය. අම්පාර දිස්ත්‍රික් ලේකම්වරයා විසින් උක් ගොවීන්ගේ ගැටළු ඉතාමත් සාධාරණ බවට ජනාධිපති ලේකම්වරයට ඉදිරිපත් කර තිබෙන බවත් විෂයභාර අමාද්‍යවරයාද තම ගැටළු සාධාරණ බවට හා තම ඉල්ලීම දහය ඉටුකරන බවට පොරොන්දු දී ඇතත් මෙතෙක් ඒවා ඉටුකර නොමැති බවත් පැවසිය. සමාගම් පාලකයින් තම සාධාරණ ඉල්ලීම්වලට විසදුම් දෙනවා වෙනුවට උක් ගොවීයා ත්‍රස්තවාදීන් ලෙස සළකා ඔවුන් කටයුතු කරමින් සිටින බවත් උක් කර්මාන්තශාලා සේවකයින්ට වහල්ලු ලෙස සලකමින් කටයුතු කරමින් සිටින බවත් පැවසිය. සමස්ත ලංකා ගොවි ජන සම්මේලනයේ ජතික සංවිධායක නාමල් කරුණාරත්න, සෙවනගල හා පැලවත්ත උක් ගොවි සංවිධානයේ සභාපති එස්.ඩි. සිරිසේන, හිඟුරාන උක් ගොවි සංවිධානයේ සභාපති මුණසිංහ, හම්බන්තොට ගොවි සංවිධානයේ සභාපති සුනිල් රත්නායක යන මහත්වරුන්ද මෙහිදී අදහස දැක්වුහ.", "URL": "https://lankatruth.com/si/?p=60968", "Category": "පුවත්", "Parent URL": null}