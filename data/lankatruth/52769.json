{"Source": "Lankatruth", "Timestamp": "May 23, 2018", "Headline": "ගංවතුර විවාදයක් ඉල්ලීම ඒකාබද්ධයේ රූපවාහිනී රංගනයක්", "News Content": "ජනතා විමුක්ති පෙරමුණ විසින් ඉන්ධන මිල ඉහළ දැමීම සම්බන්ධව ඉල්ලා තිබූ කල් තැබීමේ විවාදය ඊයේ (22) දින විවාදයට ගැනීමට නියමිතව තිබූ අතර ඒකාබද්ධ විපක්ෂයේ මන්ත්‍රීවරු 20 දෙනෙක් සභාවේ නැගී සිටිමින් ගංවතුර තත්වය පිළිබඳ හදිසි විවාදයක් ලබා දෙන ලෙස ඉල්ලීමත් සමඟ සභාවේ තරමක් උනුසුම් මුුහුණුවරක් ඇතිවිය. කතානායක කරූ ජයසූරිය මහතා, පක්ෂ නායක රැස්වීමේදී වෙනත් දිනයක පැවැත්වීමට එකඟවූ කරුණක් කැඳවීමට තමාට නොහැකිබව පැවසීමත් සමඟ සභාවේ උනුසුම් තත්වයක් අතිවිය. නමුත් කතානායකවරයා සිය ස්ථාවරයේම සිටි අතර පසුව ජවිපෙ මන්ත්‍රී බිමල් රත්නායක මහතාගේ යෝජනාවකට අනුව ඉන්ධන මිල ගැටලුවට අදාල විවාදයෙන් අනතුරුව එදිනම ගංවතුර හා ආපදා තත්වය පිළිබඳ විවාදයට ගැනීමට සභාව එකඟ විය. නමුත් ගංවතුර හා ස්වභාවික ආපදා තත්වය පිළිබඳ විවාදයට ගන්නා අවස්ථාවේ එම ඉල්ලීම සිදුකළ ඒකාබද්ධ විපක්ෂයේ මන්ත්‍රීවරු පිරිස සභාවේ නොසිටීම නිසා විවාදය නොපැවැත්විණි. මේ සම්බන්ධයෙන් අදහස් දැක්වූ කළුතර දිස්ත්‍රික් පාර්ලිමේන්තු මන්ත්‍රී නලින්ද ජයතිස්ත මහතා පැවසුවේ ගංවතුර පිළිබඳ විවාදයක් ඉල්ලා ලොකු ගෝරණාඩුවක් කළත් ඊට සහභාගීවීම පැහැර හැරීමෙන් ඔවුන්ගේ දෙබිඩි ප්‍රතිපත්තිය පෙන්නුම් කෙරුණු බවයි. එසේම සජීව විකාශය අතරතුර විවාදයක් ඉල්ලා ගෝරනාඩු කිරීම ඒකාබද්ධයේ රූපාවාහිනී රංගනයක් බවද ඔහු පැවසීය.", "URL": "https://lankatruth.com/si/?p=52769", "Category": "පුවත්", "Parent URL": null}