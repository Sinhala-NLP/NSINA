{"Source": "Lankatruth", "Timestamp": "November 22, 2021", "Headline": "සිරිල් ගාමිණී පියතුමන් අද ත් CIDයට", "News Content": "ආචාර්ය සිරිල් ගාමිණී පියතුමන් අද (22) තෙවන දිනටත් ප්‍රකාශයක් ලබා දීම සඳහා අපරාධ පරීක්ෂණ දෙපාර්තමේන්තුව හමුවට පැමිණ තිබේ. පසුගිය 2019 පාස්කු ප්‍රහාරය සම්බන්ධයෙන් සිරිල් ගාමිණී පියතුමන් දන්නා තොරතුරු ඉදිරිපත් කිරීම සඳහා අපරාධ පරීක්ෂණ දෙපාර්තමේන්තුවට ලබා දෙමින් තිබූ ප්‍රකාශයට අනුව තවදුරටත් ප්‍රකාශ ලබා ගැනීම සඳහා අද එම පියතුමන් නැවත අපරාධ පරීක්ෂණ දෙපාර්තමේන්තුවට පැමිණි බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේය. පාස්කු ප්‍රහාරය සම්බන්ධයෙන් සිරිල් ගාමිණී පියතුමන් විසින් සිදුකළ බව කියන ප්‍රකාශයකට අදාළව ජාතික බුද්ධි සේවයේ අධ්‍යක්ෂ, මේජර් ජෙනරාල් සුරේෂ් සලේ සිදුකළ පැමිණිල්ලකට අනුව අදාළ ප්‍රකාශයක් ලබා දීමට සිරිල් ගාමිණී පියතුමන් මීට පෙරද අපරාධ පරීක්ෂණ දෙපාර්තමේන්තුව හමුවට කැඳවනු ලැබීය. මේ සම්බන්ධයෙන් නිවේදනයක් නිකුත් කරමින් පොලිස් මාධ්‍ය ප්‍රකාශක කාර්යාලය සඳහන් කළේ, මෙලෙස ප්‍රකාශයක් ලබා ගැනීමට කැඳවීම් සිදු කරනු ලැබුවේ, එම පියතුමන් අත්අඩංගුවට ගැනීමට, හිරිහැර කිරීමට හෝ අපහසුතාවට පත් කිරීමට නොවන බවය. මේ වනවිටත් අධිකරණය කරුණූ වාර්තා කරමින් පවතින මෙම පාස්කු ප්‍රහාරයට අදාළ විමර්ශන සඳහා වැදගත් වන ප්‍රබල සාක්ෂි, ප්‍රකාශ ලෙස වාර්තා කිරීම නෛතික අවශ්‍යතාවක් බවත් එය අත්අඩංගුවට ගැනීමට කටයුතු කිරීමක් ලෙස හෝ හිරිහැර කිරීමක් ලෙස අර්ථකථනය කිරීම වැරදි සහගත බවත් පොලිසිය අවධාරණය කර තිබේ. ඒ අනුව, මේ සම්බන්ධයෙන් වැරදි අර්ථකථනයක් සිදු නොකරන ලෙස පොලිසිය ඉල්ලීමක් කර ඇති අතර එලෙස වැරදි අර්ථකථන සිදු කරන පාර්ශව සතුව යම් තොරතුරක් තිබේ නම්, අපරාධ පරීක්ෂණ දෙපාර්තමේන්තුව වෙත එය ලබා දෙන ලෙසටද පොලිස් මූලස්ථානය දැනුම් දීමක් සිදු කර ඇත. කෙසේ වෙතත්, දෙවන වර අපරාධ පරීක්ෂණ දෙපාර්තමේන්තුව හමුවේ ප්‍රකාශයක් ලබා දීමෙන් අනතුරුව සිරිල් ගාමිණී පියතුමන් ප්‍රකාශ කළේ, පාස්කු ඉරු දින ප්‍රහාරය එල්ල කරමින් ජීවිත සිය ගණනක් අහිමි කළ පුද්ගලයින් තමන් මෙන් රස්තියාදු කිරීමට බලධාරීන් පියවර ගෙන නොමැති බවය.", "URL": "https://lankatruth.com/si/?p=126055", "Category": "පුවත්", "Parent URL": null}