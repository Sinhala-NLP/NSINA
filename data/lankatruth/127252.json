{"Source": "Lankatruth", "Timestamp": "December 20, 2021", "Headline": "ඇමරිකානු ඩ්‍රෝන ප්‍රහාර මගින් සිවිල් වැසියන් දහස් ගණනක් මරුට !", "News Content": "Newyork Times පුවත් පත විසින් සිදු කරන නවතම හෙළිදරව්වක් මගින් පෙන්වා දෙනුයේ ඇමරිකානු ඩ්‍රෝන ප්‍රහාර හේතුවෙන් 1800කට ආසන්න සිවිල් වැසියන් ප්‍රමාණයක් 2014 සිට ඉරාකයේ, ඇෆ්ගනිස්ථානයේ හා සිරියාවේදී මිය ගොස් ඇති බවයි. පසුගිය වසර 5ක කාලය තුල ඉහත සඳහන් රටවල් තුල ඇමරිකානු හමුදාව 50000කට අධික ඩ්‍රෝන ප්‍රහාර සිදු කර ඇත. පෙන්ටගනය විසින් ප්‍රසිද්ධ කරනු ලැබූ ආරක්ෂක මුලාශ්‍ර පදනම් කරගෙන අදාළ ස්ථාන තුල ඍජුව මැදිහත් වී සිදුකරන විමර්ශන මගින් Newyork Times පුවත් පත මෙම හෙළිදරව්ව සිදු කර ඇත. ඒ අතර මෙවැනි අත්තනෝමතික ප්‍රහාර වලට සම්බන්ධ ඇමරිකානු හමුදා නිලධාරීන්ට දඩුවම් කිරීමක්ද මේ දක්වා සිදු කර නොමැති බවට ඇමරිකානු මාධ්‍ය බයිඩන් රජයට චෝදනා කර සිටිති. මෙම මාධ්‍ය විමර්ශනය සඳහන් කරනුයේ ඩ්‍රෝන ප්‍රහාර එල්ලවූ ස්ථාන 100ක් ඔවුන්ගේ පරීක්‍ෂාවට ලක් වූ බවයි. ඔබාමාගේ ජනාධිපති ධුරය හොබවන කාල සීමාවේදී පැනවූ නීතියක් මගින් හමුදා මෙහෙයුම් වලදී සිදුවන සිවිල් මරණ සීමා කිරීමට හෝ අවම කිරීම ඉලක්ක කරමින් හමුදා විනය, විනිවිදභාවය හා පාරිදුශ්‍යභාවය මත එම මෙහෙයුම් සිදුවිය යුතු බවත් ඒ හා සම්බන්ධ මුලාශ්‍ර ප්‍රසිද්ධ කල යුතු බවටත් පෙන්ටගනයට නියෝග පනවා තිබේ. ඒ අනුව මාධ්‍ය විසින් අදාළ වාර්තා 5400ක් අධ්‍යනයය කරමින් පවසනුයේ පෙන්ටගනය අදාල සිවිල් මරණ සිදු වී ඇත්තේ 4%ක් ලෙස හුවා දක්වා ඇති බවයි. නමුත් Newyork Times විමර්ශණය ප්‍රකාශ කර සිටිනුයේ මෙම ප්‍රහාර හේතුවෙන් සිදු වී ඇති සිවිල් මරණ ප්‍රමාණය 17%ක් බවත් එසේම අදාළ සිදුවීම් සම්බන්ධයෙන් හමුදාව තුල විමර්ශනයක් හෝ දඩුවම් කිරීමක් සිදු කර නොමැති බවයි. සිදු වී ඇති සිවිල් මරණ 1311 අතරින් පෙන්ටගනය සිදුකර ඇත්තේ සිවිල් මරණ 216ක් සම්බන්ධ විමර්ශනයන් පිළිබඳව පමණි. ට්‍රම්ප් පාලන සමයේ ඇෆ්ගනිස්ථානයේදී සිවිල් වැසියන් ඝාතණය කල ඇමරිකානු “නේවි සීල්” හි හමුදා නිලධාරියෙකු වන Edward Gallagher ට ජනාධිපති සමාව ලබා දෙන ලදී. ඔහුට ට්‍රම්ප් ගේ සමාව ලැබීමට පෙර හමුදා අධිකරණය විසින් නිදහස් කරනු ලැබුවේ සාක්‍ෂි නොමැති බව සඳහන් කරමින් වුවද ඔහුගේම හමුදා ඛණ්ඩයේ සෙබළුන් 7 දෙනෙකු සිද්ධිය ඇසින් දුටු සාක්‍ෂිකරුවන් ලෙස අධිකරණය ඉදිරියේ ඔහුට එරෙහිව කරුණු දක්වා තිබිණි. අදාළ නඩුවට සාක්ෂි කරුවන් ලෙස ඉදිරිපත් වූ මෙම සෙබළුන් මාධ්‍ය වෙත ඍජුවම ප්‍රකාශ කර සිටියේ Edward Gallagher ඇෆ්ගනිස්ථානයේදී කුඩා දරුවන් හා කාන්තාවන් පවා අමු අමුවේ මරා දැමු අළුගෝසුවෙක් බවයි. ට්‍රම්ප් තම ධුර කාලය අවසන් වීමට පෙර යුධ අපරාධ චෝදනා එල්ල වූ විශාල හමුදා පිරිසකට මේ ආකාරයෙන් පොදු සමාව ලබා දී තිබිණි. පසුගිය අගෝස්තු මස 29 වැනිදා කාබුල් නගරයේදී ඇමරිකානු හමුදාව පලා යමින් සිටියදී කුඩා දරුවන් 7දෙනෙකු ඇතුළු සිවිල් වැසියන් 10 දෙනෙකු ඩ්‍රෝන ප්‍රහාරයක් මගින් මරා දැමිණි. මේ සම්බන්ධයෙන් විමර්ශනයක් සිදුකල පෙන්ටගනය 2021 දෙසැම්බර් 14 වැනිදා නිකුත් කල තම වාර්තාව මගින් සඳහන් කර සිටියේ එහිදී හමුදාව ප්‍රහාර එල්ල කරනු ලැබුවේ බෝම්බ රැගත් ගමන් කල වෑන් රථයකට බවත් ඒ අනුව කිසිදු විනය කඩ කිරීමක්, නොසැලකිල්ල මත හෝ නීතිය උල්ලංඝණය කිරීමක් සිදු වී නොමැති බවයි. එහෙත් මෙම වාර්තාව සම්බන්ධයෙන්ද NewyorkTimes පුවත්පත සඳහන් කරනුයේ මෙම ප්‍රහාරය සිදුවනුයේ ඊට පෙර දිනයේ කාබුල් ගුවන් තොටුපල තුල සිදු වූ තලිබාන් ප්‍රහාරයකින් ඇමරිකානු භටයින් 13 දෙනෙකු ඇතුළු 85 දෙනෙකු මියයාමට පලිගැනීමක් ලෙස බවයි. මෙවැනිම ප්‍රහාර තවදුරටත් සිරියාව තුලද සිදුවෙමින් පවතින බව අදාළ පුවත් පත් වාර්තාව ප්‍රකාශ කර සිටීමත් සමග බයිඩන් රජය ඒ සම්බන්ධයෙන් නව විමර්ශනයක් සිදුකරන ලෙස පෙන්ටගනයට නියෝග කර ඇත.", "URL": "https://lankatruth.com/si/?p=127252", "Category": "පුවත්", "Parent URL": null}