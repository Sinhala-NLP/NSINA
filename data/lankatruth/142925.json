{"Source": "Lankatruth", "Timestamp": "December 16, 2022", "Headline": "ජනාධිපති මුක්තිය මත පාස්කු ප්‍රහාර නඩුවෙන් රනිල්ව ඉවත් කරයි…", "News Content": "පසුගිය 2019 වසරේ පැවති රනිල්+මෛත්‍රී පාලන සමයේ, පාස්කු ඉරුදින සිදු වූ මාරාගෙන මැරෙන ත්‍රස්ත ප්‍රහාර සම්බන්ධයෙන් පනවා ඇති පාස්කු වන්දි නඩුවල විත්තිකරුවෙකු ලෙස නම් කර සිටින එවකට අගමැති, වත්මන් ජනාධිපති රනිල් වික්‍රමසිංහ, ජනාධිපති මුක්තිය මත පදනම්ව එම නඩුවලින් ඉවත් කිරීමට මීගමුව අතිරේක දිසා විනිසුරු නුවන් තාරක හීනටිගල ඊයේ (15) නියෝග කර තිබේ. ඒ ආණ්ඩුක්‍රම ව්‍යවස්තාවේ 35 1 ව්‍යවස්ථාවේ ප්‍රතිපාදන මත ජනාධිපති මුක්තිය හිමිවීම හේතුවෙන්. පසාකු ප්‍රහාරයේ වින්දිතයින් පනවා ඇති නඩුකර වල තෙවන විත්තිකරු වශයෙන් ජනාධිපති රනිල් වික්‍රමසිංහ නම් කර සිටී. එම නඩුකරවල සියලු විත්තිකරුවන්ට එරෙහිව නඩු බහා තබන ලෙස හිටපු ජනාධිපති මෛත්‍රීපාල සිරිසේන, හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දර යන අය කළ ඉල්ලීම් මීගමුව අතිරේක දිසා විනිසුරු නුවන් තාරක හීනටිගල ප්‍රතික්ෂේප කර ඇත. රනිල් වික්‍රමසිංහ හැර අනෙකුත් සියලුම විත්තිකරුවන්ට එරෙහිව එම නඩු පවත්වාගෙන යාමටය. එමෙන්ම ජනාධිපති රනිල් වික්‍රමසිංහට එරෙහි නඩු බවා තබන්නේ ඔහු ජනාධිපති මුක්තිය යටතේ සිටින තාක් පමණක් බවද අතිරේක දිසා විනිසුරුවරයා අවධාරණය කර තිබේ.", "URL": "https://lankatruth.com/si/?p=142925", "Category": "පුවත්", "Parent URL": null}