{"Source": "Lankatruth", "Timestamp": "January 29, 2022", "Headline": "ලෝකයේ දූෂිතම රට බවට වේගයෙන් ඉදිරියට", "News Content": "ලෝකයේ දූෂිතම රාජ්‍යයන් පිළිබඳව නවතම ශ්‍රේණිගත කිරීම් අනුව ශ්‍රී ලංකාව වේගයෙන් ඉදිරියට පැමිණෙමින් තිබෙන බව හෙළිවී තිබේ. ට්‍රාන්ස්පේරන්සි ඉන්ටනැෂනල් ආයතනය 2021 වසර වෙනුවෙන් ඉදිරිපත් කර තිබෙන දූෂණ සංජානන දර්කශයෙන් (CORRUPTION PERCEPTIONS INDEX – CPI) මේ බව හෙළි වේ. 2020 වසරේදී ශ්‍රී ලංකාව 94 වෙනි ස්ථානය ලබා තිබූ අතර 2021 වසර අවසන් වෙන විට 102 වන ස්ථානයට වැටී තිබේ. මේ අනුව ගෝඨාභය රාජපක්ෂ ඇතුළු රාජපක්ෂ පාලනයේ 2021 වසරේදී ස්ථාන 8කින් ශ්‍රී ලංකාව පහත වැටී තිබේ. මහින්ද රාජපක්ෂ ජනාධිපති ධුරයට පත්වීමට පෙර 2004 වසර අවසාන වෙනවිට ශ්‍රී ලංකාව රැඳී තිබුණේ 67 වෙනි ස්ථානයේ ය.  දූෂණ සංජානන දර්ශකයෙන් ලෝකයේ රාජ්‍යයන් 184ක දත්ත වාර්ෂිකව විමර්ශනය කරයි. මේ අනුව ලෝකයේ දූෂිතම රාජ්‍යයන් එකිනෙක අභිබවා ශ්‍රී ලංකාව වේගයෙන් ඉදිරියට යමින් තිබෙන බව පැහැදිලි වේ. CORRUPTION PERCEPTIONS INDEX", "URL": "https://lankatruth.com/si/?p=128229", "Category": "පුවත්", "Parent URL": null}