{"Source": "Lankatruth", "Timestamp": "April 6, 2018", "Headline": "කරුණු ඇත්නම් මහින්දානන්දව අත්අඩංගුවට ගත හැකියි – අධිකරණය කියයි", "News Content": "තමන්ව අත්අඩංගුවට ගැනීම වළක්වාලමින් පොලිස් මූල්‍ය අපරාධ විමර්ශන කොට්ඨාශය වෙත නියෝගයක් නිකුත් කරන මෙන් ඉල්ලා හිටපු ක්‍රීඩා අමාත්‍ය සහ මහින්ද පිලේ පාර්ලිමේන්තු මන්ත්‍රී මහින්දානන්ද අලුත්ගමගේ මහතා විසින් ඉදිරිපත් කළ රීට් පෙත්සමක් විභාගයට නොගෙන ප්‍රතික්ෂේප කිරීමට අභියාචනාධිකරනය අද (06) නියෝග කර තිබේ. අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරුවරු විසින් මෙම තීන්දුව ලබා දී ඇත. පෙත්සම්කාර මහින්දානන්ද අලුත්ගමගේ මහතා අධිකරණය හමුවේ සඳහන් කර තිබුණේ පසුගිය රජය සමයේ ක්‍රීඩා සංවර්ධන දෙපාර්තමේන්තුවට කැරම් බෝඩ් ඇතුළු ක්‍රීඩා ආම්පන්න මිලදී ගැනීමේදී රුපියල් කෝටි පහකට ආසන්න පාඩුවක් සිදු කළේ යැයි චෝදනා කරමින් පොලිස් මූල්‍ය අපරාධ විමර්ශන කොට්ඨාශය තමන්ව නීති විරෝධී ආකාරයට අත්අඩංගුවට ගැනීමට සූදානම් වන බවයි. මේ හේතුවෙන් තමන්ව අත්අඩංගුවට ගැනීම වැළැක්වීමේ නියෝගයක් පොලිස් මූල්‍ය අපරාධ විමර්ශන කොට්ඨාසය වෙත නිකුත් කරන මෙන් මහින්දානන්ද අලුත්ගමගේ මන්ත්‍රීවරයා අධිකරණයෙන් ඉල්ලා තිබුණි. තීන්දුව ප්‍රකාශයට පත්කරමින් අභියාචනාධිකරණය සභාපති විනිසුරු ප්‍රීති පද්මන් සූරසේන මහතා කියා සිටියේ පෙත්සම්කරු එල්ල කරන චෝදනා සනාථ කිරීමට ප්‍රමාණවත් කරුණු ඔහු විසින් අධිකරණය හමුවට ඉදිරිපත් කිරීමට සමත්ව නැති බවයි. දණ්ඩ නිති සංග්‍රහයේ ප්‍රතිපාදන ප්‍රකාරව විමර්ශනයකින් අනතුරුව ප්‍රමාණවත් කරුණු අනාවරණය වන්නේ නම් සැකකරුවකු අත්අඩංගුවට ගැනීමට පොලීසියට බලය පවතින බව පෙන්වා දුන් අභියාචනාධිකරණ විනිසුරුවරුන් පෙත්සම්කරුගේ පෙත්සම නීතිමය පදනමක් නොමැති බැවින් ප්‍රතික්ෂේප කරන බව ද කියා සිටියේය.", "URL": "https://lankatruth.com/si/?p=50231", "Category": "පුවත්", "Parent URL": null}