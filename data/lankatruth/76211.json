{"Source": "Lankatruth", "Timestamp": "June 22, 2019", "Headline": "ණය වාරික සහ පොලිය රජයේ මුළු ආදායම ඉක්මවයි", "News Content": "රජයේ මුළු ආදායම ඉක්මවා ණය වාරික සහ පොලිය ගෙවීමට යන වියදම වේගයෙන් ඉහළ යාම පිළිබඳව මුදල් අමාත්‍යාංශයේ 2018 වාර්ෂික වාර්තාව මගින්ද යළිත් කරුණු තහවුරු වී ඇති අතර, රටේ ණය බර වේගයෙන් ඉහළ යාමද තහවුරු වී ඇත. පසුගිය වසරේ රාජ්‍ය ආදායම ඉක්මවා ණය වාරික සහ පොලී ගෙවීම 108.8%ක් දක්වා ඉහළ ගොස් ඇත. එනම්, රජයේ මුළු ආදායම සහ ප්‍රදානවල මුළු එකතුව රුපියල් කෝටි එක්ලක්ෂ අනූතුන් දහස් දෙසිය හතලිස් පහක් (රු. 1,932,450,000,000) වනවිට ණය වාරික හා පොලී ගෙවීමේ වියදම රුපියල් කෝටි දෙලක්ෂ අටදහස් අටසිය හැටක් (රු. 2,088,600,000,000) දක්වා ඉහළ ගොස් ඇති බව එම වාර්ෂික වාර්තාව තහවුරු කර තිබේ. ණය වාරික සහ පොලී ගෙවීමට රජයේ ආදායම ඉක්මවා රුපියල් කෝටි පහලොස්දහස් හයසිය පහලොවක් (රු. 156,150,000,000) වැය වී තිබේ. ණය ගෙවීම සඳහා රජයේ ආදායම ප්‍රමාණවත් නොවීමෙන් අමතර ණය වශයෙන් මෙම මුදල ගැනීමට සිදුවී තිබේ. වර්තමාන හවුල් ආණ්ඩුව බලයට පත් වූ පසුව අනාගත පරපුරට ණය බර ඉතිරි නොකරන බව අවස්ථා ගණනාවකදී අගමැතිවරයා විසින් ප්‍රකාශ කර තිබිණි. එහෙත්, පසුගිය 2018 වසර තුළ පමණක් ආණ්ඩුව රුපියල් කෝටි එක්ලක්ෂ හැටහය දහස් හාරසියයක (රු. 1,664,000,000,000) ණය ගෙන තිබිණි. නිදහස ලැබූ දා සිට 2017 දක්වා ලබාගෙන නොගෙවා ඉතිරිවී තිබෙන මුළු ණය ප්‍රමාණය රුපියල් කෝටි දසලක්ෂ තිස්එක්දහස් තුන්සියක් (රු. 10,313,000,000,000) වී තිබී 2018 වර්ෂය අවසන් වනවිට එය රුපියල් කෝටි එකොලොස්ලක්ෂ අනූහත්දහස් හත්සියයක් (රු. 11,977,000,000,000) දක්වා වර්ෂයක් තුළ දී වැඩි වී ඇත. එහෙත්, මෙයද සත්‍ය ණය බර නොවන අතර, 2018 වර්ෂයේ අවසානය වනවිට රාජ්‍ය වාණිජ ආයතන බැංකුවලින් ලබාගෙන ගෙවීමට ඉතිරිව තිබූ රුපියල් කෝටි හැත්තෑහයදහස් තුන්සියයකට (රු. 763,000,000,000) ආසන්න මුදලක් වී තිබිණි. රජයේ මුළු ණය බරට මෙයද එකතු වූ විට සත්‍ය ණය බර රුපියල් කෝටි (1,197,700 + 76,300) කෝටි දොලොස් ලක්ෂ හැත්තෑහතර දහසක් (රු. 12,740,000,000,000) වී ඇත. ලංකා ඉරිසා සංග්‍රහය – ඉන්ද්‍රසිරි ජයසුන්දර", "URL": "https://lankatruth.com/si/?p=76211", "Category": "ආර්ථික පුවත්", "Parent URL": null}