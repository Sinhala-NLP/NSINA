{"Source": "Lankatruth", "Timestamp": "April 16, 2020", "Headline": "නිරෝධායනය අවසන් කළ පසුත් වෛරසය ආසාදනය වී හමුවෙයි", "News Content": "නිරෝධානය නිම කළ කොටහේන ප්‍රදේශයේ කාන්තාවකට කොරෝනා වෛරසය ආසාදනය වී හමු වී ඇතැයි වාර්තා වේ. ඇය නිරෝධානය නිම කළ කාන්තාවක් බව මැද කොළඹ සෞඛ්‍ය වෛද්‍ය නිලධාරී වෛද්‍ය ධම්මික අධිකාරීවත්තගේ මහතාද අනාවරණය කරයි. කෙසෙල්වත්ත, බණ්ඩාරනායක මාවත 146 වත්ත ප්‍රදේශයේ පදිංචි මෙම කාන්තාවට ඊයේ උණ රෝගී තත්ත්වයක් ඇති වී ගිලන් රථයක් කැඳවා තිබේ. ඇයගෙන් කොවිඩ් නයින්ටීන් වෛරස් ලක්ෂණ පෙන්නුම් කෙරෙන බව තහවුරු වී ඇත. ඉන්පසුව එම කාන්තාව සහ ඇයගේ වැඩිමහල් පුත්‍රයා කොළඹ ජාතික රෝහලට ඇතුළත් කර තිබේ. එහිදී සිදුකළ පරීක්ෂණවලදී ඇයට කොරෝනා හෙවත් කොවිඩ් නයින්ටීන් වෛරසය ආසාදනය වී ඇති බව තහවුරු වි ඇති බවය. කෙසේ වෙතත් ඇයගේ වැඩිමහල් පුත්‍රයාට වෛරසය ආසාදනය වී තැනැයි පරීක්ෂණවලදී තහවුරු වී ඇත. මෙම කාන්තාව පසුගිය මස 12වනදා සිය සැමියා සහ වැඩිමහල් පුත්‍රයාද සමග ඉන්දියාවේ සංචාරයක නිරතව මෙරටට පැමිණ ඇති තැනැත්තියකි. ඇයට මෙම වෛරසය ආසාදනය වී ඇති බවට ලක්ෂණ පහළ වී ඇත්තේ විදෙස්ගතව සිට පැමිණ දින 33ට පසුව වීම විශේෂත්වයකි. ඇයගේ සැමියා සහ බාල පුත්‍රයාද රෝහල්ගත කර ඇත.", "URL": "https://lankatruth.com/si/?p=92545", "Category": "පුවත්", "Parent URL": null}