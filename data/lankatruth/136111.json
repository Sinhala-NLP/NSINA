{"Source": "Lankatruth", "Timestamp": "June 30, 2022", "Headline": "පොලිසිය අපි එක්ක ගේම ඉල්ලන්න – අහිංසකයන්ට බලපෑම් කරන්න එපා – සමාජවාදී තරුණ සංගමය", "News Content": "තමන් ඇතුළු ප්‍රජාතන්ත්‍රවාදී සාමාකාමී අරගලකරුවන් සිරගත කිරීමෙන් නිහඬ කළ නොහැකි බවත් පොලිසිය අරගලකරුවන් සමඟ ඕනෑම ගැටුමක් ඇති කර ගන්නා ලෙසත් අහිංසක ජනතාවට බලපෑමක් කිරීමෙන් වළකින ලෙසත් මාධය හමුවකදී අවධාරණය කරනු ලැබීය.  අද (30) පෙරවරුවේදී පැවති සමාජවාදී තරුණ සංගමයේ මාධ්‍ය හමුවකදී මේ බව අවධාරණය කළේ එම සංගමයේ ජාතික සංවිධායක එරංග ගුණසේකර ය. එම මාධ්‍ය හමුවට සමාජවාදී තරුණ සංගමයේ ජාතික කමිටු සාමාජිකා – නීතිඥ, ශානිකා සිල්වා, සමාජවාදී තරුණ සංගමයේ පරිසර කමිටු ලේකම් – සංජය විශ්වනාත් යන අය සහභාගී වූහ. ආණ්ඩුව දිගින් දිගටම ගෙන යන මර්දනය හමුවේ පසු නොබසින බවත් ගෝඨා රනිල් පාලනය පලවා හැරීමේ අරගලයේ නව පිම්මක් ජූලි දෙවනදා සිට රට පුරා ආරම්භ කරන බවත් එහිදී අවධාරණය කරනු ලැබීය. මාධය හමුව අමතමින් පළකළ සම්පූර්න අදහස් පහත දැක්වේ. ඇප ලැබීමෙන් පස්සේ මා ඇතුළු හතරදෙනෙක් නැවත අරගල භූමිය එක්ක සක්‍රීයව එක්වුණා. අපිව අත්අඩංගුවට ගත්තේ ගෝඨා ඇතුළු ආණ්ඩුව ගෙදර යවන්න දියත්කර තිබුණු අරගලය මර්දනය කරන්නයි. ඔවුන්ගේ මර්දනයට එරෙහිව වැඩ කළ රටපුරා සහෝදර සහෝදරියන් විශාල පිරිසක් අත්අඩංගුවට ගෙන සිටිනවා. අපිව අත්අඩංගුවට ගත් මොහොතේ සිට නීතිඥ මහත්ම මහත්මීන් කලාකරුවන්, දේශපාලන පක්ෂ, සිවිල් ක්‍රියාකාරිකයන්, වෘත්තීයවේදීන්, මාධ්‍යවේදීන් ඇතුළු විශාල පිරිසක් මහත් කැපවීමකින් මැදිහත් වුණා. විශේෂයෙන්ම බන්ධනාගාර නිලධාරින් සහ බන්ධනාගාර ගතකර සිටින සැකකරුවන් අපි සියලු දෙනාට දැක්වූ ආදරය සහ සහෝදරත්වය නිසා අපි තව තවත් ශක්තිමත් වුණා. මතුවෙමින් එන මහජන අරගලයට ඔබ දක්වන ආදරය සම්බන්ධයෙන් සියලු දෙනාටම ස්තුතිවන්ත වෙනවා.මා ඇතුළු හත්දෙනෙක් අත්අඩංගුවට ගත්තේ මැයි 09වැනිදා පොලිස් මූලස්ථානය වටකිරීමට අදාළ ක්‍රියාමාර්ග නිසයි. අපි එවැන්නක් කළේ ඒ වන විට මාසයකට වඩා වැඩි කාලයක් ලංකාව පුරාම පැනනැගී තිබුණු අරගලයක් මහින්දලාගේ මැර දේශපාලනය යොදවා මර්දනයට ලක්කළ නිසයි. ඔවුන් මැර දේශපාලනය පමණක් නොවෙයි මිනීමැරීම සම්බන්ධයෙන් පවා හසළ අත්දැකීම් තිබෙන බව ඉතා හොඳින් දැනගෙන අපි මැදිහත් වෙන්නේ. සාමකාමීව ගෙනගිය අරගලය මර්දනය කළාට පස්සේ මහින්දලා කියන්නේ දෙවිවරු යැයි සිතාගෙන සිටි බොහෝ දෙනෙක් පිළිබඳව ඇත්ත තත්වය රටම තේරුම් ගත්තා. මෙන්න මෙහෙම තේරුම් ගත්ත පිරිස මහින්දලාගේ මැර දේශපාලනයට විරුද්ධ වූ සුවහසක්දෙනා පාරට බැස්සා. එය තේරුම් ගන්නවා වෙනුවට රාජපක්ෂලා එක්ක ඩීල් දැමූ රනිල්ලා, රාජ්‍ය මර්දනය යොදවා ලංකාව පුරාම තුන්දහසක පමණ පිරිසක් අත්අඩංගුවට ගත්තා. මැයි 09 වැනිදා සිදුවීමෙන් පසුව ජූනි 09වැනිදා දක්වා මාසයක් පුරා මැර මහින්ද, මැර ජොන්ස්ටන් අත්අඩංගුවට ගත්තේ නැහැ. ඒ වෙනුවට අරගලයට ආදරය කළ පිරිස රටපුරා අනීතිකව අත්අඩංගුවට ගත්තා. ඊට එරෙහිවයි අපි සියලුදෙනා එකතු වෙලා පොලිස්පතිව හමුවෙන්න ගියේ. මහජනතාව නියෝජනය කරනවා වෙනුවට මැර මහින්දලා, ජොන්ස්ටන්ලා නියෝජනය කිරීම වැරදියි කියන්නයි අපි පොලිස්පති හමුවෙන්න ගියේ.මැරකම්වලට අනුබල දුන්න දේශබන්දු තෙන්නකෝන්ලාත් දේශපාලනඥයන් සමග නීතිය ඉදිරියට නොගත් නිසයි අපිට පොලිස්පතිව හමුවෙන්න සිදුවුණේ. මේ හමුවෙන්න යාම නිසා එතන සිටි යම්පිරිසක් තෝරා බේරාගෙන මර්දනය කරන්න අලුත් ක්‍රියාමාර්ග යෙදුවා. අපි මේවාට බයවෙන්නේ නැහැ. මහින්ද, රනිල්, ගෝඨාභයලා එකතු වෙලා අවසන් තුරුම්පු අදිමින් ඉන්නවා. ඒගොල්ලන්ට ඒගොල්ලන් කැමති වැඬේ කරන්න කියලා අපි ගෝඨා-රනිල් ගෙදර යවන සටන කොන්දේසි විරහිතව ඉදිරියට ගෙනයනවා. අපි කණ්ඩායම බන්ධනාගාර ගතකිරීම ගැන ගෝඨාභයට අපි ස්තුතිවන්ත වෙනවා. බන්ධනාගාරයේ නිලධාරීන්, ඒ තුළ සිටින සැකකරුවන් සියලු දෙනාගේ ආදරය සහ ගෞරවය අරගලයට එක් කරන්න අපිට හැකි වුණා. ඉදිරියේදිත් නීතියේ හිල් ඇතුලෙන් රිංගලා ඇතුළට දාන්න හදනවා නම් සුවහසක් තරුණ තරුණියෝ ඇතුළට යන්න සූදානම් බව අවධාරණය කරනවා. අපි ෆයිට් කරන එකට උත්තර දෙන්නේ බන්ධනාගාර ගත කිරීමෙන් නම් රටේ හෙට දවස වෙනුවෙන් අපි එය භාරගන්නවා. ලහිරු, රැට්ටා, ජිනරතන හිමි, අමල් ඇතුළු තුන්සිය ගණනක් ලංකාව පුරා අනීතිකව අත්අඩංගුවේ තබාගෙන ඉන්නවා. අපි පොලිස්පතිට කියනවා බලු වැඩ කරන්න ලැහැස්ති වෙන්න එපා කියලා. ගේම් ගහන්න ලැහැස්ති වෙන්න එපා කියලා. අනීතිකව අත්අඩංගුවේ තබාගෙන ඉන්න අය එළියට දාන්නේ නැත්නම් තව තව බන්ධනාගාර ගොඩනැගිලි ගන්න කියලා අභියෝග කරනවා.පොලිස් නිලධාරීන් ගැන අපිට වෙනම හැඟීමක් තිබෙනවා. නමුත් මේ පොලිස්පති සහ මැර දේශබන්දු තෙන්නකෝන් ක්‍රියාකරන ආකාරය ගැන අපිට හොඳ අවබෝධයක් තිබෙනවා. කොම්පඤ්ඤ වීදියේ සිද්ධියත් දේශබන්දු තෙන්නකෝන්ට ප්‍රහාර එල්ල කිරීම සම්බන්ධයෙන් කොළඹ අපරාධ කොට්ඨාසය පරීක්ෂණ ආරම්භ කර තිබෙනවා. ඒ පරීක්ෂණවලට කියලා පහළොවකට වැඩි ප්‍රමාණයක් අත්අඩංගුවට ගෙන සිටිනවා. දේශබන්දුට පහර දෙන වෙලාවේ වාහනයක් තිබුණා කියලා ඒ හිමි සහෝදරයාව අත්අඩංගුවට ගෙන අවස්ථා දෙකකදී පහරදී බන්ධනාගාර ගතකර තිබෙනවා. පළමු අවස්ථාවේ පහර දීම ගැන පැමිණිලි කළාට පසුවත් නැවත පහරදී තිබෙනවා. පොලිස්පතිගේ අලුත්ම තියරිය වෙලා තිබෙන්නේ වීඩියෝ සහ ෆොටෝවලින් තමන් ඒවගේ ඉන්න බාරගත් අය හඳුනා ගැනීමේ පෙරෙට්ටුවලට දාන්න බන්ධනාගාර ගතකර ඉන්නවා. ඒ වගේම කොම්පඤ්ඤ වීදියේ සිදුවීම අවස්ථාවේ එතන සිටි අම්මා කෙනෙක් අත්අඩංගුවට ගෙන ඇප නොදී රඳවාගෙන ඉන්නවා. ඇයගේ දරුවෙක් පවා සිටියදී, කිසිම හැඟීමක් නැතිව රාජ්‍ය මර්දනය දියත් කරනවා. පොලිස්පති කා වෙනුවෙන්ද වැඩ කරන්නේ කියලා අපි දන්නවා. අරගලයට මැදිහත් වෙන අපි එක්ක ඔයගොල්ලෝ ගේම් ගහන්න. අපි ඒවාට භය නැහැ. අපි කැමතියි ඔයත් එක්ක හැප්පෙන්න. හැබැයි මේ අහිංසක මිනිසුන්ව පටලවා ගන්න බලු වැඬේ කරන්න එපා කියලා අභියෝග කරනවා. ඩීල් රනිල්ගේත්, ගෙදර යන්න බලාගෙන ඉන්න ගෝඨාභයගේත් ලණු කාලා අමාරුවේ වැටෙන්න එපා කියන බලපෑම අපි කරනවා. අනීතිකව අත්අඩංගුවේ තබාගෙන සිටින සියලු දෙනා වහාම නිදහස් කරන්න කියලා අපි බලකරනවා.ඊට අමතරව මේ මොහොත වන විට රටේ ඇතිවී තිබෙන තත්වය සම්බන්ධයෙන් අපේ දැඩි අවධානය යොමුකර තිබෙනවා. ගෝඨා ගෙදර යන්න ආසන්නයේදී රනිල් ඩීල් එක්ක මැදිහත් වුණේ නැත්නම් අපි අද ඉන්නේ ගෝඨා ගෙදර ගිය රටක් ඇතුලේ. තෙල් ප්‍රශ්නයට, ගෑස් ප්‍රශ්නයට, ඩොලර් ප්‍රශ්නයට රනිල්ගෙන් උත්තරයක් එයි කියලා මාධ්‍ය මැදිහත් වෙලා යම් මතයක් නිර්මාණය කළා. තිබුණාට වඩා ප්‍රශ්න වට ගණනාවකින් උග්‍රවෙලා තිබෙන්නේ. මේ නිසා පෙට්‍රල් පෝලිමේ ඉඳලා කොහොම හරි තෙල් ගහගන්න කල්පනා කළා නම් දැන් පෙට්‍රල් ඇත්තේම නැහැ. ගෑසුත් එහෙම තමයි. මේ මොහොත වෙද්දී පෝලිම්වල සිටි අම්මලා තාත්තලා 22දෙනෙක් මිය ගිහින් තිබෙනවා. දැන් අපි පෝලිම්වලට හුරුවෙනවා වෙනුවට ජීවිතය ඉල්ලලා සටන් කරන්න ඕනෑ. මෙතනින් එහාට අපේ අම්මා කෙනෙක්, තාත්තා කෙනෙක්, දරුවෙක්, මැරෙන තැනට වැඩ කරන්න අපි කාටවත් අයිතියක් නැහැ. තරුණයන් ප්‍රශ්නවලට උත්තර සොයනවා වෙනුවට සියදිවි නසා ගන්න තැනට පත්ව සිටිනවා. දැවැන්ත ඛේදවාචකයකට ගමන් කරමින් තිබෙනවා. නමුත් මේ රටේ තරුණයෝ, මහජනතාව සයිඞ් එක සයිට් එක තෝරා ගෙන දැවැන්ත බලයක හිටපු මේ ආණ්ඩුවේ නායකයන් බංකරයක සිරකර සිටිනවා. මේ සටන අලුත් වටයකින් ඉදිරියට ගෙන අපි අපේ ජීවිත වෙනුවෙන් වීදියේ සටන් කරන්න වෙලා තිබෙනවා. මේ තත්වයට හුරුවෙනවා වෙනුවට වීදියේ සටන ප්‍රජාතන්ත්‍රවාදීව දියත් කරන්න වී තිබෙනවා. ප්‍රගතිශීලී සියලු දෙනාට මේ අරගලයට ප්‍රජාතන්ත්‍රවාදීව, සංවිධානාත්මකව මැදිහත් වෙන්න එළියට එන්න කියලා ආරාධනා කරනවා.සමාජවාදී තරුණ සංගමය විදිහට දෙවැනිදා සිට නැවත වටයකින් අපි මේ සටන රටපුරා ආරම්භ කරනවා. අපේ ජීවිත කාලය ඇතුලේදී නව පන්නයේ අරගලයකට පණපොවමින් තිබෙනවා. මේ පණපොවමින් තිබෙන්නේ නව නිදහස් ජාතික අරගලයකට. ගෝඨා, රනිල් එලවන වසර 74ක ශාපලත් පාලනයකට තිත තබන්න ඕනෑ. “මේක නෙවෙයි ජීවිතේ, ජීවිතය වෙනුවෙන් සටන් කරන්න” කියන අරගලය අපි පටන් ගන්නවා. තරුණයන් විතරක් නොවෙයි සමස්ත මහජන අරගලයක් දක්වා මේ සටන ගෙන යන්න ඕනෑ. දෙවෙනිදා අනුරාධපුර සහ ගම්පහ දිස්ත්‍රික්කයේත් තුන්වැනිදා පොළොන්නරුවේත් අටවැනිදා බදුල්ලේත් නව වැනිදා පුත්තලමේත් දහවැනිදා කෑගල්ලේත් අපි මේ සටන ආරම්භ කරනවා. කළු ජූලිය ඇති කළ මාසයේ නව නිදහස් සටනක් මේ රටේ මහජනතාවත් එක්ක ජයග්‍රහණය දක්වා යන ජූලියක් බවට පත්කර ගන්න අපි මැදිහත් වෙනවා. හුරුවීම වෙනුවට වීදි සටන තෝරාගමු කියලා සමස්ත ජනතාවට අපි ආරාධනා කරනවා. මේ මොහොතේ මුළු රටම අරගල භූමියක් බවට පත්වෙලා තිබෙනවා. තමන්ගෙන් ගිලිහී යන බලය ආරක්ෂා කර ගන්න ආණ්ඩුව උපරිම ආකාරයෙන් මර්දනය දියත් කර තිබෙනවා. තමන්ට ජීවත් වෙන්න සුදුසු රටක් වෙනුවෙන් අරගල කළ තුන්දහසකට ආසන්න පිරිසක් රාජය ත්‍රස්තවාදය යොදවා අත්අඩංගුවට ගෙන සිටිනවා. දෙදහසකට ආසන්න පිරිසක් ඇප මත මුදාහැරියත් තව විශාල පිරිසක් බන්ධනාගාර ගතකර සිටිනවා. නීතිඥවරුන් විදිහට සහ අරගලයට ආදරය කරන අය විදිහට අපි හැමෝම එකට හිටගෙන අරගලයට දායකත්වය දෙන්න උච්චස්ථානයකට ඇවිත් තිබෙනවා. අත්අඩංගුවට ගෙන ඉන්න පිරිසක් හෙට පෙරට්ටුවකට ඉදිරිපත් කරන්න නියමිතව තිබෙනවා. මේ හැමෝම සිරගතකර සිටින්නේ ජනතාවගේ දේපළ මංකොල්ල කාලා නොවෙයි. පොදු ජනතාවට නිදහසේ ජීවත් වෙන්න රටක් හදන්න අරගල කිරීම නිසයි. ඔවුන් වෙනුවෙන් පෙනී සිටින්න අපි හැමෝටම වගකීමක් තිබෙනවා. බෙහෝ තරුණ තරුණියන් අත්අඩංගුවට ගැනීම පිටුපස සිටින්නේ පොහොට්ටුවේ ප්‍රාදේශීය සභා මන්ත්‍රීවරන්. අත්අඩංගුවට ගත යුතු තරුණ තරුණියන්ගේ නාම ලේඛනය පොලිසිවලට දී තිබෙන්නේ මේ ප්‍රාදේශීය සභා මන්ත්‍රීවරුන්. ඉතා පැහැදිලිවම ඔවුන් අනීතිකව දේශපාලන දඩයමක් දියත් කොට තිබෙනවා. ඒ දඩයමට විරුද්ධව අපි හැමෝම වීදියට ඇවිත් සාමකාමීව අරගල කරන්න ඕනෑ.අත්අඩංගුවට ගත් මේ බොහෝ දෙනෙකුට පොලිසි තුළදී පහර දී තිබෙනවා. අත්අඩංගුවට ගැනීමේදීත් එහෙමයි. ආණ්ඩුවට කඬේ යන පොලිසියේ පිරිසක් අරගලය වෙනුවෙන් පෙනී ඉන්න තරුණ තරුණියන්ව භය කරන්න උත්සාහ කරනවා. මේ ආණ්ඩුවටත් පොලිසියටත් අපි මතක් කරන්නේ අද අරගලයට ඇවිත් ඉන්නේ තමන්ගේ අයිතිවාසිකම් වෙනුවෙන් කොන්දේසි විරහිතව සටන් කරන කොන්දක් තිබෙන තරුණ තරුණියන් බව. මේ තරුණ හඬ නිහඬ කරන්න, පැත්තකට කරන්න ආණ්ඩුවේ මර්දනයට බැහැ කියලා පැහැදිලිවම කියනවා. සමාජවාදී තරුණ සංගමය වගේම නීතිඥ සංගමය හැටියටත් සාධාරණ අරගලය වෙනුවෙන් ක්‍රියාකරන බව අවධාරණය කරනවා. අපි හැමෝගෙම අනාගතය වෙනුවෙන්, අනාගත පරම්පරාව වෙනුවෙන් අදහස් ප්‍රකාශ කරන්න තිබෙන අයිතිය අපි පාවිච්චි කරනවා. මර්දනයෙන් එය හකුළා ගන්නේ නැහැ. ආණ්ඩුව පොලිසිය යොදවා ගෙන දියත් කර තිබෙන මේ අනීතික දඩයමට විරුද්ධව සමාජවාදී තරුණ සංගමය මේ වන විටත් මානව හිමිකම් කොමිසමට පැමිණිලිකර තිබෙනවා. මූලික අයිතිවාසිකම් නඩු කිහිපයක් පවරා තිබෙනවා. තව නඩු කිහිපයක් පැවරීමට සූදානම් කරමින් තිබෙනවා. නමුත් මෙය නීතිය තුළින්ම පමණක් විසඳා ගත හැකි ප්‍රශ්නයක් නොවෙයි. ආණ්ඩුවේ මර්දනයෙන් දෙන්න උත්සාහ කරන පණිවිඩයට අපි පෙරළා දෙන පණිවිඩය තමයි “මර්දනයට භය නැහැ.” කියන එක.ගෝඨාභය රනිල් ප්‍රමුඛ ජන පීඩක ආණ්ඩුව ගෙදර යැවීම තුළ පමණක් විසඳුම තිබෙන බව දැන් තහවුරු කර තිබෙනවා. ඒ නිසා ඒ පණිවිඩය දෙන්න පෝලිම වෙනුවට වීදිය තෝරාගෙන සටන් කරමු. කියන ඉල්ලීම කරනවා. ඒ සටන හරහා අපි හැමෝම දකින හීනය සැබෑ කරගමු කියලා ඉල්ලා සිටිනවා. මිනිසුන්ට මිනිසුන් ලෙස ගෞරවයෙන් සලකන, මිනිසුන්ට මිනිසුන් ලෙස ජීවත් විය හැකි, පෝලිම්වල මැරෙනවා වෙනුවට ජීවිතය විඳිය හැකි ජනතාවාදී පාලනයක් ගොඩනඟමු කියලා ආරාධනා කරනවා. විශේෂයෙන් තරුණ තරුණියන් ඇතුළු සෑම කෙනෙකුටම ඒ වෙනුවෙන් එකතු වෙන්න කියලා අපි ආරාධනා කරනවා. සාමකාමී වීදි සටන ප්‍රජාතන්ත්‍රවාදී රාමුව තුළ ජයග්‍රහණය දක්වා ගෙන යමු කියලා ඉල්ලා සිටිනවා. මේ වන විට ලබාගෙන තිබෙන ජයග්‍රහණවලට අමතරව තව ලබාගත යුතුව තිබෙන්නේ කුඩා ජයග්‍රහණ ප්‍රමාණයක් බවත් අවසානයේ ජනතාවාදී පාලනයක් ජයග්‍රහණය කරවමු කියන ඉල්ලීම අවධාරණයෙන් කරනවා. වීදියේ සටන තුළින් සටන් තීව්‍ර කරමු. ගෝඨාභය රනිල් ප්‍රමුඛ ආණ්ඩුව ගෙදර යවා ජනතාවාදී පාලනයක් පිහිටුවා ජයග්‍රහණය ලබමු කියලා ඉල්ලා සිටිනවා.", "URL": "https://lankatruth.com/si/?p=136111", "Category": "පුවත්", "Parent URL": null}