{"Source": "Lankatruth", "Timestamp": "September 19, 2023", "Headline": "රැවටීමට භාජනය වීමේ කටුක අත්දැකීම් ඇති ජනතාව, අද ජාතික ජන බලවේගය වටා රොද බැඳ සිටිනවා – අනුර දිසානායක", "News Content": "“රැවටීමට භාජනය වී ඉතාමත් කටුක අත්දැකීම් තිබෙන ජනතාව, විනාශකාරී අත්දැකීම් තිබෙන ජනතාව, දරුවාගේ අනාගතය අහිමිවී සිටින ජනතාව, ජීවිත අහිමි වී සිටින ජනතාව අද ජාතික ජන බලවේගය වටා රොද බැඳගෙන සිටිනවා. අපට පාඩම් ඉගෙන ගන්න මේ අත්දැකීම් මදිද? අපේ දෙමාපියන්, අපේ වැඩිහිටි පරම්පරාව ඇති තරම් අත්දැකීම් අපට දී තිබෙනවා. දැන් ඇරඹී තිබෙන්නේ රැවටීම නිමා කිරීමේ යුගයයි. ගම් දනව්වලට ගිහින් නව යුගයක් ආරම්භ කිරීමට සියලු දෙනාම එකතු වෙමු. රනිල් වික්‍රමසිංහ මොන සෙල්ලම් දැම්මත් තව මාස එකොළහකින් ජනාධිපතිවරණය පවත්වන්න ඕනෑ. ඒ වෙනුවෙන් රටත් ජනතාවත් සියලු ව්‍යසනයන්ගෙන් මුදා ගන්නා නව යුගයක් ආරම්භ කිරීමේ සටනට සියලුම දෙනා එකතු වී කැපවෙමු කියලා ආරාධනා කරනවා.” යැයි ජාතික ජන බලවේගයේ නායක අනුර දිසානායක අවධාරණය කරයි. ඔහු මේ බව අවධාරණය කළේ ඊයේ (18) අනුරාධපුරයේ පැවති ගොවි සමුළුව අමතමිණි. අස්වැන්නට සාධාරණ මිලක් ලබා නොදීමට එරෙහිව, වග වන්දි ලබා නොදීමට එරෙහිව, බීජ, ඉඩම්, ජල සම්පත මංකොල්ලයට එරෙහිව, අලි මිනිස් ගැටුමට එරෙහිව, ප්‍රජාතන්ත්‍රවාදය හකුළමින් මැතිවරණ කල් දැමීමට එරෙහිව ගොවිජන බලය ගොඩනගන, සමස්ත ලංකා ගොවිජන සම්මේලනය රට පුරා ගොවි කලාපවල පවත්වනු ලබන ගොවි සමුළු මාලාවේ පළමු සමුළුව ඊයේ අනුරාධපුර නව නගරයේදී පැවති අතර එහිදී ජාතික ජන බලවේගයේ නායක අනුර දිසානායක වැඩිදුරටත් දැක්වූ අදහස්, “මෙතැනට රැස්වී සිටින ගොවි අම්මා, තාත්තලාට කෘෂිකර්මාන්තයේ යෙදීමට අමතරව තව වැඩ ගොඩක් කරන්න සිදුවී තිබෙනවා. ලෝකයේ කෘෂිකර්මාන්තයේ යෙදී සිටින ජනතාවට යහපත් ජීවිතයක් ගත කළ හැකි ආදායමක් ලැබෙනවා. අපේ ගොවි ජනතාවට වතුර ඉල්ලා, නිසි යෙදවුම් ඉල්ලා, සතුන්ගෙන් බෝග ආරක්ෂා කර ගන්න, නෙළා ගත් අස්වැන්නට සාධාරණ මිලක් ඉල්ලා, පාරට බහින්න සිදුවී තිබෙනවා. විශාල දුෂ්කරතාවයන්ට මුහුණ දී ඒවායින් මිදීමට අරගල කර, පාරට බසින ජනතාවගේ ජීවිත විශාල වශයෙන් කඩාවැටී තිබෙනවා. අපි මෙපමණ කල් පාරට බැස උද්ඝෝෂණ කළා මදිද? අපි ඔබෙන් ඉල්ලන්න ආවේ මෙපමණ කල් ගෙනගිය උද්ඝෝෂණවලට අමතරව පොදු ජනතාවගේ ආණ්ඩුවක් පිහිටුවා ගැනීමට ක්‍රියා කළ යුතු බව අවධාරණය කරන්නයි, මෙතැනට ආවේ. වී, කෙසෙල්, කොමඩු, සෝයා බෝංචි වගේ බෝග සිටුවා කිසිලෙසකින් ජීවිත පවත්වාගෙන යාමට නොහැකි වූ තැන දැන් අලුතින්ම කුඹුරේ පොකුණු ඉදිකර මාළු ඇති කිරීමට පටන් ගෙන තිබෙනවා. ගොවි ජනතාව මේ ව්‍යසනයෙන් මිදීමට නොකළේ මොනවාද? නමුත් ගොඩ ආවේ නැහැ. අන්තිමේ මේ ව්‍යසනයෙන් ගොඩ එන්න ආණ්ඩු මාරු කළා. චන්ද්‍රිකාගේ ආණ්ඩුව වෙනුවට රනිල්ගේ ආණ්ඩුවත්, රනිල්ගේ ආණ්ඩුව වෙනුවට මහින්දගේ ආණ්ඩුවත් ගෙනාවා. ගිරුවාපත්තුවේ කුරහන් තලප කෑ ගොවියෙක් ගෙනල්ලා, හරි ගියේ නැහැ. දැන් ගොවි බිරිඳ රට යවන තත්වයට පත්වී සිටිනවා. ගේ හදාගන්න, දරුවාට උගන්වන්න, වාහනයක් ගන්න බලාගෙන විදේශ රැකියාවලට යැව්වා. නමුත් ගේ හදලා තියෙන්නෙ බාගෙට. ආරක්ෂාව නැතිව දරුවන් විනාශ වුණා. බේබදු කමට ඇබ්බැහි වී සැමියාගේ ජීවිතය අහිමි වුණා. මුළු ජීවිතයම කඩා වැටුණා. ඒ වගේම වකුගඩු රෝගීන් බවට පත්වුණා. මේ පාලක කණ්ඩායම් විසින් ගොවි අම්මා තාත්තාගේ ජීවිතත් දරුවන්ගේ ජීවිතත්, මුළුමනින්ම විනාශ කර දැම්මා. ඒ නිසා අපේ ගොවිතැනත්, අපේ දරුවොත් අපේ ජීවිතත් පාලක කණ්ඩායම්වල ව්‍යසනයට තවදුරටත් ගොදුරු වෙන්න ඉඩදී ඉවසා සිටිනවාද? ගමේ ජනතාව රැවටිය හැකි බව මේ පාලකයන් කල්පනා කරනවා. කාලේ බෝතලේට, බත් පැකට් එකට, සිමෙන්ති කොට්ට දෙකට, වැසිකිළි පෝච්චිවලට, ජනතාව රවට්ටන්න පුළුවන් කියලා ඔවුන් කල්පනා කරනවා. ගිය අවුරුද්දේ 3,406ක් සියදිවි හානි කරගෙන. ඒ අතර, දේශපාලකයෝ, ජාවාරම්කරුවෝ, ආණ්ඩුවත් එක්ක හොරකම් කරන අය, කිසි කෙනෙක් නැහැ. ණය ගෙවාගන්න බැරිව වැඩිම සියදිවි හානිකර ගැනීම්, ආදායම් නැතිව සියදිවි හානි කර ගැනීම් සිදුවෙනවා. යුද්දෙදීවත්, අවුරුද්දට මිය ගියේ නැති ප්‍රමාණයක් සියදිවි නසා ගන්නවා. සියදිවි නසා ගැනීමට උත්සාහ කිරීම් තවත් 15,000ක් – 20,000ක් පමණ වෙනවා. මේ රටේ ඡන්ද දශලක්ෂ ගණන් තිබෙන්නේ ගම්වල. නගරයට වඩා ඡන්දය තිබෙන ගම්වල ජනතාව පොඩි දේවල්වලින් රැවැට්ටිය හැකි යැයි ඔවුන් කල්පනා කරනවා. මේ රට ව්‍යසනයට පත් කළ, පට්ට හොරෙක් වන මහින්දගේ පින්තූර ගම්පුරා ඇලෙව්වා. අදත් හිතාගෙන ඉන්නේ රූපය පෙන්නලා හරි සාරි, සිමෙන්ති කොට්ට බෙදලා හරි, මේ ජනතාව රවටන්න පුළුවන් කියලා. හැබැයි රනිල් වික්‍රමසිංහලා, මහින්ද රාජපක්ෂලා, මතක තබාගත යුත්තේ අද තිබෙන්නේ එදා ගම නොවෙන බවයි. ජනතාවගේ කැකෑරෙන වේදනාව මහින්දගේ පඹයන් පුච්චලා ප්‍රකාශ කර තිබෙනවා. තමන්ට තිබෙන ප්‍රශ්න පාලකයන් හදපු ඒවා බව ජනතාව තේරුම් ගෙන තිබෙනවා. අපේ ගම්වල ජනතාවගේ ජීවිත, අනාගතය නැති කළ පාලක කණ්ඩායම් පළවා හැර, ජාතික ජන බලවේගයේ නව ආණ්ඩුවක් බිහිකරන්න අපි පෙළගැසෙන්න ඕනෑ. මේ රටේ ජනතාව ණය උගුලක හිරකර ආත්මගරුත්වය නැති කර තිබෙනවා වගේම, ලෝකය ඉදිරියේ අපේ රටේ ආත්මගරුත්වයත් නැතිකර හිඟමනයට පත්කළ රටක් හැටියට අද තිබෙන්නේ. ලෝකයේ කිසිම රටක් අපේ රට පිළිගන්නේ නැහැ. යල – මහ දෙකන්නය හොඳින් වගා කළ අපේ රටේ ගොවි ජනතාව සිදුකළ වැරැද්ද මොකක්ද? රෑ නිදි නොලබා බව භෝග වගාකර රැකගනිමින් මේ රට දියුණු කරන්න කැපවී තිබුණත් රට දුප්පත්වීමේ හේතුව මොකක්ද? රට තිබෙන්නේ හොරු අතේ නම්, අපි කොපමණ දුක් වින්දත් වැඩක් නැහැ. බැසිල් රාජපක්ෂ කීවේ කම්මැලි ගොවියන් වැස්ස එන විට වට්ටක්කා ඇට විසිකර ඇවිත්, අස්වැන්න නෙළන කාලයේදී ආණ්ඩුවට කරදර කරන බවයි. මේ විදිහට අපහාස කිරීම් මැද ජනතාව එකතු වී නිෂ්පාදනය කරන ජාතික ධනය, අතළොස්සක් විසින් පොදි බැඳ ගැනීම වෙනස් කරන්න ඕනෑ. මේ රට පොහොසත් කරන්න, හොරු ටික එළවන්න ඕනෑ. රනිල්ට හොරා කියලා මහින්දලා කීවා. මහින්දලා හොරු කියලා රනිල්ලා කීවා. අද ඒ දෙගොල්ලෝම එකට ඉන්නේ. මේ රට හදන්න නම්, එක අත්තේ වහලා ඉන්න ඒ හොරු එළවලා ජාතික ජන බලවේගයේ ආණ්ඩුවක් හදන්න ඕනෑ. අපේ දරුවන්ගේ අධ්‍යාපනය කඩා වට්ටලා තියෙන්නෙත් මේ පාලකයන්. අපේ පාලනයක් යටතේ ලෝකය ජයගත හැකි අධ්‍යාපනයක් ගම්වල අපේ දරුවන්ට ලබාදෙනවා. මේ වනවිට බිඳවට්ටමින් තිබෙන සෞඛ්‍යය පද්ධතිය නිසිපරිදි නඟාසිටුවා අපේ ගොවි අම්මා, තාත්තාට යහපත් සෞඛ්‍යය පුරුදු ඇතිකරන්න ඕනෑ. ඒ වෙනුවෙන් අවශ්‍ය සෞඛ්‍ය පද්ධතියේ වෙනස්කම් සියල්ල අපි සිදුකරනවා. ප්‍රවාහනය, අපේ නාවුක කර්මාන්තය, ලෝකයේ ශ්‍රම වෙළඳපොළ ඉලක්ක කරගත් සම්පූර්ණ සැලැස්මකින් අවුරුදු කිහිපයක් තුළ ලෝකයේ පොහොසත්ම රටක් බවට ලංකාව ගෙන එනවා. අපේ වසන්ත සහෝදරයාට තිබෙන්නේ ඔහු පොහොසත් වීමේ අරමුණක් නොවෙයි. නමුත් එස්.එම්. චන්ද්‍රසේනට තිබෙන්නේ, මහින්දට තිබෙන්නේ, රනිල්ට තිබෙන්නේ ඔවුන් පොහොසත් වීමේ අරමුණ මිස රට පොහොසත් කිරීමේ අරමුණක් නොවෙයි. ජාතික ජන බලවේගයේ රට පොහොසත් කිරීමේ පාලනයක් පිහිටුවනවා. රට පොහොසත් වුණාට ජනතාව දුප්පත් නම් වැඩක් නැහැ. ඉන්දියාවේ රට පොහොසත් වුණාට ජනතාව අන්ත දරිද්‍රතාවයෙන් පෙළෙනවා. ජාතික ජන බලවේගය හදන්නේ පොහොසත් රටක් වගේම, කලාව, සාහිත්‍යය, නාට්‍ය, චිත්‍රපට, බැලීමේ සංස්කෘතික පොහොසත්කමක් සහිත ආර්ථිකයක් තිබෙන ජනතාවක්. ඒ වගේම අනෙකාට ආදරය කරන, දුක වේදනාව දැනෙන, සහකම්පනයෙන් පොහොසත් මිනිසුන් සිටින සමාජයක් අපි නිර්මාණය කරනවා. ගමේ ජනතාව ආර්ථිකයත් එක්ක ගැටගැහෙන ආකාරය දියුණු වෙන්න ඕනෑ. ගම්වල ජනතාව නියැලී සිටින කෘෂිකර්මාන්තය, මිරිදිය ධීවර කර්මාන්තය, සත්ව පාලනය, වගේම මෙතෙක් ගමට නොගිය ආර්ථික ප්‍රභවයන් ගමට ගෙනයනවා. ලෝකයේ දියුණු සෑම රටක්ම ගම දක්වා දියුණු කළ ආර්ථිකයක් තිබෙනවා. විදේශිකයන්ට අපේ එළවළු, පලතුරු සපයන නව කෘෂිකාර්මික ප්‍රතිපත්තියක් ක්‍රියාත්මක කරනවා. අපනයන කෘෂි ගම්මාන හදනවා. යල-මහ වෙනුවට දෛනිකව අස්වැන්න නෙළන කෘෂිකර්මාන්තයක් ඇති කළ යුතුයි. ලෝකයට අඛණ්ඩව, ගුණාත්මකව, වසවිසවලින් තොර එළවළු, පලතුරු යවන්න ඕනෑ. ඒ වෙනුවෙන් දියුණු ඇසුරුම්කරණයක්, ගබඩාකරන ව්‍යාපාරිකයන් වශයෙන් ව්‍යාපාර අවස්ථා පුළුල් කරනවා. බීජ පිළිබඳව නව පර්යේෂණ ආයතන බිහිකරනවා. අස්වැන්න ආරක්ෂා කර ගන්නවා වගේම සාධාරණ මිල සූත්‍රයක් හඳුන්වා දෙනවා. මෙතෙක් සිටි සියලු පාලකයන් 1994 සිට ඉන්න සියලුම දෙනා කුමන ආකාරයකින් හෝ ආණ්ඩුවට එකතු වී සිටිනවා. ඒ අය කවදාවත් නොසිතූ දේශපාලනයක් උදාවී තිබෙනවා. ගම්වල ජනතාව ජාතික ජන බලවේගය සමග එකතුවෙමින් ලංකාවේ ලොකුම දේශපාලන වෙනස සිදුවී තිබෙනවා. රට විනාශ කළ ප්‍රභූ පිරිස උඩ ඉන්න අතර, ගම්වල ජනතාව සියලුදෙනා ජාතික ජන බලවේගය වටා රොක්වී සිටිනවා. මෙපමණ කල් වලව්වල ආණ්ඩු හැදුවා. ඒ වෙනුවට, සුද්දාට කත් ඇද, වරප්‍රසාද ගත් අය වෙනුවට මහජනයාගේ දුක වේදනාව දැනෙන ආණ්ඩුවක් පිහිටුවන්න ඕනෑ. ජාතික ජන බලවේගය ඒ වෙනුවෙන් ක්‍රියාකරමින් ජනතාව සමග අත්වැල් බැඳගනිමින් සිටිනවා. රනිල් වික්‍රමසිංහ උඩවලව ජලාශයෙන් වතුර නිදහස් නොකර අක්කර 65,000ක ගොයම මැරෙන්න ඇරියා. ගොවි ජනතාවගේ ජීවිත පිළිබඳ හැඟීමක් නැති පාලකයින් වටා ව්‍යාපාරික පෙළැන්තියක්, මාධ්‍ය ආයතන කිහිපයක්, නීති විරෝධී කටයුතු කරන ආරක්ෂක අංශවල සීමිත පිරිසක් සහ සීමිත රාජ්‍ය සේවක පිරිසක්, මත්ද්‍රව්‍ය ජාවාරම්කරුවන් ඇතුළු වළල්ලක් සිටිනවා. ඔවුන් සමග හැප්පෙන්න පුළුවන් ජනතා බලය තිබෙන එකම ව්‍යාපාරය ජාතික ජන බලවේගය බවට පත්වී තිබෙනවා. රැවටීමට භාජනය වී ඉතාමත් කටුක අත්දැකීම් තිබෙන ජනතාව, විනාශකාරී අත්දැකීම් තිබෙන ජනතාව, දරුවාගේ අනාගතය අහිමිවී සිටින ජනතාව, ජීවිත අහිමි වී සිටින ජනතාව අද ජාතික ජන බලවේගය වටා රොද බැඳගෙන සිටිනවා. අපිට පාඩම් ඉගෙන ගන්න මේ අත්දැකීම් මදිද? අපේ දෙමාපියන්, අපේ වැඩිහිටි පරම්පරාව ඇති තරම් අත්දැකීම් අපට දී තිබෙනවා. දැන් ඇරඹී තිබෙන්නේ රැවටීම නිමා කිරීමේ යුගයයි. ගම් දනව්වලට ගිහින් නව යුගයක් ආරම්භ කිරීමට සියලු දෙනාම එකතු වෙමු. රනිල් වික්‍රමසිංහ මොන සෙල්ලම් දැම්මත් තව මාස එකොළහකින් ජනාධිපතිවරණය පවත්වන්න ඕනෑ. ඒ වෙනුවෙන් රටත් ජනතාවත් සියලු ව්‍යසනයන්ගෙන් මුදා ගන්නා නව යුගයක් ආරම්භ කිරීමේ සටනට සියලුම දෙනා එකතු වී කැපවෙමු කියලා ආරාධනා කරනවා.”", "URL": "https://lankatruth.com/si/?p=151795", "Category": "පුවත්", "Parent URL": null}