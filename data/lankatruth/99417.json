{"Source": "Lankatruth", "Timestamp": "November 4, 2020", "Headline": "තාවකාලික බස් ගාස්තු සංශෝධනයක් ඉල්ලයි", "News Content": "කොරෝනා වසංගත තත්වය අවසන් වන තෙක් බස් කර්මාන්තය පවත්වාගෙන යාම සඳහා මෙම බස් ගාස්තු සංශෝධනය සහ කොරෝනා වසංගත සමයේ බස් කර්මාන්තයේ සිදුවිය යුතු වෙනස්කම් සම්බන්ධයෙන් කරුණු ඇතුළත් යෝජනාවලියක් ජාතික ගමනාගමන කොමිෂන් සභාවට අද (04) දිනයේ භාර දුන් බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. සාමාන්‍ය සේවා, බස් ගාස්තුව මෙන් එකහමාර ගුණයකින්ද අවම බස් ගාස්තුව රුපියල් 20 දක්වාද තාවකාලිකව බස් ගාස්තු සංශෝධනයක් කඩිනමින් සිදුවිය යුතු යැයිද ඒ මහතා පවසයි. ඒ අනුව එක් මගියකුට එක් ආසනයක් පමණක් හිමිවන ලෙස සෞඛ්‍යාරක්ෂිත වැඩපිළිවෙළක් මේ සමග යෝජනා කළ බවද ඒ මහතා සඳහන් කරයි. මෙම සංශෝධන අනුව අර්ධ සුඛෝපභෝගී බස් ගාස්තුවල වෙනසක් නොකළ යුතු බවත් අධි සුඛෝපභෝගී බස් රථ ගාස්තුව මෙන් 1.25ක ගාස්තුවක් අය කරන ලෙසට යෝජනා කළ බවත් ඔහු සඳහන් කරයි. දුර ගමන් සේවා බස්රථ ගමනාන්තය දක්වා ප්‍රවේශපත්‍ර නිකුත් කළ යුතු අතර අතරමගදී මගීන් නංවා ගැනීම නොකළ යුතු වේ. මගීන් පිටුපස දොරින් ඇතුළු වී ඉදිරිපස දොරින් දොරින් පිටවිය යුතු අතර කොන්දොස්තර මහතා පිටුපස ආසනය අසළ රැඳී සිටිය යුතු අතර ඔහු බස්රථයේ එහා මෙහා ගමන් කිරීම නොකළ යුතුවේ. බස් රථ මගින් සහ බස් රථ සේවකයන් සෞඛ්‍යාරක්ෂිත මුඛ ආවරණ පැළදීම අනිවාර්ය අතර බස්රථ විසබීජහරණයටද ලක් කළ යුතු වේ. බස් රථ මගින්ද ආරක්ෂා කර ගනිමින් බස් රථ කර්මාන්තය පවත්වා ගැනීමේ අරමුණින් මෙම යෝජනා ඉදිරිපත් කළ බවද ගැමුණු විජේරත්න මහතා වැඩිදුරටත් පවසයි.", "URL": "https://lankatruth.com/si/?p=99417", "Category": "පුවත්", "Parent URL": null}