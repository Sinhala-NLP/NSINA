{"Source": "Lankatruth", "Timestamp": "January 17, 2018", "Headline": "අවුරුදු 70ක් තිස්සේ ඡන්දවලදී කියන දේවල් නොවේ බලයට ඇවිත් කරන්නේ… අපි බලය ඉල්ලන්නේ ඒක වෙනස් කරන්න…", "News Content": "“දේශපාලනඥයා ජනතාව රවටන නිසා ජනතාවට අද දේශපාලනය තිත්ත වෙලා තියෙනවා. ජනාධිපතිතුමා පුටුවෙ වාඩි වෙනකොට කිවුවා පක්ෂයක් බදා ගන්නේ නැහැ පොදු අපේන්ෂකයෙක් හැටියට ඉන්නවා. අවුරුදු පහෙන් පස්සේ රටට සේවයක් කරලා අයින් වෙනවා කියලා. දැන් අධිකරණයෙන් අහනවා තව අවුරුද්දක් මට ඉන්න බැරිද කියලා. අවුරුදු 70ක් තිස්සේ ඡන්දවලදී කියන දේවල් නොවේ බලයට ඇවිත් කරන්නේ. ඒ නිසා ජනතාවට දේශපාලනය එපා වෙන එක පුදුමයක් නොවෙයි” යැයි ජනතා විමුක්ති පෙරමුණේ නායක අනුර කුමාර දිසානායක මහතා ඉකුත්දා 12වනදා කළේ බඩල්කුඹුර නගරයේ පැවැති මැතිවරණ ප්‍රචාරක රැලියක් අමතමින් පැවසීය. එහිදී වැඩිදුරටත් අදහස් දැක්වී අනුර දිසානායක මහතා… “මේ රටේ අවුරුදු 70ක් මහ ආණ්ඩු හදලා තිබෙනවා. ජනාධිපතිවරු හදලා හදලා තියෙනවා. පලාත් ආණ්ඩු හදලා තියෙනවා. ප්‍රාදේශීය සභා හදලා තියෙනවා. නමුත් ජනතාව දැන් කියන්නේ දේශපාලනය එපා වෙලා කියලා. දේශපාලනය කියන්නේ නරක දෙයක් නෙමෙයි. දේශපාලනය කියන්නේ වැටුප් නොලබන ගරු සේවයක්. දේශපාලනඥයින්ට වැටුප් නැහැ. තියෙන්නේ දීමනා. එදා අපේ රටේ දේශපාලනඥයන් තමන්ගේ දේපල ඉඩකඩම් විකුණලා දේශපාලනය කළා. එහෙම තිබුනු දේශපාලනය අද ජනතාවට තිත්ත වෙලා. දේශපාලනඥයා ජනතාව රවටන නිසා ජනතාවට දේශපාලනය තිත්ත වෙලා තියෙනවා. ජනාධිපතිතුමා පුටුවේ වාඩිවෙනකොට කියපු දේ නෙමෙයි දැන් කරන්නේ. ජනාධිපතිතුමා පුටුවේ වාඩිවෙනකොට කීවා පක්ෂයක් බදාගන්නේ නැහැ පොදු කෙනෙක් හැටියට ඉන්නවා, අවුරුදු පහෙන් පස්සේ රටට සේවයක් කරලා අයින් වෙනවා කියලා. දැන් අධිකරණයෙන් අහනවා තව අවුරුද්දක් මට ඉන්න බැරිද කියලා. අවුරුදු 70ක් තිස්සේ ඡන්දවලදී කියන දේවල් නෙමෙයි බලයට ඇවිත් කරන්නේ. ඒ නිසා ජනතාවට දේශපාලනය එපා වෙන එක පුදුමයක් නෙමෙයි. අගමැතිවරයාත් එහෙමයි. එයා නොකීවේ මොනවාද. නමුත් කරන්නේ කියන දේවල් නෙමෙයි. පලාත් ආණ්ඩුව හදනකොට, පලාත් සභාව හදනකොට කියන දේවල් නෙමෙයි ඇවිල්ලා කරන්නේ. අද රටේ පාලකයෝ හදපු ආණ්ඩු ජනතාව රැවැට්ටුවා. ඒ නිසා දේශපාලනය නෙමෙයි නරක මේ රටේ රැවටිලිකාර දේශපාලනයයි. දේශපාලනය මහා පරිමාණ දේපල රැස්කරන ව්‍යාපාරයක් වුණා. ඒ නිසා ලංකාවේ තියෙන ලාභම ව්‍යාපාරය දේශපාලනය වුණා. ඉස්සර කතාවක් තිබුණා ලාභම ව්‍යාපාරය කුඩු විකුණන එක කියලා. නමුත් අවදානම් කොයි වෙලේ අහුවෙයිද දන්නේ නැහැ. නමුත් දේශපාලනය එහෙම නෙමෙයි ලාභය වගේම අවදානම් නැහැ. දකින දකින තැන පොලිසිය සැලියුට් ගහනවා. අපි කවුරුත් නොහිතන ධනයක් දේශපාලනයට තියෙනවා. පාර්ලිමේන්තුව කැඳවන දවසට කෝටියක් විතර වියදම් වෙනවා ‘ඔය පාර්ලිමේන්තු ගුටිකෙලියත් කෝටියක විතර වටින ගුටිකෙලියක්’. අපේ ජනතාවට දේශපාලනය තිත්ත වුණේ මෙන්න මේ හොරකමයි රැවැටිලිකාර දේශපාලනය නිසයි. ඒ නිසා අපි මේ තිත්ත වුණු දේශපාලනය වෙනස් කරමු. අපි අවුරුදු 70ක් මේ රැවැටිලිකාර දේශපාලනයට ඡන්දේ දුන්නා. මෙවර අපි ඒ රැවැටිලිකාර දේශපාලනය වෙනස් කරමු. 2015 දී මෛත්‍රීපාල මහත්තයා ජනාධිපති වෙනකොට රනිල් මහත්තයා අගමැති වුණා. අවුරුදු තුනක් ඉවරයි තව තියෙන්නේ අවුරුදු දෙකයි. දැන් එක්සත් ජාතික පාක්ෂිකයන්ට සතුටු වෙන්න පුළුවන්ද? 2015 රනිල් අගමැති වෙලා හොරු අල්ලනවා කිවුවා. හොරු හිරේ දාලා දේපල පවරා ගන්නවා කිවුවා. ඒකෙන් රව හදනවා කිවුවා. දැන් හොරු ඇල්ලුවද? රට හැදුවද? ඒ මොනවත් කළේ නැහැ. දැන් මහින් ද මහත්තයා කියනවා එයා ඇවිත් හොරු අල්ලනවලු. හොරු අල්ලන්න ආපු ආණ්ඩුව හොරු ආරක්ෂා කළා. ඒ නිසා කවදා හරි එදා එක්සත් ජාතික පක්ෂයට ඡන්දයක් දුන්නනම් හොරු අල්ලන්න කියලා මේ වතාවේ ඒ දේ කරන්න එපා. රනිල් මහත්තයා කිවුවා හොරකම් කළේ රාජපක්ෂලා, අපි හොරකම් කරන්නේ නැහැ කියලා. රනිල් මහත්තයට කිවුවේ මිස්ටර් ක්ලීන් කියලා. නව රජය 08 වැනිදා බලයට ඇවිල්ලා දින 50ක් ගියේ නැහැ මහ බැංකුව හොරාකෑවා. හොදම ගම්මිරිස් තියෙන පළාතේ බඩල්කුඹුර නගරයේ සියලුම බිස්නස්වල එකතුව රුපියල් ලක්ෂ 50ට අඩුයි. අර්ජුන ඇලෝසියස්ගේ දවසක ආදායම රුපියල් හත් කෝටි විසි ලක්ෂයයි. බැසිල් රාජපක්ෂ ඉන්න කාලේ ඕස්ට්‍රේලියාවෙන් හරක් විසිදෙදහක් ගේන්න තීරණය කළා. 2014 හරක් 2000ක් ගෙනාවා. 2015 මුල ආණ්ඩුව වැටුනා. ඒ නිසා හරක් ටික බෙදලා දෙන්න බැරි වුනා. හරක් 72ක් මැරිලා 1828ක් ඉතිරි වුණා. හරකෙකුට ගාන හදලා බලනකොට එක් හරකෙකුට ලක්ෂ හතර හමාරක් වෙනවා. අන්තිමට පී.හැරිසන් හරක් ටික දුන්නා නියෝජ්‍ය ඇමති ලක්ෂ්මන් වසන්ත පෙරේරාට. හරක් 400 දුන්නා ආණ්ඩුවේ සහනාධාරය ලක්ෂ දෙක හමාරයි. නියෝජ්‍ය ඇමැතිගේ සහනාධාරය ලක්ෂ දාහයි. ඔන්න හැරිසන් හරක් බෙදපු විදිහ. රාජපක්ෂ අය කළේ පවුලේ සාක්කු පුරවපු එක. අපි ඇවිල්ලා ජනතාවගේ සාක්කු පුරවනවා කිවුවා. දැන් සාක්කු පිරිලද? ආර්ථිකය වැටුණා. හැම රටක්ම තමන්ගේ ආහාර ටික නිපදවා ගන්නවා. බඩු ගණන් ගියපුවාම බඩු පිටරටින් ගේන්න ආණ්ඩුවක් ඕන නැහැ. ආණ්ඩුවක් ඕන වෙන්නේ නිශ්පාදන වැඩිකරගන්න. මෙයාලා නිෂ්පාදනය කඩා වැට්ටෙවුවා. අපේ රටට ශාක නිරෝධන පනත අනුව පොල් පිටරටින් ගේන්න බැහැ. රන්ල් වික්‍රමසිංහ මහත්තයා කියනවා පොල් ගාලා ගේනවලු. හාල් පිටරටින් ගේනවා පොල් ගාලා ගේනවා. එතකොට අපට තියෙන්නේ උයන්න. උයන්න විතරක් රටක් ඕනද? කෑම එකම ගෙනාවනන් ඉවරයි. ආපු දවසේ ඉදලාම රාජපක්ෂ ණය කන්ද මීතොටමුල්ල කුණු කන්දටත් වැඩියි. පුදුම ඇඞියාවක්. ජනතාවට වඩා වැඩියෙන් අගමැති අඞනවා. ජනතාව අඞනවා ගම්මිරිස් මිල අඩුයි කියලා. රනිල් වික්‍රමසිංහ අඞනවා ණය කන්දක් කියලා. කවුරුහරි ආර්ථිකය හදයි කියලා ඡන්දයක් දුන්නනම් මේ සැරේ දෙන්න එපා. පොහොර සහනාධාරය කැපුවා. මේ ගණනට හරි පොහොර ටික තියෙන්නේ අපේ සහෝදරවරු කෑගහලා සටන් කරපු නිසා. පාසල් නිල ඇඳුම කප්පාදු කළා. ඒ නිසා ඥාතියා නිසා හරි අසල්වැසියා නිසා හරි එක්සත් ජාතික පක්ෂයට ඡන්දෙ දෙන්න එපා. එහෙම වුනොත් රනිල් වික්‍රමසිංහ මහත්තයා කියයි බැඳුම්කරේ ගැන කිවුවා මැතිවරණ කාලේ එ් මොනවා කිවුවත් ජනතාව අනුමත කරලා ඡන්දේ දීලා තියෙනවා කියලා. පාසල් නිල ඇඳුම කැපීම ජනතාව අනුමත කොට ඇත. සමෘද්ධි කැපීම ජනතාව අනුමත කොට ඇත කියලයි අගමැති කියන්නේ. තෙල් වැඩි කලත් ගෑස් මිල වැඩි කළත් ජනතාව ඡන්දේ දීලා තියෙනවා. එහෙමයි රනිල් වික්‍රමසිංහ මහත්තයා තක්සේරු කරන්නේ. එක්සත් ජාතික පක්ෂයට ඡන්දෙ දුන්නොත් මේ අවුරුදු 3 වැඩපිළිවෙළ අනුමත කළා වෙනවා. මේ සැරේ දුන්නොත් ගිය අවුරුදු තුනට වඩා හපන් ඉතිරි අවුරුදු දෙක. ඳැන් අපිට තියෙන්නේ යක්කු බැඳලා වැඩගන්න වෙලාවක්. දැන් අපිට යකෙක් බඳින්න වෙලා තියෙනවා. ඒ බඳින දිනේ පෙබරවාරි දාසේ 10 වෙනිදා. එදාට රනිල් වික්‍රමසිංහ මහත්තයාට සංඥාවක් දෙන්න මේ විදියට ගියොත් අගමැතිකමටත් තට්ටු වෙනවා කියලා. රනිල් මහත්තයාට විරුද්ධයි කියලා මෛත්‍රීපාල මහත්තයාට දීල හරියන්නෙත් නැහැ. මේ දෙකම ආණ්ඩුවේ ඇමැති ආණ්ඩුවේ නියෝජ්‍ය ඇමැති ශ්‍රී ලංකා එකේ මොකට බෙදිලා එනවද? එකට ඇමැතිකම් කරනවා එකට ආණ්ඩුව කරණවා. එකට අය වැය ගේනවා එකට පොහොර සහනාධාරය කපනවා. එකට පාසල් නිල ඇඳුම කපනවා. එකට බඩු මිල වැඩි කරනවා. දෙකට බෙදිලා ඡන්දෙ ඉල්ලනවා. 2015 ඒ අයගේ ඡන්ද ලකුණ බුලත් කොළේ. වැඩියෙන් කිවුවේ විදුලි පුටුව. විදුලි පුටුවෙන් ඉල්ලුවානන් දිනන්නත් තිබුණා. ඒ තරමට විදුලි පුටුව ගැන කිවුවා. දැන් කෝ විදුලි පුටුව? දේශපාලනයට වැදගත් වෙන්නේ කරුණු කියන එක. මේ කියන සියලුම කරුණු සත්‍ය කරුණු. අපි සියලුම දේ කියන්නේ සත්‍ය ඔප්පු කරන්න බලාගෙන. ඒ නිසා අපි කියන දේ ගැන විශ්වාස කරන්න. මහින්ද මහත්තයා 2015 කිවුවා පැරදුණොත් විදුලි පුටුවේ වාඩි කරනවා කියලා. අද රටේ ජනතාවට ඒකට උත්තරයක් ඕනෑ. ගිය සැරේ විදුලි පුටුව කිවුවා. මේ සැරේ කියනවා රට බෙදනවලු.” ජනතා විමුක්ති පෙරමුණේ ඌව පලාත් සභා මන්ත්‍රී ආර්.එම් ජයවර්ධන මහතා සහ ඌව වෙල්ලස්ස ජන අයිතීන් සුරැකීමේ සංවිධානයේ සභාපති නීතිඥ සරත් කුමාර මහතා ඇතුළු තවත් කථිකයෝ කිහිප දෙනෙක්ද මෙහිදී අදහස් දැක්වූහ.", "URL": "https://lankatruth.com/si/?p=46303", "Category": "පුවත්", "Parent URL": null}