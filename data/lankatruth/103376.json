{"Source": "Lankatruth", "Timestamp": "December 14, 2020", "Headline": "ආණ්ඩුව MCC ව්‍යාපෘතිය එපා කියා නෑ – නැන්සි වැන්ගේ ප්‍රකාශයෙන් හෙළිවෙයි", "News Content": "ශ්‍රී ලංකාව තවමත් මිලේනියම් චැලේන්ජ් කෝපරේෂන් හෙවත් MCC ව්‍යාපෘතියේ න්‍යාය පත‍්‍රයට ඇතුළත්ව පවතින බව ලංකාවේ ඇමරිකානු තානාපති කාර්යාල ප‍්‍රකාශිකා, නැන්සි වැන් හෝන් මහත්මිය Sunday Morning පුවත්පතට ප්‍රකාශ කර තිබේ. එළැඹෙන දෙසැම්බර් 15 දා වොෂින්ටනයේ දී රැස්වීමට නියමිත MCC අධ්‍යක්ෂ මණ්ඩල රැස්වීමේදී ශ්‍රී ලංකාව පිළිබදව සාකච්ඡා කිරීමට නියමිත බව ඇය වැඩිදුරටත් පවසයි. පසුගිය ජනාධිපතිවරණ සමයේදී MCC ගිවිසුම ප්‍රධාන මැතිවරණ පොරොන්දුවක් බවට පත්ව තිබිණි. ගෝටාබය රාජපක්ෂ කඳවුරෙන් ප්‍රකාශ කළේ තමන් බලයට පත් වහාම එම ගිවිසුම ඉරාදමන බවයි. ශ්‍රී ලංකා ආණ්ඩුව MCC ව්‍යාපෘතියෙන් ඉවත්වන බව එහි අධ්‍යක්ෂ මණ්ඩලයට නිල වශයෙන් දැනුම් දුන්නේ නම් න්‍යාය පත්‍රයට ශ්‍රී ලංකාව පිළිබඳ සාකච්ඡාව ඇතුළත් නොවනු ඇත. ඇමෙරිකානු තානාපති කාර්‍යාලයේ ප්‍රකාශයෙන් පැහැදිලි වන්නේ MCC ව්‍යාපෘතියෙන් ඉවත් වීමට වර්තමාන ආණ්ඩුව කටයුතු කර නොමැති බවය.", "URL": "https://lankatruth.com/si/?p=103376", "Category": "පුවත්", "Parent URL": null}