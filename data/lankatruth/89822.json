{"Source": "Lankatruth", "Timestamp": "February 16, 2020", "Headline": "හයිටියේ ළමා නිවාසයක ගින්නකින් දරුවෝ 15ක් ජීවිතක්ෂයට", "News Content": "හයිටි රාජ්‍යයේ අගනුවර වන පෝට්-අවු-ප්‍රින්ස් ආසන්නයේ පිහිටි ළමා නිවාසයක ඇති වූ ගින්නකින් දරුවන් 15 දෙනකු ජීවිතක්ෂයට පත්ව තිබේ. ගින්න හටගන්නා අවස්ථාවේ නිවාසයේ ළමුන් 60දෙනකු පමණ සිටි බව බලධාරීහු පවසති. මෙම ළමා නිවාසයේ විදුලි ජනකය කැඩී ඇති බැවින් ඒ වෙනුවට ඉටිපන්දම් දල්වා ඇති බවත් එයින් ඇති වූ ගිනි ගැනීමකින් මෙම අනතුර සිදුවන්නට ඇති බවත් මූලික පරීක්ෂණවලින් හෙළිවී ඇත. මෙය ඇමරිකානු ක්‍රිස්තියානි කණ්ඩායමක් විසින් නිල අවසරයකින් තොරව පවත්වාගෙන යන ළමා නිවාසයක් බවත් මෙවැනි අනවසර ළමා නිවාස සියගණනක් හයිටියේ ක්‍රියාත්මක බවත් සඳහන් වේ. ප්‍රාදේශීය විනිසුරු රේමන්ඩ් ජින් ඇන්ටොයින් පවසා ඇත්තේ මෙම ළමා නිවාසය මූලික ප්‍රමිතීන්ට අනුකූල නොවන ලෙස පවත්වාගෙන යන බවයි. “අප දකින්නේ සතුන් මෙන් ජීවත් වන දරුවන් පමණයි” යනුවෙන් ඇය පවසා ඇත. 2010 වසරේ සිදුවූ භූමි කම්පාවෙන් පසු හයිටියේ අනාථ නිවාස බහුලව ආරම්භ වූ අතර මේවා පවත්වාගෙන යන්නන්ගේ මූලික ඉලක්කය වී ඇත්තේ ආගම ප්‍රචාරය කිරීමයි. බීබීසි", "URL": "https://lankatruth.com/si/?p=89822", "Category": "විදෙස් පුවත්", "Parent URL": null}