{"Source": "Lankatruth", "Timestamp": "May 25, 2021", "Headline": "එක්ස්ප්‍රස් පර්ල් නැවේ පිපිරීමක්… දෙදෙනෙකුට තුවාලයි…", "News Content": "ගිනි ගැනීමකට ලක්ව කොළඹ වරාය ආසන්නයේ නවතා තිබූ රසායනික ද්‍රව්‍ය අඩංගු එක්ස්ප්‍රස් පර්ල් නෞකාවේ අද (25) පෙරවරුවේ ඇති වූ පිපිරීමකින් එහි කාර්ය මණ්ඩලයේ දෙදෙනකු තුවාල ලබා ඇති බව නාවික හමුදාව පවසයි. පිපිරීමෙන් තුවාල ලැබූවන් ඉන්දීය ජාතිකයන් වන අතර එම පුද්ගලයන් දෙදෙනා රෝහල්ගත කර තිබේ. නෞකාවේ බහලුම්වලින් කීපයක්ද මුහුදට වැටී ඇති බවත් පිපිරීමෙන් ඇතිවූ ගින්න පාලනය සඳහා ශ්‍රී ලංකා ගුවන් හමුදාව බෙල් 212 හෙලිකොප්ටර් යානයකින් රසායනික ද්‍රව්‍යයක් නෞකාවට හෙළමින් සිටින බවත් වාර්තා වේ. මෙම නැව සම්බන්ධයෙන් නෙදර්ලන්ත විශේෂඥා කණ්ඩායමක් පරීක්‍ෂණ කරමින් සිටි අතර ශ්‍රී ලංකා සමුද්‍රීය පරිසර ආරක්ෂණ අධිකාරිය ද මෙම නැවෙන් සිදුවිය හැකි හානිය පිළිබඳව කටයුතු කරමින් සිටියේය. ඉන්දියාවේ සිට සිංගප්පූරුව දක්වා යාත්‍රා කරමින් තිබියදී කොළඹ වරායට නාවික සැතපුම් නවයකට ආසන්න මුහුදු තීරයේ දී මෙම නෞකාව පසුගිය 20 වැනිදා ගිනි ගැනීමකට ලක් වූ අතර ශ්‍රී ලංකා ගුවන් හමුදාව, නාවික හමුදාව සහ වරාය අධිකාරිය එක්ව එම ගිනි ගැනීම පාලනය කිරීමට කටයුතු කරමින් සිටියි. කෙසේ වෙතත් වරාය හා නාවික ඇමති රෝහිත අබේගුණවර්ධන සඳහන් කර සිටියේ මේ වනිවට නැවේ ගිණිනිවීමේ කටයුතු 85%ක් පමණ අවසන් බවත් එම කටයුතු හොඳටම කරමින් පවතින බවත්ය.", "URL": "https://lankatruth.com/si/?p=116978", "Category": "පුවත්", "Parent URL": null}