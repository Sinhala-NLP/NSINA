{"Source": "Lankatruth", "Timestamp": "December 2, 2019", "Headline": "මහාචාර්ය විනී විතාරණ මහතා අභාවප්‍රාප්ත වෙයි", "News Content": "මෙරට සිටි විශය ක්ෂේත්‍ර ගණනාවක විද්වතෙකු වූ මහාචාර්ය විනී විතාරණ මහතා අද(02) පෙරවරුවේ අභාවප්‍රාප්ත වී ඇත. සිංහල, ඉංග්‍රීසි, ඉතිහාසය, භූගෝල විද්‍යාව, පුරාවිද්‍යාව, මානව විද්‍යාව වැනි ක්ෂේත්‍ර ගණනාවක් පිළිබ‍ඳ ප්‍රාමිණික උගතකු වන විනී විතාරණ මහතා රුහුණ විශ්වවිද්‍යාලයේ සිංහල අධ්‍යයනාංශයේ ප්‍රථම අංශ ප්‍රධාන මහාචාර්යවරයා ද විය. කොළඹ විශ්වවිද්‍යාලයෙන් ප්‍රථම උපාදිය ලබා පසුව ලන්ඩන් සහ පේරාදෙණිය විශ්වවිද්‍යාලවලින් සිය ශාස්ත්‍රපති සහ ආචාර්ය උපාධි හිමිකරගත්තේ ය. සිංහල සාහිත්‍යයේ එන මුවදෙව්දාවත, සසදාවත, මයුර සන්දේශය ආදී කෘති ඒ මහතා විසින් ඉංග්‍රීසි භාෂාවට පරිවර්ථනය කළේය. සිංහල ශබ්දකෝෂයේ ප්‍රධාන කතෘ ධුරය හොබවමින් භාෂාවේ ප්‍රගමනයට විශාල සේවයක් ඉටුකළේය. 1928 තංගල්ලේ දී උපත ලද විනී විතාරණ මහතා අභාවප්‍රාප්තවනවිට 91 වැනි වියේ පසුවිය. මහජන ගෞරවය පිණිස ඒ මහතාගේ දේහය බොරැල්ල ජයරත්න මල් ශාලාවේ හෙට(03) දින තැන්පත් කෙරෙන අතර ලබන 4 වැනිදා අවසන් කටයුතු සිදුකිරීමට නියමිතය.", "URL": "https://lankatruth.com/si/?p=86547", "Category": "පුවත්", "Parent URL": null}