{"Source": "Lankatruth", "Timestamp": "September 30, 2018", "Headline": "දේශපාලන අරමුණු වෙනුවෙන් පාසල් සිසුන් යොදා නොගන්නැයි ලංකා ගුරු සේවා සංගමයෙන් පැමිණිල්ලක්", "News Content": "අධ්‍යාපන අමාත්‍යංශය මගින් සංවිධානය කරන 19+ අධ්‍යාපනික රැකියා ප්‍රදර්ශනයට උසස් පෙළ සිසුන් හා ගුරුවරුන් අනිවාර්යෙන් සහභාගී වියයුතු බවත් ඊට අවශ්‍ය ප්‍රතිපාදන පාසල් සංවර්ධන සමති ගිණුමෙන් ලබාගත හැකි බවත් දන්වමින් අධ්‍යාපන අමාත්‍යංශය ජාතික පාසල්වල විදුහල්පතිවරුන්ට ලිඛිතව නියෝග කර ඇතැයි ලංකා ගුරු සේවා සංගමය අධ්‍යාපන අමාත්‍ය අකිල විරාජ් කාරියවසම් මහතාට පැමිණිල්ලක් ඉදිරිපත් කළේය. අධ්‍යාපන අමාත්‍යංශයේ විෂය පථයට කිසිසේත් අදාළ නොවන කාර්යක් සම්බන්ධයෙන් පාසල් සංවර්ධන සමිතියේ මුදලින් විශාල පිරිවැයක් හා කාලයක් යොදාගෙන මෙවැනි කටයුතුත්තක් සිදු කිරීමට, අධ්‍යාපන අමාත්‍යංශයේ අතිරේක ලේකම්(අධ්‍යාපන) විසින් නිකුත් කරනු ලැබ ඇති මෙම නියෝගය වහා ආපසු හකුලාගන්නා ලෙස ලංකා ගුරු සේවා සංගමය සිය පැමිණිල්ලේ දක්වයි. කුලියාපිටිය මධ්‍ය මහා විද්‍යාලයේදී ලබන 3 වැනිදා සිට 7 වැනිදා දක්වා පැවැත්වීමට නියමිත මෙමගින් උසස් අධ්‍යාපන අවස්ථා සඳහා පාසල් සිසුන් ගොනුකර ගැනීමට පෞද්ගලික අංශයට ඉඩ ප්‍රස්ථා විවර වන්නේ යැයි ද එවැනි දෙයකට අතගැසීම අධ්‍යාපන අමාත්‍යංශයේ කාර්යක් නොවන්නේ යැයි ද ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පවසයි. පාසල් අධ්‍යාපනයෙන් බැහැර අවුරුදු 19 ඉක්ම වූ සිසුන්ගේ උසස් අධ්‍යාපන හෝ වෘත්තිය අධ්‍යාපනය සම්බන්ධව වගකීම් දරණ අමාත්‍යංශයක් හා ඊට අනුබද්ධිත රජයේ වෘත්තිය පුහුණු ආයතන ක්‍රියාත්මක බව දැන දැනම අධ්‍යාපන ඇමැතිවරයා මෙවැනි කටයුතු කරන්නේ පටු දේශපාලන අරමුණු මුදුන්පත් කරගැනීමට යැයි ද ලංකා ගුරු සේවා සංගමය වැඩිදුරටත් චෝදනා කරයි.", "URL": "https://lankatruth.com/si/?p=60168", "Category": "පුවත්", "Parent URL": null}