{"Source": "Lankatruth", "Timestamp": "November 21, 2020", "Headline": "අරලගංවිල පොලිස් නිලධාරියෙකුටත් කොරෝනා…", "News Content": "පොලොන්නරුව දිස්ත්‍රික්කයේ අරලගංවිල පොලිසියේ උප පොලිස් පරීක්ෂකවරයෙකුට කොවිඩ් – 19 ආසාදනය වී ඇතැයි වාර්තා වේ. පසුගිය 18 වනදා අරලගංවිල නගරයේ අහඹු ලෙස තෝරාගත් පිරිසකගේ PCR පරීක්ෂණ සෞඛ්‍ය වෛද්‍ය නිලධාරී කාර්යාලයේදී පවත්වා තිබේ. එම ස්ථානයට වෙනත් කටයුත්තක් සඳහා ගිය මෙම උප පොලිස් පරීක්ෂකවරය තමාගේ උගුරේ වේදනාවක් ඇතැයි පැවසීම හේතුවෙන් ඔහුවද PCR පරීක්ෂණයට භාජනය කර ඇත. එහි ප්‍රතිඵල අනුව මේ වනවිට තහවුරු වී ඇත්තේ ඔහුට කොවිඩ් – 19 ආසාදනය වී ඇති බවය. එම උප පොලිස් පරීක්ෂකවරයා අරලගන්විල පරිසර පොලිසිය භාර නිලධාරියා ලෙසද කටයුතු කරන අතර PCR පරීක්ෂණයෙන් පසු ඔහු නගරයේ සෑම කඩ සාප්පුවකටම පාහේ ගොස් ඇත්තේ පරිසර කටයුතු වෙනුවෙන් සහ මුව ආවාරණ නොපැලඳ සිටින ජනතාව දැනුවත් කිරීම සඳාය. එහෙත් ඒ වනවිටත් එම පොලිස් නිලධාරීවරයාට කොවිඩ් ආසාදිත බව දැනගෙන සිට නැත. මුව ආවරණ නොපැළඳි තරුණයන් දෙදෙනෙකුට එම පොලිස් නිලධාරීවරයා පහරදීමට තැත් කර ඔවුන්ට මුව ආවාරණ පලඳවා ඇතැයිද වාර්තා වේ. පසුව ඔහු මත්පැන් සාදයකටද එක්වී ඇති අතර මේ වනවිට ඔහුගේ ආශ්‍රිතයින් ලෙස හඳුනාගෙන ඇති විශාල පිරිසක් නිරෝධායනය සඳහා යොමුකර තිබේ. එසේ නිරෝධායනයට යොමු කළ පිරිස අතර දිඹුලාගල ප්‍රාදේශීය සභාවේ පොහොට්ටු පක්ෂයේ මන්ත්‍රීවරයෙකුද වන බව වාර්තා වේ. අද (21) දින අරලගංවිල පොලිස්ථානයේ සියලුම නිලධාරීන් PCR පරීක්ෂණයට භාජනය කර තිබේ. කෙසේ වෙතත් මේ වනවිට අරගංවිල නගරයේ කටයුතු සාමාන්‍ය පරිදි පවත්වාගෙන යන අතර අද දින අරලගංවිල මහජන පොළද පවත්වා ඇත.", "URL": "https://lankatruth.com/si/?p=100938", "Category": "කොවිඩ් -19 (කොරෝනා ) පුවත්", "Parent URL": null}