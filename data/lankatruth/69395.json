{"Source": "Lankatruth", "Timestamp": "March 1, 2019", "Headline": "කිරිඇල්ලට එරෙහි චෝදනාවක් කොමිසමේ විමර්ශනයට", "News Content": "අමාත්‍ය ලක්ෂ්මන් කිරිඇල්ල මහතා රජයේ අණ පනත් උල්ලංඝන කරමින් සිය බිරිඳට, දියණියට සහ ඥාතීන්ට ජනතා වතු සංවර්ධන මණ්ඩලයට අයත් හන්තාන ප්‍රදේශයේ ඉඩම් ලබාදීම සම්බන්ධව විමර්ශනය කිරීමට, වංචා හා දූෂණ විමර්ශනයට පත්කළ ජනාධිපති කොමිසම තීරණය කර තිබේ. පසුගිය වසර 4 ක කාලය තුළ රජයේ ආයතනවල සිදුව ඇතැයි පැවසෙන වංචා සහ දූෂණ සෙවීමට පත්කල ජනාධිපති කොමිසමට ලංකා වැවිලිකරුවන්ගේ සංගමය විසින් අදාල පැමිණිල්ල සිදුකර තිබේ. එහි සඳහන් පරිදි අමාත්‍ය ලක්ෂ්මන් කිරිඇල්ල මහතා හන්තාන ප්‍රදේශයේ අක්කර 50,20, සහ 10 බැගින් බිම් කොටස් සිය බිරිඳ, දියණිය සහ ඥාතීන්ට ලබාදී ඇති බවයි. මේ අතර රාජ්‍ය ඖෂධ නීතිගත සංස්ථාව විසින් පිලිකා නාශක ඖෂධ ගෙන්වීමේදී සිදුකළ බව කියන රුපියල් බිලියන ගණනක වංචාවක් සම්බන්ධව සුළු හා මධ්‍ය පරිමාණ ව්‍යවසායකයින්ගේ සංගමය විසින් ඉදිරිපත් කළ පැමිණිල්ලක් ද විමර්ශනය කිරීම සඳහා තීරණය වී ඇත. මේ වනවිට කොමිසමට පැමිණිලි 295ක් ලැබී ඇති අතර මූළික පැමිණිලි 7ක් විමර්ශනය සඳහා තෝරාගෙන ඇත. ලබන 07 වැනිදා දක්වා කොමිසම පැමිණිලි භාර ගැනීමට ද නියමිතව ඇත.", "URL": "https://lankatruth.com/si/?p=69395", "Category": "පුවත්", "Parent URL": null}