{"Source": "Lankatruth", "Timestamp": "August 20, 2018", "Headline": "මධ්‍යම කඳුකරයේ නායයාම් තවදුරටත් සක්‍රීය වෙයි", "News Content": "මධ්‍යම කඳුකරයේ නායයාමේ තත්වයන් තව දුරටත් සක්‍රීය වෙමින් තිබෙන අතර මේ වනවිට හැටන්, ස්ටැඩන් තේ වතුයායේ කොටසක නාය යෑමේ ලක්ෂණ මතුවී ඇති බව වාර්තා වේ. ඒ අනුව එම වතුයායේ නායයාමට අදාළ භූ ලක්ෂණ මතු වීම හේතුවෙන් එහි පදිංචි පවුල් 23ක සමාජිකයන් 54 දෙනෙකු ආරක්ෂිත ස්ථාන කරා යොමුකර තිබේ. මහවැලි ග‍ඟේ ප්‍රධාන අතු ශාඛාවක් වන හැටන් ඔයට ඉහළින් ගතවූ දින කිහිපය තුළ මධ්‍යම කඳුකරයට බලපෑ දැඩි අයහපත් කාලගුණයත් සමග එම තේ වත්තේ කොටසක් ගිලා බැසීමට ලක්ව ඇතැයි වතු පාලනාධිකාරිය පවසයි. එම නාය යෑමේ අවදානම පවතින ස්ථානයට පහළින් වතු නිවාසවල පදිංචිකරුවෙන් හැටන් ෆෘට්හිල් දමිළ මහා විද්‍යාලයේ තාවකාලිකව නතර කර ඇති අතර ඔවුන්ට අවශ්‍ය ආහාරපාන සහ යටිතල පහසුකම් ගිනිගත්හේන ප්‍රාදේශීය කාර්යාලය මගින් ලබාදී ඇත. නාය යෑමේ අවදානමට ලක්ව ඇති ස්ථානය ජාතික ගොඩනැගිලි පර්යේෂණ ආයතනයේ නිලධාරීන් පැමිණ පරීක්ෂා කිරීමට නියමිතය.", "URL": "https://lankatruth.com/si/?p=58015", "Category": "පුවත්", "Parent URL": null}