{"Source": "Lankatruth", "Timestamp": "November 27, 2020", "Headline": "පාපන්දු පුරාවෘතය නික්මෙන මොහොත උණුසුම් වෙයි…", "News Content": "හෘදයාබාධක් හේතුවෙන් මිය ගිය ආර්ජන්ටිනා පාපන්දු තරුව වන ඩියාගෝ මැරඩෝනාගේ අවමංගල්‍ය උත්සවය අවස්ථාවේදී මැරඩෝනා වෙනුවෙන් වැළපෙන්නන් හා ආරක්ෂක අංශ අතර ගැටුම් හටගත් බව වාර්තා වේ. බුවනෝස් අයර්ස් නගරයේ පිහිටි කැසා රොසාඩා ජනාධිපති මන්දිරයේ දී ඩියාගෝ මරඩෝනාගේ අවමංගල්‍ය උත්සවයට පෙර අවසන් ගෞරව දැක්වීම සඳහා ආර්ජන්ටිනියානුවන් දස දහස් ගණනක් රැස්ව සිටියහ. කොරෝනා නීති නොතකා ජනතාව ජනාධිපති නිල නිවස වෙත ඇතුළු වීමට පොදිබැදීමත් සමග තත්වය පාලනය කිරීම සඳහා පාපන්දු තරුවට ගෞරව දැක්වීමේ වේලාව අවසන් බවට නිවේදනය කර තිබේ. ඒ සමග ප්‍රකෝප වූ ජනතාව පොලිසිය ඇතුළු ආරක්ෂක අංශ වෙත ගල්මුල් ප්‍රහාර එල්ල කිරීමත් සමග ආරක්ෂක අංශ පිරිස් පාලනය කිරීම සඳහා රබර් උණ්ඩ සහ කඳුළු ගෑස් ප්‍රහාර එල්ල කර ඇති බව පැවසේ. එම අවස්ථාවේදි ළහකාරී ලෙස හැසිරුණු පිරිස් අත්අඩංගුවට ගැනීමට ආරක්ෂක අංශ කටයුතු කර තිබේ. පූර්ණ රාජ්‍ය ගෞරව සහ දැඩි ආරක්ෂාවක් සහිතව ඩියාගෝ මැරඩෝනාගේ අවසන් කටයුතු නොවැම්බර් 26 වන බ්‍රහස්පතින්දා ආර්ජන්ටිනාවේ බුවනෝස් අයර්ස් හි සුසාන භූමියේදී සිදු කර තිබේ.", "URL": "https://lankatruth.com/si/?p=101666", "Category": "විදෙස් පුවත්", "Parent URL": null}