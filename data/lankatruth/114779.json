{"Source": "Lankatruth", "Timestamp": "April 12, 2021", "Headline": "ජෝ බයිඩන් පලස්තීනයට මුදල් වෙන්කිරීම ගැන ඊශ්‍රාලය නොසතුටෙන්!", "News Content": "බහුජාතික සමාගම් විසින් උපයාගනු ලබන අතිවිශාල ලාභ මත බදු පැනවීමට තීරණය කිරීමෙන් පසු ඇමරිකානු ජනාධිපති ජෝ බයිඩන් පලස්තීනයට ඩොලර් මිලියන 235ක ආධාරයක් ලබා දීමට තීරණය කර ඇත. මීට පෙර ට්‍රම්ප්ගේ පාලනය විසින් යෝජනා කරනු ලැබූ ඊශ්‍රාලයේ අගනුවර ලෙස නොබෙදුණු ජෙරුසෙලමක් ලෙස සලකා නව සැලැස්මක් ඉදිරිපත් කරන ලදී. එජා සංවිධානයේ පලස්තීනය සම්බන්ධයෙන් වූ සියළුම යෝජනා උල්ලංඝණය කරමින් සිදුකල එම සැලස්ම පලස්තීන ජනතාව විසින් ප්‍රතික්‍ෂේප කරන ලදී. නව බයිඩන් පාලනය විසින් ඉරානය සමග ගිවිසුමකට පැමිණීම පිළිබඳවද උරණ වී සිටින ඊශ්‍රාලය බයිඩන් පාලනයේ මෙම නව පෙලගැස්ම සම්බන්ධයෙන් කලබලයට පත්වී ඇති බව බටහිර මාධ්‍ය වාර්තා කර සිටි. කෙසේ වෙතත් මෙම මුදල් ලබාදෙනුයේ එක්සත් ජාතීන්ගේ සංවිධානයේ පලස්තීනය සම්බන්ධයෙන් පිහිටුවා ඇති (Unrwa) නම් ඒජන්සිය හරහා වේ. ඒ අනුව මෙම මුදලින් ඩොලර් මිලියන 75ක් ආර්ථික හා යටිතල පහසුකම් සංවර්ධනය සඳහාත්, ඩොලර් මිලියන 10ක මුදලක් නීතිය හා සාමය පවත්වා ගැනීම සඳහා ලබා දෙනු ඇත. මෙම මුදල් ලබාදීමේදී ප්‍රධාන කොන්දේසිය වනුයේ පලස්තීනය හා ඊශ්‍රාලය රාජ්‍යයන් දෙකක් ලෙස දෙරටේ නායකයින් පිළිගත යුතුව ඇත සංකල්පය මත පදනම්ව වේ. ට්‍රම්ප් පාලනය විසින් එක්සත් ජාතීන්ගේ සංවිධානයේ පලස්තීනය වෙනුවෙන් පිහිටුවා ඇති අදාළ ඒජන්සියට මුදල් ලබාදීමද ඔහුගේ පාලනය තුලදී අත්හිටුවා තිබිණි. එසේම ඊශ්‍රාලයට සහය පිණිස එක්සත් ජාතීන්ගේ මානව අයිතිවාසිකම් කොමිසමෙන්ද ඇමරිකාව ඉවත්වූණි. ට්‍රම්ප් පාලන කාලය තුලදී ජාත්‍යන්තර නීති උල්ලංඝණය කරමින් ඊශ්‍රාලය විසින් 1981 දී බලෙන් අල්ලාගෙන සිටින සිරියාවේ ගෝලාන් ප්‍රදේශයත් හා ජෝර්දානියාවේ West Bank ප්‍රදේශයත් නීති විරෝධී නොවන බවටද ප්‍රකාශයට පත් කළේය. ට්‍රම්ප්ගේ මෙම අත්තනෝමතික පිළිගැනීම් එජා සංවිධානය විසින්ද තරයේ හෙළාදකින ලදී. ඇමරිකාවේ පලස්තීනය සම්බන්ධයෙන් නව ජාත්‍යන්තර ප්‍රතිපත්ති පිළිබඳව යම් තීරණයක් ගැනීමට පෙර තමන්ගෙන් එය නොවිමසීම පිළිබඳව ඊශ්‍රාලය තම කණස්සල්ල පලකර ඇති බවද වාර්තාවේ. විශේෂයෙන් එක්සත් ජාතීන්ගේ සංවිධානය හරහා ලබාදෙන මුදල් ඊශ්‍රාලයේ සිරකර සිටින පලස්තීන දේශපාලන සිරකරුවන්ට හා පලස්තීන පාසැල් තුල යුදෙව් විරෝධී අධ්‍යාපනයන් සඳහා ලබාදෙනු බවට චෝදනා කරති. නමුත් ලෝක සෞඛ්‍යය සංවිධානය විසින් කොරෝනා වසංගතයට එරෙහිව ලබා දුන් ආධාර හා එන්නත් පලස්තීනයේ දරුවන්ට ලබා නොදීම නිසා ඊශ්‍රාලයට ජාත්‍යන්තර ප්‍රජාවෙන්ද චෝදනා එල්ලවී ඇත. මෙම සම්බාධක හේතුවෙන් පලස්තීන ජනතාව අන්ත අසරණ භාවයට පත්වී ඇති බවද වාර්තා වේ. කෙසේ වෙතත් ජාත්‍යන්තර සම්මුති උල්ලංඝනය කරමින් ඊශ්‍රාලය විසින් පලස්තීනයට එරෙහිව සිදුකල ආක්‍රමණයන් සම්බන්ධයෙන් ට්‍රම්ප් විසින් සිදුකල නීති විරෝධී පිළිගැනීම් නැවත අහෝසි කරන බවට සහතිකයක් බයිඩන් පාලනය විසින් පලස්තීන ජනතාවට තවමත් ලබා දී නොමැත. මේ අතර ජෙරුසලම අගනුවර ලෙස නොපිළිගන්නා කිසිදු විසදුමක් තමන් විසින් නොපිළිගන්නා බවට පලස්තීන විමුක්ති සංවිධානය හා හාමාස් සංවිධානය තරයේ ප්‍රකාශ කර සිටිති.", "URL": "https://lankatruth.com/si/?p=114779", "Category": "විදෙස් පුවත්", "Parent URL": null}