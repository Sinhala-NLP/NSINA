{"Source": "Lankatruth", "Timestamp": "May 7, 2017", "Headline": "දඹුල්ලේ හිටපු නගරාධිපති කුඹුරු ඉඩම් ගොඩකිරීමේ ජාවාරමක", "News Content": "රජයේ මහා වාරිමාර්ග යටතේ දියවර නිකුත් කරන කණ්ඩලම, වම් ඉවුර දෙවන පියවරේ පිහිටි කුඹුරු ඉඩම් අක්කර තුනක් ගොඩ කිරීම සදහා දඹුල්ල නගර සභාවේ හිටපු නගරාධිපති ජාලිය ඕපාත මහතාට සහ මුදල් පොලියට දෙන ව්‍යාපාරිකයෙකුට ගොවි ජන සංවර්ධන කොමසාරිස් ජනරාල්වරයා විසින් සහතික නිකුත් කිරීම පිලිබදව වහාම විධිමත් පරීක්ෂණයක් සිදුකර එය අවලංගු කරන ලෙස ඉල්ලා ගොවි සංවිධාන නියෝජිතයෝ රජයේ බලධාරීන් රැසකට ලිපි යොමු කර ඇතැයි වාර්තා වේ. රජයේ විශාල මුදලක් වැය කරමින් 1974 වසරේදී කණ්ඩලම වම් ඉවුර දෙවන පියවර ආරම්භ කල බවත් 2002 – 2004 වර්ෂවලදී ඇල වේලි නැවත පුනරුත්තාපනය කිරීමටද විශාල මුදලක් රජය වැයකර ඇතැයිද ගොවි සංවිධාන පෙන්වා දෙයි. එම කුඹුරු යාය මැදින් වැටීඇති මාර්ගය අද්දර පිහිටි කුඹුරුහිමියන් කීපදෙනෙකු පර්චස් 15-20 බැගින් කුඩා කැබලි ගොඩකර තම දරුවන්ට නිවාස ඉදිකිරීමට අවසර ඉල්ලා මාස ගණනාවක් ගෙවීගොස් ඇතත් මෙතෙක් ඒ සදහා අවසර ලබාදී නොමැති බවද වාර්තා වේ. ගොවි ජන සංවර්ධන කොමසාරිස් ජනරාල් ගේ අංක සිජි/002/පොදු හා 2017.02.06 දරන ලිපිය මගින් අදාල ඉඩම් අක්කර තුන සදහා ගොවි ජන සංවර්ධන පනතේ 28 වන වගන්තිය අනුව ගොඩඉඩම් වශයෙන් නිදහස් කරන බවට ලිඛිත ලියවිල්ලක් අදාල දේශපාලඥයා හා ව්‍යාපාරිකයා විසින් ගොවි සංවිධානවලට පෙන්වමින් සිටින බවද වාර්තා වේ. කෙසේ නමුත් ගොවිජනතාව පෙන්වා දෙන්නේ හිටපු නගරාධිපති ජාලිය ඕපාත මහතා මේ වනවිටත් මහින්ද පිල සමග කටයුතු කරන බවත් එසේ තිබියදී කුඹුරු ඉඩම් ගොඩකර කැබලි වශයෙන් විකිණීමේ කූඨ ජාවාරම පවත්වාගෙන යාම සඳහා ආණ්ඩුව සමග ගනුදෙනුවක නිරතව ඇති බව ය. මුදල් පොලියට දෙන ව්‍යාපාරිකයා සහ ජාලිය ඕපාත හිටපු නගරාධිපතිවරයා ඉඩම් කැබලිකර විකිණීමේ සමාගමක් පවත්වාගෙන යන බවත් ඔහු මහින්ද රාජපක්ෂ යුගයේ සිට මෙසේ කූඨ ලෙස ඉඩම් ගොඩකිරිමේ කටයුතුවල නිරතව සිටින බවත් ඔවූහු අනාවරණය කරයි.", "URL": "https://lankatruth.com/si/?p=33904", "Category": "පුවත්", "Parent URL": null}