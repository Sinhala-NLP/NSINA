{"Source": "Lankatruth", "Timestamp": "November 23, 2020", "Headline": "ජාලියට ආණ්ඩුව දුන් මුක්තියෙන් වංචා වහන්න බැරි බව ඇමරිකානු නීතිඥයෝ කියති", "News Content": "හිටපු රාජ්‍ය තානාපති වික‍්‍රමසූරිය සම්බන්ධ වංචා සිදුවීම – නව රජය විසින් ලබා දුන් මුක්තිය එක්සත් ජනපදය ඉවත දමයි වොෂින්ටනයට පත්කර සිටි හිටපු තානාපති ජාලිය වික‍්‍රමසූරිය මහතා ”ඔහුගේ විදුලිසන්නිවේදන වංචාව, මුදල් විශුද්ධිකරණය සහ සංක‍්‍රමණ අයදුම්පත‍්‍රයෙහි ව්‍යාජ ප‍්‍රකාශ ඇතුළත් කිරීම යන වැරදිවලට කිසිදු ශේෂ මුක්තියක් භුක්ති නොවිඳින බැවින් ශ්‍රී ලංකා රජය ඔහුට මුක්තිය ඉවත් කිරීම හෝ නොකිරීම අදාළ නොවන” බව එක්සත් ජනපද රජයේ නීතීඥවරු ප‍්‍රකාශකර සිටී. නීතිඥවරු මෙම ප‍්‍රකාශය සිදුකරන ලද්දේ මොහුට එරෙහිව කොලොම්බියා දිස්ත්‍රික් උසාවියේ විභාග වන නඩුවක් තුළදීය. එය ප‍්‍රකාශ කිරීමට හේතුව වූයේ ඔහු තානාපති ධූරය දරන ලද සමයේ සිදුකළ ක්‍රියා පිළිබඳ එක්සත් ජනපදය ආරම්භ කළ අපරාධ පරීක්ෂණයකට සහයක් වශයෙන් පසුගිය රජය විසින් 2017 දී ඉවත් කරන ලද තානාපති මුක්තිය නව රජය මගින් නැවත ස්ථාපිත කරවා ගැනීමට වික‍්‍රමසූරිය මහතා විසින් දරන ලද උත්සාහයට ප‍්‍රතිචාර වශයෙනි. තානාපති සබඳතා පිළිබඳ වියානා සම්මුතිය සහ එක්සත් ජනපද තානාපති සබඳතා පනත උපුටා දක්වමින් එක්සත් ජනපද රජයේ නීතිඥ මයිකල් ආර්. ශර්වින් මහතා අධිකරණයට ප‍්‍රකාශ කලේ වික‍්‍රමසූරිය මහතා ”වර්තමාන නව ශ්‍රී ලංකා තානාපති කාර්යාලය පිහිටි දේපළ මිලදී ගැනීමේදී ඇමරිකානු ඩොලර් 332,000ක් අත්පත් කරගැනීමට උත්සාහ කිරීමේ වරදට කිසිදු ශේෂ මුක්තියකට ඔහු හිමිකම් නොකියන බවයි”. ”මුක්තිය හිමිවන්නේ රාජකාරිමය ක්‍රියාවකට වන නමුත් මොහුගේ මෙම ක්‍රියාව රාජකාරිමය නොවන බැවින් මුක්තිය හිමිනොවන බව” නීතිඥ ශර්වින් මහතා කියා සිටී. තවද ඔහු කියාසිටියේ ”ශ්‍රී ලංකා රජය මගින් විත්තිකරුගේ මුක්තිය ඉවත දැමීම පිළිබඳ නිවේදනය එක්සත් ජනපද රාජ්‍ය දෙපාර්තමේන්තුවට නිසි තානාපති මාර්ග මගින් දැනුම් දී ඇති බවත් එය වලංගු නොවන බව හෝ ක්‍රියාත්මක නොවන බව හෝ සැක කිරීමට කිසිදු හේතුවක් නොමැති බවත්” ය. 2018 වර්ෂයේ මැයි මාසයේදී එරට ප‍්‍රධාන ජූරි සභාව විසින් විදුලිසන්නිවේදන වංචා චෝදනා දෙකකටත්, මුදල් විශුද්ධිකරණ චෝදනා දෙකකටත්, වීසා බලපත් වංචා එකකටත් අදාළව වික‍්‍රමසූරිය මහතාට එරෙහිව අධිචෝදනා ගොනුකරන ලදි. මෙකී අපරාධ චෝදනාවලට උත්තර බැඳීම පිණිස ඔහුව 2019 ජනවාරි මස කොලොම්බියා දිස්ත්‍රික් උසාවිය ඉදිරියට පමුණුවන ලදි. මෙම වැරදිවලට තමා වැරදිකරු නොවන බව ප‍්‍රකාශ කළ මොහු පසුව මෝසමක් මගින් ඉල්ලා සිටියේ ඔහු හිමිකම් කියන තානාපති මුක්තිය හේතුවෙන් මෙකී අධිචෝදනා බැහැර කරන ලෙසයි. කෙසේ නමුත් 2017 වර්ෂයේ එක්සත් ජනපද රාජ්‍ය දෙපාර්තමේන්තුව ශ්‍රී ලංකා රජයේ විදේශ කටයුතු අමාත්‍යංශයෙන් ඔහුගේ තානාපති මුක්තිය ඉවත් කරන ලෙස ඉල්ලා සිටියේ ඔහු ”මහජන මුදල් මහජන නිලධාරියෙක් විසින් අවභාවිතය, සොරකම, ලෙස වංචා කිරීම සහ ඊට අදාළ මහජන මුදල් විශුද්ධිකරණ වැරදි වලට” පරීක්ෂණයට බඳුන් වී ඇති බව දන්වමිනි. විදේශ කටයුතු අමාත්‍යංශයට එක්සත් ජනපද රාජ්‍ය දෙපාර්තමේන්තුව විසින් තවදුරටත් දන්වා තිබුණේ වික‍්‍රමසූරිය මහතා 2013 වර්ෂයේ වොෂිංග්ටනයේ පිහිටි එක්සත් ජනපද තානාපති කාර්යාලය මිලදී ගැනීමේ දී ව්‍යාජ ලෙස මිල ප‍්‍රමාණය ඇමරිකානු ඩොලර් 332,000 ක ප‍්‍රමාණයකින් ඉහළ දමා ඇති බව එරට බලධාරීන් විසින් අනාවරණය කරගෙන ඇති බවයි. එසේම ”එක්සත් ජනපද මුදල් විශුද්ධිකරණ සහ විදුලි සන්නිවේදන වංචා නීතිවලට පටහැනිව” එකී මුදල් කවච සමාගම් (shell companies) හරහා විශුද්ධිකරණයට ලක්කර ඇති බවයි. එවකට විදේශ කටයුතු අමාත්‍යංශයේ ලේකම්ව සිටි ප‍්‍රසාද් කාරියවසම් මහතා 2017 වර්ෂයේ ඔක්තෝම්බර් මස 23 වන දින එක්සත් ජනපද තානාපති කාර්යාලය හරහා එම ඉල්ලීමට ප‍්‍රතිචාර දක්වමින් දන්වා සිටියේ එක්සත් ජනපද අපරාධ, පරිපාලන සහ සිවිල් නීතිය යටතේ කෙරෙන එවැනි පරීක්ෂණයකට අදාළව වික‍්‍රමසූරිය මහතා විසින් භුක්ති විඳිමින් සිටි සාක්ෂි ලබාදීම සම්බන්ධ මුක්තිය ද ඇතුළු ඕනෑම මුක්තියක් අත්හරින බවය. මෙම තීරණයට එරෙහිව වික‍්‍රමසූරිය මහතා ශ්‍රී ලංකා අභියාචනාධිකරණයේ රිට් පෙත්සමක් ගොනු කරන ලදි. නමුත් මෙම රිටි පෙත්සම අභියාචනාධිකරණය විසින් බැහැර කරන ලදි. එයට හේතු ලෙස දක්වා තිබුණේ තානාපති මුක්තිය ඉවත් කිරීම සිදු කර ඇත්තේ එවකට ජනාධිපති මෛත්‍රීපාල සිරිසේන මහතාගේ උපදෙස් අනුව වන බැවින් අභියාචනාධිකරණයට එම තීන්දුව ඉක්මවා යාමට බලයක් නොමැති නිසා බවය. මේ වනවිට වික‍්‍රමසූරිය මහතාගේ රිට් අභියාචනය ඇත්තේ ශ්‍රේෂ්ඨාධිකරණය ඉදිරියේය. එක්සත් ජනපද අධිකරණයේ අධිචෝදනා ගොනුකිරීම සහ ඉදිරිපත් කිරීම යන දෙකම සිදුවූයේ ශ්‍රී ලංකා රජය විසින් තානාපති මුක්තිය අත්හැරීම හේතුවෙනි. එම වසරේ දෙවන කාර්තුවේ දී විභාගය ආරම්භ විය. වික‍්‍රමසූරිය මහතා විසින් තානාපති මුක්තිය මත අධිචෝදනා ඉවත්කරන ලෙස කොලොම්බියානු දිස්ත්‍රික් උසාවියටද මෝසමක් ගොනු කරන ලදි. මෙහිදී ඔහුගේ නීතිඥවරයා පෙන්වා දුන්නේ ශ්‍රී ලංකාවේ ආණ්ඩුක‍්‍රම ව්‍යවස්ථාව අනුව තානාපතිවරු සහ මහකොමසාරිස්වරු පත්කිරීමේ බලය ඇත්තේ ජනාධිපතිවරයාට බවය. ඒ අනුව ඔහුගේ නීතිඥවරයා වන ජනාධිපති නීතිඥ ශවින්දද්‍ර ෆර්නෑන්ඩෝ මහතා ප‍්‍රකාශ කළේ තානාපති වරයෙකුගේ හෝ මහ කොමසාරිස්වරයෙකුගේ මුක්තිය ඉවත් කිරීමේ හැකියාව ඇත්තේ ජනාධිපතිවරයාට පමණක් වන බවත් එය ඔහු විසින් ජනාධිපති ලේකම් මගින් විදේශ කටයුතු ලේකම් වෙත දැනුම් දියයුතු බවත්ය. සන්ඩේ ටයිම්ස් නිරීක්ෂණය කරන ලද ලේඛන අනුව වික‍්‍රමසූරිය මහතාගේ මෙම උත්සාහයට නව ආණ්ඩුවේ සහය ලැබේ. උදාහරණයක් වශයෙන් වත්මන් ජනාධිපති ලේකම් වන පී.බී. ජයසුන්දර මහතාගේ ඉල්ලීමක් අනුව එවකට විදේශ කටයුතු අමාත්‍යංශයේ ලේකම් රවිනාත ආරියසිංහ මහතා මේ පිළිබඳව මෙම වසරේ ජුලි මාසයේ කොළඹ පිහිටි එක්සත් ජනපද තානාපති කාර්යාලයට ලිපියක් යොමුකර තිබේ. මෙහිදී ආරියසිංහ මහතා දක්වා ඇත්තේ 2017 ඔක්තෝම්බර් මස වික‍්‍රමසූරිය මහතාගේ තානාපති මුක්තිය වාචික දැනුමදීමක් මගින් ඉවත් කර ඇත්තේ හිටපු ජනාධිපති මෛත්‍රීපාල සිරිසේන මහතාගේ උපදෙස් අනුව බව පෙනී යන බවය. නමුත් ජනාධිපති ලේකම් කාර්යාලය හෝ විදේශ කටයුතු අමාත්‍යංශය යන කාර්යාල දෙකෙහිම හිටපු ජනාධිපතිවරයා විසින් මෙවැනි උපදෙසක් නිකුත් කළ බවට වාර්තාවක් නොමැති බවය. නමුත් එසේ ප‍්‍රකාශ වන්නේ කාරියවසම් මහතා විසින් තමා ජනාධිපති මෛත්‍රීපාල සිරිසේන මහතාගේ උපදෙස් අනුව ක්‍රියා කළ බවට අභියාචනාධිකරණය ඉදිරියේ ඉදිරිපත් කර ඇති දිවුරුම් ප‍්‍රකාශය තිබියදීය. වික‍්‍රමසූරිය මහතාගේ තානාපති මුක්තිය නැවත පිහිටුවීමට ශ්‍රී ලංකා රජයේ ඉල්ලීම සම්බන්ධයෙන් එක්සත් ජනපද රාජ්‍ය දෙපාර්තමේන්තුව විසින් සිදු කරන ලද ප‍්‍රතික්ෂේප කිරීමද අධිකරණ ලේඛන අතර වෙයි. වියානා සම්මුතිය උපුටා දක්වමින් එහි සඳහන් වන්නේ ”ඉවත් කිරීම ප‍්‍රකාශිත විය යුතුය, නමුත් ජාත්‍යන්තර නීතිය මෙවැනි මුක්තිය ඉවත් කිරීමක් අභ්‍යන්තර වශයෙන් සිදුකල යුතු ආකාරයක් හෝ එය රාජ්‍යයේ හෝ ආණ්ඩුවේ නායකයා විසින් සිදුකළ යුතු බව ප‍්‍රකාශ නොකරයි” යනුවෙනි. ”ජාත්‍යන්තර නීතියේ හොඳින්ම ස්ථාපිත වූ ප‍්‍රතිපත්තියක් වන්නේ තානාපති පිටත් කළ රාජ්‍යය විසින් මුක්තිය ඉවත් කිරීමක් සිදු කළ පසු එය නැවත අහෝසි නොකරන බවයි” ලිපිය තව දුරටත් දක්වන්නේ ”එබැවින් වික‍්‍රමසූරිය මහතාගේ මුක්තිය පිළිබඳ හිමිකම සම්බන්ධයෙන් එක්සත් ජනපදය සළකන්නේ ශ්‍රී ලංකා ප‍්‍රජාතාන්ත්‍රික සමාජවාදී ජනරජය විසින් වික‍්‍රමසූරිය මහතාගේ මුක්තිය වලංගු ලෙස අත්හැර ඇති බවය.” මෙම මාසයේ සැප්තැම්බර් මස එක්සත් ජනපද රාජ්‍ය දෙපාර්තමේන්තුව වෙත වොෂින්ටනයේ පිහිටි ශ්‍රී ලංකා තානාපති කාර්යාලය නිකුත් කරන ලද තවත් ලිපියක් දක්වන්නේ ශ්‍රී ලංකාවේ වගකිව යුතු ආයතන අඛණ්ඩවම දරණ මතය වන්නේ වික‍්‍රමසූරිය මහතාගේ තානාපති මුක්තිය ඉවත් කිරීම වලංගු නොවන බවයි. එහි දක්වා ඇති ආකාරයට ”වික‍්‍රමසූරිය මහතාගේ තානාපති මුක්තිය නිසි කාර්ය පටිපාටියට අනුව කිසිදු විටෙක් ඉවත් වී නොමැත”. තානාපති කාර්යාලය ”එබැවින් 2017 ඔක්තෝම්බර් මස නිකුත් කරන ලද වාචික සටහන් අංක L/POL/33 යන්න ඉවත් කර ගැනීමට රජයේ ඉහළම අධිකාරිය විසින් ගත් තීරණය නැවත පුනරුච්චාරණය කර සිටී.” යනුවෙන් ප‍්‍රකාශ කරන අතර ඉල්ලා සිටින්නේ එකී වාචික සටහනේ අන්තර්ගතය ”ඉවත් කරගෙන ඇති බැවින් ශ්‍රී ලංකා රජය මෙහි දක්වා ඇති ස්ථාවරයට විරුද්ධව යොදා නොගත යුතුය යනුවෙනි.” ශර්වින්ද්‍ර මහතා විසින් ඔක්තෝම්බර් 30 වන දින සිය ගොනු කිරීම සිදු කරන ලද්දේ ශ්‍රී ලංකා තානාපති කාර්යාලයේ අවසන් සන්නිවේදනයේ සිට මාස දෙකකට පසුවය. එයින් පෙනී යන්නේ තානාපති මුක්තිය ඉවත් කිරීම අවලංගු කිරීමේ ඉල්ලීම පිළිබඳ එක්සත් ජනපදයේ ස්ථාවරයේ වෙනසක් සිදු වී නොමැති බවය. ශර්වින් මහතා ”කාර්යාල ගොඩනැගිල්ල මිලදී ගැනීම ඔහුගේ නිල කාර්යයන්ට අයිති වන බැවින් ඔහුට ශේෂ මුක්තිය හිමිවන බවට වන විත්තිකරුගේ තර්කය සම්පූර්ණයෙන්ම එක් කරුණක් මගහැර ඇත.” යනුවෙන් ප‍්‍රකාශ කරන අතර තව දුරටත් ප‍්‍රකාශ කරන්නේ ”තානාපති කාර්යාලය සඳහා ගොඩනැගිල්ලක් මිල දී ගැනීම නිල කාර්යයන්ට අයත් වුවද වංචාව සහ මුදල් විශුද්ධිකරණය නිල කාර්යයන්ට අයත් වූවක් ලෙස සැළකිය නොහැකි බවය.” තවද තානාපති කාර්යාලය සඳහා නව ගොඩනැගිල්ලක් මිලදී ගැනීම පවා නිල වගකීමක් ලෙස අවශ්‍ය වූවක් නොවන අතර මිල වැරදි ආකාරයෙන් සඳහන් කිරීම හෝ වංචනික ලෙස එම අතිරේක මුදල සිය වාසිය සඳහා යොදාගැනීම කිසි ලෙසකින්වත් අවශ්‍ය නොවූ බව එය පෙන්වා දෙයි. මෙම අධිචෝදනා පැන නැගී අත්තේ වික‍්‍රමසූරිය මහතා එක්සත් ජනපදය සඳහා ශ්‍රී ලංකා තානාපති ලෙස කටයුතු කළ කාල සීමාව වන 2008 සිට 2014 කාලය තුළ 2012 සහ 2013 කාලයේ සිදු කළ බව කියන ක්‍රියා මතය. ඔහුගේ ධූර කාලයෙන් අනතුරුව ඔහුට එක්සත් ජනපදය තුළ ස්ථිර පදිංචිය ලබා දෙන ලදි. මෙම නඩුව මේ වනවිට වොෂින්ටන් විභාග වෙමින් පවතී. (සන්ඩේ ටයිම්ස් පුවත්පතෙහි 2020.11.22 දින පළ වූ නිල්මිණි විජේදාස විසින් පළකර ඇති ලිපිය ඇසුරිනි)", "URL": "https://lankatruth.com/si/?p=101094", "Category": "පුවත්", "Parent URL": null}