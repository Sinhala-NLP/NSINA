{"Source": "Lankatruth", "Timestamp": "May 23, 2019", "Headline": "ගෝඨාට දෙවැනි වරටත් සිංගප්පූරු යන්න අවසර", "News Content": "රාජපක්ෂ පාලන සමය තුළ හම්බන්තොට මැදමුලන ප්‍රදේශය ඩී.ඒ.රාජපක්ෂ අනුස්මරණ කෞතුකාගාරය ඉදිකරමින් රුපියල් මිලියන 33.9ක රාජ්‍ය මුදලක් සාවද්‍ය පරිහරණය කර ඇති බවට චෝදනා එල්ලවීමෙන් ගෝඨාභය රාජපක්ෂ මහතාගේ විදෙස් ගමන් අත්හිටුවා තිබිණි. ගෝඨාභය රාජපක්ෂ මහතා වෙනුවෙන් පෙනී සිටින ජනාධිපති නීතීඥ අලි සබ්රි මහතා අධිකරණයට වාර්තා කර සිටියේ තම සේවාදායකයාට මෙම මස 24 වැනිදා සිට ජූනි මස 02 වැනිදා දක්වා සිංගප්පූරුවේ වෛද්‍ය පරීක්ෂණයක් සඳහා සහභාගීවීමටත් සංචාරයකටත් අවශ්‍ය බවත් ඒ සඳහා අවසර දෙන ලෙසත් ය. එම ඉල්ලීම පිළිගත් සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල මහාධිකරණ විනිසුරු මඩුල්ල, විත්තිකාර ගෝඨාභය රාජපක්ෂගේ විදෙස් ගමන් තහනම ලිහිල් කිරීමටත් දුරකථන සහ ෆැක්ස් පණිවිඩයක් මගින් ආගමන හා විගමන පාලකයා වෙත එම නියෝගය නිකුත් කිරීමටත් පියවර ගන්නා බවනියම කළේය. එසේම මීලඟ නඩු විභාගය ලබන ජූනි මස 19 දක්වා කල් තැබීමටත් එදිනට සාක්ෂිකරුවන් 4 දෙනෙකුට අධිකරණය හමුවේ පෙනී සිටින ලෙසත් සිතාසි නිකුත් කළේය. කෙසේ වෙතත් ගෝඨභය රාජපක්ෂ මහතා මීට පෙර එනම් මෙම මස 15 වනදා සිට 19 වනදා දක්වා කාලසීමාව තුළ අධිකරණයේ අවසරය මත සිංගප්පූරුවට ගොස් සෞඛ්‍ය ප්‍රතිකාර ලබාගෙන තිබිණි.", "URL": "https://lankatruth.com/si/?p=74463", "Category": "පුවත්", "Parent URL": null}