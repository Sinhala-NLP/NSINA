{"Source": "Lankatruth", "Timestamp": "July 17, 2017", "Headline": "නොරොච්චෝලේ යළි කචල් වෙයි – වැඩි මිලට විදුලිය මිලදී ගනියි", "News Content": "නොරොච්චෝලේ බලාගාරයේ තෙවැනි ජනන යන්ත්‍රයේ හුමාලය ගෙනයන නළ පද්ධතියේ දෝෂයක් හටගෙන ඇති බව වාර්තාවේ. මෙය යථා තත්ත්වයට පත් කිරීම සඳහා දින 10ක පමණ කාලයක් ගතවන බවත් විදුලි සැපයුමට මෙය සැලකිය යුතු අභියෝගයක් එල්ල කර ඇති බවත් විදුලි බල හා පුනර්ජනනීය බල ශක්ති අමාත්‍යාංශයේ සංවර්ධන අධ්‍යක්ෂ හා මාධ්‍ය ප්‍රකාශක සුලක්ෂණ ජයවර්ධන පවසයි. පවතින උණුසුම් කාලගුණ තත්ත්වය හේතුවෙන් දෛනික විදුලි ඉල්ලුම මෙගාවොට් පැය හතළිස් දෙකකට ආසන්න ප්‍රමාණයක් දක්වා වැඩිවී ඇති බවත් මෙම ජනන යන්ත්‍රයේ සිදු වූ දෝෂය නිසා ජාතික විදුලිබල සැපයුමෙන් මෙගා වොට් තුන්සියයක පමණ ප්‍රමාණයක් ඉවත් වී ඇති බවත් හෙතෙම පවසයි. පිරිවැය අධික වුවත් අන් විදුලි ජනන ක්‍රමයන් යොදා ගනිමින් පාරිභෝගිකයාට අඛණ්ඩ විදුලි සැපයුමක් ලබා දෙන බවද මාධ්‍ය ප්‍රකාශකවරයා වැඩිදුරටත් පවසයි.", "URL": "https://lankatruth.com/si/?p=37660", "Category": "පුවත්", "Parent URL": null}