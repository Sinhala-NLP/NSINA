{"Source": "Lankatruth", "Timestamp": "November 6, 2019", "Headline": "කොළඹ නගරයේ වායු දූෂණය දෙගුණයකින් ඉහළට", "News Content": "කොළඹ නගරයේ වායු දූෂණය සාමාන්‍ය තත්වයට වඩා දෙගුණයකින් පමණ ඉහළ ගොස් ඇතැයි ජාතික ගොඩනැඟිලි පර්යේෂණ සංවිධානයේ පරිසර අධ්‍යන අංශයේ ජ්‍යෙෂ්ඨ විද්‍යාඥ සරත් ප්‍රේමසිරි මහතා සඳහන් කර ඇත. ඉන්දියාවේ දිල්ලි ප්‍රාන්තයේ අධික ලෙස වායු දූෂණය ඉහළ යාම ද මෙම තත්වයට එක් හේතුවක් ලෙස සැළකිය හැකි බව ඒ මහතා සඳහන් කරයි. දිල්ලි ප්‍රාන්තයේ ප්‍රදේශ ගණනාවක වායු දූෂණය දරාගත නොහැකි මට්ටමක් දක්වා ඉහළ ගොස් ඇති අතර එය ශ්වසන රෝග සඳහා ගොදුරුවීමේ අන්තරායකර අවස්ථාව දක්වා පිරිහී ඇත. මෙම තත්වය පාලනය කිරීමේ අරමුණින් දිල්ලි ප්‍රාන්තයේ ඔත්තේ සහ ඉරට්ටේ අංක දරන වාහන, නගරය වෙත පිවිසීමට දින ලබාදී ඇත. ඊට අමතරව දිල්ලි ප්‍රාන්තයේ පාසල් වසා තැබීමටත්, උදෑසන සහ රාත්‍රී කාලයන්හි නිවසින් පිටත කය වෙහෙසා සිදුකරන කටයුතු වළින් වැලකී සිටින ලෙස ජනතාව දැනුවත් කිරීමටත් ඉන්දීය සෞඛ්‍ය බලධාරීන් කටයුතු කර තිබිණි. කෙසේ වෙතත් කොළඹ නගරයේ ද වායු දූෂණය සැළකිය යුතු ලෙස ඉහළ ගොස් ඇති බැවින් ශ්වසන ආබාධ සහිත පුද්ගලයන් ඒ සම්බන්ධව දැනුවත්ව කටයුතු කිරීම වැදගත් බව සරත් ප්‍රේමසිරි මහතා සඳහන් කර තිබේ.", "URL": "https://lankatruth.com/si/?p=84833", "Category": "පුවත්", "Parent URL": null}