{"Source": "Lankatruth", "Timestamp": "November 14, 2017", "Headline": "IOC බේරන, ආණ්ඩුවේ කස කාරයෝ එළියට බැහැලා – ඩී.ජේ. රාජකරුණා", "News Content": "ඉන්දියන් ඔයිල් සමාගම බේරා තෙල් සංස්ථාව මත වරද පැටවීමේ උත්සාහයේ කස කාරයන් මේ වනවිට එළියට පැමිණ ඇතැයිලංකා ඛනිජතෙල් පොදු සේවක සංගමයේ ලේකම් ඩී.ජේ. රාජකරුණා මහතා අනාවරණය කරයි. ඉන්දියන් ඔයිල් සමාගම විසින් මෙරටට ගෙන්වනලද බාල තෙල් නැව ප්‍රතික්ෂේප කිරීමෙන් පසු 31වනදා වනවිට ඉන්ධන නැවක් ගෙන්වා දෙන බවට ඔවුන් පොරොන්දු වුවත් එය ගෙන්වීම පමා කරමින් බාල ඉන්ධන නැව මෙරටට ගොඩබෑමට උත්සාහ කර තිබේ. ඉන්දියන් ඔයිල් සමාගම විසින් නියමිත පිරිවිතයෙන් යුක්ත තෙල් නැවක් 31වනදා වනවිට ගෙන්වන බවට පොරොන්දු වුවද ඔවුන් 30වනදා හදිසියේම පවසා ඇත්තේ අදාළ නැව නොපැමිණෙන බවයි. ඉන්දියන් ඔයිල් සමාගමේ (IOC) මෙම මැදිහත්වීම හරහා රටතුළ මතු වූ අර්බුදය සම්බන්ධයෙන් සොයා බැලීම සඳහා අනුර ප්‍රියදර්ෂන යාපා, අමාත්‍ය පාඨලි චම්පික රණවක, සරත් අමුණුගම යන ඇමතිවරුන්ගෙන් පත් කළ කමිටුවේ වාර්තාව අද (14) කැබිනට් මණ්ඩලයට ඉදිරිපත් කිරිමට නියමිතය. ලංකා ඛනිජතෙල් පොදු සේවක සංගමයේ ලේකම් ඩී.ජේ. රාජකරුණා මහතා අනාවරණය කරන පරිදි අදාළ වාර්තාව මගින් ලංකා ඛනිජතෙල් සංස්ථාව පිට වරද පටවා ඉන්දියන් ඔයිල් සමාගම බේරාගැනීමේ කූඨ උත්සාහයක ආණ්ඩුව නිරතව සිටියි. තෙල් සංස්තාව විසින් 02වනදා වනවටි ගෙන්වීමට නියමිතව තිබූ ඉන්ධන නැව 08වනදා දක්වා ප්‍රමාදවීමත් සමග අර්බුය ත්‍රීව්‍රරවිය. එම නැව ප්‍රමාදවීමට අදාළ හේතු මෙතෙක් අනාවරණය වී නොමැති තත්වයක් තුළ එම වාර්තාව නිකුත් කිරීම සම්බන්ධයෙන් සැක මතුවන බවත් ඩී.ජේ. රාජකරුණා මහතා සඳහන් කරයි. ඉන්දියන් ඔයිල් සමාගම විසින් 31වනදා වනවිට ගෙන්වා දෙන බවට පොරොන්දු වූ නියමිත පිරිවිතයෙන් යුතු ඉන්ධන නැව මෙතෙක් දිවයිනට පැමිණ නැත. ත්‍රීකුණාමල තෙල් ටැංකි සංකීර්ණය IOC වෙත පැවරීමට ආණ්ඩුව මේ වනවිට පිඹුරුපත් සකසමින් සිටින බවත් තෙල් නැව පමාවීමට අදාළ විමර්ශන වාර්තව මගින් IOC සමාගම වරදකරු කළහොත් ආණ්ඩුවේ අරමුණට බාධා එල්ල වන බවත් ගණන් බලන ආණ්ඩුව උක්ත වාර්තාව මගින් IOC සමාගම බේරීමට කටයුතු කරනු ඇති බවත් ලංකා ඛනිජතෙල් පොදු සේවක සංගමයේ ලේකම් ඩී.ජේ. රාජකරුණා මහතා අනාවරණය කරයි. එමෙන්ම තෙල් නැවක් පමාවීම මත රට තුළ ඉන්ධන අර්බුදයක් හට ගැනීමට හේතුව රක්ෂිත තොග පවත්වාගෙන යාමට ප්‍රමානවත් තරම් ගබඩා පහසුකම් තෙල් සංස්ථාව සතුව නොමැති වීමයි. මෙම කමිටුව එය පිළිගතහොත් ත්‍රීකුණාමලයේ පවතින විශාල ගබඩා සංකීර්ණය කැබිනට් මන්ඩලය දෙවරක් අනුමත කළ පරිදි තෙල් සංස්ථාවට පැවරීම සාධාරණීකරණය කරනු ඇත. එහෙත් එම තෙල් ටැංකි සංකීර්ණය ඉන්දියාවට පැවරීමේ ආණ්ඩුවේ අවශ්‍යතාවය නිසා මෙම සත්‍ය උක්ත කමිටුව වසන්කරණු ඇති බව ඩී.ජේ. රාජකරුණා මහතා පවසයි. “මෙම ගැටළුවට IOC සමාගම වැරදිකරු වුවහොත් ආණ්ඩුවේ තෙල් ටැංකි විකිණීමේ ක්‍රියාවලියට එය බාධාවක් වනුයේ ජනතාව අපසහුතාවයට පත් කළ IOC සමාගමට මෙම තෙල් ටැංකි සංකීර්ණය ලබාදීම ජනතා උදහසට ලක්වන කරුණක් වන බැවිනි. එම නිසා අනිවාර්යයෙන්ම IOC සමාගම නිදහස් කරනු ඇත. එය පාර්ලිමේන්තුවේදී අගමැතිවරයාගේ ප්‍රකාශයත් කැබිනට් අනුකමිටුව ක්‍රියාකරණ ආකාරයත් අනුව තහවුරු වේ. එසේනම් අනිවාර්යයයෙන්ම වැරදි කරු කළ යුත්තේ තෙල් සංස්ථාවයි. එනම් තෙල් සංස්ථාවේ නිලධාරීන්ය. එය ආණ්ඩුවට සම්බන්ධ වෘත්තීය සමිතිවල මාධ්‍ය සාකච්ඡා මගින් සිදු කරන ප්‍රකාශයන් තුළන්ද ගම්‍ය වේ.” එම වාර්තාව මගින් නිලධාරීන් වෙත සෘජුවම වරද පැටවෙන ආකාරය ඊයේ (13) ජාතික සේවක සංගමයේ ඛනිජතෙල් වෘත්තීය සමිතිය පැවැත්වූ මාධ්‍ය හමුවෙන්ද එළියට පැමිණි අතර ඛනිජතෙල් සංස්ථාව ඉන්දියාවට පැවරීමට එරෙහිව රට තුළ විරෝධතාවයක නිරතව සිටින වෘත්තීය සමිතිවලට නායකත්වය දෙන ඩී.ජේ. රාජකරුණා මහතා අනාවරණ කරන්නේ ඊයේ එම මාධ්‍ය හමුවෙන් එළියට පැමිණියේ IOC බේරන ආණ්ඩුවේ කස කාරයන් බවයි. පසුගියදා පැවති ඛනිජතෙල් වෘත්තීය සමිති විරෝධතාවයට මැරයන් යොදවා පහරදීම සිදු කරනු ලැබුවේද ආණ්ඩුවේ මෙම වෘත්තීය සමිති විසිණි.", "URL": "https://lankatruth.com/si/?p=43812", "Category": "පුවත්", "Parent URL": null}