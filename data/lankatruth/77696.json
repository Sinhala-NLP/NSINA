{"Source": "Lankatruth", "Timestamp": "July 15, 2019", "Headline": "ජාතික තව්හිද් ජමාත් සංවිධානයේ කොළඹ සංවිධායකට ඇප", "News Content": "පාස්කු ඉරිදා ප්‍රහාරයට සම්බන්ධ ජාතික තව්හිද් ජමාත් සංවිධානයේ කොළඹ දිස්ත්‍රික් සංවිධායකවරයෙකු ලෙස සැළකෙන මොහොමඩ් පවාස් නැමැත්තා ඇප මත මුදාහැරීමට කොළඹ මහේස්ත්‍රාත් ලංකා ජයරත්න මෙනවිය අද(15) නියෝග කළාය. සැකකරු සම්බන්ධව දැනට සිදුකර ඇති විමර්ශන වාර්තාවලින් හෙළිව ඇති කරුණුවලට අනුව ඔහුට ඇප දීම සම්බන්ධයෙන් විරුද්ධත්වයක් නොමැති බවට නීතිපතිවරයා විසින් ලිඛිතව දැන්වා ඇති අතර එය සළකා බැලීමෙන් පසු මෙම නියෝගය සිදුකර තිබේ. ඒ අනුව අදාළ සැකකරු රුපියල් ලක්ෂ 5 බැගින් වූ ශරීර ඇප දෙකක් මත මුදාහැරීමටත් විදේශ ගමන් තහනම් කිරීමටත් අධිකරණය නියෝග කළේය. සිද්ධියට අදාල නඩුව නැවත ලබන 24 වනදා කැඳවීමට නියමිතය. සැකකරු ජාතික තව්හිද් ජමාත් සංවිධානයේ කොළඹ දිස්ත්‍රික් සංවිධායකවරයා ලෙස කටයුතු කරමින් එම සංවිධානයට අයත් සංයුක්ත තැටි තබාගෙන සිටීම, කිසියම් අපරාධ ක්‍රියාවක නිරතවීමේ සූදානමක් තිබීම යන කරුණු සම්බන්ධයෙන් සැකපිට කෙසෙල්වත්ත පොලීසිය විසින් මොහු අත්අඩංගුවට ගෙන තිබිණි.", "URL": "https://lankatruth.com/si/?p=77696", "Category": "පුවත්", "Parent URL": null}