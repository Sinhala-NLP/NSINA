{"Source": "Lankatruth", "Timestamp": "June 18, 2019", "Headline": "ගෝඨාභයගේ පෙත්සම් දෙකක් විභාගයට නොගෙන ඉවත දමයි", "News Content": "මැදමුලන ඩී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන තිස් හතරකට ආසන්න රාජ්‍ය මුදල් සාවද්‍ය පරිහරණය කර ඇති බවට හිටපු ආරක්ෂක ලේකම් ගෝඨාභය රාජපක්ෂ මහතාට එල්ලවී ඇති චෝදනාව සම්බන්ධව කොළඹ ත්‍රිපුද්ගල විශේෂ මහාධිකරණය ලබාදුන් තීන්දුවක් බල රහිත කරන ලෙස ඉල්ලා ගෝඨාභය රාජපක්ෂ මහතා ගොනුකර ඇති රිට් පෙත්සම සහ එම සිද්ධියට අදාල ප්‍රතිශෝධන පෙත්සම විභාගයට නොගෙන ප්‍රතික්ෂේප කිරීමට අභියාචනාධිකරණය තීන්දු කර තිබේ. මෙම පෙත්සම් පසුගිය දිනවල විභාගයට ගත් අවස්ථාවේ නීතිපතිවරයා වෙනුවෙන් පෙනීසිටි අතිරේක සොලිසිටර් ජනරාල් ප්‍රියන්ත නාවාන සහ නියෝජ්‍ය සොලිසිටර් ජනරාල් මිලින්ද ගුණතිලක යන මහත්වරු මෙම පෙත්සම් සඳහා දිගින් දිගටම විරෝධතා මතුකළ අතර ඒවා විභාගයට නොගෙන නිෂ්‍ප්‍රභ කරන ලෙස ඉල්ලා සිටිය හ. එම විරෝධතා පිළිගත් අභියාචනාධිකරණය ගෝඨාභය රාජපක්ෂ මහතා විසින් ගොනුකර ඇති රිට් පෙත්සම සහ ප්‍රතිශෝධන පෙත්සම විභාගයට නොගෙන නිෂ්ප්‍රභ කිරීමට නියෝග කර තිබේ. ඩී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන තිස් හතරකට ආසන්න රජයේ මුදල් සාවද්‍ය පරිහරණය කර ඇතැයි හිටපු ආරක්ෂක ලේකම් ගෝඨාභය රාජපක්ෂ මහතාට නීතිපතිවරයා විසින් කොළඹ ත්‍රිපුද්ගල මහාධිකරණයේ ගොනුකර ඇති නඩුව, එම අධිකරණයේ විභාග කිරීමට බලයක් නැතැයි ගෝඨාභය රාජපක්ෂ මහතා පවසා ඇත‍ෙ එහෙත් එම මූලික විරෝධතාව විශේෂ මහාධිකරණය මගින් ප්‍රතික්ෂේප කළ බව ඔහු කියා සිටියි.ෙ එම මහාධිකරණ නියෝගයට එරෙහිව ශ්‍රේෂ්ඨාධිකරණය වෙත අභියාචනයක් ඉදිරිපත් කිරීම සඳහා ඊට අදාල ගොනු විශේෂ මහාධිකරණය වෙත භාර දෙනු ලැබුවද එය භාරගෙන ශ්‍රේෂ්ඨාධිකරණය වෙත යොමු කිරීම ත්‍රිපුද්ගල මහාධිකරණ විනිසුරු මඩුල්ල ප්‍රතික්ෂේප කළ බවද ගෝඨාභය රාජපක්ෂ මහතා කියා සිටියි. එලෙස තම අභියාචනය ශ්‍රේෂ්ඨාධිකරණය වෙත යොමු කිරීම ප්‍රතික්ෂේප කිරීමට ත්‍රිපුද්ගල මහාධිකරණ විනිසුරු මඩුල්ල ගත් තීන්දුව නීති විරෝධී බවට තීන්දුවක් ලබා දෙන ලෙසත් මෙම පෙත්සම විභාග කොට අවසන් තීන්දුවක් ලබාදෙන තෙක් කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ තමන්ට එරෙහිව පවතින නඩුව විභාගය කිරීම අතුරු නියෝගයක් නිකුත් කරන මෙන් ද ගෝඨාභය රාජපක්ෂ මහතා වැඩිදුරටත් පවසා සිටියි.", "URL": "https://lankatruth.com/si/?p=75997", "Category": "පුවත්", "Parent URL": null}