{"Source": "Lankatruth", "Timestamp": "July 3, 2019", "Headline": "සේනා දළඹුවාට බිලිවූ පවුල් 14000කට තවමන් වන්දි නැහැ – අම්පාරේ ජනතාව විරෝධතා දක්වති", "News Content": "පසුගිය වගා කන්නයේ බඩඉරිඟු ගොවීන්ට මුහුණ දීමට සිදුවූ සේනා දළඹුවාගේ උවදුර හේතුවෙන් අම්පාර දිස්ත්‍රික්කයේ ගොවි පවුල් 14000කට ගෙවීමට නියමිතව ඇති රුපියල් තිස්තුන්කෝටි හතලිස් දෙලක්ෂයක (රු. 334,200,000) මුදල මෙතෙක් නොලැබීමට විරෝධය දක්වමින් අද (03) එම ජනතාව අම්පාර දිස්ත්‍රික් ලේකම් කාර්යාලය දක්වා විරෝධතා පාගමනින් පැමිණ එම කාර්යාලය ඉදිරිපිටි විරෝධතාවයේ නිරතවූහ. සමස්ත ලංකා ගොවිජන සම්මේලනය විසින් සංවිධානය කර තිබූ මෙම විරෝධතාවය සඳහා එහි ජාතික කමිටු සාමාජික,අම්පාර දිස්ත්‍රික් කැඳවුම්කරු වසන්ත පියතිස්ස මහතා අතුළු විශාල පිරිසක් එක්වී සිටියහ. විරෝධතාවයේ නිරත ගොවිජනතාව සමග සාකච්ඡා කිරීමට පැමිණි සහකාර දිස්ත්‍රික් ලේකම්වරයා ගොවි ජනතාව අමතා සඳහන් කර ඇත්තේ ගොවි ජනතාවගේ ඉල්ලීම සධාරණ බැවින් අදාළ වන්දි මුදල් කඩිනමින් නිදහස් කර ගැනීම සඳහා තමන් මේ වනවිටත් වගකිවයුතු අංශ දැනුවත් කර ඇති බැවින් ඉතා කඩිනමින් අදාල වන්දි මුදල් ලබා දීමට කටයුතු කරන බවත්ය. එහිදී ගොවි ජනතාවගේද එකඟතාවය මත සමස්ත ලංකා ගොවිජන සම්මේලනයේ ජාතික කමිටු සාමාජික,අම්පාර දිස්ත්‍රික් කැඳවුම්කරු වසන්ත පියතිස්ස මහතා අවධාරණය කර ඇත්තේ ගොවි පවුල් දාහතර සහසක් සඳහා වන රුපියල් තිස්තුන්කෝටි හතලිස් දෙලක්ෂයක වන්දි මුදල ගොවි ජනතාව වෙත ලබාදීමට ආණ්ඩුවට තවත් සතියක කාලයක් ලබාදෙන බවත් ඉදිරි දින 07 ඇතුළත් එම මුදල නොලැබුණහොත් ගොවි ජනතාව සමග සත්‍යග්‍රහයක් ආරම්භ කරන බවත්ය. සේනා දළඹුවාගේ හානියට අමතරව පසුගිය කන්න කිහිපයකම වගා පාලු වූ ගොවිජනතාව සඳහා ගෙවියයුතු මිලියන ගණනක වන්දි මුදල් මෙතෙක් ගෙවා නැති බවත් අදාළ වන්දි මුදල්ද ගෙවීමට කටයුතු කළ යුතු බවත් මෙම විරෝධතාවයේදී අවධාරණය කෙරිණි. ගොවි ජනතාවගේ මෙම ප්‍රශ්නවලට අදාළව කරුණු 04කින් සමන්විත ලිපයක් වසන්ත පියතිස්ස මහතාගේ අත්සනින් ජනාධිපතිවරයා වෙත යොමු කිරීමටද මෙහිදී සමස්ත ලංකා ගොවිජන සම්මේලනය කටයුතු කරන ලදී.", "URL": "https://lankatruth.com/si/?p=76962", "Category": "පුවත්", "Parent URL": null}