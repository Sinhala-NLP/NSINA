{"Source": "Lankatruth", "Timestamp": "June 8, 2018", "Headline": "ඇවන්ගාඩ් සභාපතිගේ අයිතිවාසිකම් පෙත්සම් විභාගය ලබන 19", "News Content": "රහස් පොලීසිය විසින් තමා අත්අඩංගුවට ගැනීමේ සූදානමක් පවතින අතර එය වලක්වන මෙන් ඉල්ලා ඇවන්ගාඩ් මැරිටයිම් සර්විස් සමාගමේ සභාපති නිශ්ශංක යාපා සේනාධිපති මහතා විසින් ශේෂ්ඨාධිකරණය හමුවේ ගොනුකර තිබූ මූලික අයිතිවාසිකම් පෙත්සම ලබන 19 වනදා කැඳවන ලෙස බුවනෙක අළුවිහාරෙ, විජිත් මළල්ගොඩ සහ නලීන් පෙරේරා යන ත්‍රිපුද්ගල විනිසුරු මඬුල්ල නියම කළේ ය. පොලිස්පතිවරයා, රහස් පොලීසියේ නිලධාරීන් සහ නීතිපතිවරයා ඇතුළු පිරිසක් මෙහි වගඋත්තරකරුවන් ලෙස පෙනී සිටියි. පෙත්සම්කාර ඇවන්ගාඩ් අධිපති නිශ්ශංක සේනාධිපති මහතා ශ්‍රේෂ්ඨාධිකරණය වෙත යොමුකර තිබෙන පෙත්සමෙන් සඳහන් කර තිබෙන්නේ ගාලු වරායේ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධයෙන් අපරධ පරීක්ෂණ දෙපාර්තමේන්තුව තමන්ව අත්අඩංගුවට ගැනීමට සූදානම් වන බවයි. එසේම පොලීසිය පරීක්ෂණ පවත්වන්නේ අත්තනෝමතිකව සහ නීතිය ඉක්මවායන ආකාරයට බවද නිශ්ශංක මහතා පවසයි. එසේ අත්අඩංගුවට ගෙන පුපුරණ ද්‍රව්‍ය හා ගිනි අවි ආඥා පනත යටතේ තමන්ව රක්ෂිත බන්ධනාගාර භාරයට පත් කිරීමට අපරාධ පරීක්ෂණ දෙපාර්තමේන්තුව සූදානම් වන බව පෙත්සම්කරු පෙන්වා දෙයි. එමෙන්ම මෙම පරීක්ෂණය සිදු කරන ආකාරය තුළින් සිය මූලික අයිතීන් කඩ වන බවට තීන්දුවක් ලබාදෙන ලෙසත් වගඋත්තරකරුවන් විසින් තමන් පෙත්සම් විභාගය අවසන් වන තුරු තමන් අත් අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙසත් නිශ්ශංක සේනාධිපති මහතා ශ්‍රේෂ්ඨාධිකරණය පසුගියදා ශ්‍රේෂ්ඨාධිකරණයේ පෙත්සමක් ගෙනුකරමින් පැවසීය.", "URL": "https://lankatruth.com/si/?p=53906", "Category": "පුවත්", "Parent URL": null}