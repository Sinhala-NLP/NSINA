{"Source": "Lankatruth", "Timestamp": "March 10, 2020", "Headline": "අධි රුධිර පීඩනයෙන් පෙලෙන්නන්ට කොරෝනා මාරාන්තිකයි", "News Content": "අධි රුධිර පීඩනය සහිත පුද්ගලයින් කොරෝනා වයිරසය නිසා මරණයට පත්වීමේ අවදානම අධික බව චීනයේ වුහාන් හි කොරෝනා රෝගීන්ට ප්‍රතිකාර කරන ප්‍රධාන වෛද්‍යවරයෙකු වන පීකින් යුනියන් මෙඩිකල කොලේජ් රෝහලේ හදිසි ප්‍රතිකාර අංශයේ අධ්‍යක්ෂ ඩියු බින් පවසයි.රෝගය මුලින්ම වාර්තාවෝ වුහාන් වෙත යවනු ලැබූ පළමු වෛද්‍ය කණ්ඩායමට ඩියු බින් ඇතුලත් විය. මීට හේතුව විද්‍යාත්මකව හඳුනාගෙන නැතත් ඉහත රෝග පවතී රෝගීන් බරපතල තත්වයට වර්ධනය වී මරණයට පත්වීම නිරීක්ෂණය කරන බව ඔහු පවසයි. පසුගිය ජනවාරි මාසයේ දී වුහාන් හි මරණයට පත් රෝගීන් 170 ක් අතුරින් අඩක් පමණ අධි රුධිර පීඩනයෙන් පෙලී ඇත. එය ඉතා ඉහල අනුපාතයක් බව ඔහු පවසයි. අනෙකුත් වෛද්‍යවරුන්  පැවසූ තොරතුරු අනුව සහ දැනට ඔහු සතුව පවතින සංඛ්‍යා ලේඛන අනුව අධි රුධිර පීඩනය රෝගය මාරාන්තික වීමට බලපාන ඉතා ප්‍රභල සාධකයක් බව බ්ලූම්බර්ග් පුවත් සේවයට ඔහු පවසා ඇත. රෝගයට ගොදුරුවන පුද්ගලයින් ගෙන් 6%ක් පමණ අසාද්‍ය තත්වයට පත්වන අතර ඔවුන්ගේ තත්වය වේගයෙන් පිරිහී යා හැකිය. වයස්ගත පුද්ගලයින් සහ අධි රුධිර පීඩනයෙන් පෙලෙන රෝගීන් පිළිබඳව විශේෂ අවධානය යොමුකරන බව ද ඔහු පවසයි. ස්වසන රෝගවලින් පෙලෙන රෝගීන් ද දැඩි අනතුරු දායක තත්වයකට පත්වන බව පවසන ඔහු එවැනි රෝගීන්ට කෘතීම ස්වසනය සහ යාන්ත්‍රික ස්වසන ආධාරක මුල් අව්දියේම ලබාදීම අවශ්‍ය බවද පවසයි. රෝගයට එරෙහි ඖෂධයක් නිපදවීම පිළිබඳව බොහෝ බලාපොරොත්තු තබා ඇතත්, ඖෂධ සමාගම් බිලියන ගණන් ඒ සඳහා ආයෝජනය කලත් එවැනි ඖෂධ වලින් පමණක් රෝගීන්ගේ ජීවිත, විශේෂයෙන්ම අසාධ්‍ය රෝගීන් ගලවාගත නොහැකි බව ඔහු පවසයි. කෙසේ වෙතත් ගර්භනී මව්වරුන් සහ කුඩා දරුවන් විශේෂ අවදානමකට ලක්වන බවට සාක්ෂි නොමැති බව ඩියු බින් පවසයි.", "URL": "https://lankatruth.com/si/?p=90809", "Category": "පුවත්", "Parent URL": null}