{"Source": "Lankatruth", "Timestamp": "August 26, 2022", "Headline": "මිග් ගනුදෙනුව යළි කරලියට – ගෝටාටත් කටඋත්තර දෙන්න වන බව උදයංග කියයි", "News Content": "තමන් ගෝටාබය රාජපක්ෂට “එතුමා” යනුවෙන් ආමන්ත්‍රණය කිරීමට අකමැති බවත් ගෝටා ලංකාවට පැමිණි පසු ඔහුට මිග් ගනුදෙනුව සම්බන්ධයෙන් කටඋත්තර ලබාදීමට සිදුවන බවත් එවිටහ ම ගනුදෙනුවේ ඩොර් ආවේ කාගෙ ගිනුමටදැයි හෙළි කරගත හැකි බවත් රුසියාවේ හිටපු තානාපති උදයංග වීරතුංග පවසයි. ඔහු මේ බව ප්‍රකාශ කර සිටියේ, ජනතා විරෝධය හමුවේ රටෙන් පලාගිය හිටපු ජනාධිපති ගෝටාබය රාජපක්ෂ නැවත මෙරටට පැමිණීම සම්බන්ධයෙන් පලවන වාර්තා ගැන මාධ්‍යවේදීන් කළ විමසීමකදීය. “එතුමා… එතුමා කියන්නත් හිතෙන්නේ නැහැ. ගෝඨා ආවොත් ලංකාවට පළවෙනි දේ මිග් ගනුදෙනුවට කටඋත්තරයක් දෙන්න ඕනේ. උදයංග වීරතුංගව බිල්ලට දීලා ජනාධිපති පුටුවේ වාඩි වෙලා හිටියා. තව පුටුවල වාඩි වෙලා හිටියා. තව දුරටත් වාඩිවෙන්න බලපොරොත්තු වෙනවා. හැබැයි මේ රටේ ජනතාව එයාව අගමැති කරන්නේ නැහැ කියලා මම විශ්වාස කරනවා. එයාව නැවත දේශපාලනයට ගේන්න එයාගේ අය බලාපොරොත්තු වෙනවා. ජාතික ලැයිස්තුවෙන් පාර්ලිමේන්තුවට ගේන්නත්, ඒ වගේ ම අගමැති පුටුවේ ඉඳන් යම් කිසි පුටුවක් දෙන්න. නමුත් මම හිතන්නේ නැහැ පොදුජන එක්සත් පෙරමුණවත් රජයේ අනෙක් අයවත් ඒකට එකඟ වේවි කියලා. නමුත් එයාගේ ළඟ හිටපු අය ඒක බලාපොරොත්තු වෙනවා. එයාගෙත් යටි හිතේ ඒ බලාපොරොත්තුව තියෙනවා.” යනුවෙන් ඔහු පැවසීය. එමෙන්ම මීට පෙර තමන් ගෝඨාභය රාජපක්ෂ මෙරටට පැමිණෙන දිනය ප්‍රකාශ කිරීම හේතුවෙන් රට තුළ හටගත් මතභේදකාරී තත්ව නිසා යොදාගත් පරිදි ඔහුට පැමිණිය නොහැකි වූ බවත් එසේ නොවුණේ නම් ඔහු මේ මස 23 හෝ 24 වන දින යළි මෙරටට පැමිණීමට ඉඩ තිබූ බවත් ඔහු වැඩිදුරටත් පැවසීය. නැවත ශ්‍රී ලංකාවට පැමිණීමෙන් අනතුරුව ඔහු රැඳී සිටින්නේ කිනම් ස්ථානයක දැයි මාධ්‍යවේදියෙකු යොමු කළ ප්‍රශ්නයට පිළිතුරු දෙමින් ඔහු ප්‍රකාශ කළේ, රාජපක්ෂ මහතාගේ බිරිඳ ඉල්ලා ඇත්තේ මිරිහාන, පැඟිරිවත්ත මාවතේ පිහිටි මහ ගෙදර රැඳී සිටීමට බව ය. කෙසේ වෙතත්, ශ්‍රී ලංකා රජය හිටපු ජනාධිපතිවරයා ලෙස ඔහුට නිල නිවසක් ලබා දීමට සූදානම් කර ඇතැයිද රුසියාවේ හිටපු තානාපති උදයංග වීරතුංග පවසයි.", "URL": "https://lankatruth.com/si/?p=138503", "Category": "පුවත්", "Parent URL": null}