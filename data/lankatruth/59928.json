{"Source": "Lankatruth", "Timestamp": "September 25, 2018", "Headline": "අමාත්‍ය සරත් ෆොන්සේකා CIDයට කැඳවයි", "News Content": "මාධ්‍යවේදී කීත් නොයාර් මහතා පැහැරගෙන ගොස් වධ හිංසා කිරීමේ සිද්ධිය ගැන විමර්ශන පවත්වන අපරාධ පරීක්ෂණ දෙපාර්තමේන්තුව එම පරීක්ෂණයට අදාළව ප්‍රකාශයක් සටහන් කර ගැනීම සඳහා තිරසර සංවර්ධන වනජීවී හා ප්‍රාදේශීය සංවර්ධන අමාත්‍ය ෆීල්ඩ් මාර්ෂල් සරත් ෆොන්සේකා මහතා අද (25) අපරාධ පරීක්ෂණ දෙපාර්තමේන්තුවට කැඳවා තිබූ අතර මේ වනවිට ඔහු එහි පැමිණ අදාළ ප්‍රකාශය ලබාදෙමින් සිටින බව වාර්තා වේ. දහවල් 12ට පමණ ඔහු එහි පැමිණ ඇත. කීත් නොයාර් මහතා පැහැරගෙන ගොස් වධ හිංසා පැමිණවීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මීට පෙරද සරත් ෆොන්සේකා මහතාගෙන් ප්‍රකාශ සටහන් කර ගැනීමට කටයුතු කළේ ය. කීත් නොයාර් මහතා පැහැරගෙන ගිය අවධියේ යුද හමුදාපතිවරයා වශයෙන් කටයුතු කළේ සරත් ෆොන්සේකා මහතාය. මෙම විමර්ශනය පවත්වන අපරාධ පරීක්ෂණ දෙපාර්තමේන්තුව හිටපු ජනාධිපති මහින්ද රාජපක්ෂ මහතා, කතානායක කරූ ජයසුරිය මහතා ඇතුළු විශාල පිරිසකගෙන් ප්‍රකාශ සටහන් කරගෙන තිබේ. අලුතින් ලබාගත් ප්‍රකාශ අනුව පැහැදිලි කර ගැනීම් සඳහා සරත් ෆොන්සේකා මහතාගෙන් හා හිටපු ආරක්ෂක ලේකම් ගෝඨාභය රාජපක්ෂ මහතාගෙන් ප්‍රකාශ සටහන් කර ගත යුතු බව රහස් පොලිසිය අධිකරණයට දැනුම් දී තිබිණි. ඒ අනුව මෙසේ යළි කටඋත්තර ලබා ගනිමින් සිටිති. මෙම සිද්ධියට සැකපිට යුද හමුදාවේ මරදාන ට්‍රිපෝලි කඳවුරේ පිහිටවා තිබූ යුද හමුදා බුද්ධි අනු ඛණ්ඩයේ පස් දෙනෙක්ද යුද හමුදාවේ බුද්ධි අංශයේ හිටපු අධ්‍යක්ෂ විශ්‍රාමික මේජර් ජනරාල් අමල් කරුණාසේකර මහතාද අමල් කරුණාසේකර මහතා ඇප පිට මුදා සිටිති. කිත් නොයාර් මහතා පැහැරගත් දින තමන් ලැබුණු දුරකථ ඇමතුම් පිළිබඳව තමන්ට මතකයක් නැතැයි මේ සම්බන්ධයෙන් ප්‍රකාශයක් ලබා දෙමින් මහින්ද රාජපක්ෂ මහතා සඳහන් කර තිබිණි.", "URL": "https://lankatruth.com/si/?p=59928", "Category": "පුවත්", "Parent URL": null}