{"Source": "Lankatruth", "Timestamp": "February 13, 2020", "Headline": "කඩොලාන පරිසරයක නීතියට පිටින් ක්‍රීඩාපිටිය හදන්න බැහැ… රාජ්‍ය නිලධාරිනිය කෙලින් කතාකරයි", "News Content": "මීගමුව පුන්නකරය ප්‍රදේශයේ පිහිටි කඩොලාන පරිසරයක ක්‍රීඩා පිටියක් ඉදිකිරීම සඳහා බිම් කොටසක් නිදහස් කරන්නැයි ධීවර සහ මිරිදිය මත්ස්‍ය කර්මාන්ත රාජ්‍ය ඇමැති සනත් නිශාන්ත පෙරේරා මහතා කළ ඉල්ලීමකට ගම්පහ දිසා වන නිලධාරිනී දේවානි ජයතිලක මහත්මිය පසුගියදා සිය විරෝධය පළකර තිබේ. තම ගමට බලපාන ධීවර ප්‍රශ්න රැසකට විසඳුම් ලබා ගැනීමට ඇමැතිවරයා කැඳවා මීගමුව පිටිපන ධීවර සමිති සංවර්ධන සමිති කාර්යාල ගොඩනැගිල්ලේ පසුගිය 10 වැනිදා පැවැති සාකච්ඡාවකදී ගම්පහ දිසා වන නිලධාරිනිය මෙම විරෝධය පළකර ඇත. විද්‍යාත්මක තීත්දු තීරණ නොගෙන ගමේ ගොඩේ මිනිස්සුන්ට අවශ්‍ය ආකාරයට කටයුතු කළොත් පරිසරය විනාශ වී මිනිස්සුන්ට ජීවත්වීමට ඔක්සිජන් සපයා ගත නොහැකි නිසා තමන් කිසිසේත්ම නීතියට පිටින් වැඩ නොකරන්නේ යැයි පවසමින් වන නිලධාරී දේවානි ජයතිලක මහත්මිය එම යෝජනාවට දැඩි ලෙස විරුද්ධව කරුණු දක්වා තිබේ. මෙහිදී ඇමැතිවරයා කඩොලාන ආශ්‍රිත පරිසර පද්ධතියක ළමයින්ට සෙල්ලම් කරන්න ක්‍රීඩා පිටියක් ඉදිකිරීම සම්බන්ධ යෝජනාවක් සම්බන්ධයෙන් අදහස් දැක්වූ අවස්ථාවේදී කරුණු දැක්වූ දිසා වන නිලධාරිනිය මෙසේ පැවසුවා. “මේක පරිසර පද්ධතියක්. යෝජිත භූමිය රජයේ වනාන්තර භූමියක්. වන ගහනය වැඩි කරන්න මේ වෙනකොට අපේ ඉලක්කයක් තියෙනවා. කඩොලාන භූමි හෙක්ටයාර් දස දහසක් අපිට තව මදි. ඊට අමතරව අනවසර ඉදිකිරීම් සම්බන්ධයෙන් කතා කරද්දී අපේ භූමිය සම්පූර්ණයෙන්ම අයිති කරගෙන තියෙන බව ප්‍රජාවගෙන්ම කියවුණා. ඒ නිසා තට්ටු නිවාස ව්‍යාපෘතියක් හදන්න නගරාධිපති සමග සාකච්ඡා කර තියෙනවා.” රාජ්‍ය ඇමැති – “මම ඉන්න ස්ථාවරය, අපි ඉන්නේ බොහොම පුංචි දූපතක. මේක ලෝකයේ අනික රටවල් එක්ක ගත්තහම අපි ඉන්නේ බොහොම පුංචි රටක. මේකෙදි අපේ, එක පැත්තකින් වන සංරක්ෂණය, අනික් පැත්තෙන් වනජීවී, අනෙක් පැත්තෙන් වෙරළ සංරක්ෂණය, මේ තියෙන සේරම නීති මැද්දේ ගියාපුවාම මිනිස්සුන්ට ජීවත්වෙන්න තැනක් නැතුව යනවා.” දිසා වන නිලධාරිනිය – “මේක රජයේ වනාන්තර භූමියක්.” ඇමතිවරයාව එම සාකච්ඡාවට ගෙන්වීමට කටයුතු කළ පිරිස – “විල්පත්තුව” දිසා වන නිලධාරිනිය – “විල්පත්තුව ගැන දේශපාලන අධිකාරියෙන් අහන්න. අඩුම වන ගහනය ඇත්තේ ගම්පහ. එය 1.6%ක් විතරයි. වනජීවියට තියෙන්නේ අක්කර 18යි. අපිට තියෙන්නේ හෙක්ටයාර් අසූ එකයි. ඒවාත් ඉඩම් කච්චේරි තියලා බෙදා දෙන්න හදනවා. බොයිලේරු 52ක් තියෙනවා. ඒවාට ටොන් 40ක ගස් කපනවා. මෙහෙම ගිහින් ඔක්සිජන් නැතිව ගියාම අපිට හුස්ම ගන්න බැරි වෙනවා. කාබන් ඩයොක්සයිඩ් උරා ගන්න ගස් නැතිව යනවා. විද්‍යාත්මක තීත්දු තීරණ නොගෙන ගමේ ගොඩේ මිනිස්සුන්ට අවශ්‍ය ආකාරයට කටයුතු කරන්නනම් අපි ඉගෙන ගෙන මේ තනතුරුවලට එන්න ඕනෑ නැහැ. ඇමතිවරයාව එම සාකච්ඡාවට ගෙන්වීමට කටයුතු කළ පිරිස – “ඔක්සිජන් මොකටද? තිබුණාට වැඩක් නැහැ ළමයින් කුඩු, ගංජා ගහනවා.” දිසා වන නිලධාරිනිය – “මේ භූමිය රජයේ භූමියක් බව මම උසාවියේ ඔප්පු කර තියෙනවා. කවුරු හරි ඉදිරිපත් වෙනවා නම් ඉදිරිපත් වෙන්න.” (සභාවේ දෙපක්ෂයක් බහින්බස් වේ) ප්‍රදේශයේ දේශපාලන අධිකාරියේ සාමාජිකයෝ සහ රජයේ නිලධාරීහු ද මේ අවස්ථාවට එක්ව සිටියහ.", "URL": "https://lankatruth.com/si/?p=89726", "Category": "පරිසර", "Parent URL": null}