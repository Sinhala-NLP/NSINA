{"Source": "Lankatruth", "Timestamp": "June 28, 2019", "Headline": "ඉල්ලීම මොකක් වුණත් වැඩකරන ජනතාවට මර්ධනය එපා", "News Content": "හදිසි නීතිය සහ දුම්රිය සේවාව අත්‍යාවශ්‍ය සේවාවක්ය යන පදනමේ සිට වර්ජනයේ නිරත දුම්රිය සේවකයන්ට සිදුකරන විවිධ බලපෑම් මගින් වර්ජන ක්‍රියාමාර්ගයට අවතීර්ණවී නොමැති වෘත්තීය සමිති ද වෘත්තීය ක්‍රියාමාර්ග කරා කැඳවන බව ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා අද(28) පාර්ලිමේන්තුවේදී පැවසීය. අප්‍රේල 21 ප්‍රහාරයත් සමග ඇතිවූ අනාරක්ෂිත වාතාවරණය හේතුවෙන් සම්මත කරගත් හදිසි නීතිය, වර්ජනයේ නිරත දුම්රිය සේවකයන්ගේ වෘත්තීය ක්‍රියාමාර්ගය මර්ධනය කිරීමට යොදාගැනීම අනුමත කළ නොහැකි බව සුනිල් හඳුන්නෙත්ති මහතා පැවසීය. පරිපූරක ඇස්තමේන්තු යොදා ගනිමින් වෙඩි නොවදින රථ ගෙන්වා ගැනීමට මාස ගණන් ගත නොවන බවත් දුම්රිය වර්ජකයන්ගේ ගැටළුවට විසඳුම් ලබාදීමට තවත් කල් ඉල්ලීම පිළිගත නොහැකි බවත් සුනිල් හඳුන්නෙත්ති මහතා වැඩි දුරටත් පැවසීය. එසේම ජනතාව පීඩාවට පත් නොවන වෘත්තීය ක්‍රියාමාර්ග නොමැති බවත් එමගින් ජනතාව මෙන්ම වර්ජකයන්ද පීඩාවට පත්වන බවත් මන්ත්‍රීවරයා පෙන්වා දුන්නේ ය. එය වලක්වා ගැනීමට රජයක් වශයෙන් නිවරදි තීන්දු කඩිනමින් ගතයුතු බවත් ජනතාව පීඩාවට පත්වීම දක්වමින් වෘත්තීය සමිතිවලට බලපෑම් එල්ලකිරීම සිදු නොකළ යුතු බවත් සුනිල් හදුන්නෙත්ති මහතා අවධාරණය කළේය.", "URL": "https://lankatruth.com/si/?p=76589", "Category": "පුවත්", "Parent URL": null}