{"Source": "Lankatruth", "Timestamp": "June 9, 2021", "Headline": "කප්පන් ඉල්ලූ ගුවන් හමුදාවේ තිදෙනෙක් දැලේ", "News Content": "මත්ද්‍රව්‍ය ජාවාරම් කිරීම සඳහා නිරෝධායන නීති පවා උල්ලංගනය කරමින් ක්‍රියා කළ ජාවාරම්කරුවන් අත්අඩංගුවට ගැනීමෙන් වැළකීම සඳහා රුපියල් ලක්ෂයක කප්පන් මුදලක් ලබා ගැනීමට සූදානම් වූ ගුවන් හමුදාවේ තිදෙනෙකු අත්අඩංගුවට ගෙන ඇත. ගුවන් හමුදාවේ බුද්ධි අංශ සාමාජිකයන් බව පැවසෙන මොවුන් තිදෙනා පසුගිය 07වෙනිදා අත්අඩංගුවට ගෙන ඇත්තේ කල්පිටියේදීය. ත්‍රීරෝද රථයකින් මත්ද්‍රව්‍ය ප‍්‍රවාහණය කරමින් සිටි ජාවාරම්කරුවන් පිරිසක් මෙම ගුවන් හමුදා සාමාජිකයින්ට හසු වීමෙන් පසු අත්අඩංගුවට නොගෙන මුදාහැර ඇත. මුදාහැරීමෙන් පසුව අදාල ජාවාරම් කරුවන් හට දුරකථන ඇමතුන් ලබාදෙමින් දිගින් දිගටම කප්පන් මුදල් ඉල්ලීම නිසා ඔවුන් පොලිසියට පැමිණිලි කර තිබේ. ඒ අනුව සිදු කළ පරීක්ෂණවලදී කල්පිටිය පොලිසිය විසින් මෙම තිදෙනා අත්අඩංගුවට ගෙන ඇත. ඔවුන් ඊයේ (08) දින අධිකරණයට ඉදිරිපත් කිරීමට නියමිතව තිබිණි.", "URL": "https://lankatruth.com/si/?p=117885", "Category": "පුවත්", "Parent URL": null}