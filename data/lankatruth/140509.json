{"Source": "Lankatruth", "Timestamp": "October 12, 2022", "Headline": "රටේ මන්දපෝෂණය ඉහළ ගිහින් – සෞඛ්‍ය ඇමති කෙහෙළිය", "News Content": "පසුගිය කාලයට සාපේක්ෂව රටේ මන්දපෝෂණය 02%කින් ඉහළගොස් ඇති බවත් මේ වනවිට මන්දපෝෂණය 14%ක මට්ටමට පැමිණ ඇති බවත් සෞඛ්‍ය ඇමති කෙහෙළිය රඹුක්වැල්ල මාධ්‍ය වෙත පවසා ඇත. එය 10%ක් දක්වා අඩු කරගැනීමට අපේක්ෂා කරන බවද ඔහු පවසයි. ඒ අද (12) පැවති වැඩසටහනකින් අනතුරුවය. එහිදී සෞඛ්‍ය ඇමති කෙහෙළිය රඹුක්වැල්ල වැඩිදුරටත් දැක්වූ අදහස්, “මගේ නම් මූලික අවශ්‍යතාව තියෙන්නේ මිනිස්සුන්ගේ බඩගින්න, දරුවන්ගේ මන්ද පෝෂණය, ගැබිනි මව්වරුන්ට පෝෂණ වේල, මේ රටේ නිරෝගී පරම්පරාවක් බිහි කිරීමට යම් බාධාවක් වෙලා තියෙනවා නම් ඊට වැඩිය ප්‍රමුඛත්වයක් මට නැහැ, සෞඛ්‍ය අමාත්‍යවරයා හැටියට. මන්දපෝෂණය කවුරු හරි ඔක්කෝම සම්පූර්ණයෙන් තුරන් කරනවා කියන එක සුරංගනා කතා පෙළක් වෙලාවට. හැබැයි මන්දපෝෂණය තිබ්බේ 12%ක මට්ටමක්. ඒක 14%ට ගිහින් තියෙනවා. 2%ක් වැඩිවෙලා තියෙනවා පහුගිය කාලයේ. අපි එතැනින් ගෙනල්ලා 10%ට අඩු කරන්න බලන්නේ. අපි ආසියාවේ ප්‍රබලව හිටිය ඉලක්කම්වලින් හැටියට ඉතාමත් හොඳට හිටපු රටක්. ඉතින් මේක වැටෙන්න දෙන්න බැහැ. ඒ නිසා ඒකට ප්‍රමුඛත්වය දෙනවා.” ප්‍රශ්නය: ඒ කියන්නේ 2%කින් මන්දපෝෂණය වැඩිවෙලා කියලා පිළිගන්නවා ද? “අනිවාර්යයෙන්ම. අපි අද නෙමෙයි පිළිගත්තේ. සුමානෙකට කලින් මම පාර්ලිමේන්තුවේදීත් කිව්වා ඒක.” කෙසේ වෙතත් ඔහු පසුගියදා පාර්ලිමේන්තුවේදී ප්‍රකාශ කර සිටියේ ලංකාවේ මන්දපෝෂණ තත්වයක් ඇතැයි පැවසීම පිළිගත නොහැකි බවය.", "URL": "https://lankatruth.com/si/?p=140509", "Category": "පුවත්", "Parent URL": null}