{"Source": "Lankatruth", "Timestamp": "January 25, 2019", "Headline": "පොහොට්ටුවට දැඩි විරෝධය – බැනරයත් ගැලවෙයි", "News Content": "මීලඟ සතියේ සිට බදාදා දිනවල ශ්‍රී ලංකා පොදුජන පෙරමුණේ බැනරය යටතේ මාධ්‍ය හමුවක් නොපවත්වන බවත් ඒ වෙනුවට විපක්ෂ නායක කාර්යාලයේ සිට විපක්ෂයේ පක්ෂ නායකයින්ගේ මාධ්‍ය හමුවක් පවත්වනු ඇති බවත් එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩලස් අලහප්පෙරුම මහතා පැවසීය. ශ්‍රී ලංකා පොදුජන පෙරමුණේ බැනරය යටතේ පොදුජන පෙරමුණු කාර්යාලයෙහි මාධ්‍ය සාකච්ඡාවලට සහභාගී වීමට ශ්‍රිලනිපය නියෝජනය කරන පාර්ලිමේන්තු මන්ත්‍රීවරුන් අකමැත්තක් දක්වන නිසා, වඩා සුදුසු ක්‍රමවේදයක් ලෙස ඉහත කී ආකාරයට මාධ්‍ය හමුව පැවැත්වීමට එකඟ වූ බව ඔහු පැවසීය. ජනවාරි 23 වැනි බදාදා උදෑසන 10ට විපක්ෂ නායක කාර්යාලයෙහි සහ බත්තරමුල්ලේ ශ්‍රී ලංකා පොදුජන පෙරමුණු කාර්යාලයෙහි මාධ්‍ය හමු දෙකක් පැවැත්විමට නියමිතව තිබුණි. කෙසේ වෙතත් ශ්‍රී ලංකා පොදුජන පෙරමුණේ බැනරය යටතේ පැවැත්වීමට නියමිතව තිබුණු මාධ්‍ය හමුව පැයකටත් වඩා ප්‍රමාද වී පවත්වා තිබුණු අතර එම මාධ්‍ය හමුවට පැමිණෙන බව සඳහන් කර තිබුණු පාර්ලිමේන්තු මන්ත්‍රීවරුන් පැමිණ සිටියේද නැත. මේ පිළිබඳව අදහස් විමසීමකදී නිර්ණාමිකව අදහස් දැක්වූ ශ්‍රී ලංකා පොදුජන පෙරමුණේ ප්‍රභලයෙකු පැවසුවේ පාර්ලිමේන්තු මන්ත්‍රී ඩලස් අලහප්පෙරුම විසින් විපක්ෂයේ පාර්ලිමේන්තු මන්ත්‍රීවරුන්ට එම මාධ්‍ය සාකච්ඡාවට සහභාගී නොවන ලෙසත්, එම සාකච්ඡාව නොපවත්වන ලෙසත් පවසා තිබුණු බවයි. ඒ නිසා පැවැත්වීමට නියමිතව තිබුණු මාධ්‍ය සාකච්ඡාව කඩාකප්පල් වූ බව එම මන්ත්‍රීවරයා කීය. කෙසේ වෙතත් මේ සම්බන්ධව ඩලස් අලහප්පෙරුම මන්ත්‍රීවරයා කියා සිටියේ බදාදා මාධ්‍ය හමුව පවත්වන ස්ථානය සම්බන්ධව ගැටලුවක් තිබුණ බවත්, ජනවාරි 23 වැනි බදාදා එම ගැටලුව නිරාකරණය වූ බවත්ය. එය අවබෝධයකින් යුතුව සිදුවූවක් බවත්, කිසිඳු ගැටුමක් ඇති නොවූ බවත් ඔහු කීය. ඒ පිළිබඳව වැඩිදුරටත් අදහස් දක්වමින් ඔහු ඉහත ප්‍රකාශය සිදුකළේය. -අනිද්දා-", "URL": "https://lankatruth.com/si/?p=66985", "Category": "පුවත්", "Parent URL": null}