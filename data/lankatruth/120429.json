{"Source": "Lankatruth", "Timestamp": "July 29, 2021", "Headline": "කළුසල්ලි සුදු කරන බැසිල්ගේ කෙටුම්පතේ සංශෝධන ශ්‍රේෂ්ඨාධිකරණයට", "News Content": "රජය විසින් පාර්ලිමේන්තුවට ඉදිරිපත් කර තිබෙන මුදල් සංශෝධන පනත් කෙටුම්පතට සිදුකිරීමට යෝජිත සංශෝධන අඩංගු ලේඛනයක් නීතිපතිවරයා ශ්‍රේෂ්ඨාධිකරණයට ඉදිරිපත් කකර තිබේ. එම ලේඛනය ඉදිරිපත් කරනු ලැබ ඇත්තේ, මෙම පනත් කෙටුම්පත ජාවාරම්කරුවන්ගේ කළුසල්ලි සුදු කිරිමේ අරමුණින් ඉදිරිපත් කර ඇති රටේ මූලික නීතියට පටහැකි කෙටුම්පතක් බව සඳහන් කරමින් අදාළ පනත් කෙටුම්පත අභියෝගයට ලක්කරමින් ගොනුකර තිබෙන පෙත්සම් අද (29) දෙවන දිනටත් ශ්‍රේෂ්ඨාධිකරණය හමුවේ කැඳවූ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ රජයේ නීතිඥ නිර්මලන් විග්නේෂ්වරන් විසිනි. එම පෙත්සම් අද ප්‍රියන්ත ජයවර්ධන, කුමුදුනි වික්‍රමසිංහ සහ ශිරාන් ගුණරත්න යන මහත්ම මහත්මීන් සමන්විත ශ්‍රේෂ්ඨාධිකරණ විනිසුරු මඩුල්ල ඉදිරියෙහි දෙවන දිනටත් විභාගය පැවැත්වේ. මෙම පෙත්සම් ඊයේ (28) දින විභාගය සඳහා කැඳවූ අවස්ථාවේදී අදාළ පනත් කෙටුම්පතේ අන්තර්ගත වගන්ති හතක් සංශෝධනයට ලක් කරන බව ජ්‍යෙෂ්ඨ රජයේ නීතිඥවරයා විසින් ප්‍රකාශ කර තිබුණි. මෙම පනත් කෙටුම්පත අභියෝගයට ලක් කරමින් පෙත්සම් ගොනු කර ඇත්තේ, ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හදුන්නෙත්ති, ජාතික වෘත්තීය සංගමයේ සභාපති සමන් රත්නප්‍රිය, ලංකා බැංකු සේවක සංගමයේ හිටපු නියෝජ්‍ය සභාපතිවරයකු වූ කෝට්ටේගොඩ විතාන, සමඟි ජන බලවේගයේ මහ ලේකම් රංජිත් මද්දුමබණ්ඩාර ඇතුළු පිරිසක් විසිනි. එම පෙත්සම් විභාගය තවදුරටත් පැවැත්වේ.", "URL": "https://lankatruth.com/si/?p=120429", "Category": "ආර්ථික පුවත්", "Parent URL": null}