{"Source": "Lankatruth", "Timestamp": "December 17, 2020", "Headline": "ලංකාවට MCC දෙන්න ඇමෙරිකාව බෑ කියයි", "News Content": "පසුගිය 15දා වොෂින්ටනයේදී රැස්වූ MCC අධ්‍යක්ෂ මණ්ඩලය ඩොලර් මිලියන 480 ආධාරය ශ්‍රී ලංකාවට ලබා නොදීමට තීන්දු කර ඇත. එම මුදල් ප්‍රමාණය සියරාලියොන් රාජ්‍යය වෙත ලබා දීමට කටයුතු කරන බවද MCC ආරංචි මාර්ග වාර්තා කරයි. පසුගිය ජනාධිපතිවරණ සමයේ මෙම MCC ප්‍රදානය පිළිබඳ ඉමහත් ආන්දෝලනයක් ඇති විය. එහිදී ගෝටාබය රාජපක්ෂ පාර්ශවයෙන් ප්‍රකාශ කර සිටියේ තමන් බලයට පත්වූ වහාම එම ගිවිසුම ඉරා දමන බවයි. එහෙත් බලයට පත් වී වසරක් ඉක්ම ගියත් ජනාධිපති ගෝඨාභය රාජපක්ෂ මහතාගේ ආණ්ඩුව MCC ප්‍රදානය ලංකාවට අවශ්‍ය නැති බව එහි අධ්‍යක්ෂ මණ්ඩලයට දැනුම් දී නැත. අවසානයේ MCC අධ්‍යක්ෂ මණ්ඩලය විසින්ම MCC වැඩසටහනින් ලංකාව ඉවත් කර ඇත. පසුගිය ජුනි 25වැනිදින මේ සම්බන්ධව පත් කරනලද ගුණරුවන් කමිටු වාර්තාව ජනාධිපතිවරයා වෙත භාර දී තිබූ අතර එයින් එම ගිවිසුම අත්සන් නොකළ යුතු බවට නිර්දේශ කර තිබුණද ආණ්ඩුව ඒ පිළිබදව නිල වශයෙන් කිසිවක් ප්‍රකාශ කර තිබුනේ නැත.", "URL": "https://lankatruth.com/si/?p=103703", "Category": "පුවත්", "Parent URL": null}