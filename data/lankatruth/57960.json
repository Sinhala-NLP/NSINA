{"Source": "Lankatruth", "Timestamp": "August 19, 2018", "Headline": "මාංචු සහිතව පලා ගිය පොදුජන පෙරමුණු මන්ත්‍රී කොටුවෙයි", "News Content": "පොලිස් කොස්තාපල්වරයෙකුට පහරදීමේ සිද්ධියකට අදාලව බන්ධනාගාර ගත කිරීමට නියෝග ලැබ සිටියදී අත්අඩංගුවෙන් මිදී පලාගිය අලව්ව ප්‍රාදේශීය සභාවේ සැකකාර මන්ත්‍රීවරයා අද (19) හෝමාගම ප්‍රදේශයේදී නැවත අත්අඩංගුවට ගෙන තිබේ. බණ්ඩාරගම ගැලනිගමින් අණ නොතකා ධාවනය වූ ලොරියක් කොළඹ පිටත අධිවේගී වටරවුම් මාර්ගයේ කොතලාවල පිවිසුමෙන් පිටවීමේ දී පොලීසිය විසින් නැවැත්වූ පසු එහි රාජකාරියේ නිරතව සිටි පොලිස් කොස්තාපල්වරයකුට පහර දී පලා යාමට උත්සාහ ගෙන තිබූ අතර නවගමුව පොලීසිය විසින් ඔහුව අත්අඩංගුවට ගෙන තිබුණි. ලොරි රථයේ රියදුරු ලෙස කටයුතු කළ අලව්ව ප්‍රාදේශීය සභාවේ පොදුජන පෙරමුණු මන්ත්‍රීවරයා පොලිස් කොස්තාපල්වරයාගෙන් පහර කෑමට ලක්වූ බව පවසමින් හෝමාගම මූලික රෝහලේ ප්‍රතිකාර ලබමින් සිටියදී අත් මංචු ද සහිතව පලා ගොස් තිබුණි. එසේ පලා ගිය මන්ත්‍රීවරයා අද හෝමාගම දී අත්අඩංගුවට ගෙන අති අතර අත්අඩංගුවට ගන්නා අවස්ථාවේ සැකකාර මන්ත්‍රීවරයා සිය මාංචු යුගලය කම්බියක් ආදාරයෙන් ගලවා තිබුණි.", "URL": "https://lankatruth.com/si/?p=57960", "Category": "පුවත්", "Parent URL": null}