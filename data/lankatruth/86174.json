{"Source": "Lankatruth", "Timestamp": "November 26, 2019", "Headline": "බැදුම්කර වංචාවේ වෝහාරික වාර්තාව පාර්ලිමේන්තුවට – ජනවරමේ පොරොන්දු ඉටුකිරීම ජනාධිපතිගේ වගකීම", "News Content": "පසුගිය රජය සමයේ සිදුවූ මහබැංකු බැදුම්කර වංචාව සම්බන්ධ වෝහාරික වාර්තාව නුදුරු දිනයක දී පාර්ලිමේන්තුවට ඉදිරිපත් කරන බව, කෝප් කමිටු සභාපති ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා සඳහන් කරයි. මහ බැංකු බැදුම්කර වංචාවේ වෝහාරික වාර්තා ලබාදෙන ලෙසට, කෝප් කමිටු සභාපතිවරයා වශයෙන් තමා කළ ඉල්ලීමකට මහ බැංකුව ප්‍රතිචාර දක්වමින් එම වාර්තා ලබන 3 වැනිදා පාර්ලිමේන්තුව කැඳවූ පසු ඉදිරිපත් කරන බව සුනිල් හඳුන්නෙත්ති මහතා පැවසීය. එසේම මෙම වංචාව සම්බන්ධව නව ජනාධිපතිවරයා නිවරදිව ක්‍රියාමකවනු ඇතැයි අපේක්ෂා කරන බව සභාපතිවරයා පැවසීය. හිටපු ජනාධිපති මෛත්‍රිපාල සිරිසේන මහතා මෙන්ම පසුගිය ජනාධිපතිවරණ සමයේ ගෝඨාබය රාජපක්ෂ මහතා ද බැදුම්කර වංචාවට සම්බන්ධ පුද්ගලයන්ට නීතිය ක්‍රියාත්මක කරන බවට ජනතාව හමුවේ පොරොන්දු ලබාදුන් බවත් මේ වනවිට ජනතාව එම වරම ලබාදී ඇති බැවින් පොරොන්දු ඉටුකිරීම ජනාධිපතිවරයාගේ වගකීම බවත් සුනිල් හඳුන්නෙත්ති මහතා පැවසීය.", "URL": "https://lankatruth.com/si/?p=86174", "Category": "පුවත්", "Parent URL": null}