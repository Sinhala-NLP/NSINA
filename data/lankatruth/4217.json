{"Source": "Lankatruth", "Timestamp": "September 19, 2012", "Headline": "තවත් විදේශික යුවලකට ප්‍රහාරයක්", "News Content": "මෙරටට පැමිණ සිටි තවත් විදේශීය යුවලකට මීගමුව ඒත්තුකාල වෙරළ උද්‍යානයේදී ශ්‍රී ලාංකිකයන් තිදෙනෙකු විසින් පහරදී ඇතැයි වාර්තාවේ. රුසියානු ජාතික තම පෙම්වතිය සමග මීගමුව ඒත්තුකාල වෙරළ උද්‍යානයේ මැදියම් රැයේ පෙම්සුව විඳිමින් සිටි නයිජීරියානු ජාතික සංචාරකයකුට මෙසේ පහරදී ඇති අතර ඔහු සතුව තිබූ අතිනවීන වටිනා ජංගම දුරකථනය කොල්ලකෑමට තැත් කර තිබේ. කොල්ලකරුවන්ට ප්‍රතිප්‍රහාර එල්ලකොට බේරුණු එම සංචාරකයා එම ස්‌ථානයට මදක්‌ නුදුරින් පිහිටි සංචාරක පොලිසියට පැමිණ මෙම සිද්ධිය සම්බන්ධයෙන් පැමිණිලි කොට ඇත. පසුව ඔවුන් පොලීසිය විසින් ඊයේ (18) අලුයම අත්අඩංගුවට ගෙන ඇත. පොලීසිය කරන ලද පරීක්ෂණවලින් අනාවරණය වී ඇත්තේ ඔවුන් තිදෙනා කොච්චිකඩේ දලුවකොටුව ප්‍රදේශයේ පිහිටි පෞද්ගලික පාසලක ගුරුවරයකු සහ සිසුන් දෙදෙනකු බවත්ය. එම පහර දීමට ප්‍රථම ඔවුන් තිදෙනා වෙරළ උද්‍යානයේ වැල්ලේ මත් පැන් සාදයක්‌ පවත්වමින් සිට ඇත. ඒ අවස්ථාවේ මෙම විදේශික යුවල සිටිනු දැක තිබේ. ඉන් පසු ඔවුන් සමීපයට ගොස් ඔවුන්ට පහරදී ඇත. පහරකෑමට ලක්‌වූ ප්‍රින්ස්‌ ෆෙලෙක්‌ස්‌ ඔඩෝනි නමැති 33 හැවිරිදි නයිජීරියානු ජාතිකයා මෙරටට පැමිණ ඇත්තේ වෑල්ඩින් ශිල්පය හැදැරීමටය. මෙම පහරදීම සිදුකළ බව කියන පෞද්ගලික පාසල් ගුරුවරයා සහ සිසුන් දෙදෙනා මීගමුව ප්‍රදේශයේ පදිංචිකරුවන්ය. සිසුහු පෞද්ගලික පාසලේ උසස්‌ පෙළ හදාරන අතර ගුරුවරයා එම සිසුන්ගේ පංති භාර ගුරුවරයාය.", "URL": "https://lankatruth.com/si/?p=4217", "Category": "පුවත්", "Parent URL": null}