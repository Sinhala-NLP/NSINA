{"Source": "Lankatruth", "Timestamp": "July 12, 2017", "Headline": "උමා ඔය ව්‍යාපෘතිය ජනතාවට පන්න පන්නා පහර දෙයි", "News Content": "උම ඔය ව්‍යාපෘතිය නිසා පූර්ණ හානියට පත් වූ නිවැසියන්ට තම වාසස්ථාන යළි ඉදිකරගැනීම සඳහා ඉඩම් ලබාදීමට තීරණය කළ ක්‍රේක් වත්ත නැමති භූමි භාගයටද මේ වනවිට උමා ඔය ව්‍යාපෘතියේ විනාශය බලපාමින් තිබෙන බව වාර්තා වේ. මේ වනවිට එම වත්තේ ඉදිකර ඇති බංගලාවද ඉරිතලා යාමට පටන්ගෙන ඇති බව පැවසේ. එමෙන්ම ඊයේ (11) සිට එම භූමිභාගයට මායිම්ව පිහිටි දූල් ගොල්ල ගමේ ජනතාවට තම ජල ලිං සිඳීමේ තර්ජනයට මුහුණදීමට සිදුව ඇතැයිද වාර්තා වේ. මේ වනවිට බණ්ඩාරවෙල නගර මධ්‍යයේ ඇති මහ පන්සලේ බුදුමැදුර පිපිරීමට ලක්ව ඇති බවත් බණ්ඩාරවෙල නගරයට ඉහළින් පිහිටි ජලාශකන්ද පිපිරුම විශාලවෙමින් තිබෙන බවත් දික් අරාව සිවමෝටර්ස් ආයතනයට ඉහළින් පිහිටි කන්දේ අලුතෙන් පිපිරුම් සිදුවෙමින් පවතින බවත් ඊට පහළින් පිහිටි නිවාස 05ක නිවැසියන්ට ඊයේ (11) දින එම නිවාවලින් ඉවත් කළ බවත් බහු විනාශකාරි උමා ඔය ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා පවසයි. පසුගිය දින කිහිපයේ මාතැටිල්ල, දිගනතැන්න යන ප්‍රදේශවල ජනතාවට තම ජල ලිං සිඳීයාමේ තර්ජනයට මුහුණදීමට සිදුව ඇති බවත් මහා විපතක ලකුණු දවසින් දවස වැඩිවෙමින් තිබෙන බවත් මෙම කළාපය ආපදා කළාපයක් කරන ලෙස පසුගිය ජූලි 15 වනදා ජනාධිපතිවරයාගෙන් ලඛිතවම ඉල්ලා සිටි බවත් මෙතෙක් ඊට කිසිඳු පිළිතුරුක් ජනාධිපතිවරයා විසින් ලබා නොදුන් බවත් සමන්ත විද්‍යාරත්න මහතා සඳහන් කරයි. “ජලයෙන් පෝෂිත වූ සිසිලස තිබුණු සුන්දර බව වැඩුණු මධ්‍යම කඳුකරයේ නැගනෙහිර බෑවුම අදවනවිට විශාල ව්‍යසනයකට ගොදුරුවෙලා. උදේ ඉඳන් රෑවෙනකන් බවුසර් 50කට ආසන්න ප්‍රමාණයක් වතුර අරන් එහේ මෙහේ යනවා. මිනිස්සු කළගෙඩි පණිට්ටු අරගෙන බලාගෙන ඉන්නවා. කාන්තාරයක ලකුණු පහළවෙමින් තිබෙව බවට පෙනී යනවා. වගකිවයුතු දේශපාලඥයෝ කොළඹ සිටුමැදුරුවල සුවපහසු ජීවිතයක් ගතකරනවා. ඡන්දේදීපු, බදුගෙවපු ජනතාව සංවර්ධනයේ අනාතයෝ බවට පත්වෙලා. ආණ්ඩුව මෙම ප්‍රශ්න හමුවේ කල් මරණවා. නූතන විශාලා මහනුවර නැරඹීට ඔබත් කැමැතිනම් මධ්‍යම කඳුකරයේ නැගෙනහිර බෑවුමට සපැමිණෙන්න. ඒ පැමිණෙන විට මතක ඇතුව වතුර බෝතලයක්ද රැගෙන එන්න.” යැයිද සමන්ත විද්‍යාරත්න මහතා වැඩිදුරටත් පැවසී ය.", "URL": "https://lankatruth.com/si/?p=37381", "Category": "පුවත්", "Parent URL": null}