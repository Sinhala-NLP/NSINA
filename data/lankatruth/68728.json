{"Source": "Lankatruth", "Timestamp": "February 21, 2019", "Headline": "කුමන්ත්‍රණ ආණ්ඩුවේ අගමැති සහ ඇමති තනතුරුවලට අභියෝග කළ පෙත්සම කල්යයි", "News Content": "පසුගිය වසරේ ඔක්තෝබර් මාසයේ සිදුවූ දේශපාලන කුමන්ත්‍රණයෙන් පසු අග්‍රාමාත්‍ය ධුරයේ මහින්ද රාජපක්ෂ මහතා දිවුරුම් දීම සහ අමාත්‍ය මණ්ඩලයක් පත්කර ගැනීම අභියෝගයට ලක්කරමින් ඉදිරිපත් කළ පෙත්සම මාර්තු 12 වනදා යලි කැඳවන ලෙස අභියාචනාධිකරණය අද නියම කළේය. සිද්ධියට අදාල පෙත්සම අද(21) අභියාචනාධිකරණ විනිසුරු අර්ජුන ඔබේසේකර මහතා ඉදිරියේ කැඳවා තිබිණි. එක්සත් ජාතික පක්ෂය, දෙමළ ජාතික සන්ධානය, ජනතා විමුක්ති පෙරමුණ, ශ්‍රී ලංකා මුස්ලිම් කොංග්‍රසය ලෙස, සමස්ත ලංකා මහජන කොංග්‍රසය යන පක්ෂවලට අයත් පාර්ලිමේන්තු මන්ත්‍රීවරු 122 විසින් මෙම පෙත්සම ගොනුකර ඇති අතර පෙත්සම ඉදිරිපත් කරමින් ඔවුන් පවසා සිටින්නේ එවැනි ආකාරයට අගමැති සහ අමාත්‍ය මණ්ඩලය පත්කිරීම නීතිවිරෝධී සහ ප්‍රජාතන්ත්‍ර විරෝධී බවයි. පෙත්සම්කාර පාර්ශ්වය වෙනුවෙන් පෙනීසිටි නීතීඥවරයා අධිකරණයට දන්වා සිටියේ පෙත්සම ඉල්ලා අස්කර ගැනීම සම්බන්ධව කරුණු සළකා බලන බවයි. ඒ අනුව මාර්තු 12 වනදා පෙත්සම යලි කැඳවීමටත් එදිනට පෙත්සම සම්බන්ධව අධිකරණයට කරුණු දක්වන ලෙසත් පෙත්සම්කාර පාර්ශ්වයේ නීතීඥයාට අධිකරණය දැනුම් දුන්නේය.", "URL": "https://lankatruth.com/si/?p=68728", "Category": "පුවත්", "Parent URL": null}