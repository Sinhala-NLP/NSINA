{"Source": "Lankatruth", "Timestamp": "March 15, 2021", "Headline": "රට පුරා බලය පතුරවන්න ඉන්දියාවට ආණ්ඩුව ඉඩදීලා…", "News Content": "මෙරට ඉන්දීය මහ කොමසාරිස් ගෝපාල් බග්ලේ රටේ විවිධ ස්ථානවල චාරිකා කරමින් ආණ්ඩුක්‍රම ව්‍යවස්ථාවේ 13 වෙනි ශංශෝධනය සම්පූර්ණයෙන්ම බලාත්මක කරගැනීම පිළිබඳව නිදහසේ මතවාද පැතිරවීමට ආණ්ඩුව ඉඩදී ඇති බව වාර්තා වේ. මහ කොමසාරිස්වරයා පසුගිය 13 වෙනි දින යාපනයේ කොකුවිල් ප්‍රදේශයේදී උතුරේ සියලුම දේශපාලන පක්ෂවල ප්‍රධානීන් සහ නියෝජිතයින් හමු වී මෙම ව්‍යවස්ථා සංශෝධනය සම්පූර්ණයෙන්ම ක්‍රියාත්මක කරගැනීම වෙනුවෙන් ඉන්දියාව පෙනී සිටින බව යළිත් තහවුරු කර ඇත. මෙයට පෙර අවස්ථා ගණනාවකදී ඉන්දීය නායකයින් මෙරට ජනාධිපතිවරයා සහ අගමැතිවරයා වෙත මෙම සංශෝධනය පූර්ණ වශයෙන් ක්‍රියාත්මක කිරීමට පියවර ගන්නා ලෙස දන්වා තිබිණි. මේ වනවිට දකුණු පළාතේ දිස්ත්‍රික්ක තුන සහ මොණරාගල දිස්ත්‍රික්කද ආවරණය වන පරිදි නියෝජ්‍ය මහ කොමසාරිස් කාර්යාලයක් පිහිටුවා ඒ තුළින්ද විවිධ බලපෑම් සිදුකරමින් තිබේ. මෙරට දෙමළ ජනතාවගේ ආරක්ෂකයා සහ ගැලවුම්කරුවා වශයෙන් ඉන්දියාව පෙනී සිටිමින් දිගින් දිගටම මෙරට අභ්‍යන්තර දේශපාලන කටයුතුවලට බලපෑම් එල්ල කිරීමට වර්තමාන ආණ්ඩුව නිදහසේ ඉඩ සලසා දී ඇත. ඉන්දියාව 1987දී බලහත්කාරයෙන් ලංකාවේ ගුවන් සීමාව උල්ලංඝණය කර උතුරේ ජනතාවට ආහාර ද්‍රව්‍ය හෙළා අත්සන් කරන ලද ඉන්දු ලංකා ගිවිසුම අනුව 13වැනි ආණ්ඩුක්‍රම ව්‍යවස්ථා සංශෝධනය සම්මතකරගෙන පළාත් සභා පිහිටුවාවීය.", "URL": "https://lankatruth.com/si/?p=112790", "Category": "පුවත්", "Parent URL": null}