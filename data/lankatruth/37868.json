{"Source": "Lankatruth", "Timestamp": "July 20, 2017", "Headline": "ලසන්තව ඝාතනය කළේ වෙඩි තැබීමකින්ද ? පහරදීමකින්ද? තීන්දුව අගෝස්තු 10", "News Content": "සන්ඩේ ලීඩර් පුවත්පතේ ආරම්භක කර්තෘ ලසන්ත වික්‍රමතුංග මහතාගේ ඝාතනය සිදුව ඇත්තේ කෙසේද යන්න අගොස්තු මස 10 වැනිදා ප්‍රකාශයට පත් කරන බව ගල්කිස්ස ප්‍රධාන මහේස්ත්‍රාත් හා අතිරේක දිසා විනිසුරු මොහොමඩ් මිහාල් මහතා අපරාධ පරීක්ෂණ දෙපාර්තමේන්තුවට ඊයේ (19) දන්වා ඇත. ලසන්ත වික්‍රමතුංග මහතාගේ ඝාතනය සම්බන්ධයෙන් පශ්චාත් මරණ පරීක්ෂණ වාර්තා දෙකක් ලැබී තිබෙන නමුදු රජයේ සර පරීක්ෂණ වාර්තාව ලැබී නොමැති බැවින් අධිකරණ නියෝගය එසේ කල් තැබීමට තීරණය කර තිබේ. අධිකරණ නියෝගය ලබාගෙන රජයේ රස පරීක්ෂ වෙත යොමු කර එම වාර්තාව ලැබෙන්නට සලස්වන ලෙස රහස් පොලීසියට අධිකරණය දැනුම්දී ඇත. ලසන්ත වික්‍රමතුංග මහතා වෙඩි තැබීමකින් මියගොස් ඇති බවට වෛද්‍ය වාර්තාවකින් අධිකරණය මීට වසර ගණනාවකට පෙර දන්වා තිබූ නමුත් ඒ මහතාගේ ඝාතනය සම්බන්ධයෙන් මෑතකදී වෛද්‍යවරු තිදෙනෙකුගෙන් යුත් වෛද්‍ය මණ්ඩලයක් පැවැත්වූ පශ්චාත් මරණ පරීක්ෂණ වාර්තාව අනුව මරණය සිදුව ඇත්තේ හිසට තදබල ලෙස පහරදීමකින් බවට වෛද්‍ය වාර්තාවේ සඳහන් වන නිසා ඝාතනය සම්බන්ධයෙන් අධිකරණ නියෝගය ලබාදෙන ලෙස රහස් පොලීසිය ඉල්ලා තිබිණි. සිද්ධියට අදාළව පැමිණිල්ල කැඳවූ අවස්ථාවේදී අධිකරණය මගින් ඇප මත මුදා හැර සිටින යුද හමුදා බුද්ධි අංශයේ ප්‍රේම් ආනන්ද උදලාගම නැමති සැකකරු අධිකරණයේ පෙනී සිටි තිබේ. අපරාෂ පරීක්ෂණ දෙපාර්තමේන්තුව ඉදිරිපත් කළ වැඩිදුර වාර්තව අනුව ලසන්ත වික්‍රමතුංග මහතා ඝාතනය කළ බවට ලිපියක් ලියා තබා ගෙළවැළලා ගෙන මියගිය විශ්‍රාමික යුද හමුදා බළලත් නිලධාරී නිලන්දරගේ එදිරිසිංහ ජයමාන්න නැමැත්තා කෑගල්ල මහජන බැංකුව හා කෑගල්ල සෙන්ට්‍රල් ෆිනෑන්ස් යන ආයතනවල ගිණුම් විවෘත කර ගැනීමට ඉදිරිපත් කර තිබූ අයැදුම්පත් අපරාධ පරීක්ෂණ දෙපාර්තමේන්තුවට ලබා දීමට එම ආයතනවල කළමනාකරුවන්ට නියෝග කර ඇත. නඩුව යළි අගෝස්තු 10 දින කැඳවීමට නියමිත ය.", "URL": "https://lankatruth.com/si/?p=37868", "Category": "පුවත්", "Parent URL": null}