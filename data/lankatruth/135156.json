{"Source": "Lankatruth", "Timestamp": "June 5, 2022", "Headline": "මඤ්ඤොක්කා දඬුවල ජංගි එල්ලීමේ ගෝටා-රනිල් ආර්ථික න්‍යාය", "News Content": "මෙච්චර කාලයක් කළේ සංවර්ධනයේ නාමයෙන් කටින් බතල කොළ සිටවීම. එහෙම කීවත් අඩුවක් තියෙනවා. බතල කොළ පෙන්නලා ගත්ත ණය කොල්ල කෑවා. අන්තිමට රටම කඩා වැටෙන්න පටන් ගත්තා. එතකොට ගෝටා, කබ්රාල් බාන එකතු වෙලා නූතන ආර්ථික න්‍යාය කියලා සල්ලි ටොං ගණන් අච්චු ගැහුවා. රට කඩා වැටී ජනතාව පිට වැටීමට පටන් ගත්තා. ජනතාව මරනින්දෙන් නැගිටලාවගේ කෑගහන්න පටන් ගත්තා. මරනින්දලාට වහ වැටිලා හිටිය 69 ලක්ෂය මුලින්ම පටන් ගත්තේ. දිවුල් ගෙඩිය වැටෙන කොට මරනින්දෙන් නැගිට්ට හාවා වගේ ලෝක විනාසේ කියලා කොටසක් දුවන්න පටන් ගත්තා. කොහොම වුණත් ජනතාව මරනින්දෙන් නැගිට්ටානේ. මොළහතේ මුදල් ඇමතිට අයින් වෙන්න වුණා. සල්ලි අච්චු ගැසීමේ කප්පිත්තා කබ්රලාටත් යන්ඩ වුණා. ආඩම්බරකාර තාත්තාටත් යන්න වුණා පවුල් පිටින්. ගෝටාට, රනිල් වික‍්‍රමසිංහ කියන ඇලඩින් මතක් වූයේ මේ අතර. ගෝටා ගෙනා රනිල් ඇලඩින් වික‍්‍රමසිංහට මරනින්දෙන් නැගිට්ට අර ජනතාවගෙන් කොටසක් පවා රැවටුණා. කොහොම වුණත් රනිල් ඇලඩින් වික‍්‍රමසිංහ වැඩේ අරින්නේ නැහැ. එක පැත්තකින් බදු කෙළියේ යනවා. අනික් පැත්තෙන් අලුත් ආර්ථික න්‍යායන් ගේනවා. දැන් ගෙනත් තියෙන්නේ ”මඤ්ඤොක්කා දඬුවල ජංගි එල්ලීමේ න්‍යාය” කියලා “නන්දිමිත්‍රට” කෙටියෙන් හඳුන්වා දෙන්න පුළුවන්. කබ්රාල්ගේ නූතන මූල්‍ය න්‍යාය වගේ රනිල්ගේ මේ න්‍යායත් වැඩ කරන්න පටන්ගෙන. මේක කොච්චර වැඩ කරනවාද කියනවා නම් මේ දවස්වල වීරයෙක් වෙලා ඉන්න අමාත්‍යාංශ ලේකම් ප්‍රියන්ත මායාදුන්නේ පවා කියන්න පටන්ගෙන තියෙන ”මඤ්ඤොක්කා දණ්ඩක්වත් හිටවන්න” කියලා කියන එක අල්ලලා යනවා. රනිල් කියනවාට වඩා හොඳ බරකින් වැඩේ අල්ලලා යනවා. ගෝටාටත් ඉතිං හරිම සතුටුයි. රනිල් ඇලඩින් වික‍්‍රමසිංහ වැඩේ හරියට කරනවා කියලා. “නන්දිමිත‍්‍ර” මෙහෙම කියන කොට කෙනෙක් හිතන්න පුළුවන් ද්වේශයෙන් කතා කරනවා කියලා. නෑ ඇත්තට ඒක එහෙම නොවෙයි. එක පැත්තකින් ගත්තාම දේශපාලන කේන්තියකින් තමයි මෙහෙම කියන්නේ. ”මහ බැංකුව කොල්ල කාලා යන එකාට ඩේසි ආච්චිගේ මැණික් මල්ලෙන් දමලා ගැහුවා” වගේ වැඩක් දැන් කරලා තියෙන්නේ. මහ බැංකුව විතරක් නොවෙයි අනික් රාජ්‍ය බැංකු ටිකයි මුළු ආර්ථිකයමයි බාරදීලා. මේ ටික පොදි බැඳගෙන දැන් රනිල් කරන්නේ” ජ්‍යෝතිෂය කාරයන්ගේ වැඩේ. සුමනදාසලාගේ වැඩේ. ඥානක්කලාගේ වැඩේ. මොකක්ද? හොඳටම බය කරලා මොකක් හරි උත්තරයක් කියනවා. කේන්දරය බලවා ගන්න, සාස්තර බලන්න, පේන බලන්න යන්නේ ලොකු ප‍්‍රශ්නයක් තියෙන මිනිස්සුනේ. සාස්තර කාරයෝ මුලින් කරන්නේ තව ටිකක් බය කරන එක. බෝධි පූජා කරන එකේ ඉඳලා, යන්තර දාන එකේ ඉඳලා හත් අඩිය කපන එක, බලිතොයිල් ගේන එක දක්වා උත්තර කියනවා. තමන් ළඟට එන කෙනාගේ පොකට් එක සුද්ද කරනවා. රනිල් ඇලඩින් වික‍්‍රමසිංහ දැන් කරන්නෙත් ඒකම නොවෙයිද? මහා ආහාර හිඟයක් එන බව කියනවා. මඤ්ඤොක්කා දණ්ඩක්වත් සිටවා ගන්න කියලා මිනිසුන්ට කියනවා. මේ පැත්තෙන් හිටු කියලා බදු ගහනවා. තව ඉතිරිවෙලා තියෙන්නේ තන කිරිටිකටත් බදු ගහන්න. ඇඟ බද්ද ගහන්න. බලු බද්ද ගහන්න විතරයි. මේ විදිහට මිනිසුන්ට සුද්දය දෙන අතර මඤ්ඤොක්කා දණ්ඩක්වත් හිටවා ගන්න කියනවා. ගෝටා+රනිල් කරන මේ දේශපාලන ඇන්දවීම මූලිකව අපි කවුරුත් තේරුම් ගන්න ඕනෑ. ඊළඟට ඔය මඤ්ඤොක්කා දණ්ඩක් වත් හිටවන්න කියන කතාවත් හරියටම තේරුම් ගන්න ඕනෑ. මේ වෙලාවේ පුළුවන් අය මඤ්ඤොක්කා දණ්ඩක්වත් හිටවා ගන්න ඕනෑ ඇයි? ජංගි එල්ලන්න නොවෙයි. මූලිකම ආහාර ටික සපයා ගන්න වෙළඳපොළට යන එක පුළුවන් තරම් අඩුකර ගන්න. අපිට තියෙන මූලික ආහාර අල වර්ග, ඇට වර්ග, වගේම ගෙඩි වර්ගනේ. ඉරිඟු, කුරක්කන්, වී, සෝයා බෝංචි, කවුපි, මුං වගේ ඇට වර්ග ගොඩක් තියෙනවා. අල වර්ග ගත්තහම සම්ප‍්‍රදායික අල වර්ග වගේම වැඩි දියුණු කළ බතල, මඤ්ඤොක්කා වෙනත් අල වර්ග තියෙනවා. කොස්, දෙල් වට්ටක්කා වගේ ගෙඩි වර්ග තියෙනවා. වේල පරිමහගන්න පුළුවන් වෙළඳපොළට තියෙන ආහාර ඉල්ලුම අඩුකර ගන්න කියන්නේ මූලික වශයෙන් ඔය ටික. මේවා ගත්තාම සම්ප‍්‍රදායික බීජ නැත්නම් දඬු වර්ග (රෝපණ ද්‍රව්‍ය) තියෙනවා. ඒ වගේම වැඩි දියුණු කළ ඒවා තියෙනවා. සම්ප‍්‍රදායිකව තාමත් තියෙන දේවල්වල අස්වැන්න ගන්න ගතවන කාලය, වැවෙන දේශගුණ පරිසරය, පස, අස්වැන්න ගන්න යන කාලය ගැන වැඩි හිටියෝ අත්දැකීම්වලින්ම දන්නවා. අනික් පැත්තෙන් වැඩිදියුණු කළ දේවල් ගැන විස්තර තවමත් කෘෂි පර්යේෂණ ආයතනවල තියෙනවා. එහම නම් මොකක්ද කරන්න ඕනෑ? සම්ප‍්‍රදායික වේවා වැඩි දියුණු කළ ආහාර බෝග වර්ගවල අස්වැන්න නෙළා ගන්න ගත වෙන කාලය අනුව පෙළ ගස්වන්න ඕනෑ. දවස් 45 ඉඳලා මාස දෙක, තුන, අවුරුද්ද වශයෙන්. (කොස්, දෙල් වගේ ඒවා හැර) ඒ ඒ දේශගුණික කලාප, පස අනුව පෙළ ගස්වන්න ඕනෑ. ගෙවතු වගා, බඳුන් වගා, කුඩා බිම්වගා ආදී වශයෙන් පෙළ ගස්වන්න ඕනෑ. මෙන්න මේ පොළගැස්මයි මිනිසුන්ට දෙන්න ඕනෑ. ගෝටා+රනිල් බාන ඒ විද්‍යාත්මක වැඩේ කරන්නේ නෑ. ඒ වෙනුවට කරන්නේ අර සාත්තර කාරයාගේ වැඩේ. මිනිස්සු බය කරනවා. බයෙන් හිරි වට්ටනවා. දැනගෙන හරි නොදැනගෙන හරි ප්‍රියන්ත මායාදුන්නේ වගේ නිලධාරින් කරන්නෙත් ඒකමයි. මිනිස්සුන් ඉතිං ලෝක විනාසේ කියලා දිව්ව හාවා වගේ පෙරළාගෙන දුවනවා. මඤ්ඤොක්කා හිටවන්ඩ. මෙහෙම දිව්වොත් නම් ඉතිං ගෝටා+රනිල් න්‍යාය ආයෙත් සාර්ථක වෙනවා. අවශ්‍ය කාලයේදී අවශ්‍ය අස්වැන්න නෑ. මඤ්ඤොක්කා දඬුවල ජංගි එල්ලන්න තමයි වෙන්නේ. අනික් පැත්තෙන් ඇඳිවතත් බදු හැටියට කොල්ල කාලා තියෙයි. නන්දිමිත්‍රගේ සතියේ සටහන", "URL": "https://lankatruth.com/si/?p=135156", "Category": "ආර්ථික පුවත්", "Parent URL": null}