{"Source": "Lankatruth", "Timestamp": "January 27, 2020", "Headline": "අනිවාර්ය නිවාඩු යවා සිටින මහේස්ත්‍රාත් තිළිණ ගමගේට එරෙහි චෝදනා විභාගය අත්හිටුවයි", "News Content": "අනිවාර්ය නිවාඩු යවා සිටින මහේස්ත්‍රාත් තිළිණ ගමගේ මහතා ඇතුළු සිව් දෙනෙකුට එරෙහිව නීතිවිරෝධී අන්දමින් අලි පැටවෙකු සන්තකයේ තබා ගැනීම ඇතුළු චෝදනා 25ක් යටතේ ගොනු කර ඇති අධි චෝදනා නඩු විභාගය ලබන 29 තෙක් අත්හිටුවීමට අභියාචනාධිකරණය අද (27) නියෝගයක් නිකුත් කර තිබේ. මහාධිකරණය විනිසුරු ගිහාන් කුලතුංග මහතා හමුවේ විභාග වන එම නඩුව වෙනත් විනිසුරුවරයකු හමුවේ විභාගයට ගන්නා ලෙස ඉල්ලා අනිවාර්ය නිවාඩු යවා සිටින මහේස්ත්‍රාත් තිළිණ ගමගේ මහතා ගොනු කළ පෙත්සම අභියාචනාධිකරණ විනිසුරුවරුන් වන මහින්ද සමයවර්ධන සහ ප්‍රියන්ත ප්‍රනාන්දු යන මහත්වරුන් හමුවේ කැදවමිණි. එහිදී නීතිපතිවරයා වෙනුවෙන් පෙනී සිටි රජයේ නීතීඥ චේතිය ගුණසේකර මහතා අධිකරණය හමුවේ සදහන් කර සිටියේ නියෝජ්‍ය සොලිසිටර් ජනරාල් පී. කුමාර රත්නම් මහතා මෙම පෙත්සම් විභාගයේ දී නීතිපතිවරයා වෙනුවෙන් පෙනී සිටීමට නියමිත බව ය. එහෙත් නියෝජ්‍ය සොලිසිටර් ජනරාල්වරයාට ඊයේ පෙත්සම කැඳවූ අවස්ථාව අධිකරණය හමුවේ පෙනී සිටීමට අපහසු බැවින් වෙනත් දිනයක් ලබා දෙන ලෙස ලෙස රජයේ නීතීඥ චේතිය ගුණසේකර මහතා අධිකරණයෙන් ඉල්ලා ඇත. පෙත්සම සම්බන්ධයෙන් කරුණු සලකා බැලූ අභියාචනාධිකරණ විනිසුරු මඬුල්ල පෙත්සමේ වගඋත්තරකරුවන්ට නොතීසි නිකුත් කිරීම සහ පෙත්සම්කරු ඉල්ලා සිටින අතුරු නියෝගය සලකා බැලීම ලබන 29 තෙක් කල් තැබූ අතර ඒ අනුව එදින තෙක් කොළඹ මහාධිකරණයේ තිළිණ ගමගේ මහතාට එරෙහි අධි චෝදනා නඩු විභාගයද අත්හිටුවා ඇත.", "URL": "https://lankatruth.com/si/?p=89068", "Category": "පුවත්", "Parent URL": null}