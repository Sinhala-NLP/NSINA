{"Source": "Lankatruth", "Timestamp": "October 22, 2020", "Headline": "කොරෝනා බලපෑම ඉහළ යනු ඇතැයි දිල්ලියට අනතුරු ඇඟවීමක්", "News Content": "පසුගිය සති දෙකක කාලයක සිට ඉන්දියාවේ සිදුවෙමින් පවතින වායු දූෂණය ඉහළ යෑම, කොරෝනා වසංගතයෙන් ඉන්දියාව මුහුණ දෙන දරුණු තත්වය තවත් නරක අතට හැරීමට හේතුවිය හැකි බව වෛද්‍යවරුන් සහ වසංගත රෝග පිළිබඳ විශේෂඥයින් අනතුරු අඟවා තිබේ. කොවිඩ් 19 වෛරසය ආසාදනය වීම සහ මරණ ප්‍රමාණය ඉහළ යෑම, පරිසර දූෂණය වැඩිවීමත් සමඟ වැඩිවන බව ලොව පුරා අධ්‍යනවලින් හෙලිවී ඇත. වාතයේ ඝන මීටරයක් තුළ වායු දූෂක අංශු එක් මයික්‍රොග්‍රෑමයක් වැඩිවන විට කොවිඩ් 19 ආසාදනයෙන් මියයන පිරිස සියයට 8කින් ඉහළ යනු ඇතැයි හාවඩ් විශ්වවිද්‍යාලය පවසා තිබේ. කෙසේ වෙතත් වෛරස ආසාදනය වීම සහ සුවවීම අතර අනුපාතයට වායු දූෂණයේ බලපෑම සම්බන්ධව ඉන්දියාව තුළ මෙතෙක් අධ්‍යනයක් සිදුකෙරී නැත. එහෙත් වෛරසය මැඩ පැවැත්වීමට ඇති ප්‍රධාන බාධකය දූෂිත වායු පරිසරය බව බලධාරීන් පවසති. ඉන්දියාවේ දිල්ලිය මේ වනවිටත් කොරෝනා වෛරසයේ දැඩි බලපෑමට ලක්ව ඇති නගරයකි. එසේම පසුගිය වසරවල මෙම කාලසීමාව තුළ දිල්ලියේ වායු දූෂණය විශාල ලෙස ඉහළ ගොස් තිබිණි. ඉදිරි කාලසීමාව තුළ ගොවීන් සිය අස්වනු නෙලා ගැනීමෙන් පසු යලි භූමිය සැකසීමට ඉපනැලි පුළුස්සා දැමීම සිදුකිරීමත්, රථවාහන සහ කර්මාන්තශාලා මගින් අධික ලෙස වායුගෝලය දූෂණය වීමත්, උත්සව සමය හේතුවෙන් සිදුකෙරෙන ගිනි කෙළි ඉහළ යෑමත්, සුළගේ වේගය පහළ යෑමත් හේතුවෙන් වායු දූෂණය නරක අතට හැරෙනු ඇත. හාවර්ඩ් සරසවිය නිකුත් කර තිබෙන වාර්තාවක දිල්ලි අගනුවර ඉතාමත් අනතුරුදායක තත්වයේ ඇති නගරයක් ලෙස පෙන්වා දී තිබේ. එමෙන්ම වායු දූෂණය ඉහළ ගොස් තිබෙන ප්‍රදේශවලට කඩිනමින් මැදිහත්වීමේ අවශ්‍යතාවය ද පර්යේෂකයෝ පෙන්වා දී ඇත.", "URL": "https://lankatruth.com/si/?p=98309", "Category": "විදෙස් පුවත්", "Parent URL": null}