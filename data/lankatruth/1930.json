{"Source": "Lankatruth", "Timestamp": "March 29, 2012", "Headline": "සිරිකොතේ වාර්තාවෙන් එජාප අර්බුධය උග්‍ර අතට", "News Content": "එක්‌සත් ජාතික පක්‍ෂ සිරිකොත පක්‍ෂ මූලස්‌ථානයට පහරදී අලාභහානි කිරීම සම්බන්ධයෙන් සොයා බැලීමට පත් කළ කමිටුවේ වාර්තාව ඒකපාර්ශ්වික යෑයි එක්‌සත් ජාතික පක්‍ෂ නියෝජ්‍ය නායක සජිත් ප්‍රේමදාස කණ්‌ඩායමේ ප්‍රකාශකයෙක්‌ අද මාධ්‍ය වෙත පවසා ඇත. ජනාධිපති නීතිඥ ශ්‍රීනාත් පෙරේරා මහතාගේ ප්‍රධානත්වයෙන් පත් කළ කමිටු වාර්තාව පිටු හයකින් යුක්‌ත වන අතර එම වාර්තාවේ සාවද්‍ය තොරතුරු ඇතුළත් වාර්තාවක්‌ ලෙස තමන් දකින බවද එම ප්‍රකාශකයා කීයයි. එම වාර්තාව මගින් සජිත් ප්‍රේමදාස මහතා කලහකාරී පිරිස්‌ දිරිමත් වන අයුරින් හැසිරී ඇතැයි සඳහන් කර ඇතත් සජිත් ප්‍රේමදාස මහතා කලහකාරී පිරිස්‌ ඉදිරිපිටට ගොස්‌ ඔවුන් සන්සුන් කිරීමට කටයුතු කළ බව එම අවස්‌ථාවේ සිටි මලික්‌ සමරවික්‍රම සහ ජයලත් ජයවර්ධන යන මහත්වරුන්ටද දැක ගැනීමට හැකිවූ බව ඔහු කියා තිබේ. එමෙන්ම මෙම සිද්ධියට උතුරුමැද පළාත් සභාවේ සහ තවත් ප්‍රාදේශීය සභාවක මන්ත්‍රීවරුන් තිදෙනකු සම්බන්ධ වූ බවට සිරිකොත බලධාරීන් මිරිහාන පොලිසියට නම් වශයෙන් පැමිණිලි කර තිබුණත් එම මන්ත්‍රීවරුන් එදින අනුරාධපුරය, වව්නියාව සහ පොතුහැර ප්‍රදේශවල සිට ඇති බව පසුව හෙළිවූ බවද කියා සිටි එම ප්‍රකාශකයා මෙම වාර්තාවෙන් ඒ කෙරෙහි සැලකිල්ලක්‌ යොමුකර නැතැයිද කීයයි. මෙම වාර්තාවේ වඩාත් හාස්‍යයට කරුණු වන්නේ සිරිකොතට පහරදීම සම්බන්ධයෙන් සොයා බැලීමට පත් කළ කමිටු වාර්තාව මගින් ඊළඟ ජනාධිපතිවරණයක්‌ පැමිණෙන තෙක්‌ නායකත්වය ඇතුළු කෘත්‍යාධිකාරී මණ්‌ඩලය තනතුරු නොවෙනස්‌ව පවත්වාගෙන යාමටත්, වසරෙන් වසර කෘත්‍යාධිකාරී මණ්‌ඩලය තෝරා ගැනීමට ඡන්ද පැවැත්වීමේ අවශ්‍යතාවක්‌ නැතැයි නිර්දේශ කර තිබෙන්නේ කාගේ අවශ්‍යතාවකටද යන්න පැහැදිලි යෑයි එම ප්‍රකාශකයා වැඩිදුරටත් කියා සිටියේය.", "URL": "https://lankatruth.com/si/?p=1930", "Category": "පුවත්", "Parent URL": null}