{"Source": "Lankatruth", "Timestamp": "October 13, 2021", "Headline": "තරුණයන් 11 දෙනා පැහැරගැනීම; කරන්නාගොඩට එරෙහි අධි චෝදනා ඉවත්කරයි", "News Content": "තරුණයින් 11 දෙනෙකු පැහැරගෙන ගොස් අතුරුදන් කිරීම සම්බන්ධයෙන් ගොනුකර ඇති නඩුවේ විත්තිකරුවකු වශයෙන් නම් කර සිටින හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල ඉදිරියේ ගොනුකර තිබෙන අධි චෝදනා ඉවත්කර ගන්නා බව නීතිපතිවරයා අද (13) සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල ඉදිරියේ දැනුම් දීතිබේ. අදාළ පැහැරගැනීම් 2008 වසරේදී වාර්තා වී ඇති අතර එහිදී කොළඹ හා තදාසන්න ප්‍රදේශවල තරුණයින් එකොළොස් දෙනෙකු පැහැරගෙන ගොස් අතුරුදන් කර ඇති බවට එම නඩුව ගොනුකර තිබිණි. තමන්ට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල ඉදිරියේ නඩු පැවරීමට නීතිපතිවරයා ගනු ලැබූ තීරණය බලරහිත කෙරෙන රිට් ආඥාවක් නිකුත් කරන ලෙස ඉල්ලා හිටපු නාවික හමුදාපති වසන්ත කරන්නාගොඩ ගොනුකළ පෙත්සමද අද කැඳවා තිබිණි. එහිදී නීතිපතිවරයා වෙනුවෙන් පෙනී සිටි ජ්‍යෙෂ්ඨ රජයේ නීතිඥ අවන්ති පෙරේර අධිකරණයට දැනුම් දී ඇත්තේ අදාල අධිචෝදනා ඉවත්කරගන්නා බවයි. ඒ අනුව ඒ පිළිබඳව මහාධිකරණය දැනුවත් කිරීමට පියවර ගන්නා බවද ඇය සඳහන් කර තිබේ. ඒ අනුව මෙහි ඉදිරි කටයුතු සම්බන්ධයෙන් සලකා බැලීම සඳහා නඩුව නොවැම්බර් මස 03 වනදා යළි කැඳවන ලෙස අභියාචනාධිකරණය නියෝග කර ඇත.", "URL": "https://lankatruth.com/si/?p=124568", "Category": "පුවත්", "Parent URL": null}