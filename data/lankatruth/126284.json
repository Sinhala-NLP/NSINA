{"Source": "Lankatruth", "Timestamp": "November 27, 2021", "Headline": "ගෑස් සිලින්ඩර් පිපිරීම; වැලිකන්දේ තරුණිය මිය ගියේ ශරීරයට ගිනිතාබාගෙන – පොලිසිය", "News Content": "කොළඹ ජාතික රෝහලේ පිළිස්සුම් ප්‍රතිකාර ඒකකයේ ප්‍රතිකාර ලබමින් සිටියදී පසුගිය 24 වනදා ජීවිතක්ෂයට පත්වූ වැලිකන්ද සඳුන්පිටිය ප්‍රදේශයේ පදිංචි අයේෂා කුමුදුනී මියගියේ ගෑස් උදුන, ගෑස් සිලින්ඩරයේ හෝ රෙගියුලේටරයේ දෝෂයක් නිසා ඇතිවූ ගිනි ගැනීමකින් නොව සිරුරට ගිනි තබා ගැනීමකින් බව පොලිසිය විශේෂ නිවේදනයක් නිකුත් කරමින් ප්‍රකාශ කරයි. මෙම සිද්ධිය සම්බන්ධව අපරාධ ස්ථාන පරීක්ෂණ නිලධාරීන් විසින් විමර්ශනයක් සිදුකර ඇති බවත් මේ දක්වා සිදුකර ඇති විමර්ශන අනුව ඇය මියගොස් ඇත්තේ සිරුරට ගිනිතබා ගැනීමක් හේතුවෙන් සිදුවූ තුවාල ආසාදනයෙන් යැයි අනාවරණය වී ඇති බවත් එම නිවේදනය සඳහන් වේ. ඇයගේ මරණය සම්බන්ධයෙන් කොළඹ ජාතික රෝහලේ විශේෂඥ අධිකරණ වෛද්‍ය නිලධාරියා විසින් පශ්චාත් මරණ පරීක්ෂණය සිදුකර මරණයට හේතුව බාහිර පිළිස්සීම් තුවාලවලට විෂබීජ ආසාදනය වීම බවයි. කෙසේ වෙත්ත ඇගේ පියා පවසන්නේ, “මට දුව කිව්වෙ ගෑස් ලිප පත්තුවුනේ නැහැ. ඒ නිසා ගිනි පෙට්ටියෙන් කූරක් ගැහුවා. ඒකෙන් තමයි ගිනිගත්තෙ කියලා. පොලොන්නරුව ඉස්පිරිතාලෙට ගියාම මමයි ගියෙ බලන්න. දුව මට කිව්වෙ තාත්තෙ මාව ගෑස් එකට පිච්චුනා කියලා.” යනුවෙනි.", "URL": "https://lankatruth.com/si/?p=126284", "Category": "පුවත්", "Parent URL": null}