{"Source": "Lankatruth", "Timestamp": "August 19, 2018", "Headline": "අපේ බලාපොරොත්තුව නොබෙදුන රටක් තුළ ඉදිරියට යාමයි", "News Content": "තමන්ගේ බලාපොරොත්තුව නව ව්‍යවස්ථා සම්පාදන ක්‍රියාවලියේදී නොබෙදුනු රටක් තුළින් ඉදිරියට යාම බවත් ඒ සඳහා තම සහය හිමිවන බවත් දෙමළ ජාතික සන්ධාන පාර්ලිමේන්තු මන්ත්‍රී එම්.ඒ සුමන්තිරන් මහතා පවසයි. නව ව්‍යවස්ථාව සම්බන්ධයෙන් සහ විධායක ජනාධිපති ක්‍රමය අහෝසි කිරීම සඳහා ගෙන එනු ලබන 20වන සංශෝධනය සම්බන්ධයෙන් ජනතාව දැනුවත් කිරීම සඳහා පැවති සම්මන්ත්‍රණයකට එක් වෙමින් මන්ත්‍රීවරයා මේ බව ප්‍රකාශ කර තිබේ. එහිදී වැඩිදුරටත් අදහස් දැක්වූ සුමන්තිරන් මහතා “දැන් මේ කෙටුම්පතේ තියෙන බලය බෙදීම පිළිබඳ සියළුම යෝජනා UPFA (එක්සත් ජනතා නිදහස් සන්ධානයේ) චීෆ් මිනිස්ටර් ඉදිරිපත් කරපු යෝජනා පමණයි. වෙන මොනවත් නැහැ. දෙමළ ජාතික සන්ධානයේ අපේ ස්ථාවරය මොකද්ද කියලා අපි කියල තියෙනවා. ෆෙඩරල් වෙන්න ඕන ආදී ලෙස අපේ ස්ථාවරය කියලා අන්තිමේදී අපි කියන්නේ ප්‍රධාන වාර්තාවට ප්‍රධාන පක්ෂ දෙකම එකඟ වෙනවනම් අපිත් ඒකට එකඟවෙන්න කැමතියි. අපිට වෙන රටක් ඕනනැහැ. අපිට වෙන්වෙන්න අදහසක් නැහැ. නොබෙදුනු රටක් තුළ බෙදිය නොහැකි රටක් තුළ ජීවත් වෙන්නට අපි සූදානම්. මේ අවස්ථාවේදී අපි එක රටක් වශයෙන් ඉදිරියට යමු කියන ඒ සමාජ ගිවිසුම අපි ඇති කරගන්න ඕන. අපි මේ රට කඩන්නැතුව ඉදිරියට යන්න ඕනයි කියන පදනමින් තමයි අපිත් මේකට එකඟ වෙන්නේ.” යැයිද සඳහන් කරයි.", "URL": "https://lankatruth.com/si/?p=57995", "Category": "පුවත්", "Parent URL": null}