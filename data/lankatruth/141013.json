{"Source": "Lankatruth", "Timestamp": "October 24, 2022", "Headline": "නෙවිල් ප්‍රනාන්දු රෝහලට රාජිත අනීතිකව සල්ලි දුන් හැටි විගණනයකින් හෙළිවෙයි", "News Content": "සයිටම් ආයතනය සමග හෝ නෙවිල් ප්‍රනාන්දු රෝහල සමග කිසිදු ගිවිසුමකට එළඹීමකින් තොරව 2017 වසරේ සිට 2022 දක්වා කාලයේ නෙවිල් ප්‍රනාන්දු රෝහලේ වියදම් සඳහා සෞඛ්‍ය අමාත්‍යාංශය රුපියල් කෝටි 218ක් වැය කර ඇතැයි විගණන වාර්තාවකින් අනාවරණය වී තිබේ. එවකට සෞඛ්‍ය ඇමතිවරයා ලෙස කටයුතු කරනු ලැබූවේ වත්මන් වපක්ෂ නායක සජිත් ප්‍රේමදාසගේ නායකත්වයෙන් යුත් සමගි ජන බලවේගයේ මන්ත්‍රී රාජිත සේනාර්ත විසිනි. නෙවිල් ප්‍රනාන්දු රෝහල අනුකල් බදු පදනම යටතේ දස වසරකට රජයට පවරා ගැනීම සඳහා ගිවිසුමකට එළැඹීමට 2017 ජූනි 05 වැනිදා කැබිනට් අනුමැතියද ලැබී තිබූ නමුත් 2022 ජනවාරි 31 දක්වා එවැනි ගිවිසුමකට අත්සන් කර නැතැයිද එම වාර්තාවේ සඳහන් වේ. එම වාර්තාවට අනුව එලෙස ගිවිසුමකට එළඹුණේ නම් නෙවිල් ප්‍රනාන්දු රෝහල දසවසරකට රජයට හිමිවන අතර එසේ හිමිවන්නේ එම රෝහල ලංකා බැංකුවට ගෙවීමට ඇති රුපියල් කෝටි 101ක ගෙවා අවසන් වූ පසුව බවද එහි සඳහන් කර ඇත. විගණන වාර්තාවේ දැක්වෙන පරිදි සෞඛ්‍ය අමාත්‍යංශය නෙවිල් ප්‍රනාන්දු රෝහලේ වියදම් පියවා ගැනීමට ඉහත ගෙවීම් කර තිබෙන්නේ එවැනි කිසිදු ගිවිසුමකට එළමීමකින් තොරව බව ද කියැවෙයි.", "URL": "https://lankatruth.com/si/?p=141013", "Category": "පුවත්", "Parent URL": null}