{"Source": "Lankatruth", "Timestamp": "October 27, 2022", "Headline": "මේ රටේ හෙට දවස වෙනුවෙන් සිහිනයක් අරන් ඒමේ වගකීම අපට තිබෙනවා – වසන්ත සමරසිංහ", "News Content": "මේ රටේ හෙට දවස වෙනුවෙන් සිහිනයක් අරන් ඒමේ වගකීම අපට තිබෙනවා යැයි වෘත්තීය සමිති සම්බන්ධීකරණ මධ්‍යස්ථානයේ – ඒකාබද්ධ ජනතා ව්‍යාපාරයේ සම කැඳවුම්කරු, අන්තර් සමාගම් සේවක සංගමයේ සභාපති වසන්ත සමරසිංහ පවසයි. ඔහු මේ බව අවධාරණය කර සිටියේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලියට එක්වෙමිණි. එහිදී වැඩිදුරටත් ඔහු දැක්වූ අදහස්, “රටේ මිනිස්සු යන්න කියද්දී අකමැත්තෙන් ඉඳලා ගෝඨාභයට යන්න සිදුවුණේ ජූලි මාසෙ 09 වෙනිදා. ජූලි 09 වැනිදා ජයග‍්‍රහණයක් ගෙනාවා වගේම ඔක්තෝබර් 27 වෙනිදා දෙවෙනි ජනතා ජයග‍්‍රහණය ගෙනෙන අරගලයේ ආරම්භක දවස. බහුජන සංවිධාන සියල්ල එකතු වී වෘත්තීය සමිති සියල්ල එකතු වී මේ අරගලයට පණ පොවා තිබෙනවා. ශිෂ්‍ය ව්‍යාපාරය, ඇතුළු තවත් ව්‍යාපාර මේ වේදිකාවට එකතු වී සිටිනවා. ජනතාවට අපි සහන ඉල්ලනකොට සහන දෙන්න නම් තියෙන සම්පත් විකුණන්න ඕන බව රනිල් කියනවා. ජනතාවට සහන දුන්නා නම් ජනතාව බඩගින්නේ ඉන්න ඕනෑද? පාසල් දරුවා බඩගින්නේ ඉන්න ඕනද? අවුරුදු 2500ක ඉතිහාසයක් ඇතුළු අධිරාජ්‍යවාදීන් තුන්ගොල්ලක් අවුරුදු 450ක් වරින් වර කොල්ලකාලා වට්ටන්න බැරිවුණු රට මේ ගොබ්බයෝ ටික අවුරුදු 74ක් තුළ වැට්ටුවා. දැන් අපිට පැවරී තිබෙන්නේ මේ රට ගොඩනඟන්න. මේ රටේ හෙට දවස වෙනුවෙන් සිහිනයක් අරන් ඒමේ වගකීම අපට තිබෙනවා. අහිමි වුණු ශ්‍රී ලංකාව නැවත ගොඩනඟමින් ජයග‍්‍රහණය ලබාගන්නා තෙක් මේ අරගලය ඉදිරියට ගෙනයනවා. මහ බැංකුව කඩපු රනිල් රාජපක්ෂ හොරු ටිකත් එක්ක එකතු වෙලා මේ රටේ ප‍්‍රශ්නයක් නැති බව ප‍්‍රකාශ කරනවා. නමුත් ජනතාවගේ ප‍්‍රශ්නවලට උත්තර නැත්නම් ඔහේලාව කණෙන් ඇදලා බේරේ වැවට දාන දවස වැඩි ඈතක නොවන බව අපි කියනවා. අපෙන් සොරා ගත්ත අපේ සිහින අපේ දරුවන් වෙනුවෙන් නැවත ලබාදෙන ජනතා ජයග‍්‍රහණ වෙනුවෙන් එක රොදකට පොදි බැඳෙනා ලෙස රොද බැඳෙමු. ඒ හීන සැබෑ කරගන්න පාර්ලිමේන්තු මැතිවරණයක් ලබාගැනීමේ අරගලය ජයග‍්‍රහණය කරමු කියන ආරාධනය සියලු දෙනාටම කරනවා.”", "URL": "https://lankatruth.com/si/?p=141279", "Category": "පුවත්", "Parent URL": null}