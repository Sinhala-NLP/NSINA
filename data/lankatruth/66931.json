{"Source": "Lankatruth", "Timestamp": "January 24, 2019", "Headline": "අර්ජුන ඇලෝසියස්ගෙන් ‌චෝදනාවක්", "News Content": "මහබැංකු බැදුම්කර සිද්ධියේ දෙවන සැකකරු වන අර්ජුන ඇලෝසියස් විසින් ශ්‍රී ලංකා මහ බැංකුවේ ජේෂ්ඨ නියෝජ්‍ය අධිපති නන්දලාල් වීරසිංහ සහ විශ්‍රාමික නියෝජ්‍ය අධිපති ආනන්ද සිල්වා යන අය බැදුම්කර සිද්ධිය සම්බන්ධව සැකකරුවන් ලෙස නම් කරන ලෙස ඉල්ලා කොළඹ මහේස්ත්‍රාත් අධිකරණය වෙත මෝසමක් ගොනුකළ අතර එය අද(24) සළකා බැලීය. එහිදී අර්ජුන ඇලෝසියස් මහතා වෙනුවෙන් පෙනීසිටි නීතීඥවරයා අධිකරණය වෙත කරුණු දක්වමින් කියා සිටියේ මහ බැංකු බැඳුම්කර සිද්ධියට ශ්‍රී ලංකා මහ බැංකුවේ සේවය කරන නන්දලාල් වීරසිංහ සහ ආනන්ද සිල්වා යන අය වගකිව යුතු බවට බැඳුම්කර ගනුදෙනුව පිළිබඳ සොයාබැලූ ජනාධිපති කොමිසම විසින් නිර්දේශ කරඇති බවයි. එසේම සිද්ධියට අදාළව විගණකාධිපතිවරයා විසින් ලබාදී ඇති ප්‍රකාශයක ද මහ බැංකු බැඳුම්කර වංචාවට ආනන්ද සිල්වා සහ නන්දලාල් වීරසිංහ යන පුද්ගලයින් වගකිව යුතු බවට ඍජුව ම කරුණු දක්වා ඇතැයි ඔවුන් පැවසීය. එසේ තිබියදී ද අදාල පුද්ගලයන් අත්අඩංගුවට ගැනීමට කටයුතු කර නැතැයි අර්ජුන ඇලෝසියස් වෙනුවෙන් පෙනීසිටි නීතීඥවරු චෝදනා කර සිටි අතර මෙම සිද්ධියේ සැකකරුවන් ලෙස අදාල පුද්ගලයන් නම්කර නියෝගයක් නිකුත් කරන්නැයි ඔවුන් ඉල්ලා සිටියේය. එහිදී ප්‍රධාන මහේස්ත්‍රාත් ලංකා ජයරත්න මෙනවිය ප්‍රකාශ කර සිටියේ එම ඉල්ලීම විමර්ශන නිලධාරීන් ද සිටින අවස්ථාවක සළකා බැලිය යුතු බවය. ඒ අනුව අදාල ඉල්ලීම මීලඟ නඩු දිනය වන පෙබරවාරි 25 වැනිදා ඉදිරිපත් කරන ලෙස මහේස්ත්‍රාත්වරිය නියෝග කළාය. පර්පෙචුවල් ට්‍රෙෂරීස් සමාඟමේ අධ්‍යක්ෂ මණ්ඩලයට අර්ජුන ඇලෝසියස් මහතාට අවසර ලබාදෙන ලෙස ද ඔහුගේ නීතීඥවරු ඉල්ලීමක් කළ අතර එම ඉල්ලීම සළකා බැලීමද පෙබරවාරි 25 වැනි දිනට කල් තැබීමට මහේස්ත්‍රාත්වරිය කටයුතු කළාය", "URL": "https://lankatruth.com/si/?p=66931", "Category": "පුවත්", "Parent URL": null}