{"Source": "Lankatruth", "Timestamp": "July 26, 2018", "Headline": "බයිසිකලයේ නැග්ග අයට බහින්න වෙයිද?", "News Content": "පසුගිය පළාත් පාලන ඡන්ද විමසීමේ දී මහරගම නගර සභාව සඳහා බයිසිකලය ලකුණෙන් තරග කළ ස්වාධීන කණ්ඩායමෙන් තේරී පත් වූ මන්ත්‍රීවරු 23 දෙනාගේ මන්ත්‍රී ධුරය අහෝසි කිරීමේ නියෝගයක් නිකුත් කරන මෙන් ඉල්ලා එජාප සාමාජිකයින් පිරිසක් ගොනුකළ ඡන්ද පෙත්සමක් සලකා බැලීම සඳහා ලබන අගොස්තු මස පළමු වනදා කැදවීමට අභියාචනාධිකරණය දින නියම කර තිබේ. මෙම පෙත්සම අභියාචනාධිකරණයේ සභාපති විනිසුරු ප්‍රීති පද්මන් සූරසේන මහතා ප්‍රමුඛ අර්ජුන ඔබේසේකර යන විනිසුරු මඩුල්ල හමුවේ කැඳවා ඇත. බයිසිකලය ලකුණේ තරගකොට මහරගම නගර සභාව සදහා තේරී පත්වූ අපේක්ෂකයින් ගෙන් බහුතරය මහරගම නගර සභා බල ප්‍රදේශයට පරිබාහිර ප්‍රදේශවල පදිංචිකරුවන් බව පෙත්සම්කරුවන් කියා සිටියි. පළාත් පාලන මැතිවරන පනත අනුව යම් පළාත් පාලන ආයතනයක් සදහා තේරීපත් විය හැක්කේ එම පළාත් පාලන ආයතන සීමාව තුළ පදිංචි කරුවන්ට පමණක් බව සඳහන් කළ පෙත්සම්කරුවන් බයිසිකලය ලකුණෙන් තේරීපත් වූ පිරිසෙන් බහුතරය මහරගම ප්‍රදේශයෙන් බැහැර පදිංචි කරුවන් බැවින් ඔවුන්ට සභාවේ මන්ත්‍රී ධූරයක් දැරීමට නීත්‍යානුකූල හිමිකමක් නොමැති බව කියා සිටියි. එවැනි නුසුදුසු පුද්ගලයින් බයිසිකලය ලකුණෙන් ඉදිරිපත්වූ නාමයෝජනා පත්‍රයේ ඇතුළත්ව සිටින බැවින් එම කණ්ඩායමේ තේරී පත් වූ මන්ත්‍රීවරුන්ගේ පත්වීම් බලරහිත කරන ලෙස පෙත්සම්කරුවන් ඉල්ලා තිබේ.", "URL": "https://lankatruth.com/si/?p=56774", "Category": "පුවත්", "Parent URL": null}