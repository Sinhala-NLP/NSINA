{"Source": "Lankatruth", "Timestamp": "February 28, 2019", "Headline": "කෝට්ටේ හිටපු නගරාධිපතිට එරෙහි නඩුව කල් යයි", "News Content": "පරිගණක අපරාධ පනත යටතේ චෝදනා ලැබ සිටි ශ්‍රී ජයවර්ධනපුර කෝට්ටේ මහ නගර සභාවේ හිටපු නගරාධිපති ජනක රණවක මහතාට එරෙහිව නීතිපතිවරයා විසින් ගොනුකර ඇති නඩුව මැයි මස 27 වැනිදා දක්වා කල් තබා තිබේ. ජනක රණවක මහතා කෝට්ටේ නගරාධිපතිවරයා ලෙස කටයුතු කළ අවධියේ එම නගර සභාවේ උප නගරාධිපති ලෙස කටයුතු කළ මධුර විතානගේ මහතාගේ නිල කාමරයට ඇතුළුවී ඔහුගේ පරිගණකයේ තිබූ දත්ත සොරාගැනීම තුළින් පරිගණක අපරාධ පනත යටතේ වරදක් සිදුකර ඇතැයි චෝදනා ගොනුකෙරුණි. ඊට අදාල නඩුව අද(28) කොළඹ මහාධිකරණ විනිසුරු මංජුල තිලකරත්න මහතා ඉදිරියේ කැඳවනු ලැබූ අතර පැමිනිල්ල වෙනුවෙන් පෙනීසිටි රජයේ නීයෝජ්‍ය සොලිසිටර් ජනරාල් දිලීප පීරිස් මහතා අධිකරණයට වාර්තා නොකිරීමෙන් නඩු විභාගය කල් දමන ලෙස රජයේ නීතීඥවරයා ඉල්ලීමක් සිදුකළේය. ඒ අනුව නඩු විභාගය මැයි මස 27 වැනිදාට කල් තබනු ලැබීය.", "URL": "https://lankatruth.com/si/?p=69297", "Category": "පුවත්", "Parent URL": null}