{"Source": "Lankatruth", "Timestamp": "December 26, 2016", "Headline": "දේවාලයේ රන්දෝලාව හොරා ගත්තැයි කපුවා පොලීසි යයි", "News Content": "මහනුවර ගනේගොඩ දැඩිමුණ්ඩ දේවාලයේ වසර 200කටත් වඩා ඉපැරැණි බව සඳහන් පූජනීය රන් දෝලාව 21 දින රාත්‍රි කිසිවකු විසින් සොරකම් කර ඇති බවට එම දේවාලයේ ප්‍රධාන කපු මහතා විසින් පේරාදෙණිය පොලිසිය වෙත පැමිණිලි කොට තිබේ. මේ දේවාලය කේන්ද්‍ර කොට වාර්ෂිකව පැවැත්වෙන පෙරහර මංගල්‍යයේදී මේ රන් දෝලිය පෙරහර අවසානයේ වීථි සංචාරය කරවීම, පෙර රජ දවස සිට පැවතවන චාරිත්‍රයක් වන අතර එවන් පෞරාණික වටිනාකමින් යුත් ඉපැරැණි රන් දෝලාව සොරකම් කිරීම සම්බන්ධයෙන් මේ වනවිට දේවාල පාලනාධිකාරිය දැඩි අපහසුතාවට පත්ව සිටින බව කියැවේ. ඉකුත් 21 දින තම රාජකාරි කළ කපු මහතා දේවාලය ‍දොරඟුළු වසා දමා පිටත්ව ගොස් ඇති අතර 22 පෙරවරුවේ නැවත පැමිණ දේවාලය විවෘත කිරීමට උත්සාහ කළ අවස්ථාවේ දැක ඇත්තේ එම ‍දොරඟුළු කඩා රන් දෝලාව සොරකම් කොට ඇති බවය. දේවාල පරිශ්‍රයේ CCTV ආරක්ෂිත කැමරා පද්ධතියක් සවි කොට තිබුණද සොරකම සිදු කළ පුද්ගලයා එම ආරක්ෂිත කැමරා දත්ත ගබඩා ඒකකයද සොරකම් කොට ගෙන ගොස් ඇති බැවින් ඉන් ප්‍රයෝජනයක් ගත නොහැකි බවද පොලිසිය පවසයි. බොහෝ පුද්ගලයන් තම නැතිවූ භාණ්ඩ පිළිබඳව හෝඩුවාවක් සොයා ගැනීමටත් තම තමන්ගේ වස්තුව ආරක්ෂා කර ගැනීමටත් උපද්‍රවවලින් බේරී සිටීමට විවිධ පිළිවෙත් අනුගමණය කිරීමටත් මෙම දේවාලයේ පිහිට පැතීම පුරාණයේ සිටම සිදුවේ. මෙම දේවාලයේ හාස්කම් ඇතැයි බොහෝ විශ්වාසයන්ද පවතියි.", "URL": "https://lankatruth.com/si/?p=25563", "Category": "පුවත්", "Parent URL": null}