{"Source": "Lankatruth", "Timestamp": "December 24, 2019", "Headline": "කෙහෙළිය රඹුක්වැල්ල කියන්නේ මිනීමරුවෙක්… පොහොට්ටුවේ සංවිධායකයෙකුටත් පහරදී රෝහලේ…", "News Content": "දේශපාලන වශයෙන් වැහැරුණු, මඩ ගොහොරුවේ එරිච්ච, දේශපාලන වශයෙන් කුජීත වෙච්ච පිරිසක් එකතුකරගෙන ආයෝජන ප්‍රවර්ධන ඇමතිවරයා හැටියට කියාගන්නා කෙහෙළිය රඹුක්වැල්ල මහතා ශ්‍රී ලංකා නිදහස් පක්ෂයේ අහින්සක මිනිස්සු ඝාතනය කළ පුද්ගලයෙකු යැයි පාර්ලිමේන්තු මන්ත්‍රී ආනන්ද අලුත්ගමගේ මහතා චෝදනා කරයි. ඒ ඊයේ (23) මහනුවරදී පැවති මාධ්‍ය හමුවක් අමතමිණි. නාවලපිටිය ආසනයේ ශ්‍රී ලංකා නිදහස් පක්ෂයේ අහින්සකයෙකුව ගාතනය කර 30 ගණනකට තුවාල සිදු කළ අයෙකු බවද ආනන්ද අලුත්ගමගේ මහතා මෙම මාධ්‍ය හමුවේදී අවධාරණය කළේ ය. මහින්ද රාජපක්ෂ මහතා 2015දී පරාජය වීමෙන් පසු කෙහෙළිය රඹුක්වැල්ල මහතා මහනුවර දිස්ත්‍රික්කයේ එක්සත් ජාතික පක්ෂයේ සංවිධායක ධුරයක් සහ එජාප අපේක්ෂක ධුරයක් ඉල්ලා රනිල් වික්‍රමසිංහ මහතා ඉදිරියේ වැඳ වැටුණු බවද ඒ මහතා පෙන්වා දෙයි. විශේෂයෙන් තමන් යටිනුවර ආසනයේ සංවර්ධන කටයුතු මෙහෙයවන පුද්ගලයා ලෙස මේ වනවිට කෙහෙළිය රඹුක්වැල්ල ඇමතිවරයා තමන්ගේ කටයුතුවලට බාධා කරමින් සිටින බවත් ආණ්ඩුවේ සංවර්ධන කටයුතු සඳහා මැදිහත්වන හිටපු ප්‍රාදේශීය සභා මහන්ත්‍රීවරයෙකු වන නෙවෙලි නැමැත්තාට කෙහෙළිය රඹුක්වැල්ල ඇමතිවරයාගේ ආධාරකරුවෙක් විසින් පහරදී ඇති බවත් මෙහිදී ආනන්ද අලුත්ගමගේ මහතා අනාවරණය කළේ ය. එම නෙවිල් නැමති හිටපු ප්‍රාදේශීය සභා මහන්ත්‍රීවරයා මේ වනවිට රෝහල් ගතකර සිටින බවත් ඔහුගේ බිරිඳ පොහොට්ටු පක්ෂයේ මන්ත්‍රීවරියක් බවත් ආනන්ද අලුත්ගමගේ මහතා සඳහන් කළේ ය.", "URL": "https://lankatruth.com/si/?p=87905", "Category": "පුවත්", "Parent URL": null}