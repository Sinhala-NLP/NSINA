{"Source": "Lankatruth", "Timestamp": "July 17, 2021", "Headline": "කොරෝනා ආසාදිත දරුවන්ට තවත් රෝගයක්… ලංකාවෙන් 34ක් හමුවෙයි…", "News Content": "කොවිඩ් – 19 ආසාදිත දරුවන් සඳහා වැළඳෙන තවත් නව රෝගයක් පිළිබඳව මේ වනවිට ලෝකයේ රටවල් කිහිපයකින් වාර්තා වෙමින් තිබෙන අතර ලංකාවෙන්ද එවැනි දරුවන් 34 දෙනෙකු මේ වනවිට වාර්තා වී ඇති බව රිජ්වේ ආර්යා ළමා රෝහලේ විශේෂඥ වෛද්‍ය නලීන් නිතුල්වත්ත සඳහන් කරයි. මෙම තත්වය මේ වනවිට වැඩිහිටියන්ටද කොවිඩ් රෝග ලක්ෂණ සමගම මතුවන බවත් එවැනි වැඩිහිටි රෝගීන් දෙදෙනෙකු මේ වනවිට බලපිටිය රෝහලේදී මියගොස් ඇති බවත් ඔවුන්ටද මෙම “බහු ඉන්ද්‍රීය ආසාදනය” නම් රෝගය වැළඳී ඇත්දැයි පරීක්ෂණ සිදු කරන බවත් වෛද්‍යවරයා සඳහන් කරයි. දැඩි උදරය වේදනාව, යම් උණ තත්ත්වයක් ඇතිවී ඇස් රතු වී වමනය යාම, පාචනය, ශරීරයේ පැල්ලම් මතුවීම ආදී ලක්ෂණ පෙන්වන දරුවන් වහාම රෝහලක් වෙත රැගෙන යා යුතු බවද ඔහු අවධාරණය කරයි. මෙම රෝගය හේතුවෙන් දරුවන් මියයාමේ ප්‍රතිශතය 2%ක තරම් වන බවද ළමා රෝහලේ විශේෂඥ වෛද්‍ය නලීන් නිතුල්වත්ත සඳහන් කරයි. රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී. විජේසූරිය සඳහන් කරන්නේ දෙමව්පියන් එන්නත ලබා ගත්තත් ඔවුන්ගෙන් දරුවන්ට රෝගය වැලඳීමේ අවදානමක් තිබෙන බැවින් ආත්මාර්ථකාමී නොවී දෙමව්පියන් සහ වැඩිහිටියන් තවදුරටත් ප්‍රවේශම් වෙමින් දරුවන් රැක ගන්නා ලෙසයි. මෙම සංකූලතා හේතුවෙන් ශරීරයේ අභ්‍යන්තර ඉන්ද්‍රීයන් ඉදිමීමකට ලක් වීමට ඉඩ ඇති අතර එවැනි ඉදිමීමට ලක්වීම හේතුවෙන් දැනටමත් රෝහලේ හදිසි ප්‍රතිකාර ඒකකයේ රෝගීන් පස් දෙනකු පමණ ප්‍රතිකාර ලබමින් සිටින බවද අධ්‍යක්ෂවරයා කියාසිටියි.", "URL": "https://lankatruth.com/si/?p=119756", "Category": "කොවිඩ් -19 (කොරෝනා ) පුවත්", "Parent URL": null}