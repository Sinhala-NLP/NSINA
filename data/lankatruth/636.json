{"Source": "Lankatruth", "Timestamp": "December 27, 2011", "Headline": "ගොවීන්ට පොහොර මරාලයක්", "News Content": "ගොවීන්ට ලබාදෙන පොහොර සහනාධාරය ක‍්‍රමානුකූලව අහෝසි කරමින් පවතී. දැනට කිලෝ 50ක යූරියා මිටියක් රුපියල් 350/- බැගින් ලබා දුන් අතර අක්කර 2ක් සඳහා මුලදී කිලෝ 250ක් ලබා දුන් අතර මේ වන විට කුරුණෑගල දිස්ති‍්‍රක්කයේ එය කිලෝ 212 ක් ද අම්පාර ප‍්‍රදේශයේ කිලෝ 200ක් ද දක්වා අඩුකර ඇත. එමෙන්ම අමිශ‍්‍ර පොහොර ලෙස ලබාදෙන MOP මිශ‍්‍රනය කිලෝ 90 සිට 60 දක්වා ද TST අමිශ‍්‍ර පොහොර ප‍්‍රමාණය කිලෝ 90 සිට 70 දක්වා අඩුකර ඇත. මේ අතර අනුරාධපුර නාච්චාදූව ගොවි ජනපදයට රසායනික පොහොර සනාධාරය ලබාදීමටනම් රජය හඳුන්වාදෙන කොම්පෝස්ට් පොහොර කිලෝ 50ක් රුපියල් රුපියල් 500/ක් බැගින් මිලට ගැනීමට නියම කර ඇත. එසේ මිලදී නොගන්නා ගොවීන්ට සහනාධාර පොහොර නිකුත් නොකිරීමට කටයුතු කර ඇත. මෙම කොම්පෝස්ට් පොහොර වල ඇත්තේ වැව් පතුල් වලින් ගොඩගන්නා රෝන් මඩ මිශ‍්‍රණයක් බවට ගොවීන් චෝදනා කරති. රුපියල් 500 ක් ගෙවා මැටි ගොඩක් ගන්නේ කුමකටදැයි ඔවුහු ප්‍රශ්න කරති. වැඩිදරටත් හෙලිවන ආකාරයට නාච්චාදූව නේවාසික ව්‍යාපාර කාර්යාලයේ දී, නාච්චාදූව කෘෂි පර්යේෂණ හා නිශ්පාදන සහකාර විසින් පොහොර වර්ග දෙකම (කොම්පෝස්ට් පොහොර සහ රසායනික පොහොර) සඳහා මුදල් ලබාගෙන බිල් පත් නිකුත් කරනු ලබූවත් එම ස්ථානයෙන් රසායනික පොහොර පමණක් ලබා දෙන අතර පුද්ගලික නිවසක දී කොම්පොස්ට් පොහොර නිකුත් කිරීමට කටයුතු කර ඇත. ඒ සඳහා නිකුත් කර ඇති බිල් පත එම ස්ථානයෙන් ලබා ගන්නා අතර ගොවීන්ට බිල් පතක් ලබා නොදීමට කටයුතු කිරීම හේතුවෙන් මේ හරහා විශාල අක්‍රමිකතාවයක් සිදුවන බවට ගොවීහු සැක පහල කරති. පොහොර සහනාධාරය මුවාවෙන් ආණ්ඩුවේ දේශපාලන හෙංචයියන් විශාල වශයෙන් වංචා දූෂණ සිදු කළ අතර මේ වන විට ආණ්ඩුව පොහොර සහනාධාරය අහෝසිකිරීමේ කි‍්‍රයාමාර්ග අනුගමනය කරමින් සිටින බව හෙලිවේ.", "URL": "https://lankatruth.com/si/?p=636", "Category": "පුවත්", "Parent URL": null}