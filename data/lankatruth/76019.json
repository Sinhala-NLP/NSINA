{"Source": "Lankatruth", "Timestamp": "June 18, 2019", "Headline": "සක්විති රණසිංහට එරෙහි නඩුව ඔක්තෝබරයේ කැඳවේ", "News Content": "ශ්‍රී ලංකා මහබැංකුවේ අනුමැතියකින් තොර මූල්‍ය ආයතනයක් පවත්වාගෙන යාම සම්බන්ධව චෝදනා එල්ලවී මේ වනවිට ඇප මත නිදහස්ව සිටින සක්විති රණසිංහ ඇතුළු විත්තිකරුවන් දෙදෙනෙකුට නීතිපතිවරයා විසින් ගොනුකර ඇති නඩුව ඔක්තෝබර් මස 23 වැනිදා කැඳවීමට කොළඹ මහාධිකරණය අද(18) දින නියම කළේය. නීතිපතිවරයා විසින් ගොනුකර ඇති මෙම නඩුව කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවා තිබූ අතර එහිදී සක්විති රණසිංහ සහ කුමාරි අනුරාධිනී යන විත්තිකරුවන් අධිකරණය හමුවේ පෙනී සිට ඇත. එසේම සක්විති රණසිංහ නැමති විත්තිකරුගේ ඇපකරුවන් පිළිබඳව වාර්තාවක් ලබන 26 වන අධිකරණය හමුවේ පෙනී සිට ඉදිරිපත් කරන ලෙස ද රහස් පොලීසියේ වාණිජ අපරාධ විමර්ශන අංශයේ ස්ථානාධිපතිවරයාට අධිකරණය නියෝග කලේය. 2006 වසරේ නොවැම්බර් මස 01 වනදා සහ 2008 වසරේ සැප්තැම්බර් මස 31 වැනිදා දක්වා කාලසීමාව තුළ ශ්‍රී ලංකා මහ බැංකුවේ අනුමැතියකින් තොරව සක්විති හවුසිං ඇන්ඩ් කන්ස්ට්‍රක්ෂන් නමින් මූල්‍ය සමාගමක් පවත්වාගෙන යාම සහ එහි තැන්පත්කරුවන්ට අයත් රුපියල් කෝටි 162 කට අධික මුදලක් සාවද්‍ය පරිහරණය කිරීම ඇතුළු චෝදනා සම්බන්ධයෙන් නීතිපතිවරයා විසින් සක්විති රණසිංහ ඇතුළු පිරිසකට එරෙහිව කොළඹ මහාධිකරණය හමුවේ නඩු තුනක් ගොනු කර තිබුණි.", "URL": "https://lankatruth.com/si/?p=76019", "Category": "පුවත්", "Parent URL": null}