{"Source": "Lankatruth", "Timestamp": "July 25, 2018", "Headline": "පොලිසියේ බාධා කිරීම් නොතකා ඌව වෙල්ලස්සේ ඉඩම් සුරැකීමේ සටන ඉදිරියට", "News Content": "මහින්ද රාජපක්ෂ පාලනය විසින් ආරම්භ කර ජනතාව විසින් පරාජය කරනු ලැබූ ඌව වෙල්ලස්සේ ඉඩම් විකිණීම වත්මන් මෛත්‍රී – රනිල් ආණ්ඩුව යළි ක්‍රියාත්මක කිරීමට එරෙහිව පසුගිය කාලයේ පැවති විරෝධතා තීව්‍ර කරමින් ඌව වෙල්ලස්ස ජන අයිතීන් සුරැකීමේ පෙරමුණ විසින් අද (25) පස්වරුවේ රිදීමාලියද්ද ඇකිරියන් කුඹුර ප්‍රදේශයේදී පැවති උද්ඝෝෂණ රැලියට පොලිස් නිළධාරීන් විසින් බාධා කර තිබේ. කෙසේ නමුත් පොලිස් බාධා කිරිමේ නොතකා විරෝධතා රැලිය පැවැත්වීමට ඌව වෙල්ලස්ස ජන අයිතීන් සුරැකීමේ පෙරමුණ විසින්කටයුතු කළ අතර එහිදී අදහස් දැක්වූ එම පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සඳහන් කර සිටියේ, මහින්ද රාජපක්ෂ ආණ්ඩුව 2006 වසරේ කැබිනට් පත්‍රිකාවක් යොමු කරමින් ඌව, වෙල්ලස්ස සහ බින්තැන්න යන කලාප තුනෙන් අක්කර 65,000ක ඉඩම් බ්‍රිතාන්‍යයේ බූකටේක් සමාගමට උක් වගාව සඳහා ලබා දීමට පිඹුරු පත් සකස් කළ අවස්ථාවේ එයට එරෙහිව එල්ල වූ දැඩි විරෝධතාවය අවස්ථාවේ මෙම ඌව වෙල්ලස්ස ජන අයිතීන් සුරැකීමේ පෙරමුණ බිහිවූ බවයි. පරිසර වේදීන්, කලා කරුවන් මහා සංඟරත්නය එක්ව එම විරෝධතා වසර 04ක 05ක කාලයක් පවත්වා අදාළ උක් ව්‍යාපෘතිය පරාජය කළ බවත් නැවත වත්මන් මෛත්‍රී – රනිල් ආණ්ඩුව හමුවේ මෙම උක් ව්‍යාපෘතිය සඳහා පෙර ඉඩම් කොල්ලයම ක්‍රියාත්මක බවත් එයට රාජපක්ෂ පාලන සමයේද මෙම උක් ව්‍යාපෘතියේ මෙරට සමාගම වූ අයි.එම්.එස් හෝල්ඩින් සමාගම මැදහත්වී ඇති බවත් වර්තමාන ආණ්ඩුවේ අනුමැතිය යටතේ සිංගප්පූරුවේ ගැසර්වෙන්චස් සමාගම වෙත රිදීමාලියද්ද, මහියංගය, ලුණුගල, බිබිල, මැදගම, මඩුල්ල, පදියතලාව සහ මහඔය යන ප්‍රාදේශීය ලේකම් 08න් ඉඩම් අක්කර 62500ක් ලබා දීමට පිඹුරුපත් සකස් කරමිත් තිබෙන බවත් සඳහන් කරයි. ජනතාවගේ බුක්ති විඳින ඉඩම් රැකගැනීම සඳහා නැවත වෙල්ලස්සේ ජනතා ඉඩම් රැකගැනිමේ අරගලයක් සිදුකිරිමට ඇති බවත් ඒ සඳහා ඌව වෙල්ලස්ස ජන අයිතීන් සුරැකීමේ පෙරමුණේ අනුශාසක මොණරාගල දිස්ත්‍රික් සාසනාරක්ෂක බලමණ්ඩලයේ ලේඛකාධිකාරී බිබිල බෝධිරුක්කාරාමාධිපති දොඩන්ගොල්ලේ සෝරත නාහිමියන් ප්‍රමුඛ එහි කැඳවුම්කරු සමන්ත විද්‍යාරත්න මහතාත් එහි සභාපති නීතීඥ සරත් කුමාර මහතාත් එහි විධායක සභිකයින් වන දිගාමඩුලු දිස්ත්‍රික් හිටපු පාර්ලිමේන්තු මන්ත්‍රී වසන්ත පියතිස්ස මහතාත්ඌව පළාත් සභාවේ මොණරාගල දිස්ත්‍රික් මන්ත්‍රී ආර්තඑම් ජයවර්ධන මහතාත් හිටපු ඌව පළාතක් සභා මන්ත්‍රී සුදත් බලගල්ල මහතාත් ප්‍රමුඛ නායක කණ්ඩායමක් රැස්ව සිටි අතර ප්‍රදේශවාසී විශාල පිරිසක්ද දෙහිමගම මන්සන්ධියේ සිට පෙළපාලියකින් රැස්වීම් භූමිය වෙත ලඟා වූහ. පෙළපාලියට හා රැස්වීමට පොලීසිය විසින් දිගින් දිගටම බාධා පමුණුවන ලදී. රැස්වීමේ සංවිධායකයන් විසින් රැස්වීම සඳහා ශබ්ද විකාසන අවසර පත්‍ර පැය 05කට ඉල්ලා තිබූ නමුත් පොලීසිය විසින් රැස්වීම පැය දෙකකට සීමා කරනු ලදුව සමන්ත විද්‍යාරත්න මහතා කතා කරමින් සිටින මොහොතේ පස්වරු 05ට පොලීසිට විසින් ශබ්ද විකාශන යන්ත්‍ර විසන්දි කිරීමත් සමග උණුසුම්කාරී තත්වයක් ඇතිවිය. රැස්වීම සඳහා ඉඩ කඩ ලබා දෙන ලෙස පොලීසිය සමග කළ සාකච්ඡා අසාර්ථක වීම නිසා සමන්ත විද්‍යාරත්න මහතා ඇතුළු නායකයන් වේදිකාවෙන් බැසවිත් චෙන්කලඩි පේරාදෙනි මාර්ගය (ඒ 5) හරස් කොට පාර මැද පුටුවක් තබා රැස්වීම පවත්වන ලදී. මහින්ද රාජපක්ෂ රජය ගෙන ආ ඉඩම් කොල්ලය ආපසු හැරෙව්වා සේම මෛත්‍රී රනිල්ගේආණ්ඩුව ගෙන ආ මෙම ව්‍යාපෘතියද අනිවාර්යයෙන්ම ආපසු හරවන බවත් සුද්දන් විසින් ඌව වෙල්ලස්ස වනසා අවුරුදු 200ක් පිරෙන මේ මොහොතේ ඌව වෙල්ලස්සට බහුජාතික සමාගම් කැඳවා ජනතා ඉඩම් එම සමාගම් වෙත පවරා දිමට ගනු ලබන මේ උත්සාහය අනිවාර්යයෙන්ම පරාජය කරන බවත් ගැසල් වෙන්චස් මමාගම වහා රටෙන් පිටව යා යුතු බවත් සමන්ත විද්‍යාරත්න මහතා අවධාරණය කළේය. විශාල භූමි භාගයක ඒකීය භෝග වගාවක් ලෙස උක් වගා කිරීම තුළ ජනතාව පාරිසරික, ආර්ථික, සෞඛ්‍යමය, සංස්කෘතිකමය ගැටළුවලට මුහුණදෙන බවත් මෙම වියලි කලාපයේ උක් වගා කිරීම තුළ උග්‍ර ජල ගැටළුවකට ප්‍රදේශය මුහුණ දෙන බවත් ජනතාව බුක්ති විඳින ඉඩම් කොම්පැනිවලට පැවරීමෙන් ජනතාව බහුජාතික සමාගමක කුලී කම්කරුවන් ලෙස අසරණ වන බවත් එහිදී සමන්ත විද්‍යාරත්න මහතා අවධාරණය කරන ලදී. අලි මංකඩක කර්මාන්ත ශාලාව පිහිටීම තුළ උග්‍ර අලි මිනිස් ගැටුමකට ජනතාව ගොදුරු කරන බවත් වසරකට ස්ප්‍රීතු ලීටර් කෝටියක් නිශ්පාදනය කරන කර්මාන්ත ශාලාවක් ලබා දී ඌව වෙල්ලස්සේ රටේ විශාලම ස්කාගාරය ඉදි කිරීමට සූදානම් වන බවත් ජනතාවගේ ජීවිත උඩු යටිකරු කරමින් සිදු කිරීමට නියමිත මෙම විනාශය වහා නවත්වා දැමිය යුතු බවත් ඒ මහතා අවධාරණය කළේ ය. ජනතාව බුක්ති විඳින ඉඩම් සඳහා ජනතාවට ඔප්පු ලබාදී අයිතිය තහවුරු කළ යුතු බවත් කෘෂිකර්ම දෙපාර්තමේන්තුව මේ ප්‍රදේශ සඳහා අනුමත කොට ඇති දෙහි, දොඩම්, ගම්මිරිස්, කුරුඳු, රඹුටන්, අඹ, රබර් සහ ධාන්‍ය බෝගවන මුං, කවුපි, ඉරිගු, තල වැනි බෝග සඳහා ජනතාවට ආධාර දෙමින් ඒ සඳහා රජය හා පෞද්ගලික අංශය මැදිහත් කළ යුතු බවත් අවධාරණය කළ අතර ඌව වෙල්ලස්ස බිම් තැන්නේ එකඳු බිම් අඟලක් බහු ජාතික සමාගම් සඳහා ලබාදීමට ඉඩ නොතබන බවත් ඉදිරියේ දැවැන්ත අරගල මේ බිමේ නිර්මානය වන බවත් ප්‍රකාශ කළේ ය. උද්ඝෝෂණ රැස්වීමට බාධා කළ පොලිසය වෙත ජනතාවගේ දැඩි විරෝධය එල්ල වූහ.", "URL": "https://lankatruth.com/si/?p=56724", "Category": "පුවත්", "Parent URL": null}