{"Source": "Lankatruth", "Timestamp": "August 10, 2018", "Headline": "අල්ලස් ගත් මහානාම සහ පියදාසගේ ඇප නියෝගය 21", "News Content": "අල්ලස් සිද්ධියකට අදාළව රක්ෂිත භාරයේ සිටින ජනාධිපති කාර්ය මණ්ඩල ප‍්‍රධානි ආචාර්ය ඉදිකැටිය හේවගේ කුසුම්දාස මහානාම, රාජ්‍ය දැව සංස්ථාවේ සභාපති පියදාස දිසානායක යන අය සම්බන්ධ ඇප නියෝගය ලබන 21 වැනිදාට ප‍්‍රකාශයට පත්කරන බව කොළඹ ප‍්‍රධාන මහේස්ත‍්‍රාත් රංග දිසානායක මහතා අද (10) සඳහන් කර තිබේ. ඒ අනුව එම නියෝගය ලබාදෙන තෙක් එම සැකකරුවන් තවදුරටත් එදින තෙක් රක්ෂිත බන්ධනාගර ගත කිරීමටද මෙහිදී මහේස්ත‍්‍රාත්වරයා නියෝග කර ඇත. කන්තලේ සීනි සමාගමට අයත් යන්ත‍්‍ර සුත‍්‍ර සහ ගොඩනැගිලි පවරා දීම සදහා අනුමැතිය ලබා දීමට අල්ලස් වශයෙන් රුපියල් මිලියන 540ක් ඉල්ලා ඉන් රුපියල් මිලියන 20ක් ලබාගැනීමේ සිද්ධිය සම්බන්ධයෙන් මෙම සැකකරුවන් දෙදෙනා මේ වනවිට මාස තුනකට අධික කාලයක් සැකපිට රක්ෂිත බාරයේ පසුවෙති. එසේම මෙම සැකකරුවන් දෙදෙනා සම්බන්ධයෙන් ඇප ලබාදීම දෙවතාවක්ම අධිකරණය මගින් ප‍්‍රතික්ෂේප කරනු ලැබ තිබූ අතර ඇප ලබාදීම සඳහා සුවිශේෂී කරුණු ඉදිරිපත් නොවීම මත නඩු විභාගය අවසන් වනතුරු ඔවුන් රක්ෂිත බාරයේ තැබීමට අධිකරණය මගින් නියෝග නිකුත් කරනු ලැබ තිබුණේ ඉකුත් ජුනි 26 වැනි දාය.", "URL": "https://lankatruth.com/si/?p=57528", "Category": "පුවත්", "Parent URL": null}