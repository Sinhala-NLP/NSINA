{"Source": "Lankatruth", "Timestamp": "June 9, 2021", "Headline": "සෞඛ්‍ය විශේෂඥයින් කිව්වොත් පමණයි 14 රට අරින්නේ – හමුදාපති", "News Content": "කොවිඩ් වසංගතය හමුවේ රටේ බරපතළ තත්වයක් ඇති නොවන බවට සෞඛ්‍ය විශේෂඥයන් තහවුරු කළහොත් පමණක් එළඹෙන 14 වැනිදා විවෘත කරන්නේ යැයි කොවිඩ් 19 පැතිරීම පාලනය කිරීමේ ජාතික ක්‍රියාන්විත මධ්‍යස්ථානයේ ප්‍රධානී, හමුදාපති ජෙනරාල් ශවේන්ද්‍ර සිල්වා මහතා පවසයි. දැනට පනවා ඇති සංචරණ සීමා ලිහිල් කිරීමට නිර්දේශ කර ඇත්තේ එළඹෙන 14 වැනිදාටය. එහෙත් රට විවෘත කිරීමට පෙර කොවිඩ් ව්‍යාප්තිය ගැන පුළුල් විද්‍යාත්මක විශ්ලේෂණයක් කළ යුතු බවත් ඒ සම්බන්ධයෙන් සෞඛ්‍ය විශේෂඥයන් සමඟ ඉදිරියේදී පුළුල්ව සාකච්ඡා කරන බවත් යුද හමුදාපතිවරයා පවසයි. එසේම සංචරණ සීමා පනවා ඇතත් කොවිඩ් ව්‍යාප්තිය සැළකිය යුතු ලෙස අඩු වීමක් දක්නට නොමැති බැවින් සංචරණ සීමා ලබන 21 වැනිදා දක්වාවත් දීර්ඝ කළ යුතු බව වෛද්‍ය විශේෂඥයන් රැසක් මේ වනවිට කරුණු ඉදිරිපත් කර තිබේ. කොවිඩ් ව්‍යාප්තිය හේතුවෙන් හුදෙකලා කෙරුණු දිවයිනේ දිස්ත්‍රික්ක 11ක ග්‍රාම නිලධාරි වසම් 189 කින් වසම් 77ක් හුදෙකලා භාවයෙන් පෙරේදා (7) සිට නිදහස් කෙරිණි. හුදෙකලා භාවයෙන් මෙසේ නිදහස් කෙරුණද එම ප්‍රදේශවල සංචරණ සීමා දිගටම ක්‍රියාත්මක කෙරෙන බව කොවිඩ් 19 පැතිරීම පාලනය කිරිමේ ජාතික ක්‍රියාන්විත මධ්‍යස්ථානය පවසයි. කොවිඩ් 19 තෙවැනි රැල්ල ආරම්භ වීමෙන් පසුව රටපුරය සංචරණ සීමා පනවනු ලැබූවේ පසුගිය 21 වැනිදා සිටය. රටපුරා සංචරණ සීමා පැනවුවද අත්‍යවශ්‍ය සේවා කටයුතු එම කාලය පුරා දිගටම ක්‍රියාත්මක කෙරේ.", "URL": "https://lankatruth.com/si/?p=117877", "Category": "කොවිඩ් -19 (කොරෝනා ) පුවත්", "Parent URL": null}