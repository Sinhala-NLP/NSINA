{"Source": "Lankatruth", "Timestamp": "April 18, 2023", "Headline": "ආර්ථික අපහසුතා නිසා බාල වයස්කාර සිසුන් පිරිසක් රැකියා සොයා නිවෙවලින් පලාගිහින්", "News Content": "පවුල් ආර්ථික අපහසුකම් දරගත නොහැකිව බාල වයස්කාර සිසුන් තිදෙනකු පසුගිය 14 වනදා රැකියා සොයා නිවෙස්වලින් පලායාමේ පුවතක් වෙන්නප්පුව මූලස්ථාන පොලිස් බල ප්‍රදේශයෙන් වාර්තා වේ. වෙන්නප්පුව ප්‍රදේශයේ පාසලක ඉගෙනුම ලබමිනි සිටියදී නිවෙස්වලින් පලාගොස් සිටින මෙම සිසුන් තිදෙනා අවුරුදු 14 සහ 15 යන වයස්වල පසුවන බව වෙන්නප්පුව පොලිසිය පවසයි. ඔවුන්ගේ මවුපියන් කම්කරුවන් ලෙස සේවය කරන අය බවද කියති. මෙලෙස නිවෙස්වලින් පලා ගොස් ඇති එක් සිසුවෙකු, ආර්ථීක අපහසුතාවලින් පෙළෙන නිසා රැකියාවක් සොයා යෑමට අවශ්‍ය බව නිවෙසින් පලා යෑමට දින කිහිපයකට පෙරට ඔහුගේ කිරි අම්මා සමග පවසා ඇතැයි පොලිසිය කියයි. අනෙක් සිසුන් දෙදෙනා නිවෙස්වලින් පිටව ගොස් ඇත්තේ සංගීත සංදර්ශනයක් නැරඹීමට යන බව කියමින් යැයිද ඔවුන් දෙදෙනාද නිවෙස්වලින් පිටමං කරගෙන ගොස් ඇත්තේ රැකියාවක් සොයා යන බව පැවසූ සිසුවා බවද පොලිසිය සැකකරයි. මෙතෙක් ඔවුන් ගැන කිසිදු තොරතුරක් ලැබී නොමැති බව පොලීසිය පවසයි.", "URL": "https://lankatruth.com/si/?p=146383", "Category": "පුවත්", "Parent URL": null}