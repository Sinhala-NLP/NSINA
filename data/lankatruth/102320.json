{"Source": "Lankatruth", "Timestamp": "December 3, 2020", "Headline": "මාතලේ නගරාධිපති ධූරයෙන් නෙරපා හරී", "News Content": "මාතලේ මහ නගර සභාවේ නගරාධිපති ඩල්ජිත් අළුවිහාරේ මහතා නගරාධිපති තනතුරින් ඉවත් කිරීමට මධ්‍යම පළාත් ආණ්ඩුකාර ලලිත් යූ ගමගේ මහතා කටයුතු කර තිබේ. නගරාධිපතිවරයා ඉවත් කිරීමට අදාල ගැසට් නිවේදනය ඊයේ (02) දිනයේදී නිකුත් කර තිබේ. නගරාධිපතිවරයාට එරෙහිව ‍චෝදනා රැසක් එල්ල වීම හේතුවෙන් ඔහුගේ නගරාධිපති ධුරය පසුගිය සැප්තැම්බර් මාසයේ සිට මාස තුනකට තාවකාලිකව අත්හිටුවා තිබිණි. මධ්‍යම පළාත් ආණ්ඩුකාරවරයා විසින් අදාල චෝදනා විමර්ශනය කිරීම සඳහා කමිටුවක් පත් කර ඔහුට එල්ල වන චෝදනා සම්බන්ධයෙන් විමර්ශනයක් ආරම්භ ඇත. එම කමිටුව විසින් සිදුකළ විමර්ශනයෙන් පසු නිකුත් කළ වාර්තාව සැළකිල්ලට ගනිමින් නගරාධිපති ඩල්ජිත් අළුවිහාරේ මහතා තනතුරින් ඉවත් කිරීමට මධ්‍යම පළාත් ආණ්ඩුකාර ලලිත් යූ ගමගේ මහතා කටයුතු කර ඇත. මාතලේ දිස්ත්‍රික්කයේ එක්සත් ජාතික පක්ෂයට පාලන බලය හිමි එකම පළාත් පාලන ආයතනය වන්නේ මාතලේ මහ නගර සභාවයි. එක්සත් ජාතික පක්ෂයේ සභිකයින් 09 දෙනෙකුද, පොදුජන පෙරමුණේ සභිකයින් 06 දෙනෙකුද, එක්සත් ජනතා නිදහස් සන්ධානයේ සභිකයින් 04 දෙනෙකුද, ජනතා විමුක්ති පෙරමුණ හා එකමුතු ප්‍රගතිශීලීසන්ධානයට එක් මන්ත්‍රීධූරයක් බැගින් හිමිව තිබේ.", "URL": "https://lankatruth.com/si/?p=102320", "Category": "පුවත්", "Parent URL": null}