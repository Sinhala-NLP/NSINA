{"Source": "Lankatruth", "Timestamp": "April 6, 2021", "Headline": "හදිසි පක්ෂ නායක රැස්වීමක්… කැකිල්ලේ කොමිසම පිළිබඳ පාර්ලිමේන්තු විවාදය ආණ්ඩුව මඟහරියි…", "News Content": "දේශපාලන පළිගැනීම් පිළිබඳ විමර්ශනය කිරීමට ජනාධිපතිවරයා විසින් පත් කෙරුණු කොමිසමේ වාර්තාව පිළිබඳව පාර්ලිමේන්තු විවාදය කල් දැමීමට ආණ්ඩුව තීරණය කර තිබේ. මේ පිළිබඳව සාකච්ඡා කිරීම සඳහා අද (06) දිනයේදීවිශේෂපක්ෂ නායක රැස්වීමක් කැඳවා ඇති අතර එහිදීආණ්ඩු පක්ෂ නියෝජිතයින් දැනුම් දී ඇත්තේ අප්‍රේල් 08 සහ 09 යන දිනයන්හිදීඑම විවාදය නොපැවැත්වෙන බවයි. ආණ්ඩුවේ මෙම තීරණයට විරෝධය පළකරමින් ජනතා විමුක්ති පෙරමුණේ නායක අනුර කුමාර දිසානායක මහතා එහිදී පවසා ඇත්තේ කතානායකවරයා මන්ත්‍රීවරුන්ගේ වරප්‍රසාද ආරක්ෂා කරනවා නම් මෙම විවාදය ලබාදිය යුතු බවත් එසේ නොමැතිව ජනාධිපතිගේ අගමැතිගේ හෝ වුවමනාවට මෙම විවාදය මගහැර යෑමට ඉඩ ලබා නොදිය යුතු බවයි. ඒ පිළිබඳව මාධ්‍ය වෙත වැඩිදුරටත් අදහස් දැක්වූඅනුර දිසානායක මන්ත්‍රීවරයා… “පසුගිය මාර්තු 25 වෙනිදා පැවති පක්ෂ නායක රැස්වීමේදීතීරණය කළා අප්‍රේල් 08 සහ 09 දින දෙක තුළ දේශපාලන පළිගැනීම් පිළිබඳ කොමිසමේ වාර්තාව විවාදයට ගැනීමට. නමුත් අද හදිසියේ ආණ්ඩුව මැදිහත් වෙලා පක්ෂ නායක රැස්වීමක් කැඳවලා 08 සහ 09 දින වල මෙම විවාදය නතර කළ යුතුයි කියලා. ආණ්ඩුව දිගින් දිගටම උත්සාහ කරමින් තිබෙන්නේ අධිකරණ පද්ධතියට බලපෑම් කරන, එළියේ කැළෑ උසාවියක් නිර්මාණය කරලා කැකිල්ලේ විනිසුරුවන් පත්කරලා තමන්ට රිසි පරිදි වංචනිකයන්, අපරාධකරුවන් නිදහස් කරන්න නිර්දේශ අරගෙන ක්‍රියාත්මක කිරීමේ උත්සාහයක් තිබෙනවා. ඒ පිළිබඳව පාර්ලිමේන්තුවේ විවාද කිරීමේ අවස්ථාව අහිමි කිරීමේ සූදානම තමයි මේ පෙන්නුම් කරමින් තිබෙන්නේ.” යනුවෙන් පැවසීය.", "URL": "https://lankatruth.com/si/?p=114455", "Category": "පුවත්", "Parent URL": null}