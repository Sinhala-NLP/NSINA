{"Source": "Lankatruth", "Timestamp": "December 21, 2017", "Headline": "ආණ්ඩුව කියන තරම් පොල් අර්බුදයක් ලංකාවේ නැහැ", "News Content": "ලංකාව තුළ ආණ්ඩුව කියන තරම් විශාල පොල් අර්බුදයක් නොමැති බවත් පිටරටින් නීති විරෝධී ලෙස පොල් ගෙන්වීම තුළින් සිදුවන්නේ මේ රටේ පොල් වගාවට හානිකර විෂබීජ හා වසංගත රැසක් ළංකර ගැනීමක් හෙයින් පිටරටින් පොල් ගෙන්වීමේ යෝජනාව ආණ්ඩුව වහා හකුළා ගතයුතු බවත් සමස්ත ලංකා ගොවිජන සම්මේලනයේ කැඳවුම්කරු නාමල් කරුණාරත්න මහතා පවසයි. ශාකනිරෝධායන පනත යටතේ කිසිදු ආකාරයකින් මෙරටට පොල් හෝ පොල් මද ගෙන්වීමට නීතිමය හැකියාවක් නොමැති හෙයින් රාජපක්ෂ ආණ්ඩුව මෙරටට ගෙන්වූ පොල් නැවක් මුහුදුබත් කරන්නට සිදුවූ බවත් ඒ මහතා පෙන්වා දෙයි. නාමල් කරුණාරත්න මහතා මේ අදහස් පළ කළේ කුරුණෑගල ගනේවත්ත ප්‍රදේශයේදී කැඳවා තිබූ මාධ්‍ය හමුවක් අමතමිනි. මෙරට කඩා වැටී ඇති පොල් කර්මාන්තය හා ඒ පිළිබඳව කරුණු පැහැදිළි කිරිම සඳහා ‘පොල් වගාකරුවන් හා කර්මාන්තකරුවන්ගේ එකමුතුව’ විසින් සංවිධානය කොට තිබූ මෙම මාධ්‍ය හමුව පැනනැගී ඇති මෙම අර්බුදය හේතුවෙන් වැසී ගිය පොල් ආශ්‍රිත නිෂ්පාදන කර්මාන්තශාලා භූමියකදී පැවැත්වීම විශේෂත්වයකි විය. පොල් නිෂ්පාදන කර්මාන්තකරුවන් ඇතුළු සංවිධාන රැසක් නියෝජිතයන් පිරිසක් සහභාගී වූ මෙම මාධ්‍ය හමුව අමතමින් නාමල් කරුණාරත්න මහතා මෙසේද කීය. “සාමාන්‍යයෙන් මේ රටේ වාර්ෂික පොල් පරිභෝජනය ගෙඩි මිලියන 2000 පමණය. එහෙම බලපුවාම ඉතිරි කොටස අපි අපනයනය කරනවා. මේ අනුව ගත්තාම මේ රටට පිටරටින් පොල් ආනයනය කිරීමේ අවශ්‍යතාවක් නැහැ. පොල් ඵලදාව වැඩි වෙනසක් දකින්නට නැහැ. ඒ නිසා අපට අවශ්‍ය වන්නේ මේ කියන පොල් ටික නිසි පරිදි කළමනාකරණය කර ගැනීම පමණයි. නමුත් කරන්න තියෙන දේ පැත්තක කියලා අද පාලකයන් මේ රටේ පොල් කර්මාන්තයට කන කොකා හඬන තත්වයට පත් කරල තියෙනවා. අද මේ රටට පොල් තෙල් වෙනුවට ගෙන්වන ෆාම් ඔයිල් මේ රටට ව්‍යසනයක් බවට පත්වෙලා තියෙනවා. මේ ෆාම් ඔයිල් ගෙන්වීමත් මේ රටේ පොල් කර්මාන්තය කඩා වැටීමට බලපාන හේතුවක් වෙලා තියෙනවා. පොල් පිටරටින් ගෙන්වනවා කියන එක මේ රටට අවනම්බුවක්. ඒකාබද්ධ විපක්ෂය අද මේකෙන් පොඩි චූන් එකක් ගන්න පටන් අරන් තියෙන්නේ. අපි මතක් කරන්න ඕනෑ ජොන්ස්ටන් මන්ත්‍රීතුමා වෙළඳ ඇමති වෙලා ඉන්න කාලේ පිටරටින් ගෙන්වපු පොල් නැවක් මේ රටට ඇතුළු කරන්න බැරි වුණාම ඒක මහ මුහුදේම ගිල්වල දැම්මා. මේව මේ රටේ මහජනතාවගේ සල්ලි. රාජපක්ෂ ආණ්ඩුව යටතේ පිටරටින් හාල් ගෙන්නලා මේ රටේ මහජන මුදල් කෝටි 1515 කාබාසිනියා කළා.”", "URL": "https://lankatruth.com/si/?p=45438", "Category": "පුවත්", "Parent URL": null}