{"Source": "Lankatruth", "Timestamp": "November 5, 2022", "Headline": "බන්දුලගේ ඉන්දීය සමුළුව අභිරහසක්!", "News Content": "ඉන්දියාවේ පැවති සමුළුවකට සහභාගී වීම සඳහා පෞද්ගලික සංචාරයක් ලෙස එරටට ගිය බව දක්වමින් ප්‍රවාහන ඇමති බන්දුල ගුණවර්ධන ශල්‍යකර්මයක් සදුකරගෙන ඇති බව මාධ්‍යවාර්තා අනුව තහුවරු වේ. ඉරිදා සිළුමිණ සහ ලංකාදීප පුවත්පත්වල පලකර තිබෙන වාර්තා දෙකකින් මෙම තොරතුරු තහවුරු වේ. සිළුමිණ පුවත්පතේ 12වෙනි පිටුවේ අදාල කරුණු සඳහන් කර තිබෙන්නේ “බන්දුල ගුණවර්ධන පෞද්ගලික සංචාරයකට එක්වුණේ ජාත්‍යන්තර අධ්‍යාපන සමුළුවකට සහභාගීවීම” සඳහා බවය. ලංකාදීප පුවත්පතේද එවැනි සමුළුවක් ගැන සඳහන් කර තිබුණද එය පෞද්ගලික සංචාරයක්ද යන්න සඳහන් කර නැත. එම පුවත්පත් දෙකේම අදාල ජාත්‍යන්තර අධ්‍යනය කුමක්ද? එය සංවිධානය කර තිබුණේ කිනම් ආයතනයකින්ද? එය පැවැත්වූයේ කවර ස්ථානයකද? කවර දිනයකදීද? යනාදී මූලික කරුණු කිසිවක් හෙලිකර තිබුණේ නැත. සිළුමිණ පුවත්පත “අසනීපයෙන් පසුවෙද්දී වුවත් පෞද්ගලික සංචාරයකට එක්වෙමින් දැනට මගි ජනතාවට පහසුකම් සලසාදීමට දුම්රියමාර්ග ප්‍රතිසංස්කරණයට අවශ්‍ය සහයෝගයත් විදුලියෙන් ධාවනය වන බස් රථ පරිත්‍යාගයක් ලෙස ලබා ගැනීමටත් බන්දුල ගුණවර්ධන මෙහෙදී සමත්විය” යනුවෙන් දක්වා තිබේ. ලංකාදීප පුවත්පතේ පස්වෙනි පිටුවේ මෙම සංචාරය පිළිබඳව සඳහන් කර තිබුණේ “හදිසි අසනීප තත්වයක් හමුවේ වුවද බන්දුල දේශනය කළේය. එහෙත් එය කළේ දැඩි අසීරුවෙනි” යනුවෙන් සඳහන් කර තිබූ අතර “එම සැත්කම මීට කලින් ලංකාවේ කිරීමට වෛද්‍යවරු නිර්දේශ කර තිබුණද බන්දුල ඊට එතරම් නොදැක්වීය. සමුළුව අතරවාරයේ සැත්කම ඉන්දියාවේදී කරගන්නට බන්දුලට සිදුවිය.” යනුවෙන් සඳහන් කර ඇත. මේ අනුව අදාල අභිරහස් සම්මන්ත්‍රණයේ ප්‍රධාන දේශනය පවත්වන මුවාවෙන් අදාල සැත්කම සඳහා බන්දුල ගුණවර්ධන විදේශගතවූ බව සනාත වී ඇත. පෞද්ගලිකට එක් වූ බව සිලුමිණ පුවත්පතේ සඳහන් කර තිබුණ අදාල සංචාරය පිළිබඳව ඇමති බන්දුල ගුණවර්ධනගේ ෆේස්බුක් පිටුවේ සඳහන් කර ඇත්තේ “මෙරට ප්‍රවාහන ක්ෂේත්‍රයට ඉන්දියාවේ සහයෝගීතාවය ලබා ගැනීම සඳහා අමාත්‍ය බන්දුල ගුණවර්ධන මහතා ඔක්තෝම්බර් 30 වනදා සිට නොවැම්බර් 01 වනදා දක්වා ඉන්දියාවේ තෙදින නිල සංචාරයක නිරත විය.” යනුවෙනි. සම්ළුවක් සම්බන්ධයෙන් කිසිවක් ෆේස්බුක් පිටුවේ සඳහන් නොවන අතර එහි සඳහන්ව ඇත්තේ “ප්‍රවාහන මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මැතිතුමා ඉන්දියාවේ නවදිල්ලි නුවර පිහිටි ඉන්දීය ප්‍රවාහන අමාත්‍යාංශයේදී ඉන්දියාවේ ප්‍රවාහන හා මහාමාර්ග අමාත්‍ය ශ්‍රී නිතිත් ගට්කාරි මහතා මුණ ගැසී සාකච්ඡාවක නිරත විය.” යනුවෙනි.", "URL": "https://lankatruth.com/si/?p=141656", "Category": "පුවත්", "Parent URL": null}