{"Source": "Lankatruth", "Timestamp": "March 10, 2021", "Headline": "සහල් මාෆියාව නීතියේ කනෙන් රිංගයි…", "News Content": "සහල් සඳහා පාලන මිලක් ගැසට් කර තිබුණද මහා පරිමාන සහල් මෝල් හිමියන් එම පාලන මිලෙන් රිංගා වෙලඳ ව්‍යාපාරිකයන් වෙත සහල් නිකුත් කිරීම සඳහා විවිධ කූඨ උපක්‍රම යොදාගනිමින් සිටින බව වාර්තා වේ. මහා පරිමාන සහල් මෝල් හිමියන් ක්‍රම කිහිපයක් අනුගමණය කරන අතර ඉන් එක් ක්‍රමවේදයක් වනුයේ ඒ ඒ ‍වෙලඳසැල් වෙත නිකුත් කරනු ලබන සහල් ප්‍රමාණය අනුව අදාළ පාලන මිල යටතේ නීත්‍යානුකූල බිල් පතක් නිකුත් කර පසුව නීත්‍යනුකූල නොවන වෙනත් බිලක්ද ලබාදීමයි. ඒ අනුව සහල් මෝල් හිමියන් ලබාදෙන බිල්පත් දෙකෙහිම මුදල එකතු කර ලබාදිය යුතුය. එවිට වෙලඳ ව්‍යාපාරිකයන් හට රජයේ පාලන මිලට සහල් අලෙවිකිරීම නොහැකි වන්නේ සහල් මෝල් හිමියන් එම වෙළඳසැල්වෙත ලබා දෙන්නේද රජයේ පාලන මිල අභිබවා යමින් වීම හේතුවෙනි. තවත් ක්‍රමයක් වන්නේ මහා පරිමාන සහල් මෝල් හිමියන් දැනුම්දෙන පරිදි වෙලඳ ව්‍යාපාරිකයන් විසින් තමට අවශ්‍ය සහල් ප්‍රමාණයට අදාළව මෝල් හිමියා සඳහන් කරන මිල ඔවුන්ගේ බැංකු ගිණුමක් වෙත බැර කළ යුතුය. ඉන් පසු අදාළ වෙළඳසැල වෙත සහල් ප්‍රවාහනය කරනු ලබන අතර එහිදී කිසිඳු බිලක් හෝ ලබාදීමක් මහපරිමාණ මෝල් හිමියන් සිදු කරන්නේ නැත. මෙම ක්‍රමයට අනුවද මහාපරිමාන මෝල් හිමියන් සහල් ලබා දෙන්නේ රජයේ පාලන මිලටත් වඩා වැඩි මිලකටය. තවත් ක්‍රමයක් වන්නේ රජයේ පාලන මිල යටතේ ඇති සහල් එම මිලට අවශ්‍යනම් කීරිසම්බා කිලෝ ප්‍රමාණයක් අනිවාර්යයෙන්ම ලබා ගත යුතුය. කීරිසම්බාවලට පාලන මිලක් නොමැති වීම හේතුවෙන් කිරීසම්බා මිල මහා පරිමාන සහල් මෝල් හිමියන් විසින් සිතූ සිතූ පරිදි වැඩි කරනු ලබයි. කෙසේ වෙතත් පාරිභෝගික කටයුතු පිළිබඳ අධිකාරිය වෙලඳසැල් වෙත ගොස් රජයේ පාලන මිලට වඩා වැඩියෙන් සහල් අලෙවි කරන ව්‍යාපාරිකයන්ට එරෙහිව නඩු පවසන අතර සහල් මාෆියාවේ නිරත මහා පරිමාන සහල් මෝල් හිමියාට ඉන් කිසිදු බලපෑමක් ඇති නොවේ. මේ හේතුව නිසා මහා පරිමාන සහල් මෝල් හිමියන්ගෙනුත් රජයෙනුත් පීඩාවට පත්වන වෙලඳ ව්‍යාපාරිකයන් ඉදිරියේදී සහල අලෙවිය නතර කිරීමේ අනතුරක් මතුව ඇති අතර එසේ සිදුවුවහොත් රට තුළ විශාල සහල් අර්බුදයක් හටගනු ඇත.", "URL": "https://lankatruth.com/si/?p=112329", "Category": "ආර්ථික පුවත්", "Parent URL": null}