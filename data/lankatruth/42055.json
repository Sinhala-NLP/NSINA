{"Source": "Lankatruth", "Timestamp": "October 5, 2017", "Headline": "සැකකරු මිය යාම ගැන පරීක්ෂණ – අපරාධ ස්ථානාධිපති අත්අඩංගුවට", "News Content": "දිවුලපිටිය පොලිසියෙන් අත්අඩංගුවට ගත් සැකකරුවකු මිය යාම සම්බන්ධයෙන් දිවුලපිටිය පොලිසියේ අපරාධ අංශයේ ස්ථානාධිපතිවරයා අද (05) අත්අඩංගුවට ගනු ලැබ තිබේ. සිද්ධිය සම්බන්ධයෙන් දිවුල පිටිය පොලිසියේ තිදෙනෙක්ද වහා ක්‍රියාත්මක වන පරිදි ස්ථාන මාරු කරනු ලැබ ඇත. මිය ගිය සැකකරු සොරකමක් සම්බන්ධයෙන් දිවුලපිටිය පොලිසියෙන් අත්අඩංගුවට ගෙන පසුගිය තුන් වැනි දා මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමෙන් පසු ලබන 10 වැනි දා තෙක් රක්ෂිත බන්ධනාගාර ගත කර තිබේ. සැකකරු බන්ධනාගාරයට රැගෙන ගිය පසු ඔහු අසනීප තත්වයෙන් පසු වූ නිසා බන්ධනාගාර රෝහලට ඇතුළත් කර ප්‍රතිකාර කර ඇති අතර තත්වය යහපත් නොවන බැවින් ඔහු වහා මීගමුව රෝහලට ඇතුළත් කරන ලෙස බන්ධනාගාර වෛද්‍යවරයා නිර්දේශ කර ඇත. ඒ අනුව මීගමුව රෝහලට ඇතුළත් කරද්දී ඔහු මියගොස් සිටි බව මීගමුව රෝහල් ආරංචි මාර්ග කියයි. සිද්ධිය සම්බන්ධයෙන් පශ්චාත් මරණ පරීක්ෂණය පැවැත්වූ මීගමු රෝහලේ අධිකරණ වෛද්‍ය විශේෂඥ රාහුල් හක් මහතා නිගමනය කර ඇත්තේ මිය ගිය සැකකරුගේ ශරීර අභ්‍යන්තරයේ තුවාල රැසක් ඇති බවයි. ඒ අනුව ඔහුගේ ශරීර අභ්‍යන්තරයේ බහුවිද තුවාල ඇතිවීම මරණයට හේතුව බව පශ්චාත් මරණ පරීක්ෂණයෙන් තහවුරු වී ඇත. සැකකරු මියයාමට හේතුව සොයා මීගමුව කොට්ඨාස භාර පොලිස් අධිකරීවරයාගේ අධීක්ෂණය යටතේ විමර්ශනයක් ද ආරම්භ කර තිබේ.", "URL": "https://lankatruth.com/si/?p=42055", "Category": "පුවත්", "Parent URL": null}