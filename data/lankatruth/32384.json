{"Source": "Lankatruth", "Timestamp": "April 6, 2017", "Headline": "SAITM විරෝධී වැඩ වර්ජනයට වෘත්තීය සමිති රැසක් එක් වෙයි", "News Content": "සයිටම් අර්බුදය විසඳීම සඳහා රජයේ වෛද්‍ය නිලධාරීන්ගේ සංගමය, වෛද්‍ය පීඨ පීඨාධිපතිවරු හා වෛද්‍ය විද්‍යාලවල ආචාර්ය සංගම් ඒකාබද්ධව කරුණු 05ක් සහිතව ආණ්ඩුවට යෝජනාවලියක් ඉදිරිපත් කර දැනට සති 03කුත් ඉකුත් වී ඇති නමුත් ඊට කිසිඳු ප්‍රතිචාරයක් නොදැක්වීම නිසා හෙට උදෑසන 8.00 සිට එක් දින දීපව්‍යාප්ත වැඩවර්ජනයක් සිදු කිරීමට සියල්ල සුදානම් කර ඇති බව රජයේ වෛද්‍ය නිලධාරීන්ගේ සංගමය ඇතුළු වෛද්‍ය සංගම්, වෘත්තීය සමිති සහ ශිෂ්‍ය සංගම්වල සහභාගීත්වයෙන් අද (06) පැවති මාධ්‍ය හමුවකදී අනාවරණය කළේ ය. ආණ්ඩුවට ඉදිරිපත් කළ මුලික කරුණු 5 මෙසේ දක්වා ඇත. 1) සෞඛ්‍ය අමාත්‍යවරයා විසින් වෛද්‍ය අධ්‍යාපනයේ අවම ප්‍රමිතිය අභියාචනාධිකරණය පෙන්වා දුන් පරිදි වහාම ගැසට් කිරීම හා වෛද්‍ය සභාවේ තාක්ෂණික වාර්තාවක් ලබා දීම. 2) උසස් අධ්‍යාපන අමාත්‍යවරයා සයිටම් ආයතනය වෛද්‍ය සභාවේ අනුකූලතා සහතිකය නොලබා ඇති බව අධිකරණයට දැන්වීම. 3) සයිටම් ආයතනය විසින් තවදුරටත් සිසුන් බඳවා ගැනීම වහාම නැවැත්වීම. 4) මෙම ආයතනය මගින් තවදුරටත් උපාධි ප්‍රදානය කිරීම වහාම නතර කිරිම. 5) දැනට මෙම ආයතනය තුළ ඉගෙන ගනු ලබන සිසුන් සඳහා ශ්‍රී ලංකා වෛද්‍ය සභාව පිළිගන්නා විසඳුමක් ලබා දීමට කමිටුවක් පත් කිරීම සහ අවසානයේ එය ජනසතු කිරිම දක්වා කටයුතු කිරිම. අද පැවති මාධ්‍ය හමුවටද ජාතික වෘත්තීය සමිති මධ්‍යස්ථානය ඇතුළු වෘත්තීය සමිති රැසක නියෝජිතයෝ එක්ව සිටියහ. මෙම වැඩ වර්ජනය සඳහා වෘත්තීය සමිති 150කට වැඩි ප්‍රමාණයක් සහයෝගය දක්වන බවත් හෙට දිනයේ දී දැවැන්ත පෙළපාලියක් හා කොළඹ කොටුව ආශ්‍රිතව රැළියක් පැවැත් වීමට නියමිත බවත් අද පැවති මාධ්‍ය හමුවේදී පැවසිණි. මාතෘ රෝහල්, ළමා රෝහල්, වකුගඩු හා පිළිකා සම්බන්ධ සේවා සපයන ආයතනවල මෙම වැඩ වර්ජනය සිදු නොකරන බවද සේවාවන්හි පවතින සුවිශේෂීභාවය හේතු කොට ගෙන ත්‍රිවිධ හමුදා රෝහල්වලද වර්ජනය ක්‍රියාත්මක නොවන බවද එහිදී අනාවරණය කර සිටියේ ය.", "URL": "https://lankatruth.com/si/?p=32384", "Category": "පුවත්", "Parent URL": null}