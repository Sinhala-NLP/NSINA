{"Source": "Lankatruth", "Timestamp": "June 27, 2023", "Headline": "රනිල් රාජ්‍ය සේවකයන් පොළොවටම නට්ටන් කරලා", "News Content": "රනිල් වික්‍රමසිංහ ඇතුළු ආණ්ඩුව අනුගමනය කරමින් සිටින ආර්ථික උපාය මාර්ගය හමුවේ රාජ්‍ය අංශයේ වැටුප් ලබන සේවකයන් අන්ත ප්‍රපාතයකට ඇද දමා ඇති බව නිල දත්තවලින් අනාවරණය වේ. ශ්‍රී ලංකා මහ බැංකුව ඉදිරිපත් කරන මාසික ආර්ථික දර්ශක නම් ප්‍රකාශනයේ 2023 අප්‍රේල් මාසයේ නිකුක් කරන ලද වාර්තාවේ මීට අදාළ දත්ත දැක්වේ.  එහි සඳහන් වැටුප් ප්‍රමාණ දර්ශකය මගින් රාජ්‍ය අංශයේ, අවිධිමත් පෞද්ගලික අංශයේ, කර්මාන්ත, කෘෂි කර්මාන්ත සහ සේවා යන අංශ 5ක් යටතේ රැකියා නියුක්තිකයන් වර්ගීකරණය කර ඇත. මේ අතරින් ඉතා අවම නාමික වැටුපක් සහිත සහ ඉතා අවම මූර්ත වැටුපක් හිමිවී ඇත්තේ රාජ්‍ය අංශයේ සේවකයන්ට ය.  පසුගිය 2022 වර්ෂයේ මාර්තු මාසයේදී එම සේවකයන්ට ලැබී ඇති නාමික වැටුප ඒකක 133.1ක් වූ අතර මෙම වසරේ මාර්තු මාසයේදී ද  එය නොවෙනස්ව පවතී. එහෙත් පසුගිය වර්ෂයේ ඔවුන්ගේ මුර්ත වැටුප ඒකක 87.7 සිට මෙම වසරේ මාර්තු මාසය වනවිට ඒකක 57.8 දක්වා එකක 30කට ආසන්න ප්‍රමාණයකින් පහත වැටී ඇත.  මේ අතර අවිධිමත් අංශයේ පෞද්ගලික සේවකයින්, කුලි පදනම මත දෛනිකව ශ්‍රමය සපයන්නන්ගේ පවා නාමික වැටුප සහ මූර්ත වැටුප යන දෙකම රාජ්‍ය අංශයේ සේවකයන්ට වඩා ඉහල මට්ටමක පවතී.", "URL": "https://lankatruth.com/si/?p=148274", "Category": "ආර්ථික පුවත්", "Parent URL": null}