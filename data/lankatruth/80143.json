{"Source": "Lankatruth", "Timestamp": "August 31, 2019", "Headline": "මහාබාධක කොරල්පරයත් අවසන් ගමනේ", "News Content": "ලෝක උරුමයක් ලෙස නම්කර තිබෙන ඕස්ට්‍රේලියාවේ මහා බාධක කොරල්පරය තව දුරටත් දුර්වල තත්වයට පත්ව ඇතැයි එරට රජය නිවේදනය කර සිටියි. ලොව විසූ විශාලතම ජීවියා ලෙස විද්‍යාඥයින් හඳුන්වන මහා බාධක කොරල්පරය වසර මිලියන 25ක ආයු කාලයක් පවතින බවද පිළිගනියි. දූපත් 1,050 ක්, මසුන් හැර ජීවී වර්ග 1,625 ක්, මසුන් වර්ග 3000 ක් සඳහා වාසස්ථාන සැපයූ කිලෝමීටර් 2,300ක මුහුදු සීමාවක් පුරා පැතිර පවතින කොරල්පරය, මේ වනවිට අවාසනාවන්ත තත්වයකට මුහුණ දී ඇත. මහා බාධක කොරල්පරය වාසස්ථානය කර ගනිමින් ලොව සිටින තල්මසුන් අතරින් වර්ග 30ක් ඇතුළු ආවේනික ජීව විශේෂ රැසකට ද කොරල්පරයේ විනාශයත් සමඟ අවසානය ළඟා වෙමින් ඇත. මහා බාධක කොරල්පරයේ විනාශයට හේතුව මිනිස් ක්‍රියාකාරකම් හේතුවෙන් ගෝලීය උෂ්ණත්වය ඉහළ යාම බව විද්‍යාඥයන් පෙන්වාදෙයි. ගෝලීය උෂ්ණ්වය ඉහළයාමත් සමඟ සාගර උෂ්ණත්වය ද ඉහළ යන අතර එය කොරල්පරය ආශ්‍රිත ශාක සහ සත්ව ප්‍රජාවට සෘජුව බලපාන බවත් එය කොරල්පරයේ මරණයට හේතුවන බවත් විද්‍යාඥයන් පෙන්වාදෙයි. මහා බාධක කොරල්පරය 1981 වසරේ ලෝක උරුමයක් ලෙස නම් කෙරුණු අතර එහි විශාලත්වය හේතුවෙන් අභ්‍යවකාශයේ සිට නිරීක්ෂණය කළ හැකිවීම විශේෂත්වයකි. ගතවූදින කිහිපයේ ගෝලීය උෂ්ණත්වය ඉහළ යාම කේන්ද්‍ර කරගනිමින් දැවැන්ත පරිසර හානි තුනක් වාර්තා විය. ඇමේසන් වනාන්තරයේ ලැව් ගිනි පැතිරයාමෙන් සිදුවූ අතිවිශාල විනාශය, අයිස්ලන්තයේ පිහිටි වසර 700ක් පැරණි ඕකේ ජෝකුල් හෙවත් ඕකේ අයිස් ග්ලැසියරය මියයාම සහ මහා බාධක කොරල්පරය අවසානය කරා ළගාවීම එම ඛේද ජනක පුවත් ය. මෙම විනාශයට මූලික වී ඇත්තේ අධික පරිභෝජනවාදය හේතුවෙන් සිදුකෙරෙන මිනිස් ක්‍රියාකාරකම් ය.", "URL": "https://lankatruth.com/si/?p=80143", "Category": "පුවත්", "Parent URL": null}