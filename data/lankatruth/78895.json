{"Source": "Lankatruth", "Timestamp": "August 9, 2019", "Headline": "ඇවන්ගාඩ් අල්ලස් නඩුවේ සැකකරුවෝ 23 තෙක් යළි රක්ෂිත බන්ධනාගාරයට", "News Content": "ගාල්ල වරාය ආසන්න මුහුදේ ඇවන්ගාඩ් නෞකාවේ පාවෙන අවි ගබඩාවක් පවත්වාගෙන යාම සම්බන්ධ නඩුවේ 4, 5 ,6 සහ 7 වන සැකකරුවන් තවදුරටත් 23 දක්වා රක්ෂිත බන්ධනාගාරගත කිරිමට ගාල්ල ප්‍රධාන මහේස්ත්‍රාත් හර්ෂණ කැකුණවෙළ මහතා අද (09) නියෝග කර තිබේ. ඒ අනුව මෙලෙස යළි රක්ෂිත බන්ධනාගාර ගත කර ඇත්තේ රක්නා ලංකා සමාගමේ සභාපති වික්ටර් සමරවීර, විශ්‍රාමික මේජර් ජනරාල් පාලිත වඩුගේ පියසිරි ප්‍රනාන්දු, විශ්‍රාමික මේජර් ජනරාල් කරුණාරත්න බණ්ඩා අධිකාරි එගොඩවෙල සහ පොලිස් කොමිසමේ ලේකම් සමන් දිසානායක යන සැකකරුවන් සිව් දෙනාටය. පොලිස් කොමිසමේ ලේකම් සමන් දිසානායක මහතා තවදුරටත් ජයවර්ධනපුර රෝහලේ ප්‍රතිකාර ලබන බවට බන්ධනාගාර නිළධාරීන් විසින් අධිකරණයට වෛද්‍ය වාර්තාවක් ඉදිරිපත් කර ඇති අතර ඔහු අද දින අධිකරණයට ඉදිරිපත් කර නැත. ඒ අනුව සමන් දිසානායක මහතා හැරුණු කොට අද අධිකරණයේ පෙනී සිටි ඇත්තේ උක්ත 4, 5, 6 යන සැකකරුවන් තිදෙනා සහ මෙයට පෙර ඇප ලබා සිටින ඇවන්ගාඩ් නෞකාවේ කපිතාන්වරයා වූ ගෙනඩි ගැව්රිලොව්, පාවෙන අවි ගබඩාවේ අවි බාරකරු වන දොන් තෝමස් ඇල්බට් විජේතුංග තිලකරත්න එහි මෙහෙයුම් කළමනාකරු වන මිල්ලනියගේ සුමුදු නිලුපුල් කොස්තා යන සැකකරුවන් 6 දෙනා පමණි. මෙහිදී නිතිපතිවරයා වෙනුවෙන් කරුණු දැක්වු රජයේ ජ්‍යෙෂ්ඨ අධීනිතිඥ ජනක බණ්ඩාර මහතා 7 වන සැකකාර සමන් දිසානායක යන අයගේ වෛද්‍ය වාර්තාව අනුව ඔහුට අධිකරණයට ඉදිරිපත් නොවීමට තරම් තත්වයක් නොමැති බවද නීතිය කාටත් එකහා සමාන විය යුතු බවද කියා ඇත. මෙහිදි මහෙස්ත්‍රාත්වරයා පූර්ණ වෛද්‍ය වාර්තාවක් සමඟ සැකකරු අධිකරණයට ඉදිරිපත් කරන ලෙස බන්ධනාගාර අධිකාරිවරයාට නියෝග කර තිබේ. මෙහි ප්‍රධාන සැකකරුවෙකු වන ඇවන්ගාඩ් අධිපති නිශ්ශංක සේනාධිපති අධිකරණය මගහැර විදේශගතවී සිටියි.", "URL": "https://lankatruth.com/si/?p=78895", "Category": "පුවත්", "Parent URL": null}