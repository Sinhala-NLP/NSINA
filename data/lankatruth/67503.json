{"Source": "Lankatruth", "Timestamp": "February 5, 2019", "Headline": "රුධිරය තැවරුණු දෑතින් ධවල මන්දිරයෙන් පිටවීමට සිදුවේවි – නිකලස් මධුරෝ", "News Content": "වෙනිසියුලාවේ දේශපාලන අර්බුධය තවත් නරක අතට හැරෙමින් පවතී. එක්සත් රාජධානිය, ස්පාඤ්ඤය ඇතුළු යුරෝපා රටවල් කිහිපයක් ඊයේ(04) තීරණය කර තිබුණේ වෙනිසියුලාවේ අන්තර්වාර ජනාධිපති ලෙස ජුවාන් ග්වයිඩෝ පිළිගැනීමටය. ඔවුන් එම තීරණයට එලඹ ඇත්තේ නිසි කලට මැතිවරණ නොපැවැත්වීම යන කරුණය. කෙසේ වෙතත් පැවති ජනාධිපතිවරණය ජුවාන් ග්වයිඩෝ නියෝජනය කරන ප්‍රධාන විපක්ෂය වර්ජනය කළ අතර ඉන් ජය ලබාතිබුණේ නිකලස් මධුරෝය. එම මැතිවරණය සඳහා ඡන්දය භාවිත කර තිබුණේ 46%ක ප්‍රතිශතයක් බව දක්වමින් ඇමරිකාව ප්‍රමුඛ බටහිර රටවල් කියා සිටියේ මැතිවරණය නැවත පැවැත්විය යුතු බවය. කෙසේ වෙතත් එම වසරේම ඇමරිකාව සහ යුරෝපා රටවල මැතිවරණවලද ඡන්දය භාවිත කර ඇති ප්‍රතිශතය 46% ඉක්මවා නොතිබිණි. නිකලස් මධුරෝගේ නායකත්වයෙන් වෙනිසියුලාව පසුගිය දශකය තුළ නවමු පරිවර්ථනයන්ට ලක්විය. ඒ අතර පෙට්රෝ නම් නව ඩිජිටල් මුදල් ඒකකයක් හඳුන්වාදීම ඇතුලු ආර්ථික ප්‍රතිසංස්කරණ රැසක් වූ අතර එම ප්‍රතිසංස්කරණ හරහා ඇමරිකාව ඇතුලු රටවල් කිහිපයක් පනවා තිබූ ආර්ථික සම්බාධක ජයගැනීමට ද මධුරෝගේ රජයට හැකිවිය. නැගීඑන වෙනිසියුලාවට දිගිින් දිගටම එල්ලවූ ඇමරිකානු බලපෑම් සම්බන්ධව පසුගිය එක්සත් ජාතීන්ගේ සංවිධානය අමතමින් වෙනිසියුලානු තානාපති රෆායල් රමිරෙස් ලෝකයාට හෙලිදරව් කර සිටි අතර ඔහු කියා සිටියේ එක්සත් ජාතීන්ගේ ආරක්ෂක මණ්ඩලය යොදා ගනිමින් ඇමරිකාව වෙනිසියුලාව ආක්‍රමණය කිරීමේ උත්සාහයක ද නිරත වන බවයි. ඇමෙරිකාව ලෝකයට ඉදිරිපත් කරන ආකල්ප සහ මතවාද පිළිබඳව ස්ථාවරය ප්‍රකාශ කරන අතර ඊට පටහැනි ලෙස ආරක්ෂක මණ්ඩලය තුළ හැසිරීමේ දෙබිඩි රංගනයට එකඟ නොවන බවත් මානව හිමිකම් පිළිබඳ විශාල ප්‍රකාශයන් සිදු කරන වොෂින්ටන් පාලනය සිරියානු ජනතාවට තම යුද ආධිපත්‍ය බලහත්කාරයෙන් හෙළා ඇති බවයි. එසේම පලස්තීන ජනතාව පීඩාවට පත් කරමින් ඊශ්‍රායලය සිදු කරන සැහැසිකම්වලට ඇමෙරිකාව ආවරණය සපයමින් සිටීම පිළිබඳව කෙසේ අර්ථ දක්වන්නේ දැයි ඔහු වැඩිදුරටත් ප්‍රශ්න කර තිබේ. මෙම හෙලිකිරීම් සම්බන්ධව ලෝකයේ දැඩි අවධානයක් යොමුවිය. කෙසේ වෙතත් ඇමරිකාව සිය දර්ශනවාදයෙන් පටහැනිව කටයුතු කරන ස්වාධීනව නැගීඑන රටවල් ඩැහැ ගැනීමේ උත්සාහය අතහැර නැත. ඒ වෙනුවෙන් විවිධ ආර්ථික උපක්‍රම සහ සංවිධාන ඔවුන්ට ඕනෑ ආකාරයට හැසිරවීමට ද උත්සාහ දරයි. එමෙන්ම රාජ්‍ය බලය අපේක්ෂාවෙන් සිටින කල්ලි කණ්ඩායම් නතුකර ගනිමින් සහ ඔවුන්ට අධාර සපයමින් ස්වාධීන රාජ්‍යන් බිදවැට්ටවීමට ද ඇමරිකාව කටයුතු කරමින් සිටියි. කෙසේ වෙතත් වෙනිසියුලානු අර්බුධය සම්බන්ධව මේ වනවිට ලෝකයේ අවධානය යොමුව ඇති අතර හමුදා මැදිහත්වීමක් අවශ්‍යබව ඇමරිකාව විසින් සිදුකර තිබූ ප්‍රකාශයට රුසියාව සිය විරෝධය පළකර ඇත. මේ සම්බන්ධව නිකලස් මධුරෝ එරට වැසියන්ට සහ විපක්ෂ කණ්ඩායම්වලට පවසා සිටියේ රාජ්‍ය විරෝධී කුමන්ත්‍රණ නවතන ලෙසත් කුමන්ත්‍රණ හරහා බලය ලබාගැනීමට ඉඩ නොදෙන බවත්ය. එසේම වෙනිසියුලාවට මැදිහත් වුවහොත් රුධිරය තැවරුණු දෑතින් ධවල මන්දිරයෙන් නික්මීමට ට්‍රම්ප් ජනාධිපතිවරයාට සිදුවනු ඇතැයි ද මධුරෝ පවසා තිබේ.", "URL": "https://lankatruth.com/si/?p=67503", "Category": "විදෙස් පුවත්", "Parent URL": null}