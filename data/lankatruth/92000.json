{"Source": "Lankatruth", "Timestamp": "April 2, 2020", "Headline": "සමාජ ජාලාවල පතුරුවන මඩ අවලාද ගැන බිමල් රත්නායක CIDට පැමිණිලි කරයි", "News Content": "ජනතා විමුක්ති පෙරමුණ හා තමන් සම්බන්ධ කොට සමාජ ජාලාවල පළකරන මුළුමනින්ම අසත්‍ය සහ ද්වේශසහගත කරුණුවලට එරෙහිව නීතිමය ක්‍රියාමාර්ග ගන්නා ලෙස ජනතා විමුක්ති පෙරමුණේ ජාතික සංවිධායක, හිටපු පාර්ලිමේන්තු මන්ත්‍රී බිමල් රත්නායක මහතා විසින් අද (02) පෙරවරුවේ අපරාධ පරීක්ෂණ දෙපාර්තමේන්තුව වෙත ලිඛිත පැමිණිලි කිරීමට කටයුතු කර තිබේ. බිමල් රත්නායක මහතා විසින් සිදු නොකළ ප්‍රකාශයක්, ඔහු විසින් කළ බවට හැඟීයන පරිදි ව්‍යාජ ලෙස සකස් කර ප්‍රචාරය කරමින් ඔහුටත් ජවිපෙටත් සංවිධානාත්මකව සිදු කරනු ලබන අපහාස සහ අවලාද සම්බන්ධයෙන් හඳුනාගත් පුද්ගලයින්ගේ සියලු තොරතුරු සහිතව තමන් අද දින මෙලෙස අපරාධ පරීක්ෂණ දෙපාර්තමේන්තුවට පැමිණිල්ලක් ගොනු කළ බව බිමල් රත්නායක මහතා පවසා සිටියේ ය. නීතීඥ සුනිල් වටගල මහතා මගින් මෙම පැමිණිල්ල ඉදිරිපත් කර ඇත.", "URL": "https://lankatruth.com/si/?p=92000", "Category": "පුවත්", "Parent URL": null}