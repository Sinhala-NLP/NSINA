{"Source": "Lankatruth", "Timestamp": "May 11, 2023", "Headline": "මුදල් වෙන් කරන දිනයක හෝ අධිකරණය කියන දිනයක ඡන්දය තියනවා – මැතිවරණ කොමිසම අධිකරණයට දන්වයි", "News Content": "මේ වනවිට කැඳවා කල් දමා ඇති පළාත් පාලන මැතිවරණය පැවැත්වීමට අදාළව අයවැයන් වෙන් කර ඇති මුදල් මහ භාණ්ඩාගරය විසින් ලබා දෙන දිනයක් හෝ මැතිවරණය පැවැත්වීමට අධිකරණය විසින් ලබා දෙනයක නැවතත් පළාත් පාලන මැතිවරණය කැඳවන බවත් මැතිවරණ කොමිසම විසින් අද (11) අධිකරණයට දන්වා තිබේ. ඒ බව මැතිවරණ කොමිසම අධිකරණයට දන්වා ඇත්තේ මාර්තු මස 09 වනදා පළාත් පාලන ඡන්ද විමසීම පැවැත්වීම වැළැක්වීමේ නියෝගයක් නිකුත් කරන මෙන් ඉල්ලා විශ්‍රාමික යුද හමුදා කර්නල්වරයෙකු වන ඩබ්ලිව්.එම්.ආර්. විජේසුන්දර විසින් ඉදිරිපත් කළ රීට් පෙත්සම කැඳවූ අවස්ථාවේදීය. එස්. තුරෙයිරාජා, ඒ.එච්.එම්.ඩී නවාස් සහ ශිරාන් ගුණරත්න යන විනිසුරු වරුන්ගෙන් සමන්විත ත්‍රිපුද්ගල මඩුල්ල ඉදිරියේ කැඳවූ අවස්ථාවේදීය. එහිදී මැතිවරණ කොමිසම වෙනුවෙන් පෙනී සිටි ජනාධිපති නීතිඥ සාලිය පීරිස් අධිකරණය හමුවේ කරුණු දක්වමින්, මේ අවස්ථාව වනවිට පළාත් පාලන ඡන්ද විමසීම සඳහා තම සේවාදායකයින් විසින් දිනයක් නියම කර නොමැති බවත්, භාණ්ඩාගාරය විසින් ඡන්ද විමසීම පැවැත්වීම සඳහා මුදල් නිකුත් කරන අවස්ථාවක හෝ අදාළ ඡන්ද විමසීම පවත්වන ලෙස අධිකරණය විසින් නියෝගයක් නිකුත් කරන අවස්ථාවක හෝ එම අවස්ථා දෙකෙන් කලින් එළඹෙන අවස්ථාවක අදාළ ඡන්ද විමසීම පැවැත්වීම සඳහා දිනයක් නියම කරන බව තේරීම් භාර නිලධාරීන් විසින් ගැසට් නිවේදනයක් නිකුත් කරමින් සඳහන් කර තිබෙන බවත් දැනුම් දී ඇත. ඒ අනුව මෙම නඩුව සලකා බැලීම සැප්තැම්බර් මස 04 වනදා දක්වා කල්තැබීමට ශ්‍රේෂ්ඨාධිකරණය නියෝග කර තිබේ.", "URL": "https://lankatruth.com/si/?p=146945", "Category": "පුවත්", "Parent URL": null}