{"Source": "Lankatruth", "Timestamp": "May 6, 2019", "Headline": "රජයේ වාහනයක් අවභාවිතා කළ මහින්ද සමග සිටි TNAමන්ත්‍රීට සිව් වසරක සිර දඬුවම්", "News Content": "රජයේ වාහනයක් අවභාවිතා කිරීමේ චෝදනාවට වරදකරු වූ දෙමළ ජාතික සන්ධානයේ දිගාමඩුල්ල දිස්ත‍්‍රික් හිටපු පාර්ලිමෙන්තු මන්ත‍්‍රී පී.එච්. පියසේන මහතාට වසර 04ක බරපතල වැඩ සහිත සිරදඬුවමක් නියම කළ කොළඹ මහාධිකරණ විනිසුරු ගිහාන් කුලතුංග මහතා රුපියල් ලක්‍ෂ 54ක දඩයක්ද නියම කළේ ය. පී.එච්. පියසේන මහතා දෙමළ ජාතික සන්ධානයෙන් පාර්ලිමේන්තුවට තේරී පත්වුවද පසුව එවකට පැවති මහින්ද රාජපක්ෂ ආණ්ඩුව සමග ඒකවූ අතර ඔහු පාර්ලිමෙන්තු මන්ත‍්‍රී ධූරයේ සිටියදී භාවිති කළ අග‍්‍රාමාත්‍ය කාර්යාලයට හා ජාතික ප‍්‍රතිපත්ති හා ආර්ථික කටයුතු අමාත්‍යංශයට අයත් ප‍්‍රාඩෝ වර්ගයේ ජීප් රථය ඔහු පාර්ලිමෙන්තු මන්ත‍්‍රී ධූරයෙන් ඉවත්වීමෙන් අනතුරුව ආපසු රජයට බාරනොදී අවභාවිතා කිරීම සම්බන්ධයෙන් ඔහුට එරෙහිව තිබූ පැමිණිල්ල සාධාරණ සැකයකින් තොරව ඔප්පු කොට ඇතැයි තීරණය කළ විනිසුරුවරයා ඔහුට මෙලෙස සිරදඬුවම් හා දඩ නියම කර තිබේ. තනතුරු වලින් ඉවත්ව යන විට රජයේ වාහන ඇතුළු දේපළ යළි රජයට බාර නුදුන් මෙවැනි විත්තිකරුවකුට ලිහිල් දඬුවමක් ලබාදුන්නොත් “වැරදි කර ගැලවී යා හැකියි” යනුවෙන් සමාජයට වැරදි පුර්වාදර්ශයක් ලැබිය හැකි බව පෙන්වා දෙමින් ජේෂ්ඨ රජයේ නීතීඥ නිරාශා ජයරත්න මහත්මිය කළ ඉල්ලීමක් අධිකරණය පිළිගනිමින් විත්තිකරුට ආදාළ දඩුවම් නියම කර ඇත. මෙලෙසම මහින්ද රාජපක්ෂ පාලන සමයේ රජයේ වාහන අවභාවිතා කිරීම සම්බන්ධයෙන් හිටපු අමාත්‍යවරු, සංස්ථා සහ අධිකාරීන් හි සභාපතිවරු, භික්ෂූන් වහන්සේලා ඇතුළු පිරිසකට එරෙහිවද අධිකරණය හමුවේ නඩු විභාග වෙමින් තිබේ", "URL": "https://lankatruth.com/si/?p=73493", "Category": "පුවත්", "Parent URL": null}