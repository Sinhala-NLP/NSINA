{"Source": "Lankatruth", "Timestamp": "June 7, 2021", "Headline": "ආපදා මරණ 17 දක්වා ඉහළට", "News Content": "අධික වර්ෂාවත් සමග දිවයිනේ ප්‍රදේශ කිහිපයකට පවතින අයහපත් කාලගුණය හේතුවෙන් සිදුවූ ආපදාවලින් පුද්ගලයින් 17 දෙනෙකු මියගොස් ඇති බව ආපදා කළමනාකරණ මධ්‍යස්ථානය පවසයි. පුද්ගලයින් දෙදෙනෙකු තවදුරටත් අතුරුදන්ව සිටින අතර ආපදා නිසා සිදුවූ අනතුරුවලින් තුවාල ලැබූ සංඛ්‍යාව 05ක් දක්වා ඉහළ ගොස් තිබේ. දිවයිනේ දිස්ත්‍රික්ක 10ක ප්‍රාදේශීය ලේකම් කොට්ඨාස 88කට අයහපත් කාලගුණික තත්වය හේතුවෙන් ජන ජීවිතවලට බලපෑම් එල්ල වී ඇත. පවුල් 67,‍000කට අධික සංඛ්‍යාවකට අයත් පුද්ගලයින් 271,110 දෙනෙකු මේ වනවිට පීඩාවට පත්ව සිටින බවද ඉන් පවුල් 6,176කට අයත් පුද්ගලයින් 26,846 දෙනෙකු සුරක්ෂිත මධ්‍යස්ථාන 104ක රඳවා ඇති බවද ආපදා කළමනාකරණ මධ්‍යස්ථානය සඳහන් කරයි. ඊට අමතරව පවුල් 5,700කට අයත් පුද්ගලයින් 22,932ක් ඥාතීන්ගේ නිවෙස්වල රැඳි සිටින බව ආපදා කළමනාකරණ මධ්‍යස්ථානය සඳහන් කරයි.", "URL": "https://lankatruth.com/si/?p=117792", "Category": "පුවත්", "Parent URL": null}