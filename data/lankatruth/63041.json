{"Source": "Lankatruth", "Timestamp": "November 11, 2018", "Headline": "ජාතික විද්වත් කථිකාවතක් ඕස්ට්‍රේලියාවේ දී", "News Content": "ජාතික විද්වත් සංවිධානයේ ඕස්ට්‍රේලියා ශාකාව මගින් සංවිධානය කරනු ලැබූ විද්වත් කතිකාවක් පසුගියදා ඕස්ටේලියාවේ මෙල්බර්න් නගරයේදී පැවැත්විණි. මෙම අවස්තාව සදහා මෙල්බර්න් බටහිර ජලසම්පාදන සැලසුම් ඉංජිනේරු නදීර සොයිසා මහතා, මොනෑෂ් විශ්ව විද්‍යාලයේ ගණිත අංශයේ ජ්‍යෙෂ්ඨ කථිකාචාර්ය රන්ජිත් වීරසිංහ මහතා, මෙල්බර්න් විශ්වවිද්‍යාලයේ ක්ෂුද්‍රජීවී අංශයේ පර්යේෂක වෛද්‍ය දිනිදු විජේසුන්දර මහතා ,ටැරල්ගන් පශුසම්පත් ආයතනයේ සහකාර පශු වෛද්‍ය පුබුදු සමරවීර මහතා ඇතුළු පිරිසක් සහභාගී විය. ශ්‍රී ජයවර්ධනපුර විශ්වවිද්‍යාලයේ ගණකාධිකරණ අධ්‍යන අංශයේ ජ්‍යෙෂ්ඨ කථිකාචාර්ය හා ජාතික විද්වත් සංවිධානයේ ආර්ථික ප්‍රතිපත්ති සම්පාදන කමිටු ප්‍රධානි ආචාර්ය අනිල් ප්‍රනාන්දු මහතා ප්‍රධාන දේශනය පැවැත්විය. ශ්‍රීලංකාවේ වර්තමාන ආර්ථික අර්බුදයේ ස්වභාවය හා මේ සදහා ඉදිරිපත්කරන විකල්ප වැඩසටහන මෙහිදී සාකච්ඡා කෙරිණි . මෙරට ජාතික සම්පත් පූර්ණ වශයෙන් උපයෝජනයේ යොදවමින්, මෙරට මානව සම්පතින් විශිෂ්ඨ ප‍්‍රතිඵල අත්පත් කර ගනිමින් දේශීය නිෂ්පාදන ආර්ථිකය බලමුළු ගැන්විය හැකි හා නිවැරදි ජාත්‍යන්තර ආර්ථික සැලැස්මක් තුළින් ලොව දියුණු ආර්ථිකයෙන් හා තරඟකාරීව ගමන් කළ හැකි ප‍්‍රබල ආර්ථික ජාතික වැඩපිළිවෙලක් නිර්මාණය කිරීම වෙනුවෙන් ජනතා අදහස් ලබාගැනීමද මෙහිදී සිදුවිය. ජාතික විද්වත් සංවිධානයේ කෘෂිකර්ම, පශුසම්පත් හා ධීවර ප්‍රතිපත්ති සම්පාදන කමිටු සාමාජික පශු වෛද්‍ය පුබුදු සමරවීර මහතා විසින් කෘෂිකර්ම, ධීවර හා පශු සම්පත් යෝජිත ප්‍රතිපත්තිය වෙනුවෙන් දේශීය නිෂ්පාදනය පන ගන්වා අභ්‍යන්තරිකව ස්වයංපෝෂිත කෘෂි, ධීවර, පශු සම්පත් ක්ෂේත‍්‍රයක් බිහි කිරීමේ හා උසස් තාක්ෂණික භාවිතාවක් තුළින් නිෂ්පාදන නංවමින් ජාත්‍යන්තර වෙළඳපොළ ජයගත හැකි වන අයුරින් මෙරට ශ‍්‍රම බලකාය ආකල්පමය වශයෙන් පසුගාමිත්වයකින් තොරව, නිරතවිය හැකි වෘත්තීමය ක්ෂේත‍්‍රයක් වශයෙන් දේශීය කෘෂිකර්මාන්තය හා පශු සම්පත සංවර්ධනය කරන්නාවු දැනට යෝජිත වැඩපිළිවෙල ඉදිරිපත් කල අතර පැමිණ සිටි පිරිසගේ අදහස් ලබාගැනීමද සිදුවිය. මෙහිදී ඕස්ට්‍රේලියාවේ මහාපරිමාණ යන්ත්‍ර බාවිතා කරමින් සිදුකරන කෘෂිකාර්මික වගාවන් ගැන ද අදහස් ඉදිරිපත්විය. පැමිණ සිටි පිරිස ඇමතු ආචාර්ය අනිල් ප්‍රනාන්දු මහතා, ප්‍රධාන ක්ෂේත්‍ර 10ක් වෙනුවෙන් නිර්මාණයවන ජාතික ප්‍රතිපත්ති ක්‍රියාත්මක කල හැකි බලයක් නිර්මාණය කරගැනීම වෙනුවෙන් පැමිණසිටි සියලුදෙනාගේ සහයෝගය බලාපොරොත්තුවන බවත්, ජාතික විද්වත් සංවිධානය හරහා බිහිවන පුළුල් ජනතා මධ්‍යස්ථානයක් හරහා රට හදන බලවේගයක් නිර්මාණය කිරීම වෙනුවෙන් එක්වන ලෙසත් ආරාධනා කළේය.", "URL": "https://lankatruth.com/si/?p=63041", "Category": "පුවත්", "Parent URL": null}