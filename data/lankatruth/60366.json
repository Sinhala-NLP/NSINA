{"Source": "Lankatruth", "Timestamp": "October 4, 2018", "Headline": "පැමිණිල්ල විභාග නොකළ පොලිස් සැරයන් ඇතුළු 17කට වැඩ වරදී", "News Content": "යාපනයේ ව්‍යාපාරිකයෙකුගේ පැමිණිල්ලක් පැමිණිළි පොතේ සටහන් කර විභාග නොකිරීම හේතුවෙන් පොලිස් සැරයන්වරයකුගේ වැඩ තහනම් කර යාපනය පොලිස් අපරාධ අංශයේ ස්ථානාධිපති ඇතුළු 16 දෙනෙකුට වහාම ක්‍රියාතමක වන පරිදි ස්ථාන මාරු ලබා දීමට යාපනය ජ්‍යේෂ්ඨ නියෝජ්‍ය පොලිස්පති කාර්යාලය මගින් පියවර ගෙන තිබේ. පසුගිය සැප්තැම්බර් 24 වැනි දා උදෑසන යාපනය කරෙයිනගර් ප්‍රදේශයේ පදිංචි අන්බුදරාජා ඉලංකුමර් නැමති ව්‍යාපාරිකයකු විසින් සිය වෙළඳසැල කොල්ලකෑමක් සම්බන්ධයෙන් යාපනය පොලිස් අපරාධ විමර්ශන ඒකකයට පැමිණිල්ලක් දැමීමට පැමිණ ඇති අතර එම අවස්ථාවේ රාජකාරියේ නිරතව සිටි පොලිස් සැරයන්වරයකු අදාළ පැමිණිල්ල විමසා සිටියදී පැමිණිල්ල පැමිණිලි පොතේ සටහන් කර නොමැත. කෙසේ වෙතත් අදාළ ව්‍යාපාරිකයා විසින් එම සිදුවීම යාපනය නියෝජ්‍ය පොලිස්පතිවරයාට දැනුම් දීමෙන් පසුව කරුණු විමසා බලා සිදුවීම සත්‍යතාවය තහවුරු වීම හේතුවෙන් එම අවස්ථාවේදී රාජකාරියේ යෙදී සිටි පොලිස් සැරයන්වරයාගේ වැඩ තාවකාලිකව තහනම් කිරීමට පියවර ගෙන ඇත. එමෙන්ම යාපනය පොලිස් අපරාධ අංශයේ ස්ථානාධිපතිවරයා ඇතුළු අපරාධ අංශයේ එදිනට රාජකාරි කටයුතු නිරත 16 දෙනෙකු යාපනය කන්කසන්තුරෙයි, පේදුරුතුඩුව ඇතුළු පොලිස් ස්ථාන කිහිපයකට වහාම ක්‍රියාත්මක වන පරිදි ස්ථාන මාරු කර ඒ සම්බන්ධයෙන් පරීක්ෂණයක් ආරම්භ කර තිබේ.", "URL": "https://lankatruth.com/si/?p=60366", "Category": "පුවත්", "Parent URL": null}