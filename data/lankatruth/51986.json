{"Source": "Lankatruth", "Timestamp": "May 13, 2018", "Headline": "ගාල්ලට ගංවතුර – පවුල් 1509ක් අවතැන්", "News Content": "ගාල්ල ප්‍රදේශයට ඊයේ (12) රාත්‍රියේ සිට පැය තුනක පමණ කාලයක් තිස්සේ ඇද හැලුන ධාරානිපාත වැසි තත්වය නිසා ගාල්ල නගරයේ ප්‍රදේශ රැසක් ජලයෙන් යට වී තිබේ. ගාල්ල මහාවිදිය, වක්වැල්ල පාර, දංගෙදර, තනිපොල්ගහ හන්දිය, බෙලිගහ හන්දිය, කලේගාන නුගදූව, සමගිවත්ත යන ප්‍රදේශ ඇතුළු තවත් ප්‍රදේශ රැසක මහා මාර්ග අතුරු මාර්ග මෙන්ම නිවාස සහ කඩ සාප්පුද ජලයෙන් යට වී ඇත. බොහෝ ප්‍රදේශවල මාර්ග අයිනේ ඇති කඩ සාප්පු අඩි දෙකක් පමණ ජලයෙන් යට වී තිබේ. ගාල්ල දිස්ත්‍රික් ආපදා කළමනාකරන ඒකකයේ නිලධාරින් මේ වනවිට සහන කටයුතුවල නිරතව සිටින අතර ප්‍රදේශයේ ජලය මෙතෙක් අඩු වී නොමැත. මේ අතර ගාල්ල නගරයට ඇති වු ගංවතුර තත්වය හේතුවෙන් ගාල්ල කඩවත් සතර ප්‍රාදේශිය ලේකම් කොට්ඨාශය තුළ අද (13) දහවල් වනවිට පවුල් 1509කට අයත් පුද්ගලයින් 6061 දෙනෙකු විපතට පත්ව ඇති බැව් ගාල්ල කඩවත් සතර ප්‍රාදේශිය ලේකම් ඩබ්ලිව්.කේ. සත්‍යානන්ද මහතා පවසයි. කඩවත් සතර ප්‍රාදේශිය ලේකම් කොට්ඨාශයේ ග්‍රාම නිලධාරි වසම් 20කට මෙකි ගංවතුර තත්වය බලපා ඇති බවද ප්‍රාදේශිය ලේකම්වරයා සදහන් කරයි. බටගන්විල, ඇත්තිලිගොඩ, ආදි ප්‍රදේශවලින් පස් කණ්ඩි කඩා වැටිම් 10ක් වාර්තා වි ඇති බවත් නිවාස 05කට පමණ සුළු වශයෙන් අලාභහානි සිදු වී ඇති බවත් පාදේශීය ලේකම්වරයා සදහන් කරයි. නිවාස රැසක මුළුතැන්ගෙයි ජලයෙන් යටවිම නිසා විපතට පත්වුවන්ට උයා පිහා ගැනිමට නොහැකි තත්වයක් උදා වි ඇති බැවින් විපතට පත්වුවන් සියලු දේනාටම පිසු අහාර ලබාදිමට ග්‍රාම නිලධාරින් මගින් කටයුතු කරන බවද ප්‍රාදේශිය ලේකම්වරයා සදහන් කරයි.", "URL": "https://lankatruth.com/si/?p=51986", "Category": "පුවත්", "Parent URL": null}