{"Source": "Lankatruth", "Timestamp": "June 14, 2019", "Headline": "ළමා විවාහ බහු විවාහ එපා! දරුවන්ගේ අධ්‍යාපන අයිතිය තහවුරු කරණු!", "News Content": "ළමා විවාහ සහ බහු විවාහ එපා! දරුවන්ගේ අධ්‍යාපන අයිතිය තහවුරු කිරීමට ක්‍රියා කරනු, යන මැයෙන් අයිතීන් උදෙසා කාන්තාවෝ සංවිධානය ඊයේ(13) මාධ්‍ය හමුවක් සංවිධානය කර තිබිණි. මේ වනවිට මතුව ඇති සමාජ වටපිටාව තුළ මුස්ලිම් ආගම තුළ ළමා විවාහ සිදුවීමේ වැඩි ඉඩක් පවතින බවට අවධානය යොමුව තිබුණ ද ආගමික වටපිටාව ළමා විවාහ සිදුවීමේ එකම හේතුව නොවන බව අයිතීන් උදෙසා කාන්තාවෝ සංවිධානයේ සභාපතිනී සරෝජා පෝල්රාජ් මහත්මිය සඳහන් කළේය. උතුරේ මෙන්ම දකුණේ ද අඩු ආදායම්ලාභී පව්ල් පරිසරය තුළත් දරිද්‍රතාව සහ නූගත් පව්ල් පසුබිම තුළත් ළමා විවාහ බහුලව සිදුවන බවට හඳුනාගෙන ඇතැයි සරෝජා පෝල්රාජ් මහත්මිය සඳහන් කළාය. දුෂ්කර පළාත්වල සහ වතුකරයේ අඩු ආදායම්ලාභී පවුල්වල දරුවන්ට, ආරක්ෂාව, අධ්‍යාපනය සහ පෝෂණය සැපයීමට පවතින ආර්ථික පරිසරය තුළ නොහැකිවීමෙන් එම දෙමව්පියන් සිය දරුවා පෝෂණය සහ ආරක්ෂාව වෙනුවෙන් වෙනත් පුද්ගලයෙකුට විකුණා දැමීම, විවාහය හරහා සිදුකරගන්නා බව සරෝජා පෝල්රාජ් මහත්මිය ප්‍රකාශ කළාය. එබැවින් ශිෂ්ඨ සමාජයකට අනුමත කළ නොහැකි මෙම තත්වය නවත්වා දරුවන්ගේ අධ්‍යාපන අයිතිය තහවුරුකොට සිය ළමා ජීවිතය ගතකිරීමට අවශ්‍ය පරිසරය සැකසීමේ විශාලතම වගකීම රජය සතුවන බවත් සමාජයක් ලෙස මේ තත්වය පිළිබඳ දැනුවත්ව සිටිය යුතු බවත් සරෝජා පෝල්රාජ් මහත්මිය අවධාරණය කළාය. එසේම වයස අවුරුදු 18ට අඩු පිරිස දරුවන් ලෙස සළකන බවත් දරුවෙකුට පව්ලක් හෝ මිනිහෙක් බලාගත නොහැකි බවත් දරුවෙකුට ආර්ථිකයක් ගොඩ නැගිය නොහැකි බවත් දරුවෙකුට තවත් දරුවෙකු බලාගැනීමට නොහැකි බවත් සරෝජා පෝල්රාජ් මහත්මිය පැවසුවාය. එබැවින් ඉස්ලාම් ආගම තුළ මෙන්ම අඩු ආදායම් ලාභී නූගත් සමාජය තුළ පවතින මෙම තත්වය සමාජය ඉදිරියට ගෙනයාමක් නොව නැවත මිලේච්ඡත්වය කරා ගෙනයාමක් බව ඒ මහත්මිය පැවසූවාය. එසේම 1951 විවාහ සහ දික්කසාද පනතේ 27 වැනි වගන්තිය ප්‍රකාරව මුස්ලිම් සමාජය තුළ විවාහ සහ දික්කසාදය සිදුවන බවත් එසේ විවාහ වන මුස්ලිම් කාන්තාවකට සිය අත්සන හෝ නොමැති විවාහ සහතිකයකට හිමිකම්කීමට සිදුවන බවත් සරෝජා පෝල්රාජ් මහත්මිය පැවසූවාය. එසේම දික්කසාද වීමේදී මුස්ලිම් සමාජය තුළ සිදුවන තලාක් නීතිය සහ විවාහ සහතිකය සමග නිකුත් කරන මහර් හෙවත් විවාහවීමේදී ලබාදෙන දෑවද්ද සඳහන් ලිපියක් නිකුත් කිරීම ශිෂ්ඨ සමාජයකට අනුමත කළ නොහැකි බව ද සරෝජා පෝල්රාජ් මහත්මිය හෙලි කළාය. මෙම තත්වය සමාජ ව්‍යසනයක් බවත් ජාතික සමගිය ගොඩ නැගීමට සහ ආර්ථිකය ගොඩ නැගීමට මේ රටේ පාලකයන් වහා ක්‍රියාකළ යුතු බවත් සමාජයක් ලෙස අවදිවී මෙම ව්‍යසනයෙන් රට ගලවාගත යුතු බවත් ඒ මහත්මිය පැවසූවා ය.", "URL": "https://lankatruth.com/si/?p=75780", "Category": "පුවත්", "Parent URL": null}