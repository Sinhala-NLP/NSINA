{"Source": "Lankatruth", "Timestamp": "June 24, 2019", "Headline": "මෛත්‍රීම ගෙනා 19 වන සංශෝධනය අවලංගු කළ යුතුයැයි මෛත්‍රීම කියයි", "News Content": "රට යහපත් රටක් ලෙස ගොඩනැගීම සඳහා 18 වන සංශෝධනය සහ 19 වන සංශෝධනය යන දෙකම අවලංගු කළ යුතු බව ජනාධිපති මෛත‍්‍රීපාල සිරිසේන මහතා ඊයේ (23) කොළඹදී ප්‍රකාශ කර තිබේ. කෙසේ නමුත් මෛත්‍රීපාල සිරිසේන මහතා පසුගිය 2014 වසරේදි කැඳවා තිබූ ජනාධිපතිවරණයේදී විපක්ෂයේ පොදු අපේක්ෂකයා ලෙස ඉදිරිපත් වෙමින්, තමන්ව බලයට ගෙනආවොත් ප්‍රජාතන්ත්‍රවාදය ශක්තිමත් කරමින් විධායක ජනාධිපති ධුරය අහෝසි කරන බවත් 19වන සංශෝධනය හඳුන්වා දී ජනාධිපති සතු විධායක බලතල පාර්ලිමේන්තුවට පවරන බවත් ප්‍රකාශ කර සිටි අතර එය මෛත්‍රීපාල සිරිසේන පොදු අපේක්ෂකවරයාගේ දින 100 වැඩපිළිවෙලේද සඳහන් කර තිබිණි. ආණ්ඩුක්‍රම ව්‍යවස්ථාවේ 19 වන සංශෝධනය ගෙන එන අවස්ථාවේ මෙය තාවකාලික සංශෝධනයක් බවත් සම්පූර්ණයෙන්ම විධායක බලතල අහෝසි කරන නව ව්‍යවස්ථාවක අවශ්‍යතාවයත් එම අවස්ථාවේ සාකච්චාවට බඳුන් වූ අතර ජනාධිපතිවරයාගේ සහ අගමැතිවරයාගේ පාර්ශවයෙන් පාර්ලිමේන්තුවේදී කියැවුනේද අනිවාර්යයෙන් නව ව්‍යවස්ථාව ගෙන එව බවයි. විපක්ෂයේ සියළුම පක්ෂද මෙම 19වන සංශෝධනයට සිය සහාය ලබා දුන් අතර ඉන්, විධායක ජනාධිපතිවරයාට අසීමිත ලෙස ජනාධිපති ධුරය සඳහා තරඟ වැදීමට අවස්ථාව සලසා දුන් 18 වන සංශෝධනයද අහෝසි වන ලදී. කෙසේ නමුත් රට යහපත් රටක් ලෙස ගොඩනැගීමටනම්, ප්‍රජාතන්ත්‍රවාදය අගයන සිවිල් පුරවැසියන්, සිවිල් සංවිධාන, දේශපාලන පක්ෂවල මෙන්ම මෛත්‍රීපාල සිරිසේන මහතාගේ සෘජු මැදිහත්වීම මත ගෙන එන ලද 19වන සංශෝධනය අවලංගු කළ යුතු යැයි ජනාධිපතිවරයා ප්‍රකාශ කිරීම හාස්‍ය ජනකය.", "URL": "https://lankatruth.com/si/?p=76296", "Category": "පුවත්", "Parent URL": null}