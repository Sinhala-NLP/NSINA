{"Source": "Lankatruth", "Timestamp": "February 6, 2021", "Headline": "බටහිර දුන්නොත් නැගෙනහිරත් කපෝතියි", "News Content": "කොළඹ වරායේ නැගෙනහිර ජැටිය විකිණීමට ආණ්ඩුව ගෙන ගිය ක්‍රියාමාර්ග පරාද කිරීමෙන් පසුව එම වරායේ බටහිර කොටස විකිණීමට ඉදිරිපත්කර තිබෙන කැබිනට් පත්‍රිකාව අනුව තොරතුරු රැසක් හෙළිවී තිබේ. වරාය හා නාවික ඇමති රෝහිත අබේගුණවර්ධන විසින් 2021 ජනවාරි 31වෙනි දින මෙම කැබිනට් පත්‍රිකාව නිකුත් කර ඇත. ඉන්දියාව ජපානය සහ වරාය අධිකාරිය ඒකාබද්ධව බටහිර කොටස සංවර්ධනය කරන බව ප්‍රකාශ කර ඇත. එහෙත් ඉන්දියාවට සහ ජපානයට ඒකාබද්ධ ආයෝජනයක් වශයෙන් මෙය අවුරුදු 35ක් සඳහා ලබාදීමට කැබිනට් පත්‍රකාව මගින් යෝජනා කර ඇත. බටහිර කොටස සංවර්ධනය කළ පසු නැගෙනහිර ජැටියටත් වඩා ප්‍රබලව මෙහෙයුම් කිරීමට ඇති හැකියාවද එම කැබිනට් පත්‍රිකාවෙන් හෙළිවී තිබේ. නැගෙනහිර ජැටියෙන් බහාලුම් මිලියන 2.4ක් මෙහෙයවිය හැකි අතර බටහිර කොටස සංර්ධනය කිරීමෙන් මිලියන 2.6ක් වන බව ගණන් බලා ඇත. එහි ගැඹුර මීටර් 20ක් බවද ජැටියේ දිග මීටර් 1,400ක් බවද හෙක්ටයාර් 64ක බහාලුම් අංගනයක් ඉදිකළ හැකි බවද අනාවරණය වී තිබේ. නමුත් නැගෙනහිර ජැටියේ දිග මීටර් 1320ක් වන අතර අංගනයේ ධාරිතාවය හෙක්ටයාර් 20කි. මේ අනුව බටහිර කොටස සංවර්ධය කිරීමෙන් රටට ලබාගතහැකි දැවැන්ත ආදායම් ප්‍රමාණය පිළිබඳව පුරෝකථනයන් කළ හැකිය. මේ අනුව නැගෙනහිර ජැටිය වෙනුවට බටහිර කොටස විදේශීය සමාගමකට විකිණීමේ ඇති අනතුර මැනවින් පැහැදිලි වේ.", "URL": "https://lankatruth.com/si/?p=110030", "Category": "ආර්ථික පුවත්", "Parent URL": null}