{"Source": "Lankatruth", "Timestamp": "November 12, 2021", "Headline": "ක්ලෝන තාක්ෂණයේ ඓතිහාසික සොයාගැනීමක් !", "News Content": "රුසියාවේ උතුරු – නැගෙනහිර ෆෙඩරල් විශ්වවිද්‍යාලයේ විද්‍යාඥයන් සිදු කළ පර්යේෂණවලින් වසර 42,000ක් පැරණි මමිකෘත එළු පැටවකුගේ රුධිර සාම්පලයක් ක්ලෝන තාක්ෂණය යොදාගෙන වැඩිදියුණු කර තිබේ. කාබන් 16 කාලනීර්ණය අනුව එම එළු පැටවා වසර 42,000ක් පැරණි බවත් මිය යනවිට වයස අවුරුදු 1ත් 2ත් අතර කාලයේ පසුවූ බවත් විද්‍යාඥයින් නිගමණය කර තිබේ. මෙම මමියෙන් වැඩිදියුණු කරන ලද රුධිර සාම්පලය මගින් DNA හරහා ඓතිහාසික ප්‍රතිනිර්මාණයන් කිරීමේ වර්ධනීය පියවරට විද්‍යාව එළඹී ඇති බව පර්යේෂකයෝ පෙන්වා දී ඇත. අදාල මමිය සයිබීරියාවේදී සොයාගෙන ඇති අතර එළු පැටවාට අමතරව ඒ සමානම ඉපැරණි අශ්වයෙකුගේ මමී සිරුරක් සහ මැමත් ඇතෙකුගේ මමියක්ද සොයාගෙන තිබේ. විශේෂයෙන්ම එළු පැටවාගේ මමී සිරුර මගින් මෙතෙක් ලෝකයේ සොයාගෙන නොතිබුණු පැරණිම රුධිර සාම්පලය ප්‍රතිනිර්මාණය කර ඇත. මෙම පර්යේෂණ කණ්ඩායමට රුසියානු විද්‍යාඥයන්ට අමතරව දකුණු කොරියානු විද්‍යාඥයින්ද එක්වී සිටී. මේ පිරිස අන්තර්ජාතික සාමූහිකත්වයෙන් රුසියාවේ උතුර නැගෙනහිර ෆෙඩරල් විශ්වවිද්‍යාලයට සම්බන්ධව අදාල පර්යේෂණ සිදු කරති. සයිබීරියානු ටයිම්ස් පුවත්පත මෙම පර්යේෂණවල ප්‍රතිඵල මුලින්ම වාර්තා කර තිබී ඇත. ආචාර්ය මිචිල් යාකොව්ලෙව්, ආචාර්ය සෙමියොන් ග්‍රිගෝරියෙව් මෙම විද්‍යාඥ කණ්ඩායමේ ජාත්‍යන්තර ඒකාබද්ධ මූලිකයන් ලෙස කටයුතු කරති. පර්යේෂණ ඉදිරියට යන අතර ක්ලෝන තාක්ෂණයේ මෙම ප්‍රතිනිර්මාණ මගින් විශේෂයෙන්ම මැමත් ඇතුන්ගේ DNA වර්ධනය කිරීමෙන් නැවත සජීවී සතුන් නිර්මාණය කළ හැකි බව සොයාගෙන ඇත. කෙසේ වෙතත් එවැනි ප්‍රතිනිර්මාණයක් කෙතරම් දුරට යෝග්‍යයද සහ සදාචාරාත්මක මෙන්ම පාරිසරික විද්‍යාත්මකද යනුවෙන් ප්‍රශ්න ගණනාවක් පැනනැගී ඇති බවද සයිබීරියානු ටයිම්ස් පුවත්පත වාර්තා කර තිබේ. මූලාශ්‍ර : – Scientists Find Liquid Blood in 42,000-Year Foal and They Won’t Stop There", "URL": "https://lankatruth.com/si/?p=125728", "Category": "පුවත්", "Parent URL": null}