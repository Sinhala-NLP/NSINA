{"Source": "Lankatruth", "Timestamp": "August 4, 2018", "Headline": "ගාල්ලේ නඩු භාණ්ඩ ගබඩාව හොරු කඩලා", "News Content": "ගාල්ල අධිකරණයේ නඩු භාණ්ඩ ගබඩාවට අද (04) අලුයම දොළහයි තිහට පමණ සොරුන් ඇතුළු වී ඇතැයි වාර්තාවේ. උණවටුන පැරණි සලුසල භූමියේ පිහිටා තිබෙන ගාල්ල අධිකරණයේ නඩු භාණ්ඩ ගබඩාව පිහිටා තිබෙන අතර එයට ඇතුලු වූ සොරුන් පොලීසිය පැමිණෙන විට පලා ගොස් ඇතැයිද වාර්තා වේ. මෙම නඩු භාණ්ඩ ගබඩාවට සොරුන් ඇතුලුවී ඇති බවට ලැබුණු තොරතුරක් මත හබරාදුව පොලිසිය එම ස්ථානයට යන විට කඩමින් සිටි සේප්පුවක් අතහැර දමා සොරුන් පලා ගොස් ඇති බව පැවසේ. මෙම නඩු භාණ්ඩ ගබඩාවට පැමිණි සොරුන් විසින් ගෙන එන ලද ජංගම දුරකතන දෙකක්, කමිසයක්, කුඩා ගෑස් සිලින්ඩරයක්, ඔක්සිජන් පහනක්, අඩු මිටි කිපයක් ඇතුලු උපකරන කීපයක්ද පොලිසිය විසින් සොයා ගෙන ඇත. මෙම නඩු භාණ්ඩ භූමියේ ඉතා වටිනා වාහන විශාල ප්‍රමාණයක් ඇති අතර එම සමහර වාහනවල වටිනා ඇතැම් කොටස්ද අතුරුදහන්ව ඇති බවට තොරතුරු ලැබෙමින් පවතින බවද වාර්තා වේ. මෙහි ඇති සමහර වාහන රුපියල් ලක්ෂ අසූව තරම් වටිනා ඒවා වන අතර ලොරි, වෑන්, කාර්. යතුරුපැදි ඇතුලු තවත් වාහන විශාල ප්‍රමාණයක් මෙහි ගබඩාකර ඇත. මෙම වාහනවල සමහර කොටස් කාලයක් තිස්සේ සොරුන් විසින් ගලවා ගෙන යන්නට ඇති බවට පොලිසිය විශ්වාස කරයි. සොරුන් විසින් මෙම සේප්පුව කැඩීමට උත්සාහ කර ඇත්තේ ඇයිද යන්න පොලිසියට ගැටලුවක් වි ඇත. මේ අතර නඩු භාණ්ඩයක් ලෙස එහි තිබූ යතුරුපැදියක් මුරකරු විසින් පාවිච්චිකර ඇති බවටද පොලිසියට තොරතුරු ලැබී ඇති බවත් එය සම්පූර්ණ නීති විරෝධි ක්‍රියාවක් බවත් පොලීසිය පවසයි. මේ වනවිට හබරාදූව පොලීසිය විසින් මෙම නඩු භාණ්ඩ ගබඩාවේ මුරකරු ප්‍රශ්න කිරිම සඳහා අත්අඩංගුවට ගෙන ඇති බවද වාර්තාවේ.", "URL": "https://lankatruth.com/si/?p=57106", "Category": "පුවත්", "Parent URL": null}