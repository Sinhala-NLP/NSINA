{"Source": "Lankatruth", "Timestamp": "April 20, 2017", "Headline": "කුච්චවේලියේ පවුල් 19කට උග්‍ර ආහාර හිගයක", "News Content": "ත්‍රිකුණාමලය දිස්ත්‍රික්කයට අයත් කුච්චවේලි ප්‍රාදේශීය ලේකම් කොට්ඨාශයේ පිහිටි කුබුරුපිටිය කුඩා ගම්මානයේ පදිංචිව සිටින පවුල් 19කට අයත් ජනතාව උග්‍ර ආහාර හිඟයකට හා දැඩි ආර්ථික දුෂ්කරතාවයකට මෙන්ම රාජ්‍ය නිලධාරීන්ගේ පීඩනයකටද ලක්වී සිටින බව වාර්තා වේ. ටකරන්වලින් වටකළ කුඩා පැල්පත්වල ජීවත්වූ මෙම ජනතාවට මෙවර අවුරුද්දට ඇඳුමක් හෝ කැවිලි පිඟානක්වත් සකස් කරගැනීමට හෝ නොහැකි වී තිබේ. මෙම ජනතාව තම දිවිපෙවෙත ගෙනගොස් ඇත්තේ කුලී වැඩක් කිරීමෙන් හෝ අනුන්න්ගේ මා දැලක් ඇදීමෙනි. එය තුන්වේලට කුසගින්න නිවාගැනීමට හැකි ආර්ථිකයක් නොවන බවත් ඔවූහු පවසති. ඔවුන් මීට පෙර පදිංචිව සිට ඇත්තේ කුච්චවේලි පාලම ආසන්නයේ එරක්කන්ඩ් ගමේය. යුද්දයත් සමඟ මේ ජනතාව අවතැන් කදවුරුවල වසර ගණනාවක් දිවි ගෙවා යුද්ධය අවසන්වූ පසු නැවත ගමට පැමිණියද වෙනත් ජනතාව ඒවායේ පදිංචි වී රජයේ නිලධාරීන් එම ඉඩම්වලට බලපත්‍ර පවා සකසා දී ඇති බවත් ඔවුහු කියති. පසුව ගස් ගල් යට දිවි ගෙවූ මේ ජනතාවට පරිත්‍යාග කල ඉඩමක් කොටස් කර බෙදා දී ඇති අතර එහි ටකරන් මඩු සකසාගෙන පදිංචි වී ඇත. මේ ජනතාව රජයේ නිලධාරින් සමඟ නිරන්තර සහන ඉල්ලා අරගල කරද්දී නිවාස හතකට මුදල් ලබාදී ඇතත් එම නිවාස ඉදිකිරිමට රජයේ නිලධාරීන්ගේ හිතවත් කාන්තාවකට ලබාදී තිබේ. ඇය නිවාස ඉදිකිරීම අතරමග නවතා මුදල් රැගෙන පලාගොස් ඇත. මූලාශ්‍ර ලංකාදීප", "URL": "https://lankatruth.com/si/?p=33042", "Category": "පුවත්", "Parent URL": null}