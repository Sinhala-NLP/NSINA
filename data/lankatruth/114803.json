{"Source": "Lankatruth", "Timestamp": "April 13, 2021", "Headline": "සහකාර රේගු අධිකාරිවරයෙකු CIDය අත්අඩංගුවට ගනී", "News Content": "රුපියල් මිලියන තුන්සීයකට අධික කරුන්කා තොගයක් ව්‍යාජ ලේඛණ සකස් කොට ඉන්දියාවට ප්‍රතිඅපනයනය කිරීමට සම්බන්ධ සහකාර රේගු අධිකාරීවරයෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. ඉන්දුනීසියාවේ සිට මෙරටට ආනයනය කර තිබූ කරුන්කා සහිත කන්ටේනර් 23 ක් ව්‍යාජ ලේඛන සකසා යළිත් ශ්‍රී ලංකාවේ කරුන්කා වශයෙන් ඉන්දියාවට ප්‍රති අපනයනය කිරීමට මෙම සහකාර රේගු අධිකාරිවරයා සම්බන්ධ බවට තහවුරු වී ඇත. ඒ අනුව අපරාධ පරීක්ෂණ දෙපාර්තමේන්තුවේ මූල්‍ය විමර්ශන අංශය විසින් ඔහුව අත්අඩංගුවට ගනු ලැබීය. සැකකාර සහකාර රේගු අධිකාරීවරයා රේගු පරිගණක පද්ධතියට මේ සම්බන්ධයෙන් ව්‍යාජ තොරතුරු ඇතුළත් කර ඇති බවට එල්ල වන චෝදනා මත අත්අඩංගුවට ගත් බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසයි.", "URL": "https://lankatruth.com/si/?p=114803", "Category": "පුවත්", "Parent URL": null}