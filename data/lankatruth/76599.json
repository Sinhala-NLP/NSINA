{"Source": "Lankatruth", "Timestamp": "June 28, 2019", "Headline": "දංකොටුව පොළේ ජාතිකත්ව පදනමකින් තොරව ව්‍යාපාර කිරීමට අවසර", "News Content": "ජාතිකත්ව පදනමකින් තොරව ලබන 23 වැනිදා තෙක් දංකොටුව පොදු වෙළඳපොළෙහි කිසිදු බාධාවකින් තොරව වෙළඳාම් කටයුතු කිරීමට ඉඩ සළසන ලෙස මාරවිල මහේස්ත්‍රාත් කේමින්ද පෙරේරා මහතා අද(28) නියොග කර තිබේ. මුස්ලිම් ජාතික ව්‍යාපාරිකයන්ට දංකොටුව පොදු වෙළඳපොළෙහි වෙළදාම් කටයුතු කිරීම තාවකාලිකව අත්හිටුවමින් වෙන්නප්පුව ප්‍රාදේශීය සභාවේ සභාපති කේ.වී.සුසන්ත පෙරේරා මහතා විසින් නිකුත් කර තිබූ ලිපියක් සම්බන්ධව දංකොටුව පොලීසිය වෙත පැමිණිල්ලක් ලැබී තිබිණි. එම පැමිණිල්ල සම්බන්ධව පසුගිය 25 වැනිදා දංකොටුව පොලීසිය අධිකරණය වෙත කරුණු වාර්තා කිරීමෙන් පසුව අදාල සභාපතිවරයා සහ පැමිණිලිකරුවන් වෙත මාරවිල මහේස්ත්‍රාත් අධිකරණය නොතීසි නිකුත් කර තිබිණි. ඒ අනුව අද සභාපතිවරයා සහ පැමිණිලිකරුවන් අධිකරණය හමුවේ පෙනීසිට ඇති අතර සභාපතිවරයා වෙනුවෙන් පෙනීසිටි නීතීඥයන් පවසා ඇත්තේ පොලීසිය ඉදිරිපත් කර ඇති කරුණු අනුව අධිකරණයේ නඩු විභාගයක් පවත්වාගෙන යා නොහැකි බවය. කරුණු සැළකිල්ලට ගත් මහේස්ත්‍රාත්වරයා දෙපාර්ශ්වයට නියෝග කර සිටියේ ලබන 23 වැනිදා සිද්ධියට අදාල ලිඛිත දේශන ඉදිරිපත් කරන ලෙසත් ඒ වනතෙක් සියළුම ජාතීන් නියෝජනය කරන වෙළඳුන්ට දංකොටුව පොදු වෙළඳපොළෙහි වෙළඳාම් කටයුතු කිරීමට ඉඩ සළසන ලෙසය.", "URL": "https://lankatruth.com/si/?p=76599", "Category": "පුවත්", "Parent URL": null}