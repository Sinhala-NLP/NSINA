{"Source": "Lankatruth", "Timestamp": "January 17, 2021", "Headline": "යුක්රේන සංචාරක ව්‍යාපෘතිය අච්චාරුවක් වෙයි… තානාපති කාර්යාලයත් මැදිහත් වෙයි…", "News Content": "ශ්‍රී ලංකාවේ සංචාරය කිරීම සඳහා පැමිණි සිය රටේ පුරවැසියන්හට සංවිධායකයන් විසින් පොරොන්දු වූ පරිදි අවශ්‍ය පහසුකම් නොලැබෙන බවට වාර්තා වී ඇතැයි යුක්රේන තානාපති කාර්යාලය පවසයි. නවදිල්ලියේ පිහිටි යුක්රේන තානාපති කාර්යාලය විසින් ශ්‍රී ලංකා රජයට රාජතාන්ත්‍රීක ලිපියක් මගින් දැනුම්දී ඇත්තේ යුක්රේනයේ සිට පැමිණි සංචාරකයන් 05 දෙනෙකු බේරුවල පිහිටි සිනමන් බේ හොටලයේ කිසිදු පිලිගතහැකි හේතුවක් ඉදිරිපත් නොකර රඳවා තබා ඇති බවයි. ජනාධිපතිවරයාගේ පූර්ණ අනුග්‍රාහකත්වය ඇතිව උදයංග වීරතුංග විසින් මුලිකත්වය ගෙන දියත් කළ මෙම යුක්රේන සංචාරක බුබුල තුළින් කොරෝනා ආසාදිතයන් හමුවීමත් සමඟ මතුව ආ දැඩි විවේචන හමුවේ යුක්රේන සංචාරකයන් පිලිබඳ තොරතුරු මාධ්‍යවලට ලබාදීමේ යම් අඩුවක් දක්නට ලැබුණි. කෙසේ වෙතත් බේරුවල සිනමන් බේ හෝටලයෙන් ලැබෙන තොරතුරුවලට අනුව නියමිත නිරෝධායන කාල සීමාව ගත කළ යුක්රේන සංචාරකයන්ව හෝටලයෙන් පිට ස්ථාන නැරඹීම සඳහා රැගෙන යාමට සංචාර සංවිධානය කළ පුද්ගලයන් විසින් අවශ්‍ය කරන කටයුතු කිරීම මඟහැර තිබේ.", "URL": "https://lankatruth.com/si/?p=108535", "Category": "පුවත්", "Parent URL": null}