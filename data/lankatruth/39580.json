{"Source": "Lankatruth", "Timestamp": "August 20, 2017", "Headline": "A/L ප්‍රශ්න පත්‍ර පිටවීම ගැන පරීක්ෂණ අරඹයි", "News Content": "අධ්‍යයන පොදු සහතික පත්‍ර ( උසස් පෙළ ) විභාගයේ රසායන විද්‍යාව 2 ප්‍රශ්න පත්‍රය ඊයේ (19) ලිවීම අවසන් වු පසුව එම ප්‍රශ්න පත්‍රයෙහි තිබු ප්‍රශ්න කිහිපයක් සහිත අත් පත්‍රිකාවක් ගම්පහ ප්‍රධාන පාසලක් අසලදී බෙදා හැරීම සම්බන්ධයෙන් පොලිසිය පරීක්ෂණ අරඹා ඇතැයි වාර්තාවේ. දිවයිනෙහි ප්‍රදේශ ගණනාවකදීම රසායන විද්‍යා විෂය සම්බන්ධයෙන් උපකාරක පන්ති පවත්වන බව සදහන් කරමින් රසායන විද්‍යා ප්‍රශ්න පත්‍රයෙහි ප්‍රශ්න කිහිපයක් සහිතව උපකාරක පන්ති ගූරුවරයෙකු බව කියන පුද්ගලයෙකු විසින් මෙම අත් පත්‍රිකාව බෙදා හැරීමට පියවර ගෙන ඇති බව විභාගයට පෙනී සිටි සිසූහු පවසති. විභාගය අවසන් වු සැණින් මෙලෙස ප්‍රශ්න පත්‍රයෙහි තිබු ප්‍රශ්න කිහිපයක් සහිත පත්‍රිකාවක් ලබාදීම සම්බන්ධයෙන් මව් පියන් පිරිසක් විභාග දෙපාර්තමේත්තුවට දැනුම් දී ඇති අතර ඒ අනුව පොලිස් මුලස්ථානය වෙත කරන ලද පැමිණිල්ලක් මත පරීක්ෂණයක් ආරම්භ කර ඇත. මෙම සිදුවීම සම්බන්ධයෙන් ලංකා ගූරු සේවා සංගමයේ ප්‍රධාන ලේකම් මහින්ද ජයසිංහ මහතා පැවසුවේ විභාගය අවසන් වු සැණින් මෙලෙස ප්‍රශ්න සහිත අත් පත්‍රිකාවක් බෙදා හැරීමට නම් අදාල පුද්ගලයාට විභාගයට කළින් ප්‍රශ්න ලැබී තිබිය යුතු බවත් මෙය බරපතල ගැටළුවක් බැවින් මේ සම්බන්ධයෙන් විධිමත් පරීක්ෂණයක් පැවැත්විය යුතු බවත්ය. උසස් පෙළ විභාග ආරම්භ වීමට ආසන්නව තිබූ දිනවල පැවැත්වූ ආදර්ශ ප්‍රශ්නපත්‍රයක ඊයේ සිසුන් මුහුණ දුන් ප්‍රශ්න පත්‍රයේ අඩංගු ප්‍රශ්න 06ක්ම තිබූ බවද මෙම පුද්ගලයා සිය අත්පත්‍රිකාවේ සඳහන් කර තිබී ඇතැයිද පැවසේ.", "URL": "https://lankatruth.com/si/?p=39580", "Category": "පුවත්", "Parent URL": null}