{"Source": "Lankatruth", "Timestamp": "September 19, 2023", "Headline": "ලබ්බේ තොවිලය", "News Content": "වර්තමාන ආණ්ඩුව කටයුතු කරන්නේද ජනවහරේ එන “ලබ්බේ තොවිලය” ආකාරයෙන් බවත් රටම “ලබ්බේ තොවිලය” මෙන් අවුල් ජාලයක් වී ඇති බවත් මව් බිම පුවත් පත ඊයේ (18) දින පල කර තිබූ පුවත්පතේ කතුවැකියෙන් ප්‍රකාශ කර තිබේ. එම කතුවැකිය සම්පූර්ණයෙන් පහතින් දැක්වේ. “ලබු ගෙඩියට අපේ සංස්කෘතිය සමඟ දිගු කාලීන සබඳතාවක් තිබේ. ඊට කියන විද්‍යාත්මක නාමය නොදන්නා නිසා මෙහිදී ‘ලබ්බ’ කියන වචනයම දිගටම පාවිච්චි කරන්න සිදුවේ. නොදන්නා ලබ්බට හොට දාන්න එපා යැයිද කතාවක් තිබේ. අපේ රට වර්තමානයේ මෙවැනි අගාධයකට වැටී තිබෙන්නේද රටේ පාලනය භාරගත් උදවිය නොදන්න ලබ්බවල් කරන්නට ගිය නිසාය. අපට මතක තිබෙන ආකාරයට 60 දශකයේ පාසල් විෂය නිර්දේශයට අයත්ව තිබූ ශික්ෂා මාර්ගය පොතේ ‘ලබ්බේ තොවිලය’ නමින් ගැමි කතාවක් තිබිණි. එම ගැමි කතාවේ සඳහන් වූයේ එක්තරා ගමරාල කෙනෙක් ගමදුවගේ අපල උපද්‍රවයකට තොවිලයක් නටන්නට කටයුතු සූදානම් කර තිබියදී මහා වැසි ඇද හැලී තොවිලය නටා ගන්නට නොහැකිවූ කල එළවළු කොටුවේ තිබූ විශාලම ලබු ගෙඩිය සිදුරු කර ඒ තුළට ආතුරයාද, නැට්ටුවෝද, ගම පවුලේ උදවියද, යකැදුරෝද රිංගා ලබ්බෙ තොවිලයක් නටන්නට පටන් ගත් පුවතකි. කතාවේ සඳහන් වන ආකාරයට මහ වැසි වැස ඇළ ‍දොළ ගංගා උතුරා තොවිලය නටමින් තිබූ ලබ්බ ගංවතුරේ පාවී යන්නේය. මේ දිනවල ශ්‍රී ලංකාවේ සිදුවන සියල්ල එකට ගත්විට පෙනෙන්නේ රටේ පාලනය බලය අල්ලා ගෙන සිටින අනුප්‍රාප්තික ජනාධිපතිවරයා ප්‍රමුඛ කල්ලිය ලබ්බේ තොවිලයක් නටන බවය. ජනාධිපති තිබෙන තුට්ටු දෙක වියදම් කර ලෝකෙ වටේ කරක් ගසමින් සමෘද්ධිමත් ආර්ථිකයක් ගොඩනඟා ගත යුතු ආකාරය පිළිබඳව ලෝකයේ සංවර්ධිත රට රාජ්‍යවලට දේශන පවත්වමින් සිටී. අපේ රටේ නැති බැරි මිනිහා පමණක් නොව මධ්‍යම පන්තියද වළඳක් ළිපේ තබන්නේ දවසකට එක් වරකි. උන්ගේ දරුවෝ දවාලට කොළ මැල්ලුමක් සමඟ බත් සොච්චමක් කා රාත්‍රියේ නිරාහාරව නින්දට යති. ජනපති තවමත් කියන්නේ බ්‍රේස්ලට් කතාය. අලුතෙන් වෛද්‍ය විද්‍යාල හතරක් ආරම්භ කරන බව ගිය සතියේ කීවේය. කෘත්‍රිම බුද්ධිය වැඩසටහන් සම්පාදනය සඳහා ඉන්ජිනේරුවන් 10,000ක් බඳවා ගන්නා බව මාතර රාහුල විද්‍යාලයේදී ප්‍රකාශ කළේය. මහා විහාර විශ්වවිද්‍යාලය මහනුවර ඉදිකරන බව මල්වතු මහා විහාරයේදී ප්‍රකාශ කළේය. ඉන්දියානු රජයේ ආධාර ඇතිව ධනුස්කොඩිය හා තලෙයිමන්නාරම යා කරමින් පාලමක් ඉදිකරන බව ඉන්දියාවේදී ප්‍රකාශ කළේය. සූපවේදීන් පුහුණු කිරීම සඳහා විශ්වවිද්‍යාල මට්ටමේ ආයතන තුනක් ගාල්ල මහනුවර සහ අම්පාරේ පිහිටුවන බව සූපවේදීන්ගේ සමුළුවේදී ප්‍රකාශ කළේය. මේ සියල්ල අවසානයේ 2048දී ලංකාව සමෘද්ධිමත් රාජ්‍යයක් වන බව හෙතෙම ප්‍රකාශ කරයි. කතාව ‍දෝලාවෙන් වුණාට ගමන පයින්ය. මුළු රටම ලබ්බෙ තොවිලය බඳු අවුල් ජාලයකි. රට දුවන්නන් වාලේ දුවයි. ගුරුවරු උදේ පාන්දර පාසල්වලට පැමිණ පන්ති කාමරවල උගන්වන නිසා නිදහස් අධ්‍යාපනය පවතී. මගීන්ට දස වධ දෙමින් මිනී මරමින් දුම්රිය අයාලේ දුවයි. බස් දුවන්නේ මුදලාලිලාට ඕනෑ හැටියටය. වෙළෙන්දෝ හිතු හිතූ හැටියට පාරිභෝගිකයෝ ගසා කති. වෙළෙඳ ඇමැති අල, ලූනු, බිත්තර, මාළු, උම්බලකඩ, එළවළු, පලතුරු පවා පිටරටින් ගෙන්වා කොමිස් කාක්කන්ට උඩගෙඩි දෙයි. නිදහස් සෞඛ්‍ය සේවාව අපූරුවට කරගෙන යන බවට සෞඛ්‍ය ඇමැති කෙහෙළිය රඹුක්වැල්ලට පාර්ලිමේන්තුවේ ප්‍රශංසාව හිමි විය. නමුත් අකාලයේ මැරෙන්නට බැරි නිසා එන්නත් දකින විට රෝගීහු රෝහල් පැත්ත පළාතේ යන්නට බය වෙති. ගියත් ෆාමසියෙන් ගන්නට තුණ්ඩු ලැබෙන නිසා ගම්බද මිනිස්සු යකැදුරෝ පස්සේ යන්නට පටන් ගෙන තිබේ. හැම අම්මා තාත්තා කෙනෙක්ම තිබෙන ඉඩකඩම් විකුණා හෝ දරුවන් විදෙස් ගත කරන්නට ක්‍රමවේද සොයති. නොහඳුනන වෙඩික්කරුවෝ රටේ තැන් තැන්වල මිනිසුන්ට වෙඩි තබති. මේ සියල්ල එකට ගත්කල මේ දිනවල ශ්‍රී ලංකාව නටන්නේ ලබ්බේ තොවිලයකි. තොවිලය ලබ්බ ඇතුළේ නටන නිසා රට වැස්සන්ට මේ කිසිවක් හරිහැටි වටහාගත නොහැකිය. අපි ආණ්ඩුවේ වගකිවයුත්තන්ට අවධාරණය කරන්නේ නටන තොවිලයක් රටේ බහුතර ඡන්ද දායකයන්ගේ අනුමැතිය ඇතිව නැටිය යුතු බවය. ලබ්බෙන් එළියට ඇවිත් සැලසුම් සහගතව ප්‍රසිද්ධියේ නැටිය යුතු බවය. ලබ්බෙ තොවිල්වලින් වෙන්නේ රට තවත් අගාධයේ වැටීම පමණි. තෝත් නාටාපිය මාත් නටන්නම් කියන පරම්පරාවක් දැන් රටේ නැත.”", "URL": "https://lankatruth.com/si/?p=151774", "Category": "පුවත්", "Parent URL": null}