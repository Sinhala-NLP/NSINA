{"Source": "Lankatruth", "Timestamp": "January 3, 2021", "Headline": "උදයංග නීතිය නවයි – යුක්රේනුවන් සෞඛ්‍ය නීති කඩයි", "News Content": "උදයංග වීරතුංග විසින් සංවිධානය කර ශ්‍රී ලංකාවට ගෙන්වූ යුක්රේන සංචාරක කන්ඩායම ශ්‍රී ලංකා සංචාරක ප්‍රවර්ධන අධිකාරිය විසින් නියම කල සෞඛ්‍ය මාර්ගෝපදේශ බරපතල ලෙස උල්ලංඝණය කර ඇතැයි වාර්තා වේ. ජනාධිපති ගෝඨාභය රාජපක්ෂගේ ලඟම ඥතියෙකු වන උදයංග විරතුංග මේ වන විට රජයේ හෝ සංචාරක සේවා සම්බන්ධ කිසිදු රාජ්‍ය ආයතනයක වගකිමක් නොදරන පුද්ගලයෙකු වන අතර ඔහුගේ ලිපිනය ලෙස සඳහන් කර ඇත්තේද අරලියගහ මන්දිරය බව මෙම යුක්රේන සංචාරකයන් මෙරටට ගෙන්වීමට සම්බන්ධිකරණය සැලසු සංචාරක ඒජන්සි නියෝජිතයෝ පවසති. පසුගිය දෙසැම්බර් 28 දා ලංකාවට පැමිණි 182 ක් වූ යුක්රේන සංචාරක කන්ඩායම මෙරටට පැමිණිමට පැය 72 කට පෙර කල යුතු PCR පරීක්ණයද සිදු කර නැති අතර මෙරටට පැමිණිමෙන් පසු තමන් නවාතැන් ගන්නා හෝටලය තුල දින 14 දක්වා සිදුකල යුතු නිරෝධායනයද සිදුකර නැත. එමෙන්ම එම සංචාරක කන්ඩායම තුල කොරෝනා පොකුරක් බිහිවී ඇති තත්වයක් තුලදී සෞඛ්‍ය මාර්ගොපදේශ කඩා දමමින් මිරිස්සේ තල්මසුන් නැරඹීමට සහ යාල ජාතික වනෝද්‍යානයේ සංචාරය කර ඇත. යාල වනෝද්‍යානය අසලදී සෆාරි ජීප් රථ රියදුරන් විසින් මෙම යුක්රේන සංචාරකයන් වනෝද්‍යානය තුලට ගෙනයාම ප්‍රතික්ෂේක කර ඇත්තේ මෙම සංචාරකයන්ගෙන් වෛරසය බෝ වනු ඇතැයි විරෝධය පල කරමිනි. මේ කිසිදු ස්ථානයක් ශ්‍රී ලංකා සංචාරක ප්‍රවර්ධන අධිකාරිය විසින් යුක්රේන සංචාරකයන් රැගෙන යාමට අනුමත කර නැති අතර උදයංග වීරතුංග විසින් සිය ජනාධිපති මාමා ගේ බලතල පාව්විචි කර සෞඛ්‍ය මාර්ගෝපදේශ බිඳ දමමින් සිදු කර ඇතැයි වාර්තා වේ. මේ අතර මෙම සංචාරකයන් නවාතැන් ගෙන ඇති හෝටල් වලටද බලපෑම් කර ඇති උදයංග වීරතුංග තමන් විසින් ගෙන්වූ යුක්රේන සංචාරකයන්ගේ හෝටල් ගාස්තුව 50% කටත් වඩා අඩුකරගෙන ඇතැයි වාර්තා වේ. සාමාන්‍යයෙන් මෙම හෝටල් වල දිනකට අය කරන ගාස්තුව ඇ.ඩො. 250 ක් වන අතර උදයංගයේ කොරෝනා පොකුරක් සහිත යුක්රේන සංචාරකයන්ගෙන් මෙම හොටල් අය කරන්නේ දිනකට ඇ.ඩො. 100 කි. යුක්රේනය යනු කොරෝනා වෛරසයේ බලපෑමට දැඩිව ලක්වූ රාජ්‍යයකි. එහි කොරෝනා ආසාදිතයන් ලක්ෂ 10 කට වඩා වාර්තා වන අතර පුද්ගලයන් 20000 කට ආසන්න ප්‍රමාණයක් මේ වන විට කොරෝනා ආසාදනය වීමෙන් මියගොස් ඇත. එමෙන්ම තවමත් පාලනය කරගැනීම නොහැකි වූ කොරෝනා දෙවන රැල්ල ශ්‍රී ලංකාවට පැමිණයේ ද එක් යුක්රේන ජාතිකයෙකුගෙන් බව පසුගිය කාලයේදී ආන්ඩුවේ බලධාරින් චෝදනා කලහ.", "URL": "https://lankatruth.com/si/?p=106375", "Category": "පුවත්", "Parent URL": null}