{"Source": "Lankatruth", "Timestamp": "October 4, 2017", "Headline": "බොලීවියානුවන්ගෙන් ඉහළ චේ දින සැමරුමක්", "News Content": "ඔක්තෝබර් 08වනදාට යෙදී ඇති, තරුණ හදවත් දිනාගත් විප්ලවීය නායක චේ ගෙවේරාගේ පනස් වැනි ගුණ සැමරුම මුල්කර ගනිමින් බොලීවියානු ආණ්ඩුව විදේශීය ආරාධිත අමුත්තන්ගේද සහභාගිත්වය ඇතිව දැවැන්ත සැමරුමක් සංවිධානය කර ඇති බව වාර්තා වේ. ආර්ජන්ටිනාවේ දී උපත ලද අර්නස්ටෝ චේ ගෙවාරා කියුබානු විප්ලවය ජය ගැනීමට දායකවීමෙන් අනතුරුව බොලීවියාවේ විප්ලවීය සටනට සහභාගී වෙමින් සිටියදී 1967 ඔක්තෝබර් අටවෙනිදා ඔහු එරට පැවති ධනපති පාලනයේ හමුදා විසින් අත්අඩංගුවට ගත් අතර පසුව මරා දමනු ලැබ තිබිණි. කියුබානු විප්ලවයේ ඉතාම වැදගත් නායකයෙකු වූඅර්නස්ටෝ චේ ගෙවාරා, ෆිදෙල් කස්ත්‍රෝ සමඟ උරෙනුර ගැටෙමින් සටන් වැදුණ අතර එම විප්ලවය ජයග්‍රහණය කිරීමෙන් අනතුරුව පිහිටුවන ලද රජයේ කර්මාන්ත, මුදල් ආදී ඇමති පදවි දැරූ අතර පසුව එම ධුර අත්හැර බොලීවියාවේ විප්ලවයට සහභාගී විය. කියුබාවෙන් පිටව ගිය ‘චේ’ගේ ඉලක්කය වුණේ සෙසු ලතින් ඇමෙරිකානු රටවලත් සමාජවාදය ගොඩනැගීමය. අද බොලීවියාවේ බලයේ සිටින ජනාධිපති ඊවෝ මොරාලෙස් වාමාංශික නායකයෙකි. බොලීවියානු රජය, කියුබාව සමඟ ඉතා කිට්ටු දේශපාලන සහ රාජ්‍ය තාන්ත්‍රික සම්බන්ධතා ගොඩනගාගෙන තිබේ.", "URL": "https://lankatruth.com/si/?p=41947", "Category": "පුවත්", "Parent URL": null}