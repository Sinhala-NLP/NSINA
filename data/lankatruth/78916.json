{"Source": "Lankatruth", "Timestamp": "August 10, 2019", "Headline": "ආණ්ඩුවෙන් තවත් රහස් ආරක්ෂක ගිවිසුමක්", "News Content": "ඇමරිකාව සමග ප්‍රබල ආරක්ෂක ගිවිසුමක් අත්සන් කිරීමට ආණ්ඩුව දරන උත්සාහයට රට තුළින් දැඩි විරෝධයක් එල්ල වීමත් සමග මූලික වටයේදී ජපාන – ශ්‍රී ලංකා ආරක්ෂක සහයෝගිතා ගිවිසුමක් වශයෙන් පසුගිය සතියේ අත්සන් තබා ඇති බව හෙළි වේ. මෙරටට සංචාරයක් සඳහා පැමිණි ජපානයේ රාජ්‍ය ආරක්ෂක ඇමති, කෙනජි ගරාඩා මහතා සහ මෙරට රාජ්‍ය ආරක්ෂක නියෝජ්‍ය ඇමති රුවන් විජේවර්ධන මහතා එම ගිවිසුමට අත්සන් තබා ඇත. ආසියානු කලාපයේ චීන ආරක්ෂක විධිවිධානවලට එරෙහි ඇමරිකාව, ඕස්ට්‍රේලියාව ජපානය සහ ඉන්දියාව එක් යුද සහයෝගිතා පෙරමුණක් ලෙස ප්‍රබල ආකර්ෂක ගිවිසුමකින් බැඳී සිටී. ඇමෙරිකාව සමග ශ්‍රී ලංකාව හොර රහසේ සෝෆා ගිවිසුම අත්සන් කර තිබෙන අතර එයට එල්ලවූ විරෝධතාද නොතකා ජපානය සමග මෙම ගිවිසුම අත්සන් කර ඇත. ගිවිසුමේ අපේක්ෂිත අරමුණු කිහිපයක් ගැන හෙළි කර තිබේ. දෙරට අතර ආරක්ෂක සමුළු පැවැත්වීම සහ තාක්ෂණික පුහුණු වැඩසටහන් හුවමාරු කර ගැනීම මූලික බව කියැවේ. ඊට අමතරව දෙරට අතර මුහුදු ආකර්ෂාව ශක්තිමත් කිරීම දක්වා ඇති අතර ඒ මඟින් මිනිස් ජාවාරම නැවැත්වීම, මත්ද්‍රව්‍ය ජාවාරම නැවැත්වීම, දෙරටේ නාවික හමුදා අතර වෙරළාරක්ෂක තොරතුරු හුවමාරු කර ගැනීම පිළිබඳව දක්වා ඇත. දෙවැනි ලෝක යුද්ධයෙන් පසුව ජපානයට වෙනත් කිසිදු රටක් සමග යුද සහයෝගීතා ගිවිසුම්වලට එළැඹීම එක්සත් ජාතීන්ගේ ආරක්ෂක මණ්ඩලය විසින් තහනම් කර තිබිණි. එය බිඳන ලද්දේ ඇමෙරිකාව මූලික වී ආසියානු කලාපයට බලපාන ගිවිසුම අත්සන් කිරීමෙන් පසුවය. ලංකා මාරසිංහ – ලංකා ඉරිදා සංග්‍රහය", "URL": "https://lankatruth.com/si/?p=78916", "Category": "පුවත්", "Parent URL": null}