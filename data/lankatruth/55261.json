{"Source": "Lankatruth", "Timestamp": "June 27, 2018", "Headline": "කොදෙව් – ශ්‍රී ලංකා තරඟාවලියේ ශ්‍රී ලංකා පිල වාර්තා අතරට", "News Content": "බාබඩෝස් බ්‍රිජස්ටවුන් ‘කෙන්සින්ටන් ඕවල්’ ක්‍රීඩාංගනයේ දී ටෙස්ට් ක්‍රිකට් තරඟයක් ජයග්‍රහණය කළ පළමු ආසියානු ක්‍රිකට් කණ්ඩායම ලෙස ශ්‍රී ලංකා ක්‍රිකට් කණ්ඩායම ඉතිහාස ගත විය. බටහිර ඉන්දීය කොදෙව් කණ්ඩායම සමඟ පසුගිය දා පැවති තෙවැනි ටෙස්ට් ක්‍රිකට් තරඟය කඩුලු හතරක ජයග්‍රහණයක් ලැබීමත් සමඟ ශ්‍රී ලංකා ක්‍රිකට් කණ්ඩායම මෙලෙස ඉතිහාස ගත විය. එමෙන්ම කඩුලු 17 බිඳ හෙලමින් ශ්‍රී ලංකාවෙන් පිටත පැවති ටෙස්ට් තරගාවලියකදී වැඩිම කඩුලු සංඛ්‍යාවක් බිඳ හෙලූ වේගපන්දු යවන්නා ලෙස ලහිරු කුමාර වාර්තා පොතට එක්විය. මීට පෙර එම වාර්තාවට හිමිකම් කීවේ චමින්ද වාස් ය. මෙම ක්‍රිකට් තරඟාවලිය 1-1ක් ලෙස ජය පැරදුමකින් තොරව අවසන් විය. ශ්‍රී ලංකා ක්‍රිකට් නායක දිනේෂ් චන්දිමාල් පන්දුව පළුදු කිරීමේ චෝදනා මත වරදකරු වීම, කුසල් ජනිත් උඩ පන්දුවක් රැක ගැනීමට යාමේදී අනතුරකට ලක් වීම, දෙවෙනි ටෙස්ට් තරගයේ තුන්වෙනි දිනයේදී, ශ්‍රී ලංකා ක්‍රිකට් කණ්ඩායම පිටියට පැමිණීම ප්‍රතික්ෂේප කිරීම හේතුවෙන් ක්‍රිකට් නායකයා, පුහුණුකරු සහ කළමණාකරුට චෝදනා පත්‍රයක් ඉදිරිපත් කිරීම මෙම තරඟාවලිය අතරතුර සිදුවිය.", "URL": "https://lankatruth.com/si/?p=55261", "Category": "ක්‍රීඩා පුවත්", "Parent URL": null}