{"Source": "Lankatruth", "Timestamp": "February 11, 2021", "Headline": "කොවිඩ් ආසාදනය වූ දෙදෙනෙකු නිවෙස තුළම මියයයි", "News Content": "මේ වනවිට කොවිඩ් ව්‍යාප්තිය ඉහළම මට්ටමකට පැමිණ තිබෙන අතර නිවෙස් තුළම ආසාදිතයින් මිය යෑම්ද වාර්තා වේ. නමුත් ආණ්ඩුව විවිධ ප්‍රචාර මගින් කොවිඩ් මධ්‍යස්ථාන 79ක් වෙන්කර, ඇඳන් 11,443ක් ඇති බව ආණ්ඩුව ප්‍රකාශ කළද දිනපතා නිකුත් කරන නිල සංඛ්‍යා ලේඛනවලට අනුව ආසාදිතයින් නිවෙස් තුළම මිය යන තත්වයක් පවතී. පසුගිය 08වැනිදා මෙසේ මිය ගිය කළුතර දිස්ත්‍රික්කයේ දෙදෙනෙකු පිළිබඳව හඳුනාගෙන තිබේ. මෙම දෙදෙනාට අමතරව පසුගිය කාලයේ නිවෙස් තුළ මිය ගිය ආසාදිතයින් පිළිඳව වාර්තා ගණනාවක් පළ වී තිබිණි. මේ අතර මෙම සංඛ්‍යා ලේඛන අනුව ඊයේ (10) වනවිට ප්‍රතිකාර මධ්‍යස්ථානවල ප්‍රතිකාර ලබන ආසාදිතයින් සංඛ්‍යාව 6,155ක් දක්වා ඉහළම මට්ටමකට පත්වී තිබිණි. කෙසේ වෙතත් ඒ හා සමාන පිරිසක් ප්‍රතිකාර මධ්‍යස්ථාන වෙත ගෙන නොගොස් තව දුරටත් නිවෙස්තුළම කොවිඩ් රෝග ලක්ෂණ සහිතව සිටින බවට විවිධ ප්‍රදේශවලින් වාර්තා වන තොරතුරු අනුව තහවුරු වේ. එම පිරිස අතර ආසාදිතයින් ලෙස හඳුනාගෙන එහෙත් ප්‍රතිකාර මධ්‍යස්ථාන තුළ ඉඩ මදි බව සඳහන් කරමින් නිවෙස් තුළම සිටින පිරිසක් සහ PCR පරීක්ෂණවලට භාජනය කර එහෙත් ප්‍රතිඵල නොලැබීම නිසා නිවෙස් තුළ සිටින පිරිසක්ද සිටිති. PCR පරීක්ෂණවලට භාජනය කළත් දින 10ක් 15ක් අතර කාලයක් යනතුරු ප්‍රතිඵල නොලද පිරිසක්ද ඒ අතර සිටිති. එසේම දිනපතා වාර්තාවන රෝගීන් සංඛ්‍යාවද මේ වනවිට දහසේ සීමාවට ආසන්න වී තිබේ.", "URL": "https://lankatruth.com/si/?p=110390", "Category": "කොවිඩ් -19 (කොරෝනා ) පුවත්", "Parent URL": null}