{"Source": "Lankatruth", "Timestamp": "September 28, 2019", "Headline": "පොරොන්දු වූ පරිදි සති දෙකක් ඇතුළත වහාම වගාවන්දි ගෙවියයුතුයි", "News Content": "2018ට වසරට අදාලව ගොවීන්ට ලැබියයුතු හිඟ වගා හානි වන්දි මුදල් විෂයභාර අමාත්‍යවරයා පොරොන්දුවූ පරිදි ඉදිරි දෙසතිය තුළ ලබාදිය යුතු බවත්, 2019 වසරට අදාලවූ වගා හානි මුදල් සියල්ලද ගෙවීමට වහාම කඩිනම් පියවර ගත යුතු බව සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න ඊයේ (26) දින දඹුල්ලේ පැවති මාධ්‍ය හමුවකදී පැවසිය. පසුගිය වසරේ අම්පාර, මොනරාගල ඇතුළු දිස්ත්‍රික්ක කීපයක පැතිර ගිය සේනා දළඹු හානිය හා කීඩා උවදුර හේතුවෙන් වගා හානිවූ ගොවින් 28,249 දෙනෙකුට මෙතෙක් වන්දි මුදල් නොලැබී ඇති බව පෙන්වාදුන් නාමල් කරුණාරත්න මහතා ග්‍රාමීය කටයුතු අමාත්‍යංශයේදී පසුගිය 25 දින විෂයභාර අමාත්‍ය පි. හැරිසන් මහතා හා අමාත්‍යාංශ නිලධාරීන් සමග පැවති සාකච්ඡාවේදී එම ගොවීන්ට අදාලවා ගෙවිය යුතු වගා හානි වන්දි මුදල රුපියල් මිලියන 619ක් බවත් එම මුදලින් මිලියන 419ක් සදහා මේ වනවිට කැබිනට් අනුමැතිය ලැබී ඇති බව දැනුම් දුන් බවත් ඒ අනුව ඉදිරි දෙසතිය අදාල වන්දි මුදල් ගොවීන්ට ලබාදීමට පොරොන්දුවූ බව පැවසිය. එමෙන්ම අම්පාර, ඇතිමලේ ගොවින් 3000කට සිදුවූ වගා හානි සදහා කිසිදු මුදලක් මෙතෙක් ලැබී නොමැති බවට මෙම සාකච්චාවේදී පෙන්වාදීමෙන් පසු ඒ සදහා අවශ්‍යව ඇති රුපියල් මිලියක 200ක මුදල සදහා කැබිනට් අනුමැතිය ලබාගෙන ගෙවීමට කටයුතු කරන බව අමාත්‍යවරයා දැනුම්දුන් බවද නාමල් කරුණාරත්න මහතා මෙහිදී පැවසිය. මෙම සාකච්චාවේදී අමාත්‍යවරයා පොරොන්දුවූ පරිදි එම දින වකවානුවේ අදාල සියලු වගා හානි වන්දි මුදල් ගෙවීමට පියවර ගනු ඇතැයි තමන් අපේක්ෂා කරන බව පැවසු නාමල් කරුණාරත්න මහතා ඉදිරි ජනධිපතිවරණයට ආවරණය වෙමින් අදාල වගා හානි මුදල් ගෙවීම මඟ හැරීමට උත්සහා නොකරන ලෙසද ඉල්ලා සිටියේය. ගොවීන් සිය රක්ෂණ වාරික මුදල් ගෙවා තිබියදී ගොවීන්ට අදාල වන්දි මුදල් ලබාගැනීමට දීර්ඝ කාලයක් විවිධාකාර අඛණ්ඩ අරගලයන් දියත්කිරීමට සිදුවූ බවත් එසේ ලබාගත් ප්‍රතිපලය තවදුරටත් ප්‍රමාද නොකර කඩිනමින් ගොවීන්ට ලබාදීමට පියවර ගන්නා ලෙසත් මෙහිදී ඉල්ලා සිටියේය. මෙම මාධ්‍ය හමුවේදී එම සම්මේලනයේ ලේකම් ටි.බි සරත් මහතාද අදහස් පළකළේ ය. මේ අවස්ථාවට දඹුල්ල ඒකාබද්ධ ගොවි ජන පදනමේ ලේකම් ඩබ්ලිව්.එම් තිලකරත්න මහතාද එක්ව සිටියහ.", "URL": "https://lankatruth.com/si/?p=81798", "Category": "පුවත්", "Parent URL": null}