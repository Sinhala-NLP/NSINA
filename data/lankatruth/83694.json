{"Source": "Lankatruth", "Timestamp": "October 22, 2019", "Headline": "අලි රොෂාන්ට එරෙහි නඩුවේ මූලික විරෝධතා සඳහා තීන්දුව ලබාදිම නොවැම්බර් 14ට කල් යයි", "News Content": "බලපත්‍ර නොමැතිව අලි පැටවුන් පස් දෙනෙකු සන්තකයේ තබා ගනිමින් ජාවාරම් කිරීම සම්බන්ධව, නිරාජ් රොෂාන් හෙවත් අලි රොෂාන් ඇතුළු 8 දෙනෙකුට එරෙහිව නීතිපතිවරයා විසින් ගොනුකර ඇති නඩුව ප්‍රතික්ෂේප කරන ලෙස ඉල්ලා විත්තිකරුවන් විසින් ගොනුකර ඇති මූලික විරෝධතා සම්බන්ධ නියෝගය ලබන 14 වැනිදා ප්‍රකාශයට පත්කරන බව කොළඹ ත්‍රිපුද්ගල මහාධිකරණ විනිසුරු මඬුල්ල අද(22) නියෝග කළේය. නීතිපතිවරයා විසින් මෙම සිද්ධියට අදාලව චෝදනා ගොනුකර ඇති ආකාරය දෝෂ සහිත බවත්, ඒවා විභාග කිරීමට අධිකරණයට බලයක් නොමැති බැවින් ප්‍රතික්ෂේප කරන ලෙසත් විත්තියේ නීතීඥවරු අධිකරණය හමුවේ මූලික විරෝධතා ගොනුකර ඇත. කෙසේ වෙතත් නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිසිටර් ජනරාල් දිලීප පීරිස් මහතා සඳහන් කර ඇත්තේ එම චෝදනා ගොනුකර ඇති ආකාරය නීත්‍යානුකූල බවය. එබැවින් නඩුව ප්‍රතික්ෂේප නොකර විභාගයට ගන්නා ලෙස සොලිසිටර් ජනරාල්වරයා අධිකරණයෙන් ඉල්ලා තිබේ. බලපත්‍ර නොමැතිව අලි ඇතුන් පස් දෙනෙකු සන්තකයේ තබා ගනිමින් ජාවාරම් කිරීම සම්බන්ධයෙන් නිරාජ් රොෂාන් හෙවත් අලි රොෂාන් ඇතුළු විත්තිකරුවන් 08 දෙනකුට එරෙහිව පොදු දේපළ පනත යටතේ නීතිපතිවරයා විසින් මෙම නඩුව ගොනුකර ඇති අතර වනජීවී දෙපාර්තමේන්තුවේ හිටපු සහකාර අධ්‍යක්ෂවරයකු වන උපාලි පද්මසිරි සහ අලි ඇතුන් ලියාපදිංචි කිරීමේ ලේඛනය භාරව කටයුතු කළ ලිපිකාරිනිය වන ප්‍රියංකා සංජීවනී යන අයද ඒ අතර වේ.", "URL": "https://lankatruth.com/si/?p=83694", "Category": "පුවත්", "Parent URL": null}