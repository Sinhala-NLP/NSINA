{"Source": "Lankatruth", "Timestamp": "November 11, 2020", "Headline": "රිජ්වේ ආර්යා ළමා රෝහලෙන් කොරෝනා ආසාදිතයින් 56ක්….", "News Content": "කොළඹ රිජ්වේ ආර්යා ළමා රෝහලෙන් මේ දක්වා කොරෝනා වෛරස් ආසාදිතයින් 56 දෙනෙකු හඳුනාගෙන ඇතැයි එහි අධ්‍යක්ෂ වෛද්‍ය ජී. විජේසූරිය මහතා පවසයි. එම ආසාදිතයින් අතර ප්‍රතිකාර ලබමින් සිටි දරුවන් හා ප්‍රතිකාර ලබන දරුවන් සමඟ සිටින මව්වරුන් 46 දෙනෙකු, වෛද්‍යවරුන් 5 දෙනෙකු, හෙද හෙදියන් තිදෙනෙකු හා කණිෂ්ට කාර්ය මණ්ඩලයේ දෙදෙනෙකු සිටින බව පැවසේ. මෙලෙස හඳුනාගනු ලැබූකොරෝනා ආසාදිතයින් සියලු දෙනා ප්‍රතිකාර සඳහා මේ වන විට අයි.ඩී.එච් රෝහලට හා සෙසු ප්‍රතිකාර මධ්‍යස්ථානවලට යොමු කර ඇති බවත් රෝහල් කාර්ය මණ්ඩලයේ 90 දෙනෙකු මේ වන විට නිරෝධායනයට යොමුකර ඇතැයි ද රෝහල් අධ්‍යක්ෂකවරයා පවසයි. රෝහලේ සිටි රෝගීන්ට හා කාර්යමණ්ඩලයට වයිරසය ආසාදනය වන්නට ඇත්තේ රෝගීන් බැලීමට එන පිරිසගෙන් බවට තොරතුරු අනාවරණය වී ඇතැයි පවසන රෝහල් අධ්‍යක්‍ෂවරයා සමහර රෝගීන්ට වයිරසය ආසාදනය වී ඇත්තේ මාස 2කට වඩා වැඩි කාලයක් රෝහල තුළ නේවාසිකව ප්‍රතිකාර ගනිමින් සිටියදී බව ද පැවසීය. මෙම තත්වය සැලකිල්ලට ගෙන ඊයේ (10) දින සිට රෝගීන් බැලීමට එන පිරිස අවම කර ඇති අතර, දිනකට එක් වරක් පමණක් රෝගීන් බැලීමට ඉඩ ලබා දී ඇති අතර රෝගීන් බැලීමේ කාලය විනාඩි 10කට සීමා කර තිබේ. මේ වනවිට වාට්ටුව තුළ විශේෂිත වු ආරක්ෂිත ක්‍රමවේදයක් පිළියෙල කර ඇති බැවින් දරුවන් රෝගී වුවහොත් නොපමාව රෝහලට රැගෙන එන්නැයි දැනුම්දීමක් කරන බවද රෝහලට පැමිණීමට බියේ දරුවන් අවදානමකට ලක්කළ යුතු නැතැයි අධ්‍යක්‍ෂවරයා වැඩිදුරටත් පවසයි.", "URL": "https://lankatruth.com/si/?p=99798", "Category": "පුවත්", "Parent URL": null}