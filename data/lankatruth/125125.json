{"Source": "Lankatruth", "Timestamp": "October 27, 2021", "Headline": "බුද්ධි ප්‍රධානියාගේ පැමිණිල්ලට පරීක්ෂණ අරඹයි…", "News Content": "සිරිල් ගාමිණී පියතුමා විසින් සිදු කර තිබූප්‍රකාශයක් සම්බන්ධයෙන් පසුගියදා රාජ්‍ය බුද්ධි සේවයේ ප්‍රධානීසුරේෂ් සාලේ විසින් සිදුකරනු ලැබූපැමිණිල්ලට අදාළ අපරාධ පරීක්ෂණ දෙපාර්තමේන්තුව විසින් පරීක්ෂණ ආරම්භ කර ඇති බව වාර්තා වේ. මේ සම්බන්ධයෙන් එම දෙපාර්තමේන්තුවේ නිළධාරීන් කොළඹ මහේස්ත්‍රාත් අධිකරණය වෙත කරුණු වාර්තා කරමින් සඳහන් කර ඇත්තේ ඊට අදාල සියලු පාර්ශ්වයන්ගෙන් ප්‍රකාශ සටහන් කර ගැනීමට තීරණය කර ඇති බවයි. ඒ අනුව පැමිණිල්ල සිදුකළ රාජ්‍ය බුද්ධි සේවයේ ප්‍රධානී සුරේෂ් සලේගෙන් ප්‍රකාශ ලබාගෙන ඇති බවත් සිරිල් ගාමිණී පියතුමා ඇතුළු අදාල සාකච්ඡාවට සහභාගි වූ පුද්ගලයන්ගෙන් ප්‍රශ්න කිරීමට නියමිත බවත් අධිකරණයට කරුණු වාර්තා කර තිබේ. අපරාධ පරීක්ෂණ නිළධාරීන් ඉදිරිපත් කළ කරුණු සලකා බැලූ කොළඹ ප්‍රධාන මහේස්ත්‍රාත් බුද්ධික ශ්‍රී රාගල මහතා නියෝග කළේ අදාල විමර්ශන සිදුකර එහි ප්‍රගතිය පිළිබඳව අධිකරණයට කරුණු වාර්තා කරන ලෙසයි. පාස්කු ප්‍රහාරයට සම්බන්ධ වූ අන්තවාදීන් සමග සම්බන්ධයක් තිබෙන බවට සිරිල් ගාමිණී පියතුමා විසින් පසුගියදා අන්තර්ජාතික යුක්ති සංසදය නමැති සංවිධානයක් අන්තර්ජාලය හරහා පැවැත්වූ සාකච්ඡාවකදී සිරිල් ගාමිණී පියතුමා විසින් සලේගේ නම සඳහන් කරමින් මෙම චෝදනාව එල්ල කර ඇති බව පැවසේ.", "URL": "https://lankatruth.com/si/?p=125125", "Category": "පුවත්", "Parent URL": null}