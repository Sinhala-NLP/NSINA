{"Source": "Lankatruth", "Timestamp": "July 30, 2018", "Headline": "ඇසෑමයේ වැසියන් මිලියන 4කගේ පුරවැසිභාවය  ‌නරේන්ද්‍ර ‌මෝදි උදුරා ගනියි", "News Content": "ඉන්දීය ජාතික පුරවැසි ලේඛනය අද(30) දින ප්‍රකාශයට පත් කර ඇති අතර ඒත් සමඟම ඊසාන දිග ඉන්දියාවේ ඇසෑම් ප්‍රාන්තයේ විසූ මිලියන 4කට ආසන්න පිරිසකට ඉන්දීය පුරවැසිභාවය අහිමි වී තිබේ. 1971 වසරේ මාර්තු 24 වන දිනට පෙර ඇසෑම් ප්‍රාන්තයට පැමිණ ඇති බව ඔප්පු කිරීමට නොහැකිවූ සියල්ලන්ට ඉන්දීය පුරවැසිභාවය අහිමි වී ඇති අතර එම දිනය, බංගලාදේශය ස්වාධීන රාජ්‍යක් ලෙස ප්‍රකාශයට පත් කළ දිනයයි. ඇසෑම් ප්‍රාන්තයේ වසර ගණනාවක සිට වාසය කළ අති විශාල ජනතාවකට මෙම සිදුවීමත් සමඟ සිය වාසස්ථාන අහිමිවීමේ අවධානමක් මතුව ඇත. පරම්පරා ගණනාවක් තිස්සේ ඇසෑම් හි විසූ තමන්ට යාමට වෙනත් රටක් නොමැති බව එම ජනතාව පවසයි. ඉන්දීය අගමැති නරේන්ද්‍ර මෝදි එරට 2014 වසරේ බලයට පැමිණීමේ දී ඉදිරිපත් කළ මැතිවරණ පොරොන්දු අතර ඇසෑමයේ, මුස්ලිම් සරණාගතයින් පිටුවහල් කිරීම ද එකක් වී තිබිණි.", "URL": "https://lankatruth.com/si/?p=56938", "Category": "විදෙස් පුවත්", "Parent URL": null}