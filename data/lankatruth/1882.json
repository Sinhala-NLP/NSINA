{"Source": "Lankatruth", "Timestamp": "March 26, 2012", "Headline": "ජනමත විචාරණය මත ආණ්ඩුව හෙලවේ", "News Content": "ජිනීවා හි මානව හිමිකම් කොමිසම හමුවට, ඇමරිකා එක්සත් ජනපදය විසින් ඉදිරිපත්කළ යෝජනාවලියයෙන් ශ්‍රී ලංකා ආණ්ඩුව පරාජය වීමත් සමගම ජාතික ජනමාධ්‍ය ආයතන සහ ආණ්ඩුවේ පක්ෂ නායකයින් කිහිප දෙනෙක් පවසා සිටියේ ජනමත විචාරණයකට යායුතු බවයි. එහිදී ඔවුන්ගේ මතය වූයේ උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කරන්නේද නැද්ද සහ ජිනීවා හි සම්මතවූ යෝජනාව ක්‍රියාත්මක කරන්නේද නැද්ද යන්න ගැන මෙම ජනමත විචාරණය පැවැත්විය යුතු බවයි. නමුත් සන්ධාන ආණ්ඩුවේම තවත් පක්ෂ නායකයින් පිරිසක් පවසා සිටින්නේ කිසිදු ජනමත විචාරණයක් හෝ විපක්ෂයේ සහයෝගය නොමැතිව මෙම උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කළ යුතු බවයි. ජනමත විචාරණයක් පැවැත්විය යුතු බවට ආණ්ඩුවේ පක්ෂ නායකයන් ප්‍රසිද්ධියේ ප්‍රකාශ කළත් එය අවශ්‍ය නැතැයි පළමුවරට ප්‍රසිද්ධියේ පවසා ඇත්තේ පාර්ලිමේන්තුවේ සභානායක සහ වාරිමාර්‍ග ඇමැති නිමල් සිරිපාල ද සිල්වා මහතාය. ඔහු ඒ බව පවසා ඇත්තේ ජනමත විචාරණය සම්බන්ධයෙන් පුවත් පතකින් කළ විමසීමකදීය. එහිදී ඒ මහතා වැඩිදරටත් පවසා ඇත්තේ විපක්‍ෂය ඒකාබද්ධ කරගැනීමකින් හෝ ජනමත විචාරණයක්‌ පැවැත්වීමකින් තොරව උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කිරීමට ආණ්‌ඩුව තීරණය කර ඇති බවයි. ප්‍රතිසන්ධාන කොමිසමේ ඇතැම් නිර්දේශ මේ වන විටත් ක්‍රියාත්මක කර තිබෙන බව ඔහු සිහිපත් කර ඇත. ප්‍රතිසන්ධාන කොමිසම මගින් නිර්දේශ රැසක්‌ ඉදිරිපත් කර තිබෙන අවස්‌ථාවක එවැන්නක්‌ සම්බන්ධව ජනමත විචාරණයක්‌ පැවැත්විය නොහැකි බව ඒ මහතා පවසා තිබේ. ප්‍රතිසන්ධාන කොමිසමේ නිර්දේශ තවදුරටත් ඉදිරියට ක්‍රියාත්මක කරමින් එහි ප්‍රගතිය මානව හිමිකම් කොමිෂන් සභාවට වාර්තා කිරීමට රජය පියවර ගන්නා බව හෙතෙම වැඩිදුරටත් පවසා ඇත.", "URL": "https://lankatruth.com/si/?p=1882", "Category": "පුවත්", "Parent URL": null}