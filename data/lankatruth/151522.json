{"Source": "Lankatruth", "Timestamp": "September 15, 2023", "Headline": "ජනතාවගේ බදු මුදල් විනාශ කරන පාලකයන් ඉදිරියේ අපට නිහඬ විය නොහැකියි – ගී පද රචක රවී සිරිවර්ධන", "News Content": "ජනතාවගේ බදු මුදල් විනාශකාරී ක්‍රියාවලට යොදවන පාලකයන් ඉදිරියේ නිහඬ විය නොහැකි බවත් මිනිස් අයිතිවාසිකම් කොල්ල කන දුෂ්ට දේශපාලන බලවේග පරාජය කිරීමට කලාකරුවන් ලෙස ක්‍රියාකරන බවත් ජන නියමු කලාකරුවෝ සංවිධානයේ සාමාජික, ගී පද රචක රවී සිරිවර්ධන අවධාරණය කරයි. ඔහු මේ බව අවධාරණය කළේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති ජන නියමු කලාකරුවෝ සංවිධානයේ මාධ්‍ය හමුවක් අමතමිණි. එහිදී වැඩිදුරටත් මේ සම්බන්ධයෙන් අදහස් දක්වන ජන නියමු කලාකරුවෝ සංවිධානයේ කාරක සභික ගී පද රචක රවී සිරිවර්ධන, “ලංකාවේ මිනිසුන් සාහිත්‍ය පිළිබඳව කතා කරන, උනන්දු වෙන මාසයක මිනිසුන්ගේ සාහිත්‍ය, කලා, සංස්කෘතික ජීවිතය පිළිබඳව කනගාටුදායක දේවල් කතා කරන්න අපට සිදුවී තිබෙනවා. පැවති රජයන් අඛණ්ඩව මිනිසුන්ගේ සංස්කෘතික ජීවිතය කප්පාදුවක නිරත වී සිටියා. 1980 දශකයේ සිටි එක් නායකයෙක් “සාහිත්‍යය කන්නද” කියා ඇසුවා. සාහිත්‍යකරුවන්ට කාණු පල්ලට දමා පහර දුන් යුගයක් තිබුණා. සාහිත්‍යකරුවන් නිර්මාණකරුවන් දඩයම් කරනවා පමණක් නොවෙයි, වර්තමාන රජය ඔවුන්ගේ ප්‍රකාශනවලටත් අවශ්‍ය නිදහස පවා අහිමිකරමින් යන දුෂ්ට දේශපාලන ක්‍රියාවලියක නිරත වී සිටිනවා. විශ්වවිද්‍යාලවල තිබෙන සංස්කෘතික මධ්‍යස්ථාන ඇතුළු නිල අධ්‍යාපන ආයතන තුළ තිබෙන පහසුකම් විනාශ කිරීම මෙතෙක් පැවැති කප්පාදුවේ උච්ඡතම අවස්ථාවයි. සරසවිවල සිටින ශිෂ්‍ය ප්‍රජාව වඩාත් දියුණු සංස්කෘතික මනුෂ්‍යයන් බවට පත්කර සමාජයට මුදාහැරීමක් මෙතෙක් සිදුවුණා. පොදු සමාජය යහපත්, ශිෂ්ට සම්පන්න, සහකම්පනයක් සහිත බවට පත්කිරීමේ පුරෝගාමීන් ලෙස යම් පුහුණුවක් විශ්වවිද්‍යාල සංස්කෘතික මධ්‍යස්ථානවලින් සිදුවුණා. නමුත් මෙය එම අධ්‍යාපනික එළඹුම සහමුලින්ම විනාශ කිරීමේ කඩඉමක්. මේ ශිෂ්‍ය ප්‍රජාව තම නිර්මාණ ජනගත කිරීම සඳහා යම් රාජ්‍ය අනුග්‍රහයක් විශ්වවිද්‍යාල සංස්කෘතික මධ්‍යස්ථානවලින් සිදුවුණා. ලංකාවේ පුස්තකාල සේවා මණ්ඩලයේ පොදු සමාජයේ ලේඛකයන් සම්බන්ධයෙන් රාජ්‍ය අනුග්‍රහය ක්‍රියාත්මක කිරීමේ මුද්‍රණ පහසුකම් සපයන ආයතනයක් ලෙස ක්‍රියාත්මක වුණා. අද වෙනකොට මේ සියල්ල විනාශ කිරීමට පාලකයන් සමත්වී සිටිනවා. අලුත් ග්‍රන්ථ ප්‍රකාශයට පත් කිරීම සහ ප්‍රකාශිත ග්‍රන්ථ මිලදී ගැනීමේ ව්‍යාපෘති ක්‍රියාත්මක කළ පුස්තකාල සේවා මණ්ඩලය ලක්ෂ හයක පඩි ගන්න සභාපතිවරයෙක් යටතේ පවත්වා ගෙන යනවා. ලංකාවේ ලේඛකයන්ගේ වගේම මුළු මහත් පාඨකයන්ගේ අයිතිවාසිකම් පවා උල්ලංඝනය කරන ක්‍රියාවලියක් මේ ආණ්ඩුව දියත් කර තිබෙනවා. දැක්මක් සහිත, විචාරශීලී සංස්කෘතික මිනිසෙක් බිහි වීම චෞර පාදඩ පාලනයන්ට අභියෝගයක්. සකලවිධ මිථ්‍යා දෘෂ්ටික, පාලන ව්‍යාපෘති ජනතාව මත පැටවිය හැකියි. අවිචාරවත් පුරවැසියෙක් ශේෂ කර ගැනීම පාලකයන්ගේ අපේක්ෂාවයි. නිර්මාණකරුවෝ සමාජයට ආමන්ත්‍රණය කර, විචාරශීලී සමාජයක් නිර්මාණය කිරීමේ කටයුත්ත ඉදිරියට ගෙනයන අතර, පාලකයන්ට වන්දි භට්ටකම් කරන සමාජයක් නැතිව යනවා. ඒ වෙනුවට පාලකයන්ව ප්‍රශ්න කෙරෙන සමාජයක් නිර්මාණය වෙනවා. සමාජයේ චින්තනමය විප්ලවය කරන සාහිත්‍යකරුවන් සහ කලාකරුවන් සමග මහ පොළොවේ සංස්කෘතික මිනිසෙක් බිහිවීම වැළැක්වීමට පාලකයන් විසින් ක්‍රියාකරනවා. ඒ වෙනුවෙන් බලය පාවිච්චි කරනවා. ජනතාවගේ බදු මුදල් මේ වැනි විනාශකාරී ක්‍රියාවලට යොදවන පාලකයන් ඉදිරියේ අපට නිහඬ විය නොහැකියි. විචාරශීලී සමාජයක් පමණයි රටක් ඉදිරියට ගෙනියන්නේ. එම ජාතික කාර්යභාරය සාහිත්‍යකරුවන් සහ කලාකරුවන් විසින් සිදුකරනවා. අධ්‍යාපන ක්ෂේත්‍රය, සංස්කෘතික ක්ෂේත්‍රය සහ මාධ්‍ය ක්ෂේත්‍රයේ පාලකයන් ගෙන යන සංස්කෘතික සංහාරය නවත්වන ලෙස පාලකයන්ට බල කරනවා. මිනිසුන්ගේ අයිතිවාසිකම් කොල්ල කන දුෂ්ට දේශපාලන බලවේග පරාජය කිරීමට කලාකරුවන් ලෙස අපි ක්‍රියාකරන බවත් අපිඅවධාරණයකරනවා.”", "URL": "https://lankatruth.com/si/?p=151522", "Category": "කලා පුවත්", "Parent URL": null}