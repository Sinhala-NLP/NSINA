{"Source": "Lankatruth", "Timestamp": "August 31, 2017", "Headline": "පළාත් පාලන ඡන්දය යළිත් කල් යන ලකුණු!", "News Content": "නව මැතිවරණ ක‍්‍රමයට අනුව පළාත් පාලන ආයතනවල ඡන්ද විමසීම පැවැත්වීමේ බාධා ඉවත් කිරීම සඳහා මහ නගර සභා ආඥාපනත, නගර සභා ආඥා පනත සහ ප‍්‍රාදේශීය සභා පනත යන පනත් තුන සංශෝධනය කිරීමට පළාත් සභා සහ පළාත් පාලන ඇමති ෆයිසර් මුස්තාපා මහතා ඉදිරිපත් කළ යෝජනාවට කැබිනට් අනුමැතිය හිමිවී ඇති බව වාර්තාවේ. පළාත් පාලන ආයතන ඡන්ද විමසීම් පනත් කෙටුම්පත පසුගිය 25 වැනිදා පාර්ලිමේන්තුවේදී සම්මතවූ අතර කතානායක කරු ජයසූරිය මහතා ඊට අද (31) අනුමැතිය දීමට නියමිතය. කෙසේ වෙතත් මහනගර සභා ආඥාපනත, නගර සභා ආඥාපනත සහ ප‍්‍රාදේශීය සභා පනත සංශෝධනය කරන තුරු නව මැතිවරණ ක‍්‍රමය අනුව පළාත් පාලන ඡන්දය පැවැත්විය නොහැකි යැයි ඇමැති ෆයිසර් මුස්තාපා මහතා කැබිනට් මණ්ඩලයට දැනුම්දී ඇත. පළාත් පාලන ආයතන සභික සංඛ්‍යාව තීරණය කිරීමේදී කොට්ඨාස මට්ටමින් තේරීපත්වීමට නියමිත සභික සංඛ්‍යාවෙන් 40%ක ප‍්‍රමාණයක් නොඉක්මවන අමතර සභිකයින් සංඛ්‍යාවක් ලැයිස්තුවක් මගින් තෝරාපත් කර ගැනීමට හැකියාව ලැබෙන පරිදි එම පනත් සංශෝධනය කිරීමට නියමිතය. ඒ අනුව මහනගර සභා ආඥාපනතේ 5වන වගන්තිය, නගර සභා ආඥාපනතේ 5වන වගන්තිය සහ ප‍්‍රාදේශීය සභා පනතේ 4වන වගන්තිය සංශෝධනය කිරීමට නියමිතය.", "URL": "https://lankatruth.com/si/?p=40215", "Category": "පුවත්", "Parent URL": null}