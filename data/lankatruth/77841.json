{"Source": "Lankatruth", "Timestamp": "July 18, 2019", "Headline": "ඇවන්ගාඩ් නඩුවේ චූදිතයෙකු වූ පොලිස් කොමිසමේ ලේකම් අත්අඩංගුවට", "News Content": "ලංකාව අවට මුහුදේ පාවෙන අවි ගබඩාවක් පවත්වාගෙන යාමේ සිද්ධියට අදාළව වහාම අත්අඩංගුවට ගෙන අධිකරණයට ඉදිරිපත් කරන ලෙස නීතිපතිවරයා කර තිබූ තීරණයට අනුව ජාතික පොලිස් කොමිසමේ ලේකම් සමන් දිසානායක මහතා අද (18) පස්වරු 3.30ට පමණ අත්අඩංගුවට ගෙන තිබේ. ඒ ඔහු ජයවර්ධනපුර රෝහලේ ප්‍රතිකාර ලබමින් සිටියදීය. ඔහු රෝහල් ගතව ඇත්තේ අද පෙරවරුවේය. තමන් අත්අඩංගුවට ගැනීම වළක්වාලන නියෝගයක් ඉල්ලා සමන් දිසානායක මහතා අපේක්ෂිත ඇප අයැදුම්පතක් ඉදිරිපත් කර තිබුණු අතර කොළඹ ප්‍රධාන මහේස්ත්‍රාත් අධිකරණය ඊයේ (17) එම අපේක්ෂිත ඇප අයැදුම ප්‍රතික්ෂේප කළේය. 2010 වසරේ සිට 2014 වසර දක්වා කාලසීමාව තුළ ඇවන්ගාඩ් මැරිටයිම් සර්විස් සමාගමට ගාලු වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4 ක පාඩුවක් සිදුකිරීමේ සිද්ධිය සම්බන්ධයෙන් අල්ලස් කොමිසම විසින් කොළඹ මහේස්ත්‍රාත් අධිකරණය හමුවේ නඩුවක්ද ගොනුකර ඇත. සමන් දිසානායක මහතා සහ ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය අද දිනය වනවිට අත්අඩංගුවට ගන්නැයි නීතිපතිවරයා වැඩබලන පොලිස්පතිවරයාට යළිත් දන්වා තිබිණි. ඇවන්ගාඩ් මෙරිටයිම් සමාඟමේ සභාපති නිශ්ශංක යාපා සේනාධිපති ඇතුළු 08 දෙනෙකු වහාම අත්අඩංගුවට ගෙන අධිකරණයට ඉදිරිපත් කරන්නැයි නීතිපතිවරයා විසින් වැඩබලන පොලිස්පති සී.ඩී. වික්‍රමරත්න මහතාට මීට පෙර උපදෙස් ලබාදී තිබිණි. කෙසේ වෙතත් මේ වනවිට ඇවන්ගාඩ් සභාපති නිශ්ශංක සේනාධිපති සහ විශ‍්‍රාමික කොමදෝරු විශ්වජීත් නන්දන දියබලනගේ යන දෙදෙනා රටින් පිටව ගොස් ඇති අතර ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය නඩුව ගොනු කළ මොහොතේම රාජ්‍ය සේවකයෙකු විදේශගතවීමේදී අනුගමනය කළ යුතු නීතිමය කටයුතුද උල්ලංඝනය කරමින් නීති විරෝධී ලෙස රටින් පිටව ගොස් ඇත. මෙහි සෙසු චූදිතන් වන්නේ විශ්‍රාමික යුධ හමුදා මේජර් ජෙනරාල් පාලිත ප්‍රනාන්දු, විශ්‍රාමික යුධ හමුදා මේජර් ජෙනරාල් කරුණාරත්න එගොඩවේල, නාවුක හමුදා විශ්‍රාමික කොමදෝරු විශ්වජිත් නන්දන දියබලනගේ, විශ්‍රාමික එයාර් වයිස් මාර්ෂල් පී.ඩී. ප්‍රේමචන්ද්‍ර යන අයයි.", "URL": "https://lankatruth.com/si/?p=77841", "Category": "පුවත්", "Parent URL": null}