{"Source": "Lankatruth", "Timestamp": "March 11, 2021", "Headline": "මෝටර් රථයක් සමග පිළිස්සුණු මළ සිරුරක්", "News Content": "කොහුවල, ආසිරි මාවතේ වැගන් ආර් වර්ගයේ මෝටර් රථයක් තුළ තිබී ඊයේ (10) රාත්‍රී 11.30ට පමණ පිලිස්සී ගිය පුද්ගල මළ සිරුරක් සොයාගත් බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ පවසයි. අදාළ මෝටර් රථය සම්පූර්ණයෙන් පිළිස්සී ඇති බවත් මෝටර් රථය තුළ තිබූ පුද්ගලයාගේ සිරුරද පිළිස්සී තිබු බවත් පොලිස් මාධ්‍ය ප්‍රකාශකවරයා වැඩිදුරටත් පවසයි. එලෙස මියගොස් ඇත්තේ කළුබෝවිල, භාතිය මාවත ප්‍රදේශයේ පදිංචිව සිටි 33 හැවිරිදි ව්‍යාපාරිකයෙකු බවට මේ වනවිට අනාවරණය කරගෙන අතැයිද ඔහු පවසයි. රාත්‍රී ආහාර ගැනීමට යම් ස්ථානයකට ගොස් ඉන් අනතුරුව එම මෝටර් රථයෙන් යළි ගමන් කර ඇති බවටත් තොරතුරු ලැබී ඇතැයිද මේ සම්බන්ධයෙන් කොහුවල පොලීසිය විසින් වැඩිදුර පරීක්ෂණ පවත්වනු ලබන බවද පොලිස් මාධ්‍ය ප්‍රකාශකවරයා පවසයි. අද දිනය තුළ දී රජයේ රස පරීක්ෂකවරයා ඇතුළු විශේෂඥයින් අදාළ ස්ථානයට ගෙන්වා නුගේගොඩ අධිකරණය වෙත දන්වා මහෙස්ත්‍රාත් පරීක්ෂණයක් පැවැත්වීමට නියමිත බවද පොලිස් මාධ්‍ය ප්‍රකාශක අජිත් රෝහණ වැඩිදුරටත් පවසයි.", "URL": "https://lankatruth.com/si/?p=112418", "Category": "පුවත්", "Parent URL": null}