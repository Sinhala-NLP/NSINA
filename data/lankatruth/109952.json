{"Source": "Lankatruth", "Timestamp": "February 5, 2021", "Headline": "නිරෝධායනයට ඉඩ නැති නිසා විදෙස්ගත ශ්‍රමිකයන් ගෙන්වීම ගැටලුවක්", "News Content": "ශ්‍රී ලංකාවට පැමිණීමට බලාපොරොත්තුවෙන් විදේශ රටවල සිටින ශ්‍රී ලාංකික ශ්‍රමිකයන් මෙරටට ගෙන්වා ගැනීම ප්‍රමාද වීමට ප්‍රධාන හේතුව ඔවුන් ශ්‍රී ලංකාවට පැමිණි පසු නීරෝධායනය සඳහා අදාළ මධ්‍යස්ථානවල ඉඩ නොමැතිවීම බව කම්කරු අමාත්‍ය නිමල් සිරිපාල ද සිල්වා ප්‍රකාශ කර ඇතැයි රජයේ ප්‍රවෘත්ති දෙපාර්තමේන්තුව නිවේදනය කර තිබේ. එමනිසා විදේශ සේවා නියුක්ති කාර්යාංශයේ අරමුදල්වලින් පළාත් නවයේ නිරෝධායන මධ්‍යස්ථාන නවයක් ආරම්භ කර එම විදෙස්ගත ශ්‍රී ලාංකික ශ්‍රමිකයන් කඩිනමින් මෙරටට ගෙන්වා එම මධ්‍යස්ථානවල ස්ථානගත කිරීමට විදේශ සේවා නියුක්ති කාර්යාංශය මගින් අවශ්‍ය පියවර ගන්නා බව අමාත්‍යවරයා පවසා ඇත. කොවිඩ් – 19 වැළැක්වීමේ ජාතික කාර්යසාධක බළකාය සමග මේ පිළිබඳව සාකච්ඡා කර එම මධ්‍යස්ථාන පිහිටුවීම ස‍ඳහා අවශ්‍ය පියවර ගන්නා බවද අමාත්‍යවරයා සඳහන් කර තිබේ. ශ්‍රි ලංකාවට පැමිණීමට අදාළ ගුවන් ටිකට්පත් ලබාගැනීමට නොහැකිව යම්කිසි විගමනික සේවකයෙක් හෝ සේවිකාවක් කිසියම් රටක සිටී නම්, ඔවුන් වහාම එම රටේ ශ්‍රී ලංකා තානාපති කාර්යාලයට වාර්තා කරන ලෙසත්, එසේ නොමැති නම්, විදේශ සබඳතා අංශය වෙත දැනුම් දෙන ලෙසත් අමාත්‍යවරයා විගමනික ශ්‍රමිකයන්ගෙන් සහ ඔමුන්ගේ ඥාතීන්ගෙන් ඉල්ලා සිටියි. එම ඉල්ලීම් වමර්ශනය කර බලා ඔවුන්ගේ කාර්යාංශයේ ලියාපදිංචිය සහ අනන්‍යතාව තහවුරු කර නොපමාව ඔවුන්ට ගුවන් ටිකට්පත් මිලදී ගැනීමට අවශ්‍ය කටයුතු කරන ලෙස අමාත්‍යවරයා විදේශ සේවා නියුක්ති කාර්යාංශයට දන්වා ඇතැයි වාර්තා වේ. කෙසේ වෙතත් කොවිඩ් – 19 වෛරස් ව්‍යාප්තිය ආරම්භ වී වසරකට ආසන් කාලයක් ගතව ඇතත්, මෙතෙක් ශ්‍රී ලංකාවට පැමිණීමට නොහැකි වූ ශ්‍රී ලාංකිකයෝ විශාල ප්‍රමාණයක් විදෙස් රටවල අසරණභාවයට පත්ව සිටිති. විදෙස් සංචාරකයන්ට පෙර දැනුම් දෙීමක් නොමැතිව පැමිණීමට හැකි වන පරිදි රට විවෘත වුවද, අවසර ලබාගෙන හෝ විගමනික ශ්‍රී ලාංකිකයන්ට මෙරටට පැමිණීමට නොහැකි තත්වයක් උද්ගතව තිබේ. එහෙත්, විදෙස්ගත ශ්‍රී ලාංකිකයන් මෙරටට ගෙන්වීම ගැන විදෙස් අමාත්‍යාංශය අවසන් වරට නිකුත් කර ඇති නිවේදනයේ සඳයන් වන්නේ, කිසිදු මූල්‍යමය බරක් නොමැතිව නැවත ශ්‍රී ලාංකිකයන් මෙරටට ගෙන්වා ගැනීම සඳහා විදේශ අමාත්‍යාංශය අඛන්ඩව පහසුකම් සලසන බවයි. එය නිකුත් කර ඇත්තේ විදේශ අමාත්‍යාංශයේ ලේකම් අද්මිරාල් මහාචාර්ය ජයනාත් කොළඹගේ විසිනි.", "URL": "https://lankatruth.com/si/?p=109952", "Category": "පුවත්", "Parent URL": null}