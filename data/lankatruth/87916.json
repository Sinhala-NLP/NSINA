{"Source": "Lankatruth", "Timestamp": "December 24, 2019", "Headline": "පාලක භාරතීය ජනතා පක්ෂය තවත් ප්‍රාන්තයක් පරාදයි – CAA පනත මෝදි ප්‍රමුඛ ආණ්ඩුවේ හරහට හිටී", "News Content": "ඉන්දියාවේ ජර්කාන්ද් ප්‍රාන්ත මැතිවරණයෙන් පාලක භාරතීය ජනතා පක්ෂය පරාජයට පත්ව තිබේ. ආසන 81කින් සමන්විත ජර්කාන්ද් ප්‍රාන්ත මැතිවරණයේ අගමැති නරේන්ද්‍ර මෝදි ප්‍රමුඛ භාරතීය ජනතා පක්ෂය ලබාගෙන ඇත්තේ ආසන 25ක් පමණි. ප්‍රධාන විපක්ෂයවන කොංග්‍රස් පක්ෂය සහ ඊට සහය දක්වන කණ්ඩායම් ආසන 46ක් දිනාගනිමින් මැතිවරණයේ ජයග්‍රහණය වාර්තාකර තිබේ. මීට ඉහත පැවැත්වූ ප්‍රාන්ත මැතිවරණවලින් ප්‍රාන්ත 2ක් භාරතීය ජනතා පක්ෂය පරාජයට පත්ව තිබූ අතර ඊයේ(23) දින ප්‍රකාශිත මැතිවරණ ප්‍රතිඵලය අනුව පාලක පක්ෂය පසුබැසීමක් පෙන්වා ඇත. නව පුරවැසි සංශෝධන පනත සම්මතවීමත් සමඟ ඉන්දියාව පුරා මේ වනවිටත් ව්‍යාප්තවී පවතින මහජන විරෝධතා මෙම මැතිවරණ ප්‍රතිඵලයට සෘජුව බලපාන්නට ඇතැයි විචාරකයෝ සඳහන් කරති. නව පුරවැසි පනතට එරෙහි විරෝධතාවලදී මේ වනවිට පුද්ගලයන් 20කට වැඩිපිරිසක් ජීවිතක්ෂයට පත්ව තිබෙන අතර ඉන් වැඩිදෙනා වෙඩි තැබීම් හේතුවෙන් මියගොස් ඇතැයි ඉන්දීය ප්‍රාදේශීය මාධ්‍ය වාර්තාකර තිබේ. විචාරකයන් පෙන්වාදෙන්නේ මෙම මැතිවරණ ප්‍රතිඵලය හරහා ද නරේන්ද්‍ර මෝදි ප්‍රමුඛ ආණ්ඩුවට එරෙහිව ගොඩනැගී ඇති මහජන විරෝධය පෙන්වන බවය. ඉන්දියාවේ සංශෝධිත නව පුරවැසි පනත මගින් පකිස්තානය, බංගලාදේශය සහ ඇෆ්ගනිස්ථානය වැනි රටවලින් ඉන්දියාවට සංක්‍රමණය වූ මුස්ලිම් නොවන නීති විරෝධී සංක්‍රමණිකයන්ට පුවැසිභාවය හිමිවන අතර එය ආගම මත පදනම්ව ජාතීන් බෙදා වෙන්කිරීමට රජය නීත්‍යානුකූල තත්වයක් ගොඩනගා ඇතැයි ප්‍රගතිශීලී මතධාරීන් පෙන්වාදෙයි. මේ සම්බන්ධව නරේන්ද්‍ර මෝදි ප්‍රකාශ කර ඇත්තේ මෙය පීඩා විඳින්නන්ට උපකාරයක් බවය. නමුත් විචාරකයන් පෙන්වාදෙන්නේ එය මුස්ලිම්වරුන් වෙනස්කොට සැළකීමක් බවත් ආණ්ඩුව හින්දු ජාතිකවාදය මුල්කරගත් ෆැසිස්ට්වාදී ගමනක් යන බවත් ය.", "URL": "https://lankatruth.com/si/?p=87916", "Category": "විදෙස් පුවත්", "Parent URL": null}