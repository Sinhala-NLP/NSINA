{"Source": "Lankatruth", "Timestamp": "February 5, 2019", "Headline": "කිරලාගල දාගැබ මතට නැග ඡායාරූප ගත් සිසුන් වරද පිළිගනියි", "News Content": "ආගමික ස්ථානයකට අපහාස සිදුකිරීමේ චෝදනාව යටතේ සැකපිට අත්අඩංගුවට ගෙන රිමාන්ඩ් බන්ධනාගාර ගතකර සිටි අග්නිදිග විශ්ව විද්‍යාලයේ ඉන්ජිනේරු පීඨ සිසුන් 8 දෙනා වරද පිළිගැනීමෙන් අනතුරුව නිදහස් කර තිබේ. සිද්ධියට අදාල පැමිණිල්ල අද(05) කැබිතිගොල්ලෑව මහේස්ත්‍රාත් අධිකරණයේදී කැඳවා තිබූ අතර එහිදී සිසුන් වරද පිළිගෙන තිබේ. වරද පිළිගැනීමෙන් අනතුරුව සිසුන්ට කැබිතිගොල්ලෑව දිසා විනිසුරු සහ මහේස්ත‍්‍රාත් මාලින්ද හර්ෂන ද අල්විස් මහතා මුදලින් දඩ සහ මුදලින් රජයේ ගාස්තු නියම කළේය. ඒ අනුව පළමු චෝදනාවට සියලු සැකකාර සිසුනට වෙන් වෙන් වශයෙන් රුපියල් දහසක රජයේ ගාස්තුවක්ද දෙවන චෝදනාවට සියලු සැකකාර සිසුනට රුපියල් දහසක රජයේ ගාස්තුවක්ද තුන් වන චෝදනාවට සියලු සැකකාර සිසුනට වෙන වෙන් වශයෙන් මුදලින් රුපියල් පනස් දහස බැගින් දඩ නියම කිරීමට මහේස්ත‍්‍රාත්වරයා කටයුතු කළේය. සැකකාර සිසුන් හොරොව්පොතාන පොලිසිය මගින් අත් අඩංගුවට ගනු ලැබූවේ ඉකුත් ජනවාරි මස 23 දා වන අතර ඔවුන් කැබිතිගොල්ලෑව මහේස්ත‍්‍රාත්වරයා හමුවට ඉදිරිපත් කර රිමාන්ඩ් බාරයට පත් කලේ ජනවාරි මස 24 වැනිදාය.", "URL": "https://lankatruth.com/si/?p=67558", "Category": "පුවත්", "Parent URL": null}