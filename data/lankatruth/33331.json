{"Source": "Lankatruth", "Timestamp": "April 25, 2017", "Headline": "වසන්ත සමරසිංහ බැඳුම්කර කොමිසමට කැඳවයි", "News Content": "දූෂණ විරෝධී හඬ සංවිධානයේ කැඳවුම්කරු, උතුරු මැද පළාත් සභා මන්ත්‍රී වසන්ත සමරසිංහ මහතා බැඳුම්කර වංචාව සම්බන්ධයෙන් පරීක්ෂණ පවත්වන ජනාධිපති කොමිසමේ සාක්ෂි විමසීම සඳහා ලබන 27වනදා එහි පෙනී සිටින ලෙස දන්වා ඇතැයි වාර්තා වේ. අර්ජුන් මහේන්ද්‍රන් මහතා ශ්‍රී ලංකා මහ බැංකුවේ අධිපතිව සිටි සමයේ සිදු කළ බැඳුම්කර වෙන්දේසියේදී ප්‍රාථමික බැඳුම්කර වෙන්දේසිකරුවෙකු වන ඔහුගේ බෑනාවන අර්ජුන් ඇලෝසියස් මහතාගේ පර්පෙචුවල් ට්‍රෙෂරීස් සමාගමට අනියම් ලාභයක් ඉපැයීම සඳහා අවස්ථාව සලසා දෙමින් සිදු කළ වංචාවෙන් සේවක අර්ථසාධක අරමුදලටත් ශ්‍රී ලංකා මහ බැංකුවටත් පාඩු සිදුකිරීම සම්බන්ධයෙන් හෙළිදරව් කිරීම් ගණනාවක් වසන්ත සමරසිංහ මහතා විසින් සිදු කර තිබේ. එමෙන්ම බැඳුම්කර වංචාව සම්බන්ධයෙන් විමර්ෂණය කිරීම සඳහා උක්ත කොමිසම පත්කළ වහාම බැඳුම්කර වංචාවට අදාළව පිටු ගනනාවක ලිඛිත සක්ෂි ඒ සඳහා යොමු කිරීමටද වසන්ත සමරසිංහ මහතා දූෂණ විරෝධී හඬ සංවිධානය මගින් කටයුතු කර තිබිණි. සේවක අර්ථසාධක අරමුදලට සිදුව ඇති පාඩුව සම්බන්ධයෙන් මෙන්ම අර්ජුන් ඇලෝසියස් හට බැඳුම්කර මිලදීගැනීම සඳහා මහ බැංකුවෙන්ම ණය ලබා දී ඇති බවද වසන්ත සමරසිංහ මහතා අනාවරණය කර ඇත.", "URL": "https://lankatruth.com/si/?p=33331", "Category": "පුවත්", "Parent URL": null}