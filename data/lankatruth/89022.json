{"Source": "Lankatruth", "Timestamp": "January 26, 2020", "Headline": "ආරක්ෂක ඇමතිකම මහින්දට නොදෙන්නේ සැකද? භයද?", "News Content": "ආණ්ඩුව පත්වී මාස දෙකක් ගතවී අවසන්ය. ‘වැඩ කරන අපේ විරුවා’ තවමත් වැඩකර නැත. පටන් ගත්ත ගමන්ම ඇසුනේ ඇඬි ඇඬියාවක්ය. ”දහනවය හින්දා මට මුකුත් කරගන්න බැහැ” යැයි අඳෝනා කිව්වේය. ජනාධිපති පුටුවේ වාඩිවෙන්නට පෙර ව්‍යවස්ථාවේ ඇති ඉඩකඩ පිළිබඳ අවබෝධයක් තිබිය යුතුය. එදා එහෙම අවබෝධයක් නොතිබූ බව පස්සේ කියන දේවල්වලින් පැහැදිලිය. එදා තිබුණේ කොහොම හරි පුටුවේ වාඩිවීමේ උවමනාවය. එපමණකට සීමා වූ දැනුම වැඩ කරන්න ගියාම අනේ අපොයි කියා වැඩක් නැත. වගකීම බාරගන්න කලින් තමන්ට කළ හැකිදේ කුමක්ද බැරි දේ කුමක්ද යන්න ගැන වැටහීමක් තිබිය යුතුය. ඒ ගැනවත් හරියට දන්නේ නැහැ කියන්නේ කරන්නේ මොකක්ද කියලා හරි අවබෝධයක් වැටහීමක් නැතිකමය. මාස දෙකක කාලය තුළ ඔප්පුකර පෙන්වා ඇත්තේ එයයි. පසුගිය මැතිවරණයට පෙරාතුව රටේ බරපතළ ප‍්‍රශ්නය ලෙස සාකච්ඡා වූයේ රටේ ආරක්ෂාවය. ජාතික ආරක්ෂාව මෙන්ම මහජන ආරාක්ෂාව පිළිබඳ ප‍්‍රශ්නය ද ප‍්‍රමුඛතම ප‍්‍රශ්නය ලෙස කතාබහට ලක්විය. අදටත් ඒ සාකච්ඡාව එලෙසින්ම පවතී. ජනාධිපතිවරණයේදී ජනතාව ඡන්දය දුන්නේද ආරක්ෂාව පිළිබඳ ප‍්‍රශ්නය මුල් කරගෙනය. එහෙත් ප‍්‍රශ්නය වන්නේ මාස දෙකක් ගතවී ගියත් තවමත් රටට වගකියන ප‍්‍රධාන ආරක්ෂක අමාත්‍යවරයෙකු කැබිනට් මණ්ඩලයේ නොමැතිවීමය. එනම් ජනතාවට වගකියන විධායක බලතල සහිත කැබිනට් ආරක්ෂක අමාත්‍යවරයෙකු නොමැති වීමය. මෙය බරපතළ ප‍්‍රශ්නයකි. අමාත්‍ය මණ්ඩලය දිවුරුම්දුන් අවස්ථාවේදී ආරක්ෂක අමාත්‍ය ධුරය මහින්ද රාජපක්ෂ අගමැතිවරයා යටතේ වන බව ප‍්‍රකාශයට පත්විය. එහෙත් එවැන්නක් මෙතෙක් සිදුවී නොමැති. ඒ පිළිබඳ කිසිදු ගැසට් නිවේදනයක් මෙතෙක් නිකුත් වී නොමැත. ආරක්ෂක රාජ්‍ය අමාත්‍යවරයෙකු පත්කොට ඇත. ඒ චමල් රාජපක්ෂ ඇමතිවරයාය. ආරක්ෂක ලේකම්වරයෙකුද පත්කර ඇත. ඇමතිවරයෙකු නොමැතිව ලේකම්වරයෙකු පත්කිරීමද නැති ප‍්‍රශ්න ඇති කිරීමකි. පාර්ලිමේන්තුවේදී මේ පිළිබඳ ප‍්‍රශ්න කළ අවස්ථාවක් ආණ්ඩුව වෙනුවෙන් උත්තර දුන්නේ සුමේධා ජයසේන මන්ත‍්‍රීවරියයි. ඇය මහින්ද රාජපක්ෂ අගමැතිවරයාට වෙනත් අමාත්‍යාංශ කිහිපයක් සමග ආරක්ෂක අමාත්‍ය ධුරයත් ඇති බව පැවසුවාය. ඒ කියන්නේ ආණ්ඩුවේ මන්ත‍්‍රීවරියක පවා මෙතෙක් සිතාගෙන සිටියේ මහින්ද ආරක්ෂක ඇමති කියාය. එහෙත් රටම දන්නා කරුණ නම් ආරක්ෂක කැබිනට් අමාත්‍යවරයෙකු තවම පත්කර නොමැති බවය. දහනව වන ව්‍යවස්ථා සංශෝධනය අනුව ජනාධිපතිවරයාට කිසිදු අමාත්‍යාංශයක වගකීමක් දැරිය නොහැක. නීතියට අනුව හරි පැහැදිලිය. මාස දෙකකට වැඩි කාලයක් තිස්සේ වත්මන් ජනාධිපතිවරයා විසින් ආරක්ෂක ඇමතිවරයෙකු පත් නොකර තිබීම බරපතළ නීතිමය ගැටලුවකි. ව්‍යවස්ථාමය ගැටලුවකි. අනෙක් පැත්තට ඇමතිවරයෙකු පත් නොකොට ලේකම්වරයෙකු පත්කිරීමද කළ නොහැක්කකි. එයද මුළුමනින්ම නීති විරෝධීය. මේ අනුව දැනටමත් ව්‍යවස්ථාව හා නීතිය උල්ලංඝනය කොට අවසන්ය. නීතිය පිළිබඳ ප‍්‍රශ්නය එසේ වුවද මෙය රටේ ජනතාවගේ පැත්තෙන් බරපතළ ව්‍යාකූල තත්ත්වයකි. හැමදෙනාගේම සාකච්ඡාවට ලක්වුණු ප‍්‍රධානතම ප‍්‍රශ්නය වූ ජාතික ආරක්ෂාව හා මහජන ආරක්ෂාව පිළිබඳ වගකියන කැබිනට් අමාත්‍යවරයෙකු නොමැතිවීම බරපතළ ප‍්‍රශ්නයකි. කවුරුත් දන්නා දෙය නම් යුද්ධය පැවති කාල වකවානුවේ ආරක්ෂක ඇමතිවරයා වූයේ එවකට ජනාධිපති මහින්ද රාජපක්ෂ මහතාය. ඒකාලයේ ගෝඨාභය රාජපක්ෂ මහතා ආරක්ෂක අමාත්‍යාංශයේ ලේකම්වරයාය. එනම් මල්ලී ලේකම්. අයියා ඇමතිය. අද මල්ලී ජනාධිපතිවරයාය. අයියා අගමැතිය. එදා අයියාට ආරක්ෂක ඇමතිකමක් තියාගන්න පුළුවන් වුණා නම්, අද බැරිවන්නේ කුමන හේතුවක් නිසාද? මල්ලී ජනාධිපති වුණාට පස්සේ අයියාට මේක දෙන්න මොකක් හෝ සැකයක් අවිශ්වාසයක් ඇත්තේ ද? එසේ නැත්නම් භයක් ඇත්තේ ද? එසේ ත් නැත්නම් තියාගන්නට බැරි වෙන මොකක් හෝ ප‍්‍රශ්නයක් දෙන්නා අතර තිබේද? මේ සියල්ල ජනතාව දැනගත යුතුය. ජනතා වරමක් ලබාදුන්නේ තමන්ගේ අභිමතයට අනුව රට පාලනය කරන්නට නොවේ. පවත්නා නීතියට හා ව්‍යවස්ථාවට අනුව රට පාලනය කරන්නටය. එයට පෞද්ගලික අමනාපකම් හෝ දෙන්නා අතර වෙනත් කවර හෝ ප‍්‍රශ්නයක් අදාළ කර නොගත යුතුය. එවැන්නක් බාධාකාරී ලෙස පවතින්නේ නම්, දැන්තියාම එය ජනතාවට කිව යුතුය. එදා පාස්කු ප‍්‍රහාරය එල්ල කරද්දී ඊට මාස ගණනකට පෙර සිට ආරක්ෂක මණ්ඩලය කැඳවා නොතිබුණි. පසුව හෙළිවූ ආකාරයට ඊට ප‍්‍රධාන හේතුව වී තිබුණේ මෛත්‍රී – රනිල් දෙන්නා අතර වූ ගැටුමෙන්ය. ඒ පෞද්ගලික ගැටුම් හේතුවෙන් රටක ආරක්ෂාව පිළිබඳ වගකියන ප‍්‍රධාන මණ්ඩලය කැඳවා නොතිබුණි. ඒ නිසාම පහසුවෙන්ම වළක්වා ගත හැකිව තිබූ අනතුරක් වළක්වා ගත නොහැකි විය. අවසානයේ ජීවිත සිය ගණනක් අහිමි විය. තවත් ජීවිත ගණනාවක් ජීවිතාන්තය දක්වා ආබාධිත තත්ත්වයට ඇද වැටුණි. රටට මහා ඛේදවාචකයක් ඇති වුණි. ඒ නිසා ජනාධිපති, අගමැති දෙන්නා අතර, මුලදී සරලව පුංචියට ආරම්භ වන්නා වූ හිත් අමනාපකම්, නෝක්කාඩුකම්, බරපතළ විනාශයන් ගෙනදෙන බවට අතීතයේ අත්දැකීම් එකතු වී ඇත. එවැන්නක් නැවත මේ රටේ ජනතාවට අත්විඳිය නොහැක. එබැවින් මෙය සුළුවෙන් සැලකිය යුතු ප‍්‍රශ්නයක් නොවේ. රටට ආරක්ෂාව යන්න වගකීමක් නොමැතිව දිගින් දිගටම ඇදෙන්නට දීම මහා අනතුරකට අත වැනීමක් විය හැකිය. මේ ප‍්‍රශ්නය පැන නගින්නේ නිකම්ම නොවේය. පසුගිය දවස්වල ආණ්ඩුවේ විවිධ තනතුරු පත්කරද්දී මේ ගැටුම බලපෑ බව දැන් මුළු රටම දන්නා ප‍්‍රසිද්ධ රහසකි. බොහෝ ආයතනවල ප‍්‍රධානීන් තවමත් පත්කර නැත්තේ මේ ගැටුම් නිසාය. මේ වන විට දොඩම්ගස්ලන්ද ග‍්‍රැෆයිට් පතලේ ප‍්‍රශ්නයක් ඇතිවී ඇත. පොළොවෙන් අඩි එක්දහස් පන්සීයක් පමණ යට මාරාන්තික උපවාසයක් ද ආරම්භ කර ඇත. සේවකයෝ සිය ගණනක් මේ උපවාසයේ ක්‍රියාකාරීව සිටිති. එහෙත් ප‍්‍රශ්නය ගැන කතාකරන්නට තවමත් සභාපතිවරයෙක් පත්කර නැත. ඒ නිසාම වැඩකරන සේවකයන්ගේ ජීවිත මහත් අනතුරකට මුහුණ පා ඇත. තවත් බොහෝ ආයතනවලට සභාපතිවරු, අධ්‍යක්ෂ මණ්ඩල පත්කිරීම්, තවමත් සිදුකර නොමැත. ඒ නිසාම ආයතනවල බිම් මට්ටමේ කිසිවක් කෙරෙන්නේ නැත. මේ වන විටත් පොලිස් ස්ථානාධිපති, ප‍්‍රාදේශීය ලේකම්, සහකාර ප‍්‍රාදේශීය ලේකම්, පමණක් නොව ඇතැම් දිස්ත්‍රික්කවල දිස්ත්‍රික් ලේකම්වරු පවා පත්කර නොමැතිවීමෙන් ජනතාව වහලවල් උඩට නැග, උපවාස කරන තත්ත්වයටම බරපතළ අර්බුද පවතී. වැඩකරන මිනිසා තවමත් වැඩකරන බවත් පෙනෙන්නට නැත්තේ මේ දේවල් මෙහෙම වෙද්දීය. මින් පැහැදිලි වන්නේ වැඩකරන්නට බැරි ව්‍යවස්ථා නීති වැනි කිසිදු බාධාවක් මේ දක්වා මතුනොවී තිබෙන බවය. බාධාව වී ඇත්තේ පුද්ගල ප‍්‍රතිවිරෝධතාවයන්ය. බැසිල් රාජපක්ෂ ඡන්දය ඉවර වෙච්ච ගමන් ඇමෙරිකා එක්සත් ජනපදයට පැන දිව්වේය. මේ දවස්වල පෙනෙන්නටවත් නැත. පත්කිරීම්වලදී එකිනෙකාගේ උවමනාවන් ඉටුනොවන නිසා, රට දාලා ගිය බවත් ආරංචි විය. කෙසේ වෙතත් නාමල්ගේ මාමණ්ඩියි, චිචීගේ නැන්දම්මයි, අධ්‍යක්ෂ මණ්ඩලවලට පත්කරපු එක ගැන මතුවී තිබෙන්නේ ලොකු ලොකු ප‍්‍රශ්න බව ඇතුළෙම අය කියන කතාය. කොහොමත් ඔය කණ්ඩායම තනතුරු බෙදාගන්න ගියාම ප‍්‍රශ්න හදාගන්න එක හැමදාම වෙන දෙයක්ය. පාර්ලිමේන්තුවේ පත්කිරීම්වලදී මහින්ද තමන්ට ඕන විශ්වාසවන්තමය අය පත්කර ගත්තේය. ජොන්ස්ටන් ආණ්ඩු පක්ෂයේ සංවිධායක වූයේ එලෙසින්ය. දිනේශ්ට සභානායක ධුරය නොදී බැරිය. ඒත් ජොනී වගේ කෙනෙක් ඒ වැඬේට සුදුසු නැහැ කියලා බැලූ බැල්මටම තේරෙන්නේය. මහින්දට ඕනෑ වැඩේ කරන්න පුළුවන් කෙනෙක් නොවේය. තමන්ට ඕනෑ විදිහට වැඩේ කරන කෙනෙක්ය. එවැනි පත්කිරීම්වලට ගෝඨාභයට ඇඟිලි ගසන්නට ඉඩක් නැත. එය මුළුමනින්ම මහින්ද අත ඇති බලයකි. ව්‍යවස්ථා සභාවේ වැඩි මෙහෙයවීමේ හැකියාවද ඇත්තේ මහින්දටය. එනම් ඔහු එහි නිත්‍ය සාමාජිකයෙක්ය. ඒ අතරම ඔහුගේ කැමැත්ත මත පත්කරන තවත් අයෙකු වන්නේය. ජනාධිපතිවරයාගේ නියෝජිතයෙකු පත්කළ හැකිය. ඔහුද මහින්ද යටතේ වන මන්ත්‍රීවරයෙකි. එහෙම බැලුවාම ව්‍යවස්ථා සභාවේ පාලනය සඳහා වූ වැඩිබලයක් ඇත්තේ ගෝඨාභයට නොව මහින්දටය. කොහොමත් 19 අනුව ජනාධිපතිගේ බලතල බෙදී ගියේ අගමැතිට හා ව්‍යවස්ථා සභාවටය. වර්තමානය ගත්තොත් එකී බලය ඇත්තේ මහින්ද රාජපක්ෂටය. ගෝඨාභය ජනාධිපතිවරයා පුන පුනා 19 අහෝසි කළ යුතු බව කියන්නේය. එහෙත් මේ වන තෙක් මහින්ද ඒ බවක් කියන්නේ නැත. ඒ කියන්නේ 19 මහින්දට බාධාවක් නොවේය. ගෝඨාභයට එය බාධාවක් වන්නේ නම්, ඒ බාධාව කරන්නේ තමන්ගේම අයියාය. එවැන්නක් කරන්නේ නම් ඒ බව රටට වහා හෙළිදරව් කළ යුතුය. එසේ නොමැතිව නිකම්ම තුනෙන් දෙකේ බලයක් ඉල්ලීමේ තර්කානුකූල පදනමක් නැත. ඔය කියන විදිහට එවැනි බලයක් ඉල්ලන්නේ අයියා සතුව ඇති බලය තමන්ට ගැනීමටය. එහෙත් අද එයට ලොකුම බාධාව වී ඇත්තේ තමන්ගේම අයියා බව පැහැදිලිය. මොන ක‍්‍රමයකින් හෝ 19 වෙනස් කරගත්තොත් මහින්ද පත්වන්නේ දි.මු. ජයරත්න පත්වෙලා හිටි තැනටය. ඒ කියන්නේ පියන්ගේ තත්ත්වයටය. ඒකට මහින්ද ඉඩ දෙන්නේ නැත. උඩින් 19 ගැන මොන මොන කතා කිව්වත්, දැන් මහින්ද 19ට කැමතිය. තමන්ගේ බලය රැඳී ඇත්තේ එයින් බව ඔහු දන්නේය. එය නොතිබුණා නම් මේ වන විටත් ගෝඨාභය වටා සියල්ල එකතු වී අවසන්ය. මහින්දට වෙන්නේ එක්කෝ ඉවසාගෙන ඉන්නටය. නැත්නම් දමලා ගහලා යන්නටය. එහෙම කරන්නට ඔහු ලැහැස්ති නැත. ඒ නිසාම හැප්පි හැප්පී යන එක කාටත් දැකගත හැකිය. පසුගිය දවස්වල සමහර හාමුදුරුවන් වහන්සේලා මහින්දට ඉල්ලා අස්වෙලා යන්නට කිව්වේ නිකම්ම නොවේය. ඒ පිටුපස බරපතළ අභ්‍යන්තර ගැටුමක් ඇත. එහි ප‍්‍රකාශකයන් වන්නේ මාගල්කන්දේ වැනි ස්වාමීන් වහන්සේලාය. උන්වහන්සේලා මේ දවස්වල මාධ්‍ය මගින් කරන ප‍්‍රකාශවලින් කොයි කොයි උවමනාවන්ට කඩේ යන්නේදැයි හරි පැහැදිලිය. 19 වෙනස් කරගන්න පාර්ලිමේන්තුවේ තුනෙන් දෙකේ බලයක් අවශ්‍යමය. ඡන්දයකින් එවැනි බලයක් ලබාගත නොහැකිය. මහින්ද එවැනි බලයක් අරගෙන තමන්ට ඇති බලයක් නැති කරගන්නට මහින්ද ඉඩ හරින්නේ නැත. ඒ නිසා කවුරු කොහොම කිව්වත්, ඇත්ත බල අරගලයක් එක්ක ඔය කියන තුනෙන් දෙකේ කතා ඉටුවන්නේ නැත. එහෙම පුළුවන්කමක් ඡන්දෙන් පස්සේ හදාගන්න පුළුවන් වුණත්, මහින්ද ඒකට උනන්දුවන්නේ නැත. තමන්ට හිමි බලයක් තමන් විසින් නැති කරගන්නේ කවුද? එවැනි මෝඩකමකට මහින්ද වගේ කෙනෙක් කොහොමටවත්ම නොයන බව හරි පැහැදිලිය. අවසානයේ වෙන්නේ අන්කවරක් නොවේය. පරණ සුපුරුදු විදිහටම අවුල වැඩිවෙන එකය. එක එක්කෙනා ව්‍යවස්ථාවට බැණ බැණ කල්මරන්නේය. ජනතා ප‍්‍රශ්නවලට උත්තර නැති වුණාම උත්තරයක් ලෙස මේ බව කියන්නේය. දැනටමත් පටන් අරගෙන ඇත්තේ ඒකය. එසේ නොමැති නම් මේ වන විටත් දැවෙන ආර්ථික, සමාජ ප‍්‍රශ්න ගණනාවක් ඔඩුදුවා යන්නට ඉඩ තියන්නේ නැත. ආණ්ඩුවේ හනිමූන් කාලය නිසා බොහෝ පීඩිතයන්, ටිකක් ඉවසාගෙන සිටිති. එය ටික කාලයකටය. දිගු කලක් එසේ ඉන්නට බැරිය. ටිකෙන් ටික කටවල් ඇරෙන්නේය. දැනටමත් ආණ්ඩුව දෙනවා කිව්ව බදු සහන නැති බව කියන්නට ජනතාව කටවල් අරින්නට පටන් ගෙන ඇත. නොමිලේ දෙනවා කිව්ව පොහොර ටික වෙනුවෙන් හඬවල් අවදිවෙමින් පවතී. ඡන්දය දීපු නිසාම ලැජ්ජාවට කටවල් වහගෙන හිටපු බොහෝ අය දැන් දැන් කතාකරන්නට පටන්ගෙන ඇත. ඒ බව දන්නා ආණ්ඩුව රංජන්ගේ හඬපටවලින් ඒවා යටපත් කරන්නට උත්සාහයක් දරයි. එහෙත් රංජන් ඊයේ පෙරේදා කරපු කතාවෙන් පස්සේ ඒ උත්සාහයත් අසාර්ථක වෙමින් ඇත. සියලූ ජනතා ප‍්‍රශ්න රංජන්ගේ හ`ඩපටවලින් යටපත් කළ නොහැකිය. ඒ හඬපටවලින් සිදුව ඇත්තේ සමස්ත පද්ධතියම අන්ත දූෂිත බව වැඩිමනත් වශයෙන් හෙළිදරව් වීමය. එවන් දූෂිත තත්ත්වයට ඇදවැටිච්ච සමාජයක් ගෝඨාභය ජනාධිපති වූ පමණින් වෙනස් කළ නොහැකිය. නැවත නැවතත් ඇදි ඇදී එන්නේ ඒ කුණුවෙච්ච සමාජයේ අර්බුදයමය. පුද්ගල බල අරගලයන් මත සමාජය කුණුවන්නේද රංජන්ගේ හඬපටවල්වල සිදුවන ආකාරයටමය. එය වෙනස් කරන්නට හුදු පුද්ගල සාධයක් නොව සමස්ත සමාජ ක‍්‍රමයම වෙනස් කළ යුතුය. ලංකා ඉරිදා සංග්‍රහය", "URL": "https://lankatruth.com/si/?p=89022", "Category": "පුවත්", "Parent URL": null}