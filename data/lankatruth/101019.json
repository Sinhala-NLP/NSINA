{"Source": "Lankatruth", "Timestamp": "November 22, 2020", "Headline": "ජනාධිපති අඩු කළ බදු බර", "News Content": "ජනතාව පීඩාවට පත්කර තිබූ බදු බර අඩු කළ බව ජනාධිපතිවරයා පසුගිය 18වනදා ජාතිය අමතා කළ කතාවේදී සඳහන් කළද එය සම්පූර්ණයෙන්ම අසත්‍ය බව “රාජ්‍ය මූල්‍ය කලමණාකරණ වාර්තාව 2020-2021” මගින් හෙළි වේ. මෙම වර්ෂයේ ජනවාරි මස පළමුවෙනිදා සිට ක්‍රියාත්මක වන පරිදි බදු සංශෝධනය කිරීමේ රජයේ බදු ආදායම් විශාල වශයෙන් පහත වැටී ඇති අතර ඒ තුළ ඉහළම ආදායම් ලබන පිරිසගෙන් ලබා ගන්නා බදු ප්‍රමාණය සැලකියයුතු ලෙස නිදහස් කර ඇති බව එම වාර්තාවෙන් හෙළි වේ. ගෙවී ගිය මුල් මාස 08 තුළ රජයේ බදු ආදායම රුපියල් කෝටි 30,406කින් පහත වැටී ඇත. මෙම පහත වැටීම තුළ වැඩිම වාසිය අත්වී ඇත්තේ ආදායම් බදු ගෙවන සුළු පිරිසක් වෙතය. 2019 වර්ෂයේ ජනවාරි සිට අගෝස්තු දක්වා ආදායම් බදු ප්‍රතිශතය මුළු බදු ආදායමෙන් 21.54%ක් වී තිබේ. නමුත් මෙම වර්ෂයේ එම කාලය තුළ ආදායම් බදු ප්‍රතිශතය මුළු බදු ආදායමෙන් 20.89%ක් දක්වා පහත වැටී ඇත. මේ අනුව ජනාධිපතිවරයා සඳහන් කර තිබෙන පරිදි “බදු බර අඩු කොට ජනතාවට සහන දුන්නා” යන ප්‍රකාශය ඉහළම ආදායම් උපයන සුළු පිරිසකට පමණක් අදාල වන බව පැහැදිලිය. මේ අතර බදු අඩු කිරීම නිසා රජයට සිදුවූ ආදායම් අහිමිවීම පියවා ගැනීමට තවත් අමතර වශයෙන් විශාල ණය ප්‍රමාණයක් ගැනීමට සිදුවී ඇත. එසේම සාමාන්‍ය ජනතාවට එදිනෙදා අත්‍යාවශ්‍ය ආහාර ද්‍රව්‍ය සඳහා පනවා තිබෙන බදු ප්‍රමාණය විශාල වශයෙන් ඉහළ දමා ඇත.", "URL": "https://lankatruth.com/si/?p=101019", "Category": "ආර්ථික පුවත්", "Parent URL": null}