{"Source": "Lankatruth", "Timestamp": "July 5, 2018", "Headline": "විගණන පනතට ජවිපෙන් සංශෝධන 16ක්", "News Content": "අද (05) පාර්ලිමේන්තුවේදී මේ වනවිට විවාදයට ගැනෙමින් තිබෙන විගණන පනතට ජනතා විමුක්ති පෙරමුණ විසින් සශෝධන 16ක් ඉදිරිපත් කර තිබේ. පසුගිය 03වනදා ජනතා විමුක්ති පෙරමුණේ පාර්මේන්තු මන්ත්‍රී කණ්ඩායම පාර්ලිමේන්තුවේදී රැස්වී ගත් තීරණයක් අනුව මෙම සංශෝධන 16 අද (05) පෙරවරුවේ ඉදිරිපත් කර ඇත. එදින පැවති සාකච්ඡාවේදී “ආණ්ඩුව මේ සතියේ විගණන පනත පාර්ලිමේන්තුවේ විවාදයට ගන්නවා. මේ විගණන පනත දින 100 වැඩපිළිවෙළ යටතේ එන්න තිබුණ එකක්. නමුත් දැන් කල් මරලා වෙනත් පාර්ශ්වවල බලපෑම නිසා තමයි ආණ්ඩුවට ගේන්න වෙලා තියෙන්නේ. නැතුව ආණ්ඩුව කැමැත්තෙන් ගේන එකක් නෙවෙයි.” පාර්ලිමේන්තු මන්ත්‍රී විජිත හේරත් මහතා පැහැදිලි කර තිබේ. “ඇත්තටම මේ ආණ්ඩුව විගණන පනතේ අඬු කඩලා තමයි ගේන්නේ. විගණකාධිපතිවරයාගේ බලතල අඩුකරලා. අධිභාර පැනවීමේ ප‍්‍රතිපාදන කප්පාදු කරලා. දඩ පැනවීම දුර්වල කරලා. අපි මුලින්ම විවිධ පාර්ශව සමඟ සාකච්ඡා කරලා විගණන පනතක් සකස් කළා. පෞද්ගලික මන්ත‍්‍රී යෝජනාවක් විදියට දැම්මා. නමුත් ආණ්ඩුව ඒකට ඉඩදුන්නේ නැහැ ඒක බලවත් එකක් නිසා. මේ ගැන උනන්දුව දක්වන බොහෝ පිරිසක් මාත් සමඟ සාකච්ඡා කළා. ඒ අයට උවමනාව තියෙනවා කොහොම හරි විගණන පනත සම්මත කරගන්න. නමුත් බලයක් නැති පනතක් සම්මත කරලා වැඩක් නැහැ.” විගණන පනත පිළිබඳව පාර්ලිමේන්තු මන්ත්‍රී සුනිල් හඳුන්නෙත්ති මහතා මන්ත්‍රී කණ්ඩායමට දීර්ඝ පැහැදිලි කිරීමක් කරමින් සඳහන් කර ඇත. “අපි පනතට සංශෝධන යෝජනා කරමු” පාර්ලිමේන්තු මන්ත්‍රී නිහාල් ගලප්පත්ති මහතා එහිදී යෝජනා කර තිබේ. “ඔව්, අපි මේ විගණන පනත බලාත්මක කරන ආකාරයේ සංශෝධන දාන්න ඕනෑ. ආණ්ඩුව ඒවා භාරගනීද නැද්ද කියලා අපි දන්නේ නැහැ. නමුත් මේ පනත රටට වැඩක් ඇති පනතක් වෙන්න නම් සංශෝධන ඉදිරිපත් කරන්නම වෙනවා.” පාර්ලිමේන්තු මන්ත්‍රී බිමල් රත්නායක මහතා එය ස්තීර කරමින් ප්‍රකාශ කර ඇත. ඒ අනුව සුනිල් හඳුන්නෙත්ති මහතා විසින් අද (05) පෙරවරුවේදී විගණන පනතට සංශෝධන 16ක් සහිත ලියවිල්ලක් පාර්ලිමේන්තුවට බාරදී තිබේ.", "URL": "https://lankatruth.com/si/?p=55635", "Category": "පුවත්", "Parent URL": null}