{"Source": "Lankatruth", "Timestamp": "October 7, 2022", "Headline": "අපේක්ෂා කළාට වඩා සැප්තැම්බර් මාසයේ දී උද්ධමනය ඉහළ ගියා – නන්දලාල් වීරසිංහ", "News Content": "සැප්තැම්බර් මාසයේ දී උද්ධමනය ශ්‍රී ලංකා මහ බැංකුව අපේක්ෂා කළාට වඩා ඉහළ ගිය බවත් උද්ධමනය තවදුරටත් ඉහළ ගියහොත් ව්‍යාපාර කඩා වැටෙනු ඇති බවත් ශ්‍රී ලංකා මහ බැංකුවේ අධිපති ආචාර්ය පී. නන්දලාල් වීරසිංහ ඊයේ (06) මේ වසරේ 07 වැනි මුදල් ප්‍රතිපත්ති විවරණය දැනුම් දීමේ අවස්ථාවට එක්වෙමින් පවසයි. මෙම මාසයේ දී උද්ධමනය ඉහළ ගොස් ඉන් පසුව පහළ යනු ඇතැයි ශ්‍රී ලංකා මහ බැංකුව පුරෝකථනය කළ බවත් සත්‍ය තත්වයද ඒ දෙසට ගමන් කරමින් තිබුණත් සැප්තැම්බර් මාසයේ දී අපේක්ෂා කළාට වඩා උද්ධමනය ඉහළ ගිය බවත් ඔහු එහිදී අවධාරණය කර ඇත. සැප්තැම්බර් මාසයේ දී උද්ධමනය 67.8ක් වනු ඇතැයි අපේක්ෂා කළ නමුත් උද්ධමනය ගණනය කළ පසු 69.8ක් වූ බවත් ඔහු පවසයි. කොළඹ පාරි‌භෝගික මිල දර්ශකයට අනුව උද්ධමනය ලබන මාසයේදී මෙම මාසයට වඩා අඩුවනු ඇතැයිද එසේ වුවත් ජාතික පාරිභෝගික මිල දර්ශකයට අනුව මේ මාසයේ උද්ධමනය තවදුරටත් වැඩි වනු ඇතැයිද ඔහු පෙන්වා දෙයි. මෙම ප්‍රවණතාව ඉදිරියටත් පවතිනු ඇතැයිද ශ්‍රී ලංකාව මහ බැංකුව මුදල් ප්‍රතිපත්තිය දැඩි කිරීම නිසා දෙසැම්බර් මාසය වනවිට උද්ධමනය අඩු වී ලබන වසරේ දී තවදුරටත් උද්ධමනය අඩු වනු ඇතැයිද ඔහු පුරෝකථනය කරයි. ඉහළ පොලී අනුපාත නිසා ව්‍යාපාරික කටයුතු යනාදිය කරගත නොහැකි වී ඇතැයි ඇතැම් පාර්ශව චෝදනා කරන බව කියන ශ්‍රී ලංකා මහ බැංකුවේ අධිපති ආචාර්ය පී. නන්දලාල් වීරසිංහ එසේ ව්‍යාපාරික කටයුතු යනාදිය කරගත නොහැකි වී ඇත්තේ පොලී අනුපාත ඉහළ යෑම නිසා නොව උද්ධමනය ඉහළ යෑම නිසා යැයිද පවසයි. උද්ධමනය තවදුරටත් ඉහළ ගියහොත් ව්‍යාපාර කඩා වැටෙනු ඇතැයිද ඉහළ පොලී අනුපාත පවත්වාගෙන යන්නේ උද්ධමනය පාලනය කරගනිමින් අඩු කරගැනීමට යැයිද ඔහු සඳහන් කරයි. උද්ධමනය පාලනය වී, අඩු වීමේ ප්‍රවණාතවක් අඩු වූ පසු පොලී අනුපාත අඩු කිරීමට ඉඩ සැලසෙනු ඇතැයිද ඔහු ප්‍රකාශ කරයි. සියලු කර්මාන්ත, සියලු ව්‍යාපාර, සියලු සේවාවලට වඩාත් වැදගත්ම දෙය වනුයේ උද්ධමනය පාලනය කරගැනීම යැයිද පසුගිය කාලයේ දී එය කරගත නොහැකි වූ බවත් පසුගිය කාලයේ දී ප්‍රමාණයට වඩා අඩුවෙන් තබාගැනීමත් මුදල් අච්චු ගැසීමත් යනාදියේ ප්‍රතිඵල අද අත්විඳින්නට සිදු වී ඇති බවත් ඔහු පවසයි. නැවත වරක් පොලී අනුපාත අඩු කළහොත් නැවත වරක් ඒ සමාන ප්‍රතිඵල, ප්‍රතිවිපාකවලට මුහුණ දීමට සිදුවනු ඇති බවත් ඔහු පෙන්වාදෙයි. සියලු දේ පවත්වාගෙන යා හැක්කේ පොලී අනුපාත ඉහළ අගයක පවත්වා ගැනීමෙන් පමණක් බව සඳහන්කරන අධිපතිවරයා උද්ධමනය තවදුරටත් ඉහළ ගියහොත් සියල්ල ඉක්මනින් කඩා වැටෙනු ඇතැයිද අවධාරණය කරයි. රටේ පවතින ආර්ථික අර්බුදකාරී තත්වය දිගටම පැවතියහොත් ඉදිරියේදී රට තුළ ලේ වැගිරීම් පවා ඇති විය හැකි බව මීට පෙර ශ්‍රී ලංකා මහ බැංකුවේ අධිපති ආචාර්ය පී. නන්දලාල් වීරසිංහ අවධාරණය කරන ලදී.", "URL": "https://lankatruth.com/si/?p=140258", "Category": "ආර්ථික පුවත්", "Parent URL": null}