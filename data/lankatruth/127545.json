{"Source": "Lankatruth", "Timestamp": "January 4, 2022", "Headline": "ඇමරිකානු හමුදා ඉවත්කරගන්නා ලෙස ඉල්ලා ඉරාකයේ උද්ඝෝෂණ !", "News Content": "ඉරාන හමුදා ජෙනරල්වරයෙකු වූ Qassem Soleimani හා ඔහුගේ සහායක ඉරාක හමුදාවේ ලුතිනන් Abou Mehdi al-Mouhandis ඇමරිකානු ජනාධිපති ට්‍රම්ප් ගේ නියෝගයක් මත ඩ්‍රෝන ප්‍රහාරයකින් මරා දමා වසර දෙකක් පිරීම සැමරීමට ඊයේ (03) දිනයේ ඉරාකයේ බැග්ඩෑඩ් නුවර දැවැන්ත උද්ඝෝෂණ මාලාවක් සියා මුස්ලිම් භක්තිකයන් ගෙන් සැදුම් ලත් සන්නද්ධ ව්‍යාපාරයක් වන Hachd al-Chaabi විසින් කැඳවා තිබිණි. සාමාජිකයින් 60,000කින් සමන්විත මෙම සන්නද්ධ සංවිධානය ජෙනරල් soleimani හා ඔහුගේ සහයකයා මරා දැමීම යුධ අපරාධ ලෙස හා හා රටේ ස්වාධීනත්වය දීන කිරීමක් ලෙස දක්වමින් ඇමරිකානු විරෝධී ප්‍රචාරක ජාලයක් රටපුරා සංවිධානය කර තිබිණි. පසුගිය වසරේ ඔක්තෝම්බර් 10 වන දින ඉරාක පාර්ලිමේන්තු මැතිවරණයේදී කොමියුනිස්ට් පක්ෂයේ සහය ලැබූ සියා භක්තික හා ඉරාන විරෝධී Moqtada Al-Sadrගේ වාමාංශික පෙරමුණ ආසන 78ක් දිනා ගනිමින් ජයග්‍රහණය කර තිබිණි. එහිදී ඉරාන සහය ලබන Hachd Al-Chaabiගේ පක්‍ෂය ජයග්‍රහණය කර තිබුණේ ආසන 17ක් පමණි. කෙසේ ‍වෙතත් ඉරාකයේ හිටපු ජනාධිපති සදාම් හුසේන්ගේ රජය ඇමරිකානු හමුදා විසින් බලෙන් පෙරලා දැමු පසු ඉරාකය අදහන ආගම හා ජනවර්ගය මත සුන්නි, සියා හා කුර්දිස්ථාන් ලෙස ෆෙඩරල් රාජ්‍යයක් බවට පත්ව බෙදීයාමේ කඩ ඉමකට පැමිණ ඇත. ඇමරිකානු සෙනට් සභාවද කථාකරන භාෂාව හා අදහන ආගම ඔස්සේ ඉරාකය බෙදා දැමීමට වාර්තාවක් ඉරාක ආක්‍රමණයෙන් පසුව ඉදිරිපත් කර තිබිණි. 2014 ජුලි 2 වනදා පැවැත්වූ ජනමත විචාරණයකින් 97%ක් කුර්දි ජාතිකයින් ඉරාකයෙන් වෙන්වීමේ අයිතිය ඉල්ලා සිටියද ලෝකයේ කිසිදු රාජ්‍යයක් එම මැතිවරණය පිළිගනු නොලැබු අතර කුර්දිස්ථාන් ජනතාවගේ ප්‍රධාන විමුක්තිකාමියා ලෙස සැලකෙන මේ වන විට තුර්කියේ සිරගත කර සිටින අබ්දුල්ලා ඔචලන් ද මෙම ජනමත විචාරණයේ ප්‍රථිපල ප්‍රතික්‍ෂේප කරනු ලැබුවේ එය ඇමරිකානු සහය ලැබූ නිදහසක් විනා සැබෑ නිදහසක් ලෙස පිළිගනු නොලබන බවට ඉරානය, තුර්කිය, සිරියාව හා ඉරාකය අතර විසිරී සිටින මිලියන 20ක් වන කුර්දි ජාතිකයන්හට අවධාරණය කරමිනි. මෙවැනි අර්බුදකාරී තත්වයක පවතින ඉරාකය තවමත් ඉස්ලාම් ISIS අන්තවාදීන්ගේ ප්‍රහාරවලට ලක් වී ඇති රටකි. ඉරාන සහය ලබන සියා සන්නද්ධ කණ්ඩායම් හා ඇමරිකානු සහය ලබන කුර්දි සන්නද්ධ කණ්ඩායම් සෞදි අරාබියේ හා කටාර් රාජ්‍යයේ සහය ලබන සුනිත් මුස්ලිම් අන්තවාදීන්ට එරෙහිව යුධ වැදී සිටිති. ඉරාන හමුදා ජෙනරල්වරයෙකු වූ Qassem Soleimani ඇමරිකාව විසින් මරා දැමෙනුයේ මෙම සංකීර්ණ තත්වය තුලදී වන අතර එයට පලිගැනීමක් ලෙස ඉරාන හමුදා ඇමරිකානු හමුදා කඳවුරු ඉලක්ක කරමින් දැවැන්ත මිසයිල ප්‍රහාරයක් එල්ල කරනු ලැබූවේ ඇමරිකානු භටයින් 50 දෙනෙකුට බරපතල තුවාල සිදුකරමිනි. මේ අතර ඉරානයේ ආගමික නායක Ali Khamenei විසින් මරා දැමු ජෙනරල්වරයාගේ පවුලේ සාමාජිකයින් සමග හමුවීමක් සංවිධානය කර තිබිණි. ජෙනරල් Qassem Soleimani වෙනුවෙන් බැලස්ටික් මිසයිල සංදර්ශනයක් ජනවාරි 7 වැනිදා ටෙහරාන් නුවරදී පැවැත්වීමට නියමිතව ඇත. මේ වන විට ඇමරිකානු හා නේටෝ භටයින් 2500ක් ඉරාකයේ රඳවා ඇත. ඉරාන සහය ලබන සන්නද්ධ කණ්ඩායම් ඊයේ බැග්ඩෑඩ් නුවර පැවැත්වූ දැවැන්ත රැලියේදී අවධාරණය කර සිටියේ ඇමරිකාව විසින් වහා තම භටයින් ඉරාකයෙන් ඉවත් කරගත යුතු බවයි. මිය ගිය සගයින්ට පිදිය හැකි ඉහලතම ගෞරවය වනුයේ ඉරාකයේ නීති විරෝධීව රැඳී සිටින විදේශ හමුදාවන් පන්නා දමා රටේ ස්වරීභාවය හා භෞමික අඛණ්ඩතාවය තහවුරු කරගැනීමෙන් පමණක් බව රැලිය ඇමතු Hachd al-Chaabiහි ප්‍රකාශකයෙකු වන Hadi al-Ameri පවසා සිටියේ ජනතාවගේ ප්‍රීති ඝෝෂා මධ්‍යයේය. පසුව රැලියට සහභාගී වී සිටි ජනතාව ඇමරිකානු හා ඊශ්‍රාල් ධජ පුළුස්සා තම විරෝධය පළකර තිබිණි.", "URL": "https://lankatruth.com/si/?p=127545", "Category": "පුවත්", "Parent URL": null}