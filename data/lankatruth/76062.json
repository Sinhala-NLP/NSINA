{"Source": "Lankatruth", "Timestamp": "June 19, 2019", "Headline": "ජවිපෙ හා එතෙර අපි සංවිධානය එක්ව ගොඩනඟන හරිත සවිය", "News Content": "බදුල්ල දිස්ත්‍රික්කයේ ප්‍රාදේශීය ලේකම් කොට්ඨාස 15 තුළ එක් ගම්මානය බැගින් තෝරාගෙන ගම්මාන 15ක මී මැසි පාලන ව්‍යාපෘතියක් “හරිත සවිය“ නමින් පසුගිය දා ආරම්භ විය. එහි තුන්වන ගම්මානය මේ ජුනි මස 15 වන දින ඌවපරණගම ප්‍රාදේශියය ලේකම් කොට්ඨාශයේ මැදවෙල උඩුකිද ගම්මානයේදී ද ජුනි 17 වන දින හතරවන ගම්මානය හාලිඇල ප්‍රාදේශියය ලේකම් කොට්ඨාශයේ කුරුකුඳේ ගම්මානයේදී ආරම්භ විය. ජනතා විමුක්ති පෙරමුණේ බදුල්ල දිස්ත්‍රික් දිරිය පුරවැසි සමිති බලමණ්ඩලයේ සංවිධායකත්වයෙන් හා ශ්‍රී ලාංකිකයන් එක්ව ගොඩනැඟු ඇමරිකා එක්සත් ජනපදයේ “එතෙර අපි“ සංවිධානයේ දායකත්වයෙන් මෙම ව්‍යාපෘතිය ක්‍රියාත්මක කරනු ලැබේ. මෙහි පළමු ගම්මානය රිදීමාලියද්ද ප්‍රාදේශීය ලේකම් කොට්ඨාසයේ තරුණ ව්‍යාපාර ගම්මානයේදී ආරම්භ වූ අතර දෙවන ගම්මානය වැලිමඩ ප්‍රාදේශීය ලේකම් කොට්ඨාසයේ අඹේවෙල ගම්මානයේදී ආරම්භ විය. හරිත සවිය නමින් මෙම ව්‍යාපෘතිය නම් කොට ඇති අතර මෙම ව්‍යාපෘතියේ ව්‍යාපෘතිය භාර ප්‍රධානියා වන්නේ ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා වේ. ව්‍යාපෘතිය දිස්ත්‍රික් සම්බන්ධීකාරක ලෙස සමීර බණ්ඩාර මහතා කටයුතු කරනු ලැබේ. මෙහි උපදේශකවරයකු ලෙස මී මැසි පාලන විශේෂඥයකු වන විශ්‍රමික මී මැසි පාලන උපදේශක කරුණාරත්න මහතා කටයුතු කරනු ලැබේ. මැදවෙල උඩුකිඳ ගම්මාන සමිතිය ගොඩනැගීමේදී අදහස් දැක්වූ සමන්ත විද්‍යාරත්න මහතා මෙම ව්‍යාපෘතිය යටතේ බදුල්ල දිස්ත්‍රික්කයේ තව මාස දෙකක් ඇතුළත ගම්මාන 15 ක පවුල් අවම වශයෙන් 225 ක් සඳහා ප්‍රතිලාභ ලබා දෙමින් ව්‍යාපෘතිය ක්‍රියාත්මක කරන බවත්, මී මැසි පාලනය අමතර ආදායමක් ලෙස ගොවි ජනතාවට ලාභදායිව පහසුවෙන් කළ හැකි ව්‍යාපෘතියක් බවත් පැහැදිලි කළේය. මේ වනවිට වෙළඳපොලේ පිරිසිදු මී පැණි බෝතලයක් රු. 1500- 2000ත් අතර මිලකට අලෙවි වන බවත් සාර්ථක ලෙස එක් මී මැසි පෙට්ටියක් පාලනය කිරීම තුළින් වසරකට මී පැණි බෝතල් 12 ක් පමණ ලබාගත හැකි බවත් ප්‍රකාශ කළේය. 2019 වසර අවසන් වන විට මෙම ව්‍යාපෘතිය මඟින් මී පැණි බෝතල් අවම වශයෙන් 2500 ක් නිපදවීමට අපෙක්ෂා කරන බවත් ප්‍රකාශ කල ඔහු ප්‍රතිලාභි පවුලක් මී මැසි පෙට්ටි කිහිපයක් පාලනය කරන්නේ නම් වාර්ෂිකව සැලකිය යුතු ආදායමක් උපයාගත හැකි බවත් පැහැදිලි කළේය. ලංකාවට අවශ්‍ය මුළු මී පැණි ප්‍රමාණය රට තුළ මේ දක්වා නිපදවා ගැනීමට නොහැකි බවත්, රටේ පාලකයන්ට රටේ කෘෂිකර්මාන්තය හෝ නිෂ්පාදන කර්මාන්ත හෝ මී මැසි පාලනය හා අනෙකුත් සත්ව පාලන නිෂ්පාදන වැඩිදියුණු කිරීමේ වැඩපිළිවෙලක් හෝ අවශ්‍යතාවයක් නොපවතින බවත් පැහැදිලි කළේය. 2018 වසරේ ලංකාවට අවශ්‍ය මී පැණි මෙට්‍රික් ටොන් 240 එනම් මී පැණි කිලෝ දෙලක්ෂ හතළිස් දාහක් ආනයනය කර ඇති බවත් වැඩිදුරටත් පැහැදිලි කළේය. ලංකාවේ දුප්පත්ම පළාත වන ඌවේ ගොවි ජනතාවට අතිරේක ආදායම් මාර්ගයක් ලෙස මී මැසි පාලනය තුළින් ආදායම පමණක් නොව කෘෂිකර්මාන්තයට මිතුරු කර්මාන්තයක් වන මී මැසි පාලනය මඟින් කෘෂිකර්මාන්තයේ ඵලදාව වැඩිකර ගැනීමටත්, කෘමි හානිය අඩුකර ගැනීමටත්, මී මැසි පාලනය ඉවහල් වන බවත්, මානසික තෘප්තියක් සහිතව ව්‍යාපෘතිය කළ හැකි බවත් පැහැදිලි කළේය. ලබන වසර වන විට මෙම ව්‍යාපෘතිය මඟින් හොඳම ව්‍යාපෘතිය කළ ගම්මානය තෝරාගන්නා බවත්, එසේම ව්‍යාපෘතිය හොඳින්ම කළ පවුල තෝරා ගන්නා බවත් ඔවුන් දිරි ගැන්විම සඳහා තවදුරටත් මෙම ව්‍යාපෘතිය කර ගැනීම සඳහා ත්‍යාග ලබාදීමේ වැඩපිළිවෙළක් ද ආරම්භ කරන බවත් දැනුම් දුන් අතර මෙම ව්‍යාපෘතිය සඳහා ඇමරිකා එක්සත් ජනපදයේ වාසය කරන ශ්‍රී ලාංකිකයන්ගෙන් සැඳුම්ලත් “එතෙර අපි“ සංවිධානය දක්වන දායකත්වයට ස්තූතිය පළ කරන බවත් වැඩිදුරටත් පැවසීය. මෙම සමිති පිහිටුවා ඉදිරි සති දෙක ඇතුළත ගම්මානයේ ප්‍රතිලාභීන් සඳහා මී මැසි පාලනය පිළිබඳ විධිමත් පුහුණුවක් ලබාදීමේ පුහුණු වැඩමුළුවක් සැලසුම් කර ඇති බවද ප්‍රකාශ කළේය. ඉන් අනතුරුව ප්‍රතිලාභින් සඳහා අවශ්‍ය මී මැසි පෙට්ටි හා අවෙනකුත් උපකරණ ලබාදීමට සැළසුම් කර ඇති බව ප්‍රකාශ කරන ලදී.", "URL": "https://lankatruth.com/si/?p=76062", "Category": "පුවත්", "Parent URL": null}