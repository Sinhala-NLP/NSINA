{"Source": "Lankatruth", "Timestamp": "November 9, 2021", "Headline": "අයහපත් කාලගුණයෙන් 7000ක් අවතැන්", "News Content": "දින ගණනාවක් තිස්සේ ඇදහැලෙන ධාරානිපා වැසි තත්වය සමඟ ඇතිවූ ගං වතුර, අකුණු සහ සුළං සහිත අයහපත් කාලගුණය හේතුවෙන් දිවයිනේ දිස්ත්‍රික්ක 15ක පවුල් 1,836කට අයත් 7,167 දෙනෙකු පීඩාවට පත්ව ඇතැයි ආපදා කළමනාකරණ මධ්‍යස්ථානය පවසයි. මෙම අයහපත් කාලගුණ තත්වය හේතුවෙන් මරණ 06ක් වාර්තා වී ඇතැයි එම මධ්‍යස්ථානය සඳහන් කරයි. පීඩාවට පත් පවුල් 58කට අයත් 222 දෙනෙක් ආරක්‍ෂිත ස්ථාන 07ක රඳවා ඇති අතර තවත් පවුල් 157කට අයත් 599 දෙනෙක් ඥාති නිවෙස්වල රඳවා ඇතැයි එම මධ්‍යස්ථානයේ සහකාර අධ්‍යක්‍ෂ (මාධ්‍ය) ප්‍රදීප් කොඩිප්පිලි පවසයි. බදුල්ල, නුවරඑළිය, මාතලේ, මහනුවර, මුලතිව්, කොළඹ, ත්‍රිකුණාමලය, මන්නාරම, රත්නපුර, කළුතර, පුත්තලම, අනුරාධපුර, යාපනය, ගාල්ල සහ කෑගල්ල යන දිස්ත්‍රික්කවලට එම ආපදා තත්වයෙන් බලපෑම් එල්ල වී ඇතැයිද ඔහු පවසයි. මින් වැඩිම බලපෑමක් එල්ල වී ඇත්තේ ගාල්ල දිස්ත්‍රික්කයට වන අතර එම දිස්ත්‍රික්කයේ පවුල් 377කට අයත් 1,621 දෙනෙක් පීඩාවට පත්ව සිටිති. එම දිස්ත්‍රික්කවල නිවාස 14කට පූර්ණ හානි සිදුව ඇති අතර තවත් නිවාස 796කට අර්ධ හානි සිදුව තිබේ.", "URL": "https://lankatruth.com/si/?p=125634", "Category": "පුවත්", "Parent URL": null}