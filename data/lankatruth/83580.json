{"Source": "Lankatruth", "Timestamp": "October 21, 2019", "Headline": "ඥානසාර හිමි ඇතුළු තිදෙනෙකුට නොතීසි", "News Content": "අධිකරණයට අපහාසකර ඇති බවට ඉදිරිපත්ව ඇති පෙත්සමකට අදාලව ලබන මස 8 වැනිදා අභියාචනාධිකරණය හමුවේ පෙනී සිටින්නැයි බොදුබල සේනා සංවිධානයේ ලේකම් ගලගොඩඅත්තේ ඥානසාර හිමි ඇතුළු තිදෙනෙකුට නොතීසි නිකුත් කර තිබේ. පෙත්සම අද(21) අභියාචනාධිකරණ සභාපති විනිසුරු යසන්ත කෝදාගොඩ සහ අර්ජුන ඔබේසේකර යන මහත්වරුන් හමුවේ කැඳවා තිබිණි. පසුගිය දා ගුරුකන්ද රජමහා විහාරයේ විහාරාධිපති හිමියන්ගේ ආදාහන උත්සවය, විහාර භූමියේ සිදු නොකරන ලෙස මුලතිව් අතිරේක මහේස්ත්‍රාත්වරයා නිකුත් කර තිබූ නියෝගයට පටහැනිව කටයුතු කිරීම මගින් ගලගොඩඅත්තේ ඥානසාර හිමියන්, මුලතිව් ප්‍රදේශය භාර ජ්‍යෙෂ්ඨ පොලිස් අධිකාරීවරයා සහ මුලතිව් පොලිසියේ මූලස්ථාන පොලිස් පරීක්ෂකවරයා අධිකරණයට අපහාසයක් සිදුකර ඇතැයි, මුලතිව් දිස්ත්‍රික් පාර්ලිමේන්තු මන්ත්‍රී ශාන්තිනි ශ්‍රී ස්කන්ධරාජා මහත්මිය මෙම පෙත්සම ගොනුකර තිබේ. ඒ අනුව ඉහත සඳහන් වගඋත්තරකරුවන්ට ලබන මස 8 වැනිදා අධිකරණය හමුවේ පෙනී සිට කරුණු දක්වන්නැයි නොතීසි නිකුත් කර ඇත.", "URL": "https://lankatruth.com/si/?p=83580", "Category": "පුවත්", "Parent URL": null}