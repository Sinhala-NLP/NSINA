{"Source": "Lankatruth", "Timestamp": "November 22, 2017", "Headline": "විනාශකාරී උමාඔය ව්‍යාපෘතිය සම්බන්ධයෙන් පාර්ලිමේන්තුව තුළ පැය හතර හමාරක දීර්ඝ සාකච්ඡාවක්", "News Content": "පසුගිය 10වනදා පාර්ලිමේන්තු කාමර අංක 01දී විනාශකාරී උමාඔය ව්‍යාපෘතිය සම්බන්ධයෙන් පැය හතර හමාරක දීර්ඝ සාකච්ඡාවක් සිදු කර තිබේ . කෘෂිකර්ම, වාරිමාර්ග, ඉඩම් ආංශික කාරකසභාවේදී ගරු පාර්ලිමේන්තු මන්ත්‍රී විජිත හේරත් මහතාගේ මූලිකත්වයෙන් මෙම සාකච්ඡාව සිදුවී ඇත. මෙම අවස්ථාවට අමාත්‍ය සුසන්ත පුංචිනිලමේ මහතාද පාර්ලිමේන්තු මන්ත්‍රීවරුන් වන අනන්ද කුමාරසිරි, නිහාල් ගලප්පත්ති යන මන්ත්‍රීවරුන්ද සහභාගී වී තිබේ. මහවැලි අමාත්‍යාංශයේ ලේකම්වරයා, උමාඔය ව්‍යාපෘතියේ අධ්‍යක්ෂකවරයා, සහනකමිටු කාර්යාලයේ නියෝජ්‍ය අධ්‍යක්ෂවරයා, බදුල්ල දිස්ත්‍රික් ලේකම්වරයා ප්‍රමුඛ නිලධාරීන් විශාල ප්‍රමාණයක්ද ඊට සහභාගී වී ඇති අතර බහුවිනාශකාරී උමාඔය ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභා මන්ත්‍රී සමන්ත විද්‍යාරත්න මහතාද එහි අනුශාසක ගෞරවනීය ස්වාමීන්වහන්සේලා ප්‍රමුඛ නියෝජතයින්, නියෝජිත වරියන් 22ක්ද මේ සඳහා සහභාගී වී ඇත. පානීය ජල ගැටළුව, නිවාස, පාසල්, පන්සල්, ව්‍යාපාරික ස්ථාන විනාශවීමේ ගැටළුවද ඒ සඳහා වන්දි හා තාවකාලික නිවාස කුලීද නව ඉඩම් ලබාදීම්ද දීර්ඝ ලෙස සාකච්ඡා වී ඇති අතර වගා හානි, කුඩා තේවතුවලට සිදුවූ හානි, ස්වයංරැකියා සිදුවූවන්ට සිදුවූ හානි හා මධ්‍ය හා මහා පරිමාන ව්‍යාපාරිකයන්ට සිදුවූ හානි සඳහා සහන ගෙවීම ඇතුළු වන්දි ලබාදීම සම්බන්ධයෙන්ද දිර්ඝ ලෙස සාකච්ඡා වී තිබේ. එමෙන්ම වගා ණය, නිවාස ණය සඳහා සහන ලබාදීම පිළිබඳවත් රාජ්‍ය හා පෞද්ගලික අංශයේ සේවකයන්ද කුලී කම්කරුවන්ද මුහුණදෙන ගැටළු සඳහා සහන ලබාගැනීම සඳහාත් ඉදිරි මහ වැසිසමයන්හි සිදුවිය හැකි ජීවිත හා දේපළ හානි වැලැක්වීමට කඩිනම් ක්‍රියාමාර්ග ගැනීම සඳහාත් වූ විශේෂ යෝජනාවලියක් සමන්ත විද්‍යාරත්න මහතා යෝජනා කර ඇත. උමා ඔය සම්බන්ධයෙන් තීන්දු තීරණ ගැනීමට මහජනතාව සමග පැවැත්වූ දීර්ගතම සාකච්ඡාව මෙය බවටද එහිදී ප්‍රකාශ තිබේ. තවත් මාස කිහිපයකින් සමාලෝචන රැස්වීමක් ලබාදීමටද එකඟවීමෙන් පසු රාත්‍රී 07.00ට පමණ සාකච්ඡාව අවසන් වී ඇත.", "URL": "https://lankatruth.com/si/?p=44266", "Category": "පුවත්", "Parent URL": null}