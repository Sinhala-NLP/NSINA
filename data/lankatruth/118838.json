{"Source": "Lankatruth", "Timestamp": "July 1, 2021", "Headline": "හාල් තියෙනව – මහින්දානන්ද… හාල් නැහැ – බන්දුල…", "News Content": "රට තුළ සහල් හිඟයක් නොමැති බව කෘෂිකර්ම අමාත්‍ය මහින්දානන්ද අලුත්ගමගේ සඳහන් කරන නමුත් වෙළෙඳ අමාත්‍ය බන්දුල ගුණවර්ධන සඳහන් කරන්නේ වෙළෙඳපොළේ සහල් හිඟයක් පවතින බවය. එමෙන්ම මේ වනවිට වෙළඳපොළේ සහල් මිල සීග්‍ර ලෙස ඉහළ ගොස් තිබෙන අතර රතු කැකුළු රුපියල් 110ක්, සුදු කැකුළු රුපියල් 115ක්, නාඩු රුපියල් 125ක්, සම්බා රුපියල් 155ක්, කීරි සම්බා රුපියල් 220ක් ලෙසත් සහල් කිලෝග්‍රෑමයක සිල්ලර මිල වෙළෙඳපොළේ ඉහළ ගොස් තිබේ. මෙම තත්වය තුළ සහල් හිඟවීම හේතුවෙන් සහල් මෙට්‍රික් ටොන් ලක්ෂයක් ආනයනය සඳහා පසුගියදා කැබිනට් අනුමැතිය හිමිවූ අතර ඒ සඳහා තරගකාරී ජාත්‍යන්තර ටෙන්ඩරයක් කැඳවා ඇතිබව වෙළෙඳ අමාත්‍ය බන්දුල ගුණවර්ධන පවසයි. 2020/ 2021 මාස් කන්නයේ ලද සම්පූර්ණ වී අස්වැන්න මෙට්‍රික් ටොන් මිලියන 3.12ක් වන අතර ඉන් ඉකුත් අප්‍රේල් මාසයේ සිට ඉදිරි මාස 10ක කාලය සඳහා එනම් එළඹෙන ජනවාරි මාසය දක්වා මෙරට සහල් අවශ්‍යතාව සපුරාලිය හැකි බවට කෘෂිකර්ම දෙපාර්තමේන්තුව පුරෝකථනය කර තිබිණි. එහෙත් කෘෂිකර්ම අමාත්‍යවරයා පවසන්නේ මේ වනවිට සහල් තොග පවතින්නේ තවත් මාස එකහාමාරක් වැනි කාලයක් සඳහා පමණක් බවය. “මාසයකට හමාරකට විතර දැනටත් අපි ළඟ සහල් තියෙනවා.” යැයි කෘෂිකර්ම ඇමතිවරයා පවසයි. නමුත් වෙළෙඳ අමාත්‍ය බන්දුල ගුණවර්ධන මහතා පවසා සිටියේ, මෙක්ට්‍රික් ටොන් 8,000ක ආරක්ෂිත තොගයක් පවත්වා ගෙන යා යුතු බවය. “වේයන්ගොඩ ගබඩාවල හාල් ආරක්ෂිත තොගය ලෙස සහල් ඇටයක්වත් නැහැ. ඒ නිසා අපි ජාත්‍යන්තර තරඟකාරී මිල කැඳවීමක් කරලා තියෙනවා සහල් මෙක්ට්‍රික් ටොන් ලක්ෂයක් ආනයනය කරන්න. එහිදී නාඩුවලට සමාන සහල් මෙක්ට්‍රික් ටොන් 50,000ක් හා සම්බාවලට ආදේශ සහල් මෙක්ට්‍රික් ටොන් 50,000කුත් ආනයනය කිරීමට තරඟකාරී ජාත්‍යන්තර ටෙන්ඩරයක් කැඳවා තිබෙනවා.” එමෙන්ම වී අලෙවි මණ්ඩලය හරහා රජයේ සහතික මිලට වී මිලදී ගැනීම අද (01) සිට ආරම්භ කරන බවද කෘෂිකර්ම අමාත්‍යවරයා මෙහිදී පැවසීය.", "URL": "https://lankatruth.com/si/?p=118838", "Category": "පුවත්", "Parent URL": null}