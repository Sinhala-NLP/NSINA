{"Source": "Lankatruth", "Timestamp": "October 8, 2020", "Headline": "රිස්කාන් බදුර්දීන්ට ඇතුළු පිරිසට එරෙහි පිමිණිල්ලේ සෙසු සැකකරුවන් අත්අඩංගුවට ගන්නැයි අධිකරණය නියෝග කරයි", "News Content": "ව්‍යාජ ඔප්පු සකස් කර තලෙයිමන්නාරම ප්‍රදේශයේ අක්කර 80කින් යුත් ඉඩම් කොටස් දෙකක් නීතිවිරෝධී ලෙස විකිණීම සම්බන්ධයෙන් හිටපු අමාත්‍ය රිෂාඩ් බදියුදීන් මහතාගේ සොහොයුරෙකු වන මොහොමඩ් රිෆ්කාන් බදුර්දීන් ඇතුළු දෙදෙනෙකුට එරෙහිව ඉදිරිපත් කර තිබෙන පෑමිණිල්ලට සම්බන්ධ සෙසු සැකකරුවන් සිටී නම් ඔවුන් අත්අඩංගුවට ගෙන අධිකරණයට ඉදිරිපත් කරන ලෙස කොළඹ ප්‍රධාන මහෙස්ත්‍රාත් මොහොමඩ් මිහාර් මහතා අද (08) අපරාධ පරීක්ෂණ දෙපාර්තමේන්තුවට නියෝග කර තිබේ. මහෙස්ත්‍රාත්වරයා එම නියෝගය කර ඇත්තේ මෙම නඩුව අද මෝසමක් මාර්ගයෙන් කැඳවූ අවස්ථාවේදී ය. මෙම සිද්ධියට සම්බන්ධ සෙසු සැකකරුවන් අත්අඩංගුවට ගෙන අධිකරණයට ඉදිරිපත් කරන ලෙස පූර්වගාමී ප්‍රධාන මහෙස්ත්‍රාත්වරයා විසින් අපරාධ පරීක්ෂණ දෙපාර්තමේන්තුව වෙත ඉකුත් පෙබරවාරි මස නියෝගයක් නිකුත් කර තිබුණද එම නියෝගය මෙතෙක් ක්‍රියාත්මක කර නොමැති බව අගතියට පත් පාර්ශවය වෙනුවෙන් පෙනී සිටින නීතීඥවරයා අධිකරණයට දැනුම්දී ඇත. එම කරුණු සලකා බැලීමෙන් පසුව උක්ත නියෝගය නිකුත් කර ඇති මහෙස්ත්‍රාත්වරයා එම පැමිණිල්ල නැවත ලබන 22 වනදා කැඳවීමට නියෝග කර තිබේ.", "URL": "https://lankatruth.com/si/?p=97205", "Category": "පුවත්", "Parent URL": null}