{"Source": "Lankatruth", "Timestamp": "May 12, 2021", "Headline": "දෙවැනි මාත්‍රාව වෙනුවට නාමල්ගෙන් ඩිජිටල් හැඳුනුම්පතක්", "News Content": "කොවිඩ් එන්නත්කරණය වඩාත් කාර්යක්ෂම කිරීම සඳහා ඉදිරි දින කිහිපය තුළ නව තාක්ෂණයෙන් යුතු ඩිජිටල් හැඳුනුම්පතක් මහ ජනතාව වෙනුවෙන් නිකුත් කරන බව තරුණ හා ක්‍රීඩා අමාත්‍ය නාමල් රාජපක්ෂ පවසා තිබේ. එන්නත් කිරීම පිළිබඳ තොරතුරු ඇතුළත් මෙම නව ඩිජිටල් හැඳුනුම්පත මගින් එක් එක් පුද්ගලයන්ට රජය කොවිඩ් එන්නත නිකුත් කළ දිනය, ස්ථානය, වේලාව සහ එන්නත් වර්ගය මෙන්ම ඊට අදාළ තොරතුරු සහ දෙවැනි මාත්‍රාව ලබාගත යුතු දිනය, ස්ථානය, වේලාව ඇතුළු අත්‍යවශ්‍ය තොරතුරු රැසක් නව තාක්ෂණය ඔස්සේ සමීප කරන බව ඊයේ (11) දිනයේදීමේ පිළිබඳව අදහස් දක්වමින් අමාත්‍යවරයා පවසා ඇත. කොව්ඩ් එන්නත්කරණයට අදාළව නිකුත්වන නව ඩිජිටල් හැඳුනුම්පත සම්බන්ධයෙන් අදහස් පළ කරමින් අමාත්‍ය නාමල් රාජපක්ෂ “ඊළඟ දින කිහිපය ඇතුළත සෞඛ්‍ය අමාත්‍යංශය සහ තොරතුරු හා සන්නිවේදන තාක්ෂණ නියෝජිතායතනය අප සමඟ අත්වැල් බැඳ ගනිමින් කොවිඩ් එන්නත්කරණය පිළිබඳ තොරතුරු ඇතුළත් මෙම නව ඩිජිටල් හැඳුනුම්පත ජනතාව අතට පත් කරනු ඇතැයි මම විශ්වාස කරනවා”යි පවසා තිබේ. කෙසේ වෙතත් මේ වනවිට ඇස්ට්‍රා සෙනිකා එන්නතේ පළමු මාත්‍රාව එන්නත් කරගනු ලැබූ ලක්ෂ ගණනක පිරිසක් එහි දෙවැනි මාත්‍රාව නියමිත කාල සීමාව තුළදීලබා ගැනීමට නොහැකිව සිටින අතර එන්නත් ලබා ගැනීමට මේ දක්වා ආණ්ඩුවේ මැදිහත් නොවීම පිළිබඳව ජනතාවගෙන් විරෝධයක් එල්ල වෙමින් පවතී. උදය ගම්මන්පිල මන්ත්‍රීවරයා ඊයේ (11) දින ප්‍රකාශකර ඇත්තේ එන්නත් වර්ග දෙකකින් මාත්‍රා දෙක ලබාගැනීම ගැටලුවක් නොමැති බවයි.", "URL": "https://lankatruth.com/si/?p=116270", "Category": "පුවත්", "Parent URL": null}