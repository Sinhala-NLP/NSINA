{"Source": "Lankatruth", "Timestamp": "September 3, 2012", "Headline": "අපරාධය පෙන්වූ අයව අපරාධකරුවන් කරනවා – මහින්ද ජයසිංහ", "News Content": "ශිෂ්‍යත්ව විභාගය පැවති දිනට පෙර දිනයේදී විභාගයේ ප්‍රශ්න යම් පිරිසක් අතට පත්වීම පිළිබඳව රටට හෙළි කළ පිරිස් ජාතික අපරාධකරුවන් සේ අත්අඩංගුවට ගැනීමට සැලසුම් කර තිබෙන බවත්, එම සැලැස්මට අනුව බොරු චෝදනා එල්ල කර තමාව මුලින්ම අත්අඩංගුවට ගැනීමට පොලීසිය උත්සාහයක නිරත වන බවත් ලංකා‍ ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසයි. පසුගිය 26 වැනිදා පැවැත්වූ ශිෂ්‍යත්ව විභාගයේදී ප්‍රශ්න පත්‍ර නීති විරෝධී ආකාරයෙන් පුද්ගලයන් අතට පත්වීම නිසා රහස්‍යභාවයෙන් යුතුව පැවැත්විය යුතු විභාගයක් අවුල් සහගත තත්වයට පත්කිරීම පිළිබඳව පොලිස් අපරාධ විමර්ශන ඒකකයට ෆැක්ස් මගින් සහ ලියාපදිංචි තැපෑලෙන් තොරතුරු යොමුකළ බවද ප්‍රධාන ලේකම්වරයා සඳහන් කළේය. මේ ආකාරයෙන් තොරතුරු ලබාදීමෙන් පසු පසුගිය 31 වැනිදා අපරාධ විමර්ශන ඒකකයෙන් බව සඳහන් දුරකථන ඇමතුමක් ඉල්ලා සිටියේ අපරාධ විමර්ශන ඒකකයට පැමිණෙන ලෙසය. එහෙත් මේ දිනවල ඇතිවී තිබෙන පෞද්ගලික කාරණාවක් නිසා අද (03) දිනයේදී අපරාධ විමර්ශන ඒකකයට පැමිණ කටඋත්තරයක් ලබාදෙන ලෙස දන්වා සිටි බවද ප්‍රධාන ලේකම්වරයා සඳහන් කළේය. එසේ නොමැතිව තමන්ට අපරාධ විමර්ශන ඒකකයට පැමිණ කටඋත්රයක් ලබාදෙන ලෙස දන්වා නොමැති බවද පැවසීය. එහෙත් මෙවන් තත්වයක් තුළ ආණ්ඩුවේ පාර්ශවකරුවන් සඳහන් කරන්නේ තමන් පොලීසියට බයේ සැඟවී සිටින බවත්ය. මීට අමතරව ආණ්ඩුවේ උපදෙස්වලට අනුව පොලිසිය උත්සාහ කරන්නේ අධිකරණ නියෝගයක් ලබාගෙන තමාව අත්අඩංගුවට ගැනීමට බවද ප්‍රධාන ලේකම්වරයා සඳහන් කරයි. එහෙත් තමා කිසිවිටෙකත් අදාළ ප්‍රශ්නයේදී මඟහැර යාමක් සිදුකර නොමැති බවත් ආණ්ඩුව නම් උත්සාහ කරන්නේ ප්‍රශ්නයෙන් පැන යාමට බවද ඔහු වැඩිදුරටත් සඳහන් කළේය.", "URL": "https://lankatruth.com/si/?p=3902", "Category": "පුවත්", "Parent URL": null}