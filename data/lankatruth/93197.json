{"Source": "Lankatruth", "Timestamp": "May 15, 2020", "Headline": "නැවත දැනුම් දෙන තුරු මුහුදු නොයන්නැයි කාලගුණය අනතුරු අඟවයි", "News Content": "දිවයිනට බලපා ඇති අයහපත් කාලගුණික තත්වය හේතුවෙන් නැවත දැනුම් දෙන තුරු ගැඹුරු සහ නොගැඹුරු මුහුදේ ධීවර කටයුතුවල නිරතවීමෙන් වළකින ලෙස කාලගුණ විද්‍යා දෙපාර්තමේන්තුව සියලුම ධීවරයන්ට අනතුරු ඇඟවීමක් සිදු කරයි. කාලගුණ විද්‍යා දෙපාර්තමේන්තුව පවසන්නේ දිවයිනේ දකුණ, බස්නාහිර, සබරගමුව සහ මධ්‍යම යන පළාත්වලට ඉදිරියේදී ගිගුරුම් සහිත තද වැසි ඇතිවිය හැකි බවයි. දිවයිනේ ප්‍රදේශ රැසකට අද (15) උදෑසන සිට අධික වැසි සහිත අයහපත් කාලගුණික තත්වයක් ඇති විය. කොළඹ, කෑගල්ල, ගාල්ල ඇතුළු දිස්ත්‍රික්ක කිහිපයක ප්‍රදේශ රැසක් අද ජලයෙන් යට වී තිබිණි. කාලගුණ විද්‍යා දෙපාර්තමේන්තුව පවසන්නේ ගිනිකොණ දිග බෙංගාල බොක්ක සහ අන්දමන් මුහුදු ප්‍රදේශ ආශ්‍රිත වායුගෝලයේ අඩු පීඩන තත්වයක් ඇති වීම මෙම කාලගුණ වෙනසට හේතුව බවයි. මේ අතර කොළඹ සිට ගාල්ල සහ හම්බන්තොට හරහා පොතුවිල් දක්වා වූ මුහුදු ප්‍රෙදේශයේ සුළගේ වේගය පැයට කිලෝමීටර් 70ත් 80ත් අතර ඉහලළ යා හැකි බවද කාලගුණ විද්‍යා දෙපාර්තමේන්තුව පවසයි. මේ නිසා දැනට ගැඹුරු සහ නොගැඹුරු මුහුදේ ධීවර කටයුතුවල නිරතව සිටින්නන්ට වහාම ගොඩබිමට පැමිණෙන ලෙසද කාලගුණ විද්‍යා දෙපාර්තමේන්තුව දැනුම්දෙයි.", "URL": "https://lankatruth.com/si/?p=93197", "Category": "පුවත්", "Parent URL": null}