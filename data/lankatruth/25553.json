{"Source": "Lankatruth", "Timestamp": "December 25, 2016", "Headline": "ආණ්ඩුව යහපාලනය ජපකර කර හොරෙන් ගිවිසුම් ගහනවා", "News Content": "“එක පැත්තකින් යහපාලනය ගැන කතා කරනවා. විනිවිදභාවය ගැන කතාවෙනවා. සමස්ත පාර්ලිමේන්තුවම ප‍්‍රජාතන්ත‍්‍රවාදී පාලනයකට මෙහෙයවෙනවා කියලා ආණ්ඩුවෙන් කියනවා. හැබැයි ක්‍රියාත්මක වෙනකොට විකුණන ගිවිසුම් අත්සන් කරන්නේ හොර රහසේ. වෙළෙඳ ගිවිසුම් අත්සන් කරන්නේ හොර රහසේ. රටේ සම්පත් අක්කර 15,000ක් විකුණන්න කතා කරන්නේ හොර රහසේ. වරාය විකුණන්න හදන්නේ හොර රහසේ. ඒ අස්සේ මහා ඒකාධිපති බලතල හලලා පළාත්වල බලයත් උරාගෙන ඒකාධිපති ඇමතිකම් හදන වැඩකුත් යනවා.” යැයි ජවිපෙ පාර්ලිමේන්තු මන්ත්‍රී, කෝප් කමිටු සභාපති සුනිල් හඳුන්නෙත්ති මහතා ඉරිදා රිවිර පුවත්සමග සම්මුඛ සාකච්ඡාවකට එක්වෙමින් ප්‍රකාශ කර තිබේ. එම සම්මුඛ සාකච්ඡාව සම්පූර්ණයෙන් පහතින් පළ වේ. බැඳුම්කර සිදුවීමට අදාළ කෝප් කමිටු වාර්තාව අගමැති විසින් නීතිපතිට යොමු කරනු ලැබීම ගැන ඔබ ප‍්‍රශ්න කළත් අගමැතිවරයා කියන්නේ ඔබ මේ ගැන සාවද්‍ය මතයක් පතුරනවා කියලයි. ඔබ මොකද්ද කළේ ? අගමැතිට නීතිපතිට මේක යොමු කරන්න පුළුවන්ද කියන එක මට අදාළ නෑ. අගමැතිතුමා නොවෙයි. මුළු කැබිනට් එකම මේක නීතිපතිට යොමු කළත් මට කමක් නෑ. මෙතැන ප‍්‍රශ්නෙ තිබෙන්නේ පාර්ලිමේන්තුවේ ප‍්‍රධානියා කතානායකතුමයි. අනික මේ වාර්තාව ගැන තීන්දු තීරණ ගන්න ඕනේ පාර්ලිමේන්තුවයි. මේක පාර්ලිමේන්තුවට ඉදිරිපත් කළ වාර්තාවක්. අයවැය විවාදය තිබුණු කාලය තුළ මේක විවාද කරන්න බැරිවෙච්ච එක පිළිගන්න පුළුවන්. අපි කියන්නේ දැන් අයවැයෙන් පස්සේ පළමු වැනි පාර්ලිමේන්තුවේදී මේක විවාද කරන්න ඔනේ. මේක නීතිපතිතුමාට ඉදිරිපත් කරලා පැහැදිලි කිරීම කරන්න ඕනේ කතානායකතුමයි. ඔබේ ලේකම්වරියද, මේ වාර්තාව නීතිපතිට යවලා තිබෙනවා කියලා අගමැතිවරයා කියනවා. ඒ කියන්නේ කෝප් එකත් වාර්තාවක් යැව්වද? ඒක නෙමෙයි වුණේ. අගමැතිතුමා වාර්තාව නීතිපතිට යොමු කරලා තිබුණා. වාර්තාවට අදාළ ඇමුණුම් මුද්‍රණයට විශාල කාලයක් ගියා. ඒ අතර වාර්තාවේ ඇමුණුම් ප‍්‍රමාණයක් නීතිපතිතුමාට යොමු කරන්න යැයි අගමැති කාර්යාලයෙන් අපෙන් ඉල්ලලා තිබුණා. අපෙන් කවුරු හරි පාර්ශ්වයක් එවැනි ඉල්ලීමක් කරද්දී ඒක දෙන්න අපි බැඳිලා ඉන්නවා. මොකද මේ ප‍්‍රසිද්ධ ලේඛනයක්. මෙතැන විවාදය ඕක නොවෙයි. මේක ආණ්ඩුවේ කටයුත්තක් බවට පත්වෙලා ආණ්ඩුවට ඕනෑ විදියට හසුරුවන්න ගිහින් පාර්ලිමේන්තුවේ ක්‍රියාවලිය යටයන්න ඉඩදෙන්න බැරි එකයි. කෝප් කමිටු වාර්තාව සියලු පක්ෂ එකතු වෙලා හදලා අවසන් වාර්තාව යොමු කළේ පාර්ලිමේන්තුවටයි. සංවර්ධන විශේෂ විධිවිධාන පනත ගැන ජවිපෙ අදහස කෙළින්ම කිව්වොත් ? මුල ඉඳලාම අපි මෙයට විරුද්ධ බව පැහැදිලිව කිව්වා. පුදුම දේ කියන්නේ එක පැත්තකින් යහපාලනය ගැන කතා කරනවා. විනිවිදභාවය ගැන කතාවෙනවා. සමස්ත පාර්ලිමේන්තුවම ප‍්‍රජාතන්ත‍්‍රවාදී පාලනයකට මෙහෙයවෙනවා කියලා ආණ්ඩුවෙන් කියනවා. හැබැයි ක්‍රියාත්මක වෙනකොට විකුණන ගිවිසුම් අත්සන් කරන්නේ හොර රහසේ. වෙළෙඳ ගිවිසුම් අත්සන් කරන්නේ හොර රහසේ. රටේ සම්පත් අක්කර 15,000ක් විකුණන්න කතා කරන්නේ හොර රහසේ. වරාය විකුණන්න හදන්නේ හොර රහසේ. ඒ අස්සේ මහා ඒකාධිපති බලතල හලලා පළාත්වල බලයත් උරාගෙන ඒකාධිපති ඇමතිකම් හදන වැඩකුත් යනවා. කියනදේයි කරන දේයි සම්පූර්ණයෙන්ම පරස්පරයිනෙ. ආණ්ඩුව එක පැත්තකින් යහපාලනේ, තොරතුරු දැනගැනීමේ අයිතිය, විනිවිදභාවය, පාරිශුද්ධභාවය ගැන කතා කරනවා. හැබැයි වැඩ කරද්දී තියෙන නීති ටිකත් උල්ලංඝනය වෙන ඇමතිකම් හදනවා. අපි සම්පූර්ණයෙන්ම විරුද්ධයි ඒකට. ආරක්ෂක ලේකම්වරයා, මහාචාර්ය සරත් විජේසූරියට නඩු දාන්න යන මට්ටමට සිවිල් සමාජය හා ආණ්ඩුව අතර ගැටුමක් හටගෙන තිබෙනවා. මෙහෙම අවුලක් ඇති වුණේ ඇයි? මෙතැනදි ආණ්ඩුවේ අර්බුදයක් නම් මම දකින්නේ නෑ. ඔය සිවිල් සමාජයෙයි කියන අයගෙ අර්බුදයක් තමයි මට නම් පෙන්නෙ. මොකද මේ ආණ්ඩවෙ මාදිලිය මේකයි කියලා අමුතුවෙන් කියන්න දෙයක් නෑනෙ. අපට මේක පත්වෙනකොටම හොඳ විග‍්‍රහයක් තිබුණා. ප‍්‍රශ්නෙ තිබෙන්නේ රාජපක්ෂ කළු දශකයට වඩා ප‍්‍රජාතන්ත‍්‍රවාදය, යහපාලනය තිබෙන එකක් කියලා සිවිල් සමාජයෙ අය වැරදි විග‍්‍රහයකට ගියපු එකයි. දැන් ඒ ගොන්ලෝ මේ ආණ්ඩුවත් එක්ක ගැටෙන්නේ ඒ අයට ආණ්ඩුව ගැන තිබෙන විග‍්‍රහයෙ වැරැද්දත් එක්කනෙ. මේක ගිනි ගොඩ වුණාට තාම පත්තු වෙන්නේ නැහැ. කියලත් සමහරු කිව්වනෙ. දැන් පත්තු වෙනකොට පනින්නේ කොහෙටද ? දැන් පරණ ගිනි ගොඩටම පනිනවාද කියන ප‍්‍රශ්නයනෙ තිබෙන්නේ. එහෙම බැලුවාම මේක සිවිල් සමාජයේම අර්බුදයක්. නැතිව ආණ්ඩුවයි සිවිල් සමාජයයි අතර ගැටුමක් නොවෙයි. “විධායක ජනාධිපති ධුරය අහෝසි කිරීම” යන, යහපාලනයේ ප‍්‍රධාන සටන් පාඨය දැන් යට ගිහින්. ඒ වෙනුවට ෆයිසර් මුස්තාෆා වැනි ඇමැතිවරුන් ජනාධිපතිවරයා එවැනි පොරොන්දුවක් නොදුන් බවත් කියන්න පටන්ගෙන තිබෙනවා. ඇත්තටම වෙන්නේ මොකද්ද? ඔය වගේ කතාවල් මීට කලින් අපි අහලා නැද්ද? විපක්ෂයේ ඉඳිද්දි එක කතාවක් කියලා ආණ්ඩවට ගියාම ඒක එහෙම නොවෙයි කියපු ආණ්ඩු අපි ඕනෑ තරමි දැකලා තිබෙනවනෙ. හැබැයි ඒ අයගෙ අවසාන ඉරණම මොකද වුණේ ? ජනතාව ඒ අය දිගටම තියාගත්තේ නැහැනෙ. 1994 සිට මේ වෙනතුරු කිසිම දේශපාලන පක්ෂයකට අපේ රටේ තනි ආණ්ඩුවක් හදන්න බලය දීලා නැහැ. ඒකෙන් කියන්නේ ජනතාව මේ ප‍්‍රධාන දේශපාලන පක්ෂ දෙකේම ප‍්‍රතිපත්තිවත් නායකත්වයවත් පිළිගන නැහැ. ඒ නිසා හැමදාම වෙලා තිබෙන්නේ ජනතා කැමැත්තෙන් බාගයක් අරගෙන පවුල් හදාගෙන හවුල් හදාගෙන ආණ්ඩු හදාගැනීමයි. අපි විශ්වාස කරන්නේ ඊළඟ මහ මැතිවරණයේදී ජනතාව මෙන්න මේ හවුලේවත් මේ අයට එකතුවෙන්න බැරි විදියේ දේශපාලන පරිසරයක් තමයි නිර්මාණය කරන්නේ. ඒක තමයි කළ යුත්තේත්.", "URL": "https://lankatruth.com/si/?p=25553", "Category": "පුවත්", "Parent URL": null}