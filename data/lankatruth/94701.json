{"Source": "Lankatruth", "Timestamp": "July 10, 2020", "Headline": "පැල්මඩුල්ලෙත් නිවාස දෙකක් සහ විහාරස්ථානයක් නිරෝධායනයට", "News Content": "කන්දකාඩු හි පිහිටි මත්ද්‍රව්‍යවලට ඇබ්බැහිවූවන් පුනරුත්ථාපනය කිරීමේ මධ්‍යස්ථානයේ රාජකාරි කළ දෙදෙනෙකු පැල්මඩුල්ල ප්‍රදේශයේ පිහිටි තම නිවෙස් වෙත පැමිණ සිටීම හේතුවෙන් එම නිවෙස්වල සාමාජිකයින් 05 දෙනෙකු සහ විහාරස්ථානයක හිමිවරු 05 නමක් ස්වයං නිරෝධායනයට යොමු කිරීමට සෞඛ්‍ය අංශ විසින් අද (10) කටයුතු කර ඇත. පැල්මඩුල්ල සන්නස්ගම, කිරිවැල්දෙනිය ප්‍රදේශයේ සහ පැල්මඩුල්ල නාරංගොඩ ප්‍රදේශයේ මෙම නිවාස පිහිටා තිබේ. කිරිවැල්දෙනිය නිවෙසට පැමිණි පුද්ගලයා ප්‍රදේශයේ විහාරස්ථානයක වැඩි කාලයක් ගත කර තිබීම හේතුවෙන් එම විහාරස්ථානයේ භික්ෂුන් වහන්සේලා 05 නමක්ද නිරෝධායනයට යොමු කිරීමට සෞඛ්‍ය අංශ කටයුතු කර ඇත. කන්දකාඩු හි පිහිටි මත්ද්‍රව්‍යවලට ඇබ්බැහිවූවන් පුනරුත්ථාපනය කිරීමේ මධ්‍යස්ථානයේ රාජකාරි කළ දෙදෙනෙ මේ වනවිටත් එම මධ්‍යස්ථානය වෙත නැවත යවා ඇතැයි පැල්මඩුල්ල මහජන සෞඛ්‍ය වෛද්‍ය පරීක්ෂවරිය සඳහන් කරයි.", "URL": "https://lankatruth.com/si/?p=94701", "Category": "පුවත්", "Parent URL": null}