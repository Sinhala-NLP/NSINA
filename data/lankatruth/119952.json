{"Source": "Lankatruth", "Timestamp": "July 20, 2021", "Headline": "එන්නත් විකුණු මුදල් ස්විස් බැංකුවල තැන්පත් කල මොඩෙර්නා බහු ජාතික සමාගමට විරෝධය පල වේ !", "News Content": "බහු ජාතික සමාගම් ඉලක්ක කරමින් 15%ක බදු අයකිරීම් G20 රටවල් කණ්ඩායමත් අනුමත කල පසු මෙම බදු වලින් නිදහස් වීමට අදාළ සමාගම් විවිධ උපක්‍රම යොදමින් සිටිති. විශේෂයෙන් මේ වනවිට එන්නත්කරණයෙන් ප්‍රකෝටිපතියන් බවට පත්ව ඇති ජාත්‍යන්තර ඖෂධ සමාගම්ද මේ වන විට යුහුසුළුව ඇත්තේ තම මුදල් ආරක්ෂා සහිතව බදු අනුපාතය ඉතාමත් අඩු හෝ බදු අය නොකරන රටවල් සොයා ඒවායේ තැන්පත් කිරීමටය. මේ අතර නෙදර්ලන්ත රාජ්‍ය නොවන සංවිධාන දෙකක් වන SOMO හා WEMOS හෙළිදරව් කරනුයේ සුප්‍රකට ඖෂධ සමාගමක් වන මොඩෙර්නා ආයතනය එන්නත්කරණයෙන් උපයන ලද ඩොලර් බිලියන 18.4ක අසීමිත ලාභය ස්විටර්ලන්තයේ බාල් නුවර Moderna Switzerland GmbH නම් නව සමාගමක් ලෙස ලියාපදිංචි කරවා එහි තැන්පත් කර ඇති බවය. පසුගිය කාලය පුරාවටම දකුණු අප්‍රිකාව හා ඉන්දියාව ලෝක සෞඛ්‍ය සංවිධානය තුල ඇමරිකාවේද සහය ඇතිව විශාල අරගලයක් සිදුකරනු ලැබුවේ එන්නත් සඳහා බහු ජාතික සමාගම් විසින් ලබාගෙන ඇති පේටන්ට් බලපත්‍ර අහෝසි කරන ලෙසයි. නමුත් බහුජාතික සමාගම් හි බලපෑමට ලක් වූ යුරෝපා සංගමය එයට පැහැදිලි පිළිතුරක් දීමට අපෝසත් විය. යුරෝපා සංගමයේ මෙම අවස්ථාවාදය යුරෝපීය වාම සංවිධාන ඉතා පිළිකුල්ව හෙලා දකිනු ලැබුවේ යුරෝපා ලිබරල් කල්ලියේ කල්මැරීම තුලින් මෙම බහු ජාතික සමාගම් විශාල ධනස්කන්දයක් උපයාගෙන පලා යනු ඇති බවට අනතුරු හඟවමිනි. ඒ අතර ලෝක සෞඛ්‍ය සංවිධානයද පෙන්වා දෙනු ලැබුවේ එන්නත්කරණය ප්‍රමාදවීම තුල මිය යන ප්‍රමාණය තවත් ඉහල යන බවත් අප වෛරසය පිටුපසත් වෛරසය අප පිටුපසත් හඹා එන බවය. අප්‍රිකාවේ එන්නත්කරණය සිදු කර ඇත්තේ 2%ක් වීම උදාහරණ ලෙස ඔවුන් පෙන්වා දෙති. එසේම නව ප්‍රභේද වන Alpha, Bêta, Gamma හා Delta මගින් වසංගත තත්වය තවත් උග්‍ර කරවනු ඇති බවට එහි අධ්‍යක්ෂ Tedros Adhanom Ghebreyesus මාධ්‍ය අමතා ජුලි 15 වැනිදා ප්‍රකාශ කරනු ලැබුවේ මේ අතරය. 2010 දී ඇමරිකාවේ Massachusetts හි උපත ලබන Moderna බහු ජාතික ඖෂධ සමාගම ඩොලර් බිලියන 100ක ප්‍රාග්ධනයක් හිමි ලොව සුප්‍රකට Big pharma පන්නයේ බහු ජාතික සමාගමකි. කොරෝනා වසංගතය ලොව පුරා පැතිරෙද්දී Moderna බහු ජාතික ඖෂධ සමාගම එයට එරෙහිව එන්නතක් නිෂ්පාදනය කිරීම සඳහා යයි පවසමින් ඩොලර් බිලියන 2.5ක් ඇමරිකන් රජයෙන් හා යුරෝපා සංගමයෙන් බිලියන 4.5ක්ද ලබාගෙන ඇත. මෙම මුදල් යුරෝපයේ හා ඇමරිකාවේ බදු ගෙවන ජනතාවගේ මුදල් වේ. ඒ අනුව ඔවුන්ට මෙම නිෂ්පාදනවලට පේටන්ට් බලපත්‍ර ඉදිරිපත් කිරීමට සදාචාරමය අයිතියක් නොමැති බව ඇතැම් ජාත්‍යන්තර රාජ්‍ය නොවන සංවිධාන පවසනුයේ එම නිසාවෙනි. ලොව පුරා ජනතාව වසංගතයෙන් තවමත් පිඩා විඳිද්දී හා දහස් ගණනින් මියයද්දී Moderna බහු ජාතික ඖෂධ සමාගම යුරෝපයට එන්නත් මිලියන 400ක් හා ඇමරිකාවට මිලියන 500ක් විකුණා ඩොලර් බිලියන 18.4 ක අදායමක් ලබාගෙන ඇති බව SOMO හා WEMOS රාජ්‍ය නොවන සංවිධාන හෙළිකර සිටිති. එහිදී ඔවුන් ප්‍රථමයෙන් උපක්‍රමික ලෙස බුද්ධිමය දේපල සඳහා වූ පේටන්ට් බලපත්‍ර සඳහා ඇමරිකාවේ කිසිදු බදු ප්‍රතිශතයක් අයකරනු නොලබන ඇමරිකාවේ Delaware ප්‍රාන්තයේ දී තම නිෂ්පාදනාගාරය ස්ථාපිත කර ඇත. ඉන්පසුව තම එන්නත් නිෂ්පාදනය සඳහා මුදල් ලබාදුන් යුරෝපයට හා ඇමරිකාවටම යලි එම එන්නත් විකුණා ලබාගත් ඩොලර් බිලියන 18.4ක අදායමත් සමග තම මූලස්ථානය අවසානයේදී ස්ථානගත කරනුයේ ස්විස්ටර්ලන්තයේ බදු ප්‍රතිශතය අඩු අගයක් ඇති එනම 7.83 %ක් වන Bâle ප්‍රාන්තය තුලය. SOMO හා WEMOS රාජ්‍ය නොවන සංවිධාන වාර්තාවට අනුව මෙම උපයා ගත් ඩොලර් බිලියන 18.4අදායමෙන් බිලියන 8ක් අදායම් බදු වලින් නිදහස් කරගනිමින් තම ආයෝජකයින් සමග බෙදා ගැනීමට Moderna සමාගමට මෙමගින් හැකියාව ලැබේ. ඒ අනුව බහු ජාතික සමාගම් වලින් 15%ක බදු අදායමක් ලබා ගැනීමට G7 හා G20 රටවල් කණ්ඩායම් දරන උත්සාහය කොයිතරම් දුරට අනාගතයේදී ප්‍රයෝගික වේදැයි යන ප්‍රශ්ණය මේ අතර නැවතත් කරලියට පැමිණ ඇත. මක්නිසාදයත් එම යෝජනාව ජාත්‍යන්තර සම්මුතියක් ලෙස පොදු එකඟතාවයකට පැමිණ අත්සන් කලද යුරෝපයේ හා ඇමරිකාවතුලම ප්‍රාන්ත සභා පනවනු ලබන ලිහිල් බදු ප්‍රතිපත්ති වලින් රිංගා යමින් ආරක්ෂා වීමට බහු ජාතික සමාගම් වලට එහිදී හැකිවනු ඇතැයිද moderna සමාගමහි මෙම උපක්‍රමය එයට හොඳ නිදසුනක් ලෙස ජාත්‍යන්තර සම්බන්ධතා පිලිබඳ විශේෂඥයින් මේ අතර පෙන්වා දෙති.", "URL": "https://lankatruth.com/si/?p=119952", "Category": "පුවත්", "Parent URL": null}