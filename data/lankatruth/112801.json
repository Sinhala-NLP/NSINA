{"Source": "Lankatruth", "Timestamp": "March 15, 2021", "Headline": "2013 ජැයිකා ජල ව්‍යාපෘතියකින් කෝටි 06ක් ගිලලා…", "News Content": "ජපාන ජාත්‍යන්තර සහයෝගිතා ඒජන්සිය හෙවත් ජැයිකා ආධාර යටතේ 2013 වසරේදී නැගෙනහිර පළාතේ ක්‍රියාත්මක කෙරුණු ජල සංවර්ධන ව්‍යාපෘතිය සඳහා ගෙන්වා ඇති ඩී.අයි පයිප්ප හා උපාංග වලින් රුපියල් කෝටි 06කට අධික පාඩුවක් සිදු වී ඇතැයි රජයේ ගිණුම් පිළිබඳ කාරක සභාවෙදී තොරතුරු හෙළිවිය. රජයේ ගිණුම් පිළිබඳ කාරක සභාව එහි සභාපති පාර්ලිමේන්තු මන්ත්‍රී මහාචාර්ය තිස්ස විතාරණ මහතාගේ ප්‍රධානත්වයෙන් රැස්විය. මහා භාණ්ඩාගාරය එම ව්‍යාපෘතියට අවශ්‍ය ඩී.අයි පයිප්ප සහ උපාංග ගෙන්වීමේ කාර්යය ජාතික ජල සම්පාදන හා ජලාපවාහන මණ්ඩලයට පවරා තිබූ අතර එම මණ්ඩලය එම කොන්ත්‍රාත්තුව ඇක්සස් ඉන්ටර්නැෂනල් ආයතනයට ලබාදී තිබිණැයිද රජයේ ගිණුම් පිළිබඳ කාරක සභාවේදී අනාවරණය වී ඇත. එම භාණ්ඩ බදු නොගෙවා ගුදම් ගත කිරීම සඳහා ශ්‍රී ලංකා රේගුව ඇක්සස් ඉන්ටර්නැෂනල් ආයතනයට අවස්ථාව ලබාදී ඇති අතර ඒ සඳහා රේගු සටහන් කර 08ක් නිකුත් කර ඇතැයිද භාණ්ඩ ගුදම්කර වටිනාකම ඇමෙරිකා ඩොලර් පනලස් එක්ලක්ෂ තිස් නවදහස් හයසිය විසි එකක් ($ 5,139,621) වී ඇති නමුත් එම භාණ්ඩ ගුදමෙන් නිදහස් කර ගැනීමේදී දේශීයව සැකසූ ඉන්ඩෙයිස් භාවිත කර එහි වටිනාකම ඇමෙරිකා ඩොලර් හැට තුන්ලක්ෂ පනස් දහස් තුන්සිය හැට හතරක් ($ 6,350,364) ලෙස දක්වා ව්‍යාජ තොරතුරු සටහන්කර ඇමෙරිකා ඩොලර් දොලොස්ලක්ෂ හත්දහස් පන්සිය අනූ අටක් ($ 1,207,598) මුදලක් ඇක්සස් ඉන්ටර්නැෂනල් ආයතනයට ලබා ගැනීමට ඉඩ සලසා දීම සම්බන්ධයෙන්ද කමිටුවේ අවධානයට යොමු වී ඇත. ව්‍යාජ තොරතුරු ඉදිරිපත් කර විදේශීය මෙන්ම දේශීය මුදල්ද අයාථ ලෙස ලබාගෙන තිබියදී ශ්‍රී ලංකා රේගුව එය ඇක්සස් ඉන්ටර්නැෂනල් ආයතනයේ වරදක් නොවන සේ සලකා විමර්ශනය අවසන් කිරීම සම්බන්ධයෙන්ද රජයේ ගිණුම් පිළිබඳ කාරක සභාවේ දී විමර්ශනයට ලක්වී ඇත. මේ පිළිබඳ විමර්ශනය කිරීම සඳහා නව කමිටුවක් පත්කර ඇති බවත් එහි වාර්තාව අප්‍රේල් 01 වැනිදාට පෙර ඉදිරිපත් කිරීමට හැකි බවත් රේගුඅධ්‍යක්ෂ ජනරාල්වරයි මෙහිදි සඳහන් කරයි.", "URL": "https://lankatruth.com/si/?p=112801", "Category": "පුවත්", "Parent URL": null}