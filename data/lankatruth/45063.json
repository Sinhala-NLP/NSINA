{"Source": "Lankatruth", "Timestamp": "December 12, 2017", "Headline": "බ්‍රෝඩ්ලන්ඩ් ව්‍යාපෘතියෙන් පීඩාවට පත්වූවන් විරෝධතාවයක", "News Content": "නුවරඑළිය දිස්ත්‍රික්කයේ අඹගමුව ප්‍රාදේශීය ලේකම් කොට්ඨාසයෙන් කැලණි ගඟ හරස් කර ඉදිකරන පොල්පිටිය බ්‍රෝඩ්ලන්ඩ් ජලවිදුලි ව්‍යාපෘතියේ උමග කැණීම් හා එහි කටයුතු නිසා එම ප්‍රදේශය දැඩි අනතුරකට ලක්ව ඇති අතර ඉන් පීඩාවට පත් ජනතාව හානියට පත් තම දේපළ වෙනුවෙන් වන්දි ලබා දෙන ලෙස ආණ්ඩුවට බලකරමින් අද (12) පෙරවරුවේ විරෝධතාවයක් පවත්වා තිබේ. හැටන් කොළඹ ප්‍රධාන මාර්ගය අවහිර කරමින් කළුගල ආරක්ෂක බැරැක්කය අසළදී මෙම විරෝධතාවය පවත්වා ඇත. අවස්ථා ගණනාවකදි පක්ෂ විපක්ෂ දේශපාලනඥයින්වත් රජයේ බලධාරීන්වත් මේ සම්බන්ධයෙන් දැනුවත් කර ඇතත් මේ දක්වා ඔවුන්ට අවශ්‍ය සහන ලබාදීමට ඔවුන් කිසිවෙකු ඉදිරිපත් නොවූ බවත් අඩුම තරමේ ඔවුන්ට සාකච්ඡාවක් හෝ ලබාදී මෙම ජනතාවට සහන ලබාදීමට කටයුතු කරන්නැයි ජනතා විමුක්ති පෙරමුණෙ පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා පසුගිය දා පාර්ලිමේන්තුවේදී විෂයභාර අමාත්‍ය රංජිත් සියඹලාපිටිය මහතාගෙන් ඉල්ලා සිටි අතර ඔවුන්ට ලබන 13වනදා කොළඹදී සාකච්ඡාවක් ලබාදීමට එහිදී ඇමතිවරයා එකඟවී තිබේ. කෙසේ නමුත් ජනතාව පවසන්නේ කබලෙන් ලිපට වැටී ඇති තමන්ට තවදුරටත් වියදම් දරාගනිමින් ඇමතිවරයා සමග සාකච්ඡා කිරීමට කොළඹ පැමිණීමට නොහැකි බවත් ඇමතිවරයා වහාම තමන් උපවාසයේ සිටින ස්ථානයට පැමිණ පොරොන්දු වූ වන්දි මුදල් ලබාදීමට කටයතු කළ යුතු බවත් ය. මාසයකට ආසන්න කාලයක සිට මෙම ප්‍රදේශයේ ජනතාව උපවාසයේ නිරතව සිටිති. මේ සම්බන්ධයේන අදහස් දක්වන ජනතා විමුක්ති පෙරමුණේ නුවරඑළිය දිස්ත්‍රික් නායක මංජුල සුරවීර මහතා පවසන්නේ බලධාරීන් සමඟත් නිලධාරීන් සමඟත් අවස්ථා කිහිපයකදීම සාකච්ඡා පවත්වා ඇතත් එම සාකච්ඡාවලදී පැමිණි එකඟතා ඔවුන් විසින් කඩ කර ඇති බැවින් තවදුරටත් බලධාරීන්ගේ සාකච්ඡා පිළිබඳ මෙම පීඩාවට පත් ජනතාවට විශ්වාසයක් නොමැති බැවින් ආණ්ඩුව වහාම පොරොන්දු පරිදි වන්දි මුදල් මෙම ජනතාවට ලබාදීමට කටයුතු කළ යුතු බවයි. මේ වනවිට එම ප්‍රදේශයේ නිවාස 48කට වැඩි ප්‍රමාණයක් විනාශයට පත්ව ඇති බවත් තවත් නිවාස 100කට ආසන්න ප්‍රමාණයක් ඉරිතලා ගොස් ඇති බවත් එක් නිවසක් අඩි 70ක් පමණ පොළව තුළට ගිලා බැසීමට ලක්ව ඇති අතර නිලධාරීන් විසින් කළුගල් සහ පස් යොදා එම ගිලාබැසීම ඇති වූ වළ වසා දැමීමට කටයුතු කළ බවත් ඒ මහතා පෙන්වා දෙයි. කිලෝමීටර් 08ක දිගකින් යුක්තව ඉදිකරන එම උමග සඳහා මේ වනවිට කිලෝමීටර් 03කට වැඩි ප්‍රමාණයක් කැණීම් සිදු කර ඇති බවත් තවත් කිලෝමීටර් 05කට ආසන්න ප්‍රමාණයක් කැණීම් සිදු කිරීමට ඉතිරිව ඇති බවත් පවසන මංජුල සුරවීර මහතා වැඩිදුරටත් පවසන්නේ මේ වනවිට එම ප්‍රදේශයේ කඳු පිපිරීමට ලක්ව ඉතාමත් අවධානම් තත්වයකට පත්ව ඇති බවයි. මේ හරහා ඉදිරියේදී විශාල පරිසර විනාශයක් ඇතිවිය හැකි බවත් ඒසඳහා වන්දි ගෙවිමට ගණන් බලන්නේ කුමන මැනුම් ඒකකයින් දැයි ඒ මහතා ආණ්ඩුවෙන් ප්‍රශ්න කර සිටියි.", "URL": "https://lankatruth.com/si/?p=45063", "Category": "පුවත්", "Parent URL": null}