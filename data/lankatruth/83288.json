{"Source": "Lankatruth", "Timestamp": "October 18, 2019", "Headline": "හදිසි අසනීපයක් හේතුවෙන් හේමසිරි ප්‍රනාන්දුගේ සාක්ෂි ලබාදීම වෙනත් දිනකට කල් තබයි", "News Content": "පාස්කු දින ප්‍රහාරය සම්බන්ධව රක්ෂිත බන්ධනාගාර ගතකර සිටින හිටපු ආරක්ෂක ලේකම් හේමසිරි ප්‍රනාන්දු මහතා, හදිසි රෝගාබාධයක් හේතුවෙන් අද(18) දින ජනාධිපති පරීක්ෂණ කොමිසම හමුවේ පෙනී නොසිටින බව දන්වා තිබේ. බන්ධනාගාර කොමසාරිස්වරයා විසින් මේ බව 2015 – 2018 රාජ්‍ය ආයතනවල සිදුව ඇතැයි පැවසෙන වංචා දූෂණ සෙවීමට පත්කළ ජනාධිපති පරීක්ෂණ කොමිසම වෙත දන්වා ඇත. 2016 – 2017 කාලය තුළ මහජන බැංකුවේ පරිගණක පද්ධතිය සවිකිරීමේදී සිදුව ඇති මහා පරිමාණ මූල්‍ය වංචාවක් සම්බන්ධව ලැබී ඇති පැමිණිල්ලකට අදාල විමර්ශන සඳහා සාක්ෂි ලබාගැනීමට, එවකට මහජන බැංකුවේ සභාපතිවරයෙකු ලෙස කටයුතු කළ හේමසිරි ප්‍රනාන්දු මහතා කැඳවා තිබිණි. මේ අනුව ඉදිරියේදී වෙනත් දිනයක ඒ මහතා කැඳවීමට කටයුතු කරන බව ජනාධිපති පරීක්ෂණ කොමිසම සඳහන් කර ඇත.", "URL": "https://lankatruth.com/si/?p=83288", "Category": "පුවත්", "Parent URL": null}