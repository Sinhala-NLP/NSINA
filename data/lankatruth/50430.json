{"Source": "Lankatruth", "Timestamp": "April 10, 2018", "Headline": "කැරම්බෝඩ් නඩුවට තමාව අත්අඩංගුවට ගැනීම වලක්වන්නැයි මහින්දානන්ද අධිකරණයෙන් ඉල්ලයි", "News Content": "රුපියල් කෝටි 05ක් වැයකර කැරම්බෝඩ් ඇතුළු ක්‍රීඩා උපකරණ තොගයක් ගෙන්වා ඒවා පාසල් වෙත බෙදා නොදී 2015 ජනාධිපතිවරණ සමයේ දේශපාලන කටයුතුවලට යොදාගැනීම සම්බන්ධයෙන් පවතින නඩුවට අදාලව තමන්ව අත්අඩංගුවට ගැනීම වලක්වාලන නියෝගයක් නිකුත් කරන්නැයි ඉල්ලා හිටපු ක්‍රීඩා අමාත්‍ය මහින්දානන්ද අලුත්ගමගේ මහතා විසින් අද (10) ශ්‍රේෂ්ඨාධිකරණයට විශේෂ අභියාචනා පෙත්සමක් ගොනු කර තිබේ. එම සිද්ධියට අදාළව පොලිස් මූල්‍ය අපරාධ විමර්ශන කොට්ඨාසය විසින් තමන්ව අත්අඩංගුවට ගැනීමේ සූදානමක් පවතින බවද මෙම පෙත්සම මගින් මහින්දානන්ද අලුත්ගමගේ මහතා අනාවරණය කර ඇත. අදාළ පෙත්සමේ වග උත්තරකරුවන් ලෙස පොලිස් මූල්‍ය අපරාධ විමර්ශන කොට්ඨාශය ස්ථානාධිපතිවරයා ඇතුළු නිලධාරීන් නම් කර තිබේ. මෙම කරුණම දක්වමින් මීට පෙරද හිටපු අමාත්‍යවරයා විසින් අභියාචනාධිකරණයේ පෙත්සමක් ගොනු කළ අතර එය පසුගිය සිකුරාදා දින ශ්‍රේෂ්ඨාධිකරණය විසින් ප්‍රතික්ෂේප කරන ලදී. කෙසේ නමුත් මෙම සිද්ධියට අදාළව සතොස ආයතනයේ හිටපු සභාපති නලීන් ප්‍රනාන්දු මහතා මේ වනවිට අත්අඩංගුවට ගෙන රක්ෂිත බන්ධනාගාර ගත කර සිටින අතර ඔහු අත්අඩංගුවට ගනු ලැබූවේ රට හැර යාම සඳහා සූදානම් ව කටුනායක ගුනවන්තොටුපලට පැමිණි අවස්ථාවේදීය.", "URL": "https://lankatruth.com/si/?p=50430", "Category": "පුවත්", "Parent URL": null}