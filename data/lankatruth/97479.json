{"Source": "Lankatruth", "Timestamp": "October 11, 2020", "Headline": "අධිවේගී බසයෙන් ගාල්ලට පැමිණි කාන්තාවකට කොරෝනා… තවත් 35ක් ගැන තොරතුරු සොයයි…", "News Content": "පසුගිය ඔක්තෝබර් 04 වැනිදා එනම් අද (11)ට දින 07කට පෙර (ඉරිදා) අධිවේගී මාර්ගයේ මගී ප්‍රවාහන බස්රථයකින් කඩවත සිට ගාල්ලට පැමිණි කාන්තාවකට කොවිඩ් – 19 වෛරසය ආසාදිත බවට තහවුරුකරගෙන තිබේ. එම බස්රථයේ තවත් 35 දෙනකු ගමන්ගෙන තිබී ඇති අතර ඔවුන්ට වෛද්‍ය පරීක්ෂණ සඳහා අනන්‍යතාවය තහවුරු කරගැනීමට ‍ඉදිරිපත්වන ලෙස කොතෙකුත් ඉල්ලීම් කළද මේ දක්වා කිසිවෙකු ඉදිරිපත් වී නැතැයි වාර්තාවේ. ඔවුන් එසේ ඉදිරිපත් නොවීම බරපතල ගැටලුවක් බව බෝපේ පෝද්දල සෞඛ්‍ය වෛද්‍ය නිලධාරී වෛද්‍ය ලසන්ත උබේසේකර මහතා පවසයි. කොවිඩ් – 19 ආසාදිත එම කාන්තාව මිනුවන්ගොඩ ඇඟළුම් කර්මාන්තශාලාවේ සේවය කළ කාන්තාවක් බවත් ඇය අංක NB – 7323 දරණ බස් රථයෙන් ගාල්ලට පැමිණ ඇති බවත් මේ වනවිට අනාවරණය කරගෙන ඇත. එම බස් රථය කඩවතින් ගමන් ආරම්භ කර ඇත්තේ ‍උදෑසන 6.30ට බව ද අනාවරණය වී තිබේ. එම කාන්තාව ගාල්ලේ වටරැක ප්‍රදේශයට පැමිණ තිබී ඇති අතර ඇය කොරෝනා ආසාදිතයකු බව තහවුරු වී මෙන් පසු රෝහල්ගත කර තබේ. ඇය සමග බස් රථයේ පැමිණි පිරිස සමීප ස්පර්ශකයන් බැවින් ඔවුන්ට ඉදිරිපත්වන ලෙස ඉල්ලීම් කර ඇතත් මෙතෙක් කිසිවෙකු ඉදිරිපත් නොවීම බරපත කාරණයක් බව වෛද්‍ය උබේසේකර මහතා පවසයි. මේ දක්වා ඉදිරිපත් වී ඇත්තේ බසයේ රියදුරු හා කොන්දොස්තර මහතා පමණක් බවත් ඔවුන් දෙදෙනා නිරෝධායනයට යොමු කර ඇති බවත් වාර්තා වේ. අනෙක් මගීන් 35 දෙනා මෙතෙක් සෞඛ්‍ය අංශ වෙත ඉදිරිපත් නොවීම බාහිර සමාජයට බරපතල ගැටලුවක් වන බැවින් ඔවුන් ගැන තොරතුරක් දන්නේ නම් ළඟම ඇති සෞඛ්‍ය වෛද්‍ය නිලධාරී කාර්යාලයකට හෝ ‍මහජන සෞඛ්‍ය පරීක්ෂකවරයකුට හෝ දැනුම් දෙන ලෙස සෞඛ්‍ය අංශ ඉල්ලා සිටියි.", "URL": "https://lankatruth.com/si/?p=97479", "Category": "පුවත්", "Parent URL": null}