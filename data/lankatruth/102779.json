{"Source": "Lankatruth", "Timestamp": "December 8, 2020", "Headline": "කණිෂ්ඨ කාර්ය මණ්ඩලවලට ආරක්ෂිත ඇඳුම් නැහැ – නිකවැරටිය රෝහලේ විරෝධතාවක්", "News Content": "නිකවැරටිය මූලික රෝහලේ කොරෝනා ඒකක දෙකක්ම පැවතියද කණිෂ්ඨ කාර්ය මණ්ඩල සඳහා අවශ්‍ය ආරක්ෂිත ඇඳුම් මෙතෙක් ලබා දී නොමැති බවත් ඒවා වහා ලබා දෙන ලෙසත් ඉල්ලා අද (08) දහවල් කෑම පැයේදී එම කාර්ය මණ්ඩලය රෝහල ඉදිරිපිටදී සෞඛ්‍යාරක්ෂිත ක්‍රමවේදයන්ට අනුගතව නිහඬ විරෝධතාවයක නිරත වූහ. රෝහලේ සියලු කාර්ය මණ්ඩල වෙත ආරක්ෂිත ඇඳුම් ලබා දී ඇතත් තමන්ට එ⁣ම ආරක්ෂිත ඇදුම් ලබා නොදීම හේතුවෙන් විශාල රෝග අවදානමක් මත සේවා කටයුතු කිරීමට සිදුව ඇතැයි ඔවුහු කියා සිටිති. කොරෝනා වෛරස් වසංගත තත්වය ආරම්භයේ දී සිටම බලධාරීන් ගෙන් තමන්ට ආරක්ෂිත ඇඳුම් ලබා දෙන ලෙස දිගින් දිගටම ඉල්ලා සිටියද මේ වන තුරුම එය ඉටු වී නොමැති බවත් ඇතැම් සේවකයන් පෞද්ගලික මුදලින් එම ආරක්ෂිත ඇඳුම් සකසා ගෙන ඇති බවත් තව දුරටත් එසේ කිරීමට නොහැකි බවත් ඔවුහු බලධාරීන්ට අවධාරණය කරති. මේ වනවිට රෝහල් කණිෂ්ඨ කාර්ය මංඩලය 150ක් පමණ වන බවත් පවතින තත්වය අනුව තමන් මෙන්ම තම පවුල්වල අයද කොරෝනා වසංගත රෝග තත්ව අවධානමට ලක්ව ඇති බවත් ඔවුහු අවධාරණය කරති. තමන් පත්ව ඇති අවාසනාවන්ත තත්වය සලකා බලා ඉතා ඉක්මනින් ආරන්ෂිත ඇඳුම් ලබා දෙන ලෙස ඔවුහු බලධාරීන් ගෙන් වැඩිදුරටත් ඉල්ලා සිටිති.", "URL": "https://lankatruth.com/si/?p=102779", "Category": "පුවත්", "Parent URL": null}