{"Source": "Lankatruth", "Timestamp": "August 17, 2018", "Headline": "මාලගමුව ඝාතන සැලැස්ම ගැන පොලිසිය බෙවන් පෙරේරාගෙන් ප්‍රශ්න කරයි", "News Content": "ප්‍රවීණ මෝටර් රථ ධාවන ක්‍රීඩකයකුවන ඩිලන්ත මාලගමුව මහතා ඝාතනය කිරීමේ සැලැස්ම සම්බන්ධයෙන් පෑලියගොඩ පොලිසියේ කණ්ඩායමක් ඊයේ (16) කැළණියේ හිටපු එක්සත් ජාතික පක්ෂ සංවිධායකවරයකුවූ බෙවන් පෙරේරා මහතාගෙන් පැයකට ආසන්න කාලයක් ප්‍රශ්න කර ප්‍රකාශයක් ලබාගෙන තිබේ. පෑලියගොඩ පොලිසිය විසින් සිදු කර ඇති කැඳවීමක් අනුව ඔහු පොලිසිය හමුවේ පෙනි සිට ඇත. මේ ඝාතන සැලැස්ම පිළිබඳව තොරුතුරු හෙළිවී තිබුණේ වෙනත් අපරාධ සිද්ධියකට මාතරදී අත්අඩංගුවට ගැනුණු පාතාල සාමාජිකයකුගෙන් ප්‍රශ්න කිරීමේදීය. මේ සම්බන්ධයෙන් මාතර කොට්ඨාස බාර ජ්‍යෙෂ්ඨ පොලිස් අධිකාරිවරයාගෙන්ද වාර්තාවක් ගැනීමට කටයුතු කරගෙන යන බව වාර්තා වේ. නාවලපිටිය ප්‍රදේශයේ මාලගමුව මහතාට අයිති ඉඩමක් ප්‍රදේශීය දේශපාලඥයකු විසින් බලහත්කාරයෙන් අල්ලා ගෙන තිබූ බවත් මේ පිළිබඳව මාලගමුව මහතා දිගින් දිගටම කටයුතු කිරීම නිසා ඔහු ඝාතනය කිරීමට මෙසේ සැලසුම් කර තිබූ බවත් තොරතුරු ලැබී ඇතැයි පොලිසිය කියයි. දැනට හිරේට නියමවී සිටින පාතාල සිරකරුවෙකු මාර්ගයෙන් මෙම ඝාතනය කිරීමට උත්සහ දරා ඇතැයි තොරතුරු හෙළිවී ඇත. මෙම තොරතුරු සම්බන්ධයෙන් ඩිලන්ත මාලගමුව මහතා විසින් පොලිස් මූලස්ථානය වෙත පැමිණිල්ලක්ද සිදු කර තිබේ.", "URL": "https://lankatruth.com/si/?p=57822", "Category": "පුවත්", "Parent URL": null}