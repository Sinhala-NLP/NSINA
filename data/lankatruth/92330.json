{"Source": "Lankatruth", "Timestamp": "April 9, 2020", "Headline": "අධිකරණයේ මතය අවශ්‍ය නැහැ… ඡන්දයට දිනය තිරණය කිරීමට බලය ඇත්තේ මැතිවරණ කොමිසමට…", "News Content": "පාර්ලිමේන්තු මැතිවරණය පැවැත්වීමේ දිනය තීරණය කිරීම සඳහා ශ්‍රේෂ්ඨාධිකරණයේ මතය විමසීමේ අවශ්‍යතාවයක් නොමැති බවත් පාර්ලිමේන්තු මැතිවරණය පැවැත්වීමේ දිනය තීරණය කිරීමේ බලය ඇත්තේ මැතිවරණ කොමිසමට බවත් ජනාධිපති ලේකම් පී.බි ජයසුන්දර මහතා මැතිවරණ කොමිසමේ සභාපතිවරයාට ලිපියක් යොමු කරමින් දැනුම් දී තිබේ. ඒ මීට පෙර මැතිවරණ කොමිසමේ තීරණය මත එහි සභාපති මහින්ද දේශප්‍රිය මහතා ජනාධිපතිවරයා අමතා යොමුකර තිබූ ලිපියකට පිළිතුරු වශයෙනි. කොරෝනා වෛරසය හෙවත් කොවිඩ්-19 වසංගතය හේතුවෙන් රටේ පවතින තත්වය තුළ ව්‍යවස්ථා ප්‍රකාරව මහ මැතිවරණය පැවැත්වීමේ දිනය සම්බන්ධයෙන් ගැටළුවක් මතු වී ඇති බැවින් එය විසඳා ගැනීම සඳහා ශ්‍රේෂ්ඨාධිකරණයේ මතය විමසන ලෙස ජාතික මැතිවරණ කොමිෂන් සභාව එම ලිපිය මගින් ජනාධිපතිවරයාගෙන් ඉල්ලීමක් කර තිබිණි. එයට පිලිතුරු දෙමින් ජනාධිපති ලේකම් පී.බී ජයසුන්දර මහතා උක්ත දැනුම්දීම සිදුකර ඇති අතර එහි වැඩිදුරටත් දැක්වෙන්නේ ඡන්ද විමසීමේ දිනය නියම කිරීම මැතිවරණ කොමිසමේ වගකීමක් බවයි. මැතිවරණ කොමිසමේ කාර්යයන්ට සහ වගකීම්වලට මැදිහත්වීමට ජනාධිපතිවරයා අදහස් නොකරන බවද පාර්ලිමේන්තු මැතිවරණ පනතේ 24 (3) ඡේදයේ විධිවිධාන ප්‍රකාර දින 14කට නොඅඩු කාලයකදී එනම් කල්තැබූ ඡන්ද විමසීම 15 වන දවසේ වුවද පැවැත් වියහැකි බව ජනාධිපති ලේකම්වරයා මැතිවරණ කොමිසමේ සභාපතිවරයාට දැනුම්දී ඇත. කරුණු සැලකිල්ලට ගනිමින්, ආණ්ඩුක්‍රම ව්‍යවස්ථාවේ 129 වැනි වගන්තිය යටතේ ශ්‍රේෂ්ඨාධිකරණය වෙත යොමුවීමේ ප්‍රශ්නය පැන නොනගින බව මැතිවරණ කොමිසම වෙත දැනුම් දෙන ලෙස තමන්ට උපදෙස් ලැබී ඇතැයි පී.බී ජයසුන්දර මහතා සිය ලිපියෙන් මැතිවරණ කොමිසමට දැනුම්දී ඇත.", "URL": "https://lankatruth.com/si/?p=92330", "Category": "පුවත්", "Parent URL": null}