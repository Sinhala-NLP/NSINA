{"Source": "Lankatruth", "Timestamp": "October 1, 2023", "Headline": "අප මාලිමාව සමග නියැලී සිටින මෙහෙවර ඉටු කිරීමේදී එල්ලවන බලපෑම් ගැන තැකීමක් නෑ – මේජර් ජනරාල් අරුණ ජයසේකර", "News Content": "ජාතික ජන බලවේගය සමඟ එක්වී මේ රට ගොඩ නැගීම වෙනුවෙන් විශ්‍රාමික ත්‍රිවිධ හමුදා සාමුහිකය සංවිධානයක් ලෙස ක්‍රියාකාරීව වැඩ කිරීම සම්බන්ධයෙන් උරණ වී සිටින දූෂිත පාලකයන් එල්ල කරන මරණීය තර්ජන ඇතුළු කිසිදු බලපෑමකට යටත් නොවන බව නැගෙනහිර පළාතේ හිටපු ආඥාපති විශ්‍රාමික මේජර් ජනරාල් අරුණ ජයසේකර අවධාරණය කරයි. විශ්‍රාමික මේජර් ජනරාල්වරයා මේ බව අවධාරණය කළේ ඊයේ (සැප්. 30) පොලොන්නරුව දිස්ත්‍රික්කයේ අදිටන විශ්‍රාමික ත්‍රිවිධ හමුදා සාමුහිකයේ සමුළුව අමතමින් ය. එහිදී ඔහු වැඩිදුරටත් සඳහන් කළ කරුණු පහත දැක්වේ.  “අපි සියලු දෙනා මෙතනට එකතු වී සිටින්නේ අපේ දරු පරපුරට හොඳ හෙට දවසක් නිර්මාණය කර දීමේ එකම අධිෂ්ඨානයෙන්. මේ වන විට අපේ රට ආර්ථික වශයෙන් පමණක් නොවෙයි ජාතික ආරක්ෂාව පැත්තෙන් පවා ඉතාමත් පහළ තත්වයකට වැටී තිබෙනවා. නීතිය අවනීතිය වී තිබෙනවා. පාලන පංතියේ අවශ්‍යතාවයට අනුව රටේ නීතිය ක්‍රියාත්මක කරවමින් සිටිනවා. පසුගිය යුද්ධයේදී අපි සියලු දෙනා ජීවිතය පරදුවට තබා ක්‍රියා කළේ මෙවැනි අවනීතියක් තිබෙන රටක් දකින්නද? අවනීතියක් රජ කරවන්නද? මම සහ ඔබ කවදාවත් මෙහෙම දෙයක් බලාපොරොත්තු වුණේ නැහැ. මේ භූමියේ හොඳ විනයක් තිබෙන, ඥානයක් තිබෙන අධිෂ්ඨානයක් තිබෙන පිරිසක් එක්ක අපේ අත්දැකීම් බෙදාහදාගෙන රට ගොඩනඟන්නයි අපි සියලු දෙනාම ජාතික ජන බලවේගය වටා ඒකරාශී වී සිටින්නේ. අධිෂ්ඨානශීලී නායකත්වයක් දුරදක්නා නුවණක් තිබෙන පුද්ගලික වූ කිසිම බලාපොරොත්තුවක් නැති පිරිසක් හැටියට ජාතික ජන බලවේගයේ ඉදිරියටම පැමිණ සිටිනවා. අපිට විවෘතව සිතන්න, අදහසක් ප්‍රකාශ කරන්න, බැරි දේශපාලන සංස්කෘතියක් ඇතිකර තිබෙන පසුබිමක “අදිටන” කියන සංකල්පය මත හොඳ නායකත්වයක් සමග එකතු වී විශාල මෙහෙවරක් ඉටුකරන්න බලාපොරොත්තු වෙනවා.මේ රටට නව නායකත්වයක් ගන්න තිබුණේ අපේ දූ දරුවෝ. ඒ දරුවන්ට රටක් නැති කළේ දැන් සිටින දූෂිත දේශපාලන කල්ලියක් විසින්. රට තුළ සියලු අවිනිශ්චිත තත්වයන් ගොඩනැඟුවේ දූෂිත දේශපාලන පොරපිටියක් ගොඩනැගූ පිරිස් විසින්. උගතුන් බුද්ධිමතුන් රට හැරදා යන පසුබිමක මහඟු මෙහෙවරක් ඉටුකිරීමේ තීරණාත්මක අවස්ථාවක් එළඹී තිබෙනවා. මෙය අවසන් අවස්ථාවයි. එය මඟහැරී ගියහොත් හයිටිය වැනි රටක් ඉතුරු වේවි. හයිටි, සුඩාන්, මාලි රටවල රාජකාරියට ගිය අය මෙතනත් ඇති. ඒ රටවල් බිඳවැටෙන්න පෙර තිබුණු පසුබිමක් තමයි අපේ රටේ දැන් තිබෙන්නේ. කුකුල් බිත්තරෙත් පිටරටින් එනතුරු බලා ඉන්න මට්ටමකට රට වට්ටා තිබෙනවා. කෘෂිකර්මයෙන් ස්වයංපෝෂිතව තිබූ රටක් වගේම කර්මාන්තශාලා රැසක් පිහිටා තිබුණු අපේ රටේ සම්පත් විනාශ කර දැම්මා. මේ කරුණු ගැන හොඳ අවබෝධයකින් ජනතාව සමග අදහස් බෙදාහදා ගන්න. මේ තත්වයෙන් රට ගොඩගැනීමට තිබෙන එකම එක පක්ෂය ජාතික ජන බලවේගය පමණක් බව ජනතාවට කියන්න. අපි සහ ඔබලා එකතු වී මහජන පාලනයක් ගොඩනඟා මේ රට ගොඩනැගීමේ හැකියාව තිබෙනවා. ඒ මෙහෙවර වෙනුවෙන් කටයුතු කිරීමේදී පුද්ගලිකව අපට එල්ල වන බලපෑම් කිසිවක් ගණන් ගන්නේ නැහැ. වැඩිම වුණොත් මරලා දමයි. අපි එය ගණන් ගන්නේ නැහැ. එහෙම වුණත් හෙට හොඳ රටක් ගොඩනඟන්න විශාල පිරිසක් ඉන්නවා. අපි අද සිටගෙන සිටින්නේ නිවැරදිම තැන. අර්බුද අවස්ථාවෙන් රට ගොඩගෙන සංවර්ධනය කරා ගෙනයන්න ජාතික ජන බලවේගයේ රජයකට හැකියාව තිබෙනවා. ජාතික ආරක්ෂාව තහවුරු කරමින් මේ රට ඉදිරියට ගෙනයාමේ හැකියාව අපි සියලු දෙනාටම තිබෙනවා.“", "URL": "https://lankatruth.com/si/?p=152469", "Category": "පුවත්", "Parent URL": null}