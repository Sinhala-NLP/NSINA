{"Source": "Lankatruth", "Timestamp": "April 12, 2022", "Headline": "ගෝටා ඕනෑ කියූ කනක හේරත්ගේ පෙළපාලියටත් ජනතාව හූකියයි… පෙළපාලිය විනාඩි 10න් විසිරයයි…", "News Content": "ජනාධිපති ගෝටාබය රාජපක්ෂටත්, වත්මන් දුර්දාන්ත ආණ්ඩුවටත් වහාම ඉල්ලා අස්වන ලෙස බල කරමින් මේ වනවිට රට පුරා ජනතාව පවත්වාගෙන යන විරෝධතාවයට එරෙහිව ජනාධිපතිවරයාටත් ආණ්ඩුවටත් සහයෝගය දක්වමින් සමාගම් වතු ප්‍රතිසංස්කරණ, තේ හා රබර් ආශ්‍රිත භෝග වගා සහ කර්මාන්තශාලා නවීකරණය හා තේ හා රබර් අපනයන ප්‍රවර්ධන රාජ්‍ය ඇමති කනක හේරත් විසින් සංවිධානය කර තිබූ පෙළපාලියකට රඹුක්කන නගරයේදී ජනතාව හූ කියා විරෝධය පල කර තිබේ. පෙරවරු 10.55ට ආරම්භ කළ පෙළපාලිය එම විරෝධතාවය හේතුවෙන් පෙරවරු 11.05ට අවසන් කර ඇත. අද දින ජනාධිපතිවරයාටත් ආණ්ඩුවටත් සහයෝගය දක්වමින් රාජ්‍ය ඇමති කනක හේරත් විසින් පළාත් පාලන මන්ත්‍රීවරු පිරිසක් සහභාගී කරවාගෙන පෙළපාලියක් සූදානම් කරමින් තිබෙන බව අනාවරණය වීමත් සමග ආණ්ඩුවට විරෝධය දක්වන ජනතාව එම පෙළපාලියට විරෝධය දැක්වීමට සංවිධානය වී තිබේ. ඒ බව දැනගත් පොලිස් නිලධාරීන් රාජ්‍ය ඇමතිවරයා දැනුවත් කර තිබේ. ඒ අනුව රාජ්‍ය ඇමති කනක හේරත් පෙළපාලියට සහභාගි වීම මගහැර තිබේ. එහෙත් පෙළපාලියට පැමිණි පොහොට්ටු පක්ෂයේ ප්‍රාදේශීය දේශපාලඥයින් පෙලපාලිය ආරම්භ කර විනාඩි 10ක පමණ කාලයක් නගරය දෙසට ගමන් කර ඇතත් නගරයේ සිටි ජනතාවගෙන් එල්ල වූ දැඩි විරෝධය හේතුවෙන් පෙළපාලය නතර කර විසුරුවා හැරීමට පොලීසිය කටයුතු කර තිබේ.", "URL": "https://lankatruth.com/si/?p=131939", "Category": "පුවත්", "Parent URL": null}