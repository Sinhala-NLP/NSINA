{"Source": "Lankatruth", "Timestamp": "October 14, 2021", "Headline": "තරුණයන් 11 දෙනා අතුරුදහන් කිරිම; නීතිපතිගේ තීරණයට එරෙහිව රිට් පෙත්සමක්", "News Content": "තරුණයින් 11 දෙනෙකු පැහැරගෙන ගොස් අතුරුදන් කිරීම සම්බන්ධයෙන් ගොනුකර ඇති නඩුවේ විත්තිකරුවකු වශයෙන් නම් කර සිටින හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල ඉදිරියේ ගොනුකර තිබෙන අධි චෝදනා ඉවත්කර ගැනීමට නීතිපතිවරයා ගත් තීරණය බලශූන්‍ය කරන රිට් ආඥාවක් නිකුත් කරන ලෙස ඉල්ලා අතුරුදන්වූ එම ළමයින්ගේ මව්පියෝ හතර දෙනෙක් අභියාචනාධිකරණය හමුවේ රිට් පෙත්සමක් ගොනු කර තිබේ. සරෝජනී පෙරේරා, ජෙනිෆර් වීරසිංහ, මර්වින් ප්‍රේමලාල්, ජෙෆ්රියාස් සබ්රීන් යන මහත්ම මහත්මීන් ගොනු කර තිබෙන මෙම පෙත්සමේ වගඋත්තරකරුවන් ලෙස නීතිපති සහ හිටපු නාවික හමුදාපති වසන්ත කරන්නාගොඩ නම් කරනු ලැබ සිටිති. වගඋත්තරකරුවන්ට නොතීසි නිකුත් කරන ලෙසද, දෙවැනි වගඋත්තරකාර හිටපු නාවික හමුදාපති වසන්ත කරන්නාගොඩට එරෙහි අධි චෝදනා ඉල්ලා අස් කර ගැනීමට නීතිපති ගෙන ඇති තීරණය බලශූන්‍ය කරන රිට් ආඥාවක් නිකුත් කරන ලෙසද, එම තීරණය ක්‍රියාත්මක කිරීම වළකාලන අතුරු නියෝගයක් නිකුත් කරන ලෙසද පෙත්සම්කරුවෝ සිය පෙත්සමින් ඉල්ලා සිටිති.", "URL": "https://lankatruth.com/si/?p=124624", "Category": "පුවත්", "Parent URL": null}