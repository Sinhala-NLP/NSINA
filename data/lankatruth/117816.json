{"Source": "Lankatruth", "Timestamp": "June 7, 2021", "Headline": "පොලිසිය අත්අඩංගුවට ගත් පසු පානදුරයේ දී මිය ගිය පුද්ගලයාගේ මෘත දේහය කළුබෝවිල රෝහලට", "News Content": "නිරෝධායන නීති කඩ කිරීම නිසා පානදුර උතුර පොලීසිය විසින් අත්අඩංගුවට ගත් පානදුර වත්තල්පොල පදිංචි මොහොමඩ් ශාවුල් හමීඩ් අලි ඛාන් නැමැති 47 හැවිරිදි පුද්ගලයාගේ මෘතදේහය පශ්චාත් මරණ පරීක්ෂණය සඳහා කළුබෝවිල ශික්ෂණ රෝහල වෙත යවා ඇත. ඊයෙ (06) අත්අඩංගුවට ගත් එම පුද්ගලයා පොලිස් ජිප් රථයෙන් පොලිස් ස්ථානය වෙත රැගෙන යාමේදී ඔහු පළා යාමට තැත් කළ බව පොලිසිය පවසයි. පොලිස් ජීප් රථයෙන් ඔහු ඇදවැටෙන ආකාරය පිළිබඳ CCTV දර්ශන ද පොලිසිය මේ වනවිට මාධ්‍යයට නිකුත් කර ඇත. මෙසේ බිමට ඇද වැටුණු පුද්ගලයා පානදුර මූලික රෝහලට ඇතුළත් කළ පසු මියගිය අතර ඔහුගේ බිරිඳ ඇතුළු පවුලේ ඥාතීන් පවසන්නේ ජීප් රථය තුළ දී ඔහුට පොලිසිය විසින් පහරදී ඇති බවයි. කෙසේ නමුත් මේ වනවිට මෙම මියගිය පුද්ගලයාව අත්අඩංගුවට ගත් පොලිස් නිලධාරීන් දෙදෙනා ගේ වැඩ තහනම් කර තිබේ.", "URL": "https://lankatruth.com/si/?p=117816", "Category": "පුවත්", "Parent URL": null}