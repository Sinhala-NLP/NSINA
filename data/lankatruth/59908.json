{"Source": "Lankatruth", "Timestamp": "September 24, 2018", "Headline": "මාලදිවයින් ජනපතිවරණයේ විපක්ෂ අපේක්ෂක ඉදිරියෙන්", "News Content": "ආන්දෝලනයට තුඩු දී ඇති මාලදිවයින් ජනාධිපතිවරණයේ දැනට නිකුත් වී ඇති ප්‍රතිඵල අනුව විපක්ෂයේ අපේක්ෂක ඊබ්‍රහිම් මොහොමෙද් සෝලි ඉදිරියෙන් සිටින බව එරට මාධ්‍ය වාර්තා දක්වයි. මැතිවරණය නිදහස් හා සාධාරණ මැතිවරණයක් නොවූ බවට ජාත්‍යන්තරය චෝදනා කළ ද වත්මන් ජනාධිපති අබ්දුල්ලා යමීන් ප්‍රතිඵල සටහනේ දැනට පසුපසින් සිටියි. ඡන්ද පෙට්ටි 472න් 250ක් පමණ ගණන් කර අවසන්ව ඇති අතර අබ්දුල්ලා යමීන්ට වඩා ඡන්ද 15.4%කින් පෙරමුණ ගැනීමට විපක්ෂයේ අපේක්ෂක ඊබ්‍රහිම් මොහොමෙද් සමත්ව ඇත. තවත් ඡන්ද පෙට්ටි 222ක ඡන්දය ගණනය කිරීමට නියමිතය. ඒ අනුව ප්‍රකාශිත ඡන්ද 130,000 ප්‍රතිඵල නිකුත් කිරීමට නියමිතව ඇත. මාලදිවයින් ප්‍රගතිශීලී පක්ෂය නියෝජනය කරන වර්තමාන ජනාධිපති අබ්දුල්ලා යමීන් පවසන ආකාරයට තමන්ට පක්ෂපාතී ප්‍රදේශ කිහිපයකම ඡන්ද ප්‍රතිඵල තවමත් නිකුත් වී නොමැත. කෙසේ වෙතත් මාලදිවයින් ප්‍රජාතන්ත්‍රවාදී පක්ෂය(එම්. ඩී. පී.) නියෝජනය කරන ඊබ්‍රහිම් මොහොමෙද් සෝලි සමස්ථ ඡන්ද ප්‍රතිඵලවලින් 63%ක ප්‍රතිශතයක් හිමිකරගෙන ජනාධිපතිවරණයේ ජය තහවුරු කරගෙන ඇතැයඅ මාලදිවයින් මාධ්‍ය වාර්තා දක්වයි.", "URL": "https://lankatruth.com/si/?p=59908", "Category": "විදෙස් පුවත්", "Parent URL": null}