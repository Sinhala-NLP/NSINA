{"Source": "Lankatruth", "Timestamp": "October 22, 2018", "Headline": "සමාජවාදී ශිෂ්‍ය සංගමය විරෝධතා සතියක් අරඹයි", "News Content": "පාසල් වියදම් දෙමාපියන් මත පැටවීමට එරෙහිව සහ අධ්‍යාපනයට දළ දේශීය නිෂ්පාදිතයෙන් 6% ක් වෙන් කරන ලෙස බලකරමින් දිවයින පුරා විරෝධතා සතියක් අද(22) දින සිට මෙම මස 28 දින දක්වා පැවැත්වීමට සමාජවාදී ශිෂ්‍ය සංගමය කටයුතු යොදා ඇත. මෙම විරෝධතා මාලාවේ ප්‍රධාන විරෝධතාවය අද (22) දින කොටුව දුම්රියපළ ඉදිරිපිටදී පැවැත්විණි. පෙ.ව. 10.00ට ආරම්භවූ මෙහි විරෝධතා බැනරයක් අත්සන් කිරීම සහ ජනතාව දැනුවත් කිරීමේ අත්පත්‍රිකා බෙදාදීමක්ද සිදු විය. මාධ්‍ය වෙත අදහස් දක්වමින් සමාජවාදී ශිෂ්‍ය සංගමයේ ජාතික සංවිධායක රංගන දේවප්‍රිය මහතා සඳහන් කරසිටියේ රජය අධ්‍යාපනය වෙනුවෙන් වෙන් කළ යුතු මුදල් කප්පාදු කර පාසල් සංවර්ධනයට අවශ්‍ය මුදල් දෙමාපියන්ගෙන් දරාගත නොහැකි තරමින් අය කර ගන්නා බවයි. ජනතාව මෙයට එරෙහිව එක්විය යුතු බව ඔහු අවධාරණය කළේය.", "URL": "https://lankatruth.com/si/?p=61622", "Category": "පුවත්", "Parent URL": null}