{"Source": "Lankatruth", "Timestamp": "January 9, 2019", "Headline": "ගිං – නිල්වලා වංචාවට අයිවන්ගේ වරෙන්තු ආපසු කැඳවන්නැයි විත්තියේ නීතිඥවරුන්ගේ ඉල්ලීම අධිකරණය ඉවත දමයි", "News Content": "වසර 2015දී ගිං – නිල්වලා යෝජනා ක්‍රමය සඳහා අනුමත මුදලින් චීන සමාගමකට ගෙවීමට පොරොන්දු වී දුන් 50%ක මුදලක් අත්තිකාරම් ලෙස ලබාගෙන රජයේ මුදල් රුපියල් මිලියන 4012ක් සාවද්‍ය පරිහරණය කිරීමේ සිද්ධියක් සම්බන්ධයෙන් වාරිමාර්ග අමාත්‍යාංශයේ හිටපු ලේකම් අයිවන් ද සිල්වා මහතාට එරෙහිව නිකුත් කර ඇති වරෙන්තුව ආපසු කැඳවන්නැයි විත්තිය වෙනුවෙන් පෙනී සිටි නීතිඥවරුන් පසුගිය 07වනදා අදාළ නඩුව යළි කැඳවූ අවස්ථාවේදී සිදුකළ ඉල්ලීම කොළඹ කොටුව මහෙස්ත්‍රාත් ප්‍රියන්ත ලියනගේ මහතා ප්‍රතික්ෂේප කර තිබේ. තම සේවාදායකයා ස්වේච්ඡාවෙන් ප්‍රකාශයක් ලබාදී ඇති බවත් අවශ්‍ය ලේඛන ඉදිරිපත් කර ඇති බවත් අධිකරණය හමුවේ ප්‍රකාශ කළ හිටපු ලේකම්වරයා වෙනුවෙන් පෙනී සිටි නීතිඥ ලාල් කුලරත්න මහතා තම සේවාදායකයාට එරෙහිව නිකුත් කර ඇති වරෙන්තුව ආපසු කැඳවන මෙන් අධිකරණයෙන් ඉල්ලා ඇත. ඉකුත් වසරේ සැප්තැම්බර් මස 20 වැනිදා නවසීලන්ත රජය හරහා විත්තිකරුට දීර්ඝ ප්‍රශ්නාවලියක් ඉදිරිපත් කළ බවත් විත්තිකරු ලබාදී ඇති ප්‍රකාශය පොලිසිය විසින් ලබාදී ඇති සීමාවන්ට යටත්ව සිදුකර ඇති බවත් නීතිපතිවරයා විසින් උපදෙස් ලබාදී ඇති බවත් පොලිස් මූල්‍ය අපරාධ විමර්ශන කොට්ඨාසය එහිදී අධිකරණයට දැනුම් දී තිබේ. ඉකුත් 2018 වසරේ මාර්තු මස 18 වැනිදා මෙම අධිකරණය මඟින් නිකුත් කළ ජාත්‍යන්තර වරෙන්තුව නවසීලන්ත රජයට යොමුකළ බවත් රතු නිවේදනයක් නිකුත් කිරීමට අදාළව මේ වන තෙක් ජාත්‍යන්තර පොලිසියෙන් පිළිතුරු ලැබී නැති බවත් මූල්‍ය අපරාධ විමර්ශන කොට්ඨාසය අධිකරණයට කියා ඇත. සිද්ධිය සම්බන්ධයෙන් නීතිපති උපදෙස් සඳහා ලබන 28 වැනිදා නඩුව නැවන කැඳවන ලෙසට මහෙස්ත්‍රාත්වරයා නියෝග කර තිබේ. ගිං – නිල්වලා යෝජනා ක්‍රමය යටතේ අදාළ ගංගා දෙකේ ජලය ප්‍රයෝජනයට ගැනීමෙන් තොරව ගලා යෑම, වර්ෂාපතනයෙන් වැටෙන ජලය හේතුවෙන් ගංගා පිටාර ගැලීම් නවත්වා හම්බන්තොට ඇතුළු ප්‍රදේශවලට ජලය ලබාදීම සඳහා මේ යෝජනා ක්‍රමය ආරම්භ කිරීමට රජය අනුමැතිය ලබාදී ඇත. දූෂණ විරෝධී හඬ සංවිධානය සිදුකළ පැමිණිල්ලකට අනුව මූල්‍ය අපරාධ විමර්ශන කොට්ඨාසය විමර්ශන ආරම්භ කොට තිබේ.", "URL": "https://lankatruth.com/si/?p=66367", "Category": "පුවත්", "Parent URL": null}