{"Source": "Lankatruth", "Timestamp": "June 23, 2023", "Headline": "රට පුරා අපරාධ රැල්ලට ගිනි අවි බෙදන්නේ කවුද?", "News Content": "මේ වනවිට යළිත් වරක් රට පුරා මනුෂ්‍ය ඝාතන ඇතුළු අපරාධ රැල්ල වර්ධනය වීමට යොදා ගන්නා නිදහසේ සංසරණය වන ගිනි අවි පිළිබඳව දැඩි අවධානයක් යොමු වී තිබේ.  මේ පිළිබඳව විමර්ශකයන් පෙන්වා දෙන්නේ වර්තමාන ආණ්ඩුවේ ඉහළ පෙළේ පුද්ගලයන් පසුගිය කාලය පුරාම ගිනි අවි ජාවාරම් මැඩ පැවැත්වීමේ ක්‍රියාමාර්ගවලට දිගින් දිගටම බාධා කළ බව ය.  විශේෂයෙන් ම 2019 ජනවාරි මාසයේදී එවකට පැවති රනිල් මෛත්‍රී ආණ්ඩුව ගිනි අවි ලියාපදිංචි කිරීම සම්බන්ධයෙන් නව ක්‍රියාමාර්ගයක් ගැනීමට සූදානම් වුවද, වර්තමාන ආණ්ඩුවේ ප්‍රබලයන්ගේ විරෝධය හමුවේ එය හකුලා ගෙන තිබේ. එහිදී ක්‍රියාත්මක කිරීමට සූදානම් වී ඇත්තේ තමන් සන්තකයේ තිබෙන ලියාපංදිචි ගිනි අවිය පවා ආරක්ෂක අමාත්‍යංශයේ අදාළ කාර්යාලවලට ඉදිරිපත් කර නැවත ලියාපදිංචි කිරීම ය. එසේ ඉදිරිපත් කර නැවත ලියාපදිංචි නොකරන ගිනි අවි අත්තඩංගුවට ගැනීමට සැලසුම් කර තිබී ඇත.  එහෙත්, මහින්ද රාජපක්ෂ පාලනය 2014 අවසාන සමයේ ගෝඨාභය රාජපක්ෂ යටතේ බෙදා දෙන ලද නීති විරෝධී රිවෝල්වර ලබා ගෙන සිටි පුද්ගලයන් සහ එල්ටීටීඊ සංවිධානය සතුව තිබී පන්නන ලද ගිනි අවි මෙන් ම පාතාල ජාවාරම් හරහා ගිනි අවි අත්පත් කර ගෙන සිටි පිරිස් ද එම සැලසුමට විරෝධය පෑම නිසා හකුලාගෙන ඇත.", "URL": "https://lankatruth.com/si/?p=148109", "Category": "පුවත්", "Parent URL": null}