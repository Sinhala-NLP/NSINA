{"Source": "Lankatruth", "Timestamp": "May 29, 2017", "Headline": "මිය ගිය ගණන 169 දක්වා ඉහළට – 112ක් අතුරුදහන්", "News Content": "නායයාම් සහ ජල ගැලීම් තත්ත්වය හේතුවෙන් මියගිය සංඛ්‍යාව 169ක් දක්වා ඉහළ ගොස් ඇති බවත් පුද්ගලයින් 112 දෙනෙකු අතුරුදහන්ව ඇති බවත් ආපදා කළමනාකරණ මධ්‍යස්ථානය පවසයි. මේ වනවිට වර්ෂාපතනයත් සමග ඇති වූ ජල ගැලීම් සහ නායයාම් හේතුවෙන් පවුල් එක් ලක්ෂ විසිඅට දහස් පන්සිය අසූ හයකට (128,586) අයත් පුද්ගලයින් හාර ලක්ෂ හැත්තෑ හක්දහස් පන්සිය හතලිස් දෙදෙනෙකු (471,542) පීඩාවට පත්ව ඇති බවද ආපදා කළමනාකරණ මධ්‍යස්ථානය පවසයි. රත්නපුර දිස්ත්‍රික්කයේ පුද්ගල මරණ 71ක් වාර්තා වී ඇති අතර තවත් 20 දෙනෙකු අතුරුදන්ව ඇති බව සඳහන් වෙයි. එම දිස්ත්‍රික්කයේ පවුල් 7642කට අයත් පුද්ගලයින් 33248 දෙනෙකු කඳවුරු 134ක රඳවා සිටින බව ආපදා කළමනාකරණ මධ්‍යස්ථානය පවසයි. කළුතර දිස්ත්‍රික්කයේ මරණ 53ක් සහ පුද්ගල අතුරුදන්විම් 58ක් වාර්තා වී තිබේ. එම දිස්ත්‍රික්කයේ පිඩාවට පත් වූ පුද්ගලයින් 6034 දෙනෙකු ආරක්ෂිත ස්ථාන 60ක රදවා ඇති බව සඳහන් වෙයි. මාතර දිස්ත්‍රික්කයේ පුද්ගල මරණ 21ක් වාර්තා වී ඇති අතර අතුරුදන් වූ පුද්ගලයින් සංඛ්‍යාව 14කි. දිස්ත්‍රික්කයේ පීඩාවට පත් වූ 9370 දෙනෙකු ස්ථාන 29ක රඳවා ඇති බව සඳහන් වෙයි. මේ අතර ගාල්ල දිස්ත්‍රික්කයේ පුද්ගල මරණ 09ක් වාර්තා වී ඇති අතර තවත් දෙදෙනෙකු අතුරුදන්ව ඇති බවත් වාර්තා වෙයි.", "URL": "https://lankatruth.com/si/?p=35061", "Category": "පුවත්", "Parent URL": null}