{"Source": "Lankatruth", "Timestamp": "November 20, 2019", "Headline": "පොදුරාජ්‍ය මණ්ඩලීය මැතිවරණ නිරීක්ෂණ කණ්ඩායමේ වාර්තාවෙන් ප්‍රශංශා සහ නිර්දේශ", "News Content": "පසුගිය ජනාධිපතිවරණය සාමකාමීව, විශ්වාසනීයව සහ ක්‍රමවත්ව සිදුවූ බව පොදුරාජ්‍ය මණ්ඩලීය මැතිවරණ නිරීක්ෂණකණ්ඩායමේ ප්‍රධානී ප්‍රොස්පර් බානි මහතා ඊයේ(19) ප්‍රකාශ කළේය. ඒ පසුගිය ජනාධිපතිවරණයේ නිරීක්ෂණ කටයුතුවලට අදාලව නිකුත් කළ මූලික වාර්තාව ප්‍රසිද්ධ කිරීමේ මාධ්‍ය හමුව අමතමිනි. එසේ වුවද ඇතැම් කණ්ඩායම් බියට හා තැති ගැන්වමට ලක්කිරීම සිදුවූ බවත් ප්‍රචණ්ඩකාරී සිදුවීම් සුළුවශයෙන් සිදුව ඇතැයි වාර්තා වූ බවත් ඒ මහතා සඳහන් කළේය. මේ අතර මුස්ලිම් ජාතිකයන් පිරිසක් ප්‍රවාහනය කරමින් සිටි බස් රථ පෙළකට සිදුකළ ප්‍රහාරය සහ තෝරාගත් විශේෂිත කණ්ඩායම් ඉලක්ක කරගනිමින් සිදුකර තිබූ බියගැන්වීම් සහ ප්‍රචණ්ඩත්වය දැඩිව හෙලා දකින බවත් ඒ මහතා ප්‍රකාශ කළේය. එසේම ඡන්ද පොළ නිළධාරීන්ගේ වෘත්තීයභාවය, විශ්වාසනීයත්වය සම්බන්ධව දැඩි සතුට පළකරන බවත් එම නිලධාරීන්ගෙන් වැඩිදෙනා කාන්තා පාර්ශ්වය නියෝජනය කර තිබීම සම්බන්ධව ප්‍රශන්සා කරන බවත් ප්‍රොස්පර් බානි මහතා සඳහන් කළේය. මැතිවරණ කොමිෂන් සභාවේ ක්‍රියාවලිය ද ප්‍රශන්සනීය බව ඒ මහතා සඳහන් කළේය. කෙසේ වෙතත් මැතිවරණ මූල්‍ය ක්‍රියාවලිය ඇතුළු ක්‍රියාවලීන් ගණනාවක් සම්බන්ධව තම සංගමය මීට පෙර ඉදිරිපත් කර තිබූ නිර්දේශ තවදුරටත් වලංගු බවත් මැතිවරණයට පෙර හටගෙන තිබූ වාර්ගික හා ආගමික නොසන්සුන්තාව සම්බන්ධව ක්‍රියාමාර්ග ගතයුතු බවත් එම සංගමය සඳහන් කළේය. එකමුතුකම, දේශපාලනයේ ඇති ගෞරවනීයත්වය සහ ඉවසීම තහවුරුකිරීමට පියවර ගතයුතු බවත් ඒ සම්බන්ධව ක්‍රියාමාර්ග ගන්නා ලෙස දේශපාලනඥයන්ගෙන් සහ පුරවැසියන්ගෙන් ඉල්ලීමක් කරන බවත් ප්‍රොස්පර් බානි මහතා සඳහන් කළේය. පෞද්ගලික මාධ්‍ය මෙන්ම සමාජ මාධ්‍ය තුළ ද වෛරී සහගත ප්‍රචාර සමාජගතවීම සිදුවූ බවත් මැතිවරණ ප්‍රචාරක කටයුතු අවසන්වීමෙන් පසුව පැය 48ක නිහඩ කාලයේදී නීති විරෝධී ප්‍රචාරණ කටයුතු සිදුවීම නිරීක්ෂණය වූ බව ප්‍රොස්පර් බානි මහතා පෙන්වා දුන්නේ ය. එබැවින් මීළඟ මැතිවරණවලදී නෛතික රාමුව තුළ රාජ්‍ය සහ පෞද්ගලික මාධ්‍ය නියාමනයකට ලක්කළ යුතු බව ද ඒ මහතා පෙන්වා දුන්නේ ය. මෙම මාධ්‍ය හමුවට පොදු රාජ්‍ය මණ්ඩලයීය මැතිවරණ නිරීක්ෂණ දූත කණ්ඩායමේ කාර්යමණ්ඩල ප්‍රධානී ඉවෝනා එපී මෙන්සාහ් සහ සහකාර සන්නිවේදන නිලධාරී ටෙමිටෝපේ කලේජායියේ යන මහත්මීහු ද සහභාගී වූහ. පොදු රාජ්‍ය මණ්ඩලයීය මැතිවරණ නිරීක්ෂණ දූත කණ්ඩායම නොවැම්බර් 10 වැනිදා ශ්‍රී ලංකාවට පැමිණි අතර එතැන් පටන් ජනාධිපතිවරණ ඡන්ද විමසීමේ නිරීක්ෂණ කටයුතුවල නිරත විය.", "URL": "https://lankatruth.com/si/?p=85905", "Category": "පුවත්", "Parent URL": null}