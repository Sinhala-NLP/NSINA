{"Source": "Lankatruth", "Timestamp": "February 17, 2019", "Headline": "ගෝඨා බේරන්න මෛත‍්‍රී පෙරට – සම්පූර්ණ විස්තරය", "News Content": "*ආරක්ෂක මූලස්ථානය හදන්න යාමේ දී වංචා රැසක්. *කමිටු වාර්තාවෙන් වංචාව හෙළි වෙයි. *වංචාව වහන්න තොරතුරු පනතත් උල්ලංඝනය කරන්න හදයි. ශ‍්‍රී ලංකා යුද මූලස්ථානය පිහිටා තිබුණේ ගාලුමුවදොර ආසන්නයේය. රාජපක්ෂ පාලන සමයේ දී එම ඉඩම ෂැංග‍්‍රිලා හෝටලයට විකුණා දැම්මේය. ඒ නිසා හමුදා මූලස්ථානය වෙනත් ස්ථානයකට ගෙන යාමට සිදුවිය. ඒ සඳහා තෝරාගෙන තිබෙන්නේ බත්තරමුල්ල, පැලවත්තේ අකුරේගොඩ පාරේ ස්ථානයකි. මේ වනවිට බත්තරමුල්ල අකුරේගොඩ ප‍්‍රදේශයේ ඉදිකරනු ලබන ආරක්ෂක සේනා මූලස්ථාන සංකීර්ණයේ ඉදිකිරීම් කටයුතු ප‍්‍රමාදය නිසා එතෙක් ගාලු ෂැංග‍්‍රිලා හෝටලය පිහිටි ඉඩමේ පවත්වාගෙන ගිය යුද හමුදා මූලස්ථානයේ විවිධ අංශ කොළඹ හා තදාසන්න ප‍්‍රදේශවල ස්ථාපිත කිරීම වෙනුවෙන් කුලියට ලබා ගන්නා ගොඩනැඟිලිවලට වාර්ෂිකව රුපියල් මිලියන 1,293ක් වැය කිරීමට සිදුව ඇත. යුද හමුදා මූලස්ථානය ගාලුමුවදොර ප‍්‍රදේශයෙන් ඉවත් කිරීමෙන් පසු ස්ථාන දහයකින් වර්ග අඩි 5,50,036ක් මෙසේ කුලී පදනම මත ලබාගෙන තිබේ. හමුදා ඉඩම ෂැංග‍්‍රිලා හෝටලයට විකුණූ දා සිට මේ දක්වාම මේ මුදල් ගෙවමින් තිබෙන්නේ මේ රටේ ජනතාව ජාතික ආරක්ෂාව සඳහා බදු ගෙවන්නට සැදීපැහැදී සිටින නිසාය. රාජපක්ෂ ආණ්ඩුව ‘රණවිරුවන්’ පෙන්වමින් සිය බලය රැකගන්නට උත්සාහ කළා පමණක් නොව දැනුදු හොටු පෙරාගෙන නාහෙන් අඬන්නේ ‘රණවිරුවන්ට’ නොපනත්කම් කරන බව කියමිනි. එහෙත්, හමුදා ඉඩම පවා විකුණා දමමින් ඔවුන් තම ‘රණවිරු පේ‍්‍රමය’ තුන්කොනින්ම පෙන්වා අවසන්ය. වාර්ෂිකව මේ රටේ ජනතාවගේ බදු මුදල් ඒ අමනෝඥ කටයුතු වෙනුවෙන් වියදම් කරන්නට සිදු වී ඇති බව පමණක් නොව ඉදි කෙරෙමින් පවතින නව මූලස්ථානයේ ඉදි කිරීම්වලින් ද යහමින් මුදල් ගසාකෑමට මේ හොර නඩය කටයුතු කර ඇති බව අකුරේගොඩ නව ආරක්ෂක සේනා මූලස්ථානයේ ඉදි කිරීම් පිළිබඳ සොයාබැලීමට පත් කරන ලද කැබිනට් අනු කමිටුවේ වාර්තාව මගින් හෙළිදරවු වී තිබේ. ආරක්ෂක අමාත්‍යාංශයේ ඉදි කිරීම් උපදේශන සේවා සහ ගෘහ නිර්මාණ කටයුතු මුදිත ජයකොඩි සමාගම (Muditha Jayakody Associates (Pvt) Ltd) වෙත පැවරීමට කැබිනට් අනුමැතිය ලැබෙන්නේ 2006 වසරේ අපේ‍්‍රල් මස 05 වැනි දිනය. ඒ ආරක්ෂක පුහුණු පාසලේ උපදේශන සේවා සැපයීම සහ ගෘහ නිර්මාණ කටයුතුය. මෙසේ කැබිනට් අනුමැතිය ලබා දෙන විට මුදිත ජයකොඩි සමාගම, සමාගමක් ලෙස සමාගම් රෙජිස්ට‍්‍රාර් කාර්යාලයේ හෝ ශ‍්‍රී ලංකා ගෘහ නිර්මාණකරුවන්ගේ ආයතනයේ (Sri Lanka Institute of Architects) හි ලියාපදිංචියක් හෝ තිබී නොමැත. 2006 වසරේ අනුමැතිය ලැබුණු මෙම ආයතනය සමාගමක් ලෙස ලියාපදිංචි කර ඇත්තේ 2010.10.27 වන දින වන අතර ශ‍්‍රී ලංකා ගෘහ නිර්මාණකරුවන්ගේ ආයතනයේ ලියාපදිංචි වී ඇත්තේ 2011.11.03 වන දිනය. මෙසේ කිසිදු ලියාපදිංචියක් නොමැතිව ආරක්ෂක අමාත්‍යාංශයේ ඉදිකිරීම්වල උපදේශන සේවාවන්හි යෙදීමට අනුමැතිය ලැබුණු මුදිත ජයකොඩි කියන්නේ කවුද? මේ අපි කවුරුත් දන්නා මුදිත ජයකොඩිය. බැසිල් රාජපක්ෂගේ යැයි කියන මල්වානේ නිවසේ ‘හිමිකරුවා’ ලෙස පෙනී සිටියේ මොහුය. එම නිවස ඉදි කර ඇත්තේ ද මොහුය. රාජපක්ෂ සොහොයුරන්ගේ ගම්පහ, ඔරුතොට සහ මාතර නිවෙස්වල ඉදි කිරීම් කර ඇත්තේ මේ මුදිතය. ඒ සියලූ නිවෙස් ඉදි කර ඇත්තේ කිසිදු මුදල් අය කිරීමකින් ද තොරව ය. ඒ නිසා ගෝඨාභය රාජපක්ෂ ලේකම්ව සිටිය දී ආරක්ෂක අමාත්‍යාංශයේ කටයුතු සඳහා මොහුට අනුමැතිය ලැබීම ගැන පුදුම විය යුතු නැත. 2006 වසරේ මෙසේ ව්‍යාජ ලෙස කැබිනට් අනුමැතියක් ලබා ගන්නා මුදිත ජයකොඩිව ආරක්ෂක සේනා මූලස්ථානයේ ඉදි කිරීම් සඳහා සම්බන්ධ කර ගන්නේ ඉන් අනතුරුවය. ඒ සඳහා විධිමත් කැබිනට් අනුමැතියක් හෝ ලබාගෙන නොමැත. මේ පිළිබඳව 2011 වර්ෂයේ දී ඉදිරිපත් කළ කැබිනට් පත‍්‍රිකාවේ තොරතුරු අසත්‍යය බව ද වාර්තාව පැහැදිලිව පෙන්වා දී තිබේ. ආරක්ෂක අමාත්‍යාංශ ව්‍යාපෘතියක් වන මෙම ව්‍යාපෘතිය සඳහා කැබිනට් පත‍්‍රිකාව ඉදිරිපත් කර ඇත්තේ, නාගරික සංවර්ධන අධිකාරියෙනි. ඒ අනුව මෙම අනුමැතිය ලබා දීම සැලසුම්සහගතව කරන ලද වංචාවකි. ඊට අමතරව මෙම උපදේශන සේවා සහ ගෘහ නිර්මාණ කටයුතු මුදිත ජයකොඩි සමාගමට පවරද්දී අක‍්‍රමිකතා රැසක් සිදු වී තිබේ. පළමුවැන්න නම් තරගකාරී ලංසු කැඳවීමකින් තොරව මුදිත ජයකොඩි සමාගම වෙත මෙම කටයුතු පැවරීමයි. එසේම ප‍්‍රසම්පාදන මාර්ගෝපදේශ නිර්දේශවලට පරිබාහිරව මුදල් ගෙවීම් සිදු කර ඇත. සාමාන්‍යයෙන් ව්‍යාපෘතිය ආරම්භ කිරීම සඳහා ගෙවිය හැකි වන්නේ සම්පූර්ණ මුදලෙන් 4%ක් පමණක් වුව ද, ප‍්‍රසම්පාදන මාර්ගෝපදේශයන් අභියෝගයට ලක් කරමින් ආරම්භයේදීම 5.5%ක මුදලක් මුදිත ජයකොඩි සමාගම වෙත ගෙවා තිබේ. එසේම ව්‍යාපෘතියේ ඉදි කිරීම් කටයුතුවලින් 30.02%ක් සහ ගෘහ නිර්මාණ කටයුතුවලින් 60.05ක් අවසන් කර තිබිය දී රුපියල් මිලියන 509.926ක් ගෙවා ඇති බව ඉහත කී වාර්තාව තහවුරු කරයි. ඒ අනුව නියමිත මුදලට වඩා රුපියල් මිලියන 173.5ක් අතිරේකව ගෙවා ඇති බව ද හෙළි වෙයි. එසේම මේ සමාගමටම සිටින්නේ එකම අධ්‍යක්ෂවරයෙකි. එවැනි සමාගමකට රුපියල් මිලියන 2,200ක් උපදේශන ගාස්තු ලෙස ගෙවීමට කටයුතු සූදානම් කිරීම ද ගැටලුසහගතය. ඉංජිනේරු ඇස්තමේන්තුවට අනුව උපදේශන ගාස්තුව විය යුත්තේ මිලියන 1,600කි. මුදිත ජයකොඩි සමාගම මෙම කටයුතුවලට සම්බන්ධ කර ගැනීමේ දී සිදු වූ මෙවැනි තවත් අක‍්‍රමිකතා රැසක් වාර්තාව මඟින් පැහැදිලිව පෙන්වා දී තිබේ. රාජපක්ෂ ආණ්ඩුව පරාජයට පත් වී රනිල්-මෛත‍්‍රී හවුල් ආණ්ඩුව බලයට පත්වන්නේ මේ අතරවාරයේ දීය. ආරක්ෂක මූලස්ථානය ඉදි කිරීමේ දී සිදු වෙමින් තිබෙන මෙම වංචා සෙවීම සඳහා කමිටුවක් පත් කරන්නේ ඉන් පසුව 2015 වසරේ මාර්තු 18 වන දිනය. එච්. එම්. අජිත් චන්ද්‍ර, පී. බී. එස්. සී. නෝනිස් සහ එස්.ඩී.එච්. ද සිල්වා එම කමිටුවේ සාමාජිකයන් වන අතර, ජී. එස්. විතානගේ කමිටුවේ සභාපතිත්වය දැරීය. ඔවුන් විසින් සිය වාර්තාව අවසානයේ සඳහන් කරන්නේ මුදිත ජයකොඩි සමාගමට මෙම කටයුතු පැවරීම නීත්‍යනුකූල නොවන බවත්, එහි වංචා රැසක් සිදු වී තිබෙන බවත් පැහැදිලිව පෙනී යන නිසා මෙම කටයුතුවලින් මුදිත ජයකොඩිගේ සමාගම වහාම ඉවත් කරන ලෙස ය. වාර්තාවෙන් හෙළි වන්නේ පැවැති රාජපක්ෂ ආණ්ඩුවේ කෙරුවාවයි. යහපාලනය ගැන හුරේ දමමින්, විසිල් පමණක් නොව බල්ටි ද ගසමින් බලයට පැමිණි රනිල්-මෛත‍්‍රී හවුල් ආණ්ඩුව පොතේ හැටියට නම් දැන් මේ වාර්තාවේ හෙළි වී ඇති කරුණුවලට අනුව ක‍්‍රියාත්මක විය යුතුය. එහෙත්, දැන් සිදු වෙමින් තිබෙන්නේ ඊට හාත්පසින්ම වෙනස් සිදුවීම් පෙළකි. පරීක්ෂණ සිදු කර වැරැදිකරුවන්ට දඬුවම් කරනවා වෙනුවට ජනාධිපති මෛත‍්‍රීපාල සිරිසේන විසින් මේ වන විට පෞද්ගලිකවම මැදිහත් වෙමින් මෙහි තොරතුරු ලබා දීම පවා නතර කිරීමට කටයුතු කරමින් සිටියි. ඒ බව සාක්ෂි සහිතවම අනාවරණය වන කැබිනට් පත‍්‍රිකාවක් පසුගිය දා අප අතට පත් විය. ජනාධිපතිවරයා විසින් එම කැබිනට් පත‍්‍රිකාව නිකුත් කර ඇත්තේ 2016 අංක 12 දරන තොරතුරු දැනගැනීමේ පනත ද අභියෝගයට ලක් කරමිනි. එවැනි කැබිනට් පත‍්‍රිකාවක් නිකුත් කිරීමට හේතුව වී ඇත්තේ, ආරක්ෂක සේනා මූලස්ථානයේ උපදේශන සහ ගෘහ නිර්මාණ කටයුතුවල දී සිදු වී ඇතැයි කියන වංචා පිළිබඳ තොරතුරු ඉල්ලා තොරතුරු දැනගැනීමේ පනත යටතේ කළ ඉල්ලීමක් නිසා ඇති වූ තත්ත්වයක් නිසාය. ඉල්ලූම්කරු විසින් ඉල්ලා ඇති තොරතුරු ‘භෞමික අඛණ්ඩතාවයට සහ ජාතික ආරක්ෂාවට’ තර්ජනයක් ඇති විය හැකි නිසා ලබා දිය නොහැකි බව අමාත්‍ය මණ්ඩල කාර්ය මණ්ඩලයේ ප‍්‍රධානියා විසින් දන්වා තිබේ. ඉන් පසුව ඒ සම්බන්ධයෙන් ආරක්ෂක අමාත්‍යාංශයේ ලේකම්වරයාගෙන් ඉල්ලුම්කරු ඉල්ලීමක් කරන අතර, එම තොරතුරු ලබා දීම සම්බන්ධයෙන් නීතිපතිවරයාගෙන් විමසීමක් කර ඇති නිසා තොරතුරු ලබා දිය නොහැකි බව ආරක්ෂක ලේකම්වරයා විසින් දන්වා තිබේ. පසුව තොරතුරු දැනගැනීමේ කොමිෂන් සභාවට කරන ලද පැමිණිල්ලකට අනුව අමාත්‍ය මණ්ඩල ප‍්‍රධානියා විසින් ඉදිරිපත් කරනු ලැබූ කරුණු ප‍්‍රතික්ෂේප කර තිබේ. ජාතික ආරක්ෂාවට තර්ජනයක් විය හැකි කරුණු නොවන ‘ඉදි කිරීම් සම්බන්ධයෙන් වන තොරතුරු’ ලබා දිය හැකි බව සොයාබැලීම සඳහා අභියාචක විසින් ඉල්ලා ඇති තොරතුරු උපලේඛනය 2019.01.29 වන දිනට පෙර තොරතුරු දැනගැනීමේ අයිතිය පිළිබඳ කොමිසම වෙත ඉදිරිපත් කරන ලෙස අමාත්‍ය මණ්ඩල ප‍්‍රධානියා වෙත නියෝග කර තිබේ. එහෙත්, සියලු දහන්ගැට ගසමින් මොවුන් උත්සාහ කරන්නේ ඉල්ලා ඇති තොරතුරු අනාවරණය වීම වළක්වා ගැනීම සඳහා බව පැහැදිලිව පෙනී යයි. ඒ නිසා අමාත්‍ය මණ්ඩලයේ අනුදැනුමකින් තොරව ඉහත කී කරුණු තොරතුරු දැනගැනීමේ කොමිසමට ලබා දීමට නොහැකි නිසා ඒ වෙනුවෙන් කල් ලබා දෙන ලෙස අමාත්‍ය මණ්ඩලයේ ලේකම්වරයා තොරතුරු දැනගැනීමේ අයිතිය පිළිබඳ කොමිසමෙන් ඉල්ලීමක් කරන්නේ වෙනත් තුරුම්පුවක් ගැසීම සඳහාය. ඒ නීතිපතිවරයාගේ මතය විමසීමයි. එහෙත් ඒ තුරුම්පුව ද අතේ පත්තු වන්නේ තොරතුරු දැනගැනීමේ පනතේ 15 වන වගන්තියට අනුව පොදු අධිකාරියකින් අවශ්‍ය තොරතුරු ලබාගෙන ඒවා නිකුත් කිරීම සම්බන්ධයෙන් තීරණය කිරීමේ බලය තොරතුරු දැනගැනීමේ අයිතිය පිළිබඳ කොමිෂන් සභාවට ඇති බවත්, ඒ සම්බන්ධයෙන් නීතිමය බාධාවක් නොමැති බවත් නීතිපතිවරයා තීරණය කිරීමත් සමඟය. එන පොට හොඳ නැති බව තේරුම් ගත් ජනාධිපති සිරිසේන අවසානයේ පෞද්ගලිකවම ඊට මැදිහත් වීමට තීරණය කරමින් ඉහත කී RTIC/2017/157 අංක දරන කැබිනට් පත‍්‍රිකාව 2019 පෙබරවාරි 12 වන දිනයේ නිකුත් කරනු ලබන්නේ තව දුරටත් විකල්ප නොමැති හෙයින් වන්නට ඇත. වංචාවට සම්බන්ධ එක් පාර්ශ්වයක් වන්නේ මුදිත ජයකොඩි සමාගම සහ එහි අධ්‍යක්ෂ මුදිත ජයකොඩිය. එය පිටුපස සිටින්නේ එවකට ආරක්ෂක ලේකම්ව සිටි ගෝඨාභය රාජපක්ෂ බව ඉතාම පැහැදිලිය. ඔවුන් කැබිනට් තීරණ, ප‍්‍රසම්පාදන කමිටු තීරණ, ඉංජිනේරු ඇස්තමේන්තු පමණක් නොව ටෙන්ඩර් පටිපාටි ද උල්ලංඝනය කරමින් මෙම වංචාකාරී කටයුතුවල යෙදී තිබේ. එය දැන් ආණ්ඩුවෙන්ම පත් කළ වාර්තාවලින් හෙළි වී අවසන්ය. මෛත‍්‍රී ජනාධිපතිවරයා දැන් මේ සූදානම් වන්නේ ඒ දූෂිතයන් රැකීමට නොවේ ද? තොරතුරු දැනගැනීමට ජනතාව සතු අයිතිය පවා උල්ලංඝනය කරමින් ජනාධිපතිවරයා නියෝජනය කරන්නේ කාව ද? ගැටලුව ඇත්තේ එතැනය. චතුර දිසානායක – ලංකා ඉරිදා සංග්‍රහය", "URL": "https://lankatruth.com/si/?p=68360", "Category": "පුවත්", "Parent URL": null}