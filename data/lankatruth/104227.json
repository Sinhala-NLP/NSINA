{"Source": "Lankatruth", "Timestamp": "December 22, 2020", "Headline": "උදයංගගේ සුපිරි බලයෙන් මුළු කැබිනට් මණ්ඩලයම යට කරයි", "News Content": "ජාත්‍යන්තර අවි ජාවාරමක් සම්බන්ධයෙන් චෝදනා එල්ලවී සිටින උදයංග වීරතුංග මෙරටට රුසියානු සංචාරකයන් 5000ක් ගෙන ඒමේ ව්‍යාපාරයක් ආරම්භ කර ඒ වෙනුවෙන් මුළු කැබිනට් මණ්ඩලයම යට කර තිබෙන බව තොරතුරු අනාවරණය වේ. ඔහුගේ සංචාරක ව්‍යාපාරයේ පළමු පිරිස ලබන 29 වනදා මෙරටට ගෙන ඒමට නියමිත අතර ඔවුන් ගෙනඑනු ලබන ගුවන් යානා සඳහා මෙරට ගොඩබෑමේ සහ වතාතැබීමේ ගාස්තුවලින් සම්පූර්ණයෙන් නිදහස් කර ඇත. මෙම නිදහස් කිරීමට අදාළ කැබිනට් අනුමැතිය දෙසැම්බර් 21වෙනි දින ලබාදී තිබේ. එහෙත් දෙසැම්බර් 20 වෙනි දින නිකුත්කරන ලද සිළුමිණ පුවත්පත ඔහුගේ මෙම සංචාරක ව්‍යාපාරය පිළිබඳව ලිපියක් පලකරමින් එහි සඳහන් කර තිබේන්නේ “උදයංග වීරතුංගයන් ඒ වෙනුවෙන් සකස් කළ ක්‍රමවේදයක් වෙනුවෙන් කැබිනට් අනුමැතිය පවා හිමිව තිබේ” යනුවෙන්ය. මෙම ලිපිය අනුව පැහැදිලි වන්නේ කැබිනට් මණ්ඩලයට ඉදිරිපත් කරනු ලබන කැබිනට් සංදේශ සහ ඒවාට අනුමැතිය ලැබෙන බව පවා උදයංග වීරතුංග කල්වේලා ඇතිව දැන සිටින බවය. අදාල කැබිනට් ප්‍රත්‍රිකාව ඉදිරිපත්කර තිබෙන්නේ සංචාරක ඇමති ප්‍රසන්න රණතුංග විසිනි. උදයංග වීරතුංගට විරුද්ධව මෙරට අධිකරනයේ තිබූ චෝදනා සම්බන්ධයෙන් මේ වනවිට ඔහු අධිකරණයේ ඇප මත නිදහස්කරනු ලැබීය. ඔහු ජනාධිපතිවරයාගේ සහ අගමැතිවරයාගේ සමීපතම ඥාති පුත්‍රයෙකු වන අතර රුසියාවේ මෙරට තානාපතිවරයා වශයෙන්ද පත්කර සිටියේය.", "URL": "https://lankatruth.com/si/?p=104227", "Category": "පුවත්", "Parent URL": null}