{"Source": "Lankatruth", "Timestamp": "February 15, 2021", "Headline": "ශ්‍රී ලංකාවේ සහ නේපාලයේ ආණ්ඩු පිහිටුවීම බී.ජේ.පී. අරමුණයි – ත්‍රිපුර ප්‍රාන්ත මහ ඇමති", "News Content": "ශ්‍රීලංකාවේ සහ නේපාලයේ ආණ්ඩු පිහිටුවීමට බී.ජේ.පී. පක්ෂය (ඉන්දියාවේ ආණ්ඩු බලය හොබවන පක්ෂය) අරමුණු කර ගෙන සිටින බවට ත්‍රිපුර ප්‍රාන්ත මහ ඇමති බිප්ලාබ් කුමාර් ඩෙබ් විසින් මතභේදාත්මක ප්‍රකාශයක් සිදු කර ඇත. “එවකට බී.ජේ.පී. යේ ජාතික සභාපතිව සිටි අමිත් ෂා, අගර්තලාහි පිහිටි රාජ්‍ය තානායමේදී අපට කියා සිටියේ තම බලපෑම් පුළුල් කරගනිමින් ශ්‍රී ලංකාවේ සහ නේපාලයේ තමන්ගේ පාලනයන් පිහිටුවීමට පක්ෂය සැලසුම් කරමින් සිටින බවයි.” ඔහු කියා තිබිණි. මහ ඇමතිවරයා මෙසේ ප්‍රකාශ කර තිබුණේ පසුගිය සෙනසුරාදා (13), මීළඟ මුදල් වර්ෂය වෙනුවෙන් ඉදිරිපත් කළ ප්‍රාන්ත අයවැය කථාවේදීය. “මෙය ‘ස්වයංපෝෂිත දකුණු ආසියාවක්’ කරා යන ගමනේ එක් පියවරක්. ඉන්දියාවේ ප්‍රතිපත්ති හා ක්‍රියාවන් බංගලාදේශය, භූතානය, නේපාලය ස්වයංපෝෂිත කරනු ඇත.” ඔහු වැඩිදුරටත් ප්‍රකාශ කර තිබේ. කෙසේ වුවද මේ පිළිබඳව වාර්තා කරන ටයිම්ස් ඔෆ් ඉන්ඩියා පුවත්පත වාර්තා කරන්නේ ප්‍රාන්ත විපක්ෂය නියෝජනය කරන ඉන්දියානු මාක්ස්වාදී කොමියුනිස්ට් පක්ෂය හා කොන්ග්‍රසය ස්වෛරී රාජ්‍යයන්ට එරෙහි බිප්ලාබ්ගේ ප්‍රජාතන්ත්‍ර විරෝධී ප්‍රකාශයට එරෙහිව වහා පියවර ගත යුතු බවටත් අමිත් ෂාගේ බලය ඇල්ලීමේ සැලැස්ම පිළිබඳව පරීක්ෂණයක් සිදු කරන ලෙසටත් දැඩිව ඉල්ලා සිටි බවයි. කෙසේ වෙතත් මේ ප්‍රකාශය සම්බන්ධයෙන් ශ්‍රී ලංකා ආණ්ඩුව මෙතෙක් කිසිවක් ප්‍රකාශ කර නැත. මහින්ද රාජපක්ෂ ජනාධිපතිධූරය දරන සමයේ වරක් ප්‍රකාශකර තිබුණේ ඉන්දියාව ශ්‍රී ලංකාවේ ලොකු අයියා බවයි.", "URL": "https://lankatruth.com/si/?p=110613", "Category": "පුවත්", "Parent URL": null}