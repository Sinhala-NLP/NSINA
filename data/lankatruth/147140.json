{"Source": "Lankatruth", "Timestamp": "May 19, 2023", "Headline": "සතොස නඩුවෙනුත් ජොන්ස්ටන් නිදහස්", "News Content": "වෙළෙඳ ඇමති වශයෙන් කටයුතු කරමින් සිටියදී සතොස ආයතනයේ සේවකයින් ඔවුන්ගේ රාජකාරීවලින් ඉවත් කර දේශපාලන කටයුතුවල යොදවා රජයට පාඩු සිදුකිරීම සම්බන්ධයෙන් චෝදනා එල්ල වී සිටි හිටපු ඇමති ජොන්ස්ටන් ප්‍රනාන්දු ඇතුළු විත්තිකරුවන් තිදෙනෙකු නිදහස් කරන ලෙස කොළඹ මහාධිකරණ විනිසුරු නාමල් බළල්ලේ විසින් නියෝග කර තිබේ. අල්ලස් කොමිසම විසින් ගොනු කරනු ලැබ ඇති මෙම නඩුව පවරා පවත්වාගෙන යාමට නොහැකි බවට ජොන්ස්ටන් ප්‍රනාන්දු ඇතුළු විත්තිකරුවන් අධිකරණය හමුවේ මූලික විරෝධතා මතු කර තිබිණි. එම මූලික විරෝධතා පිළිගත් විනිසුරුවරයා අනතුරුව ජොන්ස්ටන් ප්‍රනාන්දු, ස.තො.ස ආයතනයේ හිටපු සභාපති එරාජ් ප්‍රනාන්දු සහ එහි හිටපු අධ්‍යක්ෂවරයකු වන මොහොමඩ් සාකීර් යන අය නිදහස් කරන ලෙස නියෝග කර ඇත.", "URL": "https://lankatruth.com/si/?p=147140", "Category": "පුවත්", "Parent URL": null}