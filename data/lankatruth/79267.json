{"Source": "Lankatruth", "Timestamp": "August 17, 2019", "Headline": "නැගෙනහිර මුහුද ආශ්‍රිතව ධීවර කටයුතු නොකරන්නැයි උපදෙස්", "News Content": "පවතින දැඩි සුළං හේතුවෙන් අද(17) දින රාත්‍රී කාලයේ නැගෙනහිර මුහුදු තීරය ආශ්‍රිතව ධීවර හා නාවික කටයුතු සිදුකිරීමේදී දැඩිව සැළකිලිමත් වන ලෙස කාලගුණ විද්‍යා දෙපාර්තමේන්තුව දන්වා ඇත. ධීවර කටයුතුවල නිරතවන්නන්ට අද රාත්‍රී කාලයේ එම කටයුතුවල නොයෙදෙන්නැයි ද ධීවර දෙපාර්තමේන්තුව නිවේදනය කර තිබේ. මේ අතර මන්නාරම සිට කන්කසන්තුරය හරහා මුලතිව් දක්වා මුහුදු ප්‍රදේශවල වැසි හෝ ගිඟුරුම් සහිත වැසි ඇතිවිය හැකි බවත් හම්බන්තොට සිට පොතුවිල් දක්වා මුහුදු ප්‍රදේශවල සුළඟේ වේගය පැයට කිලෝමීටර් 60 දක්වා ක්ෂණිකව ඉහළයාමේ හැකියාවක් ඇති බවත් කාලගුණ විද්‍යා දෙපාර්තමේන්තුව නිවේදනය කර ඇත. දිවයින වටා මුහුදු ප්‍රදේශවල සුළං තත්වය පැයට කිලෝමීටර් 30 – 40 අතර අගයක් ගත හැකි ය. යාපනය සහ කිලිනොච්චිය දිස්ත්‍රික්කවලට මිලිමීටර් 75 ඉක්මවූ තද වැසි ද ඇතිවිය හැක.", "URL": "https://lankatruth.com/si/?p=79267", "Category": "පුවත්", "Parent URL": null}