{"Source": "Lankatruth", "Timestamp": "December 8, 2019", "Headline": "නායයෑමෙන් අවතැන් වූ ජනතාවට ජ.වි.පෙ. රතු තරුවෙන් සහන", "News Content": "අධික වැසි සමඟ සිදුවූ නායයෑම් හේතුවෙන් අවතැන්වී සිටින පිරිස්වෙත, ජනතා විමුක්ති පෙරමුණේ රතු තරුව සහන සේවා කණ්ඩායම විසින් වියලි ආහාර හා ආධාර සපයා දී තිබේ. බදුල්ල දිස්ත්‍රික්කයේ අවතැන් වූවන් රැඳවු කඳවුරු ගණන 5කි. මෙම කඳවුරු අතරින් වැඩිම පිරිසක් රඳවා ඇත්තේ බදුල්ල තෙල්බැද්ද මොරගොල්ල වත්තෙ බ/ නල්ලූර් කනිෂ්ඨ දෙමළ විදුහලේ කදවුරේය. මෙම කඳවුරේ පවුල් හතළිස් දෙකට අයත් පුද්ගලයන් 140ක් තාවකාලිකව රඳවා ඇත. මේ අතර පාසල් යන වයසේ හා කුඩා දරුවන් 56කි. සතියකට ආසන්න කාලයක් මෙම කඳවුරේ අවතැන් වූ පිරිස් වාසය කරන අතර මෙම කඳවුරේ සිටින දරුවන් 6 දෙනෙකු මෙවර අ.පො.ස. සාමාන්‍ය පෙළ විභාගය සඳහා ද පෙනී සිටියි. ජනතා විමුක්ති පෙරමුණේ බදුල්ල දිස්ත්‍රික් රතු තරුව කණ්ඩායම ඊයේ(07) දින මෙම පිරිසට සහන සැළසිමේ කටයුතුවල නිරත විය. මෙම අවස්ථාවට ඌව අමරපුර මහා නිකායේ මහා ලේඛකාධිකාරී කැන්දගොල්ල මහා විදුහලේ හිටපු නියෝජ්‍ය විදුහල්පති, පුස්වැල්ගොල්ල ශ්‍රී සුදර්ශනාධිපති ගරුතර ලුණුගල නන්දසාර නාහිමියන් ද බදුල්ල හින්නාරංගොල්ල අභිනවාරාමාධිපති බදුල්ල සාසනාරක්ෂක බලමණ්ඩලයේ සහකාර ලේඛකාධිකාරී ගරුතර නෙළුවේ සුමේධ හිමි ද සහභාගී වූ අතර , ජවිපෙ බදුල්ල දිස්ත්‍රික් නායක සමන්ත විද්‍යාරත්න හා බදුල්ල ප්‍රාදේශීය මන්ත්‍රීවරුන් වන පාලිත හා ජගත්ද බදුල්ල මහ නගර සභා මන්ත්‍රී සුජීව පීරිස් ඇතුළු පිරිසක් ද සහභාගි විය. සහන කටයුතු අවසානයේ සෙත් පිරිත් දේශනාවක් ද සිදුකර ඇත.", "URL": "https://lankatruth.com/si/?p=86899", "Category": "පුවත්", "Parent URL": null}