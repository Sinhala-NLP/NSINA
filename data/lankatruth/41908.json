{"Source": "Lankatruth", "Timestamp": "October 3, 2017", "Headline": "මහෙන්ද්‍රන් රනිල්ගේ කරමුලින්ම අල්ලා දෙයි – රනිල්, මහෙන්ද්‍රන් මිතුදමට වසර 28ක් යැයිද කියයි", "News Content": "භාණ්‌ඩාගාර බැඳුම්කර ප්‍රසිද්ධ වෙන්දේසි ක්‍රමයට පමණක්‌ නිකුත් කරන්නැයි තමාට උපදෙස්‌ දුන්නේ අග්‍රාමාත්‍ය රනිල් වික්‍රමසිංහ මහතා බව හිටපු මහ බැංකු අධිපති අර්ජුන මහේන්ද්‍රන් මහතා ඊයේ (02) ප්‍රථම වතාවට ජනාධිපති බැඳුම්කර කොමිසම හමුවේ සාක්‍ෂි දෙමින් කියා තිබේ. කොමිසමේ සාමාජික ශ්‍රේෂ්ඨාධිකරණ විනිසුරු ප්‍රසන්න එස්‌. ජයවර්ධන මහතා විසින් අසන ලද ප්‍රශ්නයකට පිළිතුරු දෙමින් මහේන්ද්‍රන් මහතා මේ බව කොමිසමට ප්‍රකාශ කර ඇත. භාණ්‌ඩාගාර බැඳුම්කර ඝෘජු නිකුතු ක්‍රමය නැවැත්වීමට 2015.02.24 දින ආර්ථික කටයුතු පිළිබඳ අමාත්‍ය මණ්‌ඩල අනුකමිටු රැස්‌වීමේදී අගමැතිවරයා තමාට උපදෙස්‌ දුන් බවත් ඒ අනුව තමා 2015.02.27 දින දවල් භාණ්‌ඩාගාර බැඳුම්කර නිකුත් කිරීමේ ඝෘජු නිකුතු ක්‍රමය නැවැත්වීමට තමා මහ බැංකුවේ රාජ්‍ය ණය දෙපාර්තමේන්තුවේ අධිකාරිවරියට පැහැදිලි උපදෙස්‌ දුන් බවත් අර්ජුන මහේන්ද්‍රන් මහතා එහිදී ප්‍රකාශ කර තිබේ. ඝෘජු නිකුතු ක්‍රමය ගැන අධ්‍යයනයක්‌ නොකළ බවත් රාජ්‍ය ණයට අදාළ මහ බැංකු අත් පොතේ මේ ගැන පැහැදිලිව සඳහන්ව ඇති බවත් ඒ සඳහා අධ්‍යයනයක්‌ සිදුකිරීමේ අවශ්‍යතාවක්‌ නැති බවත් එහිදී මහෙන්ද්‍රන් මහතා ප්‍රකාශ කර ඇත. භාණ්‌ඩාගාර බැඳුම්කර ඝෘජු ක්‍රමයට නිකුත් කිරීම නැවැත්වීමේ තීරණය තමා මහ බැංකුවේ මුදල් මණ්‌ඩලයට දැනුම් දුන්නේ 2015.03.06 දින බවද මහේන්ද්‍රන් මහතා පිළිගෙන තිබේ. එමෙන්ම කොමිසමේ ප්‍රශ්න කිරීම හමුවේ අගමැති රනිල් වික්‍රමසිංහ හා තමා අතර 1989 සිටම සමීප සම්බන්ධතාවක් තිබුණු බවද 2015 ආණ්ඩුව පිහිටුවූ සැණින් ශ්‍රී ලංකා මහ බැංකුවේ අධිපතිවරයා වශයෙන් පත්කර ගන්නා බව ඔහු තමාට කලින්ම ප්‍රකාශ කර තිබූ බවද කියා ඇති ඔහු මේ බව රවි කරුණානායක, කබීර් හෂීම්, හර්ෂ ද සිල්වා, මලික් සමරවික්‍රම යන ඇමැතිවරුන්ද, අග්‍රාමාත්‍ය ලේකම් සමන්සිරි යන අයද කලින්ම දැන සිටි බවද කියා ඇත. කෙසේ වෙතත් තමා කොමිසම හමුවේ දිගින් දිගටම දිවුරුම්පිට ප්‍රකාශ කළ පරිදි රජයට 2015 පෙබරවාරි අග වනවිට රුපියල් බිලියන 75කවත්, බිලියන 15කවත් හදිසි මුදල් රැස්කිරීමේ අවශ්‍යතාවක් පැවැතියේ නැති බව මේ වනවිට කොමිසම හමුවේ අනාවරණය වී ඇති බැවින් තමා ‘පට්ටපල් බොරු’ ප්‍රකාශ කරන ‘නින්දිත බොරුකාරයකු’ (Diabolical lier) බවට මා යෝජනා කරනවා යැයි මෙහිදී වැඩබලන සොලිසිටර් ජනරාල් ලිවේරා මහතා සාක්ෂිකරුට කියා කියා තිබේ. සම්පූර්ණ සාක්ෂි සටහන් පහතින්", "URL": "https://lankatruth.com/si/?p=41908", "Category": "පුවත්", "Parent URL": null}