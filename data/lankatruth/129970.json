{"Source": "Lankatruth", "Timestamp": "March 13, 2022", "Headline": "ඥානක්කාගේ පටි රෝල් කෙරෙන වාර්තාවක් එළියට…", "News Content": "ජනාධිපතිවරයා ඇතුළු ආණ්ඩුවේ ප්‍රබලයින් මෙන්ම යුධ හමුදාපතිවරයා ඇතුළු නිලධාරීන් විශාල පිරිසක්ද දෛවඥ කටයුතු සඳහා නිතර නිතර මුණගැසෙන අනුරාධපුරයේ ඥානක්කා සම්බන්ධයෙන් තොරතුරු රැසක් අද (13) ලංකාදීප පුවත්පත හෙළි කර තිබේ. එම පුවත්පතේ මාධ්‍යවේදී ප්‍රගීත් සම්පත් කරුණාතිලක මෙම වාර්තාව සම්පාදනය කොට ඇති අතර ඉරිදා ලංකා පුවත්පත මෙයට පෙර හෙළි කළ තොරුතුරු පදනම් කරගෙන වැඩි දුර විස්තර අනාවරණය කර තිබීම විශේෂත්වයකි. ලංකාදීප පුවත්පතේ පලකර තිබූ වාර්තාවේ ඥානක්කා සම්බන්ධයෙන් මෙතෙක කටකතාවල පමණක් පැවති තොරතුරු රැසක් අනාවරණය කර තිබේ. එයින් උපුටාගත් කොටසක් පහත දැක්වේ. “ඥානක්කාට මෙතරම් මුදල් හෝ ධනයක් පෙර තිබුණේ නැත. ඇය අනුරාධපුර රෝහල් සුළු සේවිකාවක් ලෙස සේවය කළ බව කියයි. ඉන් පසු රෝහලේ දුරකථන ක්‍රියාකාරිනිය ලෙස ද සේවය කර ඇති බවට තොරතුරු වාර්තා වෙයි. ඥානක්කාගේ සැමියා මියයන්නේ 88-89 කාලයේදී බව අනුරාධපුර ජනතාව දන්නා කරුණකි. සැමියා මැරුවේ කවුද කියා තවම ඥානක්කාට සොයා ගැනීමට බැරිවූ බවද ඒ අය පෙන්වා දෙති. එවන් පසුබිමක සිට ඥානක්කා කියන සාස්තර සහ කරන ගුරුකම්වලින් පලක් වේද යන්න එම ජනතාව සැක පල කරයි. සැමියා මියගිය පසු ඥානක්කාට සාස්තර කීමේ වරමක් ලැබී ඇත. මුල් කාලයේදී ඉතා පොඩියට පටන්ගත් මෙම දේවාලය දියුණු වී ඇති බව අනුරාධපුර ජනතාව පෙන්වා දෙති. මෙලෙස ටිකෙන් ටික ගොඩ නැගෙන ඥානක්කා ගැන නිතර කතාබහට ලක්වෙයි. මෑතකදි කතා බහට ලක් වූයේ අනුරාධපුර ගුවන්තොටුපළ පාරේ ලේක් මොනාක් හෝටලය මිලදී ගැනීමෙන් පසුවය. හෝටලය මිලදී ගැනීමෙන් පසුව එහි නඩත්තු කටයුතු සහ අලු‍‍ත් ඉදිකිරීම් කළේ යුද හමුද‌ා නිලධාරීන් යොදාගෙන බව ප්‍රදේශවාසීන් පෙන්වා දෙයි. එසේම ඇය අනුරාධපුර කඩ 50න් කෝටි ගණනක් දී කඩයක් මිලදී ගෙන ඇති බව අනුරාධපුර මහ නගර සහාවද සහතික කරයි. මෙලෙස ධන බලයෙන් ක්‍රියා කරන ඥානක්කාට මෙරට පමණක් නොව එංගලන්තයේද ව්‍යාපාර ඇති බව පසුගිය කාලයේ මාධ්‍ය හරහා වාර්තා විය. ඇයගේ පුතා එම ව්‍යාපාර බලා ගනිමින් එංගලන්තයේ සිට ඇත. මෙරට ව්‍යාපාර බලාගන්නේ ඇයගේ බෑණා වන පන්තක ෆැනැන්ඩුය. ඔහු දැනට මෙම ව්‍යාපාර බලා ගන්නා අතර පසුගිය කාලයේ ඥානක්කාගේ පුතා වන අනුරුද්ධ ජයසූරිය ලංකාවට පැමිණ ව්‍යාපාර බලා ගන්නා බවද වාර්තා වෙයි. ඥානක්කාගේ බෑණා වන පන්තක ෆැනැන්ඩු අනුරාධපුර ක්‍රිකට් ක්‍රීඩා සමාජයේ සභාපතිවරයා ද වෙයි. ඔහු රංගිරි දඹුලු‍‍ ක්‍රිඩාංගනයද භාරව කාලයක් සිටි බවට තොරතුරු තිබේ. පන්තකගේ පියා ඉංජිනේරුවරයෙක් වන අතර උත්පත්ති​යෙන්‍ම ධනවත්ය. පන්තක සමාජ සේවා වැඩවලට කැමති අයෙකි. අනුන්ට උපකාර කරන අයෙකු බවද ඔහුගේ හිතවතෙකු අපට කීය. ක්‍රිකට් වැඩවලදි පන්තක එම වැඩ යොදා ගන්නේද ඥානක්කාගේ හොටලයේ බව එම හිතවතා කීය. කෙසේවෙතත් අනුරාධපුර ගුවන්තොටුපොළ පාරේ ඥානක්කා මිලදි ගත් හෝටලය බලාගන්නේ පන්තක බව ද ඔහුගේම හිතවත් අය කියති. මෙම හෝටලයේ ඉදිකිරීම් කිරීමේදී නීති උල්ලංඝනය කර ඇති බවද වාර්තාවේ. අප මේ ගැන සොයා බැලීමකදී වාර්තා වූයේ හෝටලය ඉදිකර ඇත්තේ නුවර වැවේ රක්ෂිත කොටසේ බවය. එම කොටසට බලපත්‍රයක් හෝ ඔප්පුවක් නැති බවද කියැවෙයි. හෝටලයේ ඉදිරි පස කොටසට ඔප්පුවක් ඇති අතර එම ඔප්පුව ලබා ගත්තේ කෙසේද කියා වාරිමාර්ග දෙපාර්තමේන්තුව ද නොදන්නා බව එහි ප්‍රකාශකයෙකු අපට කීය. නුවර වැවේ රක්ෂිත කොටසේ හෝටලයේ පිහිනුම් තටාකය ඉදිකර ඇත. එතැන ගහක් ඇත. එහි පුටුවක් තබා ඇත. සවස් කාලයට නුවර වැවත් සමග රමණීය දර්ශනයක් දිස්වෙයි. මෙම පිහිනුම් තටාකය ඉදිකර ඇත්තේ සබසෙබසඑහ චදදක එකක් ලෙසිනි. එහි අනන්තයක් දැකිය නොහැකිය. එතරම් ලස්සන දසුනකි. මෙම පිහිනුම් තටාකයට බසින විට විසිවෙන ඉවත් වෙන ජලය එක්වන්නේ ද නුවර වැවටය. නුවර වැව සහ මෙම පිහිනුම් තටාකය එතරම් ආසන්නයේ රක්ෂිත කොටසේ ඉදිකර තිබේ. වැවේ වතුර ද පිහිනුම් තටාකයට එක්වෙයි. ආරක්ෂක හමුදා නිලධාරීන් යොදාගෙන එලෙස රක්ෂිතයක ඉදිකර ඇති මෙම හෝටලය අනවසර ඉදිකිරීමක් බව අනුරාධපුර ජනතාවද පෙන්වා දෙති. එසේම මෙම හෝටලය ඉදිකිරීමේදි තවත් වරදක් සිදු වී ඇති බව අනුරාධපුර ජනතාව පෙන්වා දෙති. ඒ යුද හමුදාවේ නිලධාරීන් යොදාගෙන පෞද්ගලික ඉදිකිරීමක් කළ හැකිද යන කාරණයයි. හමුදාවේ භට පිරිස් පෞද්ගලික ඉදිකිරීම් සඳහා යොදාගත නොහැකි බව මීට පෙර ‘ඉරිද‌ා ලංකා’ පුවත්පත හරහා ඉඩම් සංවර්ධනය කිරීමේ සංස්ථාවේ ව්‍යාපෘති කළමනාකරුවෙකු වන විශ්‍රාමික මේජර් ජෙනරාල් කුමා හේරත් ද ප්‍රකාශ කොට තිබුණි. එහිදී කුමා හේරත් මහතා පෙන්වා දී තිබුණේ යුද හමුදාවට රජයෙන් වැටුප් ගෙවන්නේ හමුදා රාජකාරි සහ රජයේ වැඩ සඳහා පමණක් බවය. එසේ නැතිව හමුදා සෙබළුන් යොදාගෙන පුද්ගලික වැඩ කිරීම බරපතළ වරදක් බවද විශ්‍රාමික මේජර් ජෙනරාල් කුමා හේරත් පෙන්වා දී තිබුණි. හමුදා සෙබළුන්ට පෞද්ගලික ඉදිකිරීම් සඳහා එක් වීමට නීතියෙන් නොහැකි වුවත් ඥානක්කාගේ හෝටලය ඉදිකිරීමට විශාල භට පිරිසක් යොදවා තිබූ බව අනුරාධපුර ජනතාව කියති. එම භූමිය වටා විශාල තාප්පයක් ඉදිකර ඇත. එහි ඉදිරිපිට ආරක්ෂාවට සෙබළුන් යොදවා සිටි බවද ගුවන් තොටුපොළ අසල ගැටේ හන්දියේ ජනතාව පවසති.” මූලාශ්‍ර :- දේශපාලන හයිය අරගෙන වැව් රක්ෂිතයේ හෝටල් හදන ඥානක්කා", "URL": "https://lankatruth.com/si/?p=129970", "Category": "පුවත්", "Parent URL": null}