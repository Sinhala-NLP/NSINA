{"Source": "Lankatruth", "Timestamp": "August 30, 2019", "Headline": "වැඩ තහනම් කළ මහේස්ත්‍රාත් තිලිණ ගමගේ ඇතුලු 4කට ඇප", "News Content": "නිසි බලපත්‍රයක් නොමැතිව නීති විරෝධී ලෙස අලි පැටවකු සන්තකයේ තබා ගැනීමේ චෝදනාව සම්බන්ධයෙන් වැඩ තහනමකට ලක්ව සිටින මහේස්ත්‍රාත් තිලිණ ගමගේ මහතා ඇතුළු විත්තිකරුවන් හතර දෙනකු, අධි චෝදනා පත්‍ර භාරදීමෙන් පසු ඇප මත මුදාහරින්නැයි කොළඹ මහාධිකරණය නියෝග කර තිබේ. ඒ අනුව විත්තිකාර තිලිණ ගමගේ මහතා රුපියල් ලක්ෂ 10ක මුදල් ඇප සහ ලක්ෂ 25ක ශරීර ඇප දෙකක් මත මුදා හැර ඇත. සෙසු විත්තිකරුවන්ට රුපියල් 25,000 බැගින් වූ මුදල් ඇප සහ ලක්ෂ 5 බැගින් වූ ශරීර ඇප දෙකක් මත මුදා හරින ලෙස අධිකරණය නියෝග කළේය. කූඨ ලෙස සකස් කරන ලද බලපත්‍රයක් උපයෝගී කරගෙන “සකුරා” නැමැති අලි පැටවකු සන්තකයේ තබාගැනීම තුළින් පොදුදේපළ පනත යටතේ වරදක් සිදුකර ඇතැයි චෝදනා කරමින් අධිචෝදනා 25ක් යටතේ නීතිපතිවරයා විසින් විත්තිකරුවන්ට එරෙහිව මෙම නඩුව ගොනුකර තිබේ. ඇප කොන්දේසි සපුරාගැනීමට නොහැකි වූ චන්ද්‍රරත්න යටවර නැමති විත්තිකරු නැවත රඳවා තැබීමට අධිකරණය නියම කර ඇත. සිද්ධියට අදාල නඩුව සැප්තැම්බර් මස 20 වැනිදා නැවත කැඳවීමට නියමිතය.", "URL": "https://lankatruth.com/si/?p=80091", "Category": "පුවත්", "Parent URL": null}