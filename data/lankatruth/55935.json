{"Source": "Lankatruth", "Timestamp": "July 10, 2018", "Headline": "මහේන්ද්‍රන් ගෙන්වාගැනීමේ වගකීම රනිල් බාර ගතයුතුයි", "News Content": "සිංගප්පූරුවට ගොස් සිටින අගමැති රනිල් වික්‍රමසිංහ නැවත ලංකාවට පැමිණෙන විට හිටපු මහ බැංකු අධිපති අර්ජුන මහේන්ද්‍රන් මෙරටට කැඳවාගෙන ඒමේ වගකීම භාරගත යුතු බව ජනතා විමුක්ති පෙරමුණ නායක, විපක්ෂයේ ප්‍රධාන සංවිධායක පාර්ලිමේන්තු මන්ත්‍රි අනුර කුමාර දිසානායක පුවත්පතකට ප්‍රකාශයක් ලබාදෙමින් පවසයි. හිටපු මහ බැංකු අධිපතිවරයා මේ වනවිටත් සිංගප්පූරුවේ සිටින බව අපරාධ පරීක්ෂණ දෙපාර්තමේන්තුව තහවුරු කර තිබෙන බැවින් අග්‍රාමාත්‍යවරයාගේ වගකීම වන්නේ ඔහු මෙරටට ගෙන්වීම බව ඒ මහතා කියාසිටියේය. ශ්‍රී ලංකා මහ බැංකු බැඳුම්කර වංචාව සම්බන්ධයෙන් දැනට පරීක්ෂණ සිදු වන්නේ පර්පචුවල් ට්‍රෙෂරීස් සමාගම හරහා අර්ජුන ඇලෝසියස් පාර්ශ්වය ඉපැයූ අයථා ලාභ පමණක් බවත් එකී වංචාවටම අදාළව අයථා ලෙස අභ්‍යන්තර තොරතුරු ලබාදී ගනුදෙනු සිදු කළ මහ බැංකුවේ ප්‍රධාන චූදිතයා වන අර්ජුන මහේන්ද්‍රන් තවමත් පැත්තක සිටින බවත් අනුර දිසානායක මහතා පෙන්වා දෙයි. ඒ අනුව ප්‍රධාන චූදිතයා වන අර්ජුන් මහේන්ද්‍රන් මෙරටට ගෙන්වා එකී පරීක්ෂණ කඩිනම් කළ යුතු බවද අනුර දිසානායක මහතා වැඩිදුරටත් අවධාරණය කරයි.", "URL": "https://lankatruth.com/si/?p=55935", "Category": "පුවත්", "Parent URL": null}