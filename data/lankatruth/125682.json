{"Source": "Lankatruth", "Timestamp": "November 10, 2021", "Headline": "ඔබ බලාපොරොත්තු වූ දේ අපෙනුත් ඉටු නොවුනොත් පරාදවූ අය නොවෙයි අලුත් කණ්ඩායමක් පත්කරගන්න… ජනාධිපති", "News Content": "ජනතාව බලාපොරොත්තු වූ දේ වත්මන් ආණ්ඩුවෙන් සහ තමාගෙන් ඉටු කරගැනීමට නොහැකි වුවහොත් පරාදවූ පිරිස නොව අලුත් කණ්ඩායමක් පත් කරගැනීමට කටයුතු කරන්නැයි ජනාධිපති ගෝටාබය රාජපක්ස සඳහන් කරයි. ජනාධිපතිවරයා මේ බව පැවසූවේ, ලෝක විද්‍යා දිනයට සමගාමීව ශ්‍රී ලංකාවේ ජාතික විද්‍යා දිනය හා විද්‍යා සතිය සැමරීම වෙනුවෙන් අද (10) පෙරවරුවේ අරලියගහ මන්දිරයේ පැවති උත්සවය අමතමිනි. පසුගිය අවුරුදු 05ක් ආණ්ඩ බලය හොබවා අසාර්ථක වුනු නිසා තමා ජනාධිපති වූ බවත් පරාද වූ කණ්ඩායමක් අවුරුදු දෙකකට පසු පැමිණ කිසිම බලයක් නොතිබූ පිරිසක් මෙන් මේ ගත වූ අවුරුදු දෙක ගැන කතාකරන බවත් ජනාධිපතිවරයා පවසයි. “මේ අපේ ජනතාවත් රැවටෙනවා. දැන් මම වුනත් මේ ක්‍රමය වෙනස් කරන්නට ඕනා. ජනතාව, මගේ ආණ්ඩුවේ ඇමතිවරු වුනත් මන්ත්‍රීවරු වුනත් ඔබ බලාපොරොත්තු වුණ දේ ඉටු නොකළොත් ආපහු අර පරණ කණ්ඩායමක්ම ගේන්න එපා. අලුත් අය හොයන්න. මම දන්නැහැ කොහොමද කරන්නේ කියලා. නමුත් ඒක තමයි කළ යුත්තේ. අද අපි කතාකරනවා. අපිව හෙට එළෙව්වයින් පස්සේ ආපහු අපි බණින්න පටන් ගන්නවා. ඒ කරලා ආපහු අපිව පත්කරනවා. වැඩක් නැහැනේ. ” යැයි ඔහු එහිදී වැඩිදුරටත් පවසා තිබේ.", "URL": "https://lankatruth.com/si/?p=125682", "Category": "පුවත්", "Parent URL": null}