{"Source": "Lankatruth", "Timestamp": "October 9, 2021", "Headline": "කෞතුකාගාරයට මිලියන 40ක තණකොළ!", "News Content": "ජාතික කෞතුකාගාර ගොඩනැගිල්ල පිහිටි භූමියේ තණ පිඩැලි ඇල්ලීමට රුපියල් මිලියන 40ක් වැය කිරීමට ජාතික කෞගුකාගාර දෙපාර්තමේන්තුව පියවර ගෙන තිබේ. එම දෙපාර්තමේන්තුව පවසන්නේ කෞතුකාගාර ගොඩනැගිල්ල පිහිටි භූමියේ දැනට අල්ලා ඇති තණකොළ ඉඩෝරය පවතින කාලවල දී වියළී යාම මෙම නව තණ පිඩැලි අල්ලීමට හේතු වී ඇති බවයි. ඒ අනුව රජය මඟින් ලබාදෙන මහජන මුදල් යොදාගනිමින් අක්කර 07ක ප්‍රදේශයක් පුරා තණ පිඩැලි ඇල්ලීම සිදු කිරීමට නියමිත අතර, ඒ සඳහා අවශ්‍ය සැලැසුම් හා උපදෙස් නාගරික සංවර්ධන අධිකාරිය විසින් ලබා දී තිබේ. අදියර දෙකක් යටතේ සිදු කරනු ලබන මෙම කටයුත්තේ පළමු අදියර එළැඹෙන ජනවාරි මාසය වනවිට අවසන් කර දෙවැනි අදියර ආරම්භ කිරීමට සූදානම් බව එම දෙපාර්තමේන්තුව සඳහන් කර සිටී. ජාතික කෞතුකාගාර දෙපාර්තමේන්තුවේ අධ්‍යක්ෂ (සංස්කෘතික) සෙනරත් වික්‍රමසිංහ මාධ්‍යයට පවසා සිටියේ, තණ පිඩැලි අල්ලීමෙන් පසු එම බූමිය උද්භිද උද්‍යානයක් ලෙස අලංකාර කර දෙස් විදෙස් සංචාරකයන්ගේ ආකර්ෂණය දිනාගන්නා ස්ථානයක් බවට පත් කරන බවයි.", "URL": "https://lankatruth.com/si/?p=124352", "Category": "පුවත්", "Parent URL": null}