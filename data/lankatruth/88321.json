{"Source": "Lankatruth", "Timestamp": "January 5, 2020", "Headline": "රංජන් අද අධිකරණය හමුවට", "News Content": "තම නිල ගිනි අවියේ බලපත්‍රය අලුත් නොකිරීම හේතුවෙන් ඊයේ (04) පස්වරු 7.20ට පමණ අත්අඩංගුවට ගත් හිටපු අමාත්‍ය රන්ජන් රාමනායක මහතා මේ වනවිටත් කොළඹ දකුණ අපරාධ කොට්ඨාශය විසින් ප්‍රකාශ සටහන් කරගනිමින් සිටින අතර අද (05) දින නුගේගොඩ මහේස්ත්‍රාත්වරයා වෙත ඉදිරිපත් කිරීමට නියමිතව ඇත. පොලිස් මාධ්‍ය කොට්ඨාශය සඳහන් කළේ ඊයේ රාත්‍රී අත්අඩංගුවට ගත් රංජන් රාමනායක මන්ත්‍රීවරයාගෙන් වැඩිදුර ප්‍රකාශ ලබාගැනීමෙන් අනතුරුව ඔහු මහේස්ත්‍රාත් අධිකරණය වෙත ඉදිරිපත් කරන බවයි. රන්ජන් රාමනායක මහතාගේ නිවසේ, රජය අපහසුතාවට පත්වන අන්දමේ ප්‍රකාශ, දුරකතන සංවාද හා ඡායරූප ඇතුළත් දෘඩ පට ඇතැයි නුගේගොඩ මහේස්ත්‍රාත් අධිකරණය මගින් ලබාගත් සෝදිසි වරෙන්තුවක් මත හිටපු නියෝජ්‍ය අමාත්‍ය රන්ජන් රාමනායක මහතාගේ නිවස ඊයේ පස්වරු 3.15ට පමණ කොළඹ දකුණ අපරාධ කොට්ඨාශයේ පොලිස් නිලධාරීන් විසින් පරීක්ෂාවකට ලක් කරන ලදී. එහිදී මන්ත්‍රීවරයාගේ නිල අවිය හමුවී ඇති අතර නියමිත පරිදි එහි බලපත්‍රය අලුත් නොකිරීම මත මෙසේ ඔහු අත්අඩංගුවට ගෙන ඇත.", "URL": "https://lankatruth.com/si/?p=88321", "Category": "පුවත්", "Parent URL": null}