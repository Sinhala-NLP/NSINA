{"Source": "Lankatruth", "Timestamp": "January 24, 2021", "Headline": "ලංකා බැංකු මූලස්ථාන ගොඩනැගිලිත් විකුණයිද?", "News Content": "ලංකා බැංකුවේ මූලස්ථාන ගොඩනැඟිලි දෙකෙන් ඉවත් වන ලෙස එම බැංකුවට නාගරික සංවර්ධන අධිකාරිය දැනුම් දීතිබෙන බව අනාවරණය වේ. මේ සම්බන්ධයෙන් අනිද්දා පුවත්පතේ ප්‍රධාන ශිර්ෂපාඨයෙන් කරුණු හෙළිකර ඇත. බත්තරමුල්ල ප්‍රදේශයේ අක්කර පහක ඉඩමක් එම මූලස්ථාන ගොඩනැගිල්ල ඉදිකිරීම සඳහා වෙන්කර තිබෙන බවද එම ප්‍රවෘත්තියෙන් හෙළි කර තිබේ. මේ සම්බන්ධ සාකච්ඡාවක් පසුගිය 15 වෙනි දින පැවැත්වීමට නියමිතව තිබී 18 වැනි දින දක්වා කල්දමා තිබී ඇත. එදින පැවැත්වූසකච්ඡාවේදී නාගරික සංවර්ධන අධිකාරියෙන් කර තිබෙන එම ඉල්ලීම පිළිබඳව ලංකා බැංකු සේවක සංගමයේ නියෝජිතයන් තහවුරු කර තිබේ. මේ වනවිට ලංකා බැංකු මූලස්ථාන ගොඩනැගිලි දෙක ඇතුළු එම තදාසන්නයේ පවතින ලෝක වෙළඳ මධ්‍යස්ථානය, හිල්ටන් හෝටලය සහ ගලධාරී හෝටලය ඇතුළු ගොඩනැගිලි සඳහා කොරියාව සහ සිංගප්පූරුවේ ව්‍යාපාරිකයන් ඉල්ලා ඇති බවද එම ප්‍රවෘත්තියෙන් වැඩිදුරටත් හෙළිකර තිබේ. මේ අතර ලංකා බැංකුව පෞද්ගලීකරණය කිරීම සඳහා මෙයට දශක දෙකකට පමණ පෙර සිට පැවති ආණ්ඩු විවිධාකාරයෙන් උත්සාහ කරනු ලැබීය. එහෙත් බැංකු වෘත්තීය සංගම්වල ප්‍රබල විරෝධතාවය නිසා එය සිදුකිරීමට නොහැකි විය. මේ වනවිට ලංකා බැංකු අධ්‍යක්ෂ මණ්ඩලයට විශ්‍රාමික හමුදා නිලධාරියෙකුද පත් කර සිටින පසුබිමක එම මූලස්ථානය ඉවත් කිරීමට ගෙන යන ප්‍රයත්නය පිළිබඳව දැඩි ආන්දෝලනාත්මක තත්වයක් බැංකු සේවකයන් අතර නිර්මාණය වී තිබේ.", "URL": "https://lankatruth.com/si/?p=109210", "Category": "ආර්ථික පුවත්", "Parent URL": null}