{"Source": "Lankatruth", "Timestamp": "June 30, 2021", "Headline": "නැව් ගින්නේ වන්දිය කන් හැන්දකට සීමාවේ ?", "News Content": "මෙරට මුහුදු තීරයට සහ සාගර ජල ජීවින්ට මෙන්ම ධීවර කර්මාන්තයටත් සෘජුව බලපෑම් කළ, වක්‍රව සුවිශාල විනාශයක් සිදු කළ නැව් ගින්න සම්බන්ධයෙන් අතුරු වන්දියක් වශයෙන් ඩොලර් මිලියන 40ක් ලබා ගැනීමට ආණ්ඩුව සූදානම් වන බවට අනාවරණය වේ. අධිකරණ ඇමති මොහොමඩ් අලි සබ්‍රි ජුනි 16 වෙනි දින මේ සම්බන්ධයෙන් කැබිනට් සංදේශයක් ඉදිරිපත් කර ඇත. ඩොලර් මිලියන 40ක මුදල නීතිපතිවරයාගේ නිර්දේශයක් බවද දක්වා තිබේ. මෙම මුදල එම නිවේ ගින්න නිවීම සඳහා නාවික හමුදාව සහ ගුවන් හමුදාව දැරූ වියදම් ආවර්ණය කර ගැනීමටත් ඊට අමතරව පාරිසරික දූෂණය, ආර්ථිකමය වශයෙන් සිදු වූ අලාභය, ධීවර කර්මාන්තයට සිදුවූ අලාභය, සංචාරක කර්මාන්තයට සිදුවූ අලාභය සහ මුහුදු මාර්ග අවරහිවීමෙන් සිදු වූ අලාභය යන ක්ෂේත්‍රයන්ට අදාළව අතුරු වන්දියක් වශයෙන් ලබාගැනීමට සූදානම් වන බව එම කැබිනට් සංදේශයේ දක්වා ඇත. මෙයට පෙර නැගෙනහිර මුහුදු තීරයේදී ගිණිගත් බ්ලූ ඩයමන්ඩ් නෞකාවෙන් සිදු වූ සියලු ආර්ථික අලාභ වෙනුවෙන් මේ දක්වා ලබාගෙන ඇත්තේ රුපියල් මිලියන 454ක් බව මෙයට පෙර හෙළි වී තිබිණි. පර්ල් එක්ස්ප්‍රස් නෞකාවෙන් අතිවිශාල පාරිසරික මෙන්ම ආර්ථික විනාශයක් සිදුවී ඇති අතර ඒ සම්බන්ධයෙන් වන්දි ලබා ගැනීමට විවිධ කමිටු 05ක් මේ වනවිට පිහිටුවා තිබේ. එම කමිටුවල නිර්දේශ ලබාදියයුතු අවස්න දිනයක් හෝ නියම කර නොතිබීම විශේෂත්වයකි.", "URL": "https://lankatruth.com/si/?p=118743", "Category": "ආර්ථික පුවත්", "Parent URL": null}