{"Source": "Lankatruth", "Timestamp": "July 3, 2023", "Headline": "Sri Lanka Cricket : ලෝක කුසලානයට සුදුසුකම් ලබයි", "News Content": "ශ්‍රී ලංකා ක්‍රිකට් කණ්ඩාම එක්දින ලෝක කුසලාන ක්‍රිකට් තරගාවලියට සුදුසුකම් ලබාගැනීමට ඊයේ (02) සමත් විය. සිම්බාබ්වේදී පැවැත්වෙන ලෝක කුසලාන සුදුසුකම් ලැබීමේ ක්‍රිකට් තරගාවලියේ දස්කම් දැක්වීමෙන් මෙලෙස ශ්‍රී ලංකා කන්ඩායම ලබන ඔක්තෝබර් මස 05 වැනිදා ඉන්දියාවේදී ආරම්භ වන එක්දින ලෝක කුසලාන ක්‍රිකට් තරගාවලියට සුදුසුකම් ලබා ඇත. ශ්‍රී ලංකාව මේ වනවිට මෙම සුදුසුකම් ලැබීමේ තරගාවලියේ සහභාගි වූ තරග 06 ජය ලබා අපරාජිතව ප්‍රසාද ලකුණු 08ක් සමගින් ප්‍රසාද ලකුණු සටහනේ පළමු ස්ථානයේ පසුවෙයි. ‘සුපිරි හය’ වටයේ ශ්‍රී ලංකාව සහභාගි වූ දෙවැනි තරඟය ලෙස සිම්බාබ්වේට එරෙහිව බුලවායෝහිදී ඊයේ පැවැති තරගයෙන්ද ශ්‍රී ලංකා ක්‍රීඩකයෝ කඩුලු 09ක පහසු ජයක් ලැබූහ. ශ්‍රී ලංකා ක්‍රීඩකයෝ ලකුණු 166ක ජයග්‍රාහි ඉලක්කය ඕවර 33.1කදී කඩුල්ලක් පමණක් දැවී සම්පූර්ණ කිරීමට සමත් වූහ. ආරම්භක පිතිකරුවන් වූ පැතුම් නිස්සංක නොදැවී ලකුණු 101 සහ දිමුත් කරුණාරත්න ලකුණු 103ක සම්බන්ධතාවක් පවත්වමින් ජයග්‍රහණය පහසු කළහ. පැතුම් නිස්සංක අනගි ඉනිමක් ක්‍රීඩා කරමින් පන්දු 102කදී හතරේ පහර 14ක් සමගින් නොදැවී ලකුණු 101ක් රැස්කිරීමට සමත් විය. මහීෂ් තීක්‍ෂණ ලකුණු 25ට කඩුලු 04ක් සහ ඩිල්ෂාන් මධුසංක ලක්ණු 15ට කඩුලු 03ක් ලබාගනිමින් දක්‍ෂ පන්දු යැවීමක නිරත වෙමින් සිම්බාබ්වේ පිල ලකුණු 165කට සීමා කිරීමට සමත් වූහ. සීන් විලියම්ස් පන්දු 57කදී හතරේ පහරර 6ක් සහ හයේ පහරක් සමගින් ලකුණු 56ක් රැස්කරමින් ඉනිමේ වැඩිම ලකුණු ලාභියා බවට පත්විය. සිම්බාබ්වේ පිල ඕවර 32.2කදී සියලු දෙනා දැවී 165ක්ද ශ්‍රී ලංකා පිල ඕවර 33.1 කදී කඩුලු 01කට ලකුණු 169ද ලබාගත්හ.", "URL": "https://lankatruth.com/si/?p=148628", "Category": "ක්‍රීඩා පුවත්", "Parent URL": null}