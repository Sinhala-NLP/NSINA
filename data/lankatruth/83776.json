{"Source": "Lankatruth", "Timestamp": "October 23, 2019", "Headline": "පාස්කු ප්‍රහාරයේ වාර්තාව පාර්ලිමේන්තුවට", "News Content": "පසුගිය අප්‍රේල් මස 21 වැනිදා දිවයිනේ ස්ථාන 8ක සිදුවූ බෝම්බ පිපිරීමේ සිදුවීම් සම්බන්ධව විමර්ශනය කර පාර්ලිමේන්තුවට වාර්තා කිරීමට පත්කළ පාර්ලිමේන්තු විශේෂ තේරීම් කාරක සභාවේ වාර්තාව අද(23) පාර්ලිමේන්තුවට ඉදිරිපත් කළේය. ත්‍රස්ත ප්‍රහාරය වැළැක්වීම සම්බන්ධව ඇතැම් නිලධාරීන්ගේ හැසිරීම වගකීම් වරහිත බව පාර්ලිමේන්තු විශේෂ කාරක සභාවේ අවසන් වාර්තාවෙන් දක්වා තිබේ. ඒ අනුව වරදක් සිදුකිරීම සම්බන්ධව ප්‍රමාණවත් සාක්ෂි රැස්කර ගැනීමට හැකිවන අවස්ථාවලදී අධිචෝදනා ගොනුකිරීම සහ නඩු පැවරීම සිදුකළ යුතු බව වාර්තාව මගින් නිර්දේශ කර ඇත. පාස්කු දින ප්‍රහාරවලින් ක්‍රිස්තියානි පල්ලි 03ක සහ හෝටල් 03ක සිදුවූමරාගෙන මැරෙන ප්‍රහාරවලින්, බෝම්බ ප්‍රහාර එල්ලකළ පුද්ගලයින් ද ඇතුළත්ව පුද්ගලයින් 277 දෙනෙකු ජීවිතක්ෂයට පත්ව ඇති බවත් 400කට අධික පිරිසක් තුවාල ලබා ඇති බවත් විශේෂ කාරක සභා වාර්තාවේ දැක්වේ. ජීවිතක්ෂයට පත්වූවන් අතර අවම වශයෙන් විදේශිකයන් 40ක් සහ දරුවන් 45ක් සිටින ඇත. මෙම වාර්තාව සැකසීමේදී විශේෂ තේරීම් කාරක සභාව පුද්ගලයින් 55 දෙනෙකුගෙන් සාක්ෂි සටහන් කර ගෙන ඇති අතර ඒ වෙනුවෙන් කාරක සභාව 24 වතාවක් රැස්වී ඇත. කාරක සභා වාර්තාවේ වැඩිදුරටත් දක්වා ඇත්තේ, පාස්කු ප්‍රහාරය සම්බන්ධව අප්‍රේල් මස 4 වැනිදා බුද්ධි තොරතුරු ලද පළමු පුද්ගලයා වූ රාජ්‍ය බුද්ධි අංශයේ ප්‍රධානියා විසින් ඇතිවිය හැකි තර්ජන අවම කිරීමට සහ වැළැක්වීමට පියවර ගත යුතුව තිබූ බවත් සියළු අංශවලින් ඔහු අසාර්ථක වී ඇති බවත් වාර්තාවේ දක්වා ඇත. එසේම ජාතික ආරක්ෂක මණ්ඩලයේ රැස්වීම් පිළිවෙලකට පැවැත්වීම ආරක්ෂක ලේකම්වරුන් ලෙස කටයුතු කළ හේමසිරි ප්‍රනාන්දු මහතා සහ කපිල වෛද්‍යරත්න යන මහත්වරුන් විසින් වගබලා ගතයුතු බවත් එ් සම්බන්ධව ඔවුන් වරදක් සිදුකර ඇති බවත් වාර්තාව පෙන්වා දෙයි. එසේම ප්‍රහාරය සම්බන්ධ බුද්ධි තොරතුරු, දේශපාලන නායකත්වය සහ ආරක්ෂක හමුදා දැනුවත් කිරීමට හිටපු ආරක්ෂක ලේකම් හේමසිරි ප්‍රනාන්දු මහතා කටයුතු නොකිරීම බරපතල අඩුපාඩුවක් බව දක්වා ඇත. කාත්තන්කුඩි ප්‍රදේශයේ සිදුවූ පිපිරීම සම්බන්ධව ලද බුද්ධි තොරතුරු, නැගෙනහිර පළාත භාර නියෝජ්‍ය පොලිස්පතිවරයා දැනුවත් කිරීමට අපොහොසත්වීම, දේශපාලන නායකත්වය දැනුවත් නොකිරීම සහ ලද තොරතුරු සම්බන්ධව ගතයුතු ක්‍රියාමාර්ග සඳහා ප්‍රමාණවත් උපදෙස් ලබා නොදීම ආදී කරුනු සම්බන්ධව පොලිස්පති පූජිත ජයසුන්දර මහතාගේ අඩුපාඩු ලෙස දක්වා ඇත. මෙම කරුනුවලට අමතරව ආරක්ෂක සහ බුද්ධි අංශයේ අත්‍යවශ්‍ය ප්‍රතිසංස්කරණ, ආගමික අන්තවාදයේ නැගීම පාලනය කිරීමේ සහ අධීක්ෂණය කිරීමේ අවශ්‍යතාව, වහබ්වාදය සහ ඒ සම්බන්ධයෙන් ක්‍රියාමාර්ග ගැනීමේ අවශ්‍යතාවය ආදී කරුණු සම්බන්ධව අවධානය යොමුකරන ලෙස විශේෂ කාරක සභාව නිර්දේශ ඉදිරිපත් කර ඇත.", "URL": "https://lankatruth.com/si/?p=83776", "Category": "පුවත්", "Parent URL": null}