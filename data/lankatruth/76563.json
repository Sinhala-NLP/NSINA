{"Source": "Lankatruth", "Timestamp": "June 28, 2019", "Headline": "රිෂාඩ් අද විශේෂ තේරීම් කාරක  සභාව හමුවට", "News Content": "අප්‍රේල් 21 ප්‍රහාරය සම්බන්ධව විමර්ශනය කර පාර්ලිමේන්තුවට වාර්තා කිරීමට පත්කර ඇති පාර්ලිමේන්තු විශේෂ තේරීම් කාරක සභාව හමුවේ පෙනී සිට සාක්ෂි ලබාදීමට හිටපු අමාත්‍ය රිෂාඩ් බදියුදීන් මහතා අද(28) කැඳවා ඇත. පසුගිය 26 වැනිදා හිටපු අමාත්‍යවරයා කාරක සභාව හමුවට කැඳවා තිබුණ ද කාරක සභාවේ සාමාජිකයින් වැඩි පිරිසක් අත්‍යාවශ්‍ය රැස්වීමකට සහභාගීව තිබීම හේතුවෙන් සාක්ෂි සටහන් කර ගැනීම අද දක්වා කල් තැබිණි. රිෂාඩ් බදියුදීන් හිටපු අමාත්‍යවරයාට අමතරව හිටපු අමාත්‍ය අබ්දුල් හලීම් මහතාගේ සොහොයුරෙකුවන ෆායිම් එම්. හෂීම් සහ ලංකා බැංකුවේ සහ ආයෝජන මණ්ඩලයේ නිලධාරීන් කිහිපදෙනෙකු ද කැඳවා තිබේ. බැටිකලෝ කැම්පස් පෞද්ගලික අධ්‍යාපන ආයතනය සම්බන්ධව නැගෙනහිර පළාත් හිටපු ආණ්ඩුකාර ඒ.එල්.එම්. හිස්බුල්ලා මහතා ලබාදුන් සාක්ෂි සම්බන්ධව විමසීමට එම නිලධාරීන් කැඳවා තිබේ.", "URL": "https://lankatruth.com/si/?p=76563", "Category": "පුවත්", "Parent URL": null}