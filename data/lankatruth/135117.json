{"Source": "Lankatruth", "Timestamp": "June 3, 2022", "Headline": "එදාට වඩා සිය දහස් ගුණයකින් අමාරුවේ ඉන්න ජනතාවට ගෝඨා-රනිල් ආණ්ඩුව බදු ගහනවා… ජවිපෙ", "News Content": "ගෝටාබය රාජපක්ෂ ජනාධිපති දූරයට පත්වූ 2019 නොවැම්බර් මාසයේ පැවති භාන්ඩ හා සේවා මිලගනන් මෙන් තුන් ගුනයකට වඩා වැඩියෙන් මිල වැඩි වී තිබෙන අවස්තාවේ තවත් බදු බර වැඩි කිරීමට විරෝධය පල කරන බව ජනතා විමුක්ති පෙරමුණ පවසයි. එම පක්ෂයේ දේශපාලන මණ්ඩල සභික සුනිල් හඳුන්නෙත්ති අද (03) පැවැත්වූ මාධ්‍ය හමුවකදී මේ බව පැවසීය. ගෝටාබය-රනිල් කුමන්ත්‍රන කාරී ආණ්ඩුවේ පැවැත්ම වෙනුවෙන් මෙලෙස බදු ඉහළ දමමින් ජනතාව තව තවත් පීඩනයට පත්කරන්නේ ඇයිද එයින් මිදීමට නව ආර්තික දේශපාලනික ක්‍රියාමාර්ගයක් වෙත ජනතාව අවතීර්ණ විය යුතු බවද එහිදී අවධාරණය කෙරින. එම මාධ්‍ය හමුවේදී දැක්වූ සම්පූර්ණ අදහස් පහතින් පල කෙරේ. “ආණ්ඩුව යළිත් වතාවක් බදු වර්ග ගණනාවක් පනවා තිබෙනවා. පුද්ගල ආදායම් බදු, සමාගම් ආදායම් බදු මේ අතර මූලිකයි. මෙයින් ජනතාවට ඇතිවන පීඩාකාරී තත්වය පිළිබඳ ජනතා විමුක්ති පෙරමුණේ ස්ථාවරය පැහැදිලි කරන්න මේ මාධ්‍ය හමුව කැඳෙව්වා. මේ වෙනකොට රටේ ජනතාව ජීවත් වෙන්නේ ගෑස් පෝලිම්වල, තෙල් පෝලිම්වල, බෙහෙත් පෝලිම්වල. තව පැත්තකින් කිරිපිටි ඇතුළු අත්‍යවශ්‍ය ද්‍රව්‍ය මිල අහස උසට නැගලා. සල්ලි තියෙන මිනිසුන්ට ගන්න බඩු නැහැ. සල්ලි නැති මිනිසුන්ට බඩුත් නැහැ. සල්ලිත් නැහැ. මේ වගේ බරපතළ පීඩාකාරී තත්වයක ජනතාව ඉන්න වෙලාවේ ගෝඨාභය-රනිල් ආණ්ඩුවත් බදු ගහන්න පටන්ගෙන තිබෙනවා. ජූනි පළවෙනිදා සිටත්, ඔක්තෝබර් පළවැනිදා සිටත් ක්‍රියාත්මක වන බදු වර්ග ගණනාවක් පනවා තිබෙනවා. වැට් බදු ප්‍රතිශතය ඉහළ දමා දුරකථන බදුත් ඉහළ දමා පුද්ගල සහ සමාගම් බදු වැඩිකර තිබෙනවා. 2019 ජනාධිපතිවරණයෙන් පස්සේ ගෝඨාභය රාජපක්ෂ ආණ්ඩුව හදිසියේම බදු වර්ග ගණනාවක් නිදහස් කර, ලැබෙමින් තිබුණු ආදායම බිලියන 501ක් අහිමිකර ගත්තා. ඒ සම්බන්ධයෙන් ඒ වෙලාවේ මේ වරප්‍රසාද ලබාදුන්නේ කාටද කියලා අපි ප්‍රශ්න කළා.ඒ බදු කපා හැරීම නිසා ආදායම් බදුවලින් බිලියන 118ක්, එකතු කළ අගය මත (වැට්) බදු බිලියන 210ක් ජාතිය ගොඩනැගීමේ බද්ද බිලියන 101ක් ආර්ථික සේවා ගාස්තු බිලියන 40ක් ඇතුළුව ආර්ථික සේවා ගාස්තු ඨීඔ ඇතුළු බදු වර්ග ගණනාවක් මේ විදිහට අහිමි කර ගත්තා. වැඩිවෙමින් තිබූ බදු ආදායම අහිමිවීමත් සලකා බැලූ විට ආසන්න වශයෙන් රුපියල් බිලියන 600ක් විතර බදු කපා හැරීමෙන් අහිමි කර ගත්තා. කිසිකෙනෙක් බදු අඩුකරන්න කියලා උද්ඝෝෂණය කරලා, කෑ ගහලා අඩුකර ගත් බදු ආදායම් නොවෙයි මේ. ඉහළම සමාගම්වලින් අයකර ගත් බදු කපා හැරියා. එදා බදු කැපූ එක වැරදියි නම් අද නැවත අයකර ගන්නා එක නිවැරදියි නේද කියලා කෙනෙකුට තර්ක කරන්න පුළුවන්. නමුත් අද ජනතාව ඉන්නේ 2019 සිටි තත්වයේ නොවෙයි. ඉතාම අන්ත අසරණ තත්වය පත්වෙලා. එදා බදු අඩුකළේ ජනතාවට සහන දෙන්න නම් අද එදාට වඩා අන්ත අසීරු තත්වයට පත්වී ඉන්න අවස්ථාවේ 8% සිට ඉඳලා 12% දක්වා බදු වැඩි කරනකොට ජනතාව ගැන මොකක්ද ආණ්ඩුව හිතුවේ. එදා 15% වූ වැට් බද්ද අමාරුකමකින් සිටි ජනතාවට සහන දෙන්න 8% දක්වා අඩු කළා නම්, අද ඊට වඩා සිය දහස් ගුණයකින් අමාරු තත්වයක ඉන්න ජනතාවට ගෝඨා-රනිල් ආණ්ඩුවෙන් බදු ගහලා තිබෙනවා. ආණ්ඩුව තමන්ගේ අර්බුදය විසඳා ගන්න ජනතාවගේ පැත්තෙන් මොහොතකට වත් හිතලා නැහැ. එදා ආණ්ඩුව බදු අඩුකිරීමේ සහනය ජනතාවට ගියේ නැහැ. ආණ්ඩුවේ ගජ මිත්‍රයන්ට ගියා. මෙදා අර්බුදය නිසා ගහෙන් වැටුණු මිනිහාට ගොනා හතර පස් වතාවක් අනින්නා වගේ ජනතාවට අනින්න පටන්ගෙන තිබෙනවා. මෛත්‍රී-රනිල් ආණ්ඩුව වගේම, ගෝඨාභය-මහින්ද ආණ්ඩුව වගේම කුමන්ත්‍රණකාරී ගෝඨා-රනිල් ආණ්ඩුවත් බදු ගැහීම, ණය ගැනීම සහ විකිණීම හැර වෙන උත්තරයක් නැහැ. මේ බදු පනවන්නේ සාකච්ඡාවක් කිරීමෙන් පසුව නොවෙයි. ආර්ථිකයක බදු පැනවීම පොදු අර්ථයෙන් ගත් විට සාර්ථක වෙන්නේ ආර්ථිකයක් ප්‍රසාරණය වෙන තත්වයක් තුළ. ඒ හැර ආර්ථිකය හැකිළෙන තත්වයක් ඇතුලේ බදුවලින් සාර්ථක ප්‍රතිඵල ගන්න බැහැ. දවසකට එක සැරයක් ලිප ගිනි මොළවන පවුල් කීයක් අද ලංකාවේ ඉන්නවාද? ගෑස් ලිප විතරක් නොවෙයි දර ලිපවත් පත්තු කර ගන්න බැහැ. කර්මාන්ත සහ ව්‍යාපාර තියෙන්නෙත් බදු ගෙවන්න හැකි මට්ටමක නොවෙයි. ව්‍යාපාර වැහීමෙන් රැකියාවලින් ඉවත් කෙරෙමින් තියෙන්නේ. හැකියාවක් තියෙන අය රටින් එළියට පැන ගන්න උත්සාහ කරමින් ඉන්නවා. ගෑස් පෝලිමට, තෙල් පෝලිමට වැඩිය දිග පාස්පෝට් පෝලිමක් තියෙනවා. ඒ අතර තමයි තමන්ගේ මර්දනකාරී ක්‍රියාවලිය පවත්වාගෙන යන්න බදු පනවලා තියෙන්නේ. මේ සම්බන්ධයෙන් ජනතාව පුළුල් අර්ථයෙන් අවබෝධකර ගන්න ඕන කියලා අපි හිතනවා. කලින් වැට් බද්ද අය කිරීමේ සීමාව තිබුණේ මිලියන 300කින් ඉහළ වාර්ෂික ආදායමක්. දැන් ඒක මිලියන 120 දක්වා අඩුකර තිබෙනවා. කලින් මිලියන 25ක ආදායමක් තිබෙන ව්‍යාපාර වැට් බදු සීමාවට අයිති වුණා නම්, දැන් ඒ ආදායම මිලියන 10 දක්වා අඩුකර තිබෙනවා. මේ වැට් බද්ද කර්මාන්තවලට සහ ව්‍යාපාරවලට ගෙවන්න වෙන්නේ ජනතාවට. ගිය අවුරුද්දට වඩා වැට් බදු අයකිරීමේ සීමාව විශාල වශයෙන් අඩුකර තිබෙනවා. භාණ්ඩ මිලදී ගන්නා ජනතාවගෙන් විශාල පිරිසක් මේ වැට් බදු පරාසයට යටත් වෙනවා. වැට් බදු ප්‍රතිශතය 8% සිට 12% දක්වා වැඩිකරන අතර ඒ බදු අය කිරීමේ සීමාව විශාල වශයෙන් පහත හෙළා තිබෙනවා. මේ නිසා ව්‍යාපාර විශාල ප්‍රමාණයක් වැට් බදු ගෙවීමට යටත් වෙනවා. බිලියන 91 ආදායමක් ඉදිරි මාස 6 තුළ ආණ්ඩුව බලාපොරොත්තු වෙනවා. නාගරික සහ අර්ධ නාගරික නිවාස ස්වාධිපත්‍ය හිමියන්ගේ වැට් බදු සහනය ඉවත් කර තිබෙනවා. ඒ වගේම 60%ක් දේශීය මූලාශ්‍ර සහිතව පවත්වාගෙන ගිය ආපන ශාලා, හෝටල්, අවන් හල් වැනි ආයතනවලට වැට් බද්ද 0% සිට 12% දක්වා පනවා තිබෙනවා. ඉන්ධන මිල, ගෑස් ප්‍රශ්න නිසා මේ ව්‍යාපාර පවත්වාගෙන යන්න බැරි මට්ටමක තියෙන්නේ. ජූනි 01 රාත්‍රියේ සිටම 15%සිට 200% දක්වා රේගු බදු අධිභාරයක් පනවා තිබෙනවා. විශේෂයෙන්ම බයිසිකල් සහ ත්‍රි රෝද රථවල ටයර්වලට 50%ක බදු පනවා තිබෙනවා. ඉන්ධන ප්‍රශ්නය නිසා පා පැදිවල පවා මිල විශාල වශයෙන් ඉහළ ගොස් තිබෙනවා. එවැනි තත්වයක් යටතේ පොදු ජනතාවගේ වාහනවල ටයර් මත 50%ක බදු වැඩිකර තිබෙන්නේ. තව පැත්තකින් ශීතකරණ, රෙදි සෝදන යන්ත්‍ර, විදුලි පංකා, ස්මාට් ෆෝන්, කැමරා සහ රයිස් කුකර් එකේ පවා 100%කින් බදු වැඩිකර තිබෙනවා. ආණ්ඩුව කතා කළේ ස්මාර්ට් ෆෝන් යුගයක් ගැන, ඩිජිටල් යුගයක් ගැන. හැබැයි සාමාන්‍ය දුරකථනයක් මත පවා බදු වැඩිකර රූපලාවණ්‍යය උපකරණ, කිරිපිටි මත බදු වැඩිකර තිබෙනවා. මෙවැනි භාණ්ඩ අද අත්‍යවශ්‍ය නොවන සුඛෝපභෝගී භාණ්ඩ නොවෙයි. මේ තුළින් ආණ්ඩුව විශාල බදු ආදායමක් බලාපොරොත්තු වෙනවා. 2019 මේ බදුම ආණ්ඩුවෙන් ඉවත් කරද්දී තිබුණු මිල වගේ තුන් හතර ගුණයකින් මිල වැඩිවී තිබෙනවා. පසුගිය ජනාධිපතිවරණයේ සිට මහා මැතිවරණය දක්වා ආණ්ඩුව විශාල වශයෙන් ප්‍රචාරක සංදර්ශනයක් ගෙන ගියා. වියත්මග සංවිධානය මේ ප්‍රචාරක ව්‍යාපාරයේ මූලික කාර්යභාරයක් ඉටුකළා. එදා බදු කැපීමෙන් රුපියල් බිලියන 600ක් පමණ අහිමිකර ගත්තේ දේශපාලන ව්‍යාපෘතියක් වෙනුවෙන්. අද නැගිට ගන්න බැරි පීඩනයකින් ඉන්න ජනතාවට විශාල බරක් පටවා තිබෙනවා. 2019 ජනාධිපතිවරණය එනකොට අවම බස් ගාස්තුව රුපියල් 13/-යි. අද එය රුපියල් 32/-යි. එදා ගෑස් සිලින්ඩරය රුපියල් 1400/-යි. අද 5200/-යි. නාඩු හාල් කිලෝ එක රුපියල් 75/යි. අද 220/-යි. එදා රුපියල් 60/- තිබුණු පොල් ගෙඩිය අද 100/-යි. එදා රුපියල් 137/- තිබුණු පෙට්‍රල් ලීටරය අද 420/-යි. රුපියල් 50/-ට තිබුණු පාන් ගෙඩිය අද 180/-යි. එදා රුපියල් 320/-ට තිබුණු කිරිපිටි පැකට් එක අද 1020/-යි. රුපියල් 60/-ට තිබුණු පරිප්පු කිලෝ එක අද 650/-යි. එදාට වඩා දහ ගුණයකින් පරිප්පු මිල වැඩිවෙලා. රුපියල් 40/-ට තිබුණු සබන් කැටය අද 160/-යි. රුපියල් 160/-ට තිබුණු පොල්තෙල් බෝතලය අද රුපියල් 800/-යි. රුපියල් 850/-ට තිබුණු සිමෙන්ති කොට්ටය අද 3000/-යි.අද බදු බර පටවන්නේ 2019ට වඩා පුද්ගලික ජීවිතය තුන් ගුණයකින් කඩා වැටුණු මිනිසුන්ට. එදාටත් වඩා දෙගුණයක බදු බරක් පැටවීමට ගෝඨාභය-රනිල් ආණ්ඩුව කටයුතු කරමින් ඉන්නවා. ජනතාවගේ බොටුව මිරිකලා හරි ආණ්ඩුවේ පැවැත්ම වෙනුවෙන් ක්‍රියාකරමින් ඉන්නවා. කලින් මාසයකට රුපියල් දෙලක්ෂ පනස් දහසක් තිබුණු ආදායම් බදු සීමාව දැන් මාසිකව රුපියල් එක්ලක්ෂ පනස් දහස දක්වා අඩුකර ආදායම් බද්දට යටත් කර තිබෙනවා. ඒ වගේම උපරිම බදු ප්‍රතිශතය 18% සිට 32% දක්වා වැඩිකර තිබෙනවා. උපයන විට ගෙවීම් බද්ද අනිවාර්යය කර තිබෙනවා. ජ්‍යෙෂ්ඨ පුරවැසියන්ට හැර අනෙක් සියලුම දෙනාට රඳවා ගැනීමේ බද්ද ඔක්තෝබර් 01 ඉඳලා පනවා තිබෙනවා. 14%ක්ව තිබුණු සමාගම් මත පනවන ලද බද්ද 15%සිට 24% දක්වා 30% දක්වාත් වැඩිකරන්න බලාපොරොත්තු වෙනවා. මෙම වසරේදී බිලියන 22ක් සහ ලබන වසරේදී බිලියන 70ක් මෙයින් බලාපොරොත්තු වෙනවා. තනි පුද්ගයින් වගේම කර්මාන්තත්, ව්‍යාපාරත් අර්බුදකාරී වටපිටාවක තිබෙන තත්වයක් තුළ බදු පැනවීමෙන් සේවකයන් ඉවත් කිරීම, සේවකයන්ගේ ගෙවීම් අඩුකිරීම වැනි උපක්‍රම පාවිච්චි කරන බව පැහැදිලියි. මේකෙන් පීඩාවට පත්වන්නේ අමාරුවෙන් කරගෙන යන ව්‍යාපාර හිමියන්, කර්මාන්තකරුවන් සහ ජනතාවයි. අනික් පැත්තෙන් 25% පමණ දක්වා පොලී අනුපාත වැඩිවී තිබෙනවා. මේ අනුව ව්‍යාපාරයක් ලාභ ගන්න නම්, ලාභ අනුපාතය අඩුම වශයෙන් 45%ක් වත් විය යුතුව තිබෙනවා. මේ ලාභ ආර්ථිකයක් ඉපයීම කිසිසේත්ම කළ නොහැකි දෙයක්. ස්ථාවර පොලී අනුපාත මත ණය දෙන ආයතනත්, පාවෙන පොලී අනුපාත මත ණය ගත්, ආයතනත් තිබෙනවා. මේ තරම් ඉක්මනින් පොලී අනුපාත වැඩිවීමෙන් පාවෙන පොලී අනුපාත මත ණය ගත් අය බරපතළ අර්බුදයකට ලක්වී කර්මාන්ත සහ ව්‍යාපාර බිඳවැටීමේ අනතුරක් තිබෙනවා. ආණ්ඩුව අලුත් බදු පනවලා තිබෙන්නේ එවැනි ව්‍යාපාර මත. සමහර සමාගම්වලට ඉහළ පොලී අනුපාත නියම වීමෙන් ණය ගෙවා ගන්න බැරි තත්වයකට පත්වී තිබෙනවා. මේ ආණ්ඩුව ජනතාවටත්, ව්‍යාපාරවලටත්, කර්මාන්තවලටත් සහනයක් දෙන එකයි කරන්න වුවමනා. පසුගිය මැතිවරණය ඉලක්ක කරගෙන දේශපාලන අරමුණු වෙනුවෙන් දුන් බදු සහන දැන් තමයි දෙන්න ඕනෑ. නමුත් දැනුයි විශාල වශයෙන් බදු පනවන්නේ.දුරකථන ගාස්තු මත බද්ද 11.25% සිට 15% දක්වා වැඩිකර තිබෙනවා. ජනතාවගෙන් බහුතරයක් දෙනා පාවිච්චි කරන ජංගම දුරකථනවලින් වැඩි බදු ප්‍රමාණයක් ගන්න උත්සාහ කරනවා. ජනතාව වැඩිපුර පරිහරණය කරන භාණ්ඩ හා සේවා මත බදු පනවන එකයි අද කරන්නේ. රටේ නිෂ්පාදනය වැඩිකර ජනතාවගේ ආදායම් මාර්ග ඉහළ දමා බදු ගන්නවා වෙනුවට මේ වැඬේ කරන්න නම් ආණ්ඩුවක් උවමනා නැහැ. මේ අවුරුද්දේ දුරකථන බද්ද කෝටි 300ක් සහ ලබන අවුරුද්දේ කෝටි 500ක් ගන්න බලාපොරොත්තු වෙනවා. ගෙදර සිට වැඩ කරන්න කියලා ආණ්ඩුව කියනවා. අනික් පැත්තෙන් දරුවෝ ඉන්නවා. තාක්ෂණය විශාල වශයෙන් පාවිච්චි කරන පරිගනක ශිල්පීන් සහ පරිගණක ආයතන තිබෙනවා. මේවාට බදු ගහලා පීඩාවට පත්කරන්න කටයුතු කර තිබෙනවා. රුපියල් 50/- ට තිබුණු පාන් ගෙඩිය රුපියල් 180/-ක් වුණේ මේ බදු පනවන්න කලින්. තෙල් මිල, ගෑස් මිල, ඉහළ ගිය නිසයි අත්‍යවශ්‍ය පාන් ගෙඩිය පවා වැඩි වුණේ. එයින් පීඩාවට පත්වී සිටින ජනතාව මත විශාල බදු දැලක් එලා තිබෙනවා. රුපියල කඩා වැටීමත් එක්ක රුපියල් එක්ලක්ෂ පනස් දහසක මාසික ආදායමක් ලබන කෙනෙකුගේ වැටුපෙන් කලින් තිබුණු රුපියල් පනස් දහසක භාණ්ඩ ගන්න බැහැ. වැට් එක ගහන්නෙත්, ආදායම් බද්දට යටත් කරන්නේත් මේවගේ පසුබිමක. උපයන ආදායම ආණ්ඩුවට බදු ගෙවලා වතුර ටිකක් බීලා බුදියාගන්න තමයි වෙන්නේ.පසුගිය අයවැයෙන් 2.5%ක සමාජ ආරක්ෂණ බද්දක් යෝජනා කර තිබෙනවා. ඒ බද්ද තවම ක්‍රියාත්මක වුණෙත් නැහැ. ඉදිරියේදී මේ බද්දත් එන්න නියමිතයි. ඒ වගේම අයවැයකුත් ගේන බව කියනවා. ඒ කියන අයවැයට කලින්ම ජනතාවගෙ බොටුව මිරිකන්න ගෝඨාභය-රනිල් ආණ්ඩුව කටයුතු කර තිබෙනවා. මීට කලින් තිබුණු ආණ්ඩු වගේම යන ගමනක් මේ තියෙන්නේ. ජාත්‍යන්තර සම්බන්ධතා තියෙනවා කියලා රනිල් වික්‍රමසිංහ රට ගොඩගනී කියලා කවුරු හරි හිතුවා නම්, ඒකත් දැන් පොළොවේ ගහලා තියෙන්නේ. බදු ගහලා, ණය අරගෙන, විකුණනවා හැර වෙන දෙයක් නැති බව මේ බදු ගැසීමෙන් නැවත ඔප්පු කර තිබෙනවා. ආණ්ඩුවේ ගැලවිල්ලට සහ පැවැත්මට ජනතාවගේ පැවැත්ම සහ ජීවිත බිල්ලට දීලා තියෙන්නේ. ඉදිරියේදී දැවැන්ත ආහාර අර්බුදයක් පැමිණීමේ අනතුර තිබෙන වෙලාවක ආණ්ඩුවේ නාස්තිකාර වියදම් ඒ ආකාරයෙන්ම පවත්වාගෙන යමින් මේ බදු ගැහීමට අපි බලවත් විරෝධය පළ කරනවා. මේ දුෂ්ට ගෝඨාභය-රනිල් පාලනය පලවා හැර ආර්ථිකය හදන, ජනතාවගේ අයිතීන් ආරක්ෂා කරන, නව දේශපාලන ගමනක් යන්න එකතු වෙන්න කියලා ආරාධනා කරනවා.”", "URL": "https://lankatruth.com/si/?p=135117", "Category": "පුවත්", "Parent URL": null}