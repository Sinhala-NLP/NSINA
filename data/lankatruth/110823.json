{"Source": "Lankatruth", "Timestamp": "February 18, 2021", "Headline": "සමන්තුරේ ප්‍රහාරයේ දී සාරා මිය ගියේ නැතැයි පොලීසිය තහවුරු කළ බව පොලිස් ඇමති නොදනී", "News Content": "පාස්කු ප්‍රහාරයේ ප්‍රධාන සැකකාරියක බවට පත්ව සිටින පුලස්තිනී රාජේන්ද්‍රන් හෙවත් සාරා ජෙස්මීන් ජීවත්ව සිටිනවාද නැද්ද යන්න තහවුරු කරගත යුතු බව පොලිස් ඇමති සරත් වීරසේකර ඊයේ (17) පැවැති මාධ්‍ය හමුවකදී ප්‍රකාශ කළේය. ඇය ඉන්දියාවට පලාගිය බව සමහරු කියතත් ඉන්දියාවෙන් ඇය ඉල්ලීමට පෙර ඇයගේ ජීවත්වීම පිළිබඳව තොරතුරු සොයා ගත යුතු බවයි ඔහු අවධාරණය කරන්නේ. එහෙත් ගිය වසරේ ජූලි 21 පාස්කු ප්‍රහාරය පිළිබඳ ජනාධිපති විමර්ශන කොමිසම හමුවේ සාක්කි ලබා දුන් එවකට අම්පාර පොලිස් ප්‍රදේශය භාර ජ්‍යෙෂ්ඨ පොලිස් අධිකාරී සමන්ත විජේසේකර කියා සිටියේ සමන්තුරේ දී හමු වූ මෘත දේහ 16 සමග සාරාගේ මවගේ DNA නොගැලපුන බවයි. එම නිසා සමන්තුරේ බෝම්බ පිපිරීමේදී සාරා මිය නොගිය බව ජේෂ්ඨ පොලිස් අධිකාරීවරයා තහවුරු කර තිබේ. පොලිසිය තුළ මෙවැනි වාර්තා තිබියදී පොලීසිය භාර ඇමති සරත් වීරසේකර සාරා ජීවත්ව සිටීද නැද්ද යන්න පිළිබඳව නැවත නැවත සැක මතුකිරීම ගැටලු සහගතය.", "URL": "https://lankatruth.com/si/?p=110823", "Category": "පුවත්", "Parent URL": null}