{"Source": "Lankatruth", "Timestamp": "November 6, 2018", "Headline": "පොදුරාජ්‍ය මණ්ඩලයෙන් නිවේදනයක්", "News Content": "ශ්‍රී ලංකාවේ ඇතිවී තිබෙන දේශපාලන වාතාවරණය පිළිබඳව අවධානයෙන් පසුවන බව පොදුරාජ්‍ය මණ්ඩලයේ මහ ලේකම් පැට්‍රිෂියා ස්කොට්ලන්ඩ් පවසයි. ලේකම්වරිය වෙනුවෙන් නිවේදනයක් නිකුත් කරන ඇයගේ ප්‍රකාශක විසින් සඳහන් කර තිබුණේ ශ්‍රී ලංකා රජයට සහ ජනතාවට, අවශ්‍ය අවස්ථාවක සහය දීමට පොදුරාජ්‍ය මණ්ඩලය සූදානමින් සිටින බවයි. එම නිවේදනයේ වැඩිදුරටත් මෙලෙස සඳහන් වේ. “ජනාධිපති මෛත්‍රිපාල සිරිසේන මහතා නොවැම්බර් 14 වැනිදා පාර්ලිමේන්තුව කැඳවීමට තීරණය කළ බව දැනගන්නට ලැබුණා. ආණ්ඩුක්‍රම ව්‍යවස්ථාවෙන් ලබා දී ඇති ප්‍රතිපාදන අනුව පාර්ලිමේන්තු කාර්යභාරයේ වැදගත්කම මෙහිදි අවධාරණය කළ යුතුය. එම නිසා පාර්ලිමේන්තුව රැස්වී වත්මන් අර්බුදය කඩිනමින් විසඳාගනු ඇතැයි පොදු රාජ්‍ය මණ්ඩලය බලාපොරොත්තු වෙනවා. ‍පොදු රාජ්‍ය මණ්ඩලයීය සංවිධානයේ සාමාජික රටවල් 2012 වසරේදී පොදු රාජ්‍ය මණ්ඩලයීය ප්‍රඥප්තියක් අනුමත කළා. එහිදි රාජ්‍ය, ආණ්ඩු, දේශපාලන පක්ෂ සහ සිවිල් සමාජයේ වගකීම විශේෂයෙන් සඳහන් කර තිබෙනවා. ඒ අනුව ප්‍රජාතන්ත්‍රවාදී සංස්කෘතිය සහ පිළිවෙත් පවත්වාගෙන යෑමටත් ප්‍රවර්ධනය කිරීමටත් සියලු පාර්ශව බැඳි සිටින බව සිහිපත් කළ යුතුයි. ශ්‍රී ලංකාවේ ආණ්ඩුක්‍රම ව්‍යවස්ථාව සහ නීතියේ ආධිපත්‍යය පවත්වාගෙන යන බව සුරක්ෂිත කිරීමට සහ පලදායී සහ අර්ථවත් සංවාදයක් පවත්වාගෙන යන්නැයි පොදු රාජ්‍ය මණ්ඩලය ශ්‍රී ලංකාවේ ජනතාවගෙන් සහ දේශපාලන නායකයන්ගෙන් ඉල්ලා සිටිනවා. ජාත්‍යන්තර පාර්ශවකරුවන් හා එක්ව ශ්‍රී ලංකා රජයට සහ එරට ජනතාවට ඔවුන් ඉල්ලා සිටින ඕනෑම අවස්ථාවකදී අවශ්‍ය සහයෝගය ලබාදීමට පොදු රාජ්‍ය මණ්ඩලය සූදානම් බවද සඳහන් කළ යුතුයි”.", "URL": "https://lankatruth.com/si/?p=62724", "Category": "පුවත්", "Parent URL": null}