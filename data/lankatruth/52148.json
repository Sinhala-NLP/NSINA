{"Source": "Lankatruth", "Timestamp": "May 15, 2018", "Headline": "සමස්ත ලංකා වෛද්‍ය නිලධාරීන්ගේ සංගමයෙන් ආණ්ඩුවට රතු එලියක්", "News Content": "SAITM පෞද්ගලික වෛද්‍ය පීඨය සම්බන්ධව රජයේ විසඳුම් ලෙස ඉදිරිපත් වූ ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලයට සිසුන් අතුළත් කිරීමේදී ඇතිවූ නීතිමය ගැටලු හේතුවෙන් එයට විසඳුම් ලෙස රජය විසින් කිකුත් කරනලද පනත් කෙටුම්පත, අධ්‍යාපනය ලැබීමේ සම අයිතිය සම්පූර්නයෙන්ම වනසා දමන්නක් බව සමස්ත ලංකා වෛද්‍ය නිලධාරීන්ගේ සංගමය මාධ්‍ය නිවේදනයක් නිකුත් කරමින් දන්වා සිටියි. මෙම නව පනතින් ආරක්ෂක අමාත්‍යාංශය යටතේ පාලනයවන විශ්වවිද්‍යාල ප්‍රතිපාදන කොමිෂන් සභාවෙන් වියුක්ත ගාස්තු අයකරන උසස් අධ්‍යාපන ආයතන පිහිටුවීමට යෝජනා කර ඇතැයි වෛද්‍ය නිලධාරීන්ගේ සංගමය පවසයි. මෙම පනත වහා ඉවත් කරගන්නා ලෙස රජයට බලකර සිටින බවත් මෙම භයානක පනත පරාජය කිරීමට ශිෂ්‍ය ව්‍යාපාරය හා කම්කරු ව්‍යාපාරයද එක්ව පොදුජන අරගලයකට එක්වන බවත් වෛද්‍ය නිලධාරීන්ගේ සංගමය පවසයි. එම මාධ්‍ය නිවේදනය සම්පුර්ණයෙන්ම පහතින් දැක්වේ. 2018/05/15 මාධ්‍ය නිවේදනයයි. ප‍්‍රවෘත්ති කතෘ/අධ්‍යක්ෂක, හිතවත් මහත්ම මහත්මියණි, අධ්‍යාපනය ලැබීමේ සම අයිතිය සහමුලින්ම වනසා දමන කොතලාවල පනත එපා! වර්තමාන ආණ්ඩුව විසින් 2018 අප්‍රෙල් 06 වන දින නිකුත් කරන ලද ”ජෙනරාල් ශ‍්‍රීමත් ජෝන් කොතලාවල ආරක්ෂක විශ්ව විද්‍යාලය” නමින් නිකුත් කරන ලද පනත් කෙටුම් පත මගින් මේ වන විට ඉතා සීඝ‍්‍රයෙන් සීමාවෙමින් පවතින අධ්‍යාපනය ලැබීමේ සම අයිතිය සම්පූර්ණයෙන්ම අහෝසි කිරීමේ තර්ජනයක් මතුවී ඇත. 1978 අංක 16 දරණ විශ්ව විද්‍යාල පනතට පරිබාහිරව එම පනත බල රහිත කරමින් මෙම පනත් කෙටුම්පත සාදා ඇත. මෙම පනත් කෙටුම් පතට අනුව ඕනෑම දේශිය හෝ විදේශී ආයතන සමඟ ගිවිසුම් මගින් සම්බන්ධ වී උපාධි අලෙවි කිරීමට කොතලාවල විශ්වවිද්‍යාලයට හැකියාව ලැබේ. මෙම පනත අනුව මෙම විශ්වවිද්‍යාලයේ පරිපාලන කටයුතු ආරක්ෂක අමාත්‍යංශයට පැවරෙන අතර උපකුලපතිවරයා හමුදා නිළධාරියෙක් විය යුතුය. පාලක මණ්ඩලයේ බහුතරය හමුදා නිළධාරීන් වන අතර විශ්ව විද්‍යාල ප‍්‍රතිපාදන කොමිෂන් සභාවේ කාර්යයන් අවලංගු කර ඇත. එනම් මෙම පනතින් විශ්වව්ද්‍යාල කොමිෂන් සභාවෙන් හා උසස් අධ්‍යාපන අමාත්‍යංශයෙන් ස්වාධීන ආරක්ෂක අමාත්‍යාංශය යටතේ පාලනය වන ගාස්තු අයකරන උසස් අධ්‍යාපන ආයතන පිහිටුවීමට යෝජනා කර ඇත. වර්තමානයේදීද කොතලාවල විශ්වවිද්‍යාලය තුළ වෛද්‍ය උපාධිය ඇතුලූ උපාධි විකිණෙන අතර එම මහාපරිමාණයෙන් සිවිල් පුද්ගලයින් සම්බන්ධව සිදු කිරීමට මෙම පනත හරහා අවකාශ ලැබී ඇත. සයිටමි වෛද්‍ය විද්‍යාල අර්බුදය සම්පූර්ණයෙන් විසීඳී නොමැති තත්වයක් හමුවේ මෙම පනත ඉදිරිපත් කරමින් අනාගත දරුවන්ගේ සම අධ්‍යාපන අයිතිය අහෝසි කිරීමට මෙම ආණ්ඩුව කටයුතු කරමින් සිටී. මෙම භයානක පනත් කෙටුම් පත ඉවත්කර ගන්නා ලෙසට ආණ්ඩුවට බලකර සිටින අතර එසේ නොවුණහොත් ශිෂ්‍ය ව්‍යාපාරය හා කම්කරු ව්‍යාපාර ඒකාබද්ධ පොදු ජන අරගලයක් හරහා පරාජයට පත් කිරීමට එක් වන බව සමස්ත ලංකා වෛද්‍ය නිළධාරීන්ගේ සංගමය අවධාරණය කර සිටී. ස්තූතියි. වෛද්‍ය ජයන්ත බණ්ඩාර ප‍්‍රධාන ලේකම් සමස්ත ලංකා වෛද්‍ය නිළධාරීන්ගේ සංගමය", "URL": "https://lankatruth.com/si/?p=52148", "Category": "පුවත්", "Parent URL": null}