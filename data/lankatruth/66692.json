{"Source": "Lankatruth", "Timestamp": "January 19, 2019", "Headline": "රවීගේ BMW වාහන මගඩිය ගැන රේගු පරීක්ෂණ යළි ඇරඹෙයි", "News Content": "අධි සුඛෝපභෝගී බී.එම්.ඩබ්ලිව් වර්ගයේ වාහනවල කොටස් මෙරටට ගෙන්වා එකලස් කර වාහන 100ක් විකිණීමේ සිද්ධිය පිළිබඳව යළි පරීක්ෂණයක් කිරීමට රේගු අධිකාරිය තීරණය කර ඇත. වර්ෂ 2015දී සිදුවී ඇති මෙම සිද්ධියට අදාළ රේගු පරීක්ෂණ හරියාකාරව නොකිරීම ඇතුළු කරුණු ගණනාවක් පිළිබඳව දැනටමත් රේගු පරීක්ෂකවරුන් හය දෙනෙකු නිවාඩු යවා ඇති බව සඳහන් වේ. මෙම සිද්ධියට ප්‍රධාන පෙළේ ඇමතිවරයෙක් සම්බන්ධ බවට තොරතුරු වාර්තා වී තිබූ අතර ඔහු ප්‍රධාන පෙළේ ඇමති තනතුරක් දරමින් සිටියදී මෙම සිද්ධිය යටපත් වූ බවට චෝදනා එල්ලවි ඇත. මෙම වාහන මගඩිය පිළිබඳ දැනට අධිකරණයේ නඩු රැසක් විභාග වෙමින් තිබෙන බවද වාර්තා වේ. බී.එම්.ඩබ්ලිව් වර්ගයේ එක් වාහනයක වටිනාකම රුපියල් කෝටි 03කට අධිකය. රජයට අතිවිශාල මුදලක් බදු වශයෙන් ලැබීමට තිබූ අවස්ථාව අහිමි කරමින් සිදු කරන ලද මෙම වංචනික ක්‍රියාව පිළිබඳව පරීක්ෂණ විනිවිද භාවයෙන් සිදු කිරිම සඳහා මෙම පරීක්ෂණ යළි පැවැත්වීමට තීරණය කර ඇත. මෙම වාහන වංචාව සම්බන්ධයෙන් 2016 වසරේදී පාර්ලිමේන්තුවට විශේෂ අනාවරණයක් කරමින් ජනතා විමුක්ති පෙරමුණේ නායක අනුර දිසානායක මහතා විසින් මෙම වාහන වංචාවට, එවකට මුදල් අමාත්‍යවරයා ලෙස කටයුතු කළ රවී කරුණානායක මහතා සෘජුවම සම්බන්ධ බවට සඳහන් කළ අතර එම වසරේම පෙබරවාරි 02වනදා ජවිපෙ ප්‍රධාන කාර්යාලයේ පැවති මාධ්‍ය සාකච්ඡාවකදීත්, පසුව හම්බන්තොට දිස්ත්‍රික්කයේ පැවති ජන හමුවකදීත් මේ පිළිබඳව අනාවරනය කරන ලදී. එමෙන්ම 2016.05.02 දින සමස්ත ලංකා රේගු සේවා සංගමය විසින් මෙම වාහන වංචාව සම්බන්ධයෙන් මාධ්‍ය වෙත නිවේදනයක්ද නිකුත් කර තිබිණි. සමස්ත ලංකා රේගු සේවා සංගමය 2016.03.09 වන දින ජනාධිපතිවරයා සමග පැවැත්වූ විශේෂ සාකච්චාවේදී පැවති එකඟතා අනුව එම වාහන මුදාහැරීම සම්බන්ධයෙන් ජනාධිපති ත්‍රිපුද්ගල කමිටුවකින් පරීක්ෂන ආරම්භ කර තිබූ අතර ඒ සඳහා රේගු වෘත්තීය සිමිති නායකයින් 2016 මැයි 03වනදා ඊට අවශ්‍ය සාක්ෂිද ලබා දී තිබිණි. මූලාශ ලංකාදීප", "URL": "https://lankatruth.com/si/?p=66692", "Category": "පුවත්", "Parent URL": null}