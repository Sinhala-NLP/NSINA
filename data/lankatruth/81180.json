{"Source": "Lankatruth", "Timestamp": "September 19, 2019", "Headline": "ත්‍රස්ත සැකකරුවන් නිදහස්කරදෙන බව පවසා ලක්ෂ ගණනින් මුදල් ගැරූ පුද්ගලයෙකු අත්අඩංගුවට", "News Content": "පාස්කු ප්‍රහාරය සම්බන්ධ විමර්ශනවලදී අත්අඩංගුවට ගෙන, අපරාධ පරීක්ෂණ දෙපාර්තමේන්තුව භාරයේ සිටින සැකකරුවෙකු සහ ත්‍රස්තවාදී විමර්ශන කොට්ඨාසය භාරයේ සිටින සැකකරුවන් දෙදෙනෙකු නිදහස්කර දීමට බව පවසා මුදල් ලබාගත් පුද්ගලයෙකු අත්අඩංගුවට ගෙන තිබේ. මේ සම්බන්ධව අපරාධ පරීක්ෂණ දෙපාර්තමේන්තුවට ලද පැමිණිල්ලක් අනුව ත්‍රස්තවාදී විමර්ශන කොට්ඨාසයේ නිලධාරීන් විසින් සිදුකල විමර්ශනයකින් පසු සැකකරු අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ කොරටුව පාර, කොටිකාවත්ත ලිපිනයේ පදිංචිව ඇති 48 හැවිරිදි මොහොමඩ් යුසුෆ් මොහොමඩ් ස්මිත් නැමැත්තෙකි. ඔහු වෘත්තියෙන් වාහන අමතර කොටස් ව්‍යාපාරිකයෙකි. සැකකරු, අත්අඩංගුවේ පසුවන ත්‍රස්ත සැකකරුවන්ගේ ඥාතීන්ට පවසා ඇත්තේ ආරක්ෂක රාජකාරියේ නිරත නිලධාරීන්ට මුදල් ලබාදීමෙන් ඔවුන් නිදහස් කර ගත හැකි බවය. ඒ අනුව ත්‍රස්ත සැකකරුවන් තිදෙනාගේ ඥාතීන් විසින් රුපියල් දාහත් ලක්ෂ පහළොස් දහසක මුදලක් මෙම සැකකරුට ලබාදී ඇතැයි පොලීසිය සඳහන් කරයි.", "URL": "https://lankatruth.com/si/?p=81180", "Category": "පුවත්", "Parent URL": null}