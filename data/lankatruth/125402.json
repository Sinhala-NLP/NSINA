{"Source": "Lankatruth", "Timestamp": "November 3, 2021", "Headline": "ලැජ්ජාවක් තියෙනවානම් අලි සබ්‍රි කොහොමද පුටුවේ ඉන්නේ – විජිත හේරත්", "News Content": "එක රටක් එක නීතියක් සඳහා වූ කාර්ය සාධක බලකායේ සභාපති ලෙස ගලගොඩඅත්තේ ඥානාසාර හිමි පත් කිරීම සම්බන්ධයෙන් තමන් නොදන්නා බව අධිකරණ ඇමති පවසා ඇති බවත් රටේ නීති එවැනි තත්වයක් තුළ අධිකරණ ඇමති අලි සබ්‍රිට ලැජ්ජා නැතුව තව දුරටත් ඇමති ධුරයේ රැඳීසිටීම හැකිදැයි ජනතා විමුක්ති පෙරමුණේ ප්‍රචාරක ලේකම් විජිත හේරත් ප්‍රශ්න කරයි. ඔහු මේ බව පැවසූවේ බත්තරමුල්ල පැලවත්ත හි පිහි ජනතා විමුක්ති පෙරමුණේ ප්‍රධාන කාර්යාලයේ මේ වනවිට පැවැත්වෙන මාධ්‍ය හමුවේදී මාධ්‍ය වේදියෙකු නැගූ ප්‍රශ්නයකට පිළිතුරු ලබා දෙමිණි. “ඉතිං අපි ඇත්තටම දැක්කා අධිකරණ ඇමතිවරයා කියනවා මම දන්නැහැ මේ පත්කිරීම ගැන කියලා. රටේ නීතිය පිළිබඳ ඉන්න ප්‍රධාන පුද්ගලයා කැබිනට් ඇමතිවරයා. එතුමත් කියනවා මමත් දන්නැතුව මෙම පත්කිරීම වුනේ කියලා. ඇත්තටම එතුමා හෑල්ලුවට ලක්වෙලා තියෙන්නේ. තව දුරටත් ඔය අධිකරණ අමාත්‍ය ධුරයේ ඉන්න ලැජ්ජාවක් තියෙනවද? කැබිනට් ඇමතිවෙලා රටේ අධිකරණය පිළිබඳ වගකිම දරන ඇමතිවරයා වෙලත්. පාර්ලිමේන්තුවට සාමාන්‍යයෙන් පනතක් ඉදිරිපත් කරද්දි ව්‍යවස්ථා සංශෝධනයක් ඉදිරිපත්කරද්දී නීතිය පිළිබඳ සම්පූර්ණ වෙනසක් වෙනවනම් ඒ පිළිබඳ පාර්ලිමේන්තුවට සම්පුර්ණයෙන් වගකියන්නේ අධිකරණ ඇමතිවරයා. ඉතින් ඔහු කියනවානම් මන් දන්නෑ මේ පත්කිරීම ගැන අපිට තියෙන ප්‍රශ්නය තමයි කොහොමද රෙදි ඇඳගෙන අධිකරණ ඇමති ධුරයේ තවදුරටත් වාඩිවෙලා ඉන්නේ.?” යැයි ඔහු වැඩි දුරටත් පැවසීය.", "URL": "https://lankatruth.com/si/?p=125402", "Category": "පුවත්", "Parent URL": null}