{"Source": "Lankatruth", "Timestamp": "January 19, 2018", "Headline": "එක්නැළිගොඩ ලිපිගොනු විනාශ කරලා – හමුදාවෙන් පියවර නැහැ", "News Content": "මාධ්‍යවේදී ප්‍රගීත් එක්නැළිගොඩගේ අතුරුදහන් කිරීම සම්බන්ධ නඩුව සඳහා යුදහමුදාවෙන් ඉල්ලා ඇති තොරතුරු අන්තර්ගත පොත් පත් විනාශ කර ඇති බවට තොරතුරු ඇතත් එය සිදුකළ අයට එරෙහිව වත්මන් යුද හමුදාපතිවරයා හෝ හිටපු යුද හමුදාපතිවරයා කිසිදු ක්‍රියාමාර්ගයක් ගෙන නැති බව යුද හමුදා ආරංචි මාර්ගවලින් දැනගන්නට ඇත. මේ සම්බන්ධයෙන් හිටපු ගුවන් හමුදාපතිගේ හා වත්මන් යුද හමුදාපතිගේ කාලයේදීත් පරීක්ෂණ දෙකක් කර ඇති බවද එම ආරංචි මාර්ගවලින් වැඩිදුරටත් හෙළිදරව් වෙයි. මාධ්‍යවේදී ප්‍රගීත් එක්නැළිගොඩගේ බිරිඳවන සන්ධ්‍යා එක්නැලිගොඩද වත්මන් යුද හමුදාපතිවරයා මුණගැසී අධිකරණය ඉල්ලා ඇති තොරතුරු ලබාදෙන ලෙස ලිපියකින් ඉල්ලා ඇත. ප්‍රගීත් එක්නැලිගොඩගේ අතරුදන්වීම සම්බන්ධ නඩුව හෝමාගම අධිකරණයේදී ජනවාරි 16 දිනකැඳවුන අතර එහිදී මහේස්ත්‍රාත්වරයාද යුද හමුදාවෙන් පැමිණි නිලධාරීන්ට නියෝග කර ඇත්තේ අධිකරණයට අවශ්‍ය තොරතුරු ලබාදිය නොහැකි නම් ඊට හේතුවද ඊලඟ නඩු වාරයේදී අධිකරණයට ඉදිරිපත් කරන ලෙසටය. මේ සම්බන්ධයෙන් යුද හමුදාපති මහේෂ් සේනානායකගෙන් විමසූ විට පැවසූවේ ඊළඟ නඩුවාරය ඇත්තේ පෙබරවාරි 08 දින බැවින් ඒ වනවිට යමක් කිරීමට හැකි වෙතැයි බලාපොරොත්තු වන බවය. රාවය", "URL": "https://lankatruth.com/si/?p=46475", "Category": "පුවත්", "Parent URL": null}