{"Source": "Lankatruth", "Timestamp": "July 17, 2013", "Headline": "අරුන්දික බොරු කියන්නේ ආණ්ඩුව වෙනුවෙන් – හඳුන්නෙත්ති", "News Content": "රූපවාහිනී සංවාදයන්හි පවා ආණ්ඩුව වෙනුවෙන් පෙනී සිටීමට ඉදිරියට දමනු ලැබ ඇති අරුන්දික ප‍්‍රනාන්දු මන්ත‍්‍රීවරයාට ආණ්ඩුව බේරා ගැනීම සඳහා බොරු කියමින් සිටින්නේ යැයි සුනිල් හඳුන්නෙත්ති මහතා මාධ්‍ය නිවේදනයක් නිකුත් කරමින් පවසා සිටී. රූපවාහිනී සංවාදයන්හි පවා ආණ්ඩුව වෙනුවෙන් පෙනී සිටීමට ඉදිරියට දමනු ලැබ ඇති අරුන්දික ප‍්‍රනාන්දු මන්ත‍්‍රීවරයාට ආණ්ඩුව බේරා ගැනීම සඳහා බොරු කියමින් සිටින්නේ යැයි සුනිල් හඳුන්නෙත්ති මහතා මාධ්‍ය නිවේදනයක් නිකුත් කරමින් පවසා සිටී. ඒ මහතාගේ මෙම මාධ්‍ය නිවේදනයට පාදකවී ඇත්තේ ඊයේ (16) හෝමාගම අධිකරණයේදී අරුණ්දික මන්ත්‍රීවරයා සුනිල් හඳුන්නෙත්ති මහතාද සම්බන්ධකරමින් ප්‍රගීත් එක්නැලිගොඩ මහතා සම්බන්ධයෙන් ලබාදුන් ප්‍රකාශය සම්බන්ධයෙනි. එම ප්‍රකාශය පහත පල වේ. “අතුරුදහන් වූ මාධ්‍යවේදී ප‍්‍රගීත් එක්නැළිගොඩ මහතා බෙල්ජියමේ සිටින්නේ යැයි මා විසින් ප‍්‍රකාශ කරන ලද බවක් අරුන්දික ප‍්‍රනාන්දු පාර්ලිමේන්තු මන්ත‍්‍රීවරයා විසින් ඊයේ (16) හෝමාගම මහේස්ත‍්‍රාත් අධිකරණයේදී සඳහන් කර තිබේ. ඒ පිළිබඳව මාධ්‍ය විසින් පුළුල් ප‍්‍රචාරයක් ලබා දීම හේතුවෙන් ඒ පිළිබඳව මවිසින් කරුණු පැහැදිලි කිරීමක් කළ යුතුව තිබේ. පළමුකොටම සඳහන් කළ යුතුව ඇත්තේ, අරුන්දික ප‍්‍රනාන්දු මන්ත‍්‍රීවරයා විසින් කරන ලද ප‍්‍රකාශය අමූලික අසත්‍යයක් බවය. සැබැවින්ම ඔහු සිදු කරමින් සිටින්නේ, තමන් විසින් ප‍්‍රකාශ කරන ලද බොරුවක් තහවුරු කර ගැනීම සඳහා දැන් මාගේ නම සඳහන් කරමින් තව තවත් බොරු වැපිරීමය. ඔහු මීට පෙර ප‍්‍රංශයේ වෙසෙන මාධ්‍යවේදියෙකු සම්බන්ධ කරගනිමින් ප‍්‍රගීත් එක්නැළිගොඩ මහතා ගැන බොරුවක් ගෙතූ අතර එය තහවුරු කරගැනීමට අසමත්වීම නිසා දැන් මා සම්බන්ධ කරගැනීමට උත්සාහ දරයි. මෙය හුදු අරුන්දික ප‍්‍රනාන්දු මන්ත‍්‍රීවරයාගේ හුදකලා ප‍්‍රයත්නයක් විය නොහැකිය. බොහෝ රූපවාහිනී සංවාදයන්හි ආණ්ඩුව වෙනුවෙන් පෙනී සිටීමට ඉදිරියට දමනු ලැබ ඇති අරුන්දික ප‍්‍රනාන්දු මන්ත‍්‍රීවරයාට ආණ්ඩුව බේරා ගැනීම සඳහා බොහෝ බොරු කීමට සිදුව තිබීම තේරුම් ගත හැකි දෙයකි. එහෙත් මහජන නියෝජිතයෙකු ලෙස පෙනී සිටිමින්ම මෙසේ කටේ දිවේ නොගෑවී බොරු කියන්නේ, මේ රටේ ජනතාව මෝඩයින් අහිනක් ලෙස සිතාගෙනදැයි නොතේරේ. කෙසේ වුවද මේ තත්වය තුළ ජනතාවට හෙළිදරව් වන බරපතළ සත්‍යයක් තිබේ. එනම් පුද්ගල පැහැර ගැනීම්, අතුරුදහන් කිරීම් සහ ඝාතනය කිරීම් පිළිබඳව ආණ්ඩුවට එල්ලවන චෝදනාවලින් මිදීම සඳහා ආණ්ඩුව කෙතරම් පහත් මට්ටමකට වැටීමට සූදානම්ද යන්නය. සැබැවින්ම වගකීමෙන් මිදීම සඳහා ආණ්ඩුව ගන්නා පිළිකුල් සහගත මෙබඳු උත්සාහයන් එම පූර්ව ක‍්‍රියාවන්ටද වඩා නින්දිතය. අරුන්දික මන්ත‍්‍රීවරයාගේ ප‍්‍රකාශය, මාධ්‍යවේදී ප‍්‍රගීත් එක්නැළිගොඩ මහතා පිළිබඳ බොරුකීමේ ආණ්ඩුවේ පළමු අත්හදාබැලීම නොවේ. මොහාන් පීරීස් හිටපු නීතිපතිවරයාද වරෙක ජාත්‍යන්තර සමුළුවකදී ප‍්‍රකාශ කළේ, ප‍්‍රගීත් එක්නැළිගොඩ මහතා විදෙස් රටක සිටින බවය. පසුව හෝමාගම අධිකරණය හමුවේ ඔහු කියා සිටියේ තමාට එසේ කීවේ බුද්ධි අංශ නිලධාරියෙකු බවත් මේ වනවිට ඔහුගේ නම අමතක බවය. ආණ්ඩුව රඟදක්වන විසුළුකාරී ජවනිකාවල තරම එබඳුය.  ආණ්ඩුව මේ හෑල්ලු කරමින් සිටින්නේ, මිනිස් ජීවිතවල වටිනාකමය. ඝාතනයන්, අතුරුදහන්කිරීම් පිළිබඳව තමන්ට එල්ලවන චෝදනාවලින් ලිස්සා යාම සඳහා වගකීම් විරහිත ලෙස මෙසේ විවිධ අවස්ථාවන්හි විකටයින්, බම්මන්නන් ඉදිරියට දැමීමෙන් ආණ්ඩුව සිදුකරන්නේ, රටත් ජනතාවත් ජාත්‍යන්තරය ඉදිරියේ හෑල්ලුකිරීම පමණය.”", "URL": "https://lankatruth.com/si/?p=7770", "Category": "පුවත්", "Parent URL": null}