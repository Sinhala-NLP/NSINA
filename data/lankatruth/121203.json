{"Source": "Lankatruth", "Timestamp": "August 12, 2021", "Headline": "විදේශ සේවයට හොර පාර විවෘත කිරීමට දිනේෂ්ට කපයි", "News Content": "දිනේෂ් ගුණවර්ධන විදේශ අමාත්‍යංශයෙන් ඉවත් කිරීමට ජනාධිපතිවරයා තීරණය කර ඇති බව මාධ්‍යවලින් වාර්තා කර තිබෙන අතර එයට හේතුවී ඇත්තේ ඉහල පෙළේ පෞද්ගලික සමාගම්වල නිලධාරීන් විදේශ සේවයේ යෙදවීමට සූදානම්වීම පිළිබඳව වෙනස් ස්ථාවරයක් ගැනීම නිසා බව අනාවරණය වේ. විදේශ සේවයේ පළමු ලේකම් හෝ දෙවන හෝ තුන්වන ලේකම් වශයෙන් පත් කිරීම සඳහා හල පෙළේ පෞද්ගලික ආයතනවල නිලධාරීන් බඳවා ගැනීමට ආණ්ඩුව ක්‍රියාකරමින් සිටී. මේ සම්බන්ධයෙන් දිනේෂ් ගුණවර්ධන ඇමතිවරයා යෝජනා කර ඇත්තේ රාජ්‍ය සහ පෞද්ගලික දෙඅංශයෙන්ම නිලධාරීන්ගෙන් විවෘතව අයදුම්පත් කැ﻿ඳවා තරඟ විභාගයකින් සුදුස්සන් බඳවා ගැනීම ය. එහෙත් විදේශ අමාත්‍යංශයේ ලේකම් ජයනාත් කොළඹගේ මගින් ඇමතිවරයාගේ මතය නොතකා පෞද්ගලික අංශයෙන් නිලධාරීන් බඳවා ගැනීම පිළිබඳව නිවේදනය ප්‍රසිද්ධ කර ඇත. මේ සඳහා තෝරා ගන්නා අයට වැටුප් සහ දීමනා ඩොලර් මුදල් ඒකකයෙන් ගෙවන අතර ඔවුන්ගේ පවුල්වල සාමාජිකයන් සිව්දෙනෙකු ද අදාල රටේ පදිංචියට ගෙන යා හැකිය. මේ සියලු වියදම් මහජන මුදලින් දැරීමට සහ ඒ වෙනුවෙන් විදේශ විනිමය යෙදවීමට ආණ්ඩුව සූදානම් වේ. මේ සඳහා මූලික වශයෙන් වසර දෙකක කොන්ත්‍රාත් සේවයක් ලබා දෙන අතර එය තවත් වසරකින් දීර්ඝ කිරීමේ හැකිවාද පවතී. මේ මගින් තෝරා ගන්නා අයවලුන් බංගලිදේශය, ඇමරිකාව, සිංගප්පූරුව, ජපානය, ඊශ්‍රායලය, දකුණු කොරියාව, ඕස්ට්‍රේලියාව, හොංකොන්, චීනය, ඉන්දියාව කෙන්යාව, තායිලන්තය, නවසීලන්තය, බ්‍රිතාන්‍යය, නෙදර්ලන්තය, ජර්මනිය සහ බෙල්ජියමට යැවීමට කටයුතු සලසා ඇත. මේ අනුව ඉහලම පෙළේ පෞද්ගලික ආයතන නිලධාරීන් වෙනුවෙන් මහජන මුදලින් විදේශ තානාපති වරප්‍රසාද ලබාදී එම පෞද්ගලික ආයතනවල සුබ සිද්ධිය වෙනුවෙන් යෙදවීමට නියමිත වේ.", "URL": "https://lankatruth.com/si/?p=121203", "Category": "පුවත්", "Parent URL": null}