{"Source": "Lankatruth", "Timestamp": "October 19, 2017", "Headline": "වෙල්ලස්සේ පෙත්සමට ආදිවාසී නායකයාද අත්සන් තබයි", "News Content": "ඌව, වෙල්ලස්ස, බින්තැන්න ප්‍රදේශයන්හි ඉඩම් අක්කර 62500ක් වත්මන් පාලයන් විසින් සංගප්පූරුවේ ගැසල් වෙන්චස් නම් බහු ජාතික සමාගමකට ලබා දීමට සැලසුම් කර තිබීමට එරෙහිව ඌව වෙල්ලස්ස ජනඅයිතීන් සුරැකීමේ පෙරමුණ විසින් අද (19) පෙරවරු පදියතලා නගරයේදී ආරම්භ කරනු ලැබූ මහජන පෙත්සමට ආදිවාසී නායක ඌරු වරිගේ වන්නිල ඇත්තන්ද අත්සන් තබා ඇත. ආදිවාසී නායක වනස්පති ඌරු වරිගේ වන්නිල ඇත්තන් අසනීපව සිටින බව සැලවීම නිසා ඌව වෙල්ලස්ස ජනඅයිතීන් සුරැකීමේ පෙරමුණේ සභාපති, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා වන්නිල ඇත්තන්ගේ සුවදුක් සොයා බැලීම සඳහා අද (19) දඹානේ ඔහුගේ නිවස වෙත ගොස් තිබේ. එහිදී ඔහු තම හේනේ සිටින බව සැලවී ගුරු කුඹුරේ හේනටම ගොස් ඔහු හමුවී ඇති අතර එම ස්ථානයේදීම ඌව, වෙල්ලස්ස, බිම්තැන්න ඉඩම් සිංගප්පූරුවේ ගැසල් වෙන්චස් නම් බහු ජාතික සමාගමකට දීමට එරෙහි අත්සන් ගනු ලබන දැවැන්ත මහජන පෙත්සමට ආදිවාසි නායක වනස්පති ඌරු වරිගේ වන්නිල ඇත්තන් විසින් අත්සන් තබා ඇත.", "URL": "https://lankatruth.com/si/?p=42815", "Category": "පරිසර", "Parent URL": null}