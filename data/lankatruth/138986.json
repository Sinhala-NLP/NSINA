{"Source": "Lankatruth", "Timestamp": "September 6, 2022", "Headline": "වකුගඩු රෝගීන්, ආබාධිතයන් සහ වැඩිහිටියන් පන්නන්න රනිල්ගේ මෙහෙයුමක්", "News Content": "ආබාධිත පුරවැසියන්, හඳුනාගත් දරුණු වකුගඩු රෝගීන් සහ වයෝවෘද්ධ වැඩිහිටියන් වෙනුවෙන් මහජන මුදලින් ලබා දෙන මූල්‍යම ආධාර මුලුමනින්ම නවතා දැමීමේ කුමන්ත්‍රණකාරී මෙහෙයුමක් රනිල් වික්‍රමසිංහ විසින් දියත් කර ඇති බව තොරතුරු අනාවරණය වේ.  මෙය සිදුකර තිබෙන්නේ ඔහු යටතේ තබා ගෙන සිටින කාන්තා, ළමා කටයුතු සහ සමාජ සවිබල ගැන්වීමේ අමාත්‍යංශයත් මුදල් අමාත්‍යංශයත් ඒකාබන්ධව ය. මේ අනුව එම ආධාර වශයෙන් වෙන්කර තිබෙන රුපියල් කෝටි 2,000කට ආසන්න මුදලක් කුමන්ත්‍රණකාරීව කපා හැරීමට කටයුතු කරමින් තිබේ.  පසුගිය අගෝස්තු මාසයේ සමාජ සේවා දෙපාර්තමේන්තුව විසින් නිකුත් කර තිබෙන චක්‍ර ලේඛනයක් අනුව ආබාධිත පුරවැසියන්, හඳුනාගත් දරුණු වකුගඩු රෝගීන් සහ වයෝවෘද්ධ වැඩිහිටියන් සඳහා මෙතෙක් වාණිජ බැංකුවලින් සහ උප තැපැල් කාර්යාලවලින් ලබා දුන් මහජන ආධාර සමෘද්ධි බැංකු වෙත යොමුකර තිබේ. මේ නිසා එම ආධාර ලබන්නන් හට අදාළ මූල්‍යමය ආධාරය සම්පූර්ණයෙන් ම අත්හැර දැමීමට සිදුවන ආකාරයේ බරපතළ පීඩාවන් රැසකට ගොදුරු කර ඇත.  එම පීඩාවන් වන්නේ මෙම පුරවැසියන් හට අකාරුණිකව සලකන සමෘද්ධි නිලධාරීන් වෙත යාමට සිදුවීම, අලුත් ගිණුම් විවෘත කිරීමට සිදුවීම, එම ගිණුම්වල තැන්පත් මුදලක් ඉතිරි කර ගැනීම, දුර බැහැර සමෘද්ධි බැංකු වෙත යාමට සිදුවීම, ඒ වෙනුවෙන් අමතර මුදලක් දැරීමට සහ රැකවරණයට තව කෙනෙකු සමඟ යාමට සිදුවීම වැනි කිසිසේත් ඔරාත්තු නොදෙන පීඩාවන්ට පත්කර තිබීම ය.  ආබාධිත පුරවැසියන් වකුගඩු රෝගීන් සහ වයස අවුරුදු 70ට වැඩි මෙම පිරිස පවතින උද්දමනකාරී ආර්ථික අර්බුදය හමුවේ තව තවත් පීඩාවට පත්කරීමට මෙම නව චක්‍ර ලේඛකය හේතු වී තිබේ. රනිල් වික්‍රමසිංහ ඉදිරිපත් කළ අයවැය අනුව ආබාධිත පුරවැසියන් හට රුපියල් කෝටි 486ක්, හඳුනාගත් දරුණු වකුගඩු රෝගීන් සඳහා රුපියල් කෝටි 264ක් සහ වයෝවෘද්ධ පුරවැසියන් වෙනුවෙන් රුපියල් කෝටි 1,358ක් වෙන්කර තිබේ. මෙය ලබා ගැනීමට අතිශය පීඩාකාරී තත්වයන්ගෙන් කටයුතු කිරීම සහ අවසානයේ ලබා දෙන මූල්‍ය ආධාරය වෙනුවෙන් විශාල වියදමක් දැරීමට සිදුවී තිබේ.", "URL": "https://lankatruth.com/si/?p=138986", "Category": "පුවත්", "Parent URL": null}