{"Source": "Lankatruth", "Timestamp": "April 29, 2019", "Headline": "දෙවැනි ප්‍රහාරයක් පිළිබඳ දැනුම්දීමක්", "News Content": "පසුගිය පාස්කු ඉරිදා(21) ප්‍රහාරය සිදුකළ පිරිස දෙවැනි ප්‍රහාරයකට සූදානම් වන බවට ශ්‍රී ලංකාවේ ආරක්ෂක අංශ අනතුරු අඟවා තිබේ. මෙම ප්‍රහාර ඉරිදා(28) හෝ සඳුදා(29) සිදුවිය හැකි බවත් ප්‍රහාර සඳහා වෑන් රථයක් මෙන්ම වෙස්වලාගැනීම සඳහා ආරක්ෂක සේවාවන්ට අයත් ඇඳුම් භාවිත කළ හැකි බවටත් තොරතුරු අනාවණයවී ඇත. “තවත් ප‍්‍රහාර මාලාවක් ඇතිවෙන්න පුළුවන්” යයි ඇමති ආරක්‍ෂක අංශයේ අධ්‍යක්‍ෂකවරයා විසින් අමාත්‍යවරුන්ට මෙන්ම අරක්‍ෂක අංශ වල සෙසු සාමාජිකයන්ට යවන ලද ලිපියක සඳහන් වේ. මෙම ලිපිය රොයිටර් පුවත් සේවය සතුව ඇත. “මීට අදාළ තොරතුරු වලින් දැනගන්නට ඇත්තේ මෙම ප‍්‍රහාරයට සම්බන්ධ විය හැකි අය හමුදා නිල ඇඳුම් වලින් සැරසී සිටිය හැකි අතරම වෑන් රථයක් ඒ සඳහා යොදාගත හැකි බවයි” යයිද ලිපියේ සටහන් වේ. මෙම ලිපියේ සත්‍යතාව සම්බන්ධව මේ වනවිට අමාත්‍යවරුන් කිහිප දෙනෙකු සහ මන්ත්‍රීවරු කිහිපදෙනෙකු තහවුරු කර ඇති අතර ඔවුන් පවසා ඇත්තේ එවැනි ලිපියක් සිය ආරක්ෂක අංශවෙත ලැබී ඇති බවය. ප්‍රහාරයන් සිදුවිය හැකි ස්ථාන 5ක් තොරාගෙන ඇති බවට තොරතුරු හෙලිව ඇති බවත් ඉන් එක් ස්ථානයක් මඩකලපුව බවට හෙලිව තිබෙන බවත් වාර්තා වේ. අනෙක් ස්ථාන හතර සම්බන්ධව මෙතෙක් තොරතුරක් නොමැත. මේ සම්බන්ධව ආරක්ෂක අංශ සීරුවෙන් සිටින අතර ඊයේ දින කිසිදු ප්‍රහාරයක් සිදුව නොතිබිණි. ආරක්‍ෂක අංශ වල සැකයට පාත‍්‍ර වී සිටින්නේ ජාතික තව්හීත් ජමාත් සංවිධානය හෝ ජමියතුල් මිල්ලතු ඊබ‍්‍රහිම් කණ්ඩායම් විසින් මෙම ප‍්‍රහාර ක්‍රියාත්මක කළ හැකි බවයි. කලින් පැවැති ප‍්‍රහාරවල වගකීම ඉස්ලාම් රාජ්‍යය (ISIS) විසින් බාරගත්තේය. පසුගිය පාස්කු ඉරිදා(21) සිදුවූ මිලේච්ඡ මරාගෙන මැරෙන ත්‍රස්ථ ප්‍රහාරවලින් පසු දිවයින පුරා ආරක්ෂක අංශ සීරුවෙන් ඇත. පසුගිය දින කිහිපයේම ඇඳිරි නීතිය ද ක්‍රියාත්මක වූ අතර එය ඊයේ දිනයේ සිට අවසන් කර ඇත.", "URL": "https://lankatruth.com/si/?p=73029", "Category": "පුවත්", "Parent URL": null}