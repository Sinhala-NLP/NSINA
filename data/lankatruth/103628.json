{"Source": "Lankatruth", "Timestamp": "December 16, 2020", "Headline": "වවුනියාව අධිකරණ සංකීර්ණයත් වසාදමයි", "News Content": "රජයේ අධිනීතිඥයවරයෙකු සහ ඔහුගේ ආරක්ෂක පොලිස් සැරයන්වරයකු කොවිඩ් 19 වයිරසය ආසාදනයවී යැයි හදුනාගැනීමත් සමඟ වවුනියාව අධිකරණ සංකීර්ණය වසාදමා මහධිකරණ විනිසුරුතුමා ඇතුළු මහෙස්ත්‍රාත් අධිකරණ විනිසුරුවරුන් සහ අධිකරණ කාර්යමණ්ඩල අද (16) PCR පරීක්ෂණය සඳහා යොමුකර තිබේ. පොලිස් සැරයන්වරයා ආසාදිතයෙකු බවට පසුගිය 13 වනදා හඳුනා ගැනීමෙන් පසු රජයේ අධිනීතිඥයවරයා හටද PCR පරීක්ෂණයක් සිදු කර ඇති අතර එහිදී ඔහුද ආසාදිතයෙකු බවට අනාවරණය වී ඇත. රජයේ අධි නීතිඥයවරයාගේ ආරක්ෂාවට සිටි පොලිස් සැරයන්වරයා හට කොවිඩ් වෛරසය ආසාදනයවූයේ කෙසේද යන්න නිශ්චිත තොරතුරක් මෙතෙක් අනාවරණයන වී නැතැයිද පැවසේ. වවුනියාව මහධිකරණ විනිසුරු සහ මහෙස්ත්‍රාත් අධිකරණ විනිසුරුවන් දෙදෙනාද ඊයේ (15) PCR පරීක්ෂණයට ලක්කර ඇති අතර නීතිඥයවරුන් හා රාජකාරිය සඳහා යොදවා සිටි පොලිස් නිලධාරීන්ද PCR පරීක්ෂණ සඳහා යොමු කිරීමට නියමිත බව සෞඛ්‍ය වෛද්‍ය නිලධාරී කාර්යාලය පවසයි. වවුනියාව මහධිකරණය, දිසා සහ මහෙස්ත්‍රාත් අධිකරණය වසාදමා තිබීම හේතුවෙන් එහි පැවැත්වෙන නඩුවිභාගද කල්දමා ඇත.", "URL": "https://lankatruth.com/si/?p=103628", "Category": "කොවිඩ් -19 (කොරෝනා ) පුවත්", "Parent URL": null}