{"Source": "Lankatruth", "Timestamp": "October 2, 2020", "Headline": "ජොන්ස්ටන්ගේ අල්ලස් නඩුවත් ඉවතට", "News Content": "පැවති මහින්ද රාජපක්ෂ පාලන සමයේ එනම් 2010 වසරේ සිට 2014 වසර දක්වා කාලසීමාව තුළ වෙළෙඳ අමාත්‍යවරයා වශයෙන් කටයුතු කරමින් සතොස ආයතනයේ සේවකයින් එකසිය පනස් තුන් දෙනකු ඔවුන්ගේ නිල රාජකාරිවලින් ඉවත් කර දේශපාලන ක්‍රියාකාරකම්වල යෙදවීම තුළින් රජයට රුපියල් කෝටි හතරක පාඩුවක් සිදුකිරීම සම්බන්ධයෙන් අල්ලස් කොමිසම විසින් අමාත්‍ය ජොන්ස්ටන් ප්‍රනාන්දු මහතා ඇතුළු තිදෙනෙකුට එරෙහිව කොළඹ මහෙස්ත්‍රාත් අධිකරණය හමුවේ පවරා තිබූ නඩුවෙන් අමාත්‍ය ජොන්ස්ටන් ප්‍රනාන්දු මහතා මුදා හරින ලෙස කොළඹ මහාධිකරණය නියෝග කර තිබේ. අල්ලස් කොමිසම විසින් එම නඩුව පවරා ඇති ආකාරය නීතියට පටහැනිව පවරා ඇති බවට මහාධිකරණය තීන්දු කර ඇත. එම නඩුව ගොනුකර ඇති ආකාරය නීතියට පටහැනි යැයි සඳහන් කරමින් ජොන්ස්ටන් ප්‍රනාන්දු මහතා ඇතුළු විත්තිකරුවන් වෙනුවෙන් පෙනී සිටි නීතිඥවරු කොළඹ මහෙස්ත්‍රාත් අධිකරණය හමුවේ මූලික විරෝධතාවක් මතු කළද එම මූලික විරෝධතා ප්‍රතික්ෂේප කළ මහෙස්ත්‍රාත් අධිකරණය එම නඩුව විභාග කිරීම සඳහා තීන්දු කර තිබිණි. එහෙත් එම තීරණයට එරෙහිව ඇමති ජොන්ස්ටන් ප්‍රනාන්දු මහතා කොළඹ මහාධිකරණය හමුවේ ප්‍රතිශෝධන පෙත්සමක් ගොනු කරන ලදී. එම ප්‍රතිශෝධන පෙත්සම විභාග කළ කොළඹ මහාධිකරණ විනිසුරු ආදිත්‍ය පටබැඳිගේ මහතා අල්ලස් කොමිසම විසින්ම ඇමති ජොන්ස්ටන් ප්‍රනාන්දු මහතාට එරෙහිව චෝදනා ගොනු කර ඇති ආකාරය නීතියට පටහැනි බව තීන්දු කර ඇත. ඒ අනුව ජොන්ස්ටන් ප්‍රනාන්දු මහතා එම නඩු කටයුතුවලින් මුදාහරින ලෙස නියෝග කර ඇති මහාධිකරණ විනිසුරුවරයා මෙම තීන්දු කොළඹ මහෙස්ත්‍රාත් අධිකරණය වෙත දැනුම් දෙන ලෙසද නියෝග කර තිබේ.", "URL": "https://lankatruth.com/si/?p=96871", "Category": "පුවත්", "Parent URL": null}