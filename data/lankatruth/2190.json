{"Source": "Lankatruth", "Timestamp": "April 30, 2012", "Headline": "හිලරි ක්ලින්ටන්, ජී. එල්. හමුව ලබන 18 දා", "News Content": "ඇමෙරිකානු රාජ්‍ය ‍ලේකම් හිලරි ක්ලින්ටන් මහත්මිය හා විදේශ අමාත්‍ය මහාචාර්ය ජී.එල්. පීරිස් මහතා අතර හමුව ලබන මැයි මස 18 දින ඇමෙරිකාවේ වොෂින්ටන් නුවර දී පැවැත්වීමට නියමිතව ඇති බව විදේශ අමාත්‍යංශය ප්‍රකාශ කරයි. ඇමෙරිකානු රාජ්‍ය ‍ලේකම්වරියගේ ආරාධනාවකට අනුව මෙම හමුව වන අතර, මෙම ඇමෙරිකානු සංචාරය සඳහා ජී.එල්.පීරිස් මහතා සමග ජනාධිපති ‍ලේකම් ලලිත් වීරතුංග, පාර්ලිමේන්තු මන්ත්‍රී නාමල් රාජපක්ෂ ඇතුළු ශ්‍රී ලංකා රජයේ නිලධාරීන් කිහිප දෙනෙකුම එක්වෙනු ඇති බව තානාපති ආරංචි මාර්ග සඳහන් කරයි. ක්ලින්ටන් මහත්මිය හා ජී. එල්. පීරිස් මහතා අතර හමුවේදී උගත් පාඩම් කොමිසම් නිර්දේශ ක්‍රියාත්මක කරලීම දේශපාලන විසදුම් යෝජනාවලිය ඇතුළු ශ්‍රී ලංකාවට අතිශයින් වැදගත් දේශපාලනමය කරුණු රැසක් පිළිබඳව සාකච්ඡාවට ලක්කෙරෙනු ඇති බවද තානාපති ආරංචි මාර්ග සඳහන් කරයි. මෙම ඇමෙරිකානු සංචාරයේදී ශ්‍රී ලංකා නියෝජිත පිරිස සිවිල් ආරක්ෂාව හා මානව හිමිකම් පිළිඳව ඇමෙරිකානු සහකාර ‍ලේකම් මාරියා ඔටෙරෝ මහත්මිය ඇතුළු එරට රජයේ ඉහළ නිලධාරීන් කිහිපදෙනෙකු සමග සාකච්ඡා පැවැත්වීමට නියමිත බවද වාර්තා වේ. මේ අතර ජී.එල්. පීරිස් ඇමතිවරයා විසින් සකස් කළ එල්.එල්.ආර්.සී වාර්තාවේ නිර්දේශ ක්‍රියාත්මක කිරීමට අදාල රහස් ක්‍රියාකාරී සැලැස්මක් ඇමෙරිකානු රාජ්‍ය ලේකම්වරියට භාරදීමට නියමිති බව දේශපාලන ආරංචිමාර්ග සදහන් කරයි.", "URL": "https://lankatruth.com/si/?p=2190", "Category": "පුවත්", "Parent URL": null}