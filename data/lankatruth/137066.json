{"Source": "Lankatruth", "Timestamp": "July 18, 2022", "Headline": "දිනුවත් දිනුම් පැරදුනත් දිනුම් : 82 න් 22  ට", "News Content": "ප්‍රවීණ මාධ්‍යවේදී සිසිර යාපා මහතා පාර්ලිමේන්තුවේ ජනාධිපතිවරයා තෝරා පත්කර ගැනීම සම්බන්ධයෙන් ඔහුගේ ෆේස්බුක් පිටුවේ පළ කළ අදහස. ජනතා විමුක්ති පෙරමුණ නායකයා වගේම ජාතික ජන බලවේගයේ නායකයාද වන අනුර කුමාර දිසානායක 2022 ජූලි 20 පාර්ලිමේන්තුවේ පැවැත්වෙන ජනාධිපතිවරයා තෝරන ඡන්දයට ඉදිරිපත් වෙන බව අද (16) දවල් නිවේදනය කළේ පක්ෂයේ ප්‍රචාරක ලේකම්, පාර්ලිමේන්තු මන්ත්‍රී විජිත හේරත්. මට මතක් වෙන්නේ 1977 ජූලි 21 වෙනිදා යි. හරියටම අවුරුදු 44ක ට පෙර දවසක්. අපි හිටියේ කැලණිය, නුංගමුගොඩ කුලී නිවසක. අපේ ගෙදරට ඉස්සරහ ගෙදර උන්නේ බී. කේ. විල්සන් රුද්‍රිගු කියන කවියා. කෙටිකතාකරුවා. ඒ ගෙදර පිලිප්ස් රේඩියෝ එකක් තිබුණා. ඔය කියන 77 ජූලි 21 රෑ ඒ ගෙදර නිදිමරන්න මම ලෑස්ති වෙලා උන්නේ. එදාම අපේ අම්මට දතේ කැක්කුමකුත් හැඳුනා. ඔය වෙනකොට මට අවුරුදු 10යි. රෑ නිදිමරන්න හේතුව 1977 ජූලි මහමැතිවරණයේ ඡන්ද ප්‍රතිඵල අහන එක. එතකොට ඔය කියන හරියේ ලයිට් නැහැ. කුප්පි ලාම්පු තමයි ගෙවල්වල තිබුණේ. ඔය කියන දවසේ රෑ අර පිලිප්ස් රේඩියෝ එකෙන් පළවෙනි ඡන්ද ප්‍රතිඵලය ආවා. ඒ අංක සීයය සමන්තුරෙයි ආසනයේ ප්‍රතිඵල ය. දිනපු කෙනා අලියා ලකුණින් ඡන්දේ ඉල්ලපු එක්සත් ජාතික පක්ෂයේ එම්.ඒ. අබ්දුල් මජීඩ්. එතැන් ඉඳන් පහුවෙනිදා දවල් වෙනකම්ම ඡන්ද ප්‍රතිඵල ආවා. ජේ.ආර්. ගේ කොලපාට අලියා උඩින්ම දිනුම්. මුළු රටේම තිබුණේ ආසන 168 යි. ජේ.ආර්. ලා ආසන140ක් දිනුම්. 5/6 ක බලයක්. අවුරුදු 10ක පොඩි එකෙක් විදිහට මට හිතුණේ ඒක මාර වැඩක් කියලා. ඔය කියන අතිවිශාල මන්ත්‍රී බලය අරගෙන 1978 සැප්තැම්බර් 7 වෙනිදා අගමැති ජේ.ආර්. අලුත් ආණ්ඩුක්‍රම ව්‍යවස්ථාවක් රටට ගෙනාව. ඒක තමයි අද අපි කියන 78 ව්‍යවස්ථාව. එතෙක් තිබුණු 1972 ව්‍යවස්ථාව එතනින් පස්සේ ඉවරයි. 78 ව්‍යවස්ථාව තමයි විධායක ජනාධිපති ක්‍රමය ලංකාවට හඳුන්වාදුන්න ව්‍යවස්ථාව. ඒක මේ වෙන කොට අණ්ඩ දැමීම් 21ක ට ලක් කරලා තියෙනවා. පළවෙනි අණ්ඩ හෙවත් පළමු සංශෝධනය ගෙනාවේ 1978 නොවැම්බර් 20. ඒ විශේෂ අවස්ථා සම්බන්ධයෙන් ශ්‍රේෂ්ඨාධිකරණයට අදාළ කාරණයක් සම්බන්ධව. මේ වෙනකොට තියෙන අන්තිම අණ්ඩ තමයි 20වෙනි සංශෝධනය. ඒක ගෙනාවේ 2020 ඔක්තෝබර් 22. එකෙන් කළේ ඊට කලින් ගෙනාපු 19 වැනි සංශෝධනය අහෝසි කිරීම. ඔය කියන 78 ආණ්ඩුක්‍රම ව්‍යවස්ථාවේ විධිවිධාන යටතේ 1977 ජූලි වල අගමැති වුණු ජේ.ආර්. ජයවර්ධන 1978 පෙබරවාරි 4 වැනි දින තමන් විසින්ම තමන්ව ශ්‍රී ලංකාවේ පළමු විධායක ජනාධිපතිවරයා ලෙස නම්කරගෙන දිව්රුම් දුන්නා. ඊට පස්සේ 1982 ඔක්තෝම්බර් 20 ලංකාවේ පළමුවෙනි ජනාධිපතිවරණ ඡන්දය තිබ්බා. එක්සත් ජාතික පක්ෂයෙන් තරග කරපු ජේ.ආර්. ජයවර්ධන 3,450,811 ක් ගත්තා. ඒ කියන්නේ මුළු වලංගු ඡන්ද වලින් 52.91%ක්. ඒ තරගයට ඉදිරිපත් වුණු ජනතා විමුක්ති පෙරමුණ රෝහණ විජේවීර සහෝදරයා ගත්ත ඡන්ද ගණන 273,428ක්. ඒ කියන්නේ වලංගු ඡන්ද වලින් 4.19% ක්. 1978 පටන් ගත්ත විධායක ජනාධිපති තනතුරට කෙනෙක් පත්කරගන්න පාර්ලිමේන්තු ඡන්දයක් තියෙන පළවෙනි සැරේ තමයි මේ. 1982 දී විධායක ජනාධිපති මැතිවරණය තියෙද්දී මගේ වයස අවුරුදු 15 යි. ඉස්කෝලේ 9 පන්තියේ. 82 ජනාධිපතිවරණයට ඉදිරිපත් වෙද්දී ජනතා විමුක්ති පෙරමුණත් රෝහණ විජේවීර සහෝදරයත් හොඳටම දැනගෙන හිටියා තමන් හැප්පෙන්නේ සුවිශාල බලයක් ඇති හිතුවක්කාර පාලකයෙක් එක්ක බව. ඒ බව මම දැනගත්තේ පසෙන් පහු කාලෙක එයාගේ සමකාලීනයන් කියපු කතා වලින්. හැබැයි ජේ.ආර්. මොනතරම් කෙරුමෙක්, ලොක්කෙක් වුනත් ජවිපෙ හැප්පෙන්න බය වුණේ නැහැ. හැකි හැම උපරිමයකින්ම තමන්ගේ මතය රටපුරා ගෙනියන්න ඒ ජනාධිපතිවරණය ප්‍රයෝජනයට ගන්න ජවිපෙ ට පුළුවන් වුණා. ජේ.ආර්. කියන්නේ රනිල්ගේ මාමා. රනිල් කියන්නේ ජේ.ආර්. ගේ බෑණා. 1977 මහ මැතිවරණයේ දී රනිල් වික්‍රමසිංහ තරග කළේ බියගම ආසනයට. රනිල් දින්නා. රනිල් බෑණා ජේ.ආර්. මාමාගේ ආණ්ඩුවේ නියෝජ්‍ය විදේශ කටයුතු ඇමති වුණා. එතකොට රනිල්ගේ වයස අවුරුදු 28 යි. දැන් රනිල්ට අවුරුදු 73ක්. 1977 දී මට 10 යි. අනුර කුමාර දිසානායකට අවුරුදු 9 යි. 1978 දී ජේ.ආර්. මාමණ්ඩිය හදපු ව්‍යවස්ථාව හරහා රනිල් වික්‍රමසිංහ බෑණා දැන් ජනාධිපති වීමට පාර්ලිමේන්තු ඡන්දයකට ගිහින්. බැලූ බැල්මට පේන්නේ ඒ මාමා මේ ව්‍යවස්ථාව හැදුවේ කවදා හෝ දවසක කොහොම හරි ක්‍රමයකට බෑණාව ජනාධිපති කරන්න කියලා මට හිතෙනවා. ඒ මට හිතෙන හැටි. ජේ. ආර්. ජයවර්ධන ජනාධිපති ඡන්දයට එද්දී ජවිපෙ රෝහණ විජේවීර සහෝදරයා ඔහුට එරෙහිව ඡන්දය ඉල්ලුවා වගේ මේ ජූලි 20 රනිල් වික්‍රමසිංහ ඡන්දය ඉල්ලද්දී අද වෙන කොට ඉන්න ජවිපෙ නායකයා ජාතික ජන බලවේගය නමින් පෙරමුණක් හදලා පාර්ලිමේන්තු මන්ත්‍රීවරයෙක්ව ඉන්න ගමන් රනිල්ට එරෙහිව ඡන්දය ඉල්ලනවා. මට හිතෙන හැටියට එදා රෝහණ විජේවීර සහෝදරයා වගේම මෙදා අනුර දිසානායක මිතුරාත් ඉලක්කම් වලින් පරදිනවා. 1980 රෝහණ සහෝදරයට එරෙහිව ජේ.ආර්. ජයවර්ධනට ඡන්දය දුන්නේ අතලොස්සක් වුණු ඔහුගේ පංති මිතුරන්ටත් වඩා රෝහණ සහෝදරයාගේ පන්තියේ මිනිස්සු. ඒ කිව්වේ මගේ පංතියේ, අපේ පංතියේ මිනිස්සු. ජූලි 20 අනුර දිසානායක මිතුරාත් මුහුණ දෙන්නේ 225ක් වූ මන්ත්‍රීවරු අතර තමන්ගේ පංතියේ, මගේ පංතියේ, අපේ පංතියේ මිනිස්සුගේ ඡන්දය ඉස්සරහ. කව්රු කොහොම කිව්වත් ඔය 225 අතර රනිල්ගේ පංතියේ මිනිස්සු දහ දොළොස් දෙනෙකුට වඩා නැහැ. හැබැයි මට හිතෙන හැටියට එදා ජේ.ආර්. ට වගේම මෙදා රනිල්ට මිසක් අනුර දිසානායකට ඒ උන්දලා ඡන්දය දෙන්නේ නැහැ. පාර්ලිමේන්තුවෙන් පිට ඉඳගෙන අපි කොච්චර සුබ පැතුවත් කවි ගී ලිව්වත් මට හිතෙන්නේ වෙන්නේ ඒකයි. හැබැයි අනුර දිසානායකත් ජාතික ජන බලවේගයත් ජවිපෙත් ගත්තේ මරේ මරු අභියෝගයක්. ඒක දින්නත් දිනන පැරදුනත් දිනන පියවරක්. මට හිතෙන්නේ එහෙමයි. අපි දන්නවා මේ රටේ මිනිස්සු ඉතිහාසයේ කිසිදාක නොවුණු විදිහට එක මිටකට එක්වෙලා දුර්දාන්ත පාලකයෙක්ව රටිනුත් පැන්නුවා කියලා. ඒ සටන ජවිපෙ, පෙරටුගාමීන්, අන්තරේ, SYU, SSU, සමහර පොහොට්ටුවේ අය, එජාප වගේම සජබ අය වගේ සුවිශාල නොනිල ජන සන්ධානයක්. ඒ සන්ධානයේ පාට, පක්ෂ, කුල ගෝත්‍ර, ආගම්, ජාති තිබුණේ නැහැ. එක හඬක්, එක අරමුණක් විතරයි තිබුණේ. ඒ වගේම ඒ සටන ඇතුළේ සාමාන්‍ය සමාජයේ තිබුණ කල්ලිවාද, කට්ටිවාද, කුඩුකේඩුකම් අඩු වැඩි වශයෙන් තිබුණා. ඒ මට හිතෙන හැටි. දැන් අවස්ථාව තියෙන්නේ ඒ සටනේ ප්‍රතිඵලය පාර්ලිමේන්තුවේ ඉන්න 225 ඇතුළේ තහවුරු කරගන්න එක. සටනේ උන්නු සහ ඉන්න පිරිස අතරින් පාර්ලිමේන්තුවේ ඉන්න 225 ඇතුළේ ඉන්නේ තුන් දෙනෙක් විතරයි. ඒ අනුර, විජිත සහ හරිනි. ඒ තුන් දෙනාට එළියේ සටනට ඓන්ද්‍රීය බැඳීමක්, අයිතියක්, උරුමයක් තියෙනවා. දැන් ඒ බැඳීම, අයිතිය, උරුමය ඉතුරු 222 ළඟ අභියෝගයට ලක් කිරීම තමයි වගකීම. මට හිතෙන්නේ අනුර කුමාර දිසානායක කරන්නේ ඒ වැඩේ. පරදින බව දැන දැනම 1982 ඔක්තෝම්බරයේ දී ජේ.ආර්. මාමණ්ඩි එක්ක රෝහණ විජේවීර සහෝදරයා හැප්පුනා වගේ ම 2022 ජූලියේ දී බෑණා රනිල් වික්‍රමසිංහට එරෙහිව අනුර කුමාර දිසානායක කරන්නෙත් ඒ වැඩේ කියලයි මටනම් හිතෙන්නේ. දැන් අභියෝගය තියෙන්නේ අනුරට නෙමෙයි. විජිතට නෙමෙයි. හරිනිට නෙමෙයි. දැන් අභියෝගය රනිල් හැර සෙසු උදවියට, සාගර කාරියවසම් හැර සෙසු උදවියට. දැන් පුළුවන්නම් ඒ අය ඔප්පු කරන්න ඕනේ පාර්ලිමේන්තුවෙන් පිටත මහ ජනයා නඟන හඬ තමන්ට දැනෙනවා කියන එක. දැන් ඒ අය ඔප්පු කරලා පෙන්නන්න ඕනේ අපි ලෑස්තියි වෙනස් වෙන්න කියන එක. මට හිතෙන්නේ ඒක තරගයක්. ඔට්ටුයි ඒ තරගයෙන් අනුර, විජිත, හරිනි හැර අන් හැමෝම දැනටමත් පරාදයි. රනිල් වික්‍රමසිංහට එරෙහිව පරදින බව දැන දැනම සටන් බිමට ඒම ම අනුර කුමාර දිසානායක ලබපු ජයග්‍රහණයක්. ඒ හින්දයි මට හිතෙන්නේ අනුර ජූලි 20 වෙනිදට, දින්නත් දිනුම් පැරදුනත් දිනුම් කියලා.", "URL": "https://lankatruth.com/si/?p=137066", "Category": "පුවත්", "Parent URL": null}