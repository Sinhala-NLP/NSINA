{"Source": "Lankatruth", "Timestamp": "March 15, 2021", "Headline": "සීනි මිල පාලනය ඉවත් කළ ගැසෙට්ටුව මෙන්න", "News Content": "වත්මන් ආණ්ඩුව මෙරට සීනි මිල පිළිබඳව පාලන මිලක් නියම කරමින් 2003 අංක 09 දරන පාරිභෝගික කටයුතු පිළිබඳ අධිකාරිය පනතේ 20 (5) වැනි වගන්තිය යටතේ 2020 නොවැම්බර් මස 10 වැනිදා සිට බලපැවැත්වෙන පරිදි අංක 2201/8 සහිත ගැසට් පත්‍රයක් නිකුත් කර තිබිණි. එම ගැසට් පත්‍රය අනුව සුදු සීනි කිලෝ ග්‍රෑම් එකක් රුපියල් 90කටත් පැකට් නොකළ සීනි කිලෝ එකක් රුපියල් 85කටත් පාරිභෝගික ජනතාව වෙත අලෙවි කළ යුතු අතර එය ආනයනකරු විසින් වෙළඳ ව්‍යාපාරිකයන් වෙත ලබා දියයුත්තේ රුපියල් 80කටය. කෙසේ වෙතත් මාස තුනකට පසු 2021 පෙබරවාරි 08 වැනිදා තවත් ගැසට් පත්‍රයක් නිකුත් කරමින් උක්ත අංක 2201/8 සහිත ගැසට් පත්‍රය අහෝසි කරනු ලබයි. එම ගැසට් පත්‍රය අහෝසි කිරීමත් සමග තවත් ගැසට් පත්‍ර කිහිපයක්ද අහෝසි කරනු ලබන අතර එම ගැසට් පත්‍රවල නිශ්චිතවම අදාල ගැසට් පත්‍රයේ වෙළඳ භාණ්ඩ නම් කර තිබුණද සීනි සඳහා පාලන මිල අහෝසි කිරීමේදී එම ගැසට් පත්‍රයේ අංකය පමණක් යොදා “සීනි” යන්න සඳහන් නොකරමින් එය සැඟවීමට කටයුතු කර ඇත. මෙලෙස එම පාලන මිල අහෝසි කරමින් බන්දුල ගුණවර්ධන ඇමතිවරයා විසින් වෙළඳ භාණ්ඩ 27කට මිල නියම කරමින් නියෝගයක් නිකුත් කළද එහි සීන්වල මිල පැවති පාලන මිලටත් වාඩ ඉහළ අගයක් ගෙන තිබිණි. එ් අනුව සුදු සීනි කිලෝ එකක් රුපියල් 99කටත් දුඹුරු සීනි කිලෝ එකක් රුපියල් 125කටත් නියම කර ඇත. කෙසේ වෙත්ත මේ වනවිටත් ආණ්ඩුවේ මෙම නියෝග සියල්ලම අබිබවා විවෘත වෙළඳපොලේ සීනි මිල රුපියල් 130ත් 140ත් අතර ඉහළ මිලකට අලෙවි වෙමින් තිබේ. සීනි මිල සම්බන්ධයෙන් උක්ත සියලු වෙනස්කම් සිදුවන්නේ දේශීය සීනි කර්මාන්තය රැක ගැනීමට යැයි පවසමින් රුපියල් 50ක් දක්වා පනවා තිබූ සීනි ආනයන බද්ද ශත 25ක් දක්වා රුපියල් 49යි ශත 75කින් අඩු කිරීම සහ රුපියල් බිලියන 16කට ආසන්න සීනි බදු වංචාවක් සිදුවූ පසුබිමකය.", "URL": "https://lankatruth.com/si/?p=112840", "Category": "ආර්ථික පුවත්", "Parent URL": null}