{"Source": "Lankatruth", "Timestamp": "October 4, 2023", "Headline": "රනිල් පොහොට්ටු ආණ්ඩුව පන්න පන්නා පළිගැනීම් හමුවේ බැංකු වෘත්තිකයෝ තොග පිටින් රටින් යති", "News Content": "රනිල් පොහොට්ටු හවුල් පාලනය මාසික ආදායම් ලබන්නන් මත පනවා තිබෙන දරා ගත නොහැකි බදු බර නිසා බැංකු වෘත්තීය මට්ටමේ පළපුරුදු නිලධාරීන් 2,000කට වැඩි පිරිසක් මේ වනවිට රට අත්හැර ගොස් ඇති බව හෙළිකර තිබේ.  රටේ බැංකු පද්ධතියම මුහුණ දී සිටින දැඩි අවදානම්කාරී තත්වයකට මෙම හැරයාම් හේතු වී ඇති බවද, මුදල් රාජ්‍ය ඇමති ඇතුළු අමාත්‍යංශ නිලධාරීන් සමඟ බැංකු වෘත්තීය සමිති සන්ධානය පැවැත්වූ සාකච්ඡාවකදී මෙම කරුණු පෙන්වා දී තිබේ.  බැංකු නිලධාරීන් පමණක් නොව, වෛද්‍යවරුන්, විශ්ව විද්‍යාල ආචාර්යවරුන්, ඉංජිනේරුවන් සහ හෙද හෙදියන් ඇතුළු වෘත්තිකයන් විශාල පිරිසක් මෙම බදු බර නිසාම රට හැර ගොස් ඇති අතර තවත් විශාල පිරිසක් රට හැරයාම සඳහා කටයුතු කරමින් සිටිති. එහෙත් ආණ්ඩුව මෙම බදු සංශෝධනය කර කිසියම් හෝ සහනයක් ලබාදීමට මේ දක්වා අවධානය යොමු කර නොමැත.", "URL": "https://lankatruth.com/si/?p=152665", "Category": "ආර්ථික පුවත්", "Parent URL": null}