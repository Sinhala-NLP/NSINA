{"Source": "Lankatruth", "Timestamp": "September 19, 2012", "Headline": "නීතිවීරෝධී පනත හකුළා සැබෑ විශ්‍රාම වැටුපක් සකසනු – චාමර මද්දුමකළුගේ", "News Content": "නීතිවීරෝධී පනත හකුළා සැබෑ විශ්‍රාම වැටුපක් සැකසිමට ආණ්ඩුව කටයතු කළ යුතු බවටත් ඒ වෙනුවෙන් තම සංගමය ඉදිරිපත් කරනලද යෝජනාද ඇතුළත් කරගන්නා ලෙසටත් සමෘද්ධි සංවර්ධන නිලධාරී සංගමයේ ප්‍රධාන ලේකම් චාමර මද්දුමකළුගේ මහතා පවසයි. අද (19) කොළඹ සාමාජයීය හා සාමයික කේන්ද්‍රයේ පැවති මාධ්‍ය හමුවක් අමතමින් ඔහු මේ බව පැවසීය. නීති විරෝධි දිවිනැගුම පනතට එරෙහිව සමෘද්ධි සංවර්ධන නිලධාරී සංගමය විසින් ශ්‍රේෂ්ඨාධිකරණයේ ගොනු කරන ලද නඩුවේ තීරණයට අනුව පළාත් සභා අනුමැතිය ලබාගෙන පාර්ලිමේන්තුවේ තුනෙන් දෙකක කැමැත්ත සහිතව පනත නීතිගත කළ යුතු නමුත් එම පනතට සේවක සහාය ඇති බව පෙන්වීමට සමෘද්ධි මුදල් යොදවමින් උද්ඝෝෂණ පැවැත්වීම දැඩි විරෝධය පළකරන බවත් සමෘද්ධි සංවර්ධන නිලධාරී සංගමයේ ප්‍රධාන ලේකම්වරයා පවසයි. එමෙන්ම ආණ්ඩුවේ පළාත් සභා මන්ත්‍රී ජගත් කුමාර මහතා විසින් ආණ්ඩුවේ උවමනාව වෙනුවෙන් සමෘද්ධි අධිකාරියේ මුදල් යොදවා සමෘද්ධි සේවකයින් නොමග යවමින් ඔවුන් ලවා උද්ඝෝෂණය කිරීම දැඩි ලෙස හෙළා දකින බවත් ඒ හරහා කෙසේ හෝ මෙම පනත ගෙනඒම ආණ්ඩුවේ උවමනාව බවත් චාමර මද්දුමකළුගේ මහතා පවසයි. එබැවින් ශ්‍රේෂ්ඨාධිකරණයේ තීරණයද සලකා බලමින් සේවකයින්ගේ අයිතීන් සුරැකෙන පරිදි සැබෑ සේවක විශ්‍රාම වැටුපක් සැකසීම සඳහා තම සංගමය මගින් ඉදිරිපත් කරන ලද සංශෝධන මෙම පනතට ඇතුළත් කළ යුතු බවද එම මාධ්‍ය හමුවේදී මද්දුමකළුගේ මහතා වැඩිදුරටත් පැවසීය.", "URL": "https://lankatruth.com/si/?p=4232", "Category": "පුවත්", "Parent URL": null}