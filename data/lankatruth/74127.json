{"Source": "Lankatruth", "Timestamp": "May 18, 2019", "Headline": "වෙසක් පුර පසළොස්වක දිනය අදයි", "News Content": "බෞද්ධ ජනතාවගේ අතිශය වැදගත් උත්සවය වන සම්බුදු තෙමගුල සිදුවූ වෙසක් පුර පසළොස්වක පොහොය දිනය අදට(18) යෙදි තිබේ. ලොව පුරා බෞද්ධයින් බෝසතානන් වහන්සේගේ උපත, ශ්‍රී සම්බුද්ධත්වයට පත්වීම සහ සම්බුද්ධ පරිණිර්වාණය යන අවස්ථා සැමරීම වෙසක් පුර පසළොස්වක දිනයේ සිදුකරයි. මීට අමතරව ලාංකීය බෞද්ධයන්ට වෙසක් පුර පසළොස්වක දිනය තවත් ආකාරයකින් වැදගත් දිනයක් වේ. එනම් බුදුන් වහන්සේගේ තෙවැනි ලංකාගමනය සිදුවී කැලණිය පුදබිමට වැඩමකිරීම සහ සුමන සමන් දෙවියන්ගේ ආරාධනය මත සමනළ කන්ද මුදුනේ බුදු සිරිප පිහිටුවීම ද වෙසක් පුර පසළොස්වක දිනක සිදුවූ බවට බෞද්ධ ඉතිහාස ග්‍රන්ථවල දැක්වේ. එසේම වෙසක් පුර පසළොස්වක දිනයෙන් සිරිපා වන්දනා සමය අවසන් වේ. 1885 වසරේ සිට වෙසක් දිනය ජාතික නිවාඩු දිනයක් වන අතර 2000 වසරේ සිට වෙසක් දිනය ජාත්යනන්තර නිවාඩු දිනයක් ලෙස ප්‍රකාශයට පත් කර තිබේ. කෙසේ වෙතත් පසුගිය පාස්කු ඉරිදා සිදුවූ අන්තවාදී ප්‍රහාර හේතුවෙන් සංවිධානය කර තිබූ වෙසක් උත්සව රැසක් අත්හිටුවා තිබිණි. ආරක්ෂක අංශ සඳහන් කරන්නේ රට තුළ ආරක්ෂාව සහතික කර ඇති බැවින් සැකයකින් තොරව ආගමික කටයුතුවල නිරත වන ලෙසය.", "URL": "https://lankatruth.com/si/?p=74127", "Category": "පුවත්", "Parent URL": null}