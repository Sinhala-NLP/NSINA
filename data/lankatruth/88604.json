{"Source": "Lankatruth", "Timestamp": "January 11, 2020", "Headline": "උත්සව අත්තිකාරම් කැපීමට අවධානය", "News Content": "රජයේ සේවකයන් සඳහා ලබා දෙන රුපියල් 10,000ක් වූ උත්සව අත්තිකාරම් මුදල රුපියල් 4,000ක් දක්වා අඩු කර එයට 8%ක පොලියක් අය කිරීම පිළිබඳව ඉහළ පෙළේ නිලධාරීන් සාකච්ඡා වී ඇති බවට තොරතුරු අනාවරණය වේ. ලබන අප්‍රේල් මාසයේ දලුත් අවුරුදු වෙනුවෙන් රජයේ සේවක වැටුප් ගෙවීමට සහ උත්සව අත්තිකාරම් එකවර ගෙවීමට තරම් ප‍්‍රමාණවත් මුදලක් සපයා ගැනීම අසීරු වීම නිසා මෙය කෙරෙහි අවධානය යොමු වී ඇත. මෙයට යම් විසඳුමක් ලෙස උත්සව අත්තිකාරම් මුදල රුපියල් 4,000.00ක් දක්වා අඩු කර, එයට පොලියක්ද අයකිරීම පිළිබඳව ඉහළම නිලධාරියකු අවධානය යොමු කර ඇති බව හෙළි වේ. මෙයට පෙර එම උත්සව අත්තිකාරම් මුදල සමාන වාරික දහයකින් යළි අය කර ගැනිණ. දැන් අත්තිකාරම් මුදල අඩු කර එයට පොලියක්ද එකතු කිරීමට යෝජනා කර ඇත. මේ වනවිට ආණ්ඩුව ඉතා බරපතළ මූල්‍ය අර්බුදයකට මුහුණ දී සිටින අතර, ඊට මූලික හේතුව වී ඇත්තේ විශාල ණය පොලී ප‍්‍රමාණයක් සහ ණය වාරික ගෙවීමට සිදු වී තිබීමයි. එහෙත්, ඊට විකල්පයක් ලෙස රජයේ සේවකයන් ලක්ෂ 14ක් පමණ දෙනාගේ අයිතිවාසිකම් කප්පාදු කිරීමේ යෝජනා ඉදිරිපත් කරමින් ඇත. ප්‍රියදර්ශන දයාරත්න – ලංකා ඉරිදා සංග්‍රහය", "URL": "https://lankatruth.com/si/?p=88604", "Category": "පුවත්", "Parent URL": null}