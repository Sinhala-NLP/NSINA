{"Source": "Lankatruth", "Timestamp": "December 11, 2019", "Headline": "අලුත්ගම මාධ්‍යවේදියාට පහරදුන් පස්දෙනා රක්ෂිත බන්ධනාගාරයට", "News Content": "කෘතීම රා ජාවාරමක් සම්බන්ධයෙන් පුවත් පතකට තොරතුරු සැපවුවා යැයි උරණ වී අලුත්ගම මාධ්‍යවේදී තුසිත කුමාර ද සිල්වා මහතාට සහ ඔහුගේ බිරිඳට පහරදීම සම්බන්ධයෙන් අත් අඩංගුවට ගත් සැකකරුවන් පස්දෙනෙකු කලුතර මහේස්ත්‍රාත් අධිකරණයට ඉදිරිපත් කිරීමෙන් පසු මෙම මස 20 වැනි දින දක්වා රක්ෂිත බන්ධනාගාර ගත කර තිබේ. මෙලෙස රක්ෂිත බන්ධනාගාර භාරයට පත්කරන ලද්දේ අනුර විමලසිංහ, රොහාන් වැලිවිට, සුදේශ් සිල්වා, දමින්ද සිල්වා සහ ඩිලංග ගුණරත්න යන අයවලුන්ය. ඉකුත් 06 වැනි දින සිදුකළ මෙම පහරදීමෙන් තුසිත ද කුමාර සිල්වා මහතා හා ඔහුගේ බිරිඳ අලුත්ගම රෝහලට ඇතුළත් කිරීමෙන් පසු තුසිත මහතා පමණක් වැඩිදුර ප්‍රතිකාර සඳහා නාගොඩ රෝහලට ඇතුළත් කරනු ලැබීය. සැකකරුවන් අත්අඩංගුවට ගනු ලැබුවේ බෙලිඅත්ත, නෑබොඩ, නාරාහේන්පිට සහ මොරටුව ප්‍රදේශවල සැඟවී සිටියදීය. මෙම මැර ප්‍රහාරය සම්බන්ධ මැරයන් අත්අඩංගුවට නොගැනීමට විරෝධය පා පසුගිය 08 වනදා අලුත්ගම පොලිස්ථානය ඉදිරිපිටදී ප්‍රදේශවාසීන් සහ ප්‍රාදේශීය මාධ්‍යවේදීන් එක්ව විරෝධතාවයකද නිරතවූහ.", "URL": "https://lankatruth.com/si/?p=87097", "Category": "පුවත්", "Parent URL": null}