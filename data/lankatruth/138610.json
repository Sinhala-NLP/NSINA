{"Source": "Lankatruth", "Timestamp": "August 28, 2022", "Headline": "ස්විට්සර්ලන්තයට රැගෙනගිය මැණිකට මොකද වුණේ?", "News Content": "ආසියාවේ විශාලතම මැණික් ගල බව කියමින් පසුගිය දිනවල විශාල ප්‍රසිද්ධියක් ලබා දුන් රත්නපුරයෙන් හමු වූ ආරනූල් වර්ගයේ මැණික අලෙවි කිරීම සඳහා මීට හය මසකට පෙර ස්විට්සර්ලන්තයට රැගෙනගියත් මෙතෙක් විකුණා ගැනීමට නොහැකි වී ඇතැයි මැණික් හා ස්වර්ණාභාරණ අධිකාරිය පවසයි. අලෙවි කිරීමට හෝ පරික්ෂා කිරීම් සඳහා මාස තුනක කාලයකට රැගෙන ගිය මෙම මැණිකේ වටිනාකම රුපියල් කෝටි 2000 ඉක්මවන බව අධිකාරියේ සභාපති තිලක් වීරසිංහ එම දිනවල මාධ්‍ය හමුවේ ප්‍රකාශ කර තිබිණි. නීති ප්‍රතිපාදන අනුව මැණික් හා ස්වර්ණාභරණ පනත යටතේ පරික්ෂා කිරීමට හෝ අලෙවි කිරීමට රැගෙන ගිය මැණිකක් මාස තුනක කාලයකින් යළි ගෙන්වා ගත යුතුය. එහෙත් කාලය දීර්ඝ කරමින් මෙම මැණික ස්විසර්ලන්තයේම තබා ගැනීමට සංස්ථාව කටයුතු කර තිබේ. කිලෝග්‍රෑම් 530ක් බරැති මෙම මැණික ගල රැගෙන ගොස් ඇත්තේ විදේශීය රටකට ගෙන යාමේ දී ලබා ගත යුතු 25% තැන්පතුවද නොමැතිව බව අධිකාරියේ ආරංචි මාර්ග සඳහන් කරයි. නමුත් මැණික් ගල පරික්ෂා කිරීම සඳහා රැගෙන යාමට අවශ්‍ය මුදල පමණක් අධිකාරියට ගෙවා තිබේ. මෙම මැණික් ගලේ ස්විට්සර්ලන්තයට රැගෙන ගොස් ඇත්තේ අධිකාරියේ මැදිහත්වීමෙනි.", "URL": "https://lankatruth.com/si/?p=138610", "Category": "පුවත්", "Parent URL": null}