{"Source": "Lankatruth", "Timestamp": "August 13, 2020", "Headline": "ලංකාවේ සිට ෂැංහයි ගිය ගුවන් යානයේ කොරෝනා රෝගීන් 23ක් හමුවෙලා… ශ්‍රී ලංකන් – ෂැංහයි ගුවන් ගමන් චීනය අත්හිටුවයි", "News Content": "ශ්‍රී ලංකන් ගුවන් සේවයෙහි කොළඹ – ෂැංහයි ගුවන් ගමන් සති 04ක කාලයක් සඳහා අත්හිටුවීමට චීන සිවිල් ගුවන් සේවා අධිකාරිය තීරණය කර ඇති බව චීන මාධ්‍ය වාර්තා කරයි. එම මාධ්‍ය වාර්තා අනුව මෙයට හේතු වී ඇත්තේ පසුගිය අගෝස්තු 07 වනදා කොළඹ සිට චීනයේ ෂැංහයි ගුවන්තොටුපළ බලා ගිය ශ්‍රී ලංකන් ගුවන් යානයේ මගීන් අතරින් කොරෝනා රෝගීන් 23 දෙනෙකු වාර්තා වීම ය. ශ්‍රී ලංකන් ගුවන් සේවයට අමතරව තවත් ජාත්‍යන්තර ගුවන් සමාගම් දෙකක ගමන් වාර මෙසේ අත්හිටුවා ඇති බවද එරට මාධ්‍ය වාර්තා සඳහන් කරයි. එම වාර්තා දක්වන ආකාරයට පසුගිය අගෝස්තු 03 වනදා අබුඩාබි සිට පැමිණි එතිහාඩ් ගුවන් සේවයෙහි යානයෙන් කොරෝනා රෝගීන් 06 දෙනෙකුත් අගෝස්තු 05 වනදා පිලිපීනයෙහි මැනිලා නුවර සිට පැමිණි චයිනා ඊස්ටර්න් ගුවන් සේවයෙහි යානයෙන් කොරෝනා රෝගීන් 06 දෙනෙකුත් අගෝස්තු 07 වනදා කොළඹ සිට පැමිණි ශ්‍රී ලංකන් ගුවන් සේවයෙහි යානයෙන් කොරෝනා රෝගීන් 23 දෙනෙකුත් හමුවී ඇති බව චීන සිවිල් ගුවන් සේවා අධිකාරිය නිවේදනය කර ඇත. ඒ අනුව අගෝස්තු 17 වනදා සිට ක්‍රියාත්මක වන පරිදි එතිහාඩ් සහ චයිනා ඊස්ටර්න් ගුවන් සේවා සඳහා සතියකුත් ශ්‍රී ලංකන් ගුවන් සේවය සඳහා සති හතරකුත් වශයෙන් ෂැංහයි ගුවන් ගමන් තහනම් කෙරෙන බවයි එම වාර්තා වැඩිදුරටත් සඳහන් කරයි.", "URL": "https://lankatruth.com/si/?p=95696", "Category": "පුවත්", "Parent URL": null}