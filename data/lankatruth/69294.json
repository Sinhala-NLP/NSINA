{"Source": "Lankatruth", "Timestamp": "February 28, 2019", "Headline": "වසන්ත කරන්නාගොඩගේ පෙත්සම කල්යයි", "News Content": "අපරාධ පරීක්ෂණ දෙපාර්තමේන්තුව මගින් තමා අත්අඩංගුවට ගැනීමේ සූදානමක් පවතින බවත් එය වලක්වන ලෙස නියෝගයක් නිකුත් කරන ලෙසත් ඉල්ලා හිටපු නාවික හමුදාපති වසන්ත කරන්නාගොඩ මහතා, ශ්‍රේෂ්ඨාධිකරණය හමුවේ ගොනුකර තිබූ මූලික අයිතිවාසිකම් පෙත්සම සළකා බැලීම ලබන 07 වැනිදා දක්වා කල්තබා තිබේ. අදාල පෙත්සම අගවිනිසුරු නලීන් පෙරේරා, ප්‍රියන්ත ජයවර්ධන සහ මුර්දු ප්‍රනාන්දු යන ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල හමුවේ අද(28) කැඳවා තිබූ අතර විනිසුරු ප්‍රියන්ත ජයවර්ධන මහතා පෞද්ගලික හේතුවක් මත නඩුවට සම්බන්ධ නොවන බව පැවසීය. නඩුව කැඳවූඅවස්ථාවේ නීතිපතිවරයා වෙනුවෙන් පෙනී සිටි අතිරේඛ සොලිසිටර් ජනරාල් විරාජ් දයාරත්න මහතා අධිකරණය හමුවේ කරුණු දක්වා සිටියේ කරන්නාගොඩ මහතා සම්බන්ධ විමර්ශන අවසන් බැවින් ඔහුට එරෙහිව චෝදනා ගොනුකිරීම සඳහා සූදානම් බවයි. පෙත්සම්කාර පාර්ශ්වය වෙනුවෙන් පෙනීසිටි ජනාධිපති නීතීඥ රොමේෂ් ද සිල්වා මහතා සඳහන් කර සිටියේ චෝදනා ගොනුකිරීම සම්බන්ධව ගැටළුවක් නොවන බවත් අත්අඩංගුවට ගැනීම වැලැක්වීමේ නියෝගයක් නිකුත් කිරීම අවශ්‍ය වන බවත්ය. පෙත්සම්කාර වසන්ත කරන්නාගොඩ මහතා අත්අඩංගුවට නොගැනීම පිළිබඳ ප්‍රතිඥාවක් ලබාදිය හැකි ද යන්න අගවිනිසුරු නලීන් පෙරේරා මහතා අතිරේක සොලිසිටර් ජනරාල් විරාජ් දයාරත්න මහතාගෙන් විමසා සිටි අතර එහිදී එම මහතා කියා සිටියේ එවැනි ප්‍රතිඥාවක් ලබාදිය නොහැකි බවයි. ඒ අනුව පෙත්සම යලි සළකා බැලීම ලබන 7 වැනිදාට කල්තැබීමට නියම විය. පසුගිය රාජපක්ෂ පාලන සමයේ 2008 – 2009 කාල වකවානුව තුළ පාසල් සිසුන් ඇතුළු පුද්ගලයන් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධව මෙම අත්අඩංගුවට ගැනීමේ සූදානම පවතින බව වසන්ත කරන්නාගොඩ මහතා පෙත්සමේ සඳහන් කර ඇත. එසේම හිටපු ජනාධිපති මහින්ද රාජපක්ෂ මහතාගේ සහ හිටපු ආරක්ෂක ලේකම් ගෝඨාභය රාජපක්ෂ මහතාගේ සමීපතමයෙකු බැවින් තමා කෙරෙහි දැඩි උනන්දුවක් දක්වා ඇති බවද ඒ මහතා පෙත්සමේ දක්වා ඇත.", "URL": "https://lankatruth.com/si/?p=69294", "Category": "පුවත්", "Parent URL": null}