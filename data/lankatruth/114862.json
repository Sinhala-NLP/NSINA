{"Source": "Lankatruth", "Timestamp": "April 16, 2021", "Headline": "SLMC නිලවරණයට උසාවියෙන් වාරණයක්", "News Content": "ශ‍්‍රී ලංකා වෛද්‍ය සභාවේ නිලවරණය පැවැත්වීම ලබන 19 වැනිදා දක්වා වළකාලමින් කොළඹ අතිරේක දිසා විනිසුරු ආර්.ඒ.එම්. රාජපක්‍ෂ වාරණ නියෝගයක් නිකුත් කර ඇත. ශ‍්‍රී ලංකා වෛද්‍ය සභාවේ නිලවරණය පැවැත්විය යුතු ආකාරය පිළිබඳව පනතේ සඳහන් නියමවලට අනුකූලව සෞඛ්‍ය ඇමතිවරයා විසින් ගැසට් නිවේදනයක් නිකුත් කළ යුතුය. එහෙත් මෙතෙක් එම ගැසට් නිවේදනය සෞඛ්‍ය අමාත්‍ය පවිත්‍රා වන්නිආරච්චි විසින් නිකුත් නොකිරීමට එරෙහිව වෛද්‍යවරු දෙදෙනෙකු විසින් මෙම පෙත්සම අධිකරණයට ඉදිරිපත් කර තිබේ. එම කරුණු සලකා බැලූ අධිකරණය වෛද්‍ය සභාවේ නිලවරණය පැවැත්වීම අත්හිටුවමින් වාරණ නියෝගයක් නිකුත් කළේය. පසුගිය දෙසැම්බර් මාසයේදී සෞඛ්‍ය අමාත්‍යවරිය විසින් වෛද්‍ය සභාවේ සභාපති මහාචාර්ය හරේන්ද්‍ර ද සිල්වා, එහි සාමාජික මහාචාර්ය නාරද වර්ණසූරිය ඇතුළු පස් දෙනෙක් හදිසියේම ඉවත් කරන ලදී. ශ‍්‍රී ලංකා වෛද්‍ය සභාව සහ එහි සභිකයින් වගඋත්තරකරුවන් කරමින් වෛද්‍යවරුන් දෙදෙනෙකු විසින් ඉදිරිපත් කොට ඇති මෙම පෙත්සම සම්බන්ධයෙන් ඉදිරිපත් වු කරුණු සළකා බැලීමෙන් අනතුරුව එලෙස නියම කෙරිණි.", "URL": "https://lankatruth.com/si/?p=114862", "Category": "පුවත්", "Parent URL": null}