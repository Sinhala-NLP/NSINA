{"Source": "Lankatruth", "Timestamp": "July 30, 2019", "Headline": "මුදල් රාජ්‍ය අමාත්‍යාංශයට නව ලේකම්වරයෙක්", "News Content": "මුදල් රාජ්‍ය අමාත්‍යාංශයේ ලේකම්වරයා ලෙස කේ.ඒ.කේ.ආර්. ධර්මපාල මහතා ඊයේ(30) දින වැඩ භාරගෙන තිබේ. මෙම ධුරයට පත්වන විට ඒ මහතා වසර 34ක රාජ්‍ය සේවා කාලයක් සම්පූර්ණ කර ඇති අත්දැකීම් බහුල නිළධාරියෙකු විය. මීට ඉහත සමාජ සවිබල ගැන්වීමේ රාජ්‍ය අමාත්‍යාංශයේ හිටපු ලේකම්වරයෙකු ලෙස ද අලෙවි සංවර්ධන දෙපාර්තමේන්තුවේ, මෝටර් රථ ප්‍රවාහන දෙපාර්තමේන්තුවේ සහ ගොවිජන සේවා දෙපාර්තමේන්තුවේ සහකාර කොමසාරිස්වරයකු ලෙස ද සේවය කර ඇත. එසේම ඒ මහතා කළමනාකරණ සේවා දෙපාර්තමේන්තුවේ සහ ශ්‍රී ලංකා රේගු දෙපාර්තමේන්තුවේ හිටපු අධ්‍යක්ෂවරයෙකි. ඉඩම් හිමිකම් නිරවුල් කිරීමේ දෙපාර්තමේන්තුවේ කොමසාරිස් ජනරාල්වරයෙකු ලෙස ද අධ්‍යාපන අමාත්‍යාංශයේ හා ඉඩම් අමාත්‍යාංශයේ අතිරේක ලේකම්වරයෙක් ලෙස ද ඒ මහතා සේවය කර තිබේ. කැලණිය විශ්වවිද්‍යාලයෙන් ආර්ථික විද්‍යාව පිළිබඳ ගෞරව උපාධියක් සහ ශ්‍රාස්ත්‍රපති උපාධියක් ද ඒ මහතා හිමිකරගෙන ඇත.", "URL": "https://lankatruth.com/si/?p=78358", "Category": "පුවත්", "Parent URL": null}