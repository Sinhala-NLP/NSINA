{"Source": "Lankatruth", "Timestamp": "May 2, 2021", "Headline": "ගැබිණි මව්වරු කොවිඩ් නව ප්‍රභේදයෙන් ප්‍රවේශම් වන්න…", "News Content": "වර්තමානයේ ශීඝ්‍රයෙන් ව්‍යාප්ත වෙමින් පවතින කොවිඩ් – 19 නව ප්‍රභේදයට ගොදුරු වුවහොත් ගැබිනි මවුවරුන් රැක බලා ගැනීමේ ගැටලුවක් නිර්මාණය වන නිසා ඔවුන් මේ මොහොතේ අතිශයින්ම පරිස්සම් විය යුතු බව ශ්‍රී ලංකා ප්‍රසව හා නාරිවේද විශේෂඥ වෛද්‍යවරුන්ගේ විද්‍යායතනයේ සභාපති විශේෂඥ වෛද්‍ය ප්‍රදීප් ද සිල්වා පවසයි. මේ වනවිට කොවිඩ් – 19 වයිරසය ආසාදිත ගැබිනි මවුවරුන් තිදෙනෙක් දැඩි සත්කාර ඒකකවල ප්‍රතිකාර ලබමින් සිටින බවත් නැඟෙනහිර කොළඹ ශික්ෂණ රෝහලේ දැඩි සත්කාර ඒකකයේ ප්‍රතිකාර ලබන ගැබිනි මවක් දැඩි අසාධ්‍ය තත්ත්වයේ පසුවන බවත් හෙතෙම හෙළි කරයි. මින් පෙර මතු වූ පළමු සහ දෙවැනි රැල්ලට වඩා වේගයෙන් සහ දරුණු අන්දමින් මේ මොහොතේ වයිරසය පැතිර යන බැවින් ගැබිනි මවුවරුන් නිසි සෞඛ්‍ය මාර්ගෝපදේශ අනුගමනය කිරීම අත්‍යවශ්‍ය බවද එසේ නොවුණහොත් එය ඉතා ඛේදනීය ඉරණමක් ඇති කිරීමට වුවද හේතුවනු ඇති බවද හෙතෙම පවසයි. රැකියා කරන ගැබිනි කාන්තාවන්ට කොවිඩ් -19 වයිරසය දෙයාකාරයකින් අවදානම් විය හැකි බව පෙන්වා දෙන විශේෂඥ වෛද්‍යවරයා අවධාරණය කරනුයේ ගැබිනි මවුවරුන් හඳුනාගෙන ඇත්තේ මේ වයිරසයට ගොදුරුවීමේ දැඩි අවදානමක් ඇති කණ්ඩායමක් ලෙස බවයි. අධික තරබාරුව, දියවැඩියාව, අධි රුධිර පීඩනය ගැබිනි කාන්තාවන්ට පොදු සංකූලතා ඇති කරන ශාරීරික තත්වයන් බවද හෙතෙම පවසයි. රැකියා සඳහා පොදු ප්‍රවාහන භාවිත කිරීම, මහජනයා සමඟ කෙළින්ම ගැටෙමින් රාජකාරි කිරීම සහ සේවකයන් වැඩි සංඛ්‍යාවක් සිටින ස්ථානවල රාජකාරි කිරීම අවදානම් ඇති කරන දෙවැන්න බවද හෙතෙම පවසයි. කොරෝනා මර්දන එන්නත ලබා ගැනීමෙන් කලලයට හානියක් නොවන බව විද්‍යාත්මකව තහවුරු කර ඇති නිසා ශ්‍රී ලංකාවේ ප්‍රසව හා නාරිවේද විශේෂඥ වෛද්‍යවරුන්ගේ විද්‍යායතනයද ගැබිනි මවුවරුන්ට එන්නත ලබාදිය යුතු යැයි අනුමාන කරන බවද හෙතෙම පවසයි. අවදානම් ගැබිනි මවුවරුන්ට එන්නත ලබාදීම බ්‍රිතාන්‍ය රාජකීය ප්‍රසව වෛද්‍යවරුන්ගේ විද්‍යායතනයද නිර්දේශ කර ඇති බවද හෙතෙම පවසයි.", "URL": "https://lankatruth.com/si/?p=115862", "Category": "කොවිඩ් -19 (කොරෝනා ) පුවත්", "Parent URL": null}