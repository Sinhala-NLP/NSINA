{"Source": "Lankatruth", "Timestamp": "August 15, 2018", "Headline": "වැසි සහිත කාලගුණය තවදුරටත්", "News Content": "දිවයින පුරා පළාත් කිහිපයකට බලපා ඇති තද වැසි සහ සුළං සහිත කාලගුණය මෙම මස 20 වැනිදා පමණ වන තුරු පවතිනු ඇතැයි කාලගුණ විද්‍යා දෙපාර්තමේන්තුව නිවේදනය කරයි. ප්‍රධාන වශයෙන් මධ්‍යම, සබරගමුව, බස්නාහිර සහ වයඹ පළාත්වලත්, ගාල්ලසහ මාතර දිස්ත‍්‍රික්කවලත් විටින් විට වැසි හෝ ගිගුරුම් සහිත වැසි ඇතිවන බව එම නිවේදනයේ දැක්වේ. මධ්‍යම සහ සබරගමුව පළාත්වලත්, කළුතර සහ ගාල්ල දිස්ත‍්‍රික්කවලත් ඇතැම් ස්ථානවලට මිලිමීටර 75 ට වැඩි තරමක තද වැසිද, කුරුණෑගල, මාතර, කොළඹ සහ ගම්පහ දිස්ත‍්‍රික්කවල ඇතැම් ස්ථානවලට මිලිමීටර 50 ක පමණ වැසිද ඇති විය හැකිය. වයඹ, උතුරු මැද, උතුරු සහ නැගෙනහිර පළාත්වලත් මාතලේ සහ හම්බන්තොට දිස්ත‍්‍රික්කවලත් විටින් විට පැයට කිලෝ මීටර 60 පමණ දක්වා තද සුළං ඇතිවිය හැකි බව ද දිවයින වට මුහුදු ප්‍රදේශවල සුළගේ වේගය පැයට කිලෝමීටර් 60-70 පමණ දක්වා වැඩිවීමේ හැකියාවක් පවතින බවත් කාලගුණ විද්‍යා දෙපාර්තමේන්තුව දන්වා සිටියි. මේ අතර මධ්‍යම කඳුකරයට ඇදහැලෙන තද වැසි හේතුවෙන් පොල්ගොල්ල ජලාශයේ වාන් දොරටු දෙකක් අද(15) විවෘත කර ඇතැයි වාර්තා වේ. මෙමගින් තත්පරයට ඝන අඩි පන්දහසක ජල ධාරිතාවක් මහවැලි නදිය මුදා හැරෙන අතර පහත් ප්‍රදේශවල ජනතාවට අවධානයෙන් පසුවන්නැයි මහවැලි අධිකාරිය පවසයි. මීට අමතරව කොත්මලේ, වික්ටෝරියා, රන්දෙනිගල යන ජලාශවල ද ජල මට්ටම ඉහළ ගොස් ඇත.", "URL": "https://lankatruth.com/si/?p=57752", "Category": "පුවත්", "Parent URL": null}