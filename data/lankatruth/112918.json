{"Source": "Lankatruth", "Timestamp": "March 16, 2021", "Headline": "වීරතුංග – පැල්පිට නි‍දොස් කොට නිදහස්", "News Content": "ඉකුත් 2015 ජනාධිපතිවරණ සමයේ මහින්ද රාපක්ෂ ජනාධිපති අපේක්ෂකයාට වාසිවන අයුරින් සුදු රෙදි බෙදා දුන් බවට වරදකරු වී සිර දඬුවම් නියමව සිටි හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනුෂ පැල්පිට එම සියලු චෝදනාවලින් නි‍දොස් කොට නිදහස් කරමින් අභියාචනාධිකරණය මීට පෙර ලබා දුන් තීන්දුව ඊයේ (15දා) කොළඹ මහාධිකරණ විනිසුරු දමිත් තොටවත්ත මහතා හමුවේ ප්‍රකාශයට පත් කර තිබේ. ඊයේ දින මෙම නඩුව මහාධිකරණය හමුවේ කැඳවනු ලැබූ අවස්ථාවේ දී ලලිත් වීරතුංග හා අනුෂ පැල්පිට යන මහත්වරුන් අධිකරණය හමුවේ පෙනී සිටි අතර විනිසුරුවරයා විසින් අභියාචනාධිකරණ තීන්දුව ප්‍රකාශයට පත් කරමින් ඔවුන් දෙදෙනා සියලු චෝදනාවලින් නි‍ෙදාස් කොට නිදහස් කරන බව නියෝග කර ඇත. ඒ අනුව ලලිත් වීරතුංගේ හා අනුෂ පැල්පිටගේ විදේශ ගමන් බලපත්‍ර අධිකරණයේ තිබේ නම් එය භාර දෙන ලෙසත් විදේශ ගමන් තහනම් කර ඇත්නම් සියලු චෝදනාවලින් නි‍දොස් කොට නිදහස් වීමේ හේතුව මත විදේශ ගමන් තහනම් නියෝග අවලංගු කරන බවට අදාළ ආයතනවලට දැනුම් දෙන ලෙසත් ඔවුන් තැන්පත් කර ඇති ඇප මුදල් තිබේ නම් ඒවා නැවත ඔවුන් වෙත මුදා හරින ලෙසත් විනිසුරුවරයා අධිකරණ රෙජිස්ට්‍රාර්වරයා වෙත නියෝග කර තිබේ. ඉකුත් ජනාධිපතිවරණය සමයේ මහින්ද රාජපක්ෂ ජනාධිපති අපේක්ෂකයාට වාසිවන අයුරින් දිවයින පුරා විහාරස්ථානවලට සුදු රෙදි බෙදාහැරීම තුළින් රජයට රුපියල් මිලියන 600ක පාඩුවක් සිදු කිරීමේ චෝදනාවට කොළඹ මහාධිකරණය මඟින් වැරදිකරු කෙරුණු හිටපු ජනාධිපති ලේකම් ලලිත් වීරතුංගට සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනුෂ පැල්පිටට 2017 වසරේ සැප්තැම්බර් මස 07 වැනි දින කොළඹ මහාධිකරණ විනිසුරු ගිහාන් කුලතුංග මහතා විසින් බරපතළ වැඩ සහිත වසර තුනක සිර දඬුවම් නියම කළ අතර එක් වරදකට වසර එක හමාර බැගින් වූ වරද තුනක් සඳහා අවුරුදු හතරහමාරක සිර දඬුවමක් හා එක් වරදකරුවෙක් සඳහා රුපියල් ලක්ෂ 30 බැගින් වූ දඩ මුදලක්ද මහාධිකරණය විසින් නියම කරනු ලැබීය. දෙවන හා තුන්වන වරද සඳහා රුපියල් ලක්ෂ 50 බැගින් ලක්ෂ 100ක් වන්දි ලෙස ගෙවන ලෙස වරදකරුවන්ට මහාධිකරණ විසින් නියෝග කර තිබිණි. එම නියෝගය නිකුත් කර දිනම මහින්ද එවකට විපක්ෂයේ පාර්ලිමේන්තු මන්ත්‍රී මහින්ද රාජපක්ෂ එවකට අගමැති රනිල් වික්‍රමසිංහ හමුවී සාකච්ඡාවක්ද සිදු කළ අතර ඉන් පසු උක්ත දඩ මුදල් හා සිර දඬුවම් නියම කර ඇති ආකාරය නීති විරෝධී යැයි පෙන්වා දෙමින් ලලිත් වීරතුංග හා අනුෂ පැල්පිට අභියාචනාධිකරණය හමුවේ එම දඬුවම අහෝසි කර තමන්ව සියලු චෝදනාවලින් නි‍දොස්කොට නිදහස් කිරීමේ නියෝගයක් නිකුත් කරන මෙන් ඉල්ලීමක් කර තිබිණි. ඒ අනුව හිටපු ජනාධිපති ලේකම් ලලිත් වීරතුංග සහ විදුලි සන්දේශ නියාමන කොමිෂන් සභාවේ හිටපු අධ්‍යක්ෂ ජනරාල් අනුෂ පැල්පිට යන මහත්වරුන් සුදු රෙදි නඩුව සම්බන්ධයෙන් වරදකරුවන් කරමින් කොළඹ මහාධිකරණය නිකුත් කළ නියෝගය අත්හිටුවා ඔවුන්ට එරෙහි චෝදනාවලින් නි‍දොස් කොට මුදා හැරීමට භියාචනාධිකරණය පසුගිය නොවැම්බර් මස 19 වැනි දින නියෝග කර තිබිණි. එම තීන්දුව අභියාචනාධිකරණ විනිසුරු කුමුදිනී වික්‍රමසිංහ සහ විනිසුරු දේවිකා අබේරත්න මහත්මිය විසින් ප්‍රකාශයට පත් කර තිබිණි.", "URL": "https://lankatruth.com/si/?p=112918", "Category": "පුවත්", "Parent URL": null}