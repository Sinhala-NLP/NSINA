{"Source": "Lankatruth", "Timestamp": "September 10, 2021", "Headline": "මුදල් ඇමති ආර්ථිකය ගැන බොරු කියයි", "News Content": "කළු සල්ලි සුදු කිරීමේ පනත් කෙටුම්පත සම්බන්ධයෙන් පසුගිය 07 වෙනිදා පාර්ලිමේන්තුවේ පැවති විවාදයේදී මුදල් ඇමති බැසිල් රාජපක්ෂ ඉදිරිපත් කළ ඇතැම් සංඛ්‍යා සාවද්‍ය බව තහවුරු වේ.  මුදල් ඇමතිවරයා මෙම වසරේ රජයේ ආදායම රුපියල් බිලියන 1,500 – 1,600 දක්වා මේ වන විට අහිමි වී ඇති බව ප්‍රකාශ කළේය. එම ප්‍රකාශය පවතින කොවිඩ් වසංගතය හමුවේ ජනතා සහන කැපීම සඳහා අතිශෝක්තියෙන් කරන ලද සංඛ්‍යා දැක්වීමක් බව පැහැදිලි වේ.  මෙම වසරේ රජයේ ආදායම වශයෙන් රුපියල් බිලයන 1,961ක් ඇස්තමේන්තු කළ බව 2020 මුදල් අමාත්‍යංශ වාර්ෂික වාර්තාවේ දැක්වේ. එසේම වසර මැද මූල්‍ය වාර්තාවේ දැක්වෙන ආකාරයට මෙම වසරේ අප්‍රේල් මාසයේ 30 වන විට රුපියල් බිලියන 482ක ආදායමක් රජය ලබා ගෙන ඇත. එය 2020 වසරේ මුල් මාස 4 තුළ උපයා ගෙන තිබූ රුපියල් බිලියන 479 ද ඉක්මවා යාමකි.  තව පැත්තකින් සලකා බලනකල මෙම වසරේ මුල් මාස 4 තුළ රජයේ ආදායම් වශයෙන් රුපියල් බිලියන 482ක් ලැබී තිබෙන පසුබිමක මුදල් ඇමතිවරයා සඳහන් කරන පරිදි මේ දක්වා රජයේ ආදායම් අහිමිවීම රුපියල් බිලියල 1,500ක් යන්න කිසිසේත්ම පිළිගත නොහැකිය. එසේ වන්නේ මෙම වසර සඳහා ඇසත්මේන්තු කළ රජයේ ආදායම වූ රුපියල් බිලියන 1,961 ඉක්මවා ගිය සංඛ්‍යාවක් (1500+482) රජයේ ආදායම සම්බන්ධයෙන් නිර්මාණය වන බැවිනි. වසරේ මුල් මාස 4 තුළ රුපියල් බිලියන 482ක ආදායමක් ලබා ගෙන තිබියදී ඉදිරි මාස 8 තුළ රජයේ ආදායම මුලුමනින්ම ශූන්‍යවීමක් ද සිදු නොවේ.  මේ අනුව මුදල් ඇමතිවරයා පාර්ලිමේන්තුවේදී ඉදිරිපත් කළ රජයේ ආදායම් පිළිබඳ දත්ත සාවද්‍ය බව තහවුරු වේ.", "URL": "https://lankatruth.com/si/?p=122838", "Category": "ආර්ථික පුවත්", "Parent URL": null}