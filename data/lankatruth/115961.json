{"Source": "Lankatruth", "Timestamp": "May 4, 2021", "Headline": "ප්‍රංශ මැයි දිනයදා වෘත්තිය සමිති නායකයින්ට ජනතාව පහර දෙයි !", "News Content": "පසුගිය සතියේ විශ්‍රාමික හා දැනට සේවයේ දී සිටින හමුදා සාමාජිකයින් 1000ක් විසින් මක්රෝන් රජය පෙරලා දැමීම සඳහා කැරලි ගසන ලෙස ඉල්ලා අත්සන් කරන ලද ලියවිල්ලට තවත් සාමාජිකයින් 8000ක් එක්වීමත් සමග ප්‍රංශයේ දේශපාලන අර්බුදය තදුරටත් උග්‍ර වෙමින් පවතී. සම්ප්‍රදායික වමේ හා දකුණේ දේශපාලන පක්ෂ, සම්ප්‍රදායික වෘත්තිය සමිති ප්‍රතික්‍ෂේප කරමින් සුප්‍රකට කහ කබාකරුවන් විසින් අවුළුවාලු ජනතා කෝපය මැයි දිනය දා පුපුරා ගොස් ඇත. සමරුවට එක්වී සිටි කොමියුනිස්ට් පක්ෂයට අනුබද්ධ වෘත්තිය සමිති නායකයින්ට(CGT) හා එහි සාමාජිකයින්ට දැවැන්ත ප්‍රහාරයක් එල්ලවීමෙන් 28 දෙනෙකු තුවාල ලබා ඇති බව ප්‍රංශ හා ජාත්‍යන්තර මාධ්‍ය වාර්තා කර සිටිති. ප්‍රංශයේ ආර්ථික අර්බුදය උග්‍රවීමට මුලික හේතුව ලෙස සමස්ථ බහුතර ජනතාවගේ මතය වී ඇත්තේ යුරෝ මුල්‍ය ඒකකය පිළිගනිමින් හා එහි සමබරතාවය රඳවා ගැනීමට පනවන ලද ලිබරල් කොන්දේසි ක්‍රියාත්මක කරලීම හේතුවෙන් ඔවුන්ගේ ජිවන තත්වය පහත වැටුණු නිසා බවයි. යුරෝපා සංගමයේ පාර්ලිමේන්තුවට නියෝජිතයින් ඡන්දයෙන් පත්වුවත් එහි විධායක බලය හොබවන යුරෝපා කොමිසමේ (commission) සාමාජිකයින් පත්කරනුයේ අදාළ රටේ විදේශ අමාත්‍යංශය විසිනි. මෙම කොමිසමට පත්වන සාමාජිකයින්ගේ කාර්‍යභාරය වනුයේ මුදල්, අයවැය හා ලබා ගන්නා අරමුදල් කළමනාකරණය(fonds european) කිරීම වන අතර සාමාජික රටවල් විසින් ස්ථාවර ගිවිසුම (satability pact) උල්ලංඝනය කලවිට ඔවුන්ට එරෙහිව දඩ ගැසීම සිදුකරනුයේද මෙම ඡන්දයෙන් පත්නොවූ විධායක සභාවේ නිලධාරීන් විසිනි. මෙම යුරෝපා කොමිසමේ විධායක සභාවට පත්වන පුද්ගලයින් බොහෝ විට ලන්ඩන් (city) හා නිව්යෝර්ක් (wallstreet) මුල්‍ය වෙළඳපලේ දිගුකාලයක් සේවය කරන ලද පැරණි උපදේශකවරුන් හා සාමාජිකයින් හෝ ආයෝජකයින් වේ. යුරෝපා කොමිසම හා එහි ලිබරල් දේශපාලනය යුරෝ විරෝධී ජාතිකවාදී පක්ෂවල පමණක් නොව ඇතැම්විට යුරෝපීය රාජ්‍ය නයකයන්ගේද දැඩි විවේචනයට ලක්වුණු අවස්ථාද ඕනෑ තරම් ඇත. යුරෝපා කොමිසම සාමාජික රටවල් තුල තම මුල්‍ය වෙළඳ පලේ ලිබරල් දේශපාලනය පැතිරවීම සඳහා දේශපාලන පක්ෂ, වෘත්තීය සමිති, මානව අයිතිවාසිකම් සංවිධාන, රාජ්‍ය නොවන සංවිධාන, ඉලක්ක කරමින් දහස් ගණනින් වසරක් පාසා මුදල් වෙන්කරමින් ඒ සඳහා ඍජුව මැදිහත් වේ. එහි ප්‍රථිපලයක් ලෙස යුරෝපා සංගමයේ සියළුම රටවල බහුතරයක් වෘත්තිය සමිති බ්‍රසල්ස් නුවර (CES) යුරෝපීය වෘත්තිය සමිති ෆෙඩරේෂණයේ සාමාජිකයන් බවට පත්වී ඇත. මෙම ආයතනය හරහා යුරෝපීය කොමිසමේ ඍජු මැදිහත්වීම හා අධීක්ෂණය මත ලබාදෙන විශාල මුදල් ප්‍රධානයන් හා වරප්‍රසාද මත යැපෙන පිරිසක් බවට යුරෝපීය වෘත්තිය සමිති මේවනවිට පත්වී ඇත. මෙම වෘත්තිය සමිති සංවිධානයෙන් මුදල් ලබා ගැනීම සඳහා යුරෝව මුල්‍ය ඒකකය පිළිගැනීම, ස්ථාවරත්ව ගිවිසුම(stability pact) පිළිගැනිම හා කම්කරු නීතින් සංශෝධනය කිරීමට එරෙහි නොවිම මූලික කොන්දේසින් වේ. 2017 වර්ෂයේදී පමණක් යුරෝපා කොමිසම විසින් ලබාදෙන ලද යුරෝ මිලියන 122.7 කින් මිලියන 83ක් ප්‍රංශයේ වෘත්තිය සමිති වෙත ලබා දී ඇති අතර එයින් 39.8ක් ප්‍රංශයේ හාම්පුතුන්ගේ සංගමයට (MEDEF) වෙත ලබා දී ඇත. මේවනවිට යුරෝපීය මුල්‍ය වෙළඳපල කොයිතරම් බලවත්ද යත් ප්‍රංශ කොමියුනිස්ට් පක්ෂයේ මධ්‍යම පුවත්පත වන humanité පුවත්පතට මුදල් සපයන්නේද ප්‍රංශ හා යුරෝපීය කොටස් වෙළඳපලේ ප්‍රංශ බහුජාතික සමාගම් 200ක් එක්වී ආයෝජනය කරනු ලබන cac40 මුල්‍ය ආයතනය විසිනි. මෙම යුරෝපීය කොන්දේසි හේතුවෙන් වෘත්තිය සමිති හා වමේ පක්ෂ දුර්මුඛ වූ අතර පසුගිය වසර 20 තුල සිදුකරන කරන ලද කම්කරු අයිතිවාසිකම් හා 1789 ප්‍රංශ විප්ලවයේ සිට ජනතාව විසින් සටන්කර භුක්ති විඳි සුබසාධන අයිතිවාසිකම් කප්පාදු කිරීම් ආපසු හැරවීමට වෘත්තිය සමිති අපොසත්වීම තුල ඔවුන් සම්බන්ධයෙන් මෙතෙක් පැවති විශ්වාසය බිඳ වැටී ද්‍රෝහීන් ලෙස හැඳින්වීමට ජනතාව පෙළඹී ඇත. වෘත්තිය සමිති නායකයන්ට එරෙහිව මුදල් වංචා චෝදනා හා සුඛෝපභෝගී ජිවිත ගතකිරීම සම්බන්ධයෙන්ද චෝදනා එල්ලවී තිබේ. ඒ අතර මැයි දිනයදා පහරකෑමට ලක්වූ CGT වෘත්තිය සමිතියේ ලේකම්වරයා තම නිවස අළුත්වැඩියා කිරීම සඳහා යුරෝ 120000ක් වංචාකිරීම ඔවුන් ඉදිරිපත් කරනා එක් නිදසුනකි. ලිබරල් යුරෝපයේ මුල්‍ය ආක්‍රමණයට එරෙහිව රටේ ස්වාධීනත්වය, භෞමික අඛණ්ඩතාව වෙනුවෙන් කොමියුනිස්ට් පක්ෂය සිදුකල කල එයතිහාසික කාර්යභාරයෙන් ඉවත්වීම තුල සිදු වී ඇති භයානක ව්‍යසනය වී ඇත්තේ ජනතාව ඉතා වේගයෙන් අන්ත නාසිවාදී පක්ෂ වෙත හා බකුනින්වාදී අරාජිකවාදී සංවිධාන වෙත නැඹුරුවීමයි. කිසිදු දේශපාලන වැඩපිළිවෙලක්, සංවිධානවීමක් නොමැතිව සති අන්තයේ මගට බසිමින් විරෝධතා සටන්පාඨ කියමින් දිනය අවසානයේ පොලීසිය සමග ගැටී විසිරීයන අරාජිකවාදීන් හා “ජාතිකවාදී” කහ කබාකරුවන් වටා ජනතාව නැවතත් දිනපතා එක්වෙමින් සිටි. “ධනවාදයේ අවසන් අධියර අධිරාජ්‍යවාදයයි” නම් ග්‍රන්ථයේ ලෙනින් විසින් යුරෝපයේ වෘත්තිය සමිති නායකයින් හැඳින්වුයේ රදළවාදී කම්කරුවන් පිරිසක් ලෙසය. මුල්‍ය ප්‍රාග්ධනය ජයග්‍රහණය කල යුගය තුල ධනපති පන්තියේ මුදලින් යැපෙන මෙම කම්කරු ලුතිනන්වරුන් තම හාම්පුතුන්ටත් වඩා දුෂිත යයි ඔහු එහි ලියා තැබීය. පැරිස් කොමියුණයට වසර 150ක් පිරෙන මොහොතේ ඓයතිහාසික පැරිස් නුවරදී ඉතිහාසයේ ප්‍රථම වතාවට කම්කරු නායකයන්ට ජනතාව පහරදීම ප්‍රංශ සමාජය ඇදවැටී තිබෙන අනාගත අර්බුදයක බරපතළ මුලාරාම්භයක් ලෙස පෙන්නුම් කරන බව දේශපාලන විචාරකයින් පෙන්වා දෙති.", "URL": "https://lankatruth.com/si/?p=115961", "Category": "විදෙස් පුවත්", "Parent URL": null}