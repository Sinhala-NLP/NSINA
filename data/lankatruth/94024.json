{"Source": "Lankatruth", "Timestamp": "June 15, 2020", "Headline": "මූල්‍ය සමාගම් බිඳවැටීම රහසක්…", "News Content": "රාජපක්ෂ පාලනයේ මුල් කාලයේ ලෝක ආර්ථික අර්බුදය ඇරඹීමටත් පෙර මෙරට මූල්‍ය සමාගම් විශාල වශයෙන් බිඳ වැටීම් ආරම්භ වී ඇති අතර එයට හේතු අබිරහසක් බවට තොරතුරු අනාවරණය වී ඇත. මූල්‍ය සමාගම් බිඳ වැටීම් 1988 සිට 2007 දක්වා වසර 19ක් තුළ නවයකට සීමා වී ඇත. එහෙත් ඉන් වසර දෙකක් තුළ බිඳ වැටුණු මූල්‍ය සමාගම් ගණන 11 දක්වා ඉහළ ගොස් තිබේ. මේ අතර විශේෂිත වන්නේ රට තුළ මහත් ආන්දෝලනයක් ඇති කළ සෙලින්කෝ මූල්‍ය සමාගම් බිඳ වැටීමය. 2008 වසරේදී සෙලින්කෝ ගෝල්ඩන් කී ක්‍රෙඩිට් කාඩ් සමාගම් සහ සෙලින්කෝ ශ්‍රී රාම් සමාගම බිඳ වැටිණි. මෙයින් පැන නැගුණු මූල්‍ය සමාගම් කඩාවැටීම ඉතා බරපතළ තත්වයකට පත් වී තැන්පත්කරුවන් තමන්ගේ තැන්පත් මුදල් ආපසු ඉල්ලූ විට ගෙවිය නොහැකි තරමට (ද්‍රවශීලතා අර්බුදය) උග‍්‍ර අතට පත් වී තිබී ඇත. මෙම තත්වයන් පාලනය කර ගැනීම සඳහා 2009 දී කැබිනට් මණ්ඩලය සිව්පුද්ගල වෘත්තීයවේදී මණ්ඩලයක් පත්කර අර්බුදය නිරාකරණය කර ගැනීමේ සැලසුම් සකස් කර තිබී ඇත. මෙම තත්වය යටතේද දිගින් දිගටම මූල්‍ය සමාගම් බිඳ වැටී ඇති අතර තැන්පත්කරුවන්ට රක්ෂණ වන්දි යෝජනා ක‍්‍රමයක් ක‍්‍රියාත්මක කර ඇත. ඒ යටතේ උපරිම වශයෙන් ලක්ෂ දෙකක් ආපසු ගෙවීමක් ආරම්භ කර දැන් එය ලක්ෂ හය දක්වා ඉහළ දමා තිබේ. ද ෆිනෑන්ස් සමාගම 2005 දී අර්බුදයට පත්ව එය සෘජුවම ශ්‍රී ලංකා මහ බැංකුවේ පාලනයට ගෙන පසුගිය මැයි 22 වනදා වසා දැමුනු ලැබීය. මේ කාලය (2006-2015) රාජපක්ෂ පාලනයේ මුල් කාලයේ ශ්‍රී ලංකා මහා බැංකුවේ ලියාපදිංචි මූල්‍ය සමාගම් හා ලියාපදිංචි නොවූ නීති විරෝධී මූල්‍ය සමාගම් රැසක් බිඳවැටිණි. සෙලින්කෝ සමූහ ව්‍යාපාරයේ අධිපතිව සිටි ලලිත් කොතලාවල වරක් ප‍්‍රසිද්ධ රූපවාහිනී වැඩසටහනක දී තමන්ගේ මුදල් රුපියල් මිලියන සීයක් රාජපක්ෂවරුන් බියගම ක‍්‍රීඩාංගණය ඉදිකිරීමට බව ප‍්‍රකාශ කර ලබාගන්නා ලද බවට හෙළි කරනු ලැබී ය.", "URL": "https://lankatruth.com/si/?p=94024", "Category": "ආර්ථික පුවත්", "Parent URL": null}