{"Source": "Lankatruth", "Timestamp": "January 26, 2023", "Headline": "මැතිවරණයට තවත් කකුල් මාට්ටුවක් – කොමිසමේ සාමාජිකයින් ගලවයි", "News Content": "මාර්තු 09 වෙනි දින පැවැත්වීමට නියමිත පළාත් පාලන මැතිවරණය වැළැක්වීම සඳහා තවත් බාල මෙහෙයුමකට රනිල් වික්‍රමසිංහ සහ පොහොට්ටු ආණ්ඩුව අවතීර්ණ වී සිටී.  මැතිවරණ කොමිසමේ ගණපූර්ණය අහෝසි කිරීම එම මෙහෙයුමයි. කොමිසමේ සාමාජිකාවක්ව සිටි පී.එස්.එම්.චාල්ස් ඉල්ලා අස්වීම එම කොමිසම අඩපන කිරීමේ ප්‍රබල පියවරක් ලෙස දේශපාලන විශ්ලේෂකයන් හඳුනාගෙන තිබේ.  එම කොමිසමේ සාමාජිකයන් දෙදෙනෙකුට මරණීය තර්ජන එල්ල කළ බවට මේ වනවිටත් පොලිස්පතිවරයා සහ අදාළ වගකිය යුතු අංශ වෙත පැමිණිලි කර තිබේ. ඒ පිළිබඳ පරීක්ෂණ ඉතාමත් මන්දගාමී ආකාරයෙන් හෝ සිදුවන බවට කිසිදු සාක්ෂියක් වාර්තා නොවේ.  මෙවැනි වටපිටාවක එම සාමාජිකයින් දෙදෙනා ද ඉල්ලා අස්වීමට තිබෙන ඉඩකඩ විශාල ය. මැතිවරණ කොමිසමේ සාමාජිකයින් සංඛ්‍යාව 5 දෙනෙකු වෙන අතර එයින් එක් සාමාජිකාවක ඊයේ ඉල්ලා අස්වීමත් සමඟ තවත් දෙදෙනෙකුට මරණීය තර්ජන එල්ල කර නිහඬ කරවීවීමෙන් මැතිවරණ කොමිසමේ ඝනපූර්ණය අහෝසි කිරීමේ කුමන්ත්‍රණයක් ක්‍රියාත්මක කර තිබේ. කොමිසමේ ඝණපූර්ණය නොමැතිව ගන්නා තීන්දු තීරණ නීත්‍යානුකූල නොවේ යැයි අභියෝග කළ හැකිය.", "URL": "https://lankatruth.com/si/?p=144081", "Category": "පුවත්", "Parent URL": null}