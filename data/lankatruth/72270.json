{"Source": "Lankatruth", "Timestamp": "April 18, 2019", "Headline": "මධූෂ්ගේ සාදයේ සිටි තවත් දෙදෙනෙක් දිවයිනට", "News Content": "පාතාල කල්ලි නායක මාකඳුරේ මධූෂ් සමඟ ඩුබායිහි පැවති සාදයක දී අත්අඩංගුවට ගත් තවත් පුද්ගලයන් දෙදෙනෙකු ඩුබායි රාජ්‍යයෙන් පිටුවහල් කිරීමෙන් පසු අද(18) අළුයම දිවයිනට පැමිණ තිබේ. කටුනායක ගුවන් තොටුපලේ දී අත්අඩංගුවට ගෙන ඇති මෙම පුද්ගලයින් දෙදෙනාගෙන් අපරාධ පරීක්ෂණ දෙපාර්තමේන්තුව තොරතුරු සටහන් කරගනිමින් සිටින බව වාර්තා වේ. ඊයේ දිනයේ ද ඩුබායි සිට පිටුවහල් කළ පුද්ගලයන් 6 දෙනෙකු මෙරටට පැමිණීමෙන් පසු අත්අඩංගුවට ගත් අතර පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අපරාධ පරීක්ෂණ දෙපාර්තමේන්තුව සහ පොලිස් බුද්ධි අංශයේ නිළධාරීන් එක්ව ඔවුන්ගෙන් ප්‍රශ්න කිරීම් සිදු කරන බවයි. එම පිරිස අතර මධූෂ්ගේ බාප්පා කෙනෙකු ද සිටින බව පොලීසිය පවසයි. එම පුද්ගලයන් අතර සිටි ගයාන් බුද්ධික පෙරෙරා නැමැත්තෙකු වැඩිදුර පරීක්ෂණ සඳහා කොළඹ අපරාධ කොට්ඨාසය වෙත ඊයේ රාත්‍රියේ භාර දී ඇති අතර අනෙක් පුද්ගලයන් පස් දෙනා කටුනායක ගුවන් තොටුපලේ රදවාගෙන ප්‍රශ්න කිරීම් සිදුකරමින් ඇත. මේ වනවිට මධූෂ්ගේ ඩුබායි සාදයේ සිටි 21 දෙනෙකු මෙරටට පිටුවහල් කර ඇති අතර පුද්ගලයින් 08 දෙනෙකු මුදාහැර තිබේ. මහා පරිමාණ මත්ද්‍රව්‍ය ජාවාරම්කරුවෙකු වන කන්ජිපානි ඉම්රාන් රැදවුම් නියෝග මත රදවාගෙන ප්‍රශ්න කිරීම් සිදුකරනු ලබයි.", "URL": "https://lankatruth.com/si/?p=72270", "Category": "පුවත්", "Parent URL": null}