{"Source": "Lankatruth", "Timestamp": "November 17, 2020", "Headline": "ඇත්ත අයවැය මෙන්න", "News Content": "මුදල් අමාත්‍යවරයා විසින් අද (17) ඉදිරිපත්කරන ලද 2021 වර්ෂයට අදාළ අයවැය ලේඛණය සම්බන්ධයෙන් කරුණු ගණනාවක් හෙළි වී තිබේ. ලබන වසර වෙනුවෙන් ඇස්තමේන්තු කර තිබෙන රජයේ මුළු වියදම රුපියල් කෝටි හාරලක්ෂ අසූදහස් අටසියයකි (රු. කෝටි 480,800). එම වර්ෂය වෙනුවෙන් රජයේ මුළු ආදායම රුපියල් කෝටි එක්ලක්ෂ අනූනවදහස් හාරසියයක් (රු. කෝයි 199,400) වේ. මේ අනුව සත්‍ය අයවැය හිගය රුපියල් කෝටි දෙලක්ෂ අසූ එක්දහස් හාරසියයක් (රු. කෝටි 281,400) වේ. මේ අතර රජයේ මුළු ණය ගැනීම් රුපියල් කෝටි දෙලක්ෂ අනූ නවදහස් හත් සියයක් (රු. කෝටි 299,700) ලෙස ඇස්තමේන්තු කර තිබේ. එයින් රුපියල් කෝටි එක්ලක්ෂ විසිපන්දහස් හත්සියයක් (රු. කෝටි 125,700) ණය වාරික ගෙවීමටද රුපියල් කෝටි අසූ හයදහසක් (රු. කෝටි 86,000) ණය පොලී ගෙවීමටද වෙන් කිරීමට සිදුව ඇත. මේ අනුව ලබන වර්ෂය වෙනුවෙන් ණය වාරික සහ පොලී ගෙවීමට පමණක් රුපියල් කෝටි දෙලක්ෂ එකොලොස්දහස් හත්සියයක් (රු. කෝටි 211,700) වැය වේ. රජයේ මුළු ආදායම රුපියල් කෝටි එක්ලක්ෂ අනූනවදහස් හාරසියයක් (රු. කෝයි 199,400) වනවිට ණය වාරික සහ පොලී ගෙවීමට පමණක් රුපියල් කෝටි දෙලක්ෂ එකොලොස් දහස් හත්සියයක් (රු. කෝටි 211,700) වැය කිරීමට සිදුවී ඇත. අයවැය ලේඛණය සකස් කිරීමේදී මූලික වශයෙන් “අයවැය සාරංශය” යටතේ රජයේ මුළු වියදම රුපියල් කෝටි තුන්ලක්ෂ පනස් නවදහස් හාරසියයක් (රු. කෝටි 359,400) ලෙස සඳහන් වුවද එය තුළ ලබන වසර වෙනුවෙන් ණය වාරික වශයෙන් ගෙවිය යුතු මුදල ඇතුළත් නොවේ. ණය ආපසු ගෙවීම් සහ වෙනත් ගැලපිලි කිහිපයක් සහිතව රජයේ මුළු වියදම රුපියල් කෝටි හාරලක්ෂ අසූදහස් අටසියයකි (රු. කෝටි 480,800) වශයෙන් ඇස්තමේන්තු කර ඇත.", "URL": "https://lankatruth.com/si/?p=100561", "Category": "ආර්ථික පුවත්", "Parent URL": null}