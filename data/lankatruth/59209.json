{"Source": "Lankatruth", "Timestamp": "September 12, 2018", "Headline": "රවීන්ද්‍ර විජේගුණරත්න ලංකාවට පැමිණි විගස ප්‍රශ්න කරනවා", "News Content": "ආරක්ෂක මාණ්ඩලික ප්‍රධානී හිටපු නාවික හමුදාපති රවීන්ද්‍ර විජේගුණරත්න මහතාගේ විදෙස් සංචාරය නිම කර මෙරටට පැමිණි විගස ඔහුගෙන් ප්‍රශ්න කිරිමට සූදානම් බව අපරාධ පරීක්ෂණ දෙපාර්තමේන්තුව කොටුව මහෙස්ත්‍රාත් ලංකා ජයරත්න මෙනවිය හමුවේ අද (12) ප්‍රකාශ කර තිබේ. පාසල් සිසුන් ඇතුළු තරුණයන් 11 දෙනකු පැහැරගෙන ගොස් අතුරුදන් කිරීමේ සිද්ධියට අදාළ නඩුව අධිකරණය හමුවේ කැඳවු අවස්ථාවේ දී අපරාධ පරීක්ෂණ දෙපාර්තමේන්තුව මෙම කරුණු අනාවරණය කර ඇත. ආරක්ෂක මාණ්ඩලික ප්‍රධානී හිටපු නාවික හමුදාපතිවරයා මෙරට නියෝජනය කරමින් මෙක්සිකෝ රාජ්‍යය වෙත ගොස් ඇති බවත් ඔහු නැවත මෙරටට පැමිණි පසු අදාළ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව වෙත කැඳවා ප්‍රකාශ ලබා ගන්නා බවට ද මෙහිදී වැඩිදුරටත් සඳහන් කර තිබේ. මෙම සිද්ධීයට අදාළව රක්ෂිත බන්ධනාගාර ගත කර සිටින නේවි සම්පත් නොහොත් හෙට්ටිආරච්චි මුදියන්සේලාගේ චන්දන ප්‍රසාද් හෙට්ටිආරච්චි ලබන 26 වැනි දා දක්වා රක්ෂිත බන්ධනාගාර ගත කරන ලෙසද මහෙස්ත්‍රාත්වරිය නියෝග නිකුත් කර ඇත. ආරක්ෂක මාණ්ඩලික ප්‍රධානී හිටපු නාවික හමුදාපතිවරයා මෙක්සිකෝ රාජ්‍යය වෙත ගොස් ඇත්තේ ශ්‍රී ලංකා ජනාධිපතිවරයා නියෝජනය කරමින් යැයි පසුගියදිනවල මාධ්‍ය වාර්තා කර තිබිණි.", "URL": "https://lankatruth.com/si/?p=59209", "Category": "පුවත්", "Parent URL": null}