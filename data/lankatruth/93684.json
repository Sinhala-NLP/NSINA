{"Source": "Lankatruth", "Timestamp": "May 31, 2020", "Headline": "තොන්ඩමන්ගේ අවමඟුල් කටයුතු සංවිධායකයින්ගෙන් අනිල් ජාසිංහට තර්ජන…", "News Content": "අභාවප‍්‍රාප්ත හිටපු අමාත්‍ය ආරුමුගම් තොණ්ඩමන් මහතාගේ අවමඟුල් කටයුතු සංවිධානය කරන්නන් විසින් සෞඛ්‍ය සේවා අධ්‍යක්ෂ ජනරාල් වෛද්‍ය අනිල් ජාසිංහ මහතා දුකරථනය මගින් තර්ජනය කර ඇතැයි වාර්තාවේ. මේ සම්බන්ධයෙන් ශ්‍රී ලංකා මහජන සෞඛ්‍ය පරික්ෂකවරුන්ගේ සංගමයද නිවේදනයක් නිකුත් කරමින් තහවුරු කර තිබේ. ඔවුන් පවසන්නේ යම් හෙයකින් මෙම අවමගුල් කටයුතුවලට සම්බන්ධවූවන් අතරින් කොරෝනා පොකුරක් මතු වුවහොත් ඒ සම්බන්ධයෙන් නිරෝධායන පනතේ රෙගුලාසිවලට පටහැනිව යමින් කටයුතු කිරීම පිළිබදව ජාතික හා ජාත්‍යන්තර වශයෙන් නඩු පවරන බවය. එම අවමඟුලේ කටයුතු සංවිධානය කරමින් සිටි එක් පුද්ගලයෙක් නිරෝදායන පනතේ නිසි බලධාරියා වන සෞඛ්‍ය සේවා අධ්‍යක්ෂ ජනරාල්වරයාට දුරකතනයෙන් තර්ජනය කර ඇති බවත් මියගිය අයෙකුගේ මෘත ශරීරය විකුණාගෙන කමින් දේශපාලන බලය ලබාගැනීම සදහා ඡන්ද සිඟමනේ යෙදෙනවාට අමතරව නීති ගරුක රාජ්‍ය නිලධාරින්ගේ රාජකාරිය බාධා කිරීමට තරම් සමහර පුද්ගලයින්ට බලය ලබාදී ඇත්තේ කවුරුන් දැයි සොයා බලා නිසි පියවර ගන්නැයි ජනාධිපතිවරයා ගෙන් ඉල්ලා සිටින බවත් එම නිවේදනයේ සඳහන් වේ. මෙම පිරිස සියලු නිරෝධායන නීති හා සෞඛ්‍ය උපදෙස් අමු අමුවේ උල්ලංඝණය කළ බව රටම දන්නා බවත් තවමත් රට අනතුරක පවතින අවස්ථාවක මෙවැනි විසූක දස්සනවලට එරෙහිව සමස්ත රට පුරා පක්ෂ විපක්ෂ සියලු කණ්ඩායම් වෘත්තිකයන් සහ සියලු ජන කොටස් පෙළ ගැසිය යුතු යැයිද එම නිවේදනයේ සඳහන් වේ. සෞඛ්‍ය කාර්ය මණ්ඩල, අනෙක් රාජ්‍ය අංශ මෙන්ම මහජනතාවද පසුගිය කාලය පුරා සිදුකල කැපකිරීම් තුට්ටුවකට මායිම් නොකරන මෙම අසික්තිත දේශපාලන ව්‍යාපෘතිය මියගිය තොණ්ඩමන් මහතාට කරන විශාල අගෞරවයක් බවත් මේ වැරදි ආදර්ශ නිසා සමස්ත ජනතාවගේ කැප කිරීම අඩුවී ඇතැයි පර්යේෂකයින් පෙන්වා දෙන බවත් ඔහු තම නිවේදනයේ සදහන් කරයි. අභාවප‍්‍රාප්ත අරුමුගම් තොණ්ඩමන් මහතාගේ අවසන් කටයුතු විශාල පිරිසකගේ සහභාගීත්වයෙන් තොරව නිරෝධායන නීතිරීති අනුගමනය කරමින් කරන ලෙස කළ දැනුම්දීමට උරණවූ ලංකා කම්කරු කොංග‍්‍රසයේ ප‍්‍රබලයකු මෙලෙස බැන තර්ජනය කර ඇතැයිද වැඩිදුරටත් වාර්තා වේ.", "URL": "https://lankatruth.com/si/?p=93684", "Category": "පුවත්", "Parent URL": null}