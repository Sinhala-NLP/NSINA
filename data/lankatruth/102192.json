{"Source": "Lankatruth", "Timestamp": "December 1, 2020", "Headline": "ජාතික සම්පත් රැකගැනීමේ සටනට නව ජවයක් – වරාය පොදු සේවක සමිතියට නව ලේකම්වරයෙක්…", "News Content": "සමස්ත ලංකා වරාය පොදු සේවක සමිතියේ 22 වන නියෝජිත සමුලූව අද (01) දින එම සමිතියේ සභාපති සුනිල් හඳුන්නෙත්ති මහතාගේ ප‍්‍රධානත්වයෙන් කොළඹදී පැවැත්විණි. ”ජාතික සම්පත් විකිණීමට එරෙහිව හා සේවක අයිතීන් රැකගැනීම වෙනුවෙන් වරාය සේවකයින් පෙළගස්වමු” යන තේමාව යටතේ පැවැත්වූ මෙම සමුළුවේදී හිටපු ලේකම් චන්‍ද්‍රසිරි මහගමගේ මහත විශ්‍රාම යෑමෙන් පසුව නව ලේකම් ලෙස ජී. නිරෝෂන් මහතා පත්විය. මෙම සමුළුව අමතමින් සුනිල් හඳුන්නෙත්ති මහතා පැවසූයේ විකුණමින් පවතින රටේ ජාතික සම්පත් රැකගැනීම සඳහා වරාය සේවකයින් පෙළගැස්වීමේ වගකීම වරාය වෘත්තීය සමිතිය භාරගෙන, නව තත්වයන් යටතේ අභියෝගය තේරුම් ගෙන අළුතින් සිතමින් මතවාදී අරගලයක් කරමින් ජයග‍්‍රහණය සඳහා සියලූ සේවකයින් පෙළගැස්විය යුතු බවයි. මෙහිදී සමස්ත ලංකා වරාය පොදු සේවක සමිතියේ ප‍්‍රධාන ලේකම් ජී. නිරෝෂන් මහතා අදහස් දක්වමින් කියා සිටියේ වරාය විකිණීම ඇතුළු රටේ සම්පත් විකිණීමට එරෙහි සටන ජාතික සටනක් බවට පත්කිරීමේ අභියෝගය වෙනුවෙන් වරාය සේවකයින් සංවිධානය කිරීමට ඉදිරියේදී කටයුතු කළ යුතු බවයි.", "URL": "https://lankatruth.com/si/?p=102192", "Category": "පුවත්", "Parent URL": null}