{"Source": "Lankatruth", "Timestamp": "March 3, 2020", "Headline": "රවී කරුණානායක ඇතුළු 12ක් අත්අඩංගුවට ගන්නැයි නීතිපති උපදෙස් දෙයි", "News Content": "රනිල්+මෛත්‍රී පාලන සමයේ සිදුවූ මහ බැංකුවේ බැඳුම්කර වංචාවට අදාළව එවකට හිටපු මුදල් ඇමැති රවී කරුණානායක මහතා ඇතුළු 12 දෙනෙකු අත්අඩංගුවට ගැනීම සඳහා අධිකරණයෙන් වරෙන්තු ලබාගන්නා ලෙස නීතිපති දප්පුල ද ලිවේරා මහතා විසින් වැඩබලන පොලිස්පති සී.ඩී වික්‍රමරත්න මහතාට නියෝග කර තිබේ. මෙලෙස අත්අඩංගුවට ගැනීමට වරෙන්තු ලබාගන්නැයි නියම කළ සෙසු 11 දෙනා වන්නේ හිටපු මහ බැංකු අධිපති අර්ජුණ් මහේන්ද්‍රන්, අර්ජුන් ඇලෝෂියස්, කසුන් පලිසේන, ජෙෆ්රි ජෝසප් ඇලෝෂියස්, රංජන් හුලුගල්ල, මුතුරාජා සුරේන්ද්‍රන්, අජාන් ගාර්දිහේවා පුංචිහේවා, බුද්ධික සරත්චන්ද්‍ර, සංගරපිල්ලේ කුමරනාදන්, ඉන්දික සමන් කුමාර යන පුද්ගලයන්ය. එහෙත් මෙම මහ බැංකු බැඳුම්කර වංචාවට අදාළව එහි මහ මොළකරුවා ලෙස ගැණෙන හිටපු අගමැති රනිල් වික්‍රමසිංහ මහතා සම්බන්ධයෙන් කිසිඳු තීරනයක් දැනුම්දී නැති බවද වාර්තා වේ. බැඳුම්කර වංචාවේ ප්‍රධාන චූදිතයෙකු වන, අත්අඩංගුවට ගන්නා ලෙස නීතිපතිවරයා නියෝග කර ඇති මේ වනවිට අධිකරණය මගහැර රටෙන් පලාගොස් සිටින, එවකට හිටපු මහ බැංකු අධිපති අර්ජුන් මහේන්ද්‍රන් මහතා විදේශිකයෙකුව සිටියදී පවා ඔහුව එම ධුරයට පත්කර ඇත්තේ එවකට අගමැති රනිල් වික්‍රමසිංහ මහතාගේ අවශ්‍යතාවය සහ දැඩි පරිශ්‍රමය මත ය. අර්ජුන් මහේන්ද්‍රන් මහතා විවාහ මංගල්‍යයක් සඳහා විදේස්ගතවී සිටින බවත් ඉදිරි නීතිමය කටයුතු සඳහා රටට අවශ්‍ය ඕනෑම මොහොතක ඔහුව ලංකාවට ගෙන්වා දෙන බවත් රනිල් වික්‍රමසිංහ මහතා පාර්ලිමේන්තුවේදී පවසා සිටියේ ජනතා විමුක්ති පෙරමුණේ නායක අනුර දිසානායක මහතා පාර්ලිමේන්තුවේදී දිගින් දිගටම සිදු කළ ප්‍රශ්නකිරීම් හමුවේ ඊට පිළිතුරු ලබා දෙමිණි. මෙසේ අත්අඩංගුවට ගන්නා ලෙස නියෝග කර ඇති පර්පෙචුවල් ට්‍රෙෂරීස් සමාගමේ සභාපති අර්ජුන් ඇලොසියස් සහ එහි ප්‍රධාන විධායක නිලධාරී කසුන් පලිසේන යන සෙසු දෙදෙනා මෙම බැඳුම්කර වංචාවට අදාලවම මීට පෙර අධිකරණය මගින් රක්ෂිත බන්ධනාගාර ගත කොට ඇප මත සිටින දෙදෙනෙකි. බැඳුම්කර වෙන්දේසියට අදාළව කුමන්ත්‍රණය කිරීම, සාපරාධී අයථා පරිහරණය, ​​වංචා සහ අයථා ලෙස වෙළඳපල හැසිරවීම යන චෝදනා මත රවී කරුණානායක මහතා ඇතුළු 12 දෙනා අත්අඩංගුවට ගැනීමට අවශ්‍ය වරෙන්තු අධිකරණයෙන් ලබාගෙන ඔවුන් අත්අඩංගුවට ගන්නා ලෙස නීතිපතිවරයා නියෝග කර ඇත. එම නඩුව මාර්තු මස 31 වනදා නැවත කැඳවීමටද නියමිත ය. එම නඩුවේ එක් චූදිතයෙකු වන ජෙෆ්රි ඇලෝසියස් නැමැත්තාට ඇප ලබාදීමේදී පනවා තිබූ විදෙස් ගමන් තහනම මේ වනවිට ඉවත් කර ඇති අතර ඔහු විදෙස් ගතවී සිටී.", "URL": "https://lankatruth.com/si/?p=90498", "Category": "පුවත්", "Parent URL": null}