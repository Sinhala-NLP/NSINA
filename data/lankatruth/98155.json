{"Source": "Lankatruth", "Timestamp": "October 20, 2020", "Headline": "රටේ ප්‍රජාතන්ත්‍රවාදී සීමා 20න් අහෝසි කරනවා – NIO", "News Content": "වර්තමාන ආණ්ඩුව විසින් ගෙනවිත් තිබෙන 20 වන ආණ්ඩුක්‍රම ව්‍යවස්ථා සංශෝධනය තුළින් මහජනතාව දැනට භුක්ති විඳිමින් සිටින ප්‍රජාතන්ත්‍රවාදීඅවකාශයන් අහෝසි කිරීමට ලක් කර ඇතැයි ජාතික විද්වත් සංවිධානය පවසයි. එම සංවිධානය අද (20) කැඳවා තිබූ මාධ්‍ය හමුවකදී එහි සභාපති කැළණිය විශ්වවිද්‍යාලයේ ජ්‍යෙෂ්ඨ මහාචාර්ය චන්දන අබේරත්න මහතා ප්‍රකාශකර සිටියේ වත්මන් ආණ්ඩුක්‍රම ව්‍යවස්ථාවට මේ දක්වා අවස්ථා 19කදී සංශෝධන ගෙනවිත් තිබෙනවා. එයින් අවස්ථා දෙකකදී පමණයි ප්‍රජාතන්ත්‍රවාදී අවකාශ පුළුල් වුනේ. ඒ 17 හා 19 යන සංශෝධනවලින්. රටක් ලෙස යම් සාධනීය දේවල් දිනා ගන්න හැකි වූයේ එම අවස්ථා දෙකෙන් විතරයි. එසේ දිනාගත් අවකාශයන් මෙම 20 වන සංශෝධනයෙන් අහෝසි වෙනවා. මෙම සංශෝධනයේ අන්තරගතය දෙස බලද්දි ව්‍යවස්ථාපිත ඒකාධිපතීත්වයක් කරා බලය තහවුරු ගැනීමේ උත්සාහයක් අපි දකිනවා. ජනාධිපති බලය, පාර්ලිමේන්තුවේ 2/3 බලය,කැබිනට් මණ්ඩලයේ බලය තියෙද්දීඇයි තවත් අධික බලයක් අවශ්‍ය වෙලා තිබෙන්නේ? මෙය සම්මත වුනොත් රටේ මුදල් බලය, නීතියේ අධිපත්‍ය, මානව හිමිකම්, ජනතාගේ මූලික අයිතිවාසිකම් වැනි දේවල් බරපතළ අනතුරකට ලක්වෙන බව අපි දකිනවා යැයි පැවසීය. එම මාධ්‍ය හමුවේදීහිටපු අමාත්‍යංශ ලේකම් අශෝක පීරිස් මහතා කරුණු දක්වමින් පවසා සිටියේ ” මම ටිකක් අධ්‍යයනය කළා මේ 20 වන සංශෝධනය ගේන්න ඔ්න කියලා මත ඉදිරිපත් කරන අයගේ පහුගිය කාළේ කරපු ප්‍රකාශයන්. හැබැයි මම අද පත්තරේ දැක්කා සංශෝධන තුනක් කරන්න සූදානම් කියලා. ඒ සංශෝධන තුනෙත් මූලික දේවල් නෑ. ජනාධිපතිගේ මුක්තිය ඉවත් කිරීම නෑ. G.L. ඇමතිතුමා කියන්නේ මුක්තිය ඉවත් කළොත් ජනාධිපතිට වෙන වැඩක් කරන්න වෙන්නෑඋසාවි යන්න තමයි වෙන්නේ කියලා. එතුමා දන්නේ නෑ ජනාධිපතිවරයා වෙනුවෙන් උසාවි යන්නේ නීතිපතිවරයා කියලා. ඒක නොදන්න කෙනෙක්ද G.L. ඇමතිතුමා යැයි පැවසීය. මෙම මාධ්‍ය හමුවේදීජාතික විද්වත් සංවිධානය නියෝජනය කරන ශ්‍රීජයවර්ධනපුර විශ්වවිද්‍යාලයේ කළමනාකරණ පීඨයේ ජ්‍යෙෂ්ඨකථිකාචාර්ය ආචාර්ය අනිල් ජයන්ත ප්‍රනාන්දු මහතාද අදහස් දැක්වීය.", "URL": "https://lankatruth.com/si/?p=98155", "Category": "පුවත්", "Parent URL": null}