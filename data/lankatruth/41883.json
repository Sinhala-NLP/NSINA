{"Source": "Lankatruth", "Timestamp": "October 3, 2017", "Headline": "කොල්වින් පත් කළේ දේශපාලන වුවමනාවකට – SSU විරෝධය", "News Content": "ශ්‍රී ලංකා වෛද්‍ය සභාවේ නව සභාපතිවරයා ලෙස මහාචාර්ය කොල්වින් ගුණරත්න මහතා පත්කිරීම පිටුපස ඇත්තේ සෞඛ්‍ය ආමාත්‍ය රාජිත සේනාරත්න මහතාගේ දේශපාලන වුවමනාව සපුරාගැනීමක් බවත් ජන ජීවිත වනසන, වෛද්‍ය සභාවේ ස්වාධීනත්වය කෙළෙසන සෞඛ්‍ය ඇමතිවරයාගේ ක්‍රියාමාර්ගයන්ට එරෙහිව සියලු ප්‍රගතිශීලී ජනතාව පෙළගැසිය යුතු බවත් සඳහන් කතරමින් සමාජවාදී ශිෂ්‍ය සංගමය විසින් මධ්‍ය වෙත නිවේදනයක් නිකුත් කර තිබේ. සමාජවාදී ශිෂ්‍ය සංගමයේ ජාතික සංවිධායක රංගන දේවප්‍රිය මහතාගේ අත්සනින් නිකුත් කර ඇති එම මාධ්‍ය නිවේදනයේ වැඩිදුරටත් මෙසේද සඳහන් වේ… “ශ්‍රී ලංකා වෛද්‍ය සභාවේ සභාපතිවරයා ලෙස මහාචාර්ය කොල්වින් ගුණරත්න මහතා පත්කර ඇත. සෞඛ්‍ය අමාත්‍ය රාජිත සේනාරත්න මහතා විසින් සිය බලතල උපයෝගී කරගනිමින්, ශ්‍රී ලංකා වෛද්‍ය සභාවේ ස්වාධීනත්වය කෙළෙසමින් සිදුකල මෙම පත්කිරීම පිටුපස ඇති, ඔහුගේ දේශපාලන වුවමනාව හඳුනාගන්නවා මෙන්ම වහා එම වුවමනාව පරාජය කල යුතුව ඇත. නිදහස් අධ්‍යාපනයත්, සෞඛ්‍යයත් විනාශ කිරීම හරහා මෙරට ජනතාවගේ ජීවිත බිලිගැනීම උදෙසා ඉදිකළ මාළඹේ හොර වෙද කඩය, හැකි උපරිමයෙන් ආරක‍ෂා කිරීම උදෙසා රාජිත සේනාරත්න ඇමතිවරයා විසින් සිදුකරනු ලබන නිර්ලජ්ජිත මැදිහත්වීම අප කාටත් නොරහසකි. ඒ වෙනුවෙන් නීත්‍යානුකූල ලෙසත්, නීතියෙන් තමන් සතු බලය අවභාවිතා කිරීම හරහාත්, නීති විරෝධී ලෙසත් පසුගිය වසර කිහිපය පුරා ඔහු ගන්නාලද ක්‍රියාමාර්ගයන් ගණනාවකි. එහෙත් අද වනවිට ඔහු සිදුකල ඒ මැදිහත්වීම පුස්සක් බවට පත්වෙමින් තිබේ. සයිටම් හිතවාදී කණ්ඩායමේ අත්තිවාරමේ සිට පතුරු ගැලවෙද්දී, ඊට එරෙහිව, නිදහස් අධ්‍යාපනයත් සෞඛ්‍යත් ආරක‍ෂා කිරීම උදෙසා ගොඩනැගුනු පවුර දිනෙන් දින ශක්තිමත් වෙමින් තිබේ. කළු කඩ මුදලාලි කෙනෙකුගේ සහ ජනතා ද්‍රෝහී දේශපාලඥයින්ගේ ක්‍රීයාවන් නිසා අසාධාරණයට පත් සයිටම් සිසුන් සහ ඔවුන්ගේ දෙමාපියන් පවා අද සිය යුක්තිය දිනාගැනීම වෙනුවෙන් සයිටම් විරෝධී බලවේගයන් සමග එක්වෙමින් සිටියි. ශ්‍රේෂ්ඨාධීකරණය පවා, මෙය හුදෙක් පුද්ගල ගැටලූවක් නොව ජාතික ගැටලූවක් ලෙස සැලකිය යුතු යැයි ප්‍රකාශ කර ඇත. ‍බ්තාන්‍ය ඇතුළු ලෝකයේ වෙනත් රටවල පවා වෛද්‍ය සභා විසින් සයිටම් ආයතනය ප්‍රතික්ෂේප කරමින්, එදා සිට අද දක්වා අප නියෝජනය කල මතය සත්‍ය යැයි නැවත නැවතත් තහවුරු කර ඇත. එවන් තත්වයක් තුල රාජිත සේනාරත්න අමාත්‍යවරයා විසින්, තම වුවමනාව සපුරන ලෙස, මෙම ක්‍රියාවලිය ආපසු හැරවීම අරමුණු කරගනිමින් සිය නිලබලය යොදාගනිමින් සිටියි. ශ්‍රී ලංකා වෛද්‍ය සභාව සඳහා නව සභාපතිවරයෙකු පත්කිරීම පිටුපස ඇති ඔහුගේ වුවමනාව එය වේ. මෙය සයිටම් ආයතනය නීතිගත කිරීම උදෙසා පමණක් නොව, ස්වාධීනව පැවතිය යුතු උත්තරීතර ආයතනයක් වන ශ්‍රී ලංකා වෛද්‍ය සභාව සිය වුවමනාව පරිදි හසුරුවා ගැනීම වෙනුවෙන් ඔහු විසින් ගන්නා ලද ක්‍රියාමාර්ගයකි. මෙරට ජනතාවගේ සෞඛ්‍යයත්, ජීවිතත් පිළිබඳ වගකීම ශ්‍රී ලංකා වෛද්‍ය සභාව පරයමින් තමන් වෙත නතුකරගැනීමේ පටු වුවමනාවකි. සිය පුද්ගලික සහ දේශපාලන වුවමනාවන් වෙනුවෙන් රාජිත සේනාරත්න ඇමතිවරයා විසින් සිදුකරමින් සිටින මෙම මැදිහත්වීම සමාජවාදී ශීෂ්‍ය සංගමය ලෙස අපි පිළිකුලින් යුතුව හෙළාදකිමු. එමෙන්ම, රාජිත සේනාරත්න ඇමතිවරයාත්, මෙම ජනතා ද්‍රෝහී ක්‍රියාමාර්ගත් ආරක‍ෂා කරමින් සිටින මෛත්‍රී-රනිල් හවුල් පාලනයට එරෙහිවත් ලාංකීය ශිෂ්‍ය ව්‍යාපාරය ගෙනයමින් සිටින සටන හෙට දවසේ තව තවත් ශක්තිමත් කරවන බව, අපි ආණ්ඩුවට අවධාරණය කර සිටිමු. මෙරට ජන ජීවිත ආරක‍ෂා කරගැනීම උදෙසා සයිටම් ආයතනයට එරෙහිව පෙරට එනවා සේම ශ්‍රී ලංකා වෛද්‍ය සභාවේ ස්වාධීනත්වය වෙනුවෙනුත් පෙරට එන ලෙසත් සියලු ප්‍රගතිශීලී බලවේගයන්ට ආරාධනා කර සිටිමු. රංගන දේවප්‍රීය ජාතික සංවිධායක සමාජවාදී ශිෂ්‍ය සංගමය”", "URL": "https://lankatruth.com/si/?p=41883", "Category": "පුවත්", "Parent URL": null}