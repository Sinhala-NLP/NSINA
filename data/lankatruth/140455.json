{"Source": "Lankatruth", "Timestamp": "October 11, 2022", "Headline": "පාස්කු දින ප්‍රහාරය : මෛත්‍රීගේ පෙත්සම සලකාබැලීම අදට අවසන්", "News Content": "හිටපු ජනාධිපති මෛත්‍රීපාල සිරිසේන විසින් අභියාචනාධිකරණය හමුවේ ගොනු කර ඇති රිට් පෙත්සම සලකාබැලීම අද (11) දිනට අවසන් වූ අතර යළි එම පෙත්සම හෙට දිනයේ සලකාබැලීමට නියමිතය. මෙම රීට් පෙත්සම හිටපු ජනාධිපති මෛත්‍රීපාල සිරිසේන විසින් ගොනු කර ඇත්තේ, පාස්කු ඉරුදින ත්‍රස්ත ප්‍රහාරයක් එල්ලවන බවට තොරතුරු ලැබී තිබියදීත් එය වළක්වා ගැනීමට අපොහොසත්වීම සම්බන්ධයෙන් ගොනුකර තිබෙන පුද්ගලික පැමිණිල්ලට අදාළව කොටුව මහෙස්ත්‍රාත් අධිකරණය හමුවේ පෙනීසිටින ලෙස දන්වා තමන් වෙත නිකුත්කර තිබෙන සිතාසිය බලරහිත කරන්නැයි ඉල්ලමිණි. මෙම පෙත්සම අභියාචනාධිකරණ විනිසුරු සෝභිත රාජකරුණා සහ ධම්මික ගනේපොල ඉදිරියේ සලකාබැලේ. අද දින හිටපු ජනාධිපති මෛත්‍රීපාල සිරිසේන වෙනුවෙන් පෙනීසිටි ජනාධිපති නීතිඥ ෆයිස් මුස්තාපා අධිකරණය හමුවේ කරුණු දක්වමින් පාස්කු ඉරුදින ප්‍රහාරය සම්බන්ධයෙන් සොයාබැලූ පරීක්ෂණ කොමිසම විසින් ඉදිරිපත්කළ වාර්තාව තුළින් සිය සේවාදායකයාට එරෙහිව චෝදනා කිසිවක් එල්ලකර නොමැති බව සඳහන් කර ඇත. එම කොමිෂන් වාර්තාව තුළින් සිය සේවාදායකයාට එරෙහිව කිසිදු සාක්ෂියක් ඉදිරිපත්වී නොතිබූ බවත් නීතිඥවරයා පෙන්වා දී ඇත. පාස්කු ප්‍රහාරය සම්බන්ධයෙන් පොලීසිය සිදුකළ විමර්ශනවලදී පවා තම සේවාදායකයාට එරෙහිව කිසිදු සාක්ෂියක් අනාවරණය නොවූ බවත් ජනාධිපති නීතිඥවරයා සඳහන් කර තිබේ. මෙම සිද්ධිය සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දරට එරෙහිව නීතිපතිවරයා විසින් නඩු පැවරූ නමුත් එම තැනැත්තන්ව කොළඹ මහාධිකරණය විසින් විත්තිවාචකය නොකැඳවා නිදහස් කළ බව නීතිඥ ෆයිස් මුස්තාපා අධිකරණයේදී සඳහන් කර ඇත. මෙම සිද්ධියට අදාළ විමර්ශන ඉතාම මන්දගාමී අයුරින් සිදූවන බව පැමිණිලිකරුවන් විසින් සඳහන් කර ඇතැයි ප්‍රකාශ කරන නීතිඥවරයා පරීක්ෂණවල යම් ප්‍රමාදයක් තිබේ නම් අභියාචනාධිකරණය හමුවට පැමිණ එය කඩිනම් කිරීම සඳහා අවශ්‍ය නියෝග ලබාගැනීමට පැමිණිලිකරුවන්ට හැකියාව තිබෙන බවත් සඳහන් කර තිබේ. මෙවැනි වාතාවරණයක් යටතේ ප්‍රමාණවත් සාක්ෂි නොමැතිව තම සේවාදායකයාට අධිකරණය හමුවේ පෙනීසිටින ලෙස සිතාසි නිකුත් කිරීමට මහෙස්ත්‍රාත්වරයා ගත් තීරණයද නීතියට පටහැනි බව ඔහු අධිකරණය හමුවේ පෙන්වා දී ඇත. ඉන් අනතුරුව වැඩිදුර සලකාබැලීම හෙට දින තෙක් කල් තැබුණි.", "URL": "https://lankatruth.com/si/?p=140455", "Category": "පුවත්", "Parent URL": null}