{"Source": "Lankatruth", "Timestamp": "May 18, 2017", "Headline": "ඔළුවෙන් හිටගෙන කිව්වත් ප්‍රමිතියෙන් තොර සයිටම් සිසුන්ට අපි ලියාපදිංචිය දෙන්නේ නැහැ…", "News Content": "“ඔළුවෙන් හිටගෙන කිව්වත් ප්‍රමිතියෙන් තොර සයිටම් සිසුන්ට අපි ශ්‍රී ලංකා වෛද්‍ය සභාවේ ලියාපදිංචිය ලබා දෙන්න් නැහැ” යැයි ශ්‍රී ලංකා වෛද්‍ය සභාවේ සභාපති මහාචාර්ය කාලෝ ෆොන්සේකා මහතා කියයි. කොළඹදී අද (18) පැවති ශ්‍රී ලංකා වෛද්‍ය සභාවේ මාධ්‍ය සාකච්ඡාවක් අමතමින් මහාචාර්යවරයා එසේ කීවේය. “මම වලපයයි ගොඩපයයි කියාගෙන ජීවත් වෙන කෙනෙක්. මට දැන් 84යි. අපි බයකරලා කිසිම පුද්ගලයකුට හෝ දේශපාලන බලවතෙකුට ඔවුන්ගේ අරමුණු ඉටු කරගන්න ලැබෙන්නේ නැහැ” යැයි ද මහාචාර්ය කාලෝ ෆොන්සේකා මහතා පැවසීය. වෛද්‍ය අධ්‍යාපනයේ ප්‍රමිතිය සහ වෛද්‍යවරුන්ගේ වෘත්තීය විනය ආරක්ෂා කිරීම වෛද්‍ය සභාවේ වගකීම වන අතර ප්‍රමිතිය පිළිබඳ ගැටළුව නිසා වෛද්‍ය සභාවට ප්‍රහාර එල්ල වන බවද කාලෝ ෆොන්සේකා මහතා එහිදී කියයි. 2002 වසරේ සිට මේ දක්වා වෛද්‍ය සභාවට ප්‍රහාර 07ක් එල්ල වී තිබෙන බවද ඒ මහතා පවසයි. ඇමෙරිකාවේ වෛද්‍ය අතපසුවීම් නිසා 2013 දී පුද්ගලයින් 440,000ක් මියගොස් ඇති හෙයින් වෛද්‍යවරුන්ගේ ප්‍රමිතිය ඉතා වැදගත් බවද කාලෝ ෆොන්සේකා මහතා ප්‍රකාශ කරයි. 2015 වසරේදී විශේෂඥයින් 10 දෙනකුගේ කණ්ඩායමක් සයිටම් ආයතනය පරීක්ෂා කොට ලබාදුන් වාර්තාවට අනුව එම සිසුන්ට සායනික පුහුනුව ප්‍රමාණවත් නැති බව තහවුරු වී ඇතැයිද මහාචාර්ය වරයා වැඩිදුරටත් පැවසීය.", "URL": "https://lankatruth.com/si/?p=34595", "Category": "පුවත්", "Parent URL": null}