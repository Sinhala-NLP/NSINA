{"Source": "Lankatruth", "Timestamp": "February 5, 2021", "Headline": "වෛද්‍ය දන්තනාරායනගේ මරණයට ආණ්ඩුව වගකිව යුතුයි", "News Content": "ECMO උපකරණයක් අත්‍යවශ්‍ය කොළඹ අයි.ඩී.එච්. රෝහලට එවැන්නක් මේ දක්වා ලබා නොදීමට ක්‍රියා කළ ආණ්ඩුවේ සෞඛ්‍ය බලධාරීන් වෛද්‍ය ගයාන් දන්තනාරායනගේ මරණයට සම්පූර්ණයෙන්ම වගකිව යුතු බව සමස්ත ලංකා වෛද්‍ය නිලධාරී සංගමයේ ලේකම් වෛද්‍ය ජයන්ත බණ්ඩාර පවසයි. කොවිඩ් 19 වෛරසය ආසාදනය වී මියගිය ශ්‍රී ලංකාවේ පළමුවන වෛද්‍යවරයා වූ රාගම හීන්කන්ද පදිංචිව සිටි ගයාන් දන්තනාරායන නමැති 31 හැවිරිදි වෛද්‍යවරයාගේ මරණය කරාපිටිය රෝහලෙන් වාර්තාවීමත් සමගම මෙරට සෞඛ්‍ය සේවයේ බරපතළ දුර්වලතාවන් කිහිපයක්ද අනාවරණය වෙමින් තිබේ. රාගම රෝහලේ සේවය කරමින් සිටියදී කොවිඩ් -19 ආසාදනය වීම හේතුවෙන් කොළඹ IDH රෝහලට ඇතුළත් කර තිබේ. එවැනි රෝගී තත්වයකදී කෘත්‍රිම ශ්වසනය ලබාදෙන ECMO (Extracorporeal membrane oxygenation) නමැති විශේෂ යන්ත්‍රයට සවිකර ප්‍රතිකාර ලබාදිය යුතු හෙයින් ඉකුත් 27 වැනි දින කරාපිටිය රෝහලට මාරුකර එහි දැඩි සත්කාර ඒකකයට ඇතුළත් කිරීමෙන් පසු ඔහු මියගොස් තිබිණි. ශ්‍රී ලංකාවේ රෝහල් වෙත තවමත් ඇත්තේ එවැනි ECMO තාක්ෂණික උපකරණ දෙකක් පමණක් බවයි වාර්තා වන්නේ. මේ පිළිබඳව අප කළ විමසීමකදී සමස්ත ලංකා වෛද්‍ය නිලධාරී සංගමයේ ලේකම් වෛද්‍ය ජයන්ත බණ්ඩාර පවසා සිටියේ, වෛද්‍ය ගයාන් දන්තනාරායනගේ මරණයත් සමග ඉදිරිපෙළ සෞඛ්‍ය නිළධාරීන්ගේ ආරක්ෂාව පිළිබඳව දැඩි ගැටලු මතුවෙමින් පවතින බවයි. රජයේ රෝහල්වලට අත්‍යවශ්‍ය වෛද්‍ය උපකරණ රාශියක් ඇති අතර ECMO තාක්ෂණික උපකරණ ඒ අතුරින් එකක් පමණක් බවයි ඔහු සඳහන් කරන්නේ. ආණ්ඩුවක වගකීම වන්නේ, ලෝක මට්ටමේ වසංගත තත්වයකදී එවැනි අත්‍යව්‍ය වෛද්‍ය උපකරණ ප්‍රමුඛතාව යටතේ රෝහල් වෙත සැපයීම වුවත්, තමන් දිගටම ඒ පිළිබඳව සෞඛ්‍ය බලධාරීන් දැනුම්වත් කළත්, මේ දක්වා කිසිදු සාර්ථක ප්‍රතිඵලයක් අත්නොවූ බවයි. එවැනි තත්වයක් හේතුවෙන් ECMO උපකරණයක් අත්‍යවශ්‍ය කොළඹ අයි.ඩී.එච්. රෝහලට එවැන්නක් මේ දක්වා ලබා නොදීමට ක්‍රියා කළ ආණ්ඩුවේ සෞඛ්‍ය බලධාරීන් වෛද්‍ය ගයාන් දන්තනාරායනගේ මරණයට සම්පූර්ණයෙන්ම වගකිව යුතු බවයි, ඔහු වැඩිදුරටත් පවසා සිටියේ. සුලෝචනා අධිකාරි – ලංකා සතිඅන්ත ජාතික පුවත්පත", "URL": "https://lankatruth.com/si/?p=109946", "Category": "පුවත්", "Parent URL": null}