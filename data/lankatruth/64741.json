{"Source": "Lankatruth", "Timestamp": "December 5, 2018", "Headline": "තංගල්ල නගර සභාවේ අයවැය පරාදයි", "News Content": "තංගල්ල නගර සභාවට ඉදිරිපත් කළ 2019 වසර සඳහා වූ අයවැය පරාජයට පත්ව තිබේ. එක්සත් ජාතික පක්ෂය විසින් බලය හොබවන තංගල්ල නගර සභාවේ අයවැය ඡන්ද විමසීමේදී සභාපතිවරයා ඇතුළු එක්සත් ජාතික පක්ෂ මන්ත්‍රීවරුන් හත්දෙනා අයවැයට පක්ෂව ඡන්දය භාවිත කළ අතර පොදුජන පෙරමුණේ මන්ත්‍රීවරු හත්දෙනාද ජනතා විමුක්ති පෙරමුණේ මන්ත්‍රීවරු දෙදෙනාද ශ්‍රීලංකා නිදහස් පක්ෂ මන්ත්‍රීවරු දෙදෙනාගෙන් එක් මන්ත්‍රීවරයෙකුද අයවැයට විරුද්ධව ඡන්දය භාවිත කර ඇත. නගරසභාවේ සභාපති රවිඳු දිල්ෂාන් වෙදආරච්චි, එක්සත් ජාතික පක්ෂයේ නාගරික මන්ත්‍රීවරුන් වන එම්.ඒ.එම්.ශිරාස්, ගනේෂ් ප්‍රියංකර, ඒ.ඒ.රංජනී ශ්‍රියාණි, කේ.එම්.සී.ඩී.ජයසුන්දර, එම්.එල්.ජේ.චින්තා සහ මල්ෂා තරංගනී යන අය අයවැයට පක්ෂව ඡන්දය භාවිතා කළහ. ජනතා විමුක්ති පෙරමුණෙහි නාගරික මන්ත්‍රීවරුන් වන චින්තක කැළුම් සහ පී.එල්.බී. ජයන්ත යන දෙදෙනාත් එක්සත් ජනතා නිදහස් සන්ධානයේ නාගරික මන්ත්‍රී අනිල් සෙල්ලාහැන්නදි මහතාත් අයවැයට විපක්ෂව ඡන්දය භාවිතා කළහ. පොදුජන පෙරමුණෙහි නාගරික මන්ත්‍රීවරුන් වන විමල් හේවා දුනුවිල, ගයාන් සමිද්ද, යද්දෙහිගේ ඩග්ලස්, ඩබ්ලිව්.පී ආරියදාස, කේ.එච්.ගුණරත්න, ශාන්ත අන්ද්‍රාහැන්නදි සහ ලාංකාදීපනි මුතුකුමාරණ යන අය අයවැයට විපක්ෂව ඡන්දය භාවිතා කළහ. එක්සත් ජනතා නිදහස් සන්ධානයේ නාගරික මන්ත්‍රී අරලිය එරන්දිම මන්ත්‍රීවරයා ඡන්දය භාවිතා කිරීමෙන් වැළකී සිටියේය.", "URL": "https://lankatruth.com/si/?p=64741", "Category": "පුවත්", "Parent URL": null}