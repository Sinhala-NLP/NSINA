{"Source": "Lankatruth", "Timestamp": "November 9, 2011", "Headline": "විවෘත කිරීමට කල්ගිය අධිවේගී මාර්ගය 27 දා ජනතා අයිතියට", "News Content": "ලංකාවේ ප්‍රථම අධිවේගී මහා මාර්ගය වන දක්‍ෂිණ ලංකා අධිවේගී මාර්ගය මෙම මස 27 දා පෙ.ව 11.00 ට යෙදෙන සුබ මොහොතින් ජනාධිපති මහින්ද රාජපක්‍ෂ මහතා විසින් නිලවශයෙන් විවෘත කොට ජනතා අයිතියට පත් කිරීමට මූලික සැලසුම් සියල්ල රජය මේ වන විටත් සකස්‌ කර අවසන් බව වරාය හා මහා මාර්ග නියෝජ්‍ය අමාත්‍ය නිර්මල කොතලාවල මහතා පවසයි. මෙම අධිවේගී මාර්ගය විවෘත කිරීමට යෙදී තිබුණේ මීට පෙර වන අතර එහි ප්‍රමිතිය සම්බන්ධයෙන් වූ ගැටලුවක් නිසා විවෘත කිරීම කල්දැමීමට සිදුවිය. අධිවේගී මාර්ගය සදහා භාවිතා කරන ලද කාපට් ප්‍රමිතියෙන් බාල බවට සමීක්ෂණයකින් හෙළිවීම නිසා කි.මී. 08ක පමණ කොටසක් කාපට් ඉවත් කර නැවත ඉදිකිරීමට සිදුවිය. මේ අතර මාර්ග සංවර්ධන අධිකාරිය පසුගිය දා නිවේදනය කළේ එක් ගමන් වාරයක් සදහා (කොට්ටාව සිට ගාල්ලට යාමට) රු.400.00 ක මුදල් ගෙවීමට සිදුවන බවයි. මෙම විවෘත කිරීම සම්බන්ධයෙන් වැඩි දුරටත් කරුණු දැක්‌වූ ඇමැතිවරයා “කොට්‌ටාවේ සිට පින්නදූව දක්‌වා වු දක්‍ෂිණ ලංකා අධිවේගී මාර්ගය විවෘත කිරීම පින්නදූවේදී සිදු වෙනවා. නමුත් ඒ සඳහා වූ නිල උත්සවය පැවැත් වෙන්නේ කරන්දෙණිය නගරයේදි. කරන්දෙණිය නගරයේ පැවැත්වෙන නිල උත්සවයෙන් පසු ජනාධිපතිතුමා දක්‌ෂිණ ලංකා අධිවේගී මාර්ගය ඔස්‌සේ පැමිණ මතුගම මුණමල්වත්ත ප්‍රදේශයේ ඉදිකර තිබෙන දක්‌ෂිණ ලංකා අධිවේගී මාර්ග ව්‍යාපෘතියේ නිවාඩු නිකේතනය විවෘත කර කොට්‌ටාව දක්‌වා පැමිණිමට නියමිත යෑයි ද පැවසීය.", "URL": "https://lankatruth.com/si/?p=221", "Category": "පුවත්", "Parent URL": null}