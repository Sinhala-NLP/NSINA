{"Source": "Lankatruth", "Timestamp": "October 26, 2022", "Headline": "ඉන්දියාවේ පිපිරීමකින් සහරාන් ජාලයේ සාමාජිකයකු මියගිහින්", "News Content": "ඉන්දියාවේ කොයිම්බතුර් හි දේවාලයක් ආසන්නයේ පසුගියදා මෝටර් රථයක තිබූ ගෑස් සිලින්ඩර් දෙකක් පිපිරී යෑමෙන් ජමීෂ මුබින් නැමති 25 හැවිරිදි අයෙකු මියගියගොස් තිබේ. ඔහු 2019 වසරේ ශ්‍රී ලංකාවේ පාස්කු දින ත්‍රස්තවාදී ප්‍රහාරය සැලසුම් කළ සහරාන් හෂීම්ගේ ජාලයේ සාමාජිකයකු බව මූලික පරීක්ෂණවලින් අනාවරණය වී ඇත. එරට මාධ්‍ය වාර්තා ඇනුව, මේ සම්බන්ධයෙන් කොයිම්බතුර් පොලිසිය ප්‍රකාශ කරන්නේ පාස්කු දින ප්‍රහාරය මෙන් මෙම සැකකරු ත්‍රස්තවාදී ප්‍රහාරයකට සූදානම් වූවා දැයි සැකයක් පවතින බවය. කොයිම්බතුර් දේවාලයේදී පුපුරවා ගැනීමට පැමිණ එය අසාර්ථක වූවාද යන්න පිළිබඳව සොයා බැලීම සඳහා වැඩිදුර විමර්ශන සිදුකරන බව කොයිම්බතුර් පොලිසිය සඳහන් කරයි. සැකකරුගේ නිවස පරික්ෂා කිරීමේදී පුපුරණ ද්‍රව්‍ය සෑදීමට යොදා ගන්න අමු ද්‍රව්‍ය සොයා ගත් බවත් මෙම සැකකරු තමිල්නාඩු තව්හිද් ජමාත් සංවිධානයේ දේශනවලට මුස්ලිම් පල්ලියකදී සහභාගී වී ඇති බවත් කොයිම්බතුර් පොලිසිය අනාවරණය කරගෙන ඇත. සිද්ධිය සම්බන්ධයෙන් සැකකරුවන් 05 දෙනෙකු කොයිම්බතුර් පොලිසිය අත් අඩංගුවට ගෙන ඇති අතර එම සැකකරුවන් අතර සිටින මොහොමඩ් අසරුදීන් නැමැත්තා සහරාන් හෂීම් සමග සබඳතා පවත්වා ඇති අයෙක් බවත් තරුණයින් බඳවා ගැනීම සම්බන්ධයෙන් චෝදනා එල්ල වී තිබෙන බවත් කොයිම්බතුර් පොලිසිය ප්‍රකාශ කරයි.", "URL": "https://lankatruth.com/si/?p=141095", "Category": "පුවත්", "Parent URL": null}