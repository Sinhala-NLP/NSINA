{"Source": "Lankatruth", "Timestamp": "April 5, 2022", "Headline": "නව මහ බැංකු අධිපති ආචාර්ය නන්දලාල් වීරසිංහ", "News Content": "ශ්‍රී ලංකා මහ බැංකුවේ නව අධිපතිවරයා ලෙස එහි හිටපු ජ්‍යෙෂ්ඨ නියෝජ්‍ය අධිපති ආචාර්ය නන්දලාල් වීරසිංහ ලබන බ්‍රහස්පතින්දා (07) වැඩ භාරගැනීමට නියමිත බව වාර්තා වේ. ආචාර්ය නන්දලාල් වීරසිංහ මාධ්‍ය වෙත අදහස් දක්වමින් පවසා ඇත්තේ තමාට එම තනතුර භාර ගන්නා ලෙස ආරාධනා කළ බවත් තමා ඊට එකඟ වූ බවත්ය. එහෙත් ශ්‍රී ලංකා මහ බැංකුව මෙතෙක් ආචාර්ය වීරසිංහගේ පත්කිරීම සම්බන්ධයෙන් නිල වශයෙන් ප්‍රකාශයට පත්කර නොමැති අතර වැඩිදුරටත් වාර්තා වෙන්නේ නව පත්කිරීම සඳහා ජනාධිපතිවරයාගේ අනුමැතිය බලාපොරොත්තුවෙන් සිටින බවය. ඔහු මේ වනවිට ඔස්ට්‍රේලියාවේ ජීවත් වන අතර එහි ස්වාධීන උපදේශකයෙකු ලෙස කටයුතු කරයි. ඔහු 2010 සිට 2012 දක්වා ජාත්‍යන්තර මූල්‍ය අරමුදල සඳහාද සිය සේවය සැපයූ අයෙකි. ඒ ඉන්දියාව, ශ්‍රී ලංකාව, බංග්ලාදේශය සහ භූතානය වෙනුවෙන් විකල්ප විධායක අධ්‍යක්ෂවරයා වශයෙනි.", "URL": "https://lankatruth.com/si/?p=131484", "Category": "පුවත්", "Parent URL": null}