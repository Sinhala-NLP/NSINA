{"Source": "Lankatruth", "Timestamp": "December 31, 2019", "Headline": "MCC ගැන ජනාධිපතිවරණයට කලින් කියපුවා දැන් සලකන්න බැහැ", "News Content": "මිලේනියම් චැලේන්ජ් කෝපරේශන් ගිවිසුම සම්බන්ධයෙන් ජනාධිපතිවරණයට පෙර තමන් ඇතුළු පාර්ශ්ව පැවසූ කරුණු මත පමණක් පදනම් වෙමින් තීන්දු තීරණ ගැනීමට ජනාධිපති ගෝඨාභය රාජපක්ෂ මහතාට දැන් හැකියාවක් නොමැති බව මහාචාර්ය චන්න ජයසුමන මහතා පසුගිය 29 වනදා විශ්වවිද්‍යාල ආචාර්යවරුන්ගේ මාධ්‍ය හමුවකදී ප්‍රකාශ කර තිබේ. ඒ අනුව එම ගිවිසුම කුණු කූඩයට දැමිය යුතුය යන ස්ථාවරයෙහි එදා ගෝඨාභය රාජපක්ෂ මහතා සිටියද වගකිවයුතු ජනාධිපතිවරයකු ලෙස රජයේ පාර්ශ්වයෙන් මේ සම්බන්ධ ක්‍රමානුකූල අධ්‍යනයක් සිදුකර අදාළ තීන්දු තීරණ ගැනීමේ යුතුකමක් ඔහුට පවතින බව මහාචාර්යවරයා සඳහන් කරයි. “MCC ගිවිසුම පිළිබඳ ජනාධිපතිවරණ සමයේ අධ්‍යනය කළේ මේ රටේ මහා සංඝරත්නය සහ විද්වතුන් විසින්. ඔවුන් අධ්‍යනය කරලා පැවසූ දෙයක් තමයි, මෙය රටට කිසිසේත්ම සුදුසු නැති ගිවිසුමක් කියලා. අප එදා ඒ ස්ථාවරයේ සිටියා. මෙය කුණු කූඩයට දැමිය යුතුයි කියලා එදා ජනාධිපතිවරණ සමයේ ජනාධිපති අපේක්ෂකයා විසින් ඒ ස්ථාවරය දැරුවා. හැබැයි ඒ ජනාධිපති අපේක්ෂකයා අද මේ රටේ විධායක ජනාධිපතිවරයා. ඔහුට බැහැ ජනාධිපතිවරණයට පෙර පාර්ශ්ව පැවසූ දේ පමණක් සලකලා බලලා තීන්දු තීරණ ගන්න. වගකිව යුතු ජනාධිපතිවරයෙක් හැටියට ඔහුට යුතුකමක් තියෙනවා මේ පිළිබඳ ක්‍රමානුකූලව රජය පාර්ශ්වයෙන් අධ්‍යනයක් කරලා ඒ තීන්දුව ගැනීම සඳහා” යැයි චන්න ජයසුමන මහතා සඳහන් කර තිබේ. මහාචාරයවරයාගේ මෙම ප්‍රකාශය අනුව පෙනී යන්නේ ගෝඨාභය රාජපක්ෂ මහතා ජනාධිපතිවරණයට පැමිණි සමයේ සිදු කළ ප්‍රකාශ සහ ලබා දුන් පොරොන්දු ලබාදී ඇත්තේ වගකීමකින් තොරව බවය. ඔහු වගකීම් සහගත පුද්ගලයෙකුනම් පැවති ජනාධපතිවරණ සමයේදී ‘MCC ගිවිසුම පිළිබඳ අධ්‍යනය කළේ මහා සංඝරත්නය සහ විද්වතුන් විසින් බවත් ඒ පමණින් මෙම ගිවිසුම ඉරා විසිකර දැමීමට තමන් සූදානම් නොමැති බවත් වගකිවයුතු ජනාධිපතිවරයෙකු ලෙස මෙම ජනාධිපතිවරණයෙන් තේරීපත්වූ පසු MCC ගිවිසුම පිළිබඳ ක්‍රමානුකූලව රජය පාර්ශ්වයෙන් අධ්‍යනයක් කර තීන්දුවක් ගන්නා බවත්’ ජනතාවට පොරොන්දුවිය යුතුව තිබිණි. එහෙත් තමන් බලයට පැමිණ පසු මෙම ගිවිසුම සම්පූර්ණයෙන්ම ඉරා විසිකරන බව පැවසීම ඡන්දය බලාපොරොන්තුවෙන් සිදු කළ ජනතාව මුලා කිරීමක් ලෙස සැලකිය හැකිය. එමෙන්ම ගෝඨාභය රාජපක්ෂ මහතා තමන් වටා සිටින, තම ප්‍රතිපත්ති ප්‍රකාශ සැකසීමට පවා දායකවූවා යැයි පැවසූ, මහා සංඝරත්නය සහ විද්වතුන් සම්බන්ධයෙන් දැඩි විශ්වාසයකින් කටයුතු නොකරණ බවත් ඔවුන්ගේ තීරණ හා ප්‍රකාශ එතරම් තැකීමක් නොකරණ බවත් චන්න ජයසුමන මහතාගේ මෙම ප්‍රකාශය අනුව ගම්‍ය වේ.", "URL": "https://lankatruth.com/si/?p=88143", "Category": "පුවත්", "Parent URL": null}