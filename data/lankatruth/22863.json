{"Source": "Lankatruth", "Timestamp": "April 7, 2016", "Headline": "පැනමාවේ මුදල් සැගවූ අය අතර ශ්‍රී ලාංකිකයිනුත්", "News Content": "ජාත්‍යන්තර මාධ්‍ය විසින් වාර්තා කරන ලද මුදල් විශුද්ධිකරණයට හා බදු අය කිරීම් වලින් තොරව රාජ්‍ය නායකයින් හා ව්‍යාපාරිකයින් විසින් සගවා ඇති විශාල ධනස්කන්ධය සම්බන්ධයෙන් මේ වන විට ආන්දෝලනයක් මතු වී ඇත. ලෝකයේ රටවල් ගණනාවක රාජ්‍ය නායකයින් මෙන්ම ජනප්‍රිය පුද්ගලයින්ගේ බිලියන ගණනක වත්කම් මෙම ආයතනය තුල තැන්පත් කර ඇත. මේ වන විට වාර්තා වන ආකාරයට ශ්‍රී ලංකාවේද සමාගම් තුනක් හා පුද්ගලයින් 22 කගේ වත්කම් මෙහි සගවා ඇත. නමුත් මේ සම්බන්ධයෙන් කඩිනම් අවධානය යොමුකරමින් සොයා බැලීමට රජය මේ වන විටත් මැදිහත් වී නොමැත. රජයේ මෙම හැසිරීම බරපතල ගැටළු මතු කරන්නකි. විශේෂයෙන්ම පසුගිය මහින්ද රාජපක්ෂ පාලනය තුල සිදු වූ වංචා දූෂණ හා කොමිස් ගැසීම් හරහා උපයා ගත් මහා ධනස්කන්ධය සම්බන්ධයෙන් පසුගිය මැතිවරණයේදීද සංවාදයක් මතු විය. එවන් තත්ත්වයක් තුල මෙම පැනමා සිදුවීම සම්බන්ධයෙන් ආණ්ඩුවේ නිද්‍රාශීලීත්වය මෙම පුද්ගලයින් ආරක්ෂා කිරීමේ තවත් පියවරක් විය හැකි බව ජනතාව අතර සැකයක් පවතී.", "URL": "https://lankatruth.com/si/?p=22863", "Category": "පුවත්", "Parent URL": null}