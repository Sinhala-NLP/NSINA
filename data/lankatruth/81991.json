{"Source": "Lankatruth", "Timestamp": "October 1, 2019", "Headline": "ගෝඨාභයගේ ජාතික අනන්‍යතාවය සහතික කළ හැකි ලේඛන අධිකරණයෙන් ඉල්ලයි", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා සතුව නීත්‍යානුකූල විදේශ ගමන් බලපත්‍රයක්, ජාතික හැදුනුම්පත් ඇත්නම් ඒ සම්බන්ධයෙන් වන සියලුම තොරතුරු හෙට (02) අධිකරණය හමුවට ඉදිරිපත් කරන්නැයි අභියාචනාධිකරණය රාජ්‍ය පරිපාලන අමාත්‍යවරයාට, එහි අමාත්‍යාංශ ලේකම්ට, ආගමන විගමන පාලකවරයාට සහ පුද්ගලයින් ලියාපදිංචි කිරීමේ කොමසාරිස් ජනරාල්වරයාට ඊයේ ( 30) නියෝග කර තිබේ. එම නියෝගය සිදු කර ඇත්තේ, හිටපු ආරක්ෂක ලේකම් ගෝඨාභය රාජපක්ෂ මහතාගේ ශ්‍රී ලාංකික පුරවැසිභාවය පිළිබඳ කරුණ තහවුරු කරන තුරු ඔහුගේ මෙරට පුරවැසිභාවය අත්හිටුවීමේ නියෝගයක් රාජ්‍ය පරිපාලන හා අභ්‍යන්තර කටයුතු අමාත්‍යාංශය වෙත නිකුත් කරන ලෙස ඉල්ලා අභියාචනාධිකරණය වෙත ඉදිරිපත්ව ඇති පෙත්සම විභාගයට ගැනීමට තීරණය කිරමෙන් පසුවය. ආගමන හා විගමන දෙපාර්තමේන්තුවේ පාලකවරයා, පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස්වරයා, රාජ්‍ය පරිපාලන හා අභ්‍යන්තර කටයුතු අමාත්‍ය වජිර අබේවර්ධන, එම අමාත්‍යාංශයේ ලේකම්වරයා, විපක්ෂ නායක මහින්ද රාජපක්ෂ, හිටපු ආරක්ෂක ලේකම් ගෝඨාභය රාජපක්ෂ, වැඩබලන පොලිස්පතිවරයා, අපාරාධ පරීක්ෂණ දෙපාර්තමේන්තුවේ අධ්‍යක්ෂ ඇතුළු පිරිසක් මෙම පෙත්සමේ වගඋත්තරකරුවන් ලෙස නම් කර සිටිති. මෙම පෙත්සම හෙට (02) අනිද්දා (03) සහ 04 යන දිනවලදී සලකා බැලීමට නියමිතය.", "URL": "https://lankatruth.com/si/?p=81991", "Category": "පුවත්", "Parent URL": null}