{"Source": "Lankatruth", "Timestamp": "October 2, 2021", "Headline": "ත්‍රස්තවාදය වැලැක්වීමේ පනත වෙනස් කිරීමට ආණ්ඩුව එකඟයි… යුරෝපා කොමිසමට පොරොන්දුවෙයි…", "News Content": "ත්‍රස්තවාදය වැලැක්වීමේ පනත යළි සළකා බැලීමට සහ ජාත්‍යන්තර නීති අනුව එය සකස් කිරීමට ශ්‍රී ලංකාව එකඟ බව ආණ්ඩුව විසින් යුරෝපා කොමිසමට දැනුම් දී තිබේ. 2022 වසරේ මුල් කාර්තුවේ පැවැත්වීමට නියමිත යුරෝපා කොමිසම සහ ශ්‍රී ලංකා ආණ්ඩුව අතර ඒකාබද්ධ හමුවේදී මෙම වෙනස්කම් සිදුකරන බව විදේශ අමාත්‍යාංශය කියා සිටී. සැප්තැම්බර් 29 දා කොළඹදී පැවති ‘ආණ්ඩුකරණය, නීතියේ අධිපත්‍ය සහ මානව හිමිකම්’ පිළිබඳ පස්වන ක්‍රියාකාරී කණ්ඩායම් රැස්වීමේදී ආණ්ඩුව විසින් මෙම සහතිකය ලබාදී ඇත. මෙහිදී යහපාලනය ක්‍රියාත්මක කිරීම, මානව අයිතිවාසිකම් ආරක්ෂා කිරීම සහ නීතියේ ආධිපත්‍යය අනුව කටයුතු කිරීමට ශ්‍රී ලංකා ආණ්ඩුව යුරෝපා කොමිෂන් නියෝජිතයන් හමුවේ පොරොන්දු වී ඇත. එසේම කොවිඩ් වසංගතයට මුහුණදීමේදී රටවල් අතර අත්දැකීම් හුවමාරුවක්ද සිදුකරගෙන තිබේ. ශ්‍රී ලංකාවේ සුළු ජාතීන්ගේ අයිතිවාසිකම් සහ වෛරී ප්‍රකාශ පිළිබඳව ප්‍රශ්නය යුරෝපා නියෝජ්තයන්﻿ මතු කර ඇති අතර ආණ්ඩුව ප්‍රකාශ කර ඇත්තේ ශ්‍රී ලංකාව බහු ජාතික රටක් බවත් සියලුම ජාතීන්ගේ සමාන අයිතිවාසිකම් ව්‍යවස්ථාවෙන් ආරක්ෂා වී ඇති බවත්ය. මෙම ඒකාබද්ධ සාකච්ඡාවේ මුලසුන විදේශ අමාත්‍යාංශයේ යුයෝපය පිළිබඳ අධ්‍යක්ෂ මනීෂා ගුණසේකර සහ යුරෝපා විදේශ ක්‍රියාකාරී සේවයේ දකුණු ආසියානු ප්‍රධානී ඉයොනිස් ජියෝකරාකීස් ඇගිරෝපවුලෝස් විසින් දරනු ලැබීය.", "URL": "https://lankatruth.com/si/?p=123966", "Category": "පුවත්", "Parent URL": null}