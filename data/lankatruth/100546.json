{"Source": "Lankatruth", "Timestamp": "November 17, 2020", "Headline": "පුද්ගලයෙකු නිවසේ දොරකඩ මැරී වැටිලා… අසල්වැසියන් නිරෝධායනයට…", "News Content": "කොවිඩ් අධි අවධානම් කලාපයක් ලෙස සැලකෙන පෑලියගොඩ ප්‍රදේශයේ සිට කහවත්ත කෙටේතැන්න සදසිළුගම ප්‍රදේශයේ නෑදෑ නිවසකට පසුගිය 16 වනදා පැමිණ සිටි 66 හැවිරිදි අයෙකු එම නිවසේ මිදුලේ වැටී තිබේ. එම අවස්ථාවේම නිවසේ පුද්ගලයින් සහ අසල්වැසියන් ඔහුව නැගිට්ටවීම සඳහා උත්සාහ දැරීමේදී ඔහු ජීවිතක්ෂයට පත්ව ඇති බව අනාවරණය වී ඇත. එම පුද්ගලයා කහවත්ත සමරකන්ද පදිංචි අයෙකු බවද පැවසේ. ඊයේ පස්වරු 3.30ට පමණ මියගිය පුද්ගලයාගේ සිරුර පොලිසිය සහ සෞඛ්‍ය අංශ නිවෙසින් රැගෙන යනවිට මැදියම් රාත්‍රී 12.20 පමණ පැය 08කට අධික කාලයක් ගතවී තිබේ. ඊට හේතුව වී ඇත්තේ ඔහු මියගොස් සිටි නිවස බෑවුමක පිහිටා තිබීම නිසා දේහය රැගෙන යෑමට වාහනයක් එම ස්ථානය වෙත ළගාවීමට නොහැකිවීමෙන් සිසුරු වාහන පහසුකම් ඇති ස්ථානයක් වෙත ගෙනයාමය මීටර් 500ක පමණ දුරක් පා ගමණින් ගෙනයාමට සිදුවීම හේතුවෙනි. කහවත්ත පොලිසියේ නිලධාරීන් පවසන්නේ සිරුර පාගමනින් රැගෙන ඒමට සෞඛ්‍යාරක්ෂිත ඇදුම් කට්ටල ඇති සෞඛ්‍ය සේවකයින් නොසිටි බවය. දේහය ඔසවාගෙන ඒමට පුද්ගලයින් නොමැතිවීම නිසා කහවත්ත පොලිසියේ නිලධාරීන් සිව්දෙනෙකු සහ රෝහල් සේවකයින් දෙදෙනෙකු රාත්‍රී 12.20ට පමණ මීටර් 500ක පමණ දුර මාර්ගයක කර තබාගෙන පැමිණ ඇත. කොවිඩ් – 19 අවධානම් කලාපයක සිට පැමිණි මොහු ආසාදිතයෙකු යැයි සැක සහිත බැවින් දේහය PCR පරීක්ෂණය සදහා අද (17) අලුයම රත්නපුර ශික්ෂණ රෝහලට යොමු කර ඇතැයි රත්නපුර මහජන සෞඛ්‍ය බලධාරීහු පවසති. මෙම පුද්ගලයා හදිසියේ රෝගී වූ අවස්ථාවේදී එම නිවෙසට පැමිණි අසල්වාසී පුද්ගලයින් සිව්දෙනෙකුගේ නිවාස, කෙටේතැන්න පිහිටි වෙළදසැල් දෙකක් සහ ත්‍රිරෝද රථ රියදුරෙකු ස්වයං නිරෝධායනයට යොමු කිරිමට කටයුතු කර ඇතැයි සබරගමු පළාත් සෞඛ්‍ය සේවා අධ්‍යක්ෂ කාර්යාලයේ නිලධාරීයෙකු පැවසීය. අදාල පුද්ගලයා පෑලියගොඩ සිට කෙටේතැන්නට බස් රථයකින් පැමිණ ඇති බවට කරුණු අනාවරණය කරගත් අතර ආරක්ෂිත කැමරා පරීක්ෂාකර බස් රථය හදුනා ගැනීමට නියමිත බව පැල්මඩුල්ල සෞඛ්‍ය වෛද්‍ය කාර්යාලයේ ප්‍රකාශකයෙක් පැවසීය.", "URL": "https://lankatruth.com/si/?p=100546", "Category": "කොවිඩ් -19 (කොරෝනා ) පුවත්", "Parent URL": null}