{"Source": "Lankatruth", "Timestamp": "September 30, 2020", "Headline": "සහාරාන් සමග සෘජුවම සම්බන්ධව සිටියැයි කියූ රිෂාඩ්ගේ සහෝදරයා මුදාහරියි…", "News Content": "පාස්කු ඉරුදින ප්‍රහාර මාලාවට සම්බන්ධයෙන් සැකපිට අත්අඩංගුවට ගෙන ත්‍රස්තවාදය වැළැක්වීමේ පනත යටතේ මාස 05ක පමණ කාලයක් රඳවා තබාගෙන ප්‍රශ්න කරමින් සිටි හිටපු අමාත්‍ය රිෂාඩ් බදියුදීන් මහතාගේ බාල සොහොයුරු රියාජ් බදියුදීන් මහතා මාස පහකට පසු අපරාධ පරීක්ෂණ දෙපාර්තමේන්තු මගින් ඊයේ (29) පස්වරුවේ නිදහස් කර ඇතැයි වාර්තා වේ. මෙම සිද්ධිය සම්බන්ධයෙන් වූ විමර්ශන අවසන් වීමෙන් පසු ඔහුව මෙලසෙ ඊයේ පස්වරු 5.00ට පමණ නිදහස් කිරීමෙන් පසු අපරාධ පරීක්ෂණ දෙපාර්තමේන්තුවෙන් පිටව ගොස් ඇත. පුත්තලමේ පිහිටි රියාජ් බදියුදීන් මහතාගේ නිවසේදී අපරාධ පරීක්ෂණ දෙපාර්තමේන්තු නිලධාරීන් කණ්ඩායමක් ඒ මහතා අත්අඩංගුවට ගෙන තිබුණේ ඉකුත් අප්‍රේල් මස 14 වැනිදාය. මෙම සිද්ධිය සම්බන්ධයෙන් රියාජ් බදියුදීන් මහතා සමග නීතිඥ හිජාස් හිස්බුල්ලා, මොහොම්මදු අමීන් මොහොමඩ් අස්මින් නමැති කෝටිපති ව්‍යාපාරිකයා සහ රේගු නිලධාරියකු ඇතුළු පුද්ගලයින් 06 දෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබූ අතර ඔවුන් මේ වනවිටත් එම දෙපාර්තමේන්තුවේ රැඳවුම් නියෝග මත රඳවා ප්‍රශ්න කිරීම් සිදුකරමින් සිටී. මෙම සැකකරුවන් සියලුදෙනාම පාස්කු ඉරුදින ප්‍රහාර මාලාවේ මරාගෙන මැරුණු බෝම්බකරුවන් සමඟ සෘජු සම්බන්ධතා පවත්වා ඇති බවට තොරතුරු අනාවරණය වී ඇති බවත් පොලිස් මාධ්‍ය ප්‍රකාශකවරයා ප්‍රවෘත්ති දෙපාර්තමේන්තුවේ පැවැති මාධ්‍ය සාකච්ඡාවකදී ඉකුත් අප්‍රේල් මස 15 වැනිදා අනාවරණය කර සිටියේ ය.", "URL": "https://lankatruth.com/si/?p=96784", "Category": "පුවත්", "Parent URL": null}