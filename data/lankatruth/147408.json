{"Source": "Lankatruth", "Timestamp": "May 26, 2023", "Headline": "පොල්ගෙඩි 20ක් හොරා ගත්තාට වසර 10ක අත්හිටවූ සිරදඬුවම්", "News Content": "දිවුලපිටිය, කෙහෙල්ඇල්ල ප්‍රදේශයේ වත්තකට අයුතු ලෙස ඇතුල්වී රුපියල් 1,200ක් වටිනා පොල් ගෙඩි 20ක් සොරකම් කිරීමේ චෝදනා දෙකට වරදකරුවූ විත්තිකරුවකුට එක් චෝදනාවකට මාස තුන බැගින් චෝදනා දෙකට බරපතල වැඩ ඇතුව එක් වසරක සිරදඬුවමක් මිනුවන්ගොඩ මහේස්ත්‍රාත් ටී තේනබදු නියම කර තිබේ. චුදිතට පෙර වැරදි නොමැති බවට ඇගිලි සටහන් වාර්තා අනුව සනාථ වී ඇති හෙයින් නියම කළ බරපතළ වැඩ ඇතිව එක් වසරක සිර දඬුවම වසර 10කට අත්හිටුවන ලෙසට නියෝග කර ඇත. එම වසර දහය යහපත් කල් ක්‍රියාවෙන් ගෙවන ලෙසට චුදිතට අධිකරණයෙන් වැඩිදුරටත් නියම කර ඇත. දිවුලපිටිය, කෙහෙල් ඇල්ල ප්‍රදේශයේ පදිංචිකරුවෙකු වූ සුමිත් රංජිත් ජයලත් නැමැති එක්දරු පියකුට මෙසේ අත්හිටවූ සිර දඬුවම් නියම කෙරුණි. චුදිතයා 2021 වර්ෂයේ ජනවාරි මස 31 හෝ ඊට ආසන්න දිනයකදී දිවුලපිටිය, කෙහෙල්ඇල්ලේදී ඉහත චෝදනා සිදු කර තිබූ බවට අධිකරණයේ දී සදහන් විය.", "URL": "https://lankatruth.com/si/?p=147408", "Category": "පුවත්", "Parent URL": null}