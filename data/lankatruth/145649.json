{"Source": "Lankatruth", "Timestamp": "March 17, 2023", "Headline": "සල්ලි හොයල දුන්නොත් ඡන්දෙ තියනවද ? PAFFREL අගමැතිගෙන් විමසයි", "News Content": "රාජ්‍ය පරිපාලන, ස්වදේශ කටයුතු පළාත් සභා හා පළාත් පාලන ඇමති, අගමැති දිනේෂ් ගුණවර්ධන වෙත යොමු කළ ලිපියක් මගින් මැතිවරණයට අදාළ මුදල් පිළිබඳ ගැටළුව විසඳා දෙන්නේනම් මැතිවරණය පවත්වන්නේදැයි පැෆ්රල් සංවිධානය විමසා සිටී. එම ලිපියෙන් තවත් ප්‍රශ්න කිහිපයක්ම යොමුකර ඇත. අදාළ ලිපියෙන් අගමැතිවරයාගෙන් විමසා තිබූ ප්‍රශ්න වන්නේ, 01 – ඡන්ද විමසීම පැවැත්වීමට ප්‍රධාන බාධකයක් ලෙස රජය පෙන්වාදෙන මූල්‍ය ගැටලුවට විසඳුමක් කිසියම් පාර්ශ්වයක් විසින් සපයනු ලබන්නේ නම් පළාත් පාලන ඡන්ද විමසීම පැවැත්වීමට රජය සූදානම්ද ? 02 – දැනටමත් අරඹා ඇති සීමා නීර්ණය හාරහා කොට්ඨාස ප්‍රමාණය හා සභිකයන් අඩු කිරීම සමග ක්‍රියාත්මක කිරීමට අපේක්ෂිත මැතිවරණ ක්‍රමය කුමක් ? 03 – එම නව සභික ප්‍රමාණය 50%ක් පමණ එනම් 4,000 ක් හෝ 5,000 ක ප්‍රමාණයක් දක්වා අඩු කරනවිට දැනටමත් ඇති කාන්තා කෝටාව හා සම්මත කිරීමට නියමිත තරුණ කෝටාව යන දෙකම 25% බැගින් ඇතුළත් කරන්නේද?, ඒ සඳහා අවශ්‍ය එකඟතා ලබාගෙන තිබේද ? 04 – දැනටමත් ආරම්භ කර ඇති ජන සභා වැඩසටහන මෙයට අන්තර්ගත කරන්නේද ? ඒ සඳහා වැඩපිළිවෙලක් තිබේද ? යන්නය.", "URL": "https://lankatruth.com/si/?p=145649", "Category": "පුවත්", "Parent URL": null}