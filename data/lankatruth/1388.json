{"Source": "Lankatruth", "Timestamp": "February 14, 2012", "Headline": "සේවක ඉල්ලීම් ඉටු නොවුනහොත් වර්ජනය කරනවා – මානවඩු", "News Content": "දුම්රිය සේවක ප්‍රශ්නවලට නිවැරදි විසඳුමක් ලබන මාර්තු මස 15 දිනට ප්‍රථම ලබා නොදුන්නොත් මාර්තු මස 25 වන දින සිට අප්‍රේල් මස 01වැනිදා දක්වා සමස්ත ලංකා දුම්රිය සේවකයින් වැඩ වර්ජන ක්‍රියා මාර්ගයකට එළඹෙන බව සමස්ත ලංකා දුම්රිය සේවකයන්ගේ පොදු සේවක සංගමය පවසයි. එම සංගමයේ ප්‍රධාන ලේකම් සුමතිපාල මානවඩු මහතා පවසන්නේ, දුම්රිය සේවකයින් විසින් කර ඇති ඉල්ලීම් ඉටු නොවුනහොත් ඔවුන් මෙම වැඩ වර්ජනයට එළඹෙන බවයි. එසේ සිදුවුවහොත් අලුත් අවුරුදු සමයේ දුම්රිය නොමැතිකමින් මහජනතාව අපහසුතාවයට පත්වීමේ වගකීම රජය භාරගතයුතු බවද එම සංගමය සඳහන් කරයි. දුම්රිය අධීක්ෂණ කළමනාකරු , එන්ජින් රියදුරු නියාමක , දුම්රිය ස්ථානාධිපතිවරු යන සේවාවල සේවක වැටුප් ප්‍රශ්න විසඳීම අවශ්‍ය බවත් එක සමාන අධ්‍යාපන තත්වයක් ඇති කල රාජ්‍ය කළමනාකරණ සහකාර සේවයේ සේවකයින්ට 2004 සිට එම්.එන්. 2 වැටුප් කාණ්ඩය අනුව වැටුප් සකස් කරනු ලැබුවද දුම්රිය ලිපිකරුවන්ට 2008 සිට ලබාදුන් එම්.එන් 2 වැටුප් කාණ්ඩයේ හිඟ මුදල මෙතෙක් ලබාදී නොමැති බවත් මානවඩු මහතා සඳහන් කරයි. දුම්රිය සේවයේ අනෙකුත් සේවක වැටුප් විෂමතා ඉවත් කලයුතු බවද , ආදේශක සේවකයින් ස්ථිර නොකිරීම යන ප්‍රශ්න සම්බධයෙන් ද කඩිනම් විසඳුම් රජය විසින් ලබා දියයුතු බවද මානවඩු මහතා අවධාරණය කරයි.", "URL": "https://lankatruth.com/si/?p=1388", "Category": "පුවත්", "Parent URL": null}