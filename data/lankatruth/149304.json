{"Source": "Lankatruth", "Timestamp": "July 18, 2023", "Headline": "ණය ප්‍රසස්තීකරණයේ දෙවැනි වටය නොබෝ දිනකින් අපේක්ෂා කෙරේ…", "News Content": "රෙමට ආර්ථිකය ප්‍රතිසංස්කරණය කිරීම ජාත්‍යන්තර මූල්‍ය අරමුදල බාරගෙන ඇති අතර එහි කොන්දේසි අනුව බදු වැඩි කිරීම සහ ණය ප්‍රසස්තීකරණයේ දෙවෙනි වටයක් පැමිණීම වාණිජ බැංකු පොලී අඩු නොකිරීම සහ ආනයන තහනම ඉවත් කිරීමෙන් පසු සංචිත ගැටලු ඇති වීම යන කරුණු කෙරෙහි විශේෂ අවධානය යොමු කරමින් විමර්ශනාත්මක ලිපියක් අද (18) ලංකාදීප පුවත්පතේ පල කර තිබේ. සාරා කන්දෙගොඩ විසින් සකස් කරන ලද එම ලිපියේ “බදු සඳහා වන්දි ගෙවන්නේ පාරිභෝගිකයන්ය” යන අනුසිරස්තලයෙන් පසුව දැක්වෙන සම්පූර්ණ කොටස උපුටාගෙන පහත පල කෙරේ. ශ්‍රී ලංකාවේ ආර්ථිකය ප්‍රතිසංස්කරණය කිරීම ජාත්‍යන්තර මූල්‍ය අරමුදල භාරගෙන ඇත. සැලැස්මකට අනුව මාස හතළිස් අටකට පසු යම් අස්වැසිල්ලක් ලැබෙනු ඇති බව ඔවුන්ගේ විශ්වාසය වී තිබේ. ආදායම හා වියදම පාලනය කරන අතර, ණය ගැනීම සීමා කර ඇත. ආදායම වැඩි කරගැනීමට බදු වැඩි කරන ලෙස කරන යෝජනා ආණ්ඩුව පිළිගෙන තිබේ. මෑතකදී කරන ලද බදු සංශෝධන ජනතාව මත පටවන විශාල හිරිහැරයකි. උපයන විට වෙන ප්‍රතිශත වැඩි කිරීමෙන් පසු වැඩිපුර උපයන්නට වැඩ කරන ජනතාව වෑයම් කරන්නේ නැති බව නොවැටහීම කනගාටුවට කරුණකි. එක්තරා සීමාවකට පසු සියයට තිස්පහ හෝ පනහ දක්වා ප්‍රතිශතයකින් බදු අය කරන තීරණ නිකුත් වූ පසු එම මට්ටම දක්වා උපයන්නට කිසිවකු උත්සාහ කරන්නේ නැත. එය නිෂ්පාදනය නංවන පියවරක් නොවේ. ඉපැයීම අඩු වන අතර, වියදම් කිරීම ද සීමා සහිත වන පසු ආර්ථිකයක් සක්‍රීය කරන්නේ කෙසේ ද? පවතින ධනය තරමට ජනතාවගේ මිලදී ගැනීමේ ශක්තිය කප්පාදු කිරීම මූල්‍ය අරමුදලේ වුවමනාව බව පෙනේ. මෙම කප්පාදුවට පසු ආර්ථිකය අලුතින් හදන්නට ගතවන කාලය හිරිහැරදායක පරිච්ඡේදයක් බව පාලකයෝ කල්පනා නොකරති. බදු වැඩි කරන අතර, ආර්ථිකය කප්පාදු කරන යෝජනා අතර මෙයින් අවාසියට පත්වන කොටසට සහන දෙන සේ දක්වයි. අස්වැසුම එහි පියවරකි. මෙතෙක් පැවැති සහනාධාර ක්‍රම ගලවා අලුත් ක්‍රමයක් අවුරුදු තුනකට හඳුන්වා දෙන නමුත්, මෙම ක්‍රමය ඇති කරන පීඩනය සලකා බැලිය යුතුය. ලක්ෂ දොළහකට අස්වැසුම බෙදන විට තවත් ලක්ෂ නවයක් අභියාචනා ඉදිරිපත් කර ඇත. මෙම සහන බෙදන්නේ ආණ්ඩුවේ අය වැය ලේඛනයෙන්ය. අය වැය පියවන්නට බදු වැඩි කරන පසු මෙම සහන ලබන්නේත්, ඒවාට ගෙවන්නේත් උත්පාදනයකින් නොවන පසු රටක් දියුණු කරන්නේ කෙසේ ද? නොගැළපෙන උපක්‍රමවලට ගොදුරු වීමට හේතුව රටක් වශයෙන් අනුගමනය කරන වැරැදි ආර්ථික ප්‍රතිපත්ති බව සඳහන් කිරීම අවශ්‍යය. පැරැණි තීන්දුවලට දෙස් තැබීම රෝගයට ප්‍රතිකාරයක් නොවේ. ජනප්‍රියභාවය ආරක්ෂා කරගැනීම අරමුණු කරගෙන පැවැති ආණ්ඩු තීන්දු ගත් අතර, ඡන්ද දිනන්නට සහන මලු බෙදා දිය යුතුය. නිෂ්පාදනයක් රහිත, ආදායම ප්‍රමාණවත් නොවූ රටක සහන රට භයානක ප්‍රපාතයක් තෙක් කැඳවා ඇත. සහන ක්‍රමවලට ගෙවන්නට සිදු වූ බව මහජනතාව වටහාගත යුතු කරුණකි. දේශීය ණය ප්‍රතිසංස්කරණ යෝජනා කැබිනට් මණ්ඩලය අනුමත කර ඇත. බැංකු නිවාඩු පවතින අතරවාරයේ දැනෙන තීරණ ගන්නට ඉඩ ඇති බවට සැකයක් තිබුණි. එහෙත්, ණය ප්‍රතිසංස්කරණ සේවක අර්ථසාධක අරමුදල, භාරකාර අරමුදල හා බැංකුවලට බලපෑමක් ඇති කළේය. මෙමගින් ණය ප්‍රශස්තකරණයක් සිදු වූයේ නැත. මෙහි දෙවැනි වටයක් නොබෝ දිනකින් අපේක්ෂා කළ හැකි වේ. ජනතාවට සියුම් හෝඩුවාවක් අමුණා ප්‍රතිඵලය නිරීක්ෂණය කළ අංශ අය වැයට පසු බදු වැඩි කරන ආකාරයට ඉදිරියේදී නැවත පොලී අනුපාත සම්බන්ධ තීරණයක් ගැනීමට කටයුතු කරනු ඇත. වාණිජ බැංකු පොලිය තවත් අඩු කිරීමකින් තොරව ආයෝජන ප්‍රාග්ධනය අඩුවට නොලැබේ. අධික පොලියකට පවතින රජයේ ණය ක්‍රමානුකූලව පරිවර්තනය නොවනතාක් මූල්‍ය ක්‍රමය කාර්යක්ෂම වෙන්නේ නැත. ඉදිරියේදී තැන්පත් පොලිය තවත් අඩුවන අතරවාරයේ තැන්පත් මත ලැබෙන ආදායමෙන් ජීවත්වන පිරිසට අත්වන ඉරණම ද සාකච්ඡාවට ලක්විය යුතුය. ජාත්‍යන්තර ණය ආපසු ගෙවීම සම්බන්ධව ද තීරණ ගැනෙමින් පවතී. ඉදිරි සාකච්ඡාවලදී සංවර්ධන බැඳුම්කර ඇතුළු කල් පිරෙන විදේශ ණයවල මුහුණත අගය අඩු කිරීම හා පොලිය පහත දැමීම තීරණය කෙරෙනු ඇත. මෙම තීරණවල බලපෑම අනුව ශ්‍රී ලංකාවේ විනිමය අවශ්‍යතා සඳහා අරපරෙස්සම වැදගත් විය හැක. වාහන හැර අනෙක් භාණ්ඩ ආනයනයට ඉඩ දෙන නමුත්, මෙම ආනයන සඳහා අවශ්‍ය විදේශ විනිමය උපයන මාර්ග පැහැදිලි නැත. විදේශ ණය ආපසු ගෙවීම ආරම්භ කරන පසු සංචිත සම්බන්ධ ගැටලු නැවත ඇති විය හැක. සංචාරක ව්‍යාපාරයේ වර්ධනයක් තිබේ. ඇඟලුම් කර්මාන්තයෙන් ලැබෙන ආදායම අඩුය. කෘෂි අපනයන ආදායම ද අඩු වී ඇත. විදේශගත ශ්‍රමිකයන් එවන විනිමය සම්බන්ධයෙන් විශාල වර්ධනයක් අපේක්ෂා කළ නොහැක. මෙම සංකීර්ණ තත්ත්ව පවතින ආණ්ඩුවට පමණක් නොව ඉදිරියේදී බලයට පත්වන ආණ්ඩුවකටත් වහාම විසඳිය නොහැක. බලයට පත්වූ පසු උත්තර සෙවීම වෙනුවට දේශපාලන පක්ෂ එකතු වී සාකච්ඡා කළ යුතුව තිබේ. අරගලයට පසු ප්‍රජාතන්ත්‍රවාදය ගැන සලකා බැලීම දේශපාලන පක්ෂවල හා නායකයන්ගේ වගකීමකි. විනිමය උත්පාදනය හා ආර්ථිකය නැංවීම ද ආණ්ඩුවක් බලයට පත්ව අවසානයේ තීන්දු ගත හැකි තත්ත්වයක් නොවේ. මෙම අංශ දෙක ගැන පොදු සහයෝගීතාවකට ගමන් කළහොත්, නැවත වතාවක් පිපිරීමක් ඇති වීම වළක්වනු ඇත.”", "URL": "https://lankatruth.com/si/?p=149304", "Category": "ආර්ථික පුවත්", "Parent URL": null}