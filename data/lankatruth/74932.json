{"Source": "Lankatruth", "Timestamp": "June 1, 2019", "Headline": "පාකිස්ථානයට නැවත ගුවන් ගමන් ඇරඹේ", "News Content": "පාකිස්ථානය සහ ඉන්දියාව අතර හටගත් නොසන්සුන්කාරී වාතාවරණය හමුවේ නවතා දමා තිබූ ශ්‍රී ලංකා – පාකිස්ථාන ගුවන් ගමන් අද(01) සිට යලි ක්‍රියාත්මක වී තිබේ. ඉන්දියාව හා පාකිස්ථානය අතර කාෂ්මීර දේශ සීමාවේ ඇතිවූ යුධමය වාතාවරණය හමුවේ ඉකුත් පෙබරවාරි මස 27 වැනිදා සිට පාකිස්ථානයට සිදුකළ ගුවන් ගමන් නවතා තිබිණි. මේ වනවිට ඇතිව තිබෙන සාමකාමී වාතාවරණය හමුවේ අද දහවල් 12.20ට පාකිස්ථානයේ කරච්චි නුවර දක්වා ගුවන් යානයක් පිටත්ව ගිය අතර පසුව එම යානය පස්වරු 4.10ට කරච්චි නුවරින් පිටත්ව ශ්‍රී ලංකාව බලා ගමන් ඇරඹීය. අද සිට පාකිස්ථානය හා ශ්‍රී ලංකාව අතර අගහරුවාදා, බදාදා, සිකුරාදා, සෙනසුරාදා සහ ඉරිදා යන දින පහක ගුවන් වාර ක්‍රියාත්මක වේ. මෙම ගුවන් ගමන සඳහා ශ්‍රී ලන්කන් ගුවන් සේවය ඒ.- 320 එයා බස් වර්ගයේ ගුවන් යානයක් යොදවා තිබූ අතර, එහි මගීන් 166ක් සහ ගුවන් යානා කාර්යය මණ්ඩලය 08 දෙනෙකු ද ගමන් ගත්හ. කෙසේ වෙතත් පාකිස්ථාන ගුවන් සීමාව සම්බන්ධව තවමත් නොවිසඳී ඇති ගැටලුකාරී තත්වය හේතුවෙන් පාකිස්ථානයේ ලාහෝර් වෙත සිදුකෙරෙන ගුවන් ගමන් ක්‍රියාත්මක නොවේ.", "URL": "https://lankatruth.com/si/?p=74932", "Category": "පුවත්", "Parent URL": null}