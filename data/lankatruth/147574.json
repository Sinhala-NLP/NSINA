{"Source": "Lankatruth", "Timestamp": "June 3, 2023", "Headline": "ජනතාවට අසීමිත බදු බර – රනිල් ජාවාරමුන්ට කෝටි 90,000ක් දන් දීලා", "News Content": "මාසික ස්ථීර වැටුප් ලබන්නන් ඇතුළු ජනතාව මත අසීමිත බදු බරක් පටවා ආර්ථික ප්‍රතිසංස්කරණ සිදුකරමින් සිටින රනිල් වික්‍රමසිංහ, රාජපක්ෂ හවුල් ආණ්ඩුව ඔවුන්ගේ ගජමිතුරු ජාවාරම් කරුවන්ට රුපියල් කෝටි අනූදහසකට (රු.කෝටි 90,000) අධික බදු කපා හැරීම් සිදු කර ඇති බව අනාවරණය වේ. මෙම තොරතුරු හෙළි වී තිබෙන්නේ, රාජ්‍ය ගිණුම් කාරක සභාවේදී පසුගිය 2022 වර්ෂයට අදාලව සිදුකරන ලද විමර්ශනවලදී ය. මේ සම්බන්ධයෙන් දේශය පුවත්පත වැඩිදුරටත් කරුණු වාර්තා කර තිබිණි. 2022.12.31 දිනට ලැබිය යුතු හිඟ බඳු මුදල් රුපියල් කෝටි 90,434ක් අයකරගෙන නොමැති බවත් එම මුදල් අය කර ගැනීමට කිසිදු නීතිමය බාධාවක් තිබී නැති බවත් එමගින් හෙළි කර තිබේ. ගෝටාබය රාජපක්ෂ බලයට පත් වූ වහාම ජාවාරම් කාරයින් හට රුපියල් කෝටි 60,000ක පමණ බදු කපා හැරිම් සිදු කළ අතර එය රනිල් වික්‍රමසිංහ යටතේද නිහඬවම එලෙස සිදුකරමින් පවතින බව මෙම තොරතුරුවලින් හෙළි වේ.", "URL": "https://lankatruth.com/si/?p=147574", "Category": "ආර්ථික පුවත්", "Parent URL": null}