{"Source": "Lankatruth", "Timestamp": "November 11, 2018", "Headline": "මහින්ද රාජපක්ෂ ශ්‍රීලනිපයෙන් ඉවත්වෙයි… මෛත්‍රී තනිවෙයි…", "News Content": "මෛත්‍රීපාල සිරිසේන මහතා සභාපතිත්වය දරන ශ්‍රී ලංකා නිදහස් පක්ෂයේ අනුශාසකවරයෙකු ලෙස කටයුතු කළ විශ්‍රාමික ජනාධිපති මහින්ද රාජපක්ෂ මහතා මීට සුළු මොහොතකට පෙර ශ්‍රීලනිපයෙන් ඉවත්වී තිබේ. ශ්‍රීලනිපය පසුගිය ජනාධිපතිවරයේදී දෙකඩවීම ආරම්භ වූ අතර ඉන් පසු පැවති පාර්ලිමේන්තු මැතිවරණයෙන් අනුතුරුව එම පක්ෂය සම්පූර්ණයෙන්ම දෙකඩ විය. ඒ අනුව මෛත්‍රීපාල සිරිසේන පිල හා මහින්ද රාජපක්ෂ පිල ලෙසඔවුන් එකිනෙකාට දැඩි වාග් ප්‍රහාරයන් එල්ලකරගන්නා ලදී. පසුගිය පළාත් පාලන මැතිවරණයෙන් පසු එම වාග් ප්‍රහාරයන් පොලු මුගුරුවලින් කරගන්නා මැර ප්‍රහාරයන් දක්වා දිගුවිය. ඉන් පසු මෛත්‍රී පිල යලි 16 කල්ලිය සහ මෛත්‍රී පිල ලෙස බෙදී ගිය අතර 16 කල්ලියද මහින්ද පිලට සමීපව කටයුතු කරගෙන යන ලදී. කෙසේ නමුත් පසුගිය ඔක්තොම්බර් 26 වනදා ප්‍රජාතන්ත්‍රවිරෝධී ලෙස මහින්ද රාජපක්ෂ මහතාව අග්‍රාමාත්‍ය ධුරයේ පිහුටුවීමට ජනාධිපති මෛත්‍රීපාල සිරිසේන මහතා කටයුතු කළ අතර ඉන් පසු ශ්‍රීලනිප පාර්ශවත් 16 කල්ලියත් සඳහන් කළේ කැඩී බිඳී ගිය ශ්‍රීලනිපය යළි එක් කරගැනීමට හැකි වූ බවයි. එහෙත් මේ වනවිට සිදුවෙමින් තිබෙන්නේ ඊට හාත්පසින්ම වෙනත් කටයුත්තකි. එනම් ශ්‍රිලනිපයෙ අනුශාසකරයෙකු මෙන්ම ශ්‍රීලනිපයේ ආරම්භක සාමාජිකයෙකුගේ ප්‍රත්‍රයෙකුද වන මහින්ද රාජපක්ෂ මහතා ඇතුළු ශ්‍රීලනිපය නියෝජනය කරමින් සිටි පාර්ලිමේන්තු මන්ත්‍රීවරු බහුතරයක් ශ්‍රීලනිපයෙන් ඉවත්වීමය. මේ තත්වය සම්බන්ධයෙන් අදහස් දක්වන දේශපාලන විචාරකයන් පවසන්නේ මේ වනවිට මහින්ද පිල, මෛත්‍රීපාල සිරිසේන මහතා ඇතුළු එම පිල හුදකලා කරමින් සිටින බවය. මෙම තත්වය ඉදිරි මැතිවරණවලදී දැඩිව දක්නට ලැබෙනු ඇති බවත් මෛත්‍රී පිල නියෝජනය කළ මන්ත්‍රීවරුලඟ එන මැතිවරණයේදීම හුදකලා කර පරාජය කිරීමද සිදුවනු ඇති බවත් දේශපාලන විචාරකයෝ මත පල කරති.", "URL": "https://lankatruth.com/si/?p=63034", "Category": "පුවත්", "Parent URL": null}