{"Source": "Lankatruth", "Timestamp": "December 5, 2017", "Headline": "වීරවංසගේ නියෝජ‍්‍ය නායකගෙන් හදිසි මාධ්‍ය හමුවක්.. පිටු 08ක මාධ්‍ය නිවේදනයකුත් නිකුත් කරයි…", "News Content": "විමල් වීරවංස මහතාගේ පක්ෂයේ නියෝජ්‍ය නායක වීරකුමාර දිසානායක මහතා විසින් අනුරාධපුරයේදී හදිසි මාධ්‍ය සාකච්ඡාවක් පවත්වමින් සිය ඉදිරි දේශපාලන තීරණ සම්බන්ධව සහ සිය පක්ෂයේ මතවාදයන් පිළිබඳව විවාදාත්මක අදහස් ඉදිරිපත් කර තිබේ. මැතිවරණය ජයග්‍රහණය කිරීමට නම් මහින්ද පිළ හා ශ්‍රී ලංකා නිදහස් පක්ෂය එක්ව තරග කළ යුතු බවත් තමාගේ මෙම අදහස සම්බන්‍ධයෙන් සිය පක්ෂයේ නායක විමල් වීරවංස සහ තමා අතර මතයන් දෙකක් පවතින බවත් එහිදී වීරකුමාර දිසානායක මහතා පවසා ඇත. මහින්ද පිළ හා ශ්‍රී ලංකා නිදහස් පක්ෂය එක්ව එජාපයට එරෙහිව තරග කළ යුත්තේ ඇයිද යන්න පැහැදිළි කරමින් ඔහු විසින් මාධ්‍ය වෙත පිටු අටක නිවේදනයක් නිකුත් කර තිබේ. මේ වනවිට ජාතික නිදහස් පෙරමුණේ ප්‍රධාන ලේකම් ලෙස කටයුතු කළ ප්‍රියන්ජිත් විතාරණ මහතා ඉල්ලා අස්වී ඇති අතර එම පක්ෂයේ නැගෙනහිර පළාත් සභා මන්ත්‍රී ජයන්ත විජේසේකර මහතා මෛත්‍රී පාර්ශවය සමඟ එක්වී ඇත. තවද ජාතික නිදහස් පෙරමුණේ ජාතික සංවිධායක වශයෙන් කටයුතු කළ පියසිරි විජේනායක මහතාද පක්ෂයෙන් ඉවත්ව ඇත. මෙම සිදුවීම් තුළින් විමල් වීරවංස මහතාගේ පක්ෂය දැඩි දෙදරායාමකට ලක්ව තිබේ.", "URL": "https://lankatruth.com/si/?p=44839", "Category": "පුවත්", "Parent URL": null}