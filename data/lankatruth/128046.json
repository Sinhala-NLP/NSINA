{"Source": "Lankatruth", "Timestamp": "January 24, 2022", "Headline": "මිල්කෝ හිටපු සභාපතිට චෝදනා රැසක්…", "News Content": "මිලකෝ ආයතනයේ නව සභාපති ලෙස පොහොට්ටු පක්ෂයේ පරිපාලන ලේකම්ව රේණුක පෙරේරා වැඩ බාර ගැනීමෙන් පසු පොහොට්ටු පක්ෂයේ වෘත්තීය සමිති නායකයින් විසින් හිටපු සභාපති ලසන්ත වික්‍රමසිංහ ආයතනයට පාඩු සිදු කර ඇති බවට චෝදනා රැසක් ඉදිරිපත් කර තිබේ. මිල්කෝ හිටපු සභාපති ලසන්ත වික්‍රමසිංහගේ තීරණ හේතුවෙන් පසුගිය මාස 03ක කාලයේදී කිරිපිටි නිෂ්පාදනය කර නැති බවත් හිටපු සභාපතිවරයා දියර කිරි නිෂ්පාදනය වැඩි කිරීම වෙනුවට ආයතනයට ලැබෙන කිරිවලින් අයිස්ක්‍රීම් හා යෝගට් ඇතුළු අනිකුත් නිෂ්පාදන වැඩි කිරීම පමණක් සිදු කල බවත් එය ජනාධිපතිවරයාගේ දියර කිරි සංකල්පයටද පටහැනි බවත් චෝදනා කරමින් මෙහිදී එම වෘත්තීය සමිතියේ නායකයින් පැමිණිලි කර ඇත. එමෙන්ම මිල්කෝ ආයතනයේ ජනප්‍රියම නිෂ්පාදනය වන කල්කිරී බෝතල් නිෂ්පාදනයද හිටපු සභාපතිවරයා විසින් සුක්ෂම ලෙස පහත දමා ඇති බවද පොහොට්ටු පක්ෂයේ වෘත්තීය සමිති නායකයින් චෝදනා කරයි. තවද දේශීය කිරි ගොවියාගේ කිරි ලීටරයක් රුපියල් 80කට 85කට මිලදී ගන්නා මිල්කෝ පාලනාධිකාරිය අතරමැදි තැරව්කරුවන්ගෙන් රුපියල් 120 මුදලකට කිරි ලීටරයක් මිලදී ගන්නා බවද ඔවුන් හෙළිකර තිබේ. මෙය ආයතනය තුළ ඇති වී තිබෙන මාෆියාවක් බවත්, මේ ගැන වහාම සොයා බලන ලෙසත් මිල්කෝ වෘත්තීය සමිති නියෝජිතයින් රාජ්‍ය අමාත්‍යවරයාගෙන් සහ නව සභාපතිවරයාගෙන් ඉල්ලා ඇත. මිල්කෝ ආයතනයේ නව සභාපති රේණුක පෙරේරා සිය රාජකාරී බාර ගැනීමේ අවස්ථාවට එක්ව සිටි පොහොට්ටු පක්ෂයේ වෘත්තීය සමිති නියෝජිතයින් පශු සම්පත්, ගොවිපොළ ප්‍රවර්ධන සහ කිරි හා බිත්තර ආශ්‍රිත කර්මාන්ත රාජ්‍ය අමාත්‍ය ඩී.බී හේරත්ට සහ නව සභාපතිවරයාට මේ බව පැමිණිලි කර තිබේ.", "URL": "https://lankatruth.com/si/?p=128046", "Category": "පුවත්", "Parent URL": null}