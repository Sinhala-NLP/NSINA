{"Source": "Lankatruth", "Timestamp": "June 28, 2021", "Headline": "හාදුවක් නිසා බ්‍රිතාන්‍ය සෞඛ්‍ය ඇමතිට තනතුර අහිමි වෙයි", "News Content": "බ්‍රිතාන්‍ය සෞඛ්‍ය ලේකම් (ඇමති)මැට් හැන්කොක් සෞඛ්‍ය අමාත්‍යංශය තුළදීඑහි සේවිකාවක් සිපවැළඳ ගැනීම හෙළිදරව් වීමත් සමඟ සිය තනතුරෙන් ඉල්ලා අස්ව ඇති බව විදෙස් මාධ්‍ය වාර්තා කරයි. මෙම සිදුවීම පසුගිය මැයි 6 වැනිදා එරට සෞඛ්‍ය අමාත්‍යංශය තුළදීසිදුව ඇති අතර මැට් හැන්කොක්, රාජකාරි වේලාවේදී සිප වැළඳගෙන ඇත්තේ සෞඛ්‍ය අමාත්‍යාංශයේ විධායක නොවන උපදේශිකාවක ලෙස රාජකාරි කරන ජීනා කොලඩැන්ගෙලෝ නම් කාන්තාවකි. දෙදෙනා සිප ගන්නා අයුරු දැක්වෙන වීඩීයෝ දසුන් සහ ඡායාරූප “ද සන්” නැමති මාධ්‍ය මාධ්‍ය ජාලයක් ඔස්සේ ප්‍රචාරය කර ඇත්තේ ‘සමාජ දුරස්ථභාවය ආරක්ෂා කර ගන්නැයි සෞඛ්‍ය බලධාරීන් උපදෙස් දෙන විට සෞඛ්‍ය ලේකම්වරයා සෞඛ්‍ය අමාත්‍යාංශයේ උපදේශිකාව සිපගන්නවා’ යන සිරස්තල යටතේය. එම දර්ශන සහ ඡායාරූප නැරඹූබ්‍රිතාන්‍ය වැසියන්ගෙන් මැට් හැන්කොක් ට විරෝධයක් එල්ල වීමට පටන් ගැනීම නිසා ඔහු සිය තනතුරින් ඉල්ලා අස්ව තිබේ. බ්‍රිතාන්‍ය අගමැති බොරිස් ජෙන්සන් වෙත යොමු කළ ලිපියේ “මා කළේ වරදක්. කොරෝනා වසංගතය හේතුවෙන් රටේ ජනතාව බොහෝ කැප කිරීම් කරද්දී, මා මගේ පුද්ගලික හැඟීම්වලට වහල්වීම වරදක් බව මට තේරෙනවා” යැයි සඳහන් කර තිබේ. මේ සම්බන්ධයෙන් අග්‍රාමාත්‍ය බොරිස් ජොන්සන් පවසා ඇත්තේ, මැට් හැන්කොක් සෞඛ්‍ය ලේකම් ධුරයෙන් ඉවත්වීමට ගත් තීරණය කනගාටුවට කරුණක් බවය. හතළිස් දෙහැවිරිදි මැට් හැන්කොක්, වසර 15ක් තිස්සේ විවාහ වී සිටියේ මාර්තා සමගය. කෙසේ නමුත් ඔහු මේ වනවිට ඇයගෙන් වෙන්වී සිටින බව බ්‍රිතාන්‍ය මාධ්‍ය වාර්තා කර තිබේ. මැට් හැන්කොක්ට දරුවන් තිදෙනෙකි. ජීනා කොලඩැන්ගෙලෝද තිදරු මවකි. මැට් හැන්කොක් සෞඛ්‍ය ලේකම් ධුරයෙන් ඉවත්වීමට තීරණය කළ අවස්ථාවේදී තමන්ද සෞඛ්‍ය අමාත්‍යාංශයේ රාජකාරිවලින් ඉවත් වන බව 43 හැවිරිදි ජිනා මාධ්‍ය හමුවේ පැවැසුවාය. ජීනා කොලඩැන්ගෙලෝ කෝටිපති ව්‍යාපාරික කාන්තාවකි. බ්‍රිතාන්‍යයේ පමණක් නොව යුරෝපා රටවලත් අතිශය ජනප්‍රිය ඔන්ලයින් රෙදිපිලි අලෙවි කරන සමාගමක් වන “ඔලිවර් බොනාස්” සමාගම ආරම්භ කළ ඔලිවර් ට්‍රෙස්ගේ බිරිද වන්නේ ජීනාය. ජීනා, “ඔලිවර් බොනාස්’ සමාගමේ සන්නිවේදන කටයුතු ප්‍රධානියා ලෙසද කටයුතු කරන අතර ඇය එම සමාගමේ කොටස්කාරියකි. ඊට අමතරව, ජීනා බ්‍රිතාන්‍ය රාජ්‍ය අමාත්‍යාංශ සඳහා පෞද්ගලික අංශයේ සේවාදායකයන් සම්බන්ධ කරන ‘ලූතර් පෙන්ඩැගන්” සමාගමේද කොටස්කාරියක වන්නීය. ජීනා කොලඩැන්ගෙලෝ සෞඛ්‍ය අමාත්‍යාංශයේ විධායක නොවන උපදේශිකාවක ලෙස පත් කළේද මැට් හැන්කොක් ය. ඒ, පසුගිය වසරේ මාර්තු මාසයේදීය. බ්‍රිතාන්‍ය පුවත් සේවා පෙන්වා දෙන අන්දමට මැට් හැන්කොක් සහ ජීනා කොලඩැගෙලෝ එකිනෙකා දැන හඳුනනේ ඔස්පර්ඩ් විශ්වවිද්‍යාලයේ අධ්‍යාපනය ලබද්දීය. ජීනා, වසර ගණනාවක් තිස්සේ තමන්ගේ සමීපතම මිතුරියක යැයි මැට් හැන්කොක් අවස්ථා ගණනාවකදී මාධ්‍ය හමුවේ පවසා ඇත.", "URL": "https://lankatruth.com/si/?p=118640", "Category": "පුවත්", "Parent URL": null}