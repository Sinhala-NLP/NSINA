{"Source": "Lankatruth", "Timestamp": "May 29, 2021", "Headline": "ගංජා වගාවෙන් අප්‍රිකාව සරු වෙයි", "News Content": "උතුරු අප්‍රිකානු රටක් වන මොරොක්කෝව තුළ වෛද්‍ය හේතූන් මත ගංජා භාවිතයට අවසර ලබා දෙමින් විශේෂ පනත් කෙටුම්පතක් පසුගිය බදාදා දිනයේ සම්මත කර තිබේ. එරට පහළ මන්ත්‍රී මණ්ඩලය තුළ එම පනත් කෙටුම්පතට පක්ෂව 119 දෙනෙක්ද විරුද්ධව 48 දෙනෙක්ද ඡන්දය භාවිතා කර තිබේ. ලොව ප්‍රධානතම ගංජා නිෂ්පාදකයකු වන මොරොක්කෝව තුළ ගංජා භාවිතය නිල වශයෙන් තහනම් කර තිබේ. අප්‍රිකානු කලාපයේ හා ලතින් ඇමෙරිකානු කලාපයේ රටවල් කිහිපයක්ද පසුගිය කාලයේ ගංජා භාවිතය සම්බන්ධයෙන් වන නීති යම් ප්‍රමාණයකට ලිහිල් කරනු ලැබීය. විශේෂයෙන්ම යුරෝපයේ සහ ධනවත් රටවල් රැසක්ද මේ වනවිට ගංජා සම්බන්ධයෙන් වන නීති වෙනස් කර ඇති පසුබිමක මහා පරිමාණ බහුජාතික සමාගම් ගංජා වගාව වෙත නැඹුරු වෙමින් ඒ ආශ්‍රිත නිෂ්පාදන සඳහා යොමු වීමට පටන් ගෙන ඇති බව වාර්තා වේ. අප්‍රිකානු රටක්වන රුවන්ඩාවද ඖෂධීය අරමුණු සඳහා ගංජා වගා කිරීම මීට ඉහත අනුමත කළේය. ඒ අනුව ගංජා භාවිතා කළ යුත්තේ වෛද්‍යමය හේතු, රූපලාවණ්‍ය නිෂ්පාදන සහ කාර්මික හේතු සඳහා පමණි. විනෝදාත්මක භාවිතය තහනම් කර ඇති අතර නඩු පැවරීමට යටත් වේ. ගංජා සම්බන්ධ නීති වෙනස් කිරීමත් සමඟ දිළිඳු රටක් ලෙස පැවති රුවන්ඩාවට ඉන් ලද ආදායම සැලකිල්ලට ගෙන මොරොක්කෝවද මෙම තීන්දුව ගෙන ඇති බව පැවසේ. පසුගිය වසරේ රුවන්ඩාව එහි ලාභය උපරිම කර ගැනීමේ අරමුණින් ගංජා නිෂ්පාදනය හා සැකසීමට අවසර ලබා දෙමින් කියා සිටියේ එහි නිෂ්පාදනය හා භාවිතය ෆාමසි වැනි බලපත්‍රලත් අලෙවිකරුවන්ට පමණක් සීමා වන බවත් ගංජා පරිභෝජනය නීති විරෝධී බවත් ය. අප්‍රිකානු කලාපයේ ගංජා වාණිජමය භාවිතය සහ අපනයනය නීතිගත කර ඇති අනෙකුත් රටවල් වන්නේ ලෙසෝතෝ, සැම්බියාව සහ සිම්බාබ්වේ ය. දකුණු අප්‍රිකාවද මේ වනවිට ගංජා වගාව මහාපරිමාණයෙන් ආරම්භ කිරීමට සැළසුම් සකස් කරමින් සිටින අතර 2022/2023 මූල්‍ය වර්ෂය තුළ පුද්ගලික අරමුණු සඳහා ගංජා නීතියට අත්සන් කිරීමට දකුණු අප්‍රිකාව සූදානම් වේ. එරට තුල පෞද්ගලික නිවාසවල ගංජා භාවිතය, සන්තකයේ තබා ගැනීම සහ වගා කිරීම නීති විරෝධී නොවේ. ඊට බලපාන ලැබූවේ 2018 දී ආණ්ඩුක්‍රම ව්‍යවස්ථා අධිකරණය විසින් ලබා දුන් ඓතිහාසික තීන්දුවකි. උගන්ඩාව ගංජා භාවිතය මැඩපැවැත්වීම සඳහා දැඩි නීතියක් පැනවූ නමුත් ඒ සමඟම නිෂ්පාදනය වාණිජකරණයට ඉඩ දුන්නේය. උසස් තත්ත්වයේ ගංජා බීජ ලබා ගැනීම සඳහා උගන්ඩාවේ රජය ඩොලර් 264,000 කට අධික මුදලක් 2019 දී වියදම් කළේය. 2019 දී යුරෝපා සංගමයේ අනුමැතිය ලබා ගැනීමෙන් පසු ජර්මනියෙන් හා කැනඩාවෙන් ද ගංජා බීජ මිලදී ගැනීමට කටයුතු කර ඇත. 2019 දී කරන ලද වාර්තාවකට අනුව ගංජා ගෝලීය වෙළඳපොළ සඳහා අප්‍රිකාවේ දායකත්වය ඩොලර් බිලියන 37.3 ක් වන අතර එය ලෝක වෙළඳපොළෙන් 11% ක් නියෝජනය කරයි. එක්සත් ජාතීන්ගේ මත්ද්‍රව්‍ය හා අපරාධ පිළිබඳ කාර්යාලයට (UNODC) අනුව, 1995 සිට 2005 කාලය තුළ අප්‍රිකානු රටවල් 53 න් 19 ක්ම තම භූමිය තුළ ගංජා වගා කිරීම ආරම්භ කර තිබේ. UNODC ගණන් බලා ඇති ආකාරයට 2005 දී ගෝලීය ගංජා පැළෑටි නිෂ්පාදනය මෙට්‍රික් ටොන් 42,000 ක් බවත් අප්‍රිකාව පමණක් මෙට්‍රික් ටොන් 10,500 ක් හෙවත් සමස්තයෙන් සියයට 25 ක් වූබව පැවසේ. ගෝලීය ගංජා නිෂ්පාදනයෙන් ඇමරිකානු මහාද්වීපය සියයට 46 ක් – උතුරු ඇමරිකාව සියයට 23 ක් ද දකුණු ඇමරිකාව තවත් සියයට 23 ක් ද නියෝජනය කරන බව පැවසේ. අප්‍රිකානු කලාපයේ රටවල් ගණනාවක් ඉදිරියේදී ගංජා සම්බන්ධයෙන් වන සිය ස්ථාවරයන් වෙනස් කිරීමට නියමිත බවද විදෙස් මාධ්‍ය වාර්තා කර තිබේ.", "URL": "https://lankatruth.com/si/?p=117284", "Category": "විදෙස් පුවත්", "Parent URL": null}