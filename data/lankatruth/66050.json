{"Source": "Lankatruth", "Timestamp": "January 4, 2019", "Headline": "හේමකුමාර ඇතුළු පිරිසකගේ ආණ්ඩු කාර පට්ටම් ගැලවෙයි – අසාද් සාලි ඇතුළු පිරිසකට ආණ්ඩුකාර පට්ටම් ලැබෙයි", "News Content": "මෙතෙක් ආණ්ඩුකාර ධුරවල කටයුතු කළ හේමකුමාර නානායක්කාර, රෙජිනෝල්ඩ් කුරේ, රෝහිත බෝගොල්ලාගම යන මහත්වරුන්ට හිමිව තිබූ එම තනතුරු අහිමි වී ඇති අතර එම ධුර සඳහා අසාද් සාලි, මෛත්‍රී ගුණරත්න ඇතුළු පිරිසක් පත් කර තිබේ. ඒ අනුව බස්නාහිර ආණ්ඩුකාර ධුරය සඳහා අසාද් සාලි මහතාද, මධ්‍යම පළාත් නව ආණ්ඩුකාරවරයා ලෙස සතේන්ද්‍ර මෛත්‍රී ගුණරත්න මහතාද, උතුරු මැද පළාත් නව ආණ්ඩුකාරවරයා ලෙස සරත් ඒකනායක මහතාද, වයඹ පළාත් නව ආණ්ඩුකාරවරයා ලෙස පේෂල ජයරත්න බණ්ඩාර මහතාද, නැගෙනහිර පළාත් නව ආණ්ඩුකාරවරයා ලෙස එම්.එල්.ඒ.එම්. හිස්බුල්ලා මහතාද පත් කර ඇත. බස්නාහිර පළාත් ආණ්ඩුකාරවරයා ලෙස මෙතෙක් කටයුතු කරනු ලැබූවේ හේමකුමාර නානායක්කාර මහතා වන අතර නැගෙනහිර පළාත් අණ්ඩුකාරවරයා ලෙස කටයුතු කරනු ලැබූවේ රෝහිත බෝගොල්ලාගම මහතාය. එමෙන්ම මේ වනවිට ජනාධිපති නියෝගය පරිදි ඉල්ලා අස්වී ඇති රෙජිනෝල්ඩ් කුරේ මහතා උතුරු පළාත් ආණ්ඩුකාරවරයා ලෙස කටයුතු කළ අතර මෙතෙක් එම පුරප්පාඩු වූ උතුරුපළාත් ආණඩුකාර ධුරය සඳහා කිසිවෙකුත් පත් කර නැත.", "URL": "https://lankatruth.com/si/?p=66050", "Category": "පුවත්", "Parent URL": null}