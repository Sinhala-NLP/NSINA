{"Source": "Lankatruth", "Timestamp": "September 30, 2019", "Headline": "තව දුරටත් විසඳුම් නොමැතිනම් දින 5ක වර්ජනයකට යනවා", "News Content": "පසුගිය මාර්තු 13 වැඩවර්ජනයත්, 26 සහ 27 වැඩවර්ජනයත් ඇතුලුව දින 3ක වැඩවර්ජනයකින් පසුව වුවද පිළිතුරු නැත්නම් ඉදිරියේදී දින 5ක වැඩවර්ජනයක් ක‍්‍රියාත්මක කරන බව ගුරු විදුහල්පති වෘත්තීය සමිති නියෝජනය කරමින් ලංකා ගුරුසේවා සංගමයේ ලේකම් මහින්ද ජයසිංහ මහතා පවසයි. අධ්‍යාපන ඇමති අකිල විරාජ් කාරියවසම් මහතා නෑසූකන්ව සිටින්නේ නම් ලබන ඔක්තෝබර් 7 සිට 11 දක්වා සතියක කාලයක් තුළ වැඩවර්ජනය ක‍්‍රියාත්මක කිරීමට තීරණය කර ඇති බවත් ගුරු විදුහල්පතිවරුන් පමණක් නොව දෙමව්පියන් සමග එකතු වී දැවැන්ත අරගලයක් ක‍්‍රියාත්මක කරන බවත් එබැවින් ඉදිරි දින කිහිපය තුළදී විසඳුම් ලබාදීමට කටයුතු කළ යුතු බවත් මහින්ද ජයසිංහ මහතා අවධාරණය කළේ ය. මෙම වැඩවර්ජනය හරහා දරුවන්ගේ අධ්‍යාපනයට, දෙමව්පියන් ලක්වන පීඩාවට සහමුලින්ම ආණ්ඩුව වගකිව යුතු බවත් නමුත් තවමත් අධ්‍යාපන ඇමතිවරයා නෑසූකන්ව සිටින බවත් එබැවින් සියලුම වෘත්තීය සමිති ඒකාබද්ධව රටේ දෙමව්පියන්ගේ සහායත් ලබාගෙන මෙම සටන ජයග‍්‍රහණය දක්වා ගෙනයාමට කටයුතු කරන බවත් මෙහිදී මහින්ද ජයසිංහ මහතා පැවසී ය.", "URL": "https://lankatruth.com/si/?p=81949", "Category": "පුවත්", "Parent URL": null}