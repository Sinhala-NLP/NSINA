{"Source": "Lankatruth", "Timestamp": "January 19, 2018", "Headline": "ජනතා විමුක්ති පෙරමුණට මේ රට බාර දුන්නොත් අනිවාර්යයෙන්ම අවුරුදු පහක් යනකොට රට හදනවා", "News Content": "“අපි කියනවා මේ මුදල් නිවැරදි පුද්ගලයෙකුට බාරදෙන්න කියලා. ජනතා විමුක්ති පෙරමුණට මේ රට බාර දුන්නොත් අනිවාර්යෙන්ම අවුරුදු පහක් යනකොට රට හදනවා. ඒක කරන්න පුළුවන්. හොරකම, වංචාව, දූෂණය මෙන්න මේවට වැට බැන්දොත් අනිවාර්යෙන්ම අවුරුදු පහක් යනකොට මේ රටේ ණය බර නැති කරන්න පුළුවන්.” යැයි ජනතා විමුක්ති පෙරමුණේ මධ්‍යම කාරක සභික, වයඹ පළාත් සභා මන්ත්‍රී, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. 2018 පළාත් පාලන මැතිවරණයට ඉදිරිපත්ව සිටින ජවිපෙ අපේක්ෂකයන්ගේ ජය තහවුරු කිරීම සඳහා පසුගියදා 16වනදා ගලේවෙල ප්‍රදේශයේ පැවති ජනහමුවකදී නාමල් කරුණාරත්න මහතා මේ බව පැවසීය. එහිදී වැඩිදුරටත් අදහස් දැක්වූ නාමල් කරුණාරත්න මහතා… “දැන් බලන්නකෝ තමුන්නාන්සෙලා බැංකුත් එක්ක කරන සියළුම ගණුදෙනු වලදී පොළිය වැඩ කරලා තියනවා. රනිල් වික්‍රමසිංහලා රවී කරුණානායකලා පාදසටහන් කල්ලියත් එක්ක එකතු වෙලා අර්ජුන් මහේන්ද්‍රන්වයි අර්ජුන් ඇලෝෂියසුයි දාලා මහ බැංකුව කොල්ලකෑවා. මේ පාඩුව තමයි ඔබ තමුන්නන්සෙලා කරන සියළුම බැංකු කටයුතුවලදී පොළිය වැඩි කරලා අය කර ගන්නේ. බඩු මිල වැඩි කරලා තියෙන්නේ. අද අපේ රට දූෂිත රටවල්වලින් 04වන තැනට පත් වෙලා තියනවා. ඇත්තටම මේ පාලකයෝ ලැජ්ජවෙන්න ඕන මේ රට ගෙනල්ලා තියන තැන දක්කම. සතුටු වෙන්න පුළුවන් තත්ත්වයක්ද තියෙන්නේ නැහැ. ඒ පැත්තෙන් අපි අසාර්ථකයි. හැබැයි අපේ සල්ලි බාර ගන්න මැති ඇමතිලාට අපි හොඳට ගෙවනවා. පාර්ලිමේන්තු මන්ත්‍රී කෙනෙක්ගේ මාසික වැටුප ඔක්කොම දීමනාත් එක්ක ගත්තාම රුපියල් එක්ලක්ෂ හැටපන්දහසක් (රු. 1,65,000) පමණ වෙනවා. කාර්යාල දීමනා කියලා තව ලක්ෂයකුත් දෙනවා. අපි තමුන්නාන්සෙලා එකතුවෙලා ගරු මන්ත්‍රීතුමා, එතුමාගේ බිරිඳ, ළමයින් සියළු දෙනාම රක්ෂණය කරලා තියෙන්නේ. කවුද ගෙවන්නේ. දැන් තමුන්නාන්සේලගේ ජීවිත රක්ෂණය කරලාද තියෙන්නේ. මොන රක්ෂණද පහුගිය දවස්වල පොහොර ටිකවත් ගන්න නැතුව අපි හිටියේ. ඒ විතරක්ද ගරු මන්ත්‍රීලාට බෙහෙත් නොමිලේ. හිටපු අගමැති හෙම්බිරිස්සාවට බෙහෙත් ගන්නත් සිංගප්පූරුවේ ගියා. ජොන්ස්ටන් ප්‍රනාන්දු පහුගිය දවසක කුරුණෑගල උසාවියෙන් රට යන්න අවසර ඉල්ලුවා නෝනට බෙහෙත් ගන්න සිංගප්පූරුවේ යන්න. උසාවියෙන් අවසර දුන්නා. මොකද හොරකම් කරලා ඇප පිටනේ ඉන්නේ. සෞඛ්‍ය ඇමති රාජිත සේනාරත්න ඔපරේෂන් එකක් කර ගන්න ගියේ සිංගප්පූරුවට. වැඩිය නැහැ. ගාන ලක්ෂ 100යි. මේ ගැන අපි පාර්ලිමේන්තුවේ ප්‍රශ්න කරද්දී රාජිත කියනවා මං විතරද ගත්තේ අනිත් අයත් ගත්තනේ කියලා. ඉතින් කලින් උන් කාපු නිසානේ උඹලා ගෙනාවේ. දැන් ජනතාව කියන්නේ උනුත් එකයි උන් එළවලා ගෙනාපු මුනුත් එකයි. මෙදා පාර දෙගොල්ලොම ගෙදර යවනවා කියලා. බලන්නකෝ අපේ ඡන්දේට ගිය කළ. මේ වරප්‍රසාද ඔක්කොම මුං භුක්ති විදිනවා. ඒ විතරක් නෙවෙයි නිල නිවාසයකුත් ලැබෙනවා. මන්ත්‍රීතුමාට ටෙලිෆෝන් 02යි. ඇමතිතුමාට ටෙලි ෆෝන් 05යි. ඉතින් මේ හැම වියදමක්ම දරන්නේ තමුන්නාන්සේලා. ඉතින් මුන් කොනක ඉඳන් මල් කඩනවා. ලක්ෂ ගනන් බිල් එනවා. අවුලක් නැහැ. තමුන්නාන්සෙලා ගෙවනවා. අම්මගේ ෆෝන් එකෙන් කෙළිපොඩිත්ත පන්තියේ සර්ට කෝල් එකක් ගන්නවා ක්ලාස් තියෙන්නේ කියටද කියලා අහන්න. අම්ම කෙල්ලගේ ඇඟට ගොඩ වෙනවා. හැබැයි ඒ අම්මලා එකතුවෙලා අනුන්ගේ ටෙලිෆෝන් බිල් ගෙවනවා ලක්ෂ ගණනින් අපූරුවට. ඕං අපේ ඡන්දේ. ගරු මන්ත්‍රීතුමාට කාර්යය මණ්ඩලය ඉන්නවා 05 දෙනෙක්. පළාත් සභා මන්ත්‍රීට ඉන්නවා 03 දෙනෙක්. ඇමතිට ඉන්නවා 20ක් විතර. හොඳට හොයලා බලන්න. ජනතා විමුක්ති පෙරමුණ ඇරුණහම අනෙක් හැම මන්ත්‍රී කෙනෙක්ගෙම වගේ කාර්යය මණ්ඩලයේ ඉන්නේ පවුලේ අය. අන්න පඩි ටික ගෙදරට. ඒවා අහක යවන්නේ නැහැ. මේ මමත් පාර්ලිමේන්තුවේ අවුරුදු 06ක් හිටියා. දැනුත් පළාත් සභාවේ ඉන්නවා. හැබැයි අපේ පවුවලට ගෑවිච්ච එකෙක්වත් ගත්තේ නැහැ අපේ කාර්යය මණ්ඩලයට. ජනතා විමුක්ති පෙරමුණ එහෙම දාලා නැහැ. දැම්මත් වැඩක් නැහැ. මොකද පඩි හම්බ වෙන්නේ නැහැ. එ්කෙදි සිංහලද, දෙමළද මුස්ලිම්ද කියලා අදාල නැහැ. ගානට වැඩේ යනවා. ඒ විතරක්ද ෆොටෝ කොපි මැෂින් ඔක්කොම ලට පට ටික හම්බ වෙනවා. ගරු මන්ත්‍රීතුමාට අවුරුදු පහෙන් පහට ඇදෙනවා ලොතරැයියක් ඒක තමයි වාහන පර්මිට් එක. ඒක විකුණනවා කෝටි ගානක් දාගන්නවා සාක්කුවට. මෙදා පාර සැප වාහනවල මිල ඉහළ වැඩිවුණා වැඩිපුරම සතුටු වුණේ මන්ත්‍රීවරු මොකද හොඳ ගාණකට මේක විකුණ ගන්න පුළුවන්. ඔය පාර්ලිමේන්තුවේ ඉන්න එල්ලාවල මේධානන්ද හාමුදුරුවෝ, රතන හමුදුරුවොත් පර්මිට් විකුණද්දී අපි බොහොම ආඩම්බරයෙන් කියනවා ජනතා විමුක්ති පෙරමුණ විතරයි ලැබෙන පර්මිට් එක විකුණන්නේ නැත්තේ කියලා. අපේ අනුර සහෝදරයා පාර්ලිමේන්තුවට ඉදිරිපත් කළා කෙහෙළිය රඹුක්වැල්ලගේ ලයිට් බිලක්. රුපියල් එක ලක්ෂ දාසයදාස් ගාණක් වෙනවා මාසෙකට මේක ෆැක්ටරියක් එහෙම නෙවෙයි ගෙදරක්. දැන් තමුන්නාන්සෙලාට පුළුවන්ද ගෙදර තියන ඔක්කොම දැම්මත් එච්චර ලොකු බිලක් දාන්න. අවුලක් නැහැ. ඔබ තමුන්නාසේලා මේවා ගෙවනවා. මුන්ගේ ගෙවල්වල බලු කූඩුත් ඒසී කරලා තියෙන්නේ. කොටින්ම කියනවනන් මේ මිනිස්සු වැසිකිළියට ගිහින් තටමන්නෙත් ඒසී එක දාගෙන සීතළේ ගැහි ගැහි. මේ ඔක්කොම අරගෙන අවුරුදු පහක් යනකොට හම්බවෙනවා පැන්ෂන් එකකුත්. මාරසැප නේද. තව මේගොල්ලෝ දානවා පරිපූරක ඇස්තුමේන්තු. ගන්නවා සැප වාහන. පහුගිය කාළේ දැම්මා කෝටි 118ක්. මේ ඔක්කොමත් එක්ක දෙනවා මේ අයට පිස්තෝලෙකුත් ඉණේ ගහගන්න. බොරුනන් බලන්නකෝ අතගාලා. පිස්තෝලයක් දෙන්නේ මොකටද? මුන්ට ජනතාවගෙන් බේරිලා ඉන්න. නොදකින් විතරක් අපිටත් ඉතින් පුදුම ඇම්මක්නේ තියෙන්නේ කොහෙද ඉන්න හාල්පාරුවෝ ටික්කට රස්සාව හදලා දෙන්න. බලන්න එපැයි ගමේ එකාලා දඟලන දැඟලිල්ල. මරා ගන්නවා. මොකටද? අර කොහෙවත් ඉන්න අඳුනනෙත් නැති එකාලට රස්සාව හදලා දෙන්න. මන්ත්‍රීකම හදලා දෙන්න ඇමතිකම හදලා දෙන්න. දැන් බලහං මේ ඔක්කොම ටික ගන්නවා අඩුම ගානේ හොරකම් නොකර ඉඳපියව්. සිවරං දෙයියනේ ගහන ගැහිල්ලක්. බෝක්කුවෙන් ගහනවා. පාළමෙන් ගහනවා. ගොඩනැගිල්ලෙන් ගහනවා. ගමේ කියමනක් තියනවා කෙළපි තාප්පෙට කියලා. දැන් ගමේ කොල්ලෝ කියන්නේ කෙළපි මහ බැංකුවට කියලා. ගහපු ගැහිල්ලේ තරමට පරණ උපහැරණත් වෙනස් වෙනවා. දැන් මුං මහ බැංකුව කැඩුවා. රටේ සල්ලි හොරකම් කරා. අර පාද සටහන්කාරයෝ ෆුට් නෝට් දැම්මා. අර සුජීව සේනසිංහ පොතකුත් ලිවුවා අර්ජුන් ඇලෝෂියස් නිවැරදි කරන්න. මොකද ලැබුණු කුට්ටියට එහෙම නොකර බෑනේ. ලැබුණු කුලියට සාධාරණයක් කරන්න රටේ නැති බොරු කිවුවා. දැන් බලන්න අර සිංගප්පූරු මනුස්සයා ගෙනල්ලා මහ බැංකුවේ අධිපති කරා. දැන් ඔය වටේ ඉන්න පොඩි එවුන් කෑගැහුවට, ගැහුවා ගැහිල්ලක් රනිල් එක්ක එකතු වෙලා. මේකේ මහ මොළකාරයා රනිල්. ගැහුවට පස්සේ මේක මාට්ටූ. දැම්මා තමන්ගේ යාළුවෝ තුන්දෙනෙක්ගේ කමිටුවක් මේක වහන්න. වාර්ථාවක් ගෙනාවා පර්ලිමේන්තුවට අර්ජුන් මහේන්ද්‍රන් සුදනා කරලා. දැන් මොකද වෙලා තියෙන්නේ ජනාධිපති කොමිෂන් එක දැම්මා පරීක්ෂණ කලා වැඩේ මාට්ටු. වාර්ථාවක් දුන්නා. පර්ලිමේන්තුවේ දිනයක් දාගත්තා මේ වාර්ථාව සාකච්ඡා කරන්න. වාර්ථාව නැහැ. මොකද වුණේ. හොරු හොරු ගහගත්තා. පර්ලිමේන්තුව උත්තරීතරයි කියනවා. තමුන්නාන්සෙලාගේ ඡන්දෙන් තමයි මේ අය යන්නේ. ලක්ෂ කීයක් වියදම් කරනවද ඒක රැස් කරන්න? මේකට ගිහින් මුන් ගහගන්නවා. හොරු හොරු ගහගන්නවා. අගමැතිතුමා මේක සෙල්ලම් මඩුවක් කරා. අගමැතිතුමා තමයි මේ වගේ අඟර නැටුම් පඟර නැටුම් රටට උනන්වන්නේ. දැන් මේ මහ බැංකුවේ සල්ලි කාගෙද. ඒවා අපේ. ඒත් අපි හිතනවා මේවා මහ බැංකුවේ. අගමැතිගේ. මුදල් ඇමතිගේ කියලා. අපි කියනවා මේ මුදල් නිවැරදි පුද්ගලයෙකුට බාරදෙන්න කියලා. ජනතා විමුක්ති පෙරමුණට මේ රට බාර දුන්නොත් අනිවාර්යෙන්ම අවුරුදු පහක් යනකොට රට හදනවා. ඒක කරන්න පුළුවන්. හොරකම, වංචාව, දූෂණය මෙන්න මේවට වැට බැන්දොත් අනිවාර්යෙන්ම අවුරුදු පහක් යනකොට මේ රටේ ණය බර නැති කරන්න පුළුවන්. තමුන්නන්සේලට මං කිවුවේ මන්ත්‍රීවරුන්ගේ වරප්‍රසාද. ටයි කෝට් දාගත්ත හොරු මේ රටේ ජනතාව පිළිගන්නේ අන්න ඒ විදිහට. හැබැයි ඔබ තමුන්නාන්සෙලා දන්නවාද මේ අය හොරකම් කරන්නේ ඔබලාගේම සල්ලි කියලා. තමුන්නාන්සේලා රුපියල් 100ක් වියදම් කරනකොට 40ක් යනවා. රු. 100,000ක් වියදම් කරනකොට රු. 40,000ක් යනවා අන්න ඒ මුදල් තමයි මේ අය වියදම් කරන්නේ. මුන්ට ලොකු පඩි ගෙවනවා. ගෙවල් දෙනවා. වාහන දෙනවා. ඩීසල් දෙනවා. රට සවාරි දෙනවා. මේ ඔක්කොම දීලා ඒ මදිවට පිස්තෝලෙකුත් දෙනවා. මෙච්චර දීලත් මුන් හොරකම් කරනවනේ. මේක තමයි තත්ත්වේ. ඒ නිසා අපි ඔබ තමුන්නාන්සෙලාට කියන්නේ මේක වෙනස් කරන්න ඕන. මේක වෙනස් කරන්න ඔබලා මැදිහත් වෙන්න. මේ තත්ත්වෙත් එක්ක එක්සත් ජාතික පක්ෂෙට මේ මැතිවරණේ අවාසියි. ආණ්ඩු විරෝධේ බුර බුරා එනවා. ශ්‍රී ලංකා එකටත් ඒ විරෝධය එනවා. ඊට පස්සේ පුම්බගෙන ආවා පොහොට්ටුව මොකද වුණේ. එනකොටම ඒක පරවුණා. දැන් ඒකේ හුලං ගිහිල්ලා නන්නත්තාර වෙලා. පොහොට්ටුවෙන් ඡන්දේ ඉල්ලන එවුන් අන්න කුඹුක් ගස් කපලා හිරේ. තව හම්බන්තොට පැත්තේ එකෙක් ඉන්නවා ඉන්දියාවේ හිරේක අවුරුදු පහක් හිටපු කුඩු හොරෙක්. හොඳම කුඩ්ඩෝ ටික ගස්පාළුවෝ ටික තමයි මෙතන ඉන්නේ. දැන් මහින්ද මහත්තයා ඩබල් ගේමක් ගහන්නේ. මහින්ද මහත්තයෝ ඔය වගේ ඩබල් ගේම් ගහන්න එපා. එතුමා ශ්‍රී ලංකා එකේ අනුශාසක ලෙස ඉන්න ගමන් කියනවා ශ්‍රී ලංකා පාක්ෂිකයන්ට පොහොට්ටුවට ඡන්දය දෙන්න කියලා. දැන් පොහොට්ටුවේ නායකයා කවුද. ජීඑල් පීරිස්. ජිම්පප්පා. දැන් පෝස්ටරේකවත් පක්ෂ නායක ජී.එල්ගේ ෆොටෝ එකවත් දානවද. මොනවා වුණත් ෆෝටෝ එකවත් දාන්න එපැයි. ඇයි වෙන පක්ෂෙක එක්කෙනෙක් වෙච්ච මහින්ද මහත්තයාගේ ෆොටෝ දාගෙන ඉන්නේ. එතුමාට ඒ පක්ෂ නායක කම කරගෙන ඉන්න ඉඩදීලා ඉන්න. විශ්‍රාමික ජනාධිපතිතුමෝ ඔබතුමා ජනාධිපති ධුරයේ ඉඳන් පාර්ලිමේන්තු මන්ත්‍රී ධූරයට වැටුණා. දැන් ඔබ තුමා ප්‍රාදේශීය මන්ත්‍රී ගානට වැටිලනේ තියෙන්නේ. නෝන්ජල් වෙනවා කිවුවට පීචං වෙනවා කිවුවට ඔය විදිහට පීචං වෙන්න එපා. අපටත් දුකයි මොකද ඔබ තුමා මේ රටේ හිටපු නායකයෙක්. මේ රටේ හිටපු ජනාධිපති. ඇයි අප්පා ඔය තරම් පීචං වෙන්නේ. අඩුම තරමේ ශ්‍රි ලංකා එකෙන් ගැළවිලා ඇවිල්ලා කියන්නකෝ පොහොට්ටුව දිනවන්න කියලා. මිනිස්සු මුලා කරන්නේ නැතුව. ඒ නිසා මෙහෙම දෙයක් පිළිබඳව ජනතාවට අදහසක් තියනවා. ඒ අදහසත් එක්ක ජනතාව අද ජනතා විමුක්ති පෙරමුණත් එක්ක එක් වෙලා තියනවා. ඔන්න ඕක තමයි තත්වේ.”", "URL": "https://lankatruth.com/si/?p=46491", "Category": "පුවත්", "Parent URL": null}