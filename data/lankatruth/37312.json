{"Source": "Lankatruth", "Timestamp": "July 12, 2017", "Headline": "බඩේ ඉන්න දරුවට කේන්දර හදනවාවගේ ව්‍යවස්ථාවක් පෙන්න පෙන්න උද්ඝෝෂණය කරනවා – ඒවා වැරදි වැඩ", "News Content": "තවමත් සකස් කර නොමැති ව්‍යවස්ථාවක් පෙන්වමින් විශ්‍රාමික ජනාධිපති මහින්ද රාජපක්ෂ මහතා ඇතුළු පිරිස සිදුකරණ උද්ඝෝෂණ ක්‍රියාවලිය වැරදි බවත් බඩේ ඉන්න දරුවන්ට කේන්දර බැලීම සිදු කළ නොහැකි බවත් මල්වතු අස්ගිරි පාර්ෂවවල මහානායක හිමිවරු සහ අනුනායක හිමිවරු ප්‍රකාශ කරති. උන්වහන්සේලා මේ බව ප්‍රකාශ කර සිටියේ හිටපු ආරක්ෂක ලේකම් ගෝඨාභය රාජපක්ෂ මහතා මල්වතු අස්ගිරි පාර්ශවල මහානායක හිමිවරු සහ අනුනායක හිමිවරු බැහැදැකීම සඳහා ගිය අවස්ථාවේදීය. මහින්ද පිල විසින්, මේ වනවිට සැකසෙමින් පවතින නව ව්‍යවස්ථාව යැයි සඳහන් ලියකියවිලි ප්‍රමාණයක් මහානායක හිමිවරුන් වෙත පෙන්වා එහි ඇති කරුණු රටට අහිතකර බවට උන්වහන්සේලාගෙන් මාධ්‍ය වෙත ප්‍රකාශයක් නිකුත් කරගත් අතර පසුව එහි සත්‍ය අසත්‍ය තාවය පිළිබඳව ජනාධිපතිවරයා සහ අගමැතිවරයා විසින් පැහැදිළි කරන ලදී. මෙතෙක් එවැනි ව්‍යවස්ථාවක් නිර්මාණය වී නැති අතර නව ව්‍යවස්ථාවක් සම්බන්ධයෙන් වූ යම් යම් කරුණු අඩංගු කෙටුම්පතක කොටස් කිහිපයක් ව්‍යවස්ථා සම්පාදක මණ්ඩලය වෙත ඉදිරිපත් කර ඇත. මේ වනවිට මුළු පාර්ලිමේන්තුවම ව්‍යවස්ථා සම්පාදක මණ්ඩලය ලෙස ක්‍රියාත්මක වෙමින් තිබේ.", "URL": "https://lankatruth.com/si/?p=37312", "Category": "පුවත්", "Parent URL": null}