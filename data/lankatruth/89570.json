{"Source": "Lankatruth", "Timestamp": "February 7, 2020", "Headline": "රන්ජන්ගේ ගිනිඅවියෙන් අපරාධ කළාදැයි විමර්ශන", "News Content": "එක්සත් ජාතික පක්ෂයේ පාර්ලිමේන්තු මන්ත්‍රී රංජන් රාමනායක මහතාගේ නිල ගිනි අවිය භාවිතා කර අපරාධයක් සිදුකර ඇත් දැයි යන්න සම්න්ධයෙන් විමර්ශනයක් ආරම්භ කළ බව කොළඹ අපරාධ කොට්ඨාසය නුගේගොඩ මහේස්ත්‍රාත් ඒ.එම්.කේ වසන්ත කුමාර මහතා වෙත අද (07) දැනුම් දී ඇත. රජයේ රස පරීක්ෂකවරයා නිකුත් කළ රස පරීක්ෂක වාර්තාවේ ගිනි අවිය සක්‍රීයව භාවිතා කර ඇති බව සහ ඉන් වෙඩි බෙහෙත් ගද වහනය වන බව දැනුම් දී ඇතැයිද කොළඹ අපරාධ කොට්ඨාසය අධිකරණයට දැනුම් දී ඇත. මෙම සිද්ධියට අදාළ පැමිණිල්ල අද කැඳවූ අවස්ථාවේදී පාර්ලිමේන්තු මන්ත්‍රී රංජන් රාමනායක මහතා බන්ධනාගාර නිලධාරීන් විසින් අධිකරණය හමුවට ඉදිරිපත් කර තිබේ. සිදු කරන ලද පරීක්ෂණවල ප්‍රගතිය දැක්වෙන වැඩිදුර වාර්තාවක් මගින් කරුණු දක්වා ඇති කොළඹ අපරාධ කොට්ඨාසය මේ වනවිට සිද්ධියට අදාළව පුද්ගලයන් පස් දෙනෙකුගෙන් ප්‍රකාශ සටහන් කර ගෙන ඇති බව දැනුම් දී ඇත. රංජන් රාමනායක මහතා විසින් යම් අපරාධයක් කිරීම සඳහා එම ගිනි අවිය සක්‍රීය කළේද යන්න සම්බන්ධයෙන් විමර්ශනයක් සිදු කරන බව සඳහන් කර ඇති කොළඹ අපරාධ කොට්ඨාසය මෙම ගිනි අවිය සම්බන්ධයෙන් රස පරීක්ෂක වාර්තා කැඳවා ඇති නිසා ගිනි අවිය සිය කොට්ඨාසය වෙත බාරදෙන ලෙස රජයේ රස පරීක්ෂකවරයාට නියම කරන ලෙස ද ඉල්ලා ඇත.", "URL": "https://lankatruth.com/si/?p=89570", "Category": "පුවත්", "Parent URL": null}