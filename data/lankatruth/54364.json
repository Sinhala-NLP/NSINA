{"Source": "Lankatruth", "Timestamp": "June 14, 2018", "Headline": "උමාඔය විනාශය ගැන නඩුවේ පැමිණිලි කරුවෝ ප්‍රතිඋත්තර බඳිති", "News Content": "උමාඔය බහුවිනාශකාරි ව්‍යාපෘතියට එරෙහි ජනතා පෙරමුණ මගින් ඌව පළාත් මහාධිකරණයේ පවත්වාගෙන යන නඩුව අද (14) දින කැඳවූ අතර එහිදී රජයේ පාර්ශවයෙන් පෙර නඩු දිනයේදී ගොනු කරන කරුණුවලට එරෙහිව අද දින පැමිණිලි පාර්ශවය වෙනුවෙන් දිවුරුම් ප්‍රකාශ මගින් අධිකරණයට ප්‍රතිඋත්තර භාර දී තිබේ. උමාඔය බහුවිනාශකාරි ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න, එම ජනතා පෙරමුණේ සම ලේකම් බණ්ඩාරවෙල ප්‍රාදේශීය සභා මන්ත්‍රී වසන්ත සංජීව, එහි සම සභාපති බණ්ඩාරවෙල ප්‍රාදේශීය සභා මන්ත්‍රී එච්.ඒ. බෝධිපාල යන මහත්වරු විසින් මෙම පැමිණිල්ල ගොනු කර ඇති අතර මහවැලි හා පරිසර අමාත්‍යාංශයේ ලේකම්වරයා, උමාඔය ව්‍යාපෘතිය භාර අධ්‍යක්ෂවරයා, උමාඔය සහනකමිටු ලේකම් කාර්යාලයේ නියෝජ්‍ය අධ්‍යක්ෂවරයා, බදුල්ල දිස්ත්‍රික් ලේකම්වරයා සහ ඌව පළාත් කෘෂිකර්ම අධ්‍යක්ෂවරයා එහි වගඋත්තරකරුවන් ලෙස නම් කොට ඇත. වගඋත්තරකරුවන් අද දින අධිකරණය හමුවේ පෙනීසිටි ඇති අතර වගඋත්තර කරුවන් කිහිපදෙනෙකු වෙනුවෙන් නියෝජිතයින්ද පෙනීසිට තිබේ. උමාඔය බහුවිනාශකාරි ව්‍යාපෘතිය මගින් සිදුව ඇති විනාශයේ බරපතල කමත් ඉදිරියේ සිදුවියහැකි විනාශය පිලිබඳවත් විනාශයට ගොදුරුවූ ජනතාවගේ මූලික අයිතිවාසිකම් උල්ලංඝණය වීම නිසා සිදුව ඇති විපතේ බරපතල කමත් තමන් ඇතුළු පැමිණිලි පාර්ශවය විසින් අධිකරණයට අද ඉදිරිපත් කළ දිවුරුම් ප්‍රකාශ මගින් පෙන්වා දුන් බව උමා ඔය බහුවිනාශකාරි ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා මාධ්‍යවෙත අදහස් දක්වමින් සඳහන් කළේ ය. උමාඔය විනාශයට එරෙහිවත් විනාශයට ගොදුරු වූ ජනතාවට සහන සලසන ලෙසත් බදුල්ල මහාධිකරණයේ ගොනු කර ඇති මෙම නඩුවේ වැඩිදුර විභාගය අගෝස්තු 30 දක්වා කල් තබා ඇත. මෙම නඩුවට අමතරව උමාඔය විනාශය සම්බන්ධයෙන්ම ශ්‍රේෂ්ඨාධිකරණයෙ නඩුවක් පවත්වාගෙන යන අතර එම නඩුවද ලබන ගොස්තු 02දින විභාගයට ගැනීමට නියමිත බව සමන්ත විද්‍යාරත්න මහතා සඳහන් කළේ ය.", "URL": "https://lankatruth.com/si/?p=54364", "Category": "පුවත්", "Parent URL": null}