{"Source": "Lankatruth", "Timestamp": "November 20, 2017", "Headline": "එජාප මන්ත්‍රීවරු බැඳුම්කර වංචාව ගැන කළ පාර්ලිමේන්තු කතාවල CD ඇලෝසියස්ට දීලා", "News Content": "බැඳුම්කර වංචාව සම්බන්ධයෙන් පාර්ලිමේන්තුව තුළදී පර්පෙචුවල් ට්‍රෙෂරීස් සමාගම සහ අර්ජුන් ඇලෝසියස් මහතා ආරක්ෂා කරගැනීම වෙනුවෙන් මැදිහත් වී එම කතා ඇතුළත් සීඩී තැටි ඔහුට ලබා දී එමගින් තමන් පිළිබඳ විශ්වාසය තහවුරු කර ගැනීමට එක්සත් ජාතික පක්ෂ මන්ත්‍රීවරු කටයුතු කර ඇති බව හෙළිදරව් වේ. 2015 පෙරබරවාරි මස 27වන දින ශ්‍රී ලංකා මහ බැංකුව විසින් පවත්වන්ට යෙදුණු බැඳුම්කර වෙන්දේසියේදී හිටපු මහ බැංකු අධිපති අර්ජුන් මහේන්ද්‍රන් මහතා ඔහුගේ බෑණාට අයත් පර්පෙචුවල ට්‍රෙෂරීස් සමාගමට වැඩි වාසි අත්වන අන්දමට කටයුතු කිරීම මගින් ශ්‍රී ලංකා මහ බැංකුවට අතිවිශාල අලාභයක් සිදුව ඇති බව මේ වනවිට රහසක් නොවේ. නමුත් මෙම බැඳුම්කර වංචාව හෙළිදරව් වූ මොහොතේ සිට එය වසන් කිරීමටත් වංචාවක් සිදු නොවූ බවට කරුණු දක්වමින් ජනතාව මුලා කිරීමටත් එජාප නායකත්වය ප්‍රමුඛ මන්ත්‍රීවරු කටයුතු කරන ලදී. ඒ බව මෙම බැඳුම්කර වංචාව සම්බන්ධයෙන් කෝප් කමිටුව විසින් සිදුකරන ලද පරීක්ෂණයේදීද ඒ බව මනාව පැහැදිළි විය. ඉන් නොනැවතී එජාප මන්ත්‍රීවරු බහුතරයක් පාර්ලිමේන්තුව තුළ මේ සම්බන්ධයේන සාකච්ඡාවන විට අර්ජුන් මහේන්ද්‍රන් සහ අර්ජුන් ඇලෝසියස් ආරක්ෂා කරගැනීම වෙනුවෙන් පෙනීසිටින්නට විය. ඉන් අනතුරුව තම මැදිහත්වීමට අදාළ කතාවල සීඩී තැටි පාර්ලිමේන්තුවෙන් ලබාගෙන ඒවා අර්ජුන් ඇලෝසියස් හට ලබාදී තම මැදිහත්වීම සම්බන්ධයෙන් ඔහුව දැනුවත් කර ඇත.", "URL": "https://lankatruth.com/si/?p=44122", "Category": "පුවත්", "Parent URL": null}