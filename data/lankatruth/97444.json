{"Source": "Lankatruth", "Timestamp": "October 11, 2020", "Headline": "දඹුල්ලේ කඩ 80ක කොරෝනා දෙන්නෙක් නොදැන ඇවිදලා…", "News Content": "දඹුල්ල ආර්ථික මධ්‍යස්ථානයේ වෙළඳසැල් 80ක පමණ කොවිඩ් – 19 ආසාදිතයින් දෙදෙනකු, තමන්ට වෛරසය ආසාදනය වී ඇතැයි නොදැන පසුගිය 04වනදා සැරිසරා ඇති බවට හදුනා ගැනීමෙන් පසු ඊයේ (10) දින රාත්‍රියේම ආර්ථික මධ්‍යස්ථානය විෂබිජහරණය කිරීමට කටයුතු කර තිබේ. බ්‍රන්ඩික්ස් සේවකයෙකු ඇසුරු කළ බවට හඳුනාගත් දිවුලපිටිය ප්‍රදේශයේ ව්‍යාපාරිකයෙකු හා ඔහුගේ ලොරි රථයේ රියදුරා මෙලෙස PCR පරීක්ෂණයට සෞඛ්‍ය අංශ විසින් භාජනය කර ඇත. එහිදී ඔවුන් දෙදෙනාද කොරෝනා ආසාදිතයින් බව හඳුනා ගැනීමෙන් පසු මෙම පියවර ගෙන ඇත. දඹුල්ල ආර්ථිකයේ ආසාදිතයින් දෙදෙනා ඇසුරුකළ ව්‍යාපාරික පරිශ්‍රයන්හි හිමිකරුවන්, කලමන්කරුවන් හා සේවකයින් 100කට අධික සංඛ්‍යාවකගේ PCR පරීක්ෂණ සදහා අවශ්‍ය නියැදි ලබාගැනීමට සෞඛ්‍ය අංශ විසින් මේ වනවිට පියවර ගෙන තිබේ.", "URL": "https://lankatruth.com/si/?p=97444", "Category": "පුවත්", "Parent URL": null}