{"Source": "Lankatruth", "Timestamp": "March 20, 2018", "Headline": "එයාර්පෝර්ට් ගාර්ඩ්න්ස් පරාජය පිළිගනියි – එයාර්පෝර්ට් ගාර්ඩ්න් සේවකයන්ට ජය", "News Content": "එයාර්පෝර්ට් ගාර්ඩ්න්ස් හෝටලයේ අන්තර් සමාගම් සේවක සංගමයේ සාමාජිකයෝ සාධාරණ ඉල්ලීම් කිහිපයක් වෙනුවෙන් 2007 වසරේදී කෑම පැයේ සිදු කළ උද්ඝෝෂණයකට සේවකයන් 46 දෙනෙකුගේ සේවය ඉතා කෘර හා නින්දිත ආකාරයෙන් අවසන් කිරීමට කටයුතු කළ එහි පාලකයන්ට විරුද්ධව සේවකයන් වෙනුවෙන් අන්තර් සමාගම් සේවක සංගමය ගොනු කළ පෙත්සමෙන් සේවකයන්ට ජය හිමිවී තිබේ. එකී අසාධාරණ සේවා අවසන් කිරීමට එරෙහිව අන්තර සමාගම් සේවක සංගමය මීගමුව කම්කරු විනිශ්වය සභාවේ නඩු පැවරූ අතර එහිදී කම්කරු විනිශ්චය සභාවේ දීර්ඝ නඩු විභායකින් අනතුරුව සේවායෝජක සමාගම බරපතල අසාධාරණ ක්‍රියාවක් සිදුකොට ඇති බවත් සාධාරණ පදනමකින් සේවකයන්ට උද්ඝෝෂණයක් කිරීම පිළිබඳව ඇති අයිතිය බරපතල ලෙස උල්ලංඝනය කොට ඇති බවත් තීන්දු කරමින් අසාධාරණ ලෙස සේවය අවසන් කළ සේවකයන් 46 දෙනා හට රුපියල් එක්කෝටි අනූපන්ලක්ෂ පනස් නවදහස් නවසිය හතලිස් නවයක් (රු. 19,559,949) ගෙවිය යුතු බවට තීරණය කර ඇත. එකී නියෝගයට එරෙහිව එයාර්පෝර්ට් ගාඩ්න්ස් හෝටල් පාලකයෝ මහාධිකරණය වෙත අභියාචනයක් ඉදිරිපත් කළද මාධිකරණයේ විසින් කම්කරු විනිශ්චය සභාවේ නියෝගය යළි තහවුරු කර තිබේ. ඉන් පසු එයාර්පෝර්ට් ගාර්ඩ්න්ස් හෝටලය යළිත් ශ්‍රේෂ්ඨාධිකරණය වෙත අභියාචනයක් ඉදිරිපත් කරමින් මහාධිකරණ නියෝගය අවලංගු කරන ලෙස ඉල්ලා ඇති අතර නඩුවාර කිහිපයකින් පසු පසුගිය 13වනදා (2018 මාර්තු 13) නඩුව ඉදිරියට ගෙන නොගොස් සේවකයන් හට වන්දි මුදල් ගෙවීමට පාලකයෝ එකඟතාවය පලකර ඇත. කම්කරු විනිශ්චය සභාවේදී හා මහාධිකරණයේදී අන්තර් සමාගම් සේවක සංගමයේ ප්‍රධාන ලේකම් නීතීඥ ජානක අධිකාරී මහතා සේවකයින් වෙනුවෙන් පෙනී සිටි අතර ජනාධිපති නීතීඥ උදිත ඉහළහේවා මහතා ශ්‍රේෂ්ඨාධිකරණයේදී සේවකයින් වෙනුවෙන් පෙනී සිට ඇත.", "URL": "https://lankatruth.com/si/?p=49320", "Category": "පුවත්", "Parent URL": null}