{"Source": "Lankatruth", "Timestamp": "July 18, 2017", "Headline": "දකුණු කොරියාවෙන් උතුරු කොරියාවට සාකච්ඡා සඳහා ආරාධනාවක්!", "News Content": "නිරන්තර මතභේදයන්ට හා තර්ජනයන්ට ලක්වන උතුරු කොරියාව හා දකුණු කොරියාව අතර පවතින නොසන්සුන්තාවයන් සමනය කිරීම සඳහා දෙරට අතර සාකච්ඡා ආරම්භ කළ යුතු බව දකුණු කොරියාව පවසා ඇතැයි විදෙස් මාධ්‍ය වාර්තා කරයි. උතුරු කොරියාව තම පළමු අන්තර් මහද්වීපික බැලස්ටික් මිසයිලය සාර්ථකව අත්හදා බැලීමෙන් අනතුරුව ඇමෙරිකාව ප්‍රමුඛ බටහිර රටවලින් ඊට එරෙහිව දැඩි විරෝධයක් හා තර්ජනයක් උතුරු කොරියාව වෙත එල්ල කරමින් තිබියදීදකුණු කොරියාව සිදු කරන මෙම ඉල්ලීම විශේෂත්වයක් ගන්නා බව පැවසේ. මේ සාකච්ඡා සම්බන්ධයෙන් දකුණු කොරියා ආරක්ෂක අමාත්‍යංශය යෝජනා කර ඇත්තේ එළඹෙන සිකුරාදා දිනයේදීයුද මුක්ත කලාපය තුළ පිහිටි පැන්මුන්ජොට් නගරයේදී දෙරට අතර සාකච්ඡා ආරම්භ කළයුතු බවයි. මීට අමතරව ජාත්‍යන්තර රතු කුරුස සංවිධානයද දෙරට අතර සාකච්ඡාවක් අගෝස්තු 01 වැනි දින පැවැත්විය යුතු බවට යෝජනා කර තිබේ. උතුරු දකුණු කොරියා අර්බුදය සම්බන්ධයෙන් අවසන් වරට සාකච්ඡා පවත්වා ඇත්තේ පසුගිය 2015 වසරේදීය. ඉන් පසු මේ දක්වා දෙරට සම්බන්ධයෙන් මුහුණට මුහුණ කිසිඳු හමුවක් හෝ සාකච්ඡාවක් පවත්වා ‍නැති අතර දෙරටම තම තමන්ගේ ආරක්ෂාවන් වෙනුවෙන් ගන්නා ක්‍රියාමාර්ග ඉහළ දමමින් සිටී.", "URL": "https://lankatruth.com/si/?p=37729", "Category": "විදෙස් පුවත්", "Parent URL": null}