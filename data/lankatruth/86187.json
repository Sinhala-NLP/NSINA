{"Source": "Lankatruth", "Timestamp": "November 26, 2019", "Headline": "හේමසිරි සහ පූජිත්ගේ ඇප අයදුම්පත් හෙට කැඳවයි", "News Content": "පාස්කු දින ප්‍රහාරය සම්බන්ධව රක්ෂිත බන්ධනාගාර ගතකර සිටින හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර විසින් ඉදිරිපත්කර තිබෙන ඇප අයදුම්පත් හෙට(27) දිනයේ කැඳවන ලෙස කොළඹ මහාධිකරණය අද(26) නියෝග කර තිබේ. සැකකරුවන් විසින් වෙන වෙනම ඇප ඉල්ලා ගොනුකර තිබෙන මෙම පෙත්සම් අද කොළඹ මහාධිකරණය හමුවේ කැඳවා තිබිණි. ඒ අනුව හිටපු ආරක්ෂක ලේකම් හේමසිරි ප්‍රනාන්දු මහතා ඉදිරිපත් කර තිබෙන ඇප අයදුම්පත සම්බන්ධව කරුණු දැක්වීම සඳහා හෙට දිනයේ කැඳවන ලෙස කොළඹ මහාධිකරණ විනිසුරු විනිසුරු ආදිත්‍ය පටබැඳිගේ මහතා විසින් නියෝග කළ අතර පූජිත් ජයසුන්දර මහතා විසින් ඉදිරිපත් කර ඇති ඇප අයදුම්පතට අදාල කරුණු දැක්වීමට හෙට දිනයේ කැඳවන ලෙස කොළඹ මහාධිකරණ විනිසුරු මංජුල තිලකරත්න මහතා නියෝග කර ඇත. පාස්කු ඉරුදින ප්‍රහාරයක් එල්ල වීමට නියමිත බවට නිශ්චිත තොරතුරු රාජ්‍ය බුද්ධි සේවයේ ප්‍රධානියා විසින් සපයා දී තිබියදීත් සිය රාජකාරිමය වගකීම් සාපරාධී පැහැර හැරීමකට ලක්කර ඇතැයි විමර්ශනවලදී හෙලිවූ බව පොලිස්පතිවරයාට සහ හිටපු ආරක්ෂක ලේකම්වරයාට චෝදනා එල්ලවී ඇත. ඒ අනුව මිනී මැරීමට කුමන්ත්‍රණය කිරීම ඇතුළු චෝදනා කිහිපයක් මුල්කර ගනිමින් සැකකරුවන් රක්ෂිත බන්ධනාගාර ගතකර තිබේ.", "URL": "https://lankatruth.com/si/?p=86187", "Category": "පුවත්", "Parent URL": null}