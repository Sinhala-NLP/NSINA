{"Source": "Lankatruth", "Timestamp": "October 27, 2022", "Headline": "ගොවි කම්කරු ආණ්ඩුවක් පිහිටුවා ගන්න සියලු ජනතාව එකතු වෙමු – ටී.බී සරත්", "News Content": "“ශ්‍රී ලාංකීය ගොවි කම්කරු ආණ්ඩුවක් පිහිටුවා ගන්න සියලු ජනතාව එකතු වෙමු” යැයි සමස්ත ලංකා ගොවිජන සම්මේලනයේ උප සභාපති ටී.බී සරත් අවධාරණය කරයි. ඔහු මේ බව අවධාරණය කර සිටියේ වෘත්තීය සමිති සම්බන්ධීකරණ මධ්‍යස්ථානය විසින් මේ වනවිට කොළඹ හටිඩ් පිටියේදි පවත්වන විරෝධතා රැලියට එක්වෙමිණි. එහිදී වැඩිදුරටත් ඔහු දැක්වූ අදහස්, “ගෝඨාභය රාජපක්ෂ එදා මේ රටේ හැත්තෑ ලක්ෂයක් ගොවි ජනතාවට පොහොර නොදී නවත්වන විට බැහැලා යන්න සූදානම් වෙන්න කියලා අනතුරු ඇඟවූවා. ඒ කිවුවා වගේම ගෝඨාභය රාජපක්ෂ ප‍්‍රමුඛ ආණ්ඩුව ගෙදර යවන අරගලය ආරම්භ කළා. අද රනිල් රාජපක්ෂ ආණ්ඩුවත් ගොවියාට නිසි කලට අවශ්‍ය පොහොර ලබාදෙන්නේ නැහැ. අස්වැන්නට නිසි මිලක් ලබාදෙන්නේ නැහැ. ඒ නිසා රනිල් වික‍්‍රමසිංහ ආණ්ඩුවෙන් ඉල්ලීම් කිසිවක් ඉල්ලන්නේ නැහැ. ගොවි ජනතාව ටී.යූ.සී.සී. සහ ඒකාබද්ද ජනතා ව්‍යාපාරය එක්ක එකට එකතු වී හැත්තෑ ලක්ෂයක් ගොවි ජනතාව නියෝජනය කරමින් මේ ආණ්ඩුව ගෙදර යවන අරගලයක නායකත්වය ලබාදෙනවා. අපි දැන් ඉල්ලීම් දිනාගන්න ආණ්ඩු ඉස්සරහට එන්නේ නැහැ. හොඳම බීජ ලබාදෙන, නියමිත ප‍්‍රමිතියෙන් තෙල් බෙහෙත් ටික ලබාදෙන ලෝකයේ නවීන තාක්ෂණය ශ්‍රී ලාංකීය ගොවියාට ලබාදෙන ආණ්ඩුවක් පිහිටුවා ගන්න අපි පෙරට එනවා. ඒ වගේම වැඩ කරන ජනතාවට සාධාරණ වැටුප් ලබාදෙන ආණ්ඩුවක් පිහිටුවා ගන්න පොදු අරගලයට අපි එකතු වී සිටිනවා. අද හයිඩ්පිටියේ මුළු දෙන විරෝධතා රැලියට ගොවිජනතාවගේ ශක්තිය එකතු කරණවා. ශ්‍රී ලාංකීය ගොවි කම්කරු ආණ්ඩුවක් පිහිටුවා ගන්න සියලු ජනතාව එකතු වෙමු.", "URL": "https://lankatruth.com/si/?p=141241", "Category": "පුවත්", "Parent URL": null}