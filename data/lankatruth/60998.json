{"Source": "Lankatruth", "Timestamp": "October 14, 2018", "Headline": "මෙලමයින් යක්ෂයා රටම බිලි ගනියි", "News Content": "ගුණාත්මක ආහාර අපනයනය සම්බන්ධයෙන් අදාළ රාජ්‍ය ආයතනයන්වල මැදිහත්වීම පිළිබඳව කාර්යසාධනය විගණනයට ලක්කිරීමේ දී මෙලමයින් අඩංගු කිරිපිටි හා වෙනත් රසායනික ද්‍රව්‍ය අඩංගු ආහර ද්‍රව්‍ය රැසක් පිළිබඳ තොරතුරු හෙළි වී තිබේ. විශේෂයෙන්ම රටතුළ මහත් ආන්දෝලනයක් ඇතිකළ නවසීලන්තයෙන් ගෙන්වන කිරිපිටිවල මෙලමයින් නම් රසායනික ද්‍රව්‍ය විශාල වශයෙන් තිබියදී කිසිම බාධාවකින් තොරව මෙරට වෙළඳපොළේ විකුණන බව සොයාගෙන තිබේ. මෙය පරීක්ෂා කිරීම වෛද්‍ය පර්යේෂණ ආයතනයේ වගකීම වන අතර, ආණ්ඩුව එම පර්යේෂණ කටයුතු අනවශ්‍ය බව සඳහන් කර තොග මුදාහැරීමට කටයුතු කර ඇත. විගණන වාර්තාවේ මේ ගැන සඳහන් වන්නේ “කිරිපිටි සඳහා නිෂ්පාදනය කරන රටෙන් නිකුත් කළ අනුකූලතා සහතිකය මත නියැදි පරීක්ෂාවකින් තොරව කිරිපිටිවල මෙලමයින් අඩංගු නොවන බවට සෑහීමකට පත්වීමෙන් ඉහත රෙගුලාසි අනුව කිරිපිටි තොග නිදහස් කර තිබිණි” යනුවෙන් ය. නිෂ්පාදිත රටේදී එම සහතිකය ඇත්තේ ‘නවසීලන්ත ආහාර අධිකාරිය’ විසින් ඔවුන්ගේ නිෂ්පාදන මෙරට විකිණීම සඳහා ය. නවසීලන්තයෙන් ගෙන්වන කිරිපිටිවල මෙලමයින් අඩංගු බව පසුගිය රාජපක්ෂ පාලන සමයේදී රටතුළ අතිමහත් ප්‍රචාරයක් කර කෙටි කලකට එම කිරිපිටි තහනම් කරණු ලැබිණ. ඒ රතුපස්වල ජනතාව පිරිසිදු පානීය ජල අයිතිය ඉල්ලා 2013 අගෝස්තු මස කරන ලද උද්ඝෝෂණයට වෙඩි තබා තිදෙනෙකු ඝාතනය කිරීම යට කිරීමේ ප්‍රවෘත්ති මැවීමක් ලෙසය. නවසීලන්ත කිරිපිටි සමාගම යළිත් ජාවාරම ආරම්භ කළ අතර, වර්තමාන ආණ්ඩුව යටතේ එම තොගවලින් නියැදි පරීක්ෂා කිරීමේ අවශ්‍යතාව පවා ඉවත් කර ඇත. මෙරටට ගෙන්වන අර්තාපල් සහ බී ළූනුවල පවා කෘෂිරසායනික ද්‍රව්‍ය අඩංගු වී තිබෙන බව හෙළිවී ඇත. ලංකා ඉරිදා සංග්‍රහය – ලංකා මාරසිංහ", "URL": "https://lankatruth.com/si/?p=60998", "Category": "පුවත්", "Parent URL": null}