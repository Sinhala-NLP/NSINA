{"Source": "Lankatruth", "Timestamp": "September 22, 2021", "Headline": "යුගදනවි විකිණීම; ආණ්ඩුවේ පක්ෂ 10ක නායකයින්ට දුන් සාකච්ඡාව අගමැති කල් දමයි!", "News Content": "කෙරවළපිටියේ යුගදනවි විදුලි බලාගාරයෙන් 40%ක් ඇතුළු යටිතල පහසුකම් ප්‍රමාණයක් ඇමෙරිකාවේ නිව් ෆෝට්‍රස් එනර්ජි සමාගමට ලබා දීම සම්බන්ධයෙන් හදහස් හුවමාරු කර ගැනීමට අවශ්‍ය බව දැන්වූ ආණ්ඩුවේ හවුල් කාර පක්ෂ 10ක නායකයින් සඳහා අගමැතිවරයා අද (22) සිදු කිරීමට ලබාදී තිබූ සාකච්ඡාව හදිසියේම කල් දමා ඇතැයි වාර්තා වේ. අගමැති මහින්ද රාජපක්ෂට අද දින මෙම සාකච්ඡාවට සහභාගී වීම අපහසු බව මේ වනවිට අදාළ පක්ෂ නායකයන් වෙත අග්‍රාමාත්‍ය කාර්යාලය මඟින් දැනුම් දී ඇති අතර හෙට (23) දිනයේ ඒ සාකච්ඡාව අරලියගහ මන්දිරයේදී පැවැත්වීමට කටයුතු යොදා ඇති බව පැවසේ. කෙරවළපිටියේ යුගදනවි විදුලි බලාගාරයෙන් 40%ක් ඇතුළු යටිතල පහසුකම් ප්‍රමාණයක් ඇමෙරිකාවේ නිව් ෆෝට්‍රස් එනර්ජි සමාගමට ලබා දීමේ ගිවිසුම ආණ්ඩුව පසුගිය 17 වනදා රාත්‍රී 12.6ට අත්සන් කළ බව ජවිපෙ නායක අනුර දිසානායක විසින් පසුගියදා අනාවරණය කරන ලදී. ඒ සම්බන්ධයෙන් ප්‍රතිචාර දක්වන විදුලි බල ඇමති ගාමිණී ලොකුගේ පවසන්නේ එලෙස ගිවිසුමක් අත්සන් කළාදැයි තමන් නොදන්නා බවයි.", "URL": "https://lankatruth.com/si/?p=123455", "Category": "පුවත්", "Parent URL": null}