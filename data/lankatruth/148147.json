{"Source": "Lankatruth", "Timestamp": "June 24, 2023", "Headline": "ජනාධිපතිවරණයේ අපේ බලාපොරොත්තුව රනිල් – ප්‍රසන්න රණතුංග", "News Content": "ඉදිරි ජනාධිපතිවරණයකදී ආණ්ඩුවේ බොහෝ දෙනෙකුගේ බලාපොරොත්තුව රනිල් වික්‍රමසිංහ බව නාගරික සංවර්ධන හා නිවාස ඇමති සහ අ‍ාණ්ඩු පාර්ශ්වයේ ප්‍රධාන සංවිධායක ප්‍රසන්න රණතුංග පවසයි. ඔහු මේ බව සඳහන් කරන්නේ ජනාධිපති මාධ්‍ය කේන්ද්‍රයේ ඊයේ (23) පැවති මාධ්‍ය හමුවට එක්වෙමිනි. ජනාධිපති රනිල් වික්‍රමසිංහ ජනාධිපති අපේක්ෂකත්වයට ඉදිරිපත්වන්නේනම් ඔහුට සහාය පළ කිරීමට කිසිඳු ගැටලුවක් නොමැති බවද ඔහු එහිදී අවධාරණය කර තිබේ. පොහොට්ටුවේ කවුරුත් තාම කියලා නැහැ ඊළඟ මැතිවරණයේ දී රනිල් වික්‍රමසිංහ මහතාට උදව් කරනවා ද නැද්ද කියන ඒක අපි ප්‍රසිද්ධියේ කියන්නේ නැහැ. හේතුව තාම ජනාධිපතිවරණයක් නම් කරලා නැහැ. ජනාධිපතිවරණයක් නම් කරපු වෙලාවට අපි කියන්නම් අපේ අපේක්ෂකයා කවුද කියලා. අපේ ආණ්ඩුවේ බොහෝ දෙනෙකුගේ බලාපොරොත්තුවක් තියෙනවා රනිල් වික්‍රමසිංහ මහතා, අපි දන්නේ නැහැ එතුමා තාම නිවේදනයක් කරලා නැහැ. ජනාධිපතිවරණයක් තියෙනවා නම් එතුමා එනවානම් අපිට කිසිම ගැටලුවක් නැහැ එතුමාට උදව් කරන්න.” යැයි ඔහු එහිදී ඒ සම්බන්ධයෙන් වැඩිදුරටත් පවසා ඇත.", "URL": "https://lankatruth.com/si/?p=148147", "Category": "පුවත්", "Parent URL": null}