{"Source": "Lankatruth", "Timestamp": "December 24, 2019", "Headline": "ආගම මත පදනම්වූ වෙනස්කම් නීත්‍යානුකූල කරමින් සම්මත වූ ඉන්දීය නව පුරවැසි පනත අපි තරයේ හෙලා දකිමු !", "News Content": "හින්දු මූලධර්මවාදී භාරතීය ජනතා පක්ෂය විසින් ආගම මත පදනම්ව සම්මත කරගෙන තිබෙන නව පුරවැසි පනතට එරෙහිව, ඉන්දියාවේ විශ්වවිද්‍යාල සිසුන්, තරුණ කණ්ඩායම් සහ ප්‍රගතිශීලී පිරිස් ගෙනයන අරගලය සහ එයට එරෙහිව රජය ක්‍රියාත්මක කර තිබෙන මර්ධනයට එරෙහිව ඔවුන් පෙන්වන ආත්ම ශක්තිය හා අධිෂ්ඨානය බෙහෙවින් අගයකරන බව සමාජවාදී ශිෂ්‍ය සංගමය නිවේදනයක් නිකුත්කරමින් සඳහන් කර ඇත. එසේම ඉන්දීය අග්‍රාමාත්‍ය නරේන්ද්‍ර මෝදි ප්‍රමුඛ ආන්ඩුව ආගම මත පදනම් වූ වෙනස්කම් නීත්‍යානුකූල කරමින් ෆැසිස්ට්වාදී ගමනක් යන බව ද එම නිවේදනයේ දැක්වේ. ජනතා රැස්වීම් තහනම් කරමින් සහ අන්තර්ජාල සම්බන්ධතා අවහිර කිරමින් අදහස් ප්‍රකාශකිරීමේ නිදහස සහ තොරතුරු දැනගැනීමේ නිදහසට බාධාකිරීම මෙන්ම අරගල කරන ජනතාවට පොලීසිය යොදවා සිදුකෙරෙන ප්‍රචණ්ඩය, දැඩිව හෙලාදකින බව ද එහි දැක්වේ. ඉන්දීය සිසුන්, තරුණයන්, නව පුරවැසි පනතට එරෙහි වාමාංශික දේශපාලන ක්‍රියාකාරිකයන් ඇතුළු ප්‍රගතිශීලී ජනතාවට සමාජවාදී ශිෂ්‍ය සංගමය විප්ලවීය සුබ පැතුම් එක්කරන බව එම නිවේදනයේ දැක්වේ. එසේම ඉන්දීය නව පුරවැසි පනතට සහ ඉන්දීය රජයේ මූලධර්මවාදී ක්‍රියාමාර්ගයන්ට එරෙහිව ඉන්දීය ජනතාවගේ අරගලයට දැඩිව සහ ස්ථිරව සහයෝගය දක්වන බව ද සමාජවාදී ශිෂ්‍ය සංගමය සඳහන් කරයි. එසේම ඉන්දියානු ජනතාව ගෙනයන මෙම අඛණ්ඩ අරගලයට සහයෝගය දැක්වීමට ලොව පුරා සියලු ප්‍රගතිශීලී සංවිධානවලට ආරාධනා කරන බව ද එම නිවේදනයේ දැක්වේ.", "URL": "https://lankatruth.com/si/?p=87900", "Category": "පුවත්", "Parent URL": null}