{"Source": "Lankatruth", "Timestamp": "March 9, 2020", "Headline": "කොටස් වෙළෙඳපොළේ සියලු කොටස් ඒකක 100ක් ඉක්මවා පහළට", "News Content": "කොළඹ කොටස් වෙළෙඳපොළ සියලු කොටස් මිල දර්ශකය ඒකක 113ක පහළ යාමක් වාර්තා කර තිබේ. මෙය පෙර දිනයට සාපේක්ෂව 2%ක කඩා වැටීමකි. එසේම S&P SL20 දර්ශකයද ඒ වනවිට ඒකක 57.83 කින් පහළ ගොස් තිබිණි. පසුගිය 05 වනදා කොළඹ කොටස් වෙළෙඳපොළ ගනුදෙනු අවසානයේ දී සියලු කොටස් මිල දර්ශක අගය ඒකක 5,484.25ක් වශයෙන් වාර්තා විය. ඒ අනුව 2020 වසරේ මාර්තු 05 වනදා දක්වා කාලපරිච්ඡේදය තුළ දී 10.52%කින් සියලු කොටස් මිල දර්ශකය පහළ ගොස් ඇත. 2020 වසර ආරම්භයේ දී සියලු කොටස් මිල දර්ශක අගය වාර්තා ඒකක 6,129.21ක් ලෙසින් සටහන් ව තිබිණි. එමෙන්ම කොටස් වෙළෙඳපොලෙහි, වෙළෙඳපොළ ප්‍රාග්ධනීකරණ අගයද වසරේ මේ දක්වා කාලපරිච්ඡේදය තුළ දී 10.59% කින් පහළ වැටී ඇත. ඊයේ වනවිට එම අගය වාර්තා වූයේ රුපියල් බිලියන 2,549.34ක් වශයෙනි. කොරෝනා වසංගත තත්වය හේතුවෙන් ජාත්‍යන්තර වශයෙන් ආර්ථිකයට එල්ලවන බලපෑම මත ඉදිරියේදී ශ්‍රී ලංකාවේ තත්වය තවත් දරුණු වනු ඇත.", "URL": "https://lankatruth.com/si/?p=90731", "Category": "ආර්ථික පුවත්", "Parent URL": null}