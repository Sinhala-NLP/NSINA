{"Source": "Lankatruth", "Timestamp": "March 15, 2020", "Headline": "පාර්ලිමේන්තුව කැඳවන්න තරම් වියසනයක් ඇතැයි ජනාධිපති හිතන්නේ නැහැ…", "News Content": "කොරෝනා වසංගත තත්වය හමුවේ පාර්ලිමේන්තුව කැඳවීමේ වුවමනාවක් නැති බවත් පාර්ලිමේන්තුවට කැඳවා හදිසි තීරණ ගැනීමට තරම් වියසනයක් රටේ නැති බවත් එවැනි අවශ්‍යතාවයක් ඇතැයි ජනාධිපති ගෝඨාභය රාජපක්ෂ මහතා නොසිතන බවත් කැබිනට් ප්‍රකාශක, අමාත්‍ය බන්ධුල ගුණවර්ධන මහතා පවසයි. ඊයේ (14) රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකදී මාධ්‍යවේදියෙකු නැඟූ ප්‍රශ්නයකට පිළිතුරු ලබාදෙමින් බන්දුල ගුණවර්ධන මහතා මේ බව සඳහන් කර ඇත. “පාර්ලිමේන්තුව නැතුවාට අතිගරු ජනාධිපතිතුමා මේ භාරකාර රජයේ කැබිනට් මණ්ඩලය සමඟ මේ දක්වා ඉතාම කාර්යක්ෂම ලෙසත් සාර්ථක ලෙසත් මෙම කොරෝනා වෛරසය මැඬපැවැත්වීමේ ක්‍රියාවලිය නිසි ලෙස කළමනාකරණය කරලා තිබෙනවා. එවැනි තත්වයක් ඇති කියලා ජනාධිපතිතුමා විශ්වාස කරන්නේ නැහැ” යැයි ඒ මහතා සඳහන් කරයි.", "URL": "https://lankatruth.com/si/?p=91060", "Category": "පුවත්", "Parent URL": null}