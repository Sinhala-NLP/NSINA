{"Source": "Lankatruth", "Timestamp": "June 28, 2020", "Headline": "MCC ක්‍රියාත්මක කරන්න වනාන්තර රකින චක්‍රලේඛය අහෝසියි !", "News Content": "ආන්දෝලනාත්මක ඇමෙරිකානු MCC – Millennium Challenge Corporation ගිවිසුම සහ අනෙකුත් ආයෝජන ව්‍යාපෘති ක්‍රියාත්මක කිරීමට අදාළව ආයෝජකයන්ට ඉඩම් පැවරීමේදී ඇතිවන ගැටලු නිරාකරණය සඳහා වන සංරක්ෂණ දෙපාර්තමේන්තු රක්ෂිතවල ආරක්ෂාවට නිකුත් කර තිබූ 05/2001 චක්‍රලේඛය අහෝසි කිරීමට ආණ්ඩුවතීරණය කර තිබේ. මෙරට සමස්ත වන ආවරණය වන සියයට 17න් වැඩි කොටසක් ආරක්ෂ කර ගැනීමට හැකියාව ලැබී තිබුණේ මෙම චක්‍රලේඛය නිසාය. වන සංරක්ෂණදෙපාර්තමේන්තුවට අයත් හුදෙකලා වන රක්ෂිතවල ආරක්ෂාව තහවුරු කිරීම වෙනුවෙන් වනාන්තර වැස්ම එකිනෙකට සම්බන්ධ කිරීම සඳහා මෙම චක්‍රලේඛය නිකුත් කරන ලදී. චක්‍රලේඛයට අනුව එතෙක් ප්‍රාදේශීය ලේකම් සහ දිස්ත්‍රික් ලේකම් යටතේ තිබූ තෝරා ගත් රජයේ කැලෑ ඉඩම් වන සංරක්ෂණ දෙපාර්තමේන්තුව යටතට පැවරිණි. ඒ අනුව විධිමත් පරිසර අගැයීමේ වාර්තාවලින් තොරව ආයෝජන ව්‍යාපෘති සඳහා රජයේ ඉඩම් ලබා දීම වැළැකිණි. 2001 අගෝස්තු 10 දින එවකට වන සම්පත් හා පරිසර අමාත්‍යංශයේ ලේකම් එන්. පල්මනාදන්ගේ අත්සනින් මෙම චක්‍රලේඛය නිකුත් කර තිබූ අතර, 1998 ජුලි 01 දිනැති 05/98 අංක දරන රජයේඅවශේෂ කැලෑ කළමනාකරණය පිළිබඳ චක්‍රලේඛය එමගින් අහෝසි කරන ලදී. රාජ්‍ය පරිපාලන, ස්වදේශ කටයුතු සහ පරිපාලන ප්‍රතිසංස්කරණ අමාත්‍යංශයේ එකගතාව ඇතිව නිකුත් කරන ලද මෙම චක්‍රලේඛය මගින් වනාන්තරවල ආරක්ෂාවට ගත් වැදගත්ම පියවර වන්නේ ප්‍රාදේශීය ලේකම්වරුන්ට තනි කැමැත්ත මත ව්‍යාපෘති සඳහා ඉඩම් ලබා දීමේ බලය අවලංගු කර එය වන සංරක්ෂණ දෙපාර්තමේන්තුවේ ප්‍රධානියා මගින් එම අමාත්‍යාංශයේ අන්තර්ග අමාත්‍යාංශ කමිටුවට ලබා දීමයි. එම කමිටුවට වන සම්පත්, ඉඩම් සහ වනජීවී යන විෂයයන්ට අදාළ අමාත්‍යාංශ සහ රජයේ ආයතන සියලේ නියෝජිතයන් ඇතුළත් විය. මෙම චක්‍රලේඛය නිකුත් කිරීමට පෙර බුත්තල ප්‍රදේශයේ අක්කර 6,40ක් පෞද්ගලික සමාගමකට කෙසෙල් වගාව සඳහා ලබා දී තිබූ අතර, මේ හේතුවෙන් එම ප්‍රදේශයේ බරපතළ පාරිසරික ගැටලු රැසක් මතු වී තිබිණි. ජල පෝෂක විනාශ වීම, අලි-ඇතුන්ගේ වාසස්ථාන අහිමි වීම නිසා අලි – ඇතුන් ගම්වැදීම ඒ අතර ප්‍රධාන විය. චක්‍රලේඛය නිකුත් කිරිමෙන් පසු එම ඉඩම් නැවත ලබා ගැනීමට අවශ්‍ය නෛතික පියවර වන සංරක්ෂණ දෙපාර්තමේන්තුව මගින් ගත්තද, දේශපාලන මැදිහත් වීම් නිසා එය මෙතෙක් සාර්ථක වී නැත. මෙම චක්‍රලේඛය ක්‍රියාත්මක වීම නිසා මාගම්පුර වරාය ආශ්‍රිතව අක්කර 15,000ක කැලෑ ඉඩම් කර්මාන්ත පුරයක් සඳහා චීනයට ලබා දීම ද මෙතෙක් වැළැකී තිබිණි. පසුගිය ආණ්ඩුව හම්බන්තොට අලි කළමනාකරණ රක්ෂිතයට අයත් භූමියෙන් කොටසක් ඊට ලබා දීමට උත්සාහ කළ ද, වන සංරක්ෂණ ආඥා පනතේ 20 වැනි වගන්තිය මගින් මෙම චක්‍රලේඛයට ලැබී තිබූ රැකවරණය නිසා එය කර ගැනීමට නොහැකි විය. ආණ්ඩුවේ ප්‍රධානීන්, පරිසර සහ වනජීවී සම්පත් අමාත්‍යාංශ නිලධාරීන්ට උපදෙස් දී ඇත්තේ මෙම ආයෝජන ව්‍යාපෘති සඳහා බාධා වන පරිසර නීතිවලට අදාළ සංශෝධන කඩිනමින් ඉදිරිපත් කරන ලෙසය. එහි මුල් පියවර ලෙස මෙම චක්‍රලේඛය මුළුමනින්ම අහෝසි කිරීමට අදාළ කෙටුම්පත් මේ වනවිට අමාත්‍යාංශය මගින් කර තිබේ. ඒ අනුව වන සංරක්ෂණ දෙපාර්තමේන්තුව යටත්තේ පැවැති අදාළ ඉඩම් ව්‍යාපෘති සඳහා පැවරීමේ බලය නැවත ප්‍රාදේශීය ලේකම්වරුන්ට සහ දිස්ත්‍රික් ලේකම්වරුන්ට ලබා දීමට නියමිත ය. මේ සම්බන්ධයෙන් අප විමසීමක දී පරිසරවේදී සජීව චාමිකර පැවසුවේ ජෛව විවිධත්වයේ පැවැත්මට මෙන්ම ජල පෝෂකවල පැවැත්මට ද තීරණය බරපතළ ලෙස බලපාන බවයි. කෘෂිකර්මාන්තය පදනම් කරගත් රටක් වන ලංකාවට ජල පෝෂකවල ඇති වැදගත්කම පෙන්වා දුන් ඔහු මෙම චක්‍රලේඛය අහෝසි කොට හිතුමතේ ඉඩම්ලබා දීමේ ක්‍රියාවලියක් සිදුවුවහොත්, මෙරට මෙරට කෘෂිකර්මාන්ත යේ කඩාවැටීමට එය සෘජුව බලපාන බව ද සඳහන් කළේය. එම නිසා මම අත්තනෝමතික තීරණය වළක්වා ගැනීමට පරිසරවේදීන් සහ නීති අංශ සමග එක්ව අවශ්‍ය නීතිමය පියවර ගන්නා බවද ඔහු අවධාරණය කර සිටියේ ය. ලංකා සතිඅන්ත ජාතික පුවත්පත – ශාලික විමලසේන", "URL": "https://lankatruth.com/si/?p=94340", "Category": "පරිසර", "Parent URL": null}