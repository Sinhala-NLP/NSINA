{"Source": "Lankatruth", "Timestamp": "December 15, 2022", "Headline": "කුණ්ඩසාලේ ඓතිහාසික ‘සඳගල’ මහ රෑ උස්සලා", "News Content": "කුණ්ඩසාලේ, උඩමළුව පුරාවිද්‍යා රක්ෂිතයේ තිබූ ‘සඳගල’ නමින් ප්‍රසිද්ධ කිලෝග්‍රෑම් 1000කට අධික බරකින් යුත් පුරාවිද්‍යා ස්මාරකය ඊයේ (14) අලුයම් කාලයේ යම් කිසි පිරිසක් විසින් සොරකම් කරගෙන ගොස් ඇති බවට පුරාවිද්‍යා දෙපාර්තමේන්තුව පල්ලෙකැලේ පොලිසියට පැමිණිලි කොට තිබේ. ක්‍රිස්තු වර්ෂ 1707 සිට 1739 දක්වා මහනුවර කුණ්ඩසාලේ රාජධානිය කොටගෙන වසර 32ක් පමණ මෙරට රජ කළ ශ්‍රී වීරපරාක්‍රම නරේන්ද්‍රසිංහ රජුගේ රජ මාලිගය පිහිටියේ යැයි පැවසෙන කුණ්ඩසාලේ උඩමළුව පුරාවිද්‍යා රක්ෂිතයේ තිබූ මෙම සඳගල අඩි හතරක් පමණ දිගින් හා අඩි තුනක් පමණ උසකින් යුක්ත වූ වසර තුන්සීයකට අධික ඉපැරණි කෞතුක වස්තුවක් බව එම ප්‍රදේශවාසීහු පවසති. දුර්ලභ ගණයේ රවුම් හැඩැති පෞරාණික වස්තුවක් වශයෙන් සැලකෙන මෙම ගලේ කැටයම් හා කටාරම් කපා තිබී ඇත. 13 දින මධ්‍යම රාත්‍රි කාලයේ හෝ 14 දින අලුයම් කාලයේ බැකෝ යන්ත්‍රයක් උපයෝගි කොට ගනිමින් පුරාවිද්‍යා ස්මාරකය ගලවා බර වාහනයක පටවා රැගෙන ගොස් ඇති බවට පුරාවිද්‍යා දෙපාර්තමේන්තුව සැක කරන අතර අක්කර 07ක පමණ භූමි ප්‍රදේශයකින් යුත් පුරාවිද්‍යා රක්ෂිත ප්‍රදේශයේ ආරක්ෂාව උදෙසා ආරක්ෂකයන් දෙදෙනකුද යොදවා තිබූ බව එම දෙපාර්තමේන්තුවේ නිලධාරියෙක් සඳහන් කළේය. මීට පෙරද මෙම රක්ෂිත භූමිය නිදන් හොරුන්ගේ ග්‍රහණයට ලක්ව ඇති බව ප්‍රදේශවාසීහූ පවසති.", "URL": "https://lankatruth.com/si/?p=142912", "Category": "පුවත්", "Parent URL": null}