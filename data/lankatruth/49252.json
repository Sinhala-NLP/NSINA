{"Source": "Lankatruth", "Timestamp": "March 18, 2018", "Headline": "උමා ඔයෙන් බර සුද්දයක්", "News Content": "උමා ඔය බහු විනාශකාරී ව්‍යාපෘතියේ ඉදිකිරීම් කටයුතු ‘පරාබ්’ නම් ඉරාන සමාගම යටතේ තවත් සමාගම් 10ක් පමණ එක් වී ක්‍රියාත්මක කරන අතර ඔවුන් විසින් අති විශාල ධනස්කන්ධයක්ද විනාශ කරමින් සිටින බවට අනාවරණය වේ. ප්‍රධාන සමාගම වූ පරාබ් සමාගමට අමතරව ඊව්යෝල්, ටානා,මලික්, මොෂානා, ඇතුළු සමාගම් රැසකින් ඉරානයේ නිළධාරී මට්ටමේ පුද්ගලයන් 500කට අධික පිරිසක් විවිධ කටයුතුවලට පැමිණ සිටිති. ඔවුන් සංචාරක වීසා මගින් මෙරටට පැමිණ ඇති අතර දින 45කට වරක් ඉරානයේ ගොස් සංචාරක වීසා අලුත් කරගෙන ඒමට ඔවුන්ට සිදුව තිබේ. මේ සඳහා රට තුළ පෞද්ගලික වාහන ගමන් කිරීම,හෝටල් ගාස්තු, ගුවන් ටිකටිපත් ආදී විවිධ වියදම් සඳහා ගමන් වාරයකට රුපියල් දශලක්ෂ දෙකකට අධික මුදලක් වැය වන බව හෙළි වේ. ඒ අනුව අති විශාල මුදලක් විනාශ කරමින්, එයද මේ රටේ ජනතාවගේ බදු බරට එකතු කර තිබේ. ඉරාන ජාතිකයන් මේ තරම් අති විශාල මුදලක් විනාශ කර දැමුවද මෙම ව්‍යාපෘතිය සඳහා මෙරට ජනතාවගේ ඉඩම් අත් පත් කර ගැනීම්වලට සහ දේපළ හානිවීම්වලට වන්දි ගෙවීම අවසන් නොකර වසර තුනකට වැඩි කාලයක් ගතවී තිබේ. වන්දි නොගෙවීම පිළිබඳ මහජන පැමිණිළි කිසිවක් ගැන ආණ්ඩුව කිසිදු අවධානයක් යොමු නොකිරීමද ගැටළු සහගතය.", "URL": "https://lankatruth.com/si/?p=49252", "Category": "පුවත්", "Parent URL": null}