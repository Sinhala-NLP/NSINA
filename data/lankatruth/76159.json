{"Source": "Lankatruth", "Timestamp": "June 21, 2019", "Headline": "ඉඩම් නීති ඉවත් කර ආණ්ඩුව රටම විකුණයි", "News Content": "කොළඹ කොටස් වෙළෙඳපොළට ඇතුළත් වී සිටින විදේශ සමාගම් සඳහා මෙරට ඉඩම් මිලදී ගැනීමට තිබූ ප්‍රධාන බාධකයක් ඉවත් කිරීම වෙනුවෙන් කැබිනට් සන්දේශයක් ඇමති මණ්ඩලයට ඉදිරිපත් කර තිබේ. පසුගිය 18වැනිදා රැස්වූ කැබිනට් මන්ඩලයට මුදල් ඇමතිවරයා විසින් මෙම සන්දේශය ඉදිරිපත් කර තිබිණි. එයට අනුව 2014 අංක 38 දරන ඉඩම් (සන්තකය සීමා කිරීම) නම් පනත සංශෝධනය කිරීමට නියමිතය. 50%ක් හෝ ඊට වැඩි හිමිකාරිත්වය තිබෙන කොටස් වෙළෙඳපොළ ගනුදෙනු සඳහා ලියපදිංචි කර ඇති සමාගම්වලට ඉඩම් ලබාගැනීමේදී තිබූ බාධක ඉවත් කිරීමට පනත සංශෝධන කෙරේ. මෙයට පෙර වර්තමාන හවුල් ආණ්ඩුව මෙම පනත 2018දී සංශෝධනය කර ඇත. සංශෝධන ක්‍රියාත්මක වී ඇත්තේ, 2018 අප්‍රේල් මස 01 වැනි දිනෙන් පසුවය. ඊට පෙරද කොටස් වෙළෙඳපොළට ඇතුළත් වූ විදේශ සමාගම්වලට මෙරට ඉඩම් මිලදී ගැනීම සඳහා තිබූ බාධක ඉවත් කිරීම මෙම පනත සංශෝධනය කිරීමේ අරමුණ වී ඇත. “එම සංශෝධන මගින් 2018.04.01 දිනට පසුව සිදු වන ඉඩම් ගනුදෙනු සඳහා ප්‍රතිපාදන සලකා ඇති නමුත්, එම දිනට ප්‍රථම සිදුකරන ලද අත්සන් කිරීම් සම්බන්ධයෙන් ප්‍රතිපාදන සලසා නොමැත. එකී අසමානතාව ඉවත් කිරීමේ අදහසින් 2014 අංක 38 දරන පනත යටතේ පනවා ඇති තහනම ඉහත කී ඉඩම් ගනුදෙනු සම්බන්ධයෙන් ඉවත් කිරීම පිණිස” යනුවෙන් එය විස්තර කර ඇත. එම සංශෝධනය අතීතයට බලපාන පරිදි ක්‍රියාත්මක කෙරෙන බව පැහැදිලිය. මේ අනුව කොළඹ කොටස් වෙළෙඳපොළට පිවිස සිටින විදේශිකයන් සතු හිමිකාරිත්වය 50%කට වැඩි සියලුම සමාගම්වලට බාධාවකින් තොරව මෙරට ඉඩම් මිලදී ගැනීමේ හැකියාව ලබාදීමට නියමිතය. ලංකා ඉරිසා සංග්‍රහය – ප්‍රියදර්ශන දයාරත්න", "URL": "https://lankatruth.com/si/?p=76159", "Category": "පුවත්", "Parent URL": null}