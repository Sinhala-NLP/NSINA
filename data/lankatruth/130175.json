{"Source": "Lankatruth", "Timestamp": "March 18, 2022", "Headline": "පාසල් වාර විභායටත් ඩොලර් හරස්වෙයි…", "News Content": "පාසල් වාර විභාග පැවැත්වීමට අවශය ප්‍රශ්ණ පත්‍ර මුද්‍රණය කිරීමට මුද්‍රණ කඩදාසි නොමැතිවීම හේතුවෙන් අධ්‍යාපන ක්ෂේත්‍රයේ අර්බුදයක් හටගෙන ඇති බව වාර්තා වේ. විශේෂයෙන්ම බස්නාහිර පළාත් අධ්‍යාපන අමාත්‍යාංශය යටතේ පවතින පළාත් පාසල්වල 6, 7, 8 ශ්‍රේණිවල වාර විභාග පැවැත්වීමට නිකුත් කර ඇති කාලසටහන අනුව විභාග පැවැත්වීමට අවශ්‍ය ප්‍රශ්න පත්‍ර මුද්‍රණය සඳහා අදාල කඩදාසි නොමැතිවීමෙන් සිසු දරුවන් මෙන්ම ආචාර්යවරුන්ද දැඩි අපහසුතාවයකට පත්ව ඇත. රටේ පවතින ඩොලර් හිගය හේතුවෙන් මුද්‍රණය සඳහා අවශ්‍ය කඩදාසි ආනයනය කිරීමට නොහැකිවීමෙන් මෙලෙස පාසල් වාර විභාග සඳහා ප්‍රශ්න පත්‍ර මුද්‍රණය නතරවී ඇති බව වැඩිදුරටත් වාර්තා වේ. කෙසේ වෙතත් මේ තත්වය මත කටයුතු කළ යුතු ආකාරය, බස්නාහිර පළාත් අධ්‍යාපන අධ්‍යක්ෂ ශ්‍රීලාල් නෝනිස් විසින් විදුහල්පතිවරුන්ට ලිඛිතව දැනුම් දී තිබේ. එහි සඳහන් කර ඇත්තේ බස්නාහිර පළාත් අධ්‍යාපන දෙපාර්තමේන්තු ප්‍රශ්න පත්‍ර අනුව වාරවිභාගය පැවැත්විය හැකි සෑම පාසලක්ම එම කාලසටහන අනුව විභාගය පවත්වන ලෙසත් එසේ පැවැත්වීමට අපහසු පාසල් සඳහා ප්‍රශ්නපත්‍ර සහ අදාල කාලසටහන පාසල් මට්ටමින් සකස් කර විභාග පවත්වන ලෙසත්ය. එමෙන්ම 04, 09, 10, 11 ශ්‍රේණිවලට අදාල වාර විභාගය 2022 අප්‍රේල් නිවාඩුවෙන් පසුව පවත්වන බවත් ඉන් දන්වා ඇත.", "URL": "https://lankatruth.com/si/?p=130175", "Category": "පුවත්", "Parent URL": null}