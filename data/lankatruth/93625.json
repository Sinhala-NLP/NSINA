{"Source": "Lankatruth", "Timestamp": "May 29, 2020", "Headline": "පොහොර ඉල්ලා ගොවීහු විරෝධතා දක්වති", "News Content": "තම වගාවන්වලට අවශ්‍ය පොහොර ඉල්ලා කැකිරාව මඩාටුගම ප්‍රදේශයේ ගොවි ජනතාව ප්‍රධාන මාර්ග වසා විරෝධතාවයක නිරත වූහ. රට තුළ කිසිදු පොහොර හිගයක් නොමැති බව මැති ඇමතිවරු පැවසුවද වැඩි වශයෙන් ගොවිතැන් කටයුතු සිදු කෙරෙන රජරට ප්‍රදේශවල ගොවීන් සිය ගොවි තැනට අවශ්‍ය පොහොර ලබා ගැනීමට නොහැකිව දැඩි අසරණ තත්වයට පත්ව ඇතැයි ගොවීහු පවසති. කැකිරාව මඩාටුගම ප්‍රදේශයේ ගොවීන් විශාල පිරිසක් අද (29) මඩාටුගම ගොවිජන සේවා කාර්යාලය ඉදිරිපිටට පැමිණ එහි සේවකයන් කාර්යාල තුළ නිවාස අඩස්සියේ දමා ප්‍රධාන මාර්ගයට පැන ඔවුහු දැඩි විරෝධතාවයක නිරත වූහ. වී වගාව සහ අතිරේක බෝග වගාව මෙන්ම මේ දිනවල දේශීය ලොකු ලූනු වගාවට අවශ්‍ය පොහොර නොමැතිකම නිසා දින ගණනාවක් තිස්සේ බලා සිට අවසානයේ දී ගොවීන් මෙම විරෝධතාවයේ නිරත වූහ. මෙම විරෝධතාවය හේතුවෙන් අනුරාධපුර දඹුල්ල ප්‍රධාන මාර්ගය වාහන ගමනාගමනයට පවා බාධා එල්ල වුහ. පසුව කැකිරාව පොලිසියේ නිලධාරීන් පැමිණ ගොවීන් සමග උණුසුම් තත්ත්වයක්ද හටගෙන දැඩි අසීරුතාවයකට යුතුව මාර්ගය විවෘත කර ගැනීමට හැකිවිය. එමෙන්ම ගොවීන්ගේ නිවාස අඩස්සියේ රඳවාගෙන සිටි ගොවිජන සේවා නිලධාරීන්ද මුදවා ගැනීමට පොලීසිය මැදිහත් වූහ. මේ අතර දඹුල්ල ප්‍රදේශයෙහි අතිරේක බෝග වගා ගොවීන් හා වී ගොවීන් අද අලුයම 4.00 සිට පොහොර ලොරියක් එන බව ලද ආරංචියක් මත වෙළඳසැල් ඉදිරිපිට දිගු පෝලිම්වල රැඳී සිටියහ. මෙම ගොවීන් කියා සිටින්නේ සහනාධාර ක්‍රමයකට නොව අත්පිට මුදලට සාධාරණ මිලක් යටතේ වෙළෙඳ පොළට පොහොර නිකුත් කළ හොත් මේ ආකාරයෙන් දුක් විඳීමට සිදු නොවන බව ය. වරක් හෝ ලැබෙන පොහොර මිටිය අවශ්‍ය ප්‍රමාණයට නොලැබෙන බවත් ඒවාද ඇතැම් කළු කඩ හිමියන් වැඩි මිල ගණන් යටතේ මහා පරිමාණ ගොවි ආයතනවලට අලෙවි කරන බවද ගොවීන් චෝදනා කරති. සති ගණනාවක් තිස්සේ පොහොර මිටියක් ලබා ගැනීම සඳහා පෝලිමේ සිටීමට සිදුව ඇති බවත් එහෙත් ඇතැම් අවස්ථාවල පොහොර නොමැතිව නැවත නිවෙස්වලට යෑමට සිදුව තිබෙන බව පෝලිමේ සිටි ගොවීන් පැවසූහ. මෙරට වී වගාවට වතුර ලබාදීම සීමා කිරීම එළවළු සහ දේශීය ලොකු ලූනු වගාවට මෙන්ම වී වගාවට පොහොර ලබාදීම ප්‍රමාදකර කිරීම ආදී කරුණු කාරණා රැසක් පවතින බවත් රටේ කෘෂිකර්මාන්තය විනාශ කිරීමේ කුමන්ත්‍රණයක් පවතින බවත් ගොවීහු චෝදනා කරති. මේ දිනවල රට තුළ කිසිදු පොහොර හිගයක් නොමැති බව ජනමාධ්‍ය ඔස්සේ ආණ්ඩුව ප්‍රකාශ කළද ගොවීන් කියා සිටින්නේ කොළඹ ප්‍රදේශයෙන් පිට පළාත්වලට යැවූ පොහොර තොග යම්කිසි පිරිසක් සඟවාගෙන මෙම හිගය මවා පාන්නේ ද යන්න සොයා බැලිය යුතු බවය. වත්මන් ජනාධිපති ගෝඨාභය රාජපක්ෂ මහතා බයට පැමිණීමේදී සිය මැතිවරණ වේදිකාවේදී ගොවි ජනතාවට ලබාදුන් ප්‍රධාන පොරොන්දුවක් වූයේ පොහොර නොමිලේ ලබා දෙන බවත් ගොවි ණය කපා හරින බවත් ය. මේ වනතෙක් එම පොරොන්දු දෙකම ඉටු වී නැත.", "URL": "https://lankatruth.com/si/?p=93625", "Category": "පුවත්", "Parent URL": null}