{"Source": "Lankatruth", "Timestamp": "October 20, 2020", "Headline": "මාකඳුරේ මධූෂ් පොලිස් වෙඩි පහරින් මරුට", "News Content": "පාතාල නායකයෙකු මෙන්ම මත්ද්‍රව්‍ය ජාවාරම්කරුවෙකු වන සමරසිංහ ආරච්චිලාගේ මදූෂ් ලක්ෂිත හෙවත් මාකඳුරේ මධූෂ් නැමැත්තා මාලිගාවත්ත ඇපල්වත්ත ප්‍රදේශයේදී කොළඹ අපරාධ කොට්ඨාසයේ පොලිස් නිලධාරීන් සහ මධූෂ් අතර අද (20) අළුයම සිදුවූ වෙඩි හුවමාරුවකදී වෙඩිවැදි මරණයට පත්ව තිබේ. මාලිගාවත්ත ඇපල්වත්ත ප්‍රදේශයේ ලක්සඳ සෙවණ මහල් නිවාසයේ හෙරොයින් කිලෝග්‍රෑම් 42ක් සඟවා ඇතැයි ලැබූ තොරතුරකට අනුව, කොළඹ අපරාධ පරීක්ෂණ කොට්ඨාසයේ නිලධාරීන් 16දෙනෙකු එම ස්ථානය වැටලීමට ගිය අවස්ථාවේදී, අලුයම 3.08ට පමණ මෙම සිදුවීම වී ඇතැයි පොලිසිය කියයි. ඔහු එම ස්ථානයට රැගෙන ගොස් ඇත්තේ කොළඹ අපරාධ කොට්ඨාසයේ පොලිස් නිලධාරීන් විසිනි. එහිදී මත්ද්‍රව්‍ය ජාවාරම්කරුවන් විසින් පොලිස් නිලධාරීන්ට වෙඩි තබා ඇත. ඉන් අනතුරුව ඇති වූ වෙඩි හුවමාරුවෙන් මාකඳුරේ මධූෂ්ට සහ CCD නිලධාරින් දෙදෙනෙකුට තුවාල සිදුවී තිබේ. මෙම අවස්ථාවේදී, අත් බෝම්බයක් පිපිරී සහ වෙඩි ප්‍රහාර දෙකක් නිකුත් වී ඇත. ඉන් මාකඳුරේ මධූෂ් මරණයට පත්වී ඇත. අනතුරුව එම ස්ථානයේ සිදුකළ සෝදිසියෙන් කෝටි 22ක් වටිනා මත්ද්‍රව්‍ය කිලෝ 22ක්, පිස්තෝල දෙකක් සහ යතුරුපැදියක් සොයාගෙන තිබේ. වසර 1 1/2කට ආසන්න කාලයක් අපරාධ පරීක්ෂණ දෙපාර්තමේන්තු භාරයේ සිටි මාකඳුරේ මධුෂ් පසුගිය සිකුරාදා (ඔක්තෝබර් 16) වැඩිදුර පරික්ෂණ සඳහා කොළඹ අපරාධ කොට්ඨාසයට භාර දුනි. ඉන් අනතුරුව කොළඹ අපරාධ කොට්ඨාසයේ නිලධාරීන් විසින් මාකඳුරේ මධුෂ් ලබාදුන් තොරතුරකට අනුව කොටිකාවත්ත ප්‍රදේශයේ සඟවා තිබූ හෙරොයින් කිලෝ 10ක් සොයා ගැණුනි. වසර ගණනාවක් ඩුබායිහි රැඳී සිටි මාකඳුරේ මධුෂ් අපරාධ පරීක්ෂණ දෙපාර්තමේන්තුවේ බුද්ධි මෙහෙයුමකින් අනතුරුව පසුගිය වසරේ දී මෙරටට රැගෙන එන ලදි. ඔහු අත්අඩංගුවට ගත් මුල් කාලයේ මකාඳුරේ මධූෂ් සමග සම්බන්ධතා පැවැත්වූ මෙරට ප්‍රබල දේශපාලනඥයින් කිහිපදෙනෙකු පිළිබඳවද පුවත් වාර්තා වූ අතර ඉන් පසු එම සම්බන්ධතා පිළිබඳ කිසිවක් මාධ්‍ය මගින් හෙළිදරව් නොකරන ලදී. විශේෂයෙන් මධූෂ්ගේ නිර්දෝෂී භාවය වෙනුවෙන් මාතර දිස්ත්‍රික්කයේ එවකට පාර්ලිමේන්තු මන්ත්‍රී නිරෝෂන් ප්‍රේමරත්න මහතා දැඩිව පෙනී සිටියේ ය.", "URL": "https://lankatruth.com/si/?p=98112", "Category": "පුවත්", "Parent URL": null}