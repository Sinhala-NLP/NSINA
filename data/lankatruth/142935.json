{"Source": "Lankatruth", "Timestamp": "December 16, 2022", "Headline": "ඉදිරියේදී රනිල් සමග සන්ධානයකින් මැතිවරණයට එන බව ප්‍රසන්න කියයි", "News Content": "මේ වනවිටත් එක්සත් ජාතික පක්ෂ නායක රනිල් වික්‍රමසිංහ සමග ආණ්ඩු කරන බවත් පොහොට්ටුව සහ එක්සත් ජාතික පක්ෂය අත්දැකීම් බහුල කණ්ඩායම් දෙකක් බවත් ඉදිරියේදී පැවැත්වෙන ඕනෑම මැතිවරණයකට නව සන්ධානයකින් ඉදිරිපත් වන බවත් නාගරික සංවර්ධන හා නිවාස ඇමති, ආණ්ඩු පක්ෂ ප්‍රධාන සංවිධායක ප්‍රසන්න රණතුංග පවසයි. ඔහු මේ බව පැවසූවේ බත්තරමුල්ලේ ඊයේ (15) පැවැති උත්සවයකින් අනතුරුව මාධ්‍ය වෙත අදහස් දක්වමිණි. ඉදිරියේදී එක්සත් ජාතික පක්ෂය සමඟ සංධානගත වන්නේ දැයි මාධ්‍යවේදීයෙකු එහිදී ප්‍රශ්න කළ අතර එයට පිළිතුරු දෙමින් ඇමති ප්‍රසන්න රණතුංග පැවසූවේ ජනතා විමුක්ති පෙරමුණ පවසන ආකාරයටම දැන් පවතින්නේ රනිල් රාජපක්ෂ ආණ්ඩුවක් බවයි. පොහොට්ටුව සහ එක්සත් ජාතික පක්ෂය යන දෙපාර්ෂවයම අත්දැකීම් බහුල කණ්ඩායම් දෙකක් බැවින් සංධානගත වීම පිළිබඳව ගැටළුවක් නැති බව පවසන ඇමති ප්‍රසන්න රණතුංග දැනටමත් තවත් දේශපාලන පක්ෂ කිහිපයක් මෙම සංධානයට එකතු කර ගැනීමට සාකච්ඡා සිදු කෙරෙන බවද අවධාරණය කරයි.", "URL": "https://lankatruth.com/si/?p=142935", "Category": "පුවත්", "Parent URL": null}