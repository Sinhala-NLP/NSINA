{"Source": "Lankatruth", "Timestamp": "September 1, 2019", "Headline": "පාර්ලිමේන්තුව ශක්තිමත් කරනවා – පළාත් සභාවලට බලය බෙදනවා – මහින්ද රාජපක්ෂ", "News Content": "ඉදිරියේදි පිහිටුවීමට අපේක්ෂා කරන පොහොට්ටුවේ ආණ්ඩුවක් යටතේ පාර්ලිමේන්තුව වඩාත් ශක්තිමත් කර පළාත් සභාවට බලතල බෙදීමට සූදානම් බව මහින්ද රාජපක්ෂ මාධ්‍යයට හෙළි කර තිබේ. පසුගිය සති අන්තයේ “සන්ඩේ ටයිම්ස්” පුවත් පතට සම්මුඛ සාකච්ඡාවක් ලබා දෙමින්, ඔහු මේ බව හෙළි කර ඇත. තම නායකත්වයෙන් යුත් ආණ්ඩුවක් යටතේ නව ආණ්ඩුක්‍රම ව්‍යවස්ථාවක් සම්මත කර ගන්නා බවත් එහිදී අවධාරණය කර තිබිණි. තමන් යටතේ සම්මත කර ගන්නා නව ව්‍යවස්ථාවෙන් වංචා, දූෂණවලට දඬුවම් ලබාදීමේ ප්‍රතිපාදන තහවුරු කරන බව සහ විශේෂයෙන් මහ බැංකු බැඳුම්කර වංචාවට වගකිව යුත්තන් හට දඬුවම් කරන බවද දක්වා ඇත. මේ අතර දේශපාලන වේදිකාවලදී මහින්ද රාජපක්ෂ අවධාරණය කරමින් සිටින්නේ, උතුරු සහ නැගෙනහිර පළාත් සභාවලට 13+ බලතලලබා දීමට ක්‍රියා කරන බවය. ගයාන් රූපසිංහ – ලංකා ඉරිදා සංග්‍රහය (ලංකාටෘත් සටහන) මහින්ද රාජපක්ෂ මහතා මීට පෙර සඳහන් කර තිබුණේ පැවති 2005 – 2015 තම පාලන සමයේ වංචා, දූෂණ, අපරාධ සිදු කළ මන්ත්‍රීවරු, ඇමතිවරු, නියෝජ්‍ය ඇමතිවරු ඇතුළු පිරසක් තමන් සමග සිටි නමුත් ඔවුන්ට එරෙහිව කිසිඳු දඬුවමක් නොදී ඊට අදාල ලිපිගොනු තමන් සුරැකිව තබාගත් බවයි. එම වංචා, දූෂණ සහ අපරාධවලට එරෙහිව නීතිය ක්‍රියාත්මක කිරීම සඳහා විමර්ශන සිදු කරනු ලබන කණ්ඩායම්වලට තමන් සතුව ඇති ලිපිගොනු බාරදී නීතිය ක්‍රියාත්මකකර අදාළ මැති ඇමතිවරුන්ට සහ තම හිතවතුන්ට දඬුවම් පැමිණවීමට සහාය නොදී ඔවුන් ආරක්ෂා කළ මහින්ද රාජපක්ෂ මහතා අද මෙලෙස ප්‍රකාශ කිරීම හාස්‍ය ජනක කාරණයකි. දේශපාලන වේදිකාවේ සිදුකරනු ලබන මොවුන්ගේ මෙම කපටි රංගන තුළින් පෙන්නුම් කරන්නේ අදවනවිට වංචාවට, දූෂණයට එරෙහි බලවේගවල ප්‍රබලතාවය යි. ඉදිරි මැතිවරණවලදී රටේ පාලන බලය තීරණය කිරීමේ තීරණාත්මක බලවේගක් ලෙස ‍වංචාට, දූෂණයට එරෙහි බලවේග ඉදිරියට පැමිණෙමින් තිබේ.", "URL": "https://lankatruth.com/si/?p=80159", "Category": "පුවත්", "Parent URL": null}