{"Source": "Lankatruth", "Timestamp": "December 3, 2018", "Headline": "ප්‍රජාතන්ත්‍රවාදය සුරකින යහපත් දේශපාලන සංස්කෘතියක් උදෙසා තරුණ නියෝගයක්", "News Content": "ප්‍රජාතන්ත්‍රවාදය සුරකින යහපත් දේශපාලන සංස්කෘතියක් උදෙසා කරනු ලබන “නියෝගය” යන මැයෙන් සංවිධානය කරන ලද තරුණ විරෝධතාවයක් ඊයේ(02) පස්වරුවේ දී පැවැත්වුණි. නිදහස් චතුරස්‍රයේ දී පවත්වනු ලැබූ මෙම විරෝධතාවය සංවිධානය කරන ලද්දේ “අලුත්පියාපත්” සංවිධානය මඟිනි. මෙම අවස්ථාව සඳහා ආගමික නායකයින්, විවිධ සංවිධාන නියෝජනය කරමින් තරුණ තරුණියන්, වෘත්තිකයින් සහ කලාකරුවන් ඇතුළු විශාල පිරිසක් සහභාගී වූහ. මෙමවිරෝධතාවය සඳහා විවිධ නිර්මාණාත්මක අංග කිහිපයක් එක් කොට තිබූ අතර විරෝධතා පුවරු ප්‍රදර්ශනය කිරීමත්, විරෝධය දක්වන සිතුවම් නිර්මාණය කිරීමත්, විරෝධාකල්ප ගීත ගැයීමත් මෙන්ම ප්‍රාසාංගික කලා නිර්මාණ කිහිපයක් ඉදිරිපත් කිරීමත් විශේෂ අවධානයක් දිනාගැනීමට සමත්විය. එසේම මේ මොහොතේදී රට පත්වඇති අර්බුදයට විසඳුම් ලබා දෙන ලෙස දේශපාලකයන් වෙත බලකරමින් තරුණ නියෝගයක්ද ඉදිරිපත් කෙරුණි. එම තරුණ නියෝගය පහතින් දැක්වේ. “බ්‍රිතාන්‍ය ජාතිකයින් අප රට අත්හැර ගිය දවසේ සිට අපි තවමත් අවුරුදු 70ක් පුරාවට සැබෑ නිදහස සොයමින් සිටිමු. 70 වසරක දේශපාලන ඉතිහාසය තුළ මේ මොහොතේ රටේ පුරවැසියනට අවශ්‍යව ඇත්තේ “සැබෑ ප්‍රජාතන්ත්‍රවාදය”යි. එහෙත් එම ප්‍රජාතන්ත්‍රවාදය යනු තනි පුද්ගලයෙකුගේ හෝ කුඩා කණ්ඩායමක හෝ පැවැත්ම වෙනුවෙන් පමණක් ඇති දෙයක් ලෙස යමකු අර්ථ නිරූපණය කරන්නේ නම් එය මුළුමනින්ම නීතිය වරදවා වටහා ගැනීමකි. ප්‍රජාතන්ත්‍රවාදයෙහි නීත්‍යානුකූල හිමිකරුවන් වනුයේ රටෙහි පුරවැසියන්ය. එහෙත් අද වන විට රටක් ලෙස අප ගමන් කර ඇත්තේ කොතැනට ද, යන්න මෙහිදී අප ඉදිරියේ ඇති මූලික ප්‍රශ්නයකි. සමාජ, ආර්ථික හා දේශපාලන සදාචාරයන් පිරිහී ගිය පසු අද එය තීරණාත්මක අවදියකට එළැඹ තිබේ. පසුගිය ඔක්තෝම්බර් 26 දින සිදු වූයේ එහි කූටප්‍රාප්තියයි. රටේ නීතියත්, ව්‍යවස්ථාවත්, සදාචාරයත්, ප්‍රජාතන්ත්‍රවාදයත් උල්ලංඝනය කර ඇත්තේ රටේ පළමු පුරවැසියා විසින්මය. ඒ් අවනීතික ක්‍රියාවට අදට මාස 01 යි දින 06 ක් ඉක්ම ගොසිනි. අද මෙරටට ආණ්ඩුවක් නැත. පාර්ලිමේන්තුව ලෝකය ඉදිරියේ තම අශිෂ්ටත්වය ප්‍රදර්ශනය කරමින් සිටී. එසේනම් තරුණ අපි තවත් මේ දෙස නිහඬව බලා සිටිය යුතුද? නැත… මේ රට අපගේය. අපෙන් පසු පරම්පරාවන්ට ද මේ රට සුරැකිව භාර දීම අපගේ යුතුකමයි. අපගේ යුතුකමට බාධා කිරීමට කිසිවෙකුටත් අයිතියක් නැත. එහෙත් යම්හෙයකින් හෝ බාධා කරන්නෙක් වේ නම් එකී බාධා කිරීම හේතුවෙන් පැන නගින්නා වූ අප්‍රතිකාරී හානියට එරෙහිව, එකී වගඋත්තරකරුවන්ට එරෙහිව කොන්දේසි විරහිතව නැගී සිටීමටත්, පුරවැසි මතයට හිස නමන ලෙස ඔවුන්ට බලකිරීමටත් අපට අයිතියක් ඇත. එහි උත්තරීතර නියෝගකරුවන් වන්නේ ද අප සහ ඔබ ඇතුළු වගකීම් සහගත පුරවැසියන්ය. එබැවින්ම… රටේ සුරක්ෂිත අනාගතය වෙනුවෙන් එවැනි නෛතික අපේක්ෂාවකින් සිටිනා සුවහසක් ජනතා අපේක්ෂාවන් මුදුන් පමුණුවාලීම වෙනුවෙන් අප නියෝග කර සිටින්නේ…. ජනාධිපති මෛත්‍රීපාල සිරිසේන මහත්මයාණෙනි, මහින්ද රාජපක්ෂ සහ රනිල් වික්‍රමසිංහ මහත්වරුණි, රට අරාජිකත්වයට පමුණුවන බලපොරය අවසන් කරනු ! රටේ මූලික නීතිය, ආණ්ඩුක්‍රම ව්‍යවස්ථාවට ගරු කරනු! පාර්ලිමේන්තුව තුළ ප්‍රජාතන්ත්‍රවාදය ස්ථාපිත කරනු ! වහාම නීත්‍යානුකූල මහමැතිවරණයක් මඟින් ජනතාවගේ පරමාධිපත්‍යය බලයසුරක්ෂිත කරනු ! ඔබ එසේ කිරීමට අපොහොසත් වන්නේ නම් සහ/ හෝ එසේ කිරීම පැහැර හරින්නේ නම්, රටේ වගකිව යුතු තරුණ පුරවැසියන් ලෙස අප…….. ප්‍රජාතන්ත්‍රවාදය සහ යහපත් දේශපාලන සංස්කෘතියක් වෙනුවෙන් සියලු බලවේග පෙළගැස්වීමටත්, ජයග්‍රහණය තෙක් අඛණ්ඩව අරගල කිරීමටත් නොපසුබට වන බව මෙයින් දන්වා සිටිමු!", "URL": "https://lankatruth.com/si/?p=64620", "Category": "පුවත්", "Parent URL": null}