{"Source": "Lankatruth", "Timestamp": "March 14, 2019", "Headline": "ශෂී වීරවංශගේ හොර පාස්පෝට් නඩුව අප්‍රේල් 4ට කල්යයි", "News Content": "ව්‍යාජ තොරතුරු ඉදිරිපත් කරමින් විදේශ ගමන් බලපත්‍රයක් ලබාගැනීම සම්බන්ධව චෝදනා එල්ලවී ඇති ජාතික නිදහස් පෙරමුණේ නායක විමල් වීරවංශ මහතාගේ බිරිඳ වන ශෂී වීරවංශ මහත්මියට එරෙහිව ගොනුකර ඇති නඩුව ලබන අප්‍රේල් මස 4 වැනිදා දක්වා කල් තැබීමට අද(14) කොළඹ ප්‍රධාන මහේස්ත්‍රාත් ලංකා ජයරත්න මෙනවිය නියෝග කළේය. මෙම නඩුවට අදාල සාක්ෂි ලබාදීම සඳහා ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ද කැඳවා තිබුණි. එහෙත් පැමිණිල්ල මෙහෙයවන රජයේ නියෝජ්‍ය සොලිසිටර් ජනරාල් දිලීප පීරිස් මහතා රාජකාරි කටයුත්තක් වෙනුවෙන් විදේශ ගතව සිට ඇති බැවින් සිද්ධියට අදාල නඩුවේ විභාග කටයුතු අප්‍රෙල් 4 වැනිදා දක්වා කල් තැබිණි. සාක්ෂි ලබාදීම සඳහා එදින නැවත අධිකරණයේ පෙනී සිටින ලෙස ටිල්වින් සිල්වා මහතාට අධිකරණය දන්වා තිබේ. ව්‍යාජ තොරතුරු ඉදිරිපත් කරමින් සකස් කරන ලද ජාතික හැඳුනුම්පතක් උපයෝගී කර ගනිමින් සකස්කළ විදේශ ගමන් බලපත්‍රයක් සන්තකයේ තබා ගැනීම මගින් ආගමන සහ විගමන පනත යටතේ දඬුවම් ලැබිය හැකි වරදක් සිදුකිරීම සම්බන්ධයෙන් අපරාධ පරීක්ෂණ දෙපාර්තමේන්තු විසින් ශෂී වීරවංශ මහත්මියට එරෙහිව මෙම නඩුව පවරා තිබේ.", "URL": "https://lankatruth.com/si/?p=70365", "Category": "පුවත්", "Parent URL": null}