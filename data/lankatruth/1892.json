{"Source": "Lankatruth", "Timestamp": "March 26, 2012", "Headline": "කාටකිවුවත් වැඩක් වුනේ නෑ, අම්මගේ මිනිය තවමත් අරාබියේ", "News Content": "එච්.ජී සීලවතී නමැති තම මව 2011 වසරේ ජූනි මස 18 වන දින කොළඹ මැලේවීදියේ රැකියා නියෝජිත ආයතනයක් හරහා සෞදි අරාබියේ ගෘහ සේවිකාවක ලෙස රැකියාවට ගිය බව සඳගල,කොටවෙහෙරමංකඩ,බලංගොඩ පදිංචි ක්‍රිසාන්ත පීරිස් මහතා පවසයි. එම වසරේම නොවැම්බර් මාසය පමණ වන විට එම නිවැසියන් විසින් තමන්ට නිතර හිංසා පීඩා කරන බව දන්වා කෙසේ හෝ ලංකාවට යළි ගෙන්වා ගන්නැයි අම්මා එක් වරක් කීවූ බව ක්‍රිශාන්ත පවසයි. ඉන් පසු ඇය නැවත ලංකාවට ගෙන්වාගැනීම සඳහා මැලේ වීදියේ පිහිටි “සන් ඒශියා මෑන්ෆවර්” රැකියා නියෝජිත ආයතනයටත්, විදේශ සේවා නියුක්ති කාර්යාංශයටත් පැමිණිලි කර ඇත. අවස්ථා ගණනාවකදී පැමිණිල්ල විදේශ සේවා නියුක්ති කාර්යාංශයේ කාමර අංක 5දී සිරිවර්ධන නැමති නිලධාරියෙකු විසින් විභාග කර ඇත. ඒ සදහා රැකියා ඒජන්සියේ නියෝජිතයෙකු පැමිණ සිට ඇති අතර ඔහු හා විදේශ සේවා නියුක්ති කාර්යාංශයේ සිරිවර්ධන මහතා ඉන්ග්‍රීසිභාශාවෙන් කතාකර ඇත. මිය ගිය සීලවතිගේ ස්වාමිපුර්ෂයා වන පීරිස් මහතා මෙම පැමිණිල්ල විභාග කරන අවස්තාවේ පැමිණ ඇති අතර ඔහුට නොතේරෙණ භාශාවකින් කතාකිරීම නිසා කුමක් සිදුවූයේදැයි ඔහු නොදන්නා බව පැවසේ. ඒසේ රැකියා නියෝජිත ආයතනයට පැමිණි එක් අවස්ථාවක තම මෑණියන් සේවය කළ නිවසින් පැන ගොස් ඇතැයිද ඒ නිසාම ඇය ගෙන්වා ගැනීම සඳහා තමාට කිසිවක් කළ නොහැකි යයි ඔවුන් දැන්වූ බවත් ක්‍රිශාන්ත මහතා පවසයි. කිසිදු හෝඩුවාවක් නොමැතිව ටික කලක් ගෙවී ගිය පසු මාර්තු 08 වන දින එරට නිවැසියන් විසින් දැනුම් දී ඇත්තේ ඇය මාර්තු මස 02 වන දින ජීවිතක්ෂයට පත්ව ඇති බවය. කෙසේ වුවද මේවන විට තම මව මිය ගොස් මසකට ආසන්න කාලයක් ගත වී ඇතත් ඇගේ මෘත ශරීරය ගෙන්වා ගැනීමට කිසිදු බලධාරියකු සහය නොදුන් බවත්, තම මෑණියන් කල්තියා ගෙන්වා ගැනීමට සහය දුන්නේනම් ඇගේ ජීවිතය බේරාගත හැකිව තිබු බවත්, දැන් ඒ සියල්ල නිමවී තිබියදී ඇයට අවසන් ගෞරව දැක්වීමේ අවස්ථාව හෝ උදාකර දෙන ලෙසත් හෙතෙම බලධාරීන්ගෙන් ඉල්ලා සිටියි.‍ තම මෑණයන් මිය ගොස් ඇති පුවත තමන්ට එරටින් දැනුම් දුන්නේ මාර්තු මස 08 වන දින බැවින් මාර්තු මස 09 වන දිනම තමන් ඒ පිළිබඳ විදේශ සේවා නියුක්ති කාර්යාංශයට දැනුම්දුන් බවත්,එතැන් සිට මේවන තෙක් පස් වතාවක් බලං‍ගොඩ සිට කොළඹ විදේශ සේවා නියුක්ති කා‍ර්යාංශයට තමා පැමිණි නමුත් මේ වන තෙක් සාධාරණයක් ඉටුනොවුණු බව පීරිස් මහතා අවධාරණය කරයි.", "URL": "https://lankatruth.com/si/?p=1892", "Category": "පුවත්", "Parent URL": null}