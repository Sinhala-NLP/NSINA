{"Source": "Lankatruth", "Timestamp": "March 8, 2012", "Headline": "සෞඛ්‍ය සේවයේ විනාශය මහ මෝදර බිළිදු මරණ වලින් හෙලිවෙනවා – වෛද්‍ය ජයන්ත බණ්ඩාර", "News Content": "නිදහස් සෞඛ්‍ය සේවාව දිනෙන් දින අහිමි වන තත්වයකට අදාල සිදුවීම් දිනපතා වාර්ථා වෙමින් තිබෙන බවත් දිගු කලක සිට මේ තත්වය උදාවන බව තම සංවිධානයත්, වෙනත් සංවිධාන හා කණ්ඩායම්ද පෙන්වා දුන් බවද වෛද්‍ය ජයන්ත බණ්ඩාර මහතා පවසයි. එහෙත් ඒ සියළු චෝදනා සෞඛ්‍ය බලධාරීන් ප‍්‍රමුක ආණ්ඩුව ප‍්‍රතික්ක්‍ෂේප කළ අතර ඔවුන් එම චෝදනා වසා ගැනීම සදහා සිදුකරමින් සිටිනුයේ ව්‍යාජ ඖෂධ ප‍්‍රතිපත්තියක් ගෙන එන බව පෙන්වමින් ජනතාව රුවටීම බවද ඔහු පවසයි. ඔහු මේ බව ප‍්‍රකාශ කරන්නේ ඊයේ (7) කොළඹදී පැවති මාධ්‍ය හමුවකදීය. මහාචාර්ය සේනක බිබිලේ අනුස්මරණ සංවිධානය මගින් පවත්වන ලද මෙම මාධ්‍ය හමුවේදී ඔහු වැඩිදුරටත් පවසන්නේ මහමෝදර රෝහලේ බිළිදු මරණ සිදුවීම වාර්ථා පොත් වලට එක් වෙමින් තිබෙන අතර මහ මෝදර රෝහල තුල රට නොදන්න රුපියල් කෝටි 300කට අධික මූල්‍ය වංචා සිදුවී ඇති බවට තොරතුරු ඇති බවයි. ඩෙංගු වලින් මිය යන සංඛ්‍යාව දිනපතා ඉහල යමින් ඇති අතර බාල ඖෂධ නිසා රෝගීන් මිය යන බවට ලැබෙන තොරතුරු වැඩි වෙමින් ඇති බවත් උපකරණ හිගයන් නිසා ශල්‍ය කර්ම හා ප‍්‍රථිකාර සේවා බිද වැටී ඇති බවද ඔහු පවසයි. රෝහල් නඩත්තු කටයුතු සිදු නොවීම නිසා රෝගීන් හා කාර්ය මණ්ඩලද බර පතල ගැටළු වලට මුහුණ දී ඇති අතර අර්බුදය කොතෙක්ද කිවහොත් පැරසිටමෝල් පෙත්ත පවා සීමා කර තිබෙන බවද ජයන්ත බණ්ඩාර මහතා එම මාධ්‍ය හමුවේදී පැවසීය. මෙම මාධ්‍යසාකච්ඡාව සදහා සිසිර සේනාරත්න මහතා සහ ලංකාද වාස් මහතා සහභාගීවී සටියහ.", "URL": "https://lankatruth.com/si/?p=1665", "Category": "පුවත්", "Parent URL": null}