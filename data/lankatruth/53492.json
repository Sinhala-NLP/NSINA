{"Source": "Lankatruth", "Timestamp": "June 3, 2018", "Headline": "ජල සේවකයෝ හෙට සිට දීප ව්‍යාප්ත වර්ජනයක", "News Content": "ජාතික ජලාපවාහන මණ්ඩලයේ වෘත්තීය සමිති විසින් ආරම්භ කර තිබෙන වෘත්තීය ක්‍රියාමාර්ගය දැඩි කරමින් හෙට(4) දින සිට දීප ව්‍යාප්ත සියළුම සේවාවන්ගෙන් ඉවත් වීමට තීරණය කර තිබේ. වැටුප් සම්බන්ධ අර්බුධයක් මුල්කරගනිමින් අරඹා ඇති වෘත්තීය ක්‍රියාමාර්ගය සඳහා රජය පිළිතුරු නොදීමත් සමඟ මෙම දැඩි පියවර අනුගමනය කිරීමට සිදුවන බව ජාතික ජල සම්පාදන වෘත්තීය සමිති එකමුතුවේ කැඳවුම්කරු ඉන්ජිනේරු උපාලි රත්නායක මහතා පවසයි. පසුගිය ජූනි 01 වැනිදා සිට ප්‍රධාන ඉල්ලීම් තුනක් මුල් කරගනිමින් ජල සම්පාදන සේවකයෝ වෘත්තීය ක්‍රියාමාර්ගවල නිරත විය. ඔවුන් ඉදිරිපත් කළ ඉල්ලීම් ලෙස ලිඛිතවම පොරොන්දු වූ අයුරින් 25% ක වැටුප් වැඩිවීම කප්පාදු නොකර ලබාදීම, වැටුප් විෂතා ඉවත් කිරීම, PPP (public, private, Participation) ක‍්‍රමය හරහා මණ්ඩලය මුදලාලිට විකිණීමේ උත්සාහය නතර කිරීම යන ඉල්ලීම් ප්‍රධාන විය. ජූනි මස 01 දින සිට සියලූ සේවකයින් නිලධාරීන් අතිකාල ප‍්‍රතික්ෂේප කිරීමටත් සති අන්ත නඩත්තු සේවා මුර වාර්තා නොකිරීමටත්, සියලූ විධායක නිලධාරීන්ගේ අකුරට වැඩ ව්‍යාපාරය අඛණ්ඩව ඉදිරියට ගෙනයාමටත් වෘත්තීය සමිති තීරණය කර තිබූ අතර මේ දක්වා එම ක්‍රියාමාර්ග අඛණ්ඩව ක්‍රියාත්මක විය.", "URL": "https://lankatruth.com/si/?p=53492", "Category": "පුවත්", "Parent URL": null}