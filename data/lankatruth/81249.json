{"Source": "Lankatruth", "Timestamp": "September 23, 2019", "Headline": "දිස්ත්‍රික්ක තුනකට නායයාමේ අනතුරු ඇඟවීම්", "News Content": "පවතින අධික වැසි සහිත කාලගුණයත් සමඟ දිස්ත්‍රික්ක තුනකට නායයාමේ අනතුරු ඇඟවීම් නිකුත් කර තිබේ. කළුතර දිස්ත්‍රික්කයේ අගලවත්ත, බුලත්සිංහල, දොඩංගොඩ, ඉංගිරිය, මතුගම, පාලින්ද නුවර සහ වළල්ලාවිට යන ප්‍රාදේශීය ලේකම් කොට්ඨාසවලට නායයාමේ අවධානම් නිවේදන නිකුත් කර ඇත. කෑගල්ල දිස්ත්‍රික්කයේ යටියන්තොට ප්‍රාදේශීය ලේකම් කොට්ඨාසය සඳහාත් ගාල්ල දිස්ත්‍රික්කයේ ඇල්පිටිය, ඉමදූව, නාගොඩ, නෙළුව, නියාගම, තවලම යන ප්‍රාදේශීය ලේකම් කොට්ඨාස සඳහා ද නායයාමේ අනතුරු ඇඟවීමේ නිවේදන නිකුත් කිරීමට ජාතික ගොඩනැඟිලි පර්යේෂණ සංවිධානය කටයුතු කර ඇත. එම ප්‍රදේශවල ජනතාව මේ සම්බන්ධව සැළකිලිමත්ව කටයුතු කරන ලෙස ද එම සංවිධානය සඳහන් කරයි. මේ අතර ගාල්ල-වදුරඹ කොකාවල කන්ද නාය ගොස් තිබේ.එම නායයාමට හසුවූ නිවාස දෙකකට හානි සිදුව ඇති අතර එක් නිවසක් තුළ සිටි කාන්තාවක් ජීවිතක්ෂයට පත්ව ඇත. තවත් කාන්තාවක් තුවාල ලබා බරපතල තත්වයෙන් කරාපිටිය රෝහලේ ප්‍රතිකාර ලබයි.", "URL": "https://lankatruth.com/si/?p=81249", "Category": "පුවත්", "Parent URL": null}