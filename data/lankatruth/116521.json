{"Source": "Lankatruth", "Timestamp": "May 18, 2021", "Headline": "ආරක්ෂක අමාත්‍යාංශ ටෙන්ඩරයත් කොරෝනාට මුවාවෙයි…", "News Content": "පවතින කොවිඩ් – 19 වෛරස් ව්‍යාප්තිය හමුවේ එයමර්ධනය කිරීමට අවශ්‍ය උපකරණ ප්‍රමාදයකින් තොරව ලබා ගැනීමට බව කියමින් ප්‍රසම්පාදන ක්‍රියාවලියෙන් බැහැරව කටයුතු කිරීම සඳහා කැබිනට් මණ්ඩලය ඊයේ (17) අනුමැතිය ලබාදී තිබේ. මේ සම්බන්ධයෙන් කැබිනට් තීරණ දැනුම්දීමේ නිල නිවේදනයට අනුව සෞඛ්‍ය අමාත්‍යාංශය හා ආරක්ෂක අමාත්‍යාංශය යටතේ පවතින ආයතනවලට මෙම අවස්ථාව ලබාදී ඇත. ඊට අදාල නිල නිවේදනයේ “ඒ අනුව එන්නත්, වෛද්‍ය උපකරණ, අනෙකුත් වෛද්‍ය අවශ්‍යතාවන් සහ අත්‍යාවශ්‍ය ද්‍රව්‍ය කඩිනමින් මිලදී ගැනීමට හැකිවන පරිදි දැනට ක්‍රියාත්මකව පවතින ප්‍රසම්පාදන ක්‍රමවේදය සංශෝධනය කරමින් නව මාර්ගෝපදේශ නිකුත් කිරීම” සඳහා කැබිනට් මණ්ඩලය විසින් අනුමැතිය ලබාදී තිබේ. මේ වනවිට කොරෝනා මර්ධන ක්‍රියාවලියේදී මහජන මුදල් අවභාවිතා කෙරෙන බවට ආණ්ඩුවට චෝදනා එල්ලවෙමින් තිබියදී ආරක්ෂක අමාත්‍යාංශයේ මිලදී ගැනීම් පවා ටෙන්ඩර් ක්‍රියාමාර්ගවලින් බැහැර කර තිබීම බරපතල සැකයට තුඩු දී ඇත.", "URL": "https://lankatruth.com/si/?p=116521", "Category": "කොවිඩ් -19 (කොරෝනා ) පුවත්", "Parent URL": null}