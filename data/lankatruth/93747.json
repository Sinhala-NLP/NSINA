{"Source": "Lankatruth", "Timestamp": "June 1, 2020", "Headline": "රුපියල් 55ට වී නැහැ… සහල් හිගයක් ඇතිවිය හැකියි… සහල් නිෂ්පාදකයෝ කියති", "News Content": "රජය විසින් සහල් සදහා උපරිම සහතික මිලක් නියම කළද වී තොග රදවාගෙන සිටින අතරමැදියන් කිලෝව රුපියල් 55 බැගින් වී තමන්ට ලබා නොදීම නිසා සහල් නිෂ්පාදන කටයුතු අඩාලවී ඇති බව රත්නපුර දිස්ත‍්‍රික්කයේ සහල් නිෂ්පාදකයන්ගේ සමූපකාර සමිතිය පවසයි. අතරමැදියන් සන්තකයේ තිබෙන වී තොග මෝල්වලට ලබා නොදුන හොත් ඉදිරියේදී යළි සහල් හිගයක් ඇතිවෙතැයි ඔවූහු අනතුරු අඟවති. රත්නපුර දිස්ත‍්‍රික්කයේ සහල් නිෂ්පාදකයන්ගේ සමූපකාර සමිතියේ ලේකම් එස්.ජී. ගුණදාස මහතා පවසන්නේ රජය මගින් රුපියල් පනහේ සහතික මිලට ලබාගත් වී තොග රත්නපුර දිස්ත‍්‍රික්කයේ ඇත්තේ කිලෝ ලක්‍ෂ පහකටත් අඩු ප‍්‍රමාණයක් බවයි. පසුගිය මාස් කන්නයේ වී මිලදි ගැනීමේ දී රජයේ සහතික මිල වු රුපියල් පනහට ද අඩුවෙන් රුපියල් හතළිස් හය වැනි මිලට ගත් වී තොග පවා අතරමැදියන් සතුව ඇතත් ඔවුන් ඒවා සහල් කිරිමට රුපියල් පනස් පහට ලබාදීම ප‍්‍රතික්ෂේප කරන බවද ගුණදාස මහතා පැවසයි. “මේ වී තොග තියාගෙන ඉන්න අයට රුපියල් 55ට මෝල් හිමියන් වූ අපට දුන්නාට පාඩුවක් නැහැ. බොහෝ වෙලාවට ඒ අය මේවා මිලදී ගෙන තියෙන්නේ රජයේ සහතික මිලටත් අඩුවෙන්. දැන් යල් කන්නයේ වගා කටයුතුත් ආරම්භ වෙලා. තව මාස එක හමාරකින් ඒ අස්වැන්නත් වෙළඳ පොළට ඒවි. ගොවින් සන්තකයේ දැන් මහාපරිමානයෙන් වී නැහැ. වී තොග තියන අය කියන්නේ එයාල සතුව තියන වී රුපියල් 58න් 59න් අඩුව දෙන්න බැහැ කියලා. ඒ ගානට මෝල් හිමියන් වූ අපිට අරගෙන ඒවා සහල් බවට පත් කරලා රුපියල් 87ට 88ට තොගමිලට දෙන්න බැහැ. මේ අතරමැදියන් කියන්නේ එයාලා වී ගත්තේ 55ට නිසා 55ටම දෙන්න බැහැ, පාඩුයි කියලා. නමුත් ඇත්ත කතාව එයාල වී ගත්තේ ඊට අඩුවෙන්. ගොවීන්ගෙන් ඇහුවොත් කියයි කීයටද වී ගත්තේ කියලා. මේකත් හාල් මාෆියාවේ නොපෙනෙ පැත්තක්. මේ විදියට වී තියාගෙන ඉන්න අමතරමැදියන්ගේ වී තොග හොයලා බලලා ඒවා මෝල්වලට 55 ගානේ දෙන්න පාරිභෝගික අධිකාරිය මැදිහත් වෙලා කටයුතු කළ යුතුයි. පනස් පහේ මිලට වී කිලෝ එකක් මෝල් හිමියන් වන අපි ගත්තොත් පාරිභෝගිකයාට රජයේ සහතික මිල වන රුපියල් 93ට කැකුළු හාල් කිලෝවක් දෙන්න පුලුවන්. නමුත් වී මිල ඊට වැඩි වුනොත් හාල්වල තොග මිලත් වැඩි වෙනවා. ඊට සාපේක්‍ෂව සිල්ලර මිල් වැඩි වෙනවා. මෙහෙම ගියොත් යළිත් වරක් වෙළදපොලේ සහල් හිගයක් ඇතිවෙලා කැකුළු හාල් කිලෝව රුපියල් 100 ඉක්මවයි. නාඩු සහ සම්බා ඊටත් වැඩිවෙයි. දැන් බලන්න ආණ්ඩුව සන්තකයේ වී තොග නැහැ. සහතික මිලට වී දෙන්න ගියාම ගොවියාගෙන් ගන්නේ විවිධ කොන්දේසි දාලා. ඒ හින්දා මිනිස්සු වී විකුණන්න රස්තියාදු වෙන්නේ නැහැ. කමතට එන පුද්ගලික වෙළෙන්දට දීලා දානවා. නමුත් දැන් ගොවියාට රජයෙන් පෝර සහනාධාරය දෙනවා. ඒ හින්දා මහ වාරිමාර්ග ක‍්‍රම යටතේ වී වගාකරන හැම ගොවියෙක්ම අක්කරයකින් වී කිලෝ 500ක් අනිවාර්යෙන් රජයේ සහතික මිලට රජයට දුන්නොත් රජය සතුව වී තොගයක් එකතු වෙනවා. එතකොට මේ අර්බූදය එන්නේ නැහැ. එහෙම රජයේ සහතික මිලට අක්කරයකින් කිලෝ පන්සියයක් රජයට නොදෙන ගොවීන්ට ඊළඟ කන්නයේ පෝර සහනාධාර දෙන්නේ නැහැ කියලා කොන්දේසියක් පනවන්න. එහෙම නොකර මේ හාල්මිල ඉහළ යාම වළක්වන්න බැරි වෙනවා. හාල් මිල ඉහළයාම වළක්වන්න රජය සතුව ප‍්‍රමාණවත් වී තොග තියෙන්නම ඕනෑ. එහෙම නැත්නම් වී මුදලාලිලා කියන විදියට රජයට නටන්න සිදුවෙනවා. මේ වැඩෙන් අමාරුවේ වැටෙන්න සමස්ත පාරිභෝගිකයා” යැයි රත්නපුර දිස්ත‍්‍රික් සහල් නිෂ්පාදකයන්ගේ සමුපකාර සමිතියේ ලේකම්වරයා තවදුරටත් පැවසුවේ ය. පසුගිය මාස් කන්නයේ පොලොන්නරුවෙන් මුදලාලිලා පැමිණ මොනරාගල, ඇඹිලිපිටිය, හම්බන්ගොට ආදී ප‍්‍රදේශවලින් වී මිලදි ගෙනගිය බවද ලේකම්වරයා පැවසුවේ ය.", "URL": "https://lankatruth.com/si/?p=93747", "Category": "පුවත්", "Parent URL": null}