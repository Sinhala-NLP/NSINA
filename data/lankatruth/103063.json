{"Source": "Lankatruth", "Timestamp": "December 11, 2020", "Headline": "කොරෝනා මරණ වළලන්න තැනක් බලන්න – මහින්දගෙන් උපදෙස්", "News Content": "කොවිඩ් – 19 ආසාදිතව මරණයට පත්වන පුද්ගලයන්ගේ දේහ භූමදානය සඳහා භූමියක් තෝරා ගන්නැයි අගමැති මහින්ද රාජපක්ෂ උපදෙස් ලබාදී තිබේ. කොවිඩ් – 19 වෛරසයෙන් මියයන පුද්ගලයින්ගේ මෘත ශරීර භූමදානය කිරීම සම්බන්ධයෙන් සොයා බැලීම සඳහා අග්‍රාමාත්‍ය මහින්ද රාජපක්ෂ සහ සෞඛ්‍ය ප්‍රධානීන් අතර විශේෂ සාකච්ඡාවක් පවත්වා ඇත. මෙම හමුවට අධිකරණ අමාත්‍ය මොහොමඩ් අලි සබ්‍රි, සෞඛ්‍ය අමාත්‍ය පවිත්‍රා වන්නිආරච්චි, රාජ්‍ය අමාත්‍ය වාසුදේව නානායක්කාර, මුස්ලිම් කොන්ග්‍රස් මන්ත්‍රී නසීර් අහමඩ්, ජාතික කොංග්‍රස් පක්ෂයේ ඒ.එල්.ඒ. අතාවුල්ලා සහ රාජ්‍ය අමාත්‍යවරුන් මෙන්ම මුස්ලිම් මන්ත්‍රීවරුන් පිරිසක්ද එක්ව සිට ඇත. මෙහිදී අදහස් දක්වා ඇති අග්‍රාමාත්‍යවරයා කොවිඩ් නයින්ටීන් වෛරසයෙන් මිය යන පුද්ගලයින්ගේ දේහයන් භූමදානය කිරීම සඳහා විශේෂඥයින්ගේ උපදෙස් අනුව භූමියක් තෝරා ගන්නා ලෙසද උපදෙස් ලබා දී තිබේ. කෙසේවෙතත් දැනට මෙම වෛරසයෙන් මියයන පුද්ගලයෙකුගේ දේහයන් තුළ මෙම වෛරසය දින 36ක පමණ කාලයක් පවතින බවද අග්‍රාමාත්‍යවරයා සඳහන් කර ඇත. වත්මන් රාජපක්ෂ ආණ්ඩුවේ 2021 වසර සඳහා වන අයවැය සම්මත කර ගැනීම සඳහාත්, 20වන ආණ්ඩුක්‍රම ව්‍යවස්ථා සංශෝධන කෙටුම්පත් සම්මත කරගැනීම සඳහාත් රවුෆ් හකීම් නායකත්වය දරන පක්ෂයේ මන්ත්‍රීවරු සහ රිශාඩ් බදුර්දීන් නායකත්වය දරන පක්ෂයේ මන්ත්‍රීවරු සිය පූර්ණ සහයෝගය ලබාදෙන ලදී.", "URL": "https://lankatruth.com/si/?p=103063", "Category": "කොවිඩ් -19 (කොරෝනා ) පුවත්", "Parent URL": null}