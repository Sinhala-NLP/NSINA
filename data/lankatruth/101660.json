{"Source": "Lankatruth", "Timestamp": "November 27, 2020", "Headline": "මින්නේරිය ජාතික පාසලේ කොරෝනා උණුසුමක්… දෙමව්පියෝ පැමිණ දරුවෝ රැගෙනයති…", "News Content": "කොවිඩ් – 19 වසංගත තත්වය සම්බන්ධයෙන් පැනනැග ඇති තත්වයක් හේතුකොටගෙන පොලොන්නරුව හිගුරක්ගොඩ අධ්‍යාපන කලාපයේ මින්නේරිය ජාතික පාසල අද (27) දිනයේ ආරම්භ කර ස්වල්ප වේලාවකින් දෙමාපියෝ පැමිණ තම දරුවන් රැගෙන ගොස් තිබේ. “සුපුරුදු ලෙස පාසල අද දින ආරම්භ කලා. නමුත් වෙනදා මෙන් දරුවන් පාසලට පැමිණ සිටියේ නැහැ. පාසල ආරම්භ වෙලා ටික වෙලාවක් ගියා විතරයි දෙමාපියන් පැමිණ තම තමන්ගේ දරුවෝ අරගෙන ගියා. මෙහෙම වෙන්න හේතුව වුනේ අපේ කලාප කාර් යාලයේ සේවකයෙකු කොව්ඩි – 19 ආසාදිතයෙකු ලෙස හමුවිමත් ඒ වාගේම ඊයේ දිනයේ කලාප කාර් යාලයට ආව ගිය 80 දෙනෙකු PCR පරික්ෂණයට භාජනය කිරීත්. මේ විද්‍යාලයේ ගුරුවරුනුත් ඒ කලාප කාර්යාලයට ගියා. ඒ නිසා දෙමාපියන් බය වෙලා පාසලට පැමිණි දරුවන් ආපසු අරන් ගියා.” යැයි මින්නේරිය ජාතික පාසලේ විදුහල්පති කේ. රණවිර මහතා මේ සම්බන්ධයෙන් අදහස් දක්වමින් පැවසීය. “හිගුරක්ගොඩ අධ්‍යාපන කලාපය තුළ කිසිදු පාසලක් වහන්න කියලා මා උපදෙස් දිලා නැහැ. එ් වාගේම උතුරු මැද පළාත් කාර්යාලයෙන් මාගේ කලාපයේ කිසිදු පාසලක් වහන්න කියලා මට උපදෙස් ලබා දිලාත් නැහැ. දෙමාපියන් විසින් පාසලට පැමිණ දරුවන් අරන් ගිය බවට මට තොරතුරු ලැබුණා” යැයි හිගුරක්ගොඩ කලාප අධ්‍යාපන අධ්‍යක්ෂිකා ටී.එ.ඩී.වයි. ගීතාංජලී මහත්මිය පවසයි.", "URL": "https://lankatruth.com/si/?p=101660", "Category": "කොවිඩ් -19 (කොරෝනා ) පුවත්", "Parent URL": null}