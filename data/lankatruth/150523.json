{"Source": "Lankatruth", "Timestamp": "August 21, 2023", "Headline": "රනිල් පොහොට්ටු හවුල් ආණ්ඩුවේ ආර්ථික දත්ත තව දුරටත් බොරු බව ඔප්පු වේ", "News Content": "මෙම වර්ෂය සඳහා දේශීය ආදායම් බදු දෙපාර්තමේන්තුව ප්‍රමුඛ රජයේ ආදායම් එකතු කිරීමේ දේපාර්තමේන්තු තුනේ ආදායම් ඉලක්ක බරපතළ ලෙස බිඳ වැටී ඇති බව අනාවරණය වේ. මෙම වසරේ ජනවාරි සිට අගෝස්තු 14 දින දක්වා අපේක්ෂිත ආදායම් සහ එයින් ලඟාකර ගෙන තිබෙන ආදායම් ප්‍රමාණ පිළිබඳව නිල වාර්තා පාර්ලිමේන්තු ආංශික කාරක සභාවට ඉදිරිපත් කිරීමෙන් අදාළ තොරතුරු අනාවරණය වී ඇත.  දේශීය ආදායම් බදු දෙපාර්තමේන්තුව මෙම වර්ෂය තුළදී රුපියල් බිලියන 1,667ක් ඇස්තමේන්තු කර තිබිණි. නමුත් මාස 8කුත් දින 14ක් තුළ උපයා ගත හැකිව තිබෙන්නේ රුපියල් බිලියන 797ක් පමණි. එය ඇස්තමේන්තු කළ මුළු ආදායමෙන් 48%කට ආසන්න අගයකි. මාස තුන හමාරක් වැනි කෙටි කාලයකදී ආදායමෙන් 52%ක් උපයා ගැනීම කෙසේවත් කළ නොහැකිය.  ඊට අමතරව ශ්‍රී ලංකා රේගුව ද අගෝස්තු 14 වෙනි දිනට රුපියල් බිලියන 495ක් උපයා ගෙන තිබූ අතර මෙම වර්ෂය සඳහා ඇස්තමේන්තුව රුපියල් බිලියන 1,217කි මාස 8කුත් දින 14ක් තුළ උපයා ගෙන තිබෙන්නේ ඇස්තමේන්තු ගත ආදායමෙන් 41%කටත් අඩු ප්‍රමාණයක් ය. එසේම සුරාබදු දෙපාර්තමේන්තුව අදාළ කාල සීමාව තුළදී රුපියල් බිලියන 99ක් උපයා ගෙන ඇති අතර වාර්ෂික ඇස්තමේන්තුව රුපියල් බිලියන 217ක් ය. එයින් උපයා ගැනීමට හැකි වී තිබෙන්නේ 46%කට අඩු ප්‍රමාණයක් ය.  මෙම ආයතන තුනෙන් මේ වර්ෂය සඳහා රුපියල් බිලියන 3,101ක් උපයා ගැනීමට ඉලක්ක කර තිබිණි. එහෙත් මාස 8කට වැඩි කාලයක් තුළ උපයා ගෙන තිබෙන සමස්ත ආදායම ඉලක්කයෙන් 45%කට වත් ලඟාවිය නොහැකිවී ඇත.", "URL": "https://lankatruth.com/si/?p=150523", "Category": "ආර්ථික පුවත්", "Parent URL": null}