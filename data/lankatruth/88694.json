{"Source": "Lankatruth", "Timestamp": "January 14, 2020", "Headline": "වෝහාරික විගණන වාර්තාව විවෘත කරන්න – ජවිපෙ කතානායකගෙන් ඉල්ලයි", "News Content": "මහ බැංකු බැඳුම්කර ගනුදෙනුවට අදාළ වෝහාරික විගණන වාර්තාව කතානායක බලතල පාවිච්චි කර විවෘත කරන්නැයි කතානායක කරු ජයසූරිය මහතාගෙන් ඉල්ලා සිටීමට ජනතා විමුක්ති පෙරමුණ තීරණය කර ඇතැයි වාර්තා වේ. රටම කැළඹූ මහ බැංකු බැඳුම්කර සිදුවීම ගැන දැනගැනීමට රාජ්‍ය මූල්‍ය පාලන බලය හිමි පාර්ලිමේන්තුවට අයිතියක් ඇතැයිද ඒ අනුව කතානායකවරයාගෙන් මෙම ඉල්ලීම කිරීමට ජනතා විමුක්ති පෙරමුණ තීරණය කළේ යැයිද පොදු ව්‍යාපාර කාරක සභාවේ හිටපු සභාපති ජනතා විමුක්ති පෙරමුණේ පාර්ලිමේන්තු මන්ත්‍රී සුනිත් හඳුන්නෙත්ති මහතා පවසයි. අදාළ වෝහාරික විගණන වාර්තා මෙම අවස්ථාවේ විවෘත නොකරන හැටියට නීතිපතිවරයා කතානායකවරයාගෙන් ඉල්ලීමක් කර ඇතත් පාර්ලිමේන්තුවේ ප්‍රධානියා කතානායකවරයා බැවින් පාර්ලිමේන්තුවේ මූල්‍ය පාලන බලයට වගකීමට කරු ජයසූරිය මහතා බැඳී සිටින්නේ යැයි පාර්ලිමේන්තු මන්ත්‍රී සුනිල් හඳුන්නෙත්ති මහතා අවධාරණය කරයි. මුදල් ඇමැතිවරයා හැටියට අගමැති මහින්ද රාජපක්ෂ මහතාටද මෙම වාර්තාව ප්‍රසිද්ධ කිරීමට බලය ඇතත් ඔහුද එම වගකීමෙන් මිදී සිටින්නේ යැයි කී සුනිල් හඳුන්නෙත්ති මහතා, ඒ වෙනුවට අගමැතිවරයාගේ ආර්ථික උපදේශකවරයකු වන හිටපු මහ බැංකු අධිපති අජිත් නිවාඞ් කබ්රාල් මහතා එම වාර්තාව ගැන විවේචනාත්මක පුවත්පත් ලිපි රචනා කරමින් සිටින්නේ යැයිද චෝදනා කරයි අගමැතිගේ ආර්ථික උපදේශකවරයා හැටියට කබ්රාල් මහතා කළයුත්තේ පුවත්පත්වලට ලිපි ලිවීම නොව අදාළ වාර්තාව වහාම විවෘත කර ජනතාවට ඇත්ත දැනගැනීමට සලසන්නැයි අගමැතිවරයාට උපදෙස් දීම යැයි හඳුන්නෙත්ති මහතා අවධාරණය කරයි. මහ බැංකු බැඳුම්කර ගනුදෙනුවලදී අතීතයේ සිට ප්‍රශ්න හටගෙන ඇති බවට නැගෙන චෝදනා හමුවේ ආණ්ඩුව කළයුත්තේ ජනතාවට නොබියව මුහුණ දීම යැයිද එම පියවර නොගෙන ආර්ථික උපදේශකයන් ලවා වෝහාරික විගණන වාර්තාවට තැලීම සමාන කළහැක්කේ හොරාට කලින් කෙහෙල් කැන වැට පැනීමක් හැටියට යැයි ද හඳුන්නෙත්ති මහතා පෙන්වා දෙයි. ඒ අනුව අදාළ වෝහාරික වාර්තා තම බලය පාවිච්චි කර විවෘත කරන්නැයි කතානායක කරු ජයසූරිය මහතාගෙන් ලිඛිතවම ඉල්ලා සිටින්නේ යැයිද සුනිල් හඳුන්නෙත්ති මහතා වැඩිදුරටත් සඳහන් කරයි. පොදු ව්‍යාපාර කාරක සභාවේ හිටපු සභාපති ජනතා විමුක්ති පෙරමුණේ පාර්ලිමේන්තු මන්ත්‍රී සුනිත් හඳුන්නෙත්ති මහතා මේ බව සඳහන් කරන්නේ ලංකාදීපයට ප්‍රකාශයක් ලබාදෙනි.", "URL": "https://lankatruth.com/si/?p=88694", "Category": "පුවත්", "Parent URL": null}