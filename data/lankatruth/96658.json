{"Source": "Lankatruth", "Timestamp": "September 22, 2020", "Headline": "පාවාදුන් අගවිණිසුරු එක්සත් ජාතීන්ගේ මුල් පුටුවට", "News Content": "හිටපු ජනාධිපති මෛත්‍රීපාල සිරිසේන මහතාට අවශ්‍ය ආකාරයෙන් නඩු තීන්දු ලබාදීමට සූදානම් බව ප්‍රකාශ කර, ශ්‍රේෂ්ඨාධිකරණයේ අග්‍රවිණිසුරු ධුරයේ දිගටම රැඳී සිටීමේ ඉඩ ලබාදෙන ලෙස ඉල්ලා සිටි මොහාන් පීරිස් මහතා එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත වශයෙන් පත් කිරීමට ආණ්ඩුව පියවර ගෙන ඇත. මේ සඳහා ඔහු නම් කිරීම අනුමැතිය ලබාගැනීමට උසස් නිලතල පිළිබඳ පාර්ලිමේන්තු කාරක සභාව වෙත යොමු කර තිබේ. අදාල අනුමැතිය ලද වහාම මොහාන් පීරිස් මහතා එම තනතුරට පත් කිරීම ආණ්ඩුවේ අරමුණ වී ඇත. මේ අතර අදාළ නම යෝජනා කිරීම සම්බන්ධයෙන් විදේශ අමාත්‍යාංශය කනස්සන්ලෙන් සිටින බව අනාවරණය වේ. මෛත්‍රීපාල සිරිසේන මහතා ජනාධිපති ලෙස තේරී පත්වනවිට අගවිණිසුරු ලෙස පත් කර සිටියේ මොහාන් පීරිස් මහාත ය. ඔහුට එම තනතුරේ දිගටම රැඳී සිටීමේ අවස්ථාව දෙන ලෙසත් මෛත්‍රීපාල සිරිසේන ජනාධිපතිවරයාට අවශ්‍ය ආකාරයෙන් නඩු තීන්දු ලබා දෙන බවටත් බැගෑපත්ව ඉල්ලා සිටියේ යැයි පසු කළෙක මෛත්‍රීපාල සිරිසේන ජනාධිපතිවරයා විසින්ම ප්‍රසිද්ධියේ ප්‍රකාශකරනු ලැබී ය. මේ වනවිට මෛත්‍රීපාල සිරිසේන මහතා ආණ්ඩු පක්ෂයේ මන්ත්‍රීවරයෙකු වන අතර එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත වශයෙන් මොහාන් පීරිස් මහතා පත්කිරීමට යෝජනා කිරීම සම්බන්ධයෙන් මේ දක්වා ප්‍රසිද්ධියේ කිසිදු අදහසක් ප්‍රකාශ කර නැත.", "URL": "https://lankatruth.com/si/?p=96658", "Category": "පුවත්", "Parent URL": null}