{"Source": "Lankatruth", "Timestamp": "July 18, 2021", "Headline": "කටුනායක ගුවන් තොටුපොළේ වැලි ජාවාරමක් අල්ලයි – ඇමති ප්‍රසන්නගේ සම්බන්ධයකුත් කියැවෙයි", "News Content": "කටුනායක ගුවන් තොටුපොළේ වැලි ජාවාරමක නිරත පිරිසක් කොටු කර ගැනීමට ගුවන්තොටුපොළ ආරක්ෂක අංශ අද (18) සමත් වී තිබේ. එම පිරිස සංචාරක ඇමති ප්‍රසන්න රණතුංගගේ බෑනා විසින් යොදවන ලද පිරිසක් බවද වාර්තා වේ. සිද්ධිය සිදුවී ඇත්තේ ගුවන් තොටුපොළේ හදිසි අවශ්‍යතා සඳහා ප්‍රයෝජනයට ගැනීමට ඉදි කර ඇති වැවේ අත්‍යාවශ්‍ය ප්‍රතිසංස්කරණ කටයුතුවලින් පසු ඉවත් කරන පස් ඒ ආසන්නයේ හිස් භූමියකට ගොඩ ගසා තිබී ඇත. එම පස් නියමිත ටෙන්ඩර් පටිපාටිය අනුව අලෙවි කර තිබේ. මෙහි ටෙන්ඩරය ලබාගෙන ඇත්තේ සංචාරක ඇමති ප්‍රසන්න රණතුංගගේ බෑනා විසින් යැයිද වාර්තා වේ. ඒ අනුව එම බෑනා සේවකයන් යොදා මෙහි පස් ඉවත්කරගනිමින් සිට ඇත. ඒ අතරතුර ඔහු එම භූමියේ මතුපිට පස් කපා වළවල් හාරා එහි ඇති වැලිද ඉවත් කරගෙන යාමට කටයුතු කර තිබේ. එය නීතිවිරෝධී කටයුත්තක් වන අතර ඔවුන්ට අවසරය හිමිවී ඇත්තේ වැවෙන් ඉවත් කරන ලද එම බූමියේ ගොඩ ගසා ඇති පස් ඉවත් කිරීමට පමණි. කෙසේ වෙතත් මොවුන් ඉතාමත් සූක්ෂම ලෙස පස් ඉවත්කරගෙන යන මුවාවෙන් එහි වැලි රැගෙන ගොස් තිබේ. ඒ බව දැනගත් ආරක්ෂක අංශ පස් ගොඩ ගසා තිබූ DVR යනුවෙන් හැඳින්වෙන ප්‍රදේශයට පිවිසෙන ගේට්ටුවලට ඉබි යතුරු දමා තිබේ. ඒ තුළ තිබූ බැකෝයන්ත්‍ර, ටිපර් රථ සහ පස් ඇදීමට පැමිණි පිරිස අත්අඩංගුවට ගෙන ඇත. පසුව ඔවුන් කාගෝ ප්‍රදේශයේට රැගෙන ගොස් ප්‍රශ්න කර තිබේ. මේ වනවිටත් එම ප්‍රශ්න කිරීම් සිදුවෙමින් පවතින බවද වාර්තා වේ.", "URL": "https://lankatruth.com/si/?p=119836", "Category": "පුවත්", "Parent URL": null}