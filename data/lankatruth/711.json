{"Source": "Lankatruth", "Timestamp": "January 3, 2012", "Headline": "සුගතදාසයේ සිදුකරන වංචා, දූෂණ වහා නවතනු – සමාජවාදී තරුණ සංගමය", "News Content": "පසුගිය දා සුගතදාස ගෘහස්ත ක‍්‍රීඩාංගනයේ මීටර් 400 කෘතිම ධාවන පථය නැවත එළිම සඳහා ක‍්‍රීඩා අමාත්‍යංශය විසින් ටෙන්ඩර් කැඳවා ‘‘ගහකොළ’’ නම් ආයතනයකට පවරා දී ඇත. මේ වන විට එහි වැඩ ආරම්භ කර ඇති අතර මෙම ව්‍යාපෘතියට අදාලව දුෂණ, අක‍්‍රමිතතා ගණනාවක් සිදුවෙමින් පවතින බව තහවුරු වෙමින් පවතී. යනුවෙන් සඳහන් කරමින් සමාජවාදී තරුණ සංගමයේ ජාතික සංවිධායක බිමල් රත්නායක මහතාගේ අත්සනින් මාධ්‍ය වෙත නිවේදනයක් නිකුත් කර ඇත. එම නිවේදනය සම්පූර්ණයෙන්ම පහත පලවේ. සුගතදාස ගෘහස්ත ක‍්‍රීඩාංගණයේ මීටර් 400 කෘතිම ධාවන පථය සැකසීමේ දී සිදුකරන වංචා, දූෂණ වහ නවතනු! සමාජවාදී තරුණ සංගමය වන අප ක‍්‍රීඩාව සම්බන්ධව සිදුවන අක‍්‍රමිකතා, දුෂණ හා වංචා සම්බන්ධයෙන් පසු ගිය කාලය පුරාම අපේ රටේ ක‍්‍රීඩාවට ආදරය කරන ජනතාව, ක‍්‍රීඩකයන් හා රටේ තරුණ තරුණියන් දැනුවත් කිරීමේ ව්‍යාපාරයක් ආරම්භ කරන ලදී. ඒ මේ රටේ ක‍්‍රීඩාව හා ක‍්‍රීඩකයන් ආරක්‍ෂා කිරීම වෙනුවෙනි. පසුගිය දා සුගතදාස ගෘහස්ත ක‍්‍රීඩාංගනයේ මීටර් 400 කෘතිම ධාවන පථය නැවත එළිම සඳහා ක‍්‍රීඩා අමාත්‍යංශය විසින් ටෙන්ඩර් කැඳවා ‘‘ගහකොළ’’ නම් ආයතනයකට පවරා දී ඇත. මේ වන විට එහි වැඩ ආරම්භ කර ඇති අතර මෙම ව්‍යාපෘතියට අදාලව දුෂණ, අක‍්‍රමිතතා ගණනාවක් සිදුවෙමින් පවතින බව තහවුරු වෙමින් පවතී. අමාත්‍යාංශ විසින් සකසන ‘‘සංග‍්‍රහ පත‍්‍රිකාවේ’’ සඳහන් ආකාරයට මීටර් 400 ධාවන පථයේ මුළු වර්ග මීටර් ප‍්‍රමාණය 9500කි. නමුත් මෙම ධාවන පථයේ සැබෑ විශාලත්වය වන්නේ වර්ග මීටර් 7454.930 ක් පමණි. මෙය ටෙන්ඩර් කර ඇත්තේ රුපියල් මිලියන 113 කටය. මේ නිසා සැබෑ වර්ග මීටර් ප‍්‍රමාණයට වඩා වැඩි වර්ග මීටර් ප‍්‍රමාණයක් සඳහන් කිරීම මගින් ඉතා විශාල මුදලක් වංචා කර ඇති බව පැහැදිලිය. මෙසේ බොරු වර්ග මිටර් ප‍්‍රමාණයක් දැමීම කාගේ වුවමනාවක් ඉටු කිරීම යන්න දැයි ප‍්‍රශ්නයකි. ලෝකයේ මෙවැනි ශ්‍රේණියේ ධාවන පථ සැකසීමේදී, සකසන ආයනතනයට ශ්‍රේණියේ ධාවන පථ 5ක් වත් දමා තිබීම අනිවාර්ය සුදුසුකමකි. නමුත් මෙම ටෙන්ඩරය ගෙන ඇති ‘‘ගහකොළ’’ ආයතනය දැනට මෙවැනි ධාවන පථ 1ක් පමණක් දා ඇති බව තහවුරු වී ඇති අතර ඒ සඳහා අනුමැතිය ලබාදුන්නේ කුමන පදනමක් මතද යන්න සැකසහිතය. මෙම ධාවන පථය හිටපු ක‍්‍රීඩා ඇමති ගාමිණි ලොකුගේ අමාත්‍යවරයාගේ කාලවකවානුවේදී ද රාජ්‍ය ඉංජිනේරු සංස්ථාවට රුපියල් මිලියන 257 කට ටෙන්ඩර් කර දුන් අතර එයද මතු වූ විරෝධය හමුවේ නතරවිය. නමුත් නව ක‍්‍රීඩා ඇමති මහින්දානන්ද අලූත්ගමගේ අමාත්‍යවරයා විසින් යලි මෙය ඉහත (ගහකොළ) ආයතනයට ටෙන්ඩර් කර දුන් පසු ක‍්‍රීඩා දෙපාර්තමේන්තුවේ හා ක‍්‍රීඩා අමාත්‍යංශයේ ජේෂ්ඨ නිලධාරීන් ගණනාවක් විශ‍්‍රාම යවා ඉහල තනතුරු ගණනාවක් වෙනස් කර තම හිතවතුන් පත් කර ඇත. මෙම සිදුවීමද මේ දුෂණ, අක‍්‍රමිකතාවය පිටුපස සම්බන්ධයක් ඇති බව විශ්වාස කළ හැක. අවධාරණය කළ යුතු අනිත් කාරනය වන්නේ 2012 ජූලි මස පැවැත්වීමට නියමිත කණිෂ්ඨ ආසියානු ක‍්‍රීඩා උළෙල ශ‍්‍රී ලංකාවේ පැවැත්වීමට නියමිත අතර එහි දී භාවිතා කිරීමට නියමිත ශ්‍රේණියේ ධාවන පථ තිබෙන එකම ක‍්‍රීඩාංගනය සුගතදාස ගෘහස්ත ක‍්‍රීඩාංගණය වේ. පසුගිය කාලය පුරා ඉදිකරන ලද ක‍්‍රීඩාපිටි සම්බන්ධව ක‍්‍රීඩා අමාත්‍යංශයට බරපතල චෝදනා ඇත. ඒ හා ගත් කළ මෙම ධාවන පථයද ප‍්‍රමිතියෙන් තොර වුවහොත් හො නියමිත දිනට පෙර ඉදිකිරීමට නොහැකි වුවහොත් මෙම තරගාවලියද අපට අහිමිවීම වැලැක්විය නොහැක. රාජක්‍ෂ ආණ්ඩුවේ අදූරදර්ශි පාලනය විසින් ආණ්ඩුවේ ඇමතිවරුන්, ඔහුගේ ගෝලබාලයන් හා හිතවතුන්ගේ මඩි තරකිරීම, ඔවුන්ට උසස් තනතුරු ලබාදීම හැර අපේ රටේ ක‍්‍රීඩාවට යහපතක් නොවන බව පැහැදිලිය. මෙම සොරකම් හා දූෂණ සම්බන්ධයෙන් ආණ්ඩුව සෘජුවම වගකිව යුතු බව පෙන්වා දෙන අපි මෙම දූෂණ වහා නතර කරන ලෙසද ආණ්ඩුවට බලකර සිටිමු. ස්තුතිය, බිමල් රත්නායක (ජාතික සංවිධායක) සමාජවාදී තරුණ සංගමය", "URL": "https://lankatruth.com/si/?p=711", "Category": "පුවත්", "Parent URL": null}