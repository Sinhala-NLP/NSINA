{"Source": "Lankatruth", "Timestamp": "November 5, 2020", "Headline": "හාල් මිල සම්බන්ධයෙන් ගැසට් පිට ගැසට්", "News Content": "මේ වනවිට සම්පූර්ණයෙන්ම කළු කඩ ආධිපත්‍යයට යටත්කර තිබෙන සහල් මිල සම්බන්ධයෙන් ආණ්ඩුව මිල පාලන ගැසට් නිකුත් කිරීම හැර වෙන කිසිදු ප්‍රායෝගික ක්‍රියාමාර්ගයකට යොමු නොවීමෙන් ජනතාව දැඩි පිඩනයකට පත්ව සිටිති. මෙම කළුකඩ ජවාරමට ඉඩදී වරින් වර ගැසට් නිවේදන මගින් පාලන මිලක් දමා ඇති බව ප්‍රකාශ කරමින් ආණ්ඩුව බලයට ගෙන ඒම සඳහා විශාල වශයෙන් මුදල් යෙදවූ සහල් මාෆියාකරුවන්ට ඉඩ දී ඇති බවට චෝදනා එල්ල වී තිබේ. පසුගිය වසරේ දෙසැම්බර් මාසය වනවිට සහල් මිල වේගයෙන් ඉහළ දමා තිබිණි. ඒ අවස්ථාවේදී මෙරට ප්‍රධාන හාල්මෝල් හිමිකරුවෙකු වන ඩඩ්ලි සිරිසේන මහතා ප්‍රකාශ කර තිබුණේ අවශ්‍ය තරම් සහල් තොග මහා පරිමාණ මෝල් හිමියන් ලඟ නැති බවත් එසේ තිබී සොයා ගන්නේ නම් තමන්ගේ සහල් මෝල රජයට පවරා දෙන බවත් ය. ඉන් පසුව ආණ්ඩුව විශාල වශයෙන් සහල මිල ඉහළදමිමන් ගැසට් නිවේදනයන් නිකු කළේ ය. මේ සම්බන්ධයෙන් ඊයේ (04) පාරිභෝගික අධිකාරිය සභාපතිවරයා අලුත්ම ගැසට් නිවේදනය නිකුත්කරමින් සුදු සහ රතු සහල්වලට රුපියල් 94ක උපරිම මිලක් නියම කර ඇත. පසුගිය දෙසැම්බර් 19 සිට මේ වනවිට මිල පාලන නිවේදන කිහිපයක්ම නිකුත්කර තිබේ. දෙසැම්බර් 19 දින වනවිට වෙළඳපොලේ පැවති පාලන මිල ඉතාම ඉහළ අගයකට පත්කළ ගැසට් නිවේදනයක් නිකුත් කරනු ලැබීය. ඉන් පසු අප්‍රේල් 10වෙනි දින ගැසට් නිවේදනයක් මගින් උපරිම මිල රුපියල් 98 සිට රුපියල් 94 දක්වා පහත හෙළමින් නිවේදනයක් නිකුත් කළේය. එයම යළි අවධාරණය කරමින් ඊයේද ගැසට් නිවේදනයක් නිකුත් කර ඇත. මේ වනවිට සහල්, පොල් ඇතුළු අත්‍යාවශ්‍ය ආහාර ද්‍රව්‍ය සියල්ලේම මිල ජනතාවට දරාගත නොහැකි මට්ටමට ඉහළ ගොස් තිබෙන අතර පොල් සම්බන්ධයෙන්ද ගැසට් නිවේදනයක් නිකුත් කෙරිණ. එයට දැඩි විරෝධයක් එල්ලවීම හමුවේ නව නිවේදනයක් නිකුත්කරන බව ප්‍රකාශ කරමින් මේ දක්වා භාරිභෝගික අධිකාරිය නිහඬ පිළිවෙතක් අනුගමණය කරයි.", "URL": "https://lankatruth.com/si/?p=99452", "Category": "පුවත්", "Parent URL": null}