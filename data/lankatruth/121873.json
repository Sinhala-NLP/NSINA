{"Source": "Lankatruth", "Timestamp": "August 23, 2021", "Headline": "සියලු බර ජනතාව මත පැටවීමට ආණ්ඩුවේ පුළුල් මෙහෙයුමක්", "News Content": "අතිශය දරුණු ලෙස රට තුළ කොරෝනා ව්‍යාප්ත වෙමින් තිබියදී ආණ්ඩුවට එල්ල වූ දැඩි පීඩනය නිසාම දින 10කට සීමිත වශයෙන් වසා දමා ඇති අතර එයින් එල්ලවන ආර්ථික බලපෑම සම්පූර්ණයෙන් මහජනතාව වෙත පැටවීමට ආණ්ඩුව ප්‍රචාරක ව්‍යාපෘතියක් ගෙන යන බව තහවුරු වේ.  මෙම ප්‍රචාරක ව්‍යාපෘතියට රජයේ ප්‍රවෘති දෙපාර්තමේන්තුව සහ රාජ්‍ය මාධ්‍ය ආයතන යොදා ගන්නා අතර ආණ්ඩුවට හිතැති පෞද්ගලික මාධ්‍යට සේම ආණ්ඩුව විසින් මෙහෙයවනු ලබන සමාජ මාධ්‍ය ගිණුම්ද යොදා ගනිමින් සිටියි.  පසුගිය 20 වෙනිදා රාත්‍රියේ සිට රට වසා දැමුවද, අත්‍යාවශ්‍ය ආර්ථික කටයුතු සියල්ල මෙහෙයමින් පවතී. ඒ අතර 21 වෙනිදා මාධ්‍ය හමුවක් කැඳවමින් බන්දුල ගුණවර්ධන සහ අජිත් නිවාඩ් කබ්රාල් ඇමතිවරුන් ආර්ථිකය බිඳ වැටීමේ දත්ත ඉදිරිපත් කර තිබේ. මෙහිදී කබ්රාල් ඇමතිවරයා රට වසා දැමීමෙන් දිනකට රුපියල් බිලියන 15ක ජාතික ආදායමක් අහිමි වෙන බව දක්වා ඇත. ඇමති කබ්රාල්ට අනුව, දින 10ටම අහිමිවන ජාතික ආදායමේ ප්‍රමාණය බිලියන 150කි. එනම් කෝටි 15,000කි.  මේ අතර, පසුගිය 15 වෙනි ඉරිදා ලංකාදීප පුවත්පතට කරුණු ඉදිරිපත් කරමින් හිටපු නියෝජ්‍ය මහ බැංකු අධිපතිවරයෙකු වන ආචාර්ය ඩබ්ලිව් ඒ විජයවර්ධන සඳහන් කර තිබෙන්නේ කොවිඩ් වසංගතය හමුවේ කෙටි කාලයකට රට වසා දැමුවහොත් ආර්ථිකය සම්පූර්ණයෙන් කඩා නොවැටෙන බවය. උපරිම වශයෙන් 10%කින් පමණක් ජාතික ආදායම පහත වැටෙනු ඇති බව පෙන්වා දී තිබේ. මේ අතර පෞද්ගලික මාධ්‍ය ඔස්සේ කුප්‍රකට ව්‍යාපාරිකයන් මත දැක්වීමට පටන්ගෙන ඇත. මෙවැනි එක් ව්‍යාපාරිකයෙකු සඳහන් කර තිබෙන්නේ පසුගිය වසරේ බිලියන 1,100ක් වැය කර ඇති අතර රජයේ මුළු ආදායම බිලියන 1,300ක් පමණ වන බවයි. එහෙත් මෙම ව්‍යාපාරිකයා පසුගිය වසරේ ආණ්ඩුව ණය සඳහා පොලී ගෙවීම සඳහා පමණක් බිලියන 980කට වැඩි මුදලක් එනම් කෝටි 98,000ක මුදලක් වැය කර ඇති බව ප්‍රකාශ කර නොතිබිණි. රාජ්‍ය සේවය ආර්ථික බරක් බව දැක්වීමට මෙම කුප්‍රකට ව්‍යාපාරිකයන් උත්සාහ කරමින් සිටී. එම ව්‍යාපාරිකයන් ගොඩනැගී තිබෙන්නේ දේශපාලන අනුග්‍රහය මත දියත්කරන ජාවාරම්කාරී ආර්ථිකය නිසාය. ආණ්ඩුව මෙවැනි කරුණු දක්වමින් ජනතාව මත ඉදිරියේදී දැවැන්ත පීඩනයක් එල්ල කිරීමට සූදානම් වන අතර ජනාධිපතිවරයා ජාතිය අමතා කළ කතාවේදීද ඒ පිළිබඳව අනතුරු අඟවා තිබිණි.", "URL": "https://lankatruth.com/si/?p=121873", "Category": "ආර්ථික පුවත්", "Parent URL": null}