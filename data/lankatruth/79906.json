{"Source": "Lankatruth", "Timestamp": "August 27, 2019", "Headline": "පාස්කු ප්‍රහාරයෙන් පසු සිදුකළ ආරක්ෂක ‌මෙහෙයුම් සඳහා ජනාධිපතිට සම්මානයක්", "News Content": "පාස්කු ප්‍රහාරයෙන් පසු ඊට අදාල අපරාධකරුවන් අත්අඩංගුවට ගැනීමට කඩිනමින් ක්‍රියාකිරීම සම්බන්ධව ප්‍රශංසාව පලකරමින් ජාත්‍යන්තර පොලීසියේ (ඉන්ටපෝල්) මහලේකම් ජර්ගන් ස්ටොක් මහතා විසින් ජනාධිපතිවරයා වෙත විශේෂ සම්මානයක් පිරිනමා තිබේ. අද(27) පෙරවරුවේ ජනාධිපති කාර්යාලයේදී මහලේකම්වරයා විසින් මෙම සම්මානය පිරිනමා ඇති අතර පාස්කු ප්‍රහාරයෙන් පසු ආරක්ෂක මෙහෙයුම් සඳහා සාර්ථකව මැදිහත් වූ ආරක්ෂක අමාත්‍යාංශය, ත්‍රිවිධ හමුදාව සහ බුද්ධි සේවාවන්ට මෙන්ම ශ්‍රී ලංකා පොලීසියට ද විශේෂ ස්තුතිය පිරිනමා තිබේ. මෙරට විශේෂ සංචාරයකට පැමිණ සිටින මහලේකම්වරයා අද පෙරවරුවේ ජනාධිපති මෛත්‍රිපාල සිරිසේන මහතා හමුවී සාකච්ඡාවක්ද පවත්වා තිබේ. ශ්‍රී ලංකා පොලීසිය සහ බුද්ධි නිලධාරීන් ඉහළ වෘත්තීමය භාවයකින් යුතුව ක්‍රියාකොට ඇති බවත් ඉන්ටර්පෝල් නිලධාරීන්ට අවශ්‍ය පූර්ණ සහය ඔවුන්ගෙන් හිමිවූ බවත් සඳහන් කර ඇත. මෙම සාකච්ඡා අතරතුර මත්ද්‍රව්‍ය හඳුනාගැනීමේ නව තාක්ෂණික උපකරණ ලබාගැනීමට සහ නීතිය බලගන්වන නිලධාරීන්ට අවශ්‍ය දැනුම ලබාගැනීම සම්බන්ධව ගිවිසුමකට එළඹීමට ද අවධානය යොමුකර ඇතැයි වාර්තා වේ.", "URL": "https://lankatruth.com/si/?p=79906", "Category": "පුවත්", "Parent URL": null}