{"Source": "Lankatruth", "Timestamp": "June 3, 2018", "Headline": "ශ්‍රීලනිපයට තාවකාලික නිලධාරී මණ්ඩලයක් – දුමින්දට ජාතික සංවිධාය ධුරය", "News Content": "ශ්‍රීලංකා නිදහස් පක්ෂයට තාවකාලිකව නිලධාරී මණ්ඩලයක් පත් කිරමට අද (03) බත්තරමුල්ල අපේගම පරිශ්‍රයේදී රැස්වු ශ්‍රීලනිප විධායක සභාව සහ සමස්ත ලංකා කාරක සභාව තීරණය කර ඇත. ඒ අනුව මෙතෙක් එම පක්ෂයේ ලේකම්වරයා ලෙස කටයුතු කළ දුමින්ද දිසානායක මහතා වෙනුවට තාවකාලිකව එම ධුරය සඳහා කැළණිය විශ්ව විද්‍යාලයේ ජන සන්නිවේදන අධ්‍යයනය අංශයේ මහාචාර්ය රෝහණ ලක්ෂ්මන් පියදාස මහතා පත් කරනු ලැබ සිටියි. එමෙන්ම දුමින්ද දිසානායක මහතා ශ්‍රීලනිපයේ ජාතික සංවිධායකවරයා ලෙසද පත් කර ඇත. ඊට අමතරව එහි භාණ්ඩාගාරික වරයා ලෙස එස්.බී දිසානායක මහතාත් පක්ෂයේ ජ්‍යෙෂ්ඨ උප සභාපතිවරු ලෙස නිමල් සිරිපාල සිල්වා, පාර්ලිමේන්තු මන්ත්‍රීවරුන් වන ඩබ්ලිව්.ඩී.ජේ. සෙනවිරත්න, සුසිල් ප්‍රේමජයන්ත සහ අනුර ප්‍රියදර්ශන යාපා යන මහත්වරු පත් කරනු ලැබ සිටිති. එමෙන්ම ශ්‍රි ලංකා නිදහස් පක්ෂයේ අනුශාසක ධූරය බාර ගන්නේ නම් විශ්‍රාමික ජනපති මහින්ද රාජපක්ෂ මහතා අනුශාසකවරයකු ලෙස පත් කිරිමට ශ්‍රීලනිප විධායක සභාව හා සමස්ත ලංකා කාරක සභාව තීරණය කර ඇති අතර පක්ෂයේ අනුශාසකවරුන් ලෙස හිටපු ජනාධිපතිනී චන්ද්‍රිකා බණ්ඩාරනායක මැතිනිය සහ හිටපු අගමැති දි.මු. ජයරත්න මහතා පත්කරනු ලැබ ඇත. පක්ෂයේ උප සභාපතිවරුන් ලෙස ආචාර්ය සරත් අමුණුගම, මහින්ද අමරවීර, දයාසිරි ජයසේකර, රෙජිනෝල්ඩ් කුරේ, පියසේන ගමගේ, මහ ඇමැති ශාන් විජයලාල් ද සිල්වා යන මහත්වරු පත්කරනු ලැබ සිටිති. උප ලේකම්වරු ලෙස රංජිත් සියඹලාපිටිය, සුමේධා ජී ජයසේන යන මහත්ම මහත්මීන් පත්කරනු ලැබ තිබේ. පක්ෂයේ ප්‍රතිසංවිධාන කටයුතු සඳහා මෙම තාවකාලික නිලධාරි මණ්ඩලය පත්කර ඇති අතර එම තාවකාලික නිලධාරි මණ්ඩලයේ සහභාගීත්වයෙන් පක්ෂයේ මධ්‍යම කාරක සභාව රැස්වීමට නියමිතය.", "URL": "https://lankatruth.com/si/?p=53479", "Category": "පුවත්", "Parent URL": null}