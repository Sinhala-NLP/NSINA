{"Source": "Lankatruth", "Timestamp": "December 3, 2019", "Headline": "යළි නඩු පැවරීමට යටත්ව ප්‍රියංකර ජයරත්නට එරෙහි නඩුව අල්ලස් කොමිසමෙන් ඉවත් කරගනියි", "News Content": "පැවති රාජපක්ෂ ආණ්ඩුවේ සිවිල් ගුවන් සේවා අමාත්‍යවරයා ලෙස කටයතු කළ පියංකර ජයරත්න මහතාට එරෙහිව අල්ලස් කොමිසම විසින් ගොනුකර තිබූ නඩුවක් යළි නඩු පැවරීමට යටත්ව ඉල්ලා අස්කර ගැනීමට අල්ලස් කොමිසම අද (03) කටයුතු කර තිබේ. 2014 වසරේ මැයි මස 21දා විත්තිකාර පියංකර ජයරත්න මහතා සිවිල් ගුවන් සේවා අමාත්‍යවරයා ලෙස කටයුතු කළ අවධියේ ශ්‍රී ලන්කන් කේටර්ස් සමාගමට අයත් රුපියල් තුන් ලක්ෂ තිස් දහසක මුදලක් මාරවිල පිහිටි ගම්බද කේටර්ස් නමැති සමාගමට ගෙවන ලෙස ශ්‍රී ලන්කන් කේටර්ස් සමාගමේ ප්‍රධාන විධායක නිලධාරියා පෙළඹවිම තුළින් අල්ලස් පනත යටතේ වරදක් සිදුකර ඇතැයි චෝදනා කරමින් අල්ලස් කොමිසම විසින් ඒ මහතාට එරෙහිව මෙම නඩුව ගොනු කර තිබුණි. මෙම නඩුව අද (03) කොළඹ මහාධිකරණය හමුවේ කැඳවනු ලැබූ අවස්ථාවේදී අල්ලස් කොමිසමේ නීතිඥවරිය අධිකරණය දන්වා ඇත්තේ මෙම නඩුව ගොනු කර තිබෙන්නේ අල්ලස් කොමිසමේ කොමසාරිස්වරුන් තිදෙනාගේ ලිඛිත අනුමැතියක් නොමැතිව හෙයින් නැවත නඩු පැවරීමේ අයිතියට යටත්ව එය ඉල්ලා අස්කර ගැනීමට අවසර දෙන ලෙසය. එම ඉල්ලීම පිළිගත් මහාධිකරණ විනිසුරුවරයා අධි චෝදනා පත්‍ර ඉල්ලා අස්කර ගැනීමට අල්ලස් කොමිසමට අවසර දී තිබේ. ඒ අනුව මෙම නඩුව යළි පැවරීමට නියමිතය. ප්‍රියංකර ජයරත්න මහතා වත්මන් රාජපක්ෂ ආණ්ඩුවේ දේශීය වෛද්‍ය සේවා රාජ්‍ය අමාත්‍යවරයාය.", "URL": "https://lankatruth.com/si/?p=86605", "Category": "පුවත්", "Parent URL": null}