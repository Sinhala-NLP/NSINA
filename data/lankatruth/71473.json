{"Source": "Lankatruth", "Timestamp": "April 3, 2019", "Headline": "තරුණ විරෝධතා හමුවේ ඇල්ජිරියානු ජනාධිපති ධුරයෙන් ඉල්ලා අස්වෙයි", "News Content": "උද්ඝෝෂණ හමුවේ ඇල්ජීරියානු ජනාධිපතිවරයා සිය ධුරයෙන් ඉල්ලා අස්වී තිබේ. ඇල්ජීරියානු තරුණ කොටස් සති 6ක් පුරා වීදි බැස, ජනාධිපතිවරයාට සිය ධුරයෙන් ඉල්ලා අස්වන ලෙස බලකරමින් උද්ඝෝෂණ පැවැත්වීය. වසර 20ක් පුරා ජනාධිපතිධුරයේ රැදී සිටි ඇල්ජීරියානු ජනාධිපති අබ්දෙල්අසීස් භූටේෆ්ලික් විරෝධතා හේතුවෙන් සිය ඉල්ලා අස්වීම ඇල්ජිරියානු ව්‍යවස්ථාදායක කවුන්සිලයේ ප්‍රධානියා වෙත භාරදී ඇත. විරෝධතාකරුවන්ගේ ඉල්ලීම් අනුව යමින් ඇල්ජිරියානු හමුදාව ද පවසා ඇත්තේ ජනාධිපතිවරයා සිය ධුරයෙන් ඉල්ලා අස්විය යුතු බවය. පස්වැනි වරටත් ජනාධිපති ධුරය සඳහා තරඟ වැදීමට ජනාධිපති අබ්දෙල්අසීස් භූටේෆ්ලික් සූදානම්වීමත් සමඟ ඇල්ජිරියානු තරුණ කණ්ඩායම් සිය විරෝධය දක්වමින් වීදි බසින්නට විය. ඇවිලී ගිය විරෝධතා අවසානයේ රජයේ හමුදා ද අනුමත කරමින් එරට හමුදා ප්‍රධානී ලුතිනන් ජනරාල් අහමඩ් ගයිඩ් සාලා දැනුම්දී ඇත්තේ ජනාධිපතිවරයා ධුරයෙන් ඉවත් වියයුතු බවය. ඒ අනුව 83 හැවිරිදි ජනාධිපතිවරයා ඉල්ලා අස්වූ අතර ඉහළ මන්ත්‍රණ සභාවේ ප්‍රධානී අබ්දෙල්කාදර් බෙන්සලාහා මැතිවරණයක් පැවැත්වෙන තෙක් දින 90ක් රටේ පාලන බලතල හොබවනු තිබේ.", "URL": "https://lankatruth.com/si/?p=71473", "Category": "විදෙස් පුවත්", "Parent URL": null}