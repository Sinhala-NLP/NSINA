{"Source": "Lankatruth", "Timestamp": "June 8, 2018", "Headline": "පාර්ලිමේන්තු මන්ත්‍රී සනත් නිෂාන්තට එරෙහි නඩුව කල්යයි", "News Content": "විදුලි ඉංජිනේරුවරයෙකුට දුරකතනයෙන් බැන තර්ජනය කිරීමේ සිද්ධියක් සම්බන්ධයෙන් ශ්‍රී ලංකා පොදුජන පෙරමුණේ පුත්තලම දිස්ත්‍රික් පාර්ලිමේන්තු මන්ත්‍රී කතුරුගමගේ සනත් නිෂාන්ත පෙරේරා මහතාට එරෙහිව පවතින නඩුව ඊයේ(7) හලාවත මහේස්ත්‍රාත් මංජුල රත්නායක මහතා ඉදිරියේ කැඳවූ අතර එය අගෝස්තු 28 දක්වා කල් තැබීමට මහේස්ත්‍රාත්වරයා තීරණය කළේ ය. නීති විරෝධී අයුරින් මන්ත්‍රීවරයාට අයත් නිවසකට විදුලිය ගෙන ඇතැයි ලද තොරතුරකට අනුව 2015 වසරේ හලාවත විදුලි ඉන්ජිනේරු ප්‍රසාද් ජූඩ් රත්නායක මහතා ඇතුළු නිලධාරීන් කණ්ඩායමක් අදාල නිවසවෙත ගොස් විදුලිය විසන්දි කර තිබේ. එම සිද්ධියට අදාලව මන්ත්‍රීවරයා දුරකතනයෙන් බැන තර්ජනය කළ බවට විදුලි ඉන්ජිනේරුවරයා හලාවත පොලීසිට පැමිණිල්ලක් සිදුකර ඇති අතර මන්ත්‍රීවරයාට එරෙහි හලාවත මහේස්ත්‍රාත් අධිකරණයේ නඩු පැවරිණි. කෙසේවෙතත් නඩුව විභාගයට ගන්නා අවස්තාවේ මන්ත්‍රීවරයා අධිකරණය හමුවේ පෙනී සිට නැති අතර හලාවත මහාධිකරණය හමුවේ වෙනත් නඩුවකට පෙනී සිටින බව අනාවරණය වීමෙන් අනතුරුව නඩුව කල්දැමූ බව වාර්තා වේ. මන්ත්‍රීවරයාගේ නිවසට නීති විරෝධීව විදුලිය ලබා ගැනීමෙන් විදුලි බල මණ්ඩලයට සිදුව තිබූ හානීය ලෙසින් රුපියල් ලක්ෂ පහලොවකට අධික මුදලක් දඩ වශයෙන් මන්ත්‍රීවරයාගෙන් අය කර ගෙන තිබේ.", "URL": "https://lankatruth.com/si/?p=53865", "Category": "පුවත්", "Parent URL": null}