{"Source": "Lankatruth", "Timestamp": "July 30, 2019", "Headline": "බීඩි කොළ කිලෝ 2300කට අධික ප්‍රමාණයක් සමඟ ඉන්දියානුවන් 6ක් අත්අඩංගුවට", "News Content": "බීඩි කොළ කිලෝග්‍රෑම් 2379ක් සමඟ ඉන්දීය ජාතිකයන් හය දෙනෙකු සහ ඔවුන් පැමිණි යාත්‍රාව ඊයේ(29) නාවික හමුදාව විසින් වයඹ මුහුදු සීමාවේදී අත්අඩංගුවට ගෙන තිබේ. ශ්‍රී ලංකා නාවික හමුදාවට අයත් මුර සංචාරයේ යෙදී සිටි සාගර නෞකාවේ නිලධාරීන් විසින් හඳුනාගත් සැකකටයුතු යාත්‍රාවක් සම්බන්ධව දැනුම්දීමෙන් පසු සුරනිමල නෞකාවේද නිලධාරීන් සමඟ අදාල යාත්‍රාව පරීක්ෂාකර ඇති අතර එහිදී මෙම බීඩි කොළ තොගය සොයාගෙන තිබේ. පාර්සල් 74ක අසුරා තබූ බීඩි කොළ තොගය, අදාල යාත්‍රාව සහ එහි සිටි ඉන්දීය ජාතිකයන් හය දෙනෙකු අත්අඩංගුවට ගෙන පසුව ශ්‍රී ලංකා නාවික හමුදා විජය ආයතනය වෙත භාර දී තිබේ. බීඩි කොළ තොගය කොළඹ රේගු කාර්යාලය වෙත මේ වනවිට ලබාදී ඇත. අත්අඩංගුවට ගත් සැකකරුවන් පොලීසිය වෙත භාරදීමට කටයුතු කර ඇත. මෙම වසරේ දැනට ගතවී ඇති කාලය තුළ බීඩි කොළ කිලෝග්‍රෑම් 27000කට අධික ප්‍රමාණයක් නාවික හමුදාව විසින් සොයාගෙන ඇත.", "URL": "https://lankatruth.com/si/?p=78339", "Category": "පුවත්", "Parent URL": null}