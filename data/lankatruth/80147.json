{"Source": "Lankatruth", "Timestamp": "August 31, 2019", "Headline": "ඕස්ට්‍රේලියාවේ පිටුවහල් කළ ලාංකික පවුලක් ගුවනේදී යලි කැඳවයි", "News Content": "බෝට්ටුවකින් ඕස්ට්‍රේලියාවට පලාගිය ශ්‍රී ලාංකික පවුලක්, අනවසරයෙන් ඕස්ට්‍රේලියාවේ රැඳී සිටීම යන චෝදනාවට මේ වනවිට ලක්ව ඇති අතර නැවත ඔවුන් මෙරටට පිටුවහල් කිරීමට යාමේදී අර්බුධ රැසකට මුහුන දී ඇති බව වාර්තා වේ. 2012 – 2013 අතර කාල සීමාව තුළ ඕස්ට්‍රේලියාවට පලාගොස් ඇති නඩේසලිංගම් සහ ඔහුගේ බිරිද ප්‍රියා, ක්වීන්ස්ලන්ඩ් ප්‍රාන්තයේ බිලෝලා නම් කුඩා ගම්මානයක ජීවත් වී ඇත. පසුගිය මාර්තු මාසයේ දී ඕස්ට්‍රේලියානු බලධාරීන් ඔවුන්ගේ නිවස පරීක්ෂා කර ඇති අතර ඔවුන් නීති විරෝධී සංක්‍රමණිකයින් බව හඳුනාගෙන ඇත. ඒ අනුව නඩේසලිංගම් ඇතුළු පවුල ඕස්ට්‍රේලියාවෙන් පිටුවල් කිරීමට පසුගිය බදාදා දින එරට බලධාරීන් විසින් තීන්දු කර ඇති අතර ඔවුන් මෙල්බර්න් ගුවන්තොටුපලට රැගෙන ඒමේදී නොසන්සුන්කාරී තත්වයක් ඇතිව තිබේ. පසුව මෙල්බර්න් නුවරින් අලුයම 4.45ට පමණ කොළඹ දක්වා පියාසර කිරීමට සූදානම්ව තිබූ ගුවන් යානයකින් ඔවුන් මෙරටට රැගෙන නියමිතව තිබූ අතර එම ගුවන් යානය කිලෝමීටර් 3000ක් පමණ පියාසර කරමින් තිබියදී ඩාර්වින් ගුවන් තොටුපළට ගොඩ බස්සවා තිබේ. ඒ නඩේසලිංගම් ඇතුළු පවුල පිටුවල් කිරීමට විරෝධය දක්වමින් සමාජ ක්‍රියාකාරිකයන් පිරිසක් ඉදිරිපත් කර තිබූ පෙත්සමකට අනුව ලද නියෝගයකට අනුවය. එම පවුලේ බාල දරුවා වන ධරුනිගා පිටුවල් කිරීම තහනම් බව ඕස්ට්‍රේලියානු ෆෙඩරල් අධිකරණය නිකුත් කර ඇති නිවේදනයේ දක්වා ඇතැයි වාර්තා වේ. නඩේසලංගම් ඇතුළු පවුල රැඳවුම් මධ්‍යස්ථානයක රඳවා ඇති අතර ඔවුන් ආපසු ගෙනෙන ලෙස එක් ලක්ෂ විසි දහසකට අධික අත්සන් ප්‍රමාණයකින් යුත් පෙත්සමක් ද, එරට සමාජ ක්‍රියාකාරිකයන් විසින් සකසා ඇතැයි වාර්තා වේ. මෙම සිද්ධිය සම්බන්ධ අවසන් තීන්දුව ලබන බ්‍රහස්පතින්දා දින ගනු ඇතැයි බොහෝ දෙනා පවසයි.", "URL": "https://lankatruth.com/si/?p=80147", "Category": "පුවත්", "Parent URL": null}