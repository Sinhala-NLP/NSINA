{"Source": "Lankatruth", "Timestamp": "June 13, 2020", "Headline": "නිදහස් චතුරශ්‍රය අසළ මිය ගොස් සිටි පුද්ගලයා වෙඩි තබාගත්තාදැයි සැකයක්", "News Content": "කොළඹ නිදහස් චතුරශ්‍රය අසළ දී වෙඩි වැදීමෙන් මියගොස් සිටි තැනැත්තා, තමා විසින්ම වෙඩි තබාගෙන සියදිවි හානි කරගෙන ඇති බවට පොලිසිය විසින් සැක පල කරයි. මෙම තැනැත්තාගේ මෘත ශරීරය නිදහස් චතුරශ්‍රය ආසන්නයේ තිබිය දී ඊයේ (12) උදෑසන හමුවූ අතර මෘත ශරීරය අසළ ගිනි අවියක්ද තිබී හමු වී ඇත. මෙලෙස මියගොස් ඇත්තේ දැනට බම්බලපිටිය පොලිස් ක්ෂේත්‍ර බලකා මූලස්ථානය ආසන්නයේ, සිය සහෝදරයෙකුගේ නිවසක පදිංචිව සිටි 64 හැවිරිදි රජීව් ප්‍රකාශ් ජයවීර නමැති ශ්‍රී ලංකන් ගුවන් සමාගමේ හිටපු විධායක ශ්‍රේණියේ නිලධාරියෙක්. ඔහු මීට පෙර නාවල රාජගිරිය උද්‍යාන පාර ප්‍රදේශයේ පදිංචිව සිට ඇති අතර ඔහුගේ බිරිඳ සහ දරුවා විදෙස්ගතව සිටින බවද පොලිසිය පවසයි. සුෂුම්නා ආබාධයකින් පෙළුණු ඔහු සිය දිවි නසා ගන්නා බවට සඳහන් වන ලිපියක්ද ඔහු විසින් මිය යාමට පෙර ලියා තිබී හමුවී තිබේ. කෙසේ වෙතත් එම ලිපිය පරිඝණක යතුරු ලියනයකින් ලියන ලද පිලියක් බවද වාර්තා වේ. මෙම තැනැත්තාගේ සහෝදරයා විසින් බම්බලපිටිය පොලිස් ස්ථානයට ඊයේ (11) රාත්‍රියේ තම සහෝදරයා අතුරුදන්ව ඇති බවට පැමිණිල්ලක්ද ඉදිරිපත් කර ඇත. සිද්ධිය සම්බන්ධයෙන් විමර්ශන කටයුතු බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ සෘජු අධීක්ෂණය යටතේ, කුරුඳුවත්ත පොලීසියේ වැඩ බලන ස්ථානාධිපති ප්‍රධාන පොලිස් පරීක්ෂක ආලෝක සේනානායක මහතාගේ උපදෙස් සහ මෙහෙයවීම මත සිදු වේ. ඔහු නිදහස් මාධ්‍ය වේදියෙකු ලෙසද කටයුතු කර ඇති තැනැත්කු බවත් වාර්තා වේ.", "URL": "https://lankatruth.com/si/?p=93984", "Category": "පුවත්", "Parent URL": null}