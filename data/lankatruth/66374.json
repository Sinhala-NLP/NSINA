{"Source": "Lankatruth", "Timestamp": "January 9, 2019", "Headline": "ව්‍යවස්ථා සභාවේ අනුමත සිව්දෙනාට අභියාචනාධිකරණ, ශ්‍රේෂ්ඨාධිකරණ විනිසුරු පත්වීම්", "News Content": "නව ශ්‍රේෂ්ඨාධිකරණ විනිසුරුවරුන් තිදෙනෙකු සහ අභියාචනාධිකරණ විනිසුරුවරයෙක් අද (09) ජනාධිපති නිල නිවසේ දී ජනාධිපති මෛත්‍රීපාල සිරිසේන මහතා අතින් පත්වීම් ලබා තිබේ. ඒ අනුව අභියාචනාධිකරණ සභාපති පී.පී. සුරසේන, අභියාචනාධිකරණ විනිසුරු එස්. තුරෙයිරාජා, අභියාචනාධිකරණ විනිසුරු ඊ.ඒ.ජී.ආර්. අමරසේකර යන මහත්වරුන් නව ශ්‍රේෂ්ඨාධිකරණ විනිසුරුවරුන් ලෙස පත් කර දී ඇත. එමෙන්ම මහාධිකරණ විනිසුරු කේ.පී. ප්‍රනාන්දු මහතා නව අභියාචනාධිකරණ විනිසුරුවරයකු ලෙස පත් කර තිබේ. ව්‍යවස්ථා සභාවට ජනාධිපතිවරයා විසින් යොමු කළ නම්වලින් අදාළ නම් තෝරා ව්‍යවස්ථා සභාව අනුමත කර ජනාධිපතිවරයාට යොමු කිරීමෙන් පසු දීර්ඝ කාලයක් එම පත්වීම් සිදු නොකර තබාගෙන සිට ව්‍යවස්ථා සභව විසින් කළින් ප්‍රතික්ෂේප කළ නම්ද ඇතුළුව ජනාධිපතිවරයාගේ නිර්දේශයන් කිහිපයක් යළිත් ව්‍යවස්ථා සභාවට යොමු කර තිබිණි. කෙසේ නමුත් එම නිදේශයන් අනුමත නොකර කළින් අනුමත කළ නම් යළිත් තහවුරු කරමින් ව්‍යවස්ථා සභාව විසින් යළිත් ජනාධිපතිවරයාට යොමු කර තිබේ. ව්‍යවස්ථා සභාවේ නිර්දේශයන් අනුව එම පත් කිරීම සිදු කිරීමට ජනාධිපතිවරයාට සිදු වූ අතර එසේ නොකළානම් ජනාධිපතිවරයා යළිත් වරක් ව්‍යවස්ථාව උල්ලංඝණය කිරිමේ චෝදනාවට ලක්වේ. එමෙන්ම යළිත් වරක් ජනාධිපතිවරයා නීතිය ඉදිරියේ වරකදක් සිදු කළ තැනැත්තෙකු ලෙස නම්වීමටද ඉඩ තිබිණි.", "URL": "https://lankatruth.com/si/?p=66374", "Category": "පුවත්", "Parent URL": null}