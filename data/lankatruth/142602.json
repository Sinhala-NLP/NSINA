{"Source": "Lankatruth", "Timestamp": "December 2, 2022", "Headline": "යුරෝපා පාර්ලිමේන්තු නියෝජිතයින් හා ජ.වි.පෙ අතර හමුවක්", "News Content": "ස්පාඤ්ඤයේ ඇන්ටිකැපිටලිස්ටාස් පක්ෂය නියෝජනය කරන යුරෝපා පාර්ලිමේන්තු මන්ත්‍රී මිගුවෙල් අර්බන් ක්‍රෙස්පො ඇතුළු නියෝජිත පිරිසක් අද (02) ජනතා විමුක්ති පෙරමුණේ ප්‍රධාන කාර්යාලයේදී එම පක්ෂයේ ප්‍රධාන ලේකම් ටිල්වින් සිල්වා ඇතුළු පක්ෂයේ නායකයින් හමුවූහ. ඔවුන්ගේ ශ්‍රී ලංකා සංචාරයේ අරමුණ වන්නේ ශ්‍රී ලංකාවේ ණය අර්බුදය පිළිබඳව ඔවුන් විසින් සිදු කරනු ලබන අධ්‍යයනයකට අදාළ තොරතුරු ලබාගැනීමය. ග්‍රීක ණය අර්බුදය සම්බන්ධයෙන්ද ඔවුන් විසින් මෙබඳු අධ්‍යයනයකින් පසු වාර්තාවක් සකස් කර ඇත. ආර්ථික අර්බුදය පිළිබඳ ජනතා විමුක්ති පෙරමුණ දරන අදහස් පිළිබඳව මෙම පිරිස සහ ජවිපෙ නියෝජිතයින් අතර එහිදී දීර්ඝ අදහස් හුවමාරුවක් සිදු වී තිබේ. ජනතා විමුක්ති පෙරමුණේ ජාතික සංවිධායක බිමල් රත්නායක සහ මධ්‍යම කාරක සභික වසන්ත සමරසිංහද මේ අවස්ථාවට එක්ව සිටියහ. ඇන්ටිකැපිටලිස්ටාස් පක්ෂයේ නියෝජිතයින් දෙදෙනක් යුරෝපා පාර්ලිමේන්තුව නියෝජනය කරන අතර ස්පාඤ්ඤයේ පළාත් පාලන ආයතනයන්හි 21%ක පමණ නියෝජනයක් ඔවුන්ට හිමිය.", "URL": "https://lankatruth.com/si/?p=142602", "Category": "පුවත්", "Parent URL": null}