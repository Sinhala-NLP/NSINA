{"Source": "Lankatruth", "Timestamp": "November 9, 2022", "Headline": "ප්‍රියමාලිගේ වෙස් ගත් අතපත්තු නිදැල්ලේ", "News Content": "ප්‍රියමාලී සිදු කර තිබෙන මූල්‍ය මංකොල්ලය මෙන් තුන්ගුණයකට අධික මහා මූල්‍ය මංකොල්ලයක් සිදු කර තාමත් නිදැල්ලේ සිටින ධම්මික අතපත්තු නැමැත්ති ජාවාරම්කරු පොහොට්ටුවේ බලවතුන්ට කප්පම් දී තිබේදැයි අගතියට පත්වි සිටින්නන් වෙනුවෙන් ක්‍රියාකාරිව මැදිහත් වී සිටින සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න ප්‍රශ්න කරයි. ධම්මික අතපත්තු නම් ජාවාරම්කරුවා ඉයෝන් ලංකා යන නමින් 2013 වර්ශයේ සිට 2020 දක්වා ආයතනයක් පවත්වාගෙන ගොස් ඇත. එය මහ බැංකුවේ ලියාපදිංචි ආයතනයක් බව දක්වමින් ව්‍යාජ අංකයක්ද ප්‍රදර්ශනය කරමින් ත්‍රිවිධ හමුදාව සහ පොලීසිය ඇතුළු සාමාන්‍ය ජනතාවගේ මුදල් රුපියල් කෝටි 991ක් පමණ කොල්ල කා ඇති බව මේ වනවිට හෙළි වී තිබේ. මෙම මූල්‍ය මංකොල්ලය සම්බන්ධයෙන් අසාධාරණයට ලක් වූ ඉයෝන් ලංකා ගනුදෙනුකරුවන්ගේ සුභසාදක සංගමය විසින් අභියාචනාධිකරණය ඉදිරියේ නඩු පවරා තිබේ. එම නඩුව ඊයේ (08) කැඳවූ අතර එහිදී නියෝග කර ඇත්තේ ලබන ජනවාරි 13ට පෙර මහ බැංකුව, නීතිපති දෙපාර්තමේන්තුව, ධම්මික අතපත්තු සහ ධම්මික අතපත්තුගේ වංචාව හේතුවෙන් අසාධාරණයට පත් වින්දිතයන් සමග සාකච්ඡාවක් සිදු කර මෙම මුදල් ගෙවීමට අදාලව මැදිහත්වන ලෙසය. එහිදී වින්දිතයන් වූ 9,449ක් පමණ පරිසක් සිටින අතර මෙම මූල්‍ය මංකොල්ලකරුවා අඩුම වශයෙන් අත්අඩංගුවට හෝ නොගත්තේ පොහොට්ටු පක්ෂයේ ප්‍රබලයන්ට කප්ම් දී ඇති නිසාදැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න වැඩිදුරටත් ප්‍රශ්න කරයි. මීට අදාල නඩුව ලබන ජනවාරි 13 යළි කැඳවීමට නියමිතය.", "URL": "https://lankatruth.com/si/?p=141783", "Category": "පුවත්", "Parent URL": null}