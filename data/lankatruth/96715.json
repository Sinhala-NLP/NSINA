{"Source": "Lankatruth", "Timestamp": "September 26, 2020", "Headline": "තමා දෙන සියලු වාචික නියෝග චක්‍රලේඛ සේ සලකා ක්‍රියාත්මක කළ යුතුයි -ජනපති", "News Content": "ජනතාවගේ යහපත උදෙසා තමා දෙන සියලු වාචික නියෝග චක්‍රලේඛ සේ සලකා ක්‍රියාත්මක කළයුතු බව ජනාධිපති ගෝඨාභය රාජපක්ෂ මහතා නිලධාරින්ට අවධාරණය කරයි. බදුල්ල, හල්දුම්මුල්ල, වෙලංවිට ග්‍රාමයෙන් ඊයේ (25) ආරම්භ වූ “ජනපති ගම සමඟ පිළිසඳර” සාකච්ඡා මණ්ඩපයේ දී ජනාධිපතිවරයා මේ බව පැවසීය. මැටි කර්මාන්තයට බලපත්‍ර ලබාගැනීම පිළිබඳව ජනතාව ජනාධිපතිවරයා වෙත ඉදිරිපත් කළ ප්‍රශ්නයකදී එසේ බලපත්‍ර නිකුත් කරන්නැයි ජනාධිපතිවරයා නිලධාරීන්ට නියෝග කළ අතර ඔවුන් පැවසුවේ චක්‍රලේඛයක් මගින් දැනුම් දෙන්නේ නම් තමන්ට එසේ කළ හැකි බවයි. එහිදී ජනාධිපති ගෝඨාභය රාජපක්ෂ මහතා “චක්‍රලේඛනයක් කියන්නෙ … ජනාධිපතිවරයා කිව්වට පස්සේ ඒක තමයි චක්‍රලේඛනය. තේරුණාද ? පාවෙන ජනාධිපති කෙනෙක් නෙවෙයි මම. හරිද ? ජනාධිපති හැටියට එහෙම තමයි මම. ඒක නැත්නම් මම ඒ නිලධාරියාට විරුද්ධව වැඩ කරනවා. මේක මම ප්‍රසිද්ධියේ කියන්නේ. මම කියන එක මම මේවා හොයලා බලලා තමයි කියන්නෙ. ජනතාව වෙනුවෙන්. ඒක තමයි චක්‍රලේඛනය ! ඒක අද ලියාගන්න. මෙන්න මේ චක්‍රලේඛනය ජනාධිපතිවරයා විසින් අහවල් දවසේ අහවල් වෙලාවට නිකුත් කළා. ඒක තමයි චක්‍රලේඛනය. හරිද ? ඔයාගෙ උසස් තැනට ඒක ලියන්න. ලියලා දැන් මේවා මේ වගේ ඒවා ඉක්මනට විසඳලා දෙන්න. මම මේ හැමෝටම කියන්නෙ. චක්‍රලේඛනය කියන්නෙ ජනාධිපතිවරයා කියන එක. ඊට වඩා එහා මොනවද ? විධායක ජනාධිපති කියන්නෙ ඒකනෙ. තේරුණාද ? “රාජ්‍ය නිලධාරීන්ගෙන් මම බලාපොරොත්තු වෙන්නේ ජනතා ගැටළු සවිඥාණිකව අවබෝධකරගෙන විසඳුම් දීම. ජනතාවගේ පැත්තේ සිට නිවැරදි සහ ඝෘජු තීරණ ගන්නා නිලධාරීන් මම ආරක්ෂා කරනවා. ජනතා ප්‍රශ්නවලට විසඳුම්දීමට රාජ්‍ය ආයතන දිගුකාලයක් ගන්නවා. ආයතනයක ලිඛිත විමසුමකට අනෙක් ආයතනයෙන් දින 14ක් ඇතුළත පිළිතුරු නැත්නම් එම ලිඛිත ඉල්ලීම අනුමත කළා සේ සලකා ජනතාවට පිළිතුරු දෙන්න” යනුවෙන් ජනාධිපතිවරයා නියෝග කළේය.", "URL": "https://lankatruth.com/si/?p=96715", "Category": "පුවත්", "Parent URL": null}