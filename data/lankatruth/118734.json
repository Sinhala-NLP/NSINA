{"Source": "Lankatruth", "Timestamp": "June 30, 2021", "Headline": "බ්‍රිතාන්‍ය ඔත්තුසේවයට අයත් ආරක්ෂක රහස් ලියවිලි ලන්ඩන් බසයකින් මතුවේ", "News Content": "මිට දින කීපයකට පෙර රුසියානු හමුදාව විසින් බ්‍රිතාන්‍ය රාජකීය හමුදාවට අයත් HMS-defender නෞකාවකට එල්ලකළ ගුවන් ප්‍රහාරය, යුධ අවි ජාවාරම් හා ඇෆ්ගනිස්ථානයෙන් නේටෝ හමුදාව ඉවත්කර ගැනීමේ ක්‍රියාවලිය සම්බන්ධ තොරතුරු ඇතුලත් බ්‍රිතාන්‍ය රහස් ඔත්තු සේවයට අයත් අතිශය සංවේදී පිටු 50ක ලේඛණයක් මගී බස් රථයක තිබී හමුවීමෙන් බ්‍රිතාන්‍ය රජය දැඩි අපහසුතාවයකට පත් වී ඇතිබව වාර්තා වේ. එහි අඩංගු තොරතුරු බ්‍රිතාන්‍ය මාධ්‍ය විසින් හෙළිකිරීමෙන් පසුව රුසියානු විදේශ අමාත්‍යංශ ප්‍රකාශිකාවක් වන maria zakharova ඒ සම්බන්ධයෙන් ප්‍රතිචාර දැක්වුයේ “ලන්ඩනයේ 007 පන්නයේ ජේම්ස් බොන්ඩ්ලාගේ කාර්යක්ෂමතාවය” ඉතා බැරෑරුම් ලෙස පිරිහී ඇතැයි යන අනුම්පදයක්ද සහිතවය. දකුණු ලන්ඩනයේ කෙන්ට් නගරයේදී හිමිදිරි උදෑසන සේවය පිණිස යන බ්‍රිතාන්‍ය පුරවැසියෙකු විසින් මෙම අපුර්ව සොයාගැනීම සිදුකර මාධ්‍ය වෙත ලබා දී ඇති බව පැවසේ. ඒ අතර බ්‍රිතාන්‍ය ආරක්‍ෂක අමාත්‍යංශයේ ප්‍රකාශකයෙකු විසින් එවැනි ලේඛණයක් අතුරුදහන් වී ඇති බවට එහි සේවකයෙකු තමන්ට දැනුම් දී ඇති බවත් ඒ සම්බන්ධව විමර්ශනයක් ආරම්හ කර ඇතිබව BBC ලෝක සේවයටද පවසා අදාළ සිද්ධිය සනාථ කර ඇත. කෙසේ වෙතත් ජුනි 23 දා කළු මුහුදේ රුසියානු හමුදාව සමග බ්‍රිතාන්‍ය නාවික හමුදාව අතර සිදුවූ ගැටුම සම්බන්ධයෙන් බ්‍රිතාන්‍ය රජයේ සැබෑ ස්‌ථාවරය මෙසේ හෙළිවීම රාජ්‍යයන් දෙක අතර ජුනි 23 දා ගැටුමේ අර්බුදය තවත් උග්‍ර කර ඇතැයි බටහිර මාධ්‍ය වාර්තා කර සිටිති. BBC මාධ්‍ය වාර්තාව සනාථ කරනුයේ කළු මුහුදේ සිදුවූ ගැටුම ක්‍රිමියා අවට රඳවා ඇති රුසියානු හමුදාව ප්‍රකෝප කිරීම පිණිස යුක්රේනයට පක්ෂව ක්‍රිමියාව ඈඳාගැනීමට විරෝධය පෑමට බ්‍රිතාන්‍ය අගමැති බොරිස් ජොන්සන්ගේ ඍජු මැදිහත් වීම මත සැලසුම් සහගතව සිදුකරන ලද යුධ මෙහෙයුමක් ලෙස එහි සඳහන් වූ බවයි. මිට පෙර එම සිදුවීම සිදුවූ අවස්ථාවේ බ්‍රිතාන්‍ය රජය ප්‍රකාශ කරනු ලැබුවේ කළු මුහුදට තම නෞකාව ඇතුළු කිරීම “අහිංසක උත්සහයක්” පමණක් වූ බවයි. මෙම රහස් ලේඛණ වල අඩංගු වූ අනෙක් සංවේදී කාරණය වනුයේ ඇෆ්ගනිස්ථානයෙන් ඇමරිකන් හමුදා ඉවත් වූ පසු එහි බ්‍රිතාන්‍ය හමුදා ඛණ්ඩයක් රැඳවීමට සැලසුම් කර ඇති බව හෙළිවී තිබීමය. නමුත් තලිබාන් ගරිල්ලන් (ජුනි 29) දින අල්ජසීරා පුවත් සේවයට පවසා සිටියේ සැප්තැම්බර් 11වැනිදායින් පසුව ඇෆ්ගනිස්ථානයේ රැඳී සිටින සියලුම විදේශ හමුදා ආක්‍රමණික හමුදාවන් ලෙස සලකා පහර දෙන බවත් එසේ රැඳී සිටීමට උත්සහ කිරීම දෝහා සටන් විරාම ගිවිසුම උල්ලංඝනය කිරීමක් ලෙස සලකන බවත්ය. මේ අතර සොල්දාදුවන් 650ක් එරටහි රැඳවීමට ඇමරිකාවද අපේක්ෂා කරන බව පැවසේ. කෙසේ වෙතත් මෙම ලේඛණ හෙළිවීම පිළිබඳව රුසියානු විදේශ අමාත්‍යංශ ප්‍රකාශිකා maria zakharova පවසනුයේ මෙම රහස් ලේඛණ හමුවීම බ්‍රිතාන්‍ය රජය ජුනි 23 ප්‍රහාරය සාධාරණය කරලීම සඳහා ඕනෑකමින් සිදුකරන්නට ඇති බවට තමන් සැක කරන බවය. එසේම ප්‍රහාරය සිදුවූ දිනම ඔවුන්ගේ BBCයම එය සනාථ කල නිසා එය වසා ගැනීමට සිදුකළ නව මෙහෙයුමක් විය හැකි බවය. ඇය වැඩිදුරටත් ප්‍රකාශ කර සිටියේ මිට පෙර නේටෝ සාමාජිකයින් රුසියාවට චෝදනා කරනු ලැබුවේ තමන් රහස් තොරතුරු සොයාගැනීම ඉලක්ක කරමින් ඔවුන්ගේ පරිගණක වලට මොස්කව් සිට හැකර් ප්‍රහාර එල්ල කරන බවත්ය. “රහස් තොරතුරු සොයාගැනීමට බ්‍රිතාන්‍ය බස්රථ තියෙද්දී අපි මොකටද දැන් රුසියන් හැකර්වරුන්ට මුදල් වියදම් කරන්නේ” ? ඇය මාධ්‍ය වෙතින් ප්‍රශ්ණ කර සිටියේ බ්‍රිතාන්‍ය රහස් ඔත්තු සේවයේ අකාරක්ෂමතාවය සමච්චලයට ලක්කරමිනි.", "URL": "https://lankatruth.com/si/?p=118734", "Category": "පුවත්", "Parent URL": null}