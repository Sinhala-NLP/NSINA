{"Source": "Lankatruth", "Timestamp": "September 6, 2019", "Headline": "නවසීලන්තයට එරෙහි විස්සයි විස්ස තරඟයෙන් ලංකාවට විශිෂ්ඨ ජයක් – මාලිංගගෙන් ලෝක වාර්තාවක්", "News Content": "සංචාරක නවසීලන්ත කණ්ඩායම සහ ශ්‍රී ලංකා කණ්ඩායම අතර අද(06) තුන්වැනි සහ අවසන් වරට පැවති විස්සයි විස්ස තරඟයේ ලකුණු 37ක විශිෂ්ඨ ජයක් ලබාගැනීමට ශ්‍රී ලංකා කණ්ඩායම සමත් විය. කාසියේ වාසිය දිනාගත් ශ්‍රී ලංකා කණ්ඩායම පළමුව පන්දුවට පහරදීමට තීරණය කළ අතර පන්දුවාර 20 අවසානයේ කඩුලු 8ක් දැවී රැස්කරගත් ලකුණු සංඛ්‍යාව 125 කි. එහිදී ධනුෂ්ක ගුණතිලක ලකුණු 30ක් ද නිරෝෂන් දික්වැල්ල ලකුණු 24ක් සහ ලහිරු මධුෂංක ලකුණු 20ක් ද ලබාගත්තේ ය. නවසීලන්ත ක්‍රීඩක මිචෙල් සැන්ට්නර් සහ ටොඩී ඇස්ට්ලේ කඩුළු 3 බැගින් බිඳ හෙලීය. ලකුණු 126ක ඉලක්කයක් සමඟ පිටියට පිවිසි නවසීලන්ත කණ්ඩායමට පන්දුවාර 16ක් අවසානයේ සියළුදෙනා දැවී ලබාගත් හැකි වූයේ ලකුණු 88ක් පමණි. පන්දු යැවීමේදී විශිෂ්ඨ දක්ෂතාවයක් පෙන්වූ ලසිත් මාලිංග ලකුණු 6කට කඩුලු 5ක් බිඳහෙලීය. අකිල ධනංජය කඩුලු දෙකක් බිඳ හෙලූ අතර ලක්ෂාන් සඳකැන් සහ වනිඳු හසරංග එක් කඩුල්ල බැගින් දවා ගත්තේ ය. ලසිත් මාලිංග පිට පිට යැවූ පන්දු 4කදී කඩුලු 4ක් දවා ගනිමින් ලෝක වාර්තාවක් පිහිටුවීම විශේෂ අවස්ථාවකි. එසේම ඔහු සිය දෙවන විස්සයි විස්ස කඩුලු ත්‍රිත්වය ද මෙම තරඟයේ වාර්තා කළේය. 2007 වසරේ ලෝක කුසලාන එක්දින ක්‍රිකට් තරඟාවලියේදී දකුණු අප්‍රිකානු කණ්ඩායමට එරෙහිව යොමුකළ පන්දු 4කදී කඩුලු 4ක් දවාගනිමින් එක්දින තරඟබිමේ එවැනි දස්කමක් පෙන්වූ පළමු ක්‍රීඩකයා බවට ද පත්විය.", "URL": "https://lankatruth.com/si/?p=80421", "Category": "ක්‍රීඩා පුවත්", "Parent URL": null}