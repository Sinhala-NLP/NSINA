{"Source": "Lankatruth", "Timestamp": "September 18, 2018", "Headline": "රාජ්‍ය පරිපාලන සේවා විභාගය අවලංගු කිරීමට යයි?", "News Content": "පසුගියදා පැවැත්වූ රාජ්‍ය පරිපාලන සේවා විභාගයෙන් පසුව පිළිතුරුපත් පරීක්ෂා කොට 59 දෙනෙකු තෝරාගැනීමෙන්ද අනතුරුව ආණ්ඩුව එම විභාගය සම්පූර්ණයෙන් අවලංගු කිරීමට පියවර ගනිමින් තිබෙන බව වාර්තා වේ. මෙහි ඇති පුදුම සහගත කරුණ වන්නේ ඉහත 59දෙනාගේ පුද්ගලික ලිපිගොනුද අමාත්‍යංශයට කැඳවා ඇති තත්වයක් තුළ විභාගය අවලංගු කිරීමට උත්සාහ කිරීමයි. රාජ්‍ය පරිපාලනයටවගකියනඑක්තරා අමාත්‍යවරයෙකුගේ සමීපතමයෙකු මෙම විභාගය සඳහා පෙනී සිට ඇති අතර ඔහු ඉන් අසමත් වී ඇති බවද මේ අතර වාර්තා වේ. මෙම විභාගය සඳහා 5,000ක පමණ අයදුම් කරුවන් පිරිසක් පෙනී සිට ඇති අතර ඉන් 59දෙනෙකු විභාගය සමත්වී තිබේ. එම 59 දෙනාගෙන 46 දෙනෙකු තෝරාගැනීම සඳහා සම්මුඛ පරීක්ෂණයක්ද පැවැත්වීමට නියමිතව තිබී ඇති අතර එයද ප්‍රමාද කරමින් තිබේ. තොරතුරු අනාවරණය වන පරිදි රංජිත් මන්දුම බණ්ඩාර අමාත්‍යවරයාගේ කාර්යමණ්ඩල ප්‍රධානි රෂ්මි නැමැත්තාද මෙම විභාගයට පෙනී සිට ඇති අතර ඔහු ඉන් අසමත් වී තිබේ. මේ සම්බන්ධයෙන් අද (18) පාර්ලිමේන්තුවේදී ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා විසින් රාජ්‍ය පරිපාලන අමාත්‍යවරයාගෙන් ප්‍රශ්න කර සිටියේය.", "URL": "https://lankatruth.com/si/?p=59567", "Category": "පුවත්", "Parent URL": null}