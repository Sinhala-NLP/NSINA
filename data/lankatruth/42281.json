{"Source": "Lankatruth", "Timestamp": "October 10, 2017", "Headline": "මුළු රටේම පැවැත්වෙන ඡන්දයක් ලබාගත හැකීවීම ජනතා ජයග‍්‍රහණයක්…", "News Content": "“අපි දේශපාලන තීරණයක හිටියා රටේම පැවැත්වෙන පළාත් පාලන මැතිවරණය මුලින් පැවැත්විය යුතු බවටත් පළාත් සභා මැතිවරණය සඳහාත් නව මැතිවරණ ක‍්‍රමය යෝජනා කිරීමටත්. මේ නිසා පසුගිය කාලයේ රාජපක්‍ෂ කණ්ඩායම විසින් විශාල චෝදනාවක් එල්ල කළා ජනතා විමුක්ති පෙරමුණ ඡන්ද කල්දාන්න ආණ්ඩුවට උදව් කළා කියලා. අපි ඒ කණ්ඩායම වගේ එක එක වෙලාවට එක එක දේවල් කිව්වේ නැහැ. අපි ඉතාම සැලසුමක හිටියා රටේම පැවැත්වෙන පළාත් පාලන මැතිවරණයක් පවත්වා ගන්න. මොකද, ආණ්ඩුව පිළිබඳව ජනතාවගේ ඇගයීමක් ගන්න හොඳ අවස්ථාවක් තමයි එකවර මුළු රටේම ඡන්දයක් පැවැත්වෙන එක. ඒවගේම දැන් සමානුපාතිකව සාධාරණ නියෝජනයක් සහිත, මනාප ක‍්‍රමය නැති, කාන්තා නියෝජනය ශක්තිමත්, කොට්ඨාශයකට මන්ත්‍රීවරයෙක් ලැබෙන සාධාරණ ක‍්‍රමයක් යටතේ පළාත් සභා මැතිවරණයක් පවත්වා ගන්න පුළුවන්කම ලැබෙනවා.” යැයි ජනතා විමුක්ති පෙරමුනේ නායක අනුර දිසානායක මහතා සඳහන් කරයි. බත්තරමුල්ල පැලවත්තහි පිහිටි ජවිපෙ ප්‍රධාන කාර්යාලයේ අද (10) පෙරවරුවේ පැවති මාධ්‍ය හමුව සඳහා ජවිපෙමධ්‍යම කාරක සභික. පාර්ලිමේන්තු මන්ත්‍රී වෛද්‍ය නලින්ද ජයතිස්සමහතාද සහභාගී වී සිටි අතර එහිදී වැඩිදුරටත් අදහස් දැක්වූ අනුර දිසානායක මහතා. “ජනතා විමුක්ති පෙරමුණ පළාත් පාලන මැතිවරණය පැවැත්වීම පිළිබඳව නිශ්චිත සැලැස්මක හිඳිමින් මෙහෙයුමක් දියත් කළා. 2012දී සකස් කළ පළාත් පාලන මැතිවරණ ක‍්‍රමය වෙනස් කොට සාධාරණ මැතිවරණයක් දිනා ගැනීමට අපි කටයුතු කළා. 2012දී බැසිල් රාජපක්‍ෂ මැදිහත් වෙලා සකස් කළේ විකෘති ඡන්ද ක‍්‍රමයක්. එම ඡන්ද ක‍්‍රමයේ බහුපක්‍ෂ දේශපාලනයට ඇති ඉඩ අහුරා ද්විපක්‍ෂ දේශපාලනයට ඉඩ හැදුවා. පළාත් පාලන මැතිවරණය ප‍්‍රධාන පක්‍ෂ දෙකකට කේන්ද්‍රගත කිරීමට බැසිල් රාජපක්ෂලා උත්සහ කළා. සීමා නිර්ණය නැවත සකස් කිරීම සඳහා පත්කළ කමිටුවේ සභාපති අසෝක පීරිස් මහත්තයා කිව්වා, එම ඡන්ද ක‍්‍රමයට අනුව මැතිවරණය පැවත්වුවහොත් නැවතත් අපේ රටේ ලේ වැගිරීමක් ඇතිවෙයි කියලා. මොකද, බැසිල්ගේ මැතිවරණ ක‍්‍රමය මගින් වෙනස් මතයන් සඳහා ඉඩ අහිමිකර තිබූ නිසා. මේ නිසාම අපි ප‍්‍රකාශ කළා එම මැතිවරණ ක‍්‍රමයට යටතේ ජවිපෙ මැතිවරණයට ඉදිරිපත් වෙනවාද නැද්ද යන්න සලකා බලනවා කියලා. ඒ වගේම අපි විශාල අරගලයක් කළා මෙම විකෘති ඡන්ද ක‍්‍රමය වෙනස්කර ගැනීම සඳහා. එමෙන්ම එම ඡන්ද ක‍්‍රමය සඳහා සකස් කළ සීමා නිර්ණයත් විකෘතිසහගත එකක්. පැවති ශ්‍රීලනිප ආණ්ඩුවේ ආසන සංවිධායකවරුන්ගේ නිවෙස්වල තමයි සීමා නිර්ණය සකස් කළේ. ඒ ඒ සංවිධායකවරුන් තම පක්‍ෂයට වැඩි වාසි තිබෙන ගම් පදනම් කරගනිමින් සීමා නිර්ණයන් සකස් කළා. ඔවුන්ට අවාසි තැන් බහු ආසන බවට පත්කළා. එම නිසා බැසිල් රාජපක්‍ෂලා හදපු මැතිවරණ ක‍්‍රමයත් සීමා නිර්ණයත් මුළුමනින්ම විකෘතිසහගත එකක්. එම සීමා නිර්ණය නිවැරදි කිරීම සඳහා අසෝක පීරිස් මහතාගේ සභාපතිත්වයෙන් කමිටුවක් පත්කළා. කමිටුව වසර එක හමාරක් පමණ කාලයක් ඇතුළත ජනතා අදහස් සැලකිල්ලට ලක් කරමින් සීමා නිර්ණයන් නැවත සකස් කළා. පසුව එය ඇමතිවරයා විසින් ගැසට් කළා. දෙවන අභියෝගය වුණේ විකෘතිසහගත ඡන්ද ක‍්‍රමය වෙනස් කිරීමයි. ඒ සඳහා පාර්ලිමේන්තුවේ පක්‍ෂ නායක රැස්වීම්වලදී දීර්ඝ අරගලයක් සිදුකොට පනත සංශෝධනය කළා. ඒ අනුව සෑම ඡන්දයකටම සාධාරණ බලයක් ලැබෙන කොට්ඨාශයට මන්ත්‍රීවරයෙක් ලැබෙන, කාන්තා නියෝජනය ශක්තිමත් වන, මනාප ක‍්‍රමය අහෝසි කළ නව ඡන්ද ක‍්‍රමය පාර්ලිමේන්තුවේදී සම්මත කරගන්න හැකිවුණා. නමුත් එම ඡන්ද ක‍්‍රමය සර්වසාධාරණ එකක් කියලා අපි කියන්නේ නැහැ. නමුත් බැසිල් රාජපක්‍ෂගේ විකෘති ඡන්ද ක‍්‍රමයට වඩා ඉතා ප‍්‍රජාතන්ත‍්‍රවාදී මැතිවරණ ක‍්‍රමයක් බව කියන්න පුළුවන්. පළාත් පාලන මැතිවරණය දීර්ඝ කාලයක් ප‍්‍රමාද වීමට පැවති ඡන්ද ක‍්‍රමයේ සහ සීමා නිර්ණයේ ගැටලු හේතුවුණා. එමෙන්ම ආණ්ඩුවටත් මැතිවරණය කල් දමාගැනීමේ වුවමනාවක් තිබුණා. ආණ්ඩුව ගැටලුවලට විසඳුම් සොයනවා වෙනුවට එම ගැටලු අතර සැඟවෙලා මැතිවරණය කල් දැම්මා. ඉන් පසු ඇතිවූ අභියෝගය තමයි මැතිවරණය පැවැත්වීම. පළාත් පාලන මැතිවරණයට සූදානම් වෙමින් තිබියදී පසුගිය ඔක්තෝබර් 02වැනිදා පළාත් සභා තුනක කල් ඉකුත්වීමට නියමිතව තිබුණා. එවිට පළාත් සභා මැතිවරණයක් එනවා. ඒ හේතුකොටගෙන පළාත් පාලන මැතිවරණය නැවත කල් යන්න ඉඩක් තිබුණා. අපි දේශපාලන තීරණයක හිටියා රටේම පැවැත්වෙන පළාත් පාලන මැතිවරණය මුලින් පැවැත්විය යුතු බවටත් පළාත් සභා මැතිවරණය සඳහාත් නව මැතිවරණ ක‍්‍රමය යෝජනා කිරීමටත්. මේ නිසා පසුගිය කාලයේ රාජපක්‍ෂ කණ්ඩායම විසින් විශාල චෝදනාවක් එල්ල කළා ජනතා විමුක්ති පෙරමුණ ඡන්ද කල්දාන්න ආණ්ඩුවට උදව් කළා කියලා. අපි ඒ කණ්ඩායම වගේ එක එක වෙලාවට එක එක දේවල් කිව්වේ නැහැ. අපි ඉතාම සැලසුමක හිටියා රටේම පැවැත්වෙන පළාත් පාලන මැතිවරණයක් පවත්වා ගන්න. මොකද, ආණ්ඩුව පිළිබඳව ජනතාවගේ ඇගයීමක් ගන්න හොඳ අවස්ථාවක් තමයි එකවර මුළු රටේම ඡන්දයක් පැවැත්වෙන එක. ඒවගේම දැන් සමානුපාතිකව සාධාරණ නියෝජනයක් සහිත, මනාප ක‍්‍රමය නැති, කාන්තා නියෝජනය ශක්තිමත්, කොට්ඨාශයකට මන්ත්‍රීවරයෙක් ලැබෙන සාධාරණ ක‍්‍රමයක් යටතේ පළාත් සභා මැතිවරණයක් පවත්වා ගන්න පුළුවන්කම ලැබෙනවා. නව පළාත් පාලන පනතට අනුව මන්ත්‍රීවරුන් ප‍්‍රමාණය වැඩිවෙනවා. ඒ අනුව පළාත් පාලන ආයතන සංස්ථාපන පනත් සංශෝධනය විය යුතුව තිබෙනවා. එම පනත් ඉදිරිපත් කිරීමට සහ සම්මත කර ගැනීමට පසුගිය 26වැනිදා සහ ඔක්තෝබර් 09වැනිදා විශේෂ පාර්ලිමේන්තුවක් කැඳවිය යුතු බව පක්ෂ කණ්ඩායම් රැස්වීමේදී ජවිපෙ යෝජනා කළා. දැන් පළාත් පාලන ආයතන සංස්ථාපන පනත් තුන සම්මත කරගෙන තිබෙනවා. ඡන්ද ක‍්‍රමය, සීමා නිර්ණය සහ පළාත් පාලන සංස්ථාපන පනත් තුන කටයුතු සම්පූර්ණ වෙලා තිබෙනවා. දැන් මැතිවරණය සඳහා ඇමතිවරයා සතියක් ඇතුළත ගැසට් නිවේදනය නිකුත් කරන බවට පාර්ලිමේන්තුවේදී ප‍්‍රකාශ කළා. ගැසට් නිවේදනය නිකුත් කළ පසුව මැතිවරණ කොමිසමට බලය ලැබෙනවා මැතිවරණය පැවැත්වීමට. මෙම මැතිවරණය ලබා ගැනීම ඉතාම සැලසුම්සහගත ක‍්‍රමවේදයක්. අපි උත්සාහ කළේ දෙසැම්බර් මාසයේ මැතිවරණය පවත්වා ගැනීමටයි. පළාත් පාලන මැතිවරණය සෙනසුරාදා දිනයක පැවැත්වීම අනිවාර්ය නොවුණත් සෙනසුරාදා දිනයක පැවැත්වීම වැඩි සහභාගිත්වයක් ඇතිවිය හැකි බැවින් එවැනි දිනයක පැවැත්වීමට අවධානය යොමු වෙලා තිබෙනවා. දෙසැම්බර් මාසයේ පාසැල් වෙන්කරවා ගැනීමේ ප‍්‍රායෝගික අපහසුතා නිසා මැතිවරණය ජනවාරි මාසයේ අග සෙනසුරාදා දිනයක පැවැත්වීමට දැන් බොහෝ දුරට ඉඩ තිබෙනවා. ජනතා විමුක්ති පෙරමුණ පක්‍ෂයක් ලෙස ජනතාවගේ ඡන්ද අයිතිය තහවුරු කිරීමටත් මැතිවරණයේදී ජනතා නියෝජනය සාධාරණ ලෙස ප‍්‍රකාශ වීමේ අයිතිය වෙනුවෙනුත් අඛණ්ඩ අරගලයක නිතර වෙනවා. ඒ වෙනුවෙන් අපේ රටේ ජනතාවට ජනතා විමුක්ති පෙරමුණ පිළිබඳව ඇගයීමක් තිබිය යුතු යැයි අපි විශ්වාස කරනවා. ඒ අනුව පළාත් පාලන මැතිවරණය සඳහා අපි මූලික සංවිධාන කටයුතු ආරම්භ කොට තිබෙනවා. මැතිවරණ ප‍්‍රචාරක කටයුතු සැලසුම් කරමින් ඉන්නවා. ඒ වගේම පළාත් පාලන මැතිවරණයේදී ජනතාව වෙත ගෙනයා යුතු දේශපාලන පණිවුඩය කුමක්ද කියලා අපි සාකච්ඡා කරමින් ඉන්නවා. රාජපක්‍ෂ කණ්ඩායම එම මැතිවරණය සම්බන්ධයෙන් විටෙක කෙඳිරිලි හඬ නැගුවා, අඳෝනා හඬ නැගුවා, ගර්ජනා කළා. අසත්‍ය පැතිරුවා. ඒ සියල්ල පැවතුණේ සති දෙකක් පමණ කාලයකටයි. ඒ සියල්ල නිහඬ කරමින් අපේ ප‍්‍රයත්නය සාර්ථක වෙලා තියෙනවා. නිසි පරිදි පළාත් පාලන මැතිවරණය පවත්වා ගැනීමට ඉඩ විවර වෙලා තිබෙනවා. ඒ අරගලය සම්බන්ධයෙන් අපිට සතුටක් තිබෙනවා. අපේ දායකත්වය මත ජනතාවට සාධාරණ ඡන්දයක් ලබාදීමට හැකිවුණා. ඒ වගේම පළාත් පාලන ඇමතිවරයා මෙම කාර්යයේදී නම්‍යශීලීව කටයුතු කළා. ඒ පිළිබඳව අපිට ඇගයීමක් තිබෙනවා. අපි පළාත් පාලන ඇමතිවරයාට ස්තූතිවන්ත වෙනවා.” මාධ්‍යවේදීන් නැගු ප‍්‍රශ්නවලට පිළිතුරු ලබාදෙමින්… “නව ඡන්ද ක‍්‍රමය පැවැත්වෙන්නේ මැතිවරණ කොට්ඨාශ මත පදනම් වෙලා. ග‍්‍රාමසේවා කොට්ඨාශයක් මැතිවරණ කොට්ඨාශ දෙකක් හෝ තුනක් බවට පත්විය හැකියි. නැතහොත් ග‍්‍රාමසේවා කොට්ඨාශයක් එක් මැතිවරණ කොට්ඨාශයක් විය හැකියි. එවැනි අවස්ථාවක රජයේ නිළධාරීන් (ක්ෂේත්‍ර නිලධාරීන්) මැතිවරණ කොට්ඨාශය තුළ සිටින ඡන්ද දායකයින්ට විශාල බලපෑමක් කළ හැකි පුද්ගලයෙකු බවට පත්වෙනවා. මොකද, එම නිලධාරීන් තමයි ආණ්ඩුවේ සහනාධාර වැඩි ප‍්‍රමාණයක් බෙදාදීම සිදුකරන්නේ. එවැනි බලපෑමක් කළහැකි පුද්ගලයෙකු කොට්ඨාශය තුළ ඡන්ද අපේක්‍ෂකයෙකු බවට පත් වුවහොත් මැතිවරණයට සාධාරණය වන්නේ නැහැ. මෙම ගැටලුව මැතිවරණ කොමිසමේ සභාපතිවරයා විසින් අවධාරණය කළ එකක්. ඔහු සාකච්ඡාවලදී කියා සිටියා එවැනි ක්ෂේත‍්‍ර නිලධාරීන් අපේක්‍ෂකයෙකු බවට පත්වුවහොත් මැතිවරණය පවත්වන්න පුළුවන්කමක් නැහැ කියලා. පැරණි ක‍්‍රමයේදී මුළු ප‍්‍රාදේශීය සභාවේම මැතිවරණ කටයුතු සිදුකළයුතු නිසා එවැනි නිලධාරීන්ගෙන් විශාල බලපෑමක් එල්ල වෙන්නේ නැහැ. නමුත් නව මැතිවරණ ක‍්‍රමයට අනුව මැතිවරණ කොට්ඨාශය තුළ (සීමිත ප‍්‍රදේශයක් තුළ) රජයේ නිලධාරීන්ගෙන් සිදුවන බලපෑම ප‍්‍රබලයි. නමුත් පළාත් සභා මැතිවරණයේදී මැතිවරණ කොට්ඨාශය විශාල එකක් නිසා එම මැතිවරණයේදී ක්ෂේත‍්‍ර නිලධාරීන්ට මැතිවරණයට ඉදිරිපත් වීම සඳහා සීමාවක් පැනවෙන්නේ නැහැ. තරුණ නියෝජනය තරුණ අසහන කොමිසමට අනුව තමයි මැතිවරණයට තරුණයින් ඉදිරිපත් කිරීම සඳහා යම් කෝටාවක් වෙන්කර තිබෙන්නේ. නමුත් පැවති මැතිවරණ ක‍්‍රමයට අනුව තරුණයින් මැතිවරණයට ඉදිරිපත් වුවත් ඔවුන් තේරී පත්වීමට ඇති ඉඩ අඩුයි. බොහෝ විට තේරී පත්වීමට ඉඩ තිබුණේ දේශපාලකයින්ගේ දුවෙකුට හෝ පුතෙකුට පමණයි. එම නිසා සෑම දේශපාලන පක්‍ෂයකටම අභියෝගයක් තිබෙනවා තරුණ නායකයින් බිහි කිරීම පිළිබඳව. මුළු ප‍්‍රාදේශීය සභාව තුළම මැතිවරණ ප‍්‍රචාරක කටයුතු කිරීමට තරුණ අපේක්‍ෂකයින්ට ආර්ථික හැකියාවක් නොමැති වුණාට කොට්ඨාශ ක‍්‍රමය මත මැතිවරණය පවත්වන විට එම කොට්ඨාශය තුළ මැතිවරණ කටයුතු කිරීමට ඔවුන්ට වැඩි ඉඩක් ලැබෙනවා. වැඩි පහසුවක් ලැබෙනවා. එම තත්වය සැලකිල්ලට ලක්කර තමයි තරුණ අපේක්‍ෂකත්වය සඳහා ඇති සීමාව ඉවත් කිරීම සඳහා එකඟතාවය පළ කළේ. නව ව්‍යවස්ථාව පරාජිත රාජපක්‍ෂ කල්ලිය බොරුවක් කියලා සතියක් යන්න පෙර පෙර කී බොරුව, බොරුවක් බව නොකියාම තවත් බොරුවක් කියනවා. ඔවුන් බොරුවෙන් දුවන කණ්ඩායමක්. පහුගිය කාලය තුළ මැතිවරණ ක‍්‍රමය ගැන එවැනි අසත්‍ය ප‍්‍රකාශ කළා. දැන් ව්‍යවස්ථාව සම්බන්ධයෙන් විවිධ අසත්‍ය කතා පතුරුවමින් තිබෙනවා. මුළු පාර්ලිමේන්තුවම ව්‍යවස්ථාදායක මණ්ඩලයක්. පාර්ලිමේන්තුවේ මන්ත්‍රීවරු 225ම එහි සාමාජිකයින්. ඒ අනුව අනු කමිටු 06ක් සහ මෙහෙයුම් කමිටුවක් පත්කොට තිබෙනවා. අනු කමිටු හයේ වාර්තා ඉදිරිපත්වී තිබෙනවා. මෙහෙයුම් කමිටුවට පැවරුණේ විධායක ජනාධිපති ක‍්‍රමය, ඡන්ද ක‍්‍රමය වෙනස් කිරීම සහ බලය බෙදීම යන මාතෘකා පිළිබඳව වාර්තාවක් සකස් කිරීමයි. පසුගිය නොවැම්බර් මාසයේ වාර්තාවක් සකස් කළා. පසුගිය දෙසැම්බර් 10වැනිදා වාර්තාව ඉදිරිපත් කිරීමට නියමිතව තිබුණත් ඉදිරිපත් කළේ නැහැ. පසුගිය සැප්තැම්බර් මාසය වනතෙක් එම වාර්තාවේ කරුණු වාක්‍යයෙන් වාක්‍ය සාකච්ඡාවට බඳුන් වුණා. එම මෙහෙයුම් කමිටුව 76 වතාවක් පමණ රැස්වෙලා කරුණු සාකච්ඡා කොට තිබෙනවා. ජනතා විමුක්ති පෙරමුණ වෙනුවෙන් මමත් බිමල් රත්නායක සහෝදරයත් මෙහෙයුම් කමිටුව නියෝජනය කළා. මේ ඉදිරිපත් වී තිබෙන්නේ පොදු වාර්තාවක්. ඒ පිළිබඳව පක්‍ෂවලට වෙනත් අදහස් සහ යෝජනා තිබෙනවා. පක්‍ෂවල අදහස් වෙන වෙනම ඉදිරිපත් කොට තිබෙනවා. ජනතා විමුක්ති පෙරමුණේ අපි අපේ අදහස් කරුණු 09ක් ලෙස වාර්තාවට ඇතුළත් කොට තිබෙනවා. එම වාර්තාව පිළිබඳව ලබන 30-31 දෙදින විවාදයට ලක් කෙරෙනවා. මෙම වාර්තාව ව්‍යවස්ථාවක් නොවෙයි. එහි තිබෙන්නේ එකිනෙකාගේ යෝජනා අදහස් පමණයි. මෙහෙයුම් කමිටුව මගින් කරන්නේ සියලු දෙනාගේ අදහස් එකතුකොට වාර්තාවක් සකස් කරන එක පමණයි. එම වාර්තාව පිළිබඳව වාද විවාද පවත්වන්න සියලු දෙනාටම අවස්ථාවක් ලැබෙනවා. තායිවාන් බැංකු කොල්ලය පහුගිය ආණ්ඩුව කාලයේ කළේ අපේ රටේ බැංකු කඩලා පිටරට බැංකුවල මුදල් දාපු එකයි. දැන් ආණ්ඩුව කරන්නේ පිටරට බැංකු කඩලා අපේ රටේ බැංකුවල දාන එකයි. මේ දෙකම එකම වාගේ හොර ගනුදෙනු. පසුගියදා සිදුවුණා කියන ගනුදෙනුවට සම්බන්ධ ලිට්‍රෝ ගෑස් සභාපතිවරයා රවී කරුණානායකගේ සමීපතමයෙක්. ඒවගේම අපිට ගැටලූවක් තිබෙනවා ඔහු ලිට්‍රෝ ගෑස් සමාගමේ සභාපතිවරයා කළේ කාගේ වුවමනාවකටද කියලා. ලංකාවේ බැංකුවකට ලක්‍ෂ 10ක් දාන්න ගියාම මුදල් ආපු විදිහ ගැන ප‍්‍රශ්න කරනවා. ලක්‍ෂ 10ක් ගන්න ගියාම ගන්නේ ඇයි කියලා ප‍්‍රශ්න කරනවා. එසේ තිබියදී මෙතරම් විශාල මුදලක් ලංකාවේ බැංකු හරහා නිදහස් කර ගැනීමට බලපෑම් කළේ කවුද? ගනුදනෙුවට සම්බන්ධ පුද්ගලයා අදටත් ලිට්‍රෝ ගෑස් සමාගමේ සභාපතිවරයායි. අපි ආණ්ඩුවට කියනවා වහාම ඔහු තනතුරෙන් ඉවත් කොට පරීක්‍ෂණ පවත්වන්න කියලා. එමෙන්ම මෙම ගනුදෙනුවට ලිට්‍රෝ ගෑස් සභාපතිවරයා හෝ නම්මුනි කියන පුද්ගලයා පමණක් සම්බන්ධ එකක් නොවෙයි. මෙම ගනුදෙනුවේ අක්මුල් පිළිබඳව විමර්ශනයක් සිදුකළ යුතුව තිබෙනවා. ජාත්‍යන්තර මූල්‍ය වෙළඳපොළට කඩා වැදීම පිළිබඳව විධිමත් පරීක්‍ෂණයක් ඕනෑ. ලිට්‍රෝ සමාගමේ සභාපතිවරයාට දේශපාලන ප‍්‍රබලයෙක් කතාකළ හඬපට, දුරකතන අංක පිළිබඳව තොරතුරු අප සතුව නොමැති නමුත් මෙම ගනුදෙනුව පිළිබඳව හෙළිවන තොරතුරු ප‍්‍රමාණයක් තිබෙනවා. පහුගිය කාලයේ සිදුවුණු ක්‍රියාකාරකම් අනුව ලිට්‍රෝ සභාපතිවරයා රවී කරුණානායකට සමීප සබඳතාවයක් තිබූ බව තහවුරු වෙලා තිබෙනවා. එම නිසා මෙම ගනුදෙනුව පිටුපස ප‍්‍රබල දේශපාලකයෙකු සිටිනවා නම් එම දේශපාලකයා රවී කරුණානායක විය හැකියි. විසර්ජන පනත් කෙටුම්පත 2017 ජනාධිපතිවරයාට වෙන්කළ මුදල රුපියල් මිලියන 6456 සිට 2018 සඳහා රුපියල් මිලියන 9983 දක්වා රුපියල් මිලියන 3527කින් වැඩිකරගෙන තිබෙනවා. 2017දී අගමැතිවරයා සඳහා වෙන්කළ රුපියල් මිලියන 1254 2018 වර්ෂය සඳහා රුපියල් මිලියන 1772 දක්වා මිලියන 518කින් වැඩිකරගෙන තිබෙනවා. එනිසා මෙම අයවැය විසර්ජන පනත මගින් ජනාධිපතිවරයාට සහ අගමැතිවරයාට වැඩි මුදලක් වෙන්කරගෙන තිබෙනවා. අනෙක් පැත්තෙන් පොදු ජනතාව සඳහා බලපාන විෂයන් සඳහා මුදල් කප්පාදු කොට තිබෙනවා. උදාහරණයක් ලෙස ප‍්‍රවාහන හා සිවිල් ගුවන් සේවා සඳහා පසුගිය වසරේ බිලියන 51ක් වෙන්කර තිබුණද මෙවර එය බිලියන 42ක් දක්වා බිලියන 09කින් (මිලියන 9162ක්) අඩුකොට තිබෙනවා. එනිසා මෙම විසර්ජන පනත මගින් පෙන්වාදී තිබෙන්නේ පොදු ජනතාවගේ වුවමනාවන් සඳහා වැඩි දායකත්වයක් දක්වනවා වෙනුවට ආණ්ඩු කරවන අයගේ සුඛ විහරණය සඳහා සකස් කළ අයවැයක් ලෙසයි. ඒ වගේම මෙතෙක් ලංකාවේ ඉදිරිපත් කළ අයවැයවලින් වැඩිම රාජ්‍ය වියදමක් වාර්තා කරන්නේ මෙවර අයවැයයි. එමෙන්ම වැඩිම අයවැය හිඟයක් ඇතිකොට තිබෙනවා. ණය සීමාව බිලියන 1800 ඉක්මවා තිබෙනවා. එමෙන්ම පවතින ආර්ථික අර්බුදයේ තවත් විනාශකාරී බව පෙන්වන අයවැය වාර්තාවක් ලෙසයි මෙවර අයවැය අපි දකින්නේ. මල්වතු නායහ හිමියන්ට එරෙහි ප්‍රහාර පිළිබඳව මල්වතු නාහිමියන් මුණගැසීම සඳහා කවුරුන් හෝ යන්නේ රාජාණ්ඩු සමයේ සිටම තිබූ සම්ප‍්‍රදායකට අනුව උන් වහන්සේලාගේ අදහස්, අනුශාසනා ලබාගන්නයි. දිනේෂ් ගුණවර්ධනලා යන්නේ මල්වතු නාහිමියන්ගේ උපදෙස්, අනුශාසනා ලබාගන්න නොවෙයි. ඔවුන් යන්නේ ඔවුන්ගේ අදහස් මල්වතු නාහිමියන් ලවා ප‍්‍රකාශයට පත්කරවා ගන්න. දිනේෂ් ගුණවර්ධනලා මල්වතු හිමියන්ගේ උපදෙස් අනුශාසනා පිළිනොපදිනවා පමණක් නොව ඔවුන්ගේ අදහස්වලට පටහැනිව අදහස් ප‍්‍රකාශ කළ විට මල්වතු නාහිමියන්ට එරෙහිව ප‍්‍රහාර එල්ල කිරීමට පටන් ගන්නවා. මේ රාජපක්‍ෂ කණ්ඩායම ඉතාම ගෝත‍්‍රික කණ්ඩායමක්. මෙම ප‍්‍රහාරය එල්ල කරන්නේ මල්වතු නාහිමියන්ට පමණක් නොව ඔවුන්ගේ අදහස්වලට එරෙහිවන සියලුම හාමුදුරුවන් වහන්සේලාටයි.”", "URL": "https://lankatruth.com/si/?p=42281", "Category": "පුවත්", "Parent URL": null}