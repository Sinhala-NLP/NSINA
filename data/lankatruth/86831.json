{"Source": "Lankatruth", "Timestamp": "December 6, 2019", "Headline": "ලක්ෂ 21ක් වංචාකළ ගණකාධිකාරීවරයෙකුට වසර 367ක බරපතල සිර දඬුවම්", "News Content": "රුපියල් ලක්ෂ 21ක මුදලක් වංචාකර ඇති බවට චෝදනා එල්ලවී සිටි පෞද්ගලික සමාගමක ගණකාධිකාරීවරයෙකුට වසර 367ක බරපතල වැඩ සහිත සිරදඬුවම් සහ රුපියල් ලක්ෂ 19ක දඩ මුදල් නියමකර තිබේ. මෙම දඬුවම නියම කර ඇත්තේ හික්කඩුව ලියනගේ නන්දසිරි නැමැත්තෙකුට ය. 2000 වසරේ ජනවාරි මස 4 වැනිදා සිට 2001 වසරේ ජනවාරි මස 3 වැනිදා අතර කාලය තුළදී පැමිණිලිකාර සමාඟමේ ගණකාධිකාරීවරයා ලෙස කටයුතුකරමින් සැකකරු රුපියල් 2,199,130 ක මුදලක් වංචා කර ඇති බවට චෝදනා කරමින් නීතිපතිවරයා විසින් කොළඹ මහාධිකරණය හමුවේ අධිචෝදනා 19ක් යටතේ මෙම නඩුව ගොනුකර තිබිණි. නඩුව අද(06) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවා තිබූ අවස්ථාවේ මෙම තීන්දුව ලබාදුන්නේ ය. තීන්දුව ලබාදෙමින් විනිසුරුවරයා ප්‍රකාශකර සිටියේ විත්තිකරුට එරෙහි චෝදනා සාධාරන සැකයකින් තොරව ඔප්පුවන බවත් සමාජයට ආධර්ශයක් වශයෙන් මෙම තීන්දුව ප්‍රකාශයට පත්කරන බවත් ය.", "URL": "https://lankatruth.com/si/?p=86831", "Category": "පුවත්", "Parent URL": null}