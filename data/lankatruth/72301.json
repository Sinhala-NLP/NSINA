{"Source": "Lankatruth", "Timestamp": "April 19, 2019", "Headline": "ප්‍රථමවරට උතුරු කොරියා – රුසියා හමුවක්", "News Content": "මෙම මස අවසානයේ උතුරු කොරියානු නායක කිම් ජොන් අන් රුසියානු ජනාධිපති ව්ලැදිමීර් පුටින් හමුවීමට නියමිතව ඇති බව විදෙස් මාධ්‍ය වාර්තා කරයි. උතුරු කොරියාව, ඇමරිකානු ජනාධිපති ඩොනල්ඩ් ට්‍රම්ප් හමුවීමෙන් පසු යම් තාක් දුරට රාජ්‍ය තාන්ත්‍රික සබඳතා ඇතිකරගන්නා ස්වභාවයක් පෙන්නූව ද ඇමරිකානු රාජ්‍ය ලේකම් මයික් පොම්පියෝ සමඟ පැවති සාකච්ඡා අසාර්ථකවීමෙන් පසු එම සබඳතාවල පළුදුවීමක් දක්නට ඇත. උතුරු කොරියානු නායක කිම් ජොන් අන් පවසා සිටියේ මයික් පොම්පියෝ සමඟ තවදුරටත් සාකච්ඡා සිදුකිරීමට අදහස් නොකරන බවයි. මේ සමඟ උතුරු කොරියාව රුසියානු ජනාධිපතිවරයා ප්‍රථමවරට හමුවීමට තීරණය කර ඇත. ඇමරිකාව දිගින් දිගටම උතුරු කොරියාවට බලපෑම් කර සිටියේ න්‍යෂ්ටික අවි නිපදවන බවට චෝදනා කරමිනි. ට්‍රම්ප් සමඟ පැවැත්වූ සාකච්ඡාවලින් පසු න්‍යෂ්ටික අවි නිෂ්පාදනය නතර කිරීමටත් එම පර්යේෂණාගාර වසා දැමීමටත් උතුරු කොරියාව පියවර ගත් බව විදෙස් මාධ්‍ය වාර්තා කර තිබිණි. නමුත් ඇමරිකාව තවමත් චෝදනා කර සිටින්නේ උතුරු කොරියාව සතුව න්‍යෂ්ටික අවි පවතින බවත් ඒවා ඇමරිකාවට භාරදිය යුතු බවටත් ය. පසුගිය දා වියට්නාමයේ දී උතුරු කොරියානු නායක කිම් ජොන් අන් ඇමරිකානු රාජ්‍ය ලේකම් පොම්පියෝ සමඟ සාකච්ඡා පැවැත්වූ අතර පොම්පියෝ දැඩිව ප්‍රකාශ කර ඇත්තේ න්‍යෂ්ටික අවි වහාම ඇමරිකාවට භාර දිය යුතු බවට ය. කෙසේ වෙතත් මෙම සාකච්ඡාවලින් පසු ද උතුරු කොරියාව සිය ස්ථාවරයේම සිටියි. සාකච්ඡාවලින් පසු ද උතුරු කොරියාව නවීන අවි අත්හදා බැලීම් සිදුකර ඇති බව වාර්තා විය. කෙසේ වෙතත් උතුරු කොරියාව හා රුසියාව අතර මේ වනවිට සබඳකම් ඇතිවෙමින් පවතී. එහි ප්‍රථම හමුව මෙම මස අවසානයේ සිදුවීමට නියමිත බව ද වාර්තා වේ.", "URL": "https://lankatruth.com/si/?p=72301", "Category": "විදෙස් පුවත්", "Parent URL": null}