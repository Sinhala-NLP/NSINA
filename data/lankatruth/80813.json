{"Source": "Lankatruth", "Timestamp": "September 13, 2019", "Headline": "බන්ධානාගාර නිළධාරීන්ගේ ඇස් වහන්න තැත් කළ කංජිපානිගේ පියා, සොහොයුරා ඇතුළු පිරිස රක්ෂිත බන්ධනාගාරයට", "News Content": "පාතාල නායකයෙකු වන මාකඳුරේ මධුෂ් සමග ඩුබායි හිදී අත්අඩංගුවට ගෙන මෙරටට පිටුවහල් කිරීමෙන් පසු මෙරට අපරාධ පරීක්ෂණ දෙපාර්තුව මගින් අත්අඩංගුවට ගෙන බූස්ස බන්ධනාගාරයේ රඳවා සිටින පාතාල නායකයකු වන කංජිපානි ඉම්රාන්ට ආහාර බඳුනක සඟවා ජංගම දුරකතන දෙකක් සහ විදුලි ආරෝපන ලබාදීමට තැත්කිරීම සම්බන්ධයෙන් අත්අඩංගුවට ගෙන අධිකරණයට ඉදිරිපත් කළ කංජිපානිගේ පියා, සොහොයුරා ඇතුළු සැකකරුවන් 06 දෙනා සැප්තැම්බර් 25 දක්වා රක්ෂිත බන්ධනාගාර ගත කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද (13) නියෝග කර තිබේ. මෙසේ රක්ෂිත බන්ධනාගාරගත කරනු ලැබුවේ කංජිපානි ඉම්රාන්ගේ පියා වන 65 හැවිරිදි මොහොමඩ් ඉම්රාන් මොහොමඩ් නසීම්, සද්ධර්ම මාවත කොළඹ 10 පදිංචි, 28 හැවිරිදි මොහොමඩ් නසිම් අබ්දුල් ෆාසිස්, මොහොමඩ් කුකුබ්දින් මොහොමඩ් වසිම්දීන්, 23 හැවිරිදි මොහොමඩ් ඉස්තිකාර් මොහොමඩ් සෆ්රාස්, 28 හැවිරිදි මොහොමඩ් ඉල්හාම් මොහොමඩ් අෆ්රිඩින්, මොහොමඩ් සරූක් මොහොමඩ් ෆායිස් යන සැකකරුවන් හය දෙනාය. ඊයේ (12) පවත්වන ලද සිරකරු සුබ සාධක දිනය නිමිත්තෙන් රැඳවියන් බැලීමට පැමිණි කංජිපානිගේ පියා, සහෝදරයා සහ ඇතුළු සැකකාර ඥාතීන් 06දෙනා රැගෙන ආ ආහාර බඳුනේ පතුලේ සඟවා තිබූ ජංගම දුරකතන දෙකක්, සිම්පත් දෙකක් සහ චාජර (විදුලි ආරෝපන) බන්ධනාගාර නිලධාරීන් විසින් සොයාගෙන තිබිණි. කංජිපානි ඉම්රාන් ගංජා ළඟ තබා ගැනීමේ චෝදනාවට වරදකරු වී කොළඹ මහාධිකරණය විසින් බරපතල වැඩ සහිත වසර හයක සිර දඬුවම් නියම වී සිටින්නෙකි.", "URL": "https://lankatruth.com/si/?p=80813", "Category": "පුවත්", "Parent URL": null}