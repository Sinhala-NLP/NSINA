{"Source": "Lankatruth", "Timestamp": "May 23, 2018", "Headline": "ගංවතුර බැසයාමත් සමඟ වසංගත රෝග බෝ වීමේ අවධානමක්", "News Content": "ගංවතුර බැස යාමත් සමඟ වසංගත රෝග බෝ වීමේ අවධානමක් පවතින අතර ඒ පිළිබඳව වැඩි සැළකිල්ලක් දක්වන්නැයි සෞඛ්‍යසේවා අධ්‍යක්ෂ පී. විජේසූරිය මහතා පවසයි. ගංවතුර බැසයන ප්‍රදේශවල පාචනය, අතීසාරය, සෙංගමාලය අතුලු බෝවන රෝග මෙන්ම චර්ම රෝග ද ඇතිවිය හැකි බැවින් ගංවතුර බැසයන ප්‍රදේශවල ජනතාවට වැඩි සැළකිල්ලක් සිය සනීපාරක්ෂක කටයුතු සහ ආහාර පිළිබඳ යොමු කිරීම වැදගත් වේ. එසේම උනුකර නිවාගත් ජලය බීමට ගන්නා ලෙසත් පිසිනලද ආහාරවර්ග මැස්සන් ඇතුලු කෘමි සතුන්ගෙන් ආරක්ෂා කර ගන්නා ලෙසත් විජේසූරිය මහතා වැඩිදුරටත් පවසයි. එයට අමතරව පොදු ප්‍රවාහන සේවාවල ගමන් කිරීමෙන් අනතුරුව සහ වැසිකිලි භාවිතයෙන් පසු අත් සබන් යොදා සෝදා ගන්නා ලෙසත් විශේෂයෙන් ආහාර සඳහා පළා වර්ග ගැනීමේදී සැළකිලිමත් වන ලෙසත් ඔහු පවසයි. පිසූ ආහාර ලබා දීමේදී ද එම ආහාර පිළිබඳ සැළකිලිමතවීම වැදගත් වේ. ජලය බැස යාමත් සමඟ නැවත වරක් ඩෙංගු වසංගතය හිස එසවිය හැකි බැවින් පෞද්ගලිකවම ඒ පිළිබඳ අවධානය යොමු කිරීම වැදගත් වේ. එසේම වෛද්‍ය සායන සඳහා සම්බන්ධ වීමත් කුඩා දරුවන්ගේ සෞඛ්‍ය පිළිබඳ වැඩි අවධානයක් යොමු කිරීමත් වැදගත් වේ. මහජන සෞඛ්‍ය පරීක්ෂකවරුන්ගේ සංගමය විසින් බෝවන රෝග සඳහා දැනුවත් කිරීමේ වැඩ සටහන් ක්‍රියාත්මක කිරීමට සැළසුම්කර ඇති බවත් එම සංගමය කියා සිටියි.", "URL": "https://lankatruth.com/si/?p=52793", "Category": "පුවත්", "Parent URL": null}