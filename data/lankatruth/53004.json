{"Source": "Lankatruth", "Timestamp": "May 27, 2018", "Headline": "වතුර පොම්ප සොරාගත් මහින්දගේ ගෝලයා රක්ෂිත බන්ධනාගාරයට", "News Content": "ගොවිබිම් වල සවිකර තිබූ වටිනා ජල පොම්ප සොරා ගෙන අලෙවි කිරීමේ ජාවාරමක නිරතව සිටියදී අත්අඩංගුවට ගත් ඉපලෝගම ප්‍රාදේශීය සභාවේ ශ්‍රී ලංකා පොදුජන පෙරමුණු ප්‍රාදේශීය සභා මන්ත්‍රීවරයකු ඇතුළු පුද්ගලයින් පස් දෙනා ජුනි 5 වැනි දා තෙක් රක්ෂිත බන්ධනාගා රගත කර තිබේ. සැකකරුවන් සොරාගෙන අලෙවි කර තිබූ භූමිතෙල් හා විදුලිය මගින් ක්‍රියා කරන රුපියල් ලක්ෂ 04ක් පමණ වටිනාකමකින් යුතු සොරා ගත් ජල පොම්ප 08ක් සමඟ මෙම මන්ත්‍රීවරයා ඇතුළු පිරිස ඉපලෝගම පොලීසිය විසින් අත්අඩංගුවට ගෙන තිබිණි. සෙසු සිව් දෙනා අවුරුදු 23-33 වයසේ පසු වන විජිතපුර, කළාකරඹෑව, ඉපලෝගම යන ප්‍රදේශවල පදිංචිකරුවෝ වෙති. එම පිරිස විසින් සොරාගෙන රැගෙන එන ජල පොම්ප අලෙවි කිරිමේ කාර්යය සිදු කර ඇත්තේ මෙම මහින්ද පිලේ ප්‍රාදේශීය සභා මන්ත්‍රීවරයා ය. ඉපලෝගම ප්‍රදේශයේ ගොවි මහතකු තම වගා බිමේ සවිකර තිබූ වටිනා ජල පොම්පය සොරා ගෙන ඇති බවට ඉපලෝගම පොලිස් ස්ථානයට කළ පැමිණිල්ලකට අනුව සිදුකළ පරික්ෂණයකදී මොවුන් අත්අඩංගුවට ගෙන ඇත. වැඩිදුර නඩු විභාගය ජුනි 5 වැනි දා පැවැත්විමට නියමිතය.", "URL": "https://lankatruth.com/si/?p=53004", "Category": "පුවත්", "Parent URL": null}