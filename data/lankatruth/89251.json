{"Source": "Lankatruth", "Timestamp": "February 1, 2020", "Headline": "ගොවි නායකයෝ පොහොර ගබඩා වටලති… නැතැයි කියූ පොහොර ගබඩාවල ගොඩ ගහලා…", "News Content": "ගොවි ජනතාවට අවශ්‍ය පොහොර නැතැයි පවසමින් ගොවිජන සේවා මධ්‍යස්ථානවලින් ජාතික හැඳුනුම්පතට පොහොර මිටි දෙකක් නිකුත් කිරීමට කටයුතු කරමින් සිටින නමුත් ගබඩාවල පොහොර ගොඩගසා ඇති බවට සමස්ත ලංකා ගොවිජන සම්මේලනයට ලැබුණු තොරතුරක් මත ඊයේ (31) එහි ජාතික සංවිධායක නාමල් කරුණාරත්න මහතා, එහි ලේකම් ටී.බී සරත් මහතා ඇතුළු ගොවි නායකයෝ පිරිසක් පොළොන්නරුව ගල්ලෑල්ල ලක් පොහොර ගබඩාවේ නිරීක්ෂණයක් සිදු කරන ලදී. එහිදී අනාවරණය වී ඇත්තේ අවශ්‍ය තරමට පොහොර ගබඩාව තුළ ගොඩගසා ඇති නමුත් එම පොහොර බෙදා හැරීමට අවශ්‍ය අවසරය ආණ්ඩුව විසින් ලබා දී නොමැති බවය. විශේෂයෙන් ලබන මාර්තු – සැප්තැම්බර් අතර යල කන්නය ආරම්භ වන බැවින් එම කාලය 2020 පාර්ලිමේන්තු මැතිවරණයද පවතින බැවින් එවිට පොහොර හිගයක් ඇතිවීම වලක්වා ගැනීම සඳහා මෙලෙස පොහොර නිකුත් නොකර තබා තිබෙන බවද මෙහිදී අනාවරණය වී ඇත. කෙසේ වෙතත් වත්මන් ජනාධිපතිවරයා බලයට පැමිණෙන විටදී ජනතාවට ලබා දුන් ප්‍රධාන පොරොන්දුවක් වූයේ හිගයකින් තොරව ගොවි ජනතාවට අවශ්‍ය පොහොර නොමිලයේ ලබා දෙන බවය. එහෙත් මේ වනවිට මිලදී ගැනීමට හෝ පොහොර නැති තත්වයක් උද්ගතව තිබේ.", "URL": "https://lankatruth.com/si/?p=89251", "Category": "පුවත්", "Parent URL": null}