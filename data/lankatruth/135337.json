{"Source": "Lankatruth", "Timestamp": "June 9, 2022", "Headline": "ජනතාවට සහන දීමේ මැදිහත්වීම් ත්‍රිත්වයකට ජාතික ජන බලවේගය සූදානම් – අනුර දිසානායක", "News Content": "මේ වනවිට රට මුහුණ දී ඇති දරුණු ආර්ථික අර්බුදය හමුවේ විශාල පීඩාවකට පත්ව සිටින ජනතාව, යම් පමණකින් හෝ ඉන් මුදවා ගැනීම සඳහා මැදිහත්වීම් ත්‍රිත්වයක කටයුතු කිරීමට ජාතික ජන බලවේගය සැලසුම් කර ඇති බවත් ඒ අනුව ඒ ඒ පළාත්වල ප්‍රජා ගොවිපළ සංකල්පය දියත් කිරීම, ප්‍රාදේශීය වශයෙන් ජනතාව සමග සාකච්ඡා කරමින් එම ප්‍රදේශයේ අසීරුතාවට ලක්වී සිටින දරුවන්, ගැබිණි මාතාවන්, වැඩිහිටියන් වැනි ප්‍රජාවන් හඳුනා ගෙන එවැනි පවුල් සඳහා විවිධාකරයේ සහන ලබාදීමේ වැඩපිළිවෙළක් දියත් කිරීම සහ අත්‍යාවශ්‍ය බෙහෙත් හා උපකරණ ප්‍රමාණයක් රෝහල් පද්ධතියට ලබා දීමේ ක්‍රියාමාර්ග දියත් කිරීමට සැලසුම් කර ඇති බවත් ජාතික ජන බලවේගයේ නායක අනුර දිසානායක සඳහන් කරයි. ඔහු මේ බව සඳහන් කර සිටියේ බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ අද (09) පස්වරුවේ පැවති මාධ්‍ය හමුවක් පවත්වමිණි. එහිදී වැඩිදුරටත් අදහස් දැක්වූ ජාතික ජන බලවේගයේ නායක අනුර දිසානායක, “අපේ රටේ ඇති වී තිබෙන ආර්ථික අර්බුදය හමුවේ ජනතාව විශාල පීඩාවකට පත්ව සිටිනවා. ආණ්ඩුව විසින් අනුගමනය කරන ලද ආර්ථික ප්‍රතිපත්තියත් ඒ හා ගැට ගැසුණු දේශපාලන සංස්කෘතියත් විසින් මෙම ආර්ථික අර්බුදය ඇති කර තිබෙනවා. මේ ආර්ථික අර්බුදය කෙතරම්ද යත් ජනතාව ආහාරපාන සපයා ගැනීමටත් අත්‍යාවශ්‍ය ඖෂධ ලබාගැනීමටත් තමන්ගේ මූලික අවශ්‍යතා සපුරා ගැනීමටත් නොහැකි වීමේ අර්බුදයකට මුහුණ දී සිටිනවා. අගමැති රනිල් වික්‍රමසිංහ හොර පාරෙන් අගමැති ධූරය ලබා ගැනීමෙන් පසුව ඔහු විසින් කරන ලද ප්‍රකාශ මගින් මේ තත්වය තවත් තීව්‍ර කර තිබෙනවා. ඔහු තමන්ගේ පැවැත්ම වෙනුවෙන් පවතින අර්බුදය අතිශයෝක්තියට නගනවා. ඒ වෙනුවෙන් ඔහු පසුගියදා එක දිනයකට පමණක් තෙල් ඇති බව කිවුවා. ජනතාව විශාල ලෙස තෙල් පෝලිම්වලට එකතු වෙන්න පටන් ගත්තා. රුපියල් ටි්‍රලියනයක් මුදල් මුද්‍රණය කිරීමට සිදු වන බව ඔහු ප්‍රකාශ කළා. ඉන්පසු ආර්ථික විද්‍යාව පිළිබඳ අවබෝධයක් ඇති හැම කෙනෙක්ම බැංකුවල තමන් තැන්පත් කර තිබෙන මුදල් නැවත ලබා ගැනීම සඳහා උත්සාහ කරමින් තිබෙනවා. එය මෙම අර්බුදය තවත් තීව්‍ර කරනවා. පසුගියදා ඔහු සතියකට පමණක් ආහාර ඇති බවත් තුන් වේල ගත නොහැකි ආහාර වේල් දෙකක් පමණක් ලබා ගත හැකි තත්වයක් ඇති වන බවත් ප්‍රකාශ කළා. ජනතාව එයටත් බිය වුණා. දරුවන්, ගැබිණි මව්වරුන් සිටින යම් හැකියාවක් ඇති අය ආහාර එකතු කරන්නට පටන් ගත්තා. එයත් මේ අර්බුදය තීව්‍ර කරන්න හේතු වුණා. මේ තත්වය තුළ රනිල් වික්‍රමසිංහ විසින් තමන්ගේ අසාර්ථකභාවය වසා ගැනීම සඳහා මේ අර්බුදය අතිශයෝක්තියට නංවමින් මේ තරමින් හෝ බේරෙන්නේ තමන්ගේ හැකියාව මත යැයි පවසා දේශපාලන න්‍යාය පත්‍රයකට අනුව අදහස් ඉදිරිපත් කරන කෙනෙක් වී තිබෙනවා. එහි අවසන් ප්‍රතිඵලය වන්නේ ජනතාව තවදුරටත් පීඩාවට පත්වීමයි. අපේ රට තමන්ගේ මූලික ආහාර නිෂ්පාදනය කර ගන්නා රටක්. පරිභෝජනය සඳහා වන වී, එළවළු අප රට තුළ නිෂ්පාදනය කර ගත්තා. නව තත්වය තුළ ඒ වෙනුවෙන් අපේ නිෂ්පාදනය ඉහළ නැංවීමේ සැලැස්මක් ඉදිරිපත් කළ යුතුව තිබුණා. එවැන්නක් ඉදිරිපත් වුණේ නැහැ. ඉන්දියානු ණය ක්‍රමය යටතේ ඩොලර් මිලියන 1000ක් දීමට එකඟතාවක් තිබුණා. ඒ ඩොලර් බිලියනය තුළ කෘෂිකර්මාන්තයේ පොහොර හා කෘෂි යෙදවුම් වෙනුවෙන්, ඩො.මි. 50ක්වත් වෙන් කළ යුතුව තිබුණා. නමුත් එසේ කළේ නැහැ. තවත් මුදලක් සත්ව ආහාර වෙනුවෙන් වෙන් කළ යුතුව තිබුණා. රටේ ආහාර නිෂ්පාදනය දිරි ගැන්වීම සඳහා අපේ කෘෂි යෙදවුම් හා සත්ව නිෂ්දන සඳහා අවශ්‍ය වන ආහාර ආනයනය කිරීම වෙනුවෙන් මෙයින් මුදල් වෙන් කළ යුතුව තිබුණා. නමුත් ඉන්දියානු ණය පහසුකම යටතේ යකඩ ගෙනාවා. ඒවා තමන්ගේ හිතවත් සමාගම්වලට ලබා දුන්නා. ඒ වෙනුවෙන් ඩො.මි. 50කට ආසන්න මුදලක් ලබා දී තිබෙනවා. එහෙත් පොහොර ආනයනය වෙනුවෙන් එකදු ඩොලරයක් වෙන් කළේ නැහැ. සත්ව ආහාර ආනයනය වෙනුවෙන් එකදු ඩොලරයක් වෙන් කළේ නැහැ. මේ තත්වය තුළ අපේ ආහාර නිෂ්පාදනය තව තවත් කඩා වැටෙමින් තිබෙනවා. අපේ රට විශාල අනතුරකට ලක් වන තත්වයක් නිර්මාණය කර තිබෙනවා. අපේ රටේ ජනතාව මුහුණ දෙන ආහාර අර්බුදයෙන් යම් පමණකට හෝ මුදා ගැනීම වෙනුවෙන් දේශපාලන ව්‍යාපාරයක් ලෙස අප යෝජනා තුනක් කරනවා මෙන්ම ඒවාට ක්‍රියාකාරීව මැදිහත් වෙනවා. ඇති වන තත්වය දේශපාලන ව්‍යාපාරයකට, ප්‍රජා සංවිධානයකට සියයට සීයක් විසඳිය හැකි අර්බුදයක් යැයි අප සිතන්නේ නැහැ. මෙය ආර්ථිකයේ ගැඹුරු අර්බුදයක්. නමුත් මේ මොහොතේ ජනතාව මුහුණ දී සිටින දුෂ්කරතාවයන්ට යම් හෝ සහනයක් ලබා දීමට දේශපාලන ව්‍යාපාරයක් ලෙස අපට යුතුකමක් සහ අත්හළ නොහැකි වගකීමක් තිබෙනවා. ඒ වෙනුවෙන් අප ගන්නා ප්‍රධානම ක්‍රියාමාර්ගය වන්නේ ජනතාව සමග ඒකාබද්ධව ඒ ඒ පළාත්වල ගොවිපළ සමූහයක් සකස් කිරීමයි. ප්‍රජාවගේ දායකත්වයෙන් එම ප්‍රජාවට අවශ්‍ය වන එළවළු සහ අනෙකුත් ආහාර භෝග ලබා ගැනීම සඳහා මෙම ප්‍රජා ගොවිපළ සංකල්පය දියත් කිරීමට අප සැලසුම් කළා. අපේ දේශපාලන ව්‍යාපාරයට ග්‍රාමීය හා නාගරික වශයෙන් ශක්තමත් සංවිධාන යාන්ත්‍රණයක් තිබෙනවා. එම පළාත්වල ප්‍රජා ගොවිපොළ (ක්‍දපපමබසඑහ ත්‍්රප) ඇතිකරන්න අපි මේ සංවිධාන යාන්ත්‍රණය මෙහෙයවනවා. ඒ සඳහා ජනතාවගේ සහභාගිත්වයෙන් ජන ගොවිපළ ගොඩනැගීම මගින් ජනතාවට යම් සහනයක් ලබා දීමට අපි මැදිහත්වීමට අපේක්ෂා කරනවා. ඒ වෙනුවෙන් දිස්ත්‍රික්කවල ස්ථාන ගණනාවක් අප විසින් තෝරා ගෙන තිබෙනවා. වගා කළ යුත්තේ කුමක්දැයි තෝරාගෙන තිබෙනවා. කවරාකාරයේ වගා සැලැස්මකට යා යුතුදැයි කෘෂි නිලධාරීන් සමග සාකච්ඡා කර තිබෙනවා. ජනතාව සමග ඒකාබද්ධව ‘ජන ගොවිපළ’ ගොඩනැගීමට අප සුදානමින් සිටිනවා. ඒ මගින් යම් ප්‍රමාණයකට හෝ එම ජනතාවගේ මූලික ආහාර සපයා ගැනීමට අපේ මැදිහත්වීමක් කිරීමට අප බලාපොරොත්තු වනවා. මෙම වැඩපිළිවෙළ අපි එළඹෙන සතියේ දීප ව්‍යාප්තව දියත් කිරීමට සැලසුම් කර තිබෙනවා. ඒ වගේම ගම්වල ආර්ථිකයේ විශාල විෂමතාවන් තිබෙනවා. ජීවත්වීමට ආදායම් මාර්ගයක් නැති දරුවන් සිටින ගැබිණි මාතාවන් සිටින පවුල් තිබෙනවා. මේ මොහොතේ සමාජයේ වගකීමක් වන්නේ දරුවන්ගේ හා ගැබිණි මව්වරුන්ගේ පෝෂණ තත්වය පිළිබඳව සැලකිලිමත් වීමයි. මාස 07-08කින් අපට අර්බුදය පිළිබඳ අදහසක් ගත හැකිව තිබෙනවා. නමුත් ගැබිණි මව්වරුන්ට හා දරුවන්ට ඒ අදාළ කාලයේදී ලබා ගත යුතු පෝෂණ අවශ්‍යතා සම්පූර්ණ කර ගැනීමට සමත් වුණේ නැත්නම් එම කොටස් විශාල පීඩාවකට ගොදුරුවනවා. ඒ නිසා අප ප්‍රාදේශීය වශයෙන් ජනතාව සමග සාකච්ඡා කරමින් එම ප්‍රදේශයේ අසීරුතාවට ලක්වී සිටින දරුවන්, ගැබිණි මාතාවන්, වැඩිහිටියන් වැනි ප්‍රජාවන් හඳුනා ගෙන එවැනි පවුල් සඳහා විවිධාකරයේ සහන ලබාදීමේ වැඩපිළිවෙළක් දියත් කිරීමට සැලසුම් කර තිබෙනවා. ඒ වෙනුවෙන් අපේ විදෙස් ගත ශ්‍රී ලාංකිකයන් විශාල ප්‍රමාණයක් උදව් කිරීමට අපේක්ෂාවෙන් සිටිනවා. ඒ වගේම අපේ මන්ත්‍රී අරමුදලත්, ඒ ප්‍රදේශයේ ජන සහභාගිත්වයත් එක්කර ගැනීමත් මගින් මෙම වැඩසටහන ඉදිරියේදී දියත් කිරීමට සූදානම් කර තිබෙනවා. අපේ තෙවැනි මැදිහත්වීම වන්නේ රෝහල්වල අත්‍යාවශ්‍ය ඖෂධ හා උපකරණ හිඟය යම් ලෙසකට පියවීමට මැදිහත් වීමයි. මේ වනවිට රෝහල් ගත වන බොහෝ අය මිය යාමේ අවදානමකට මුහුණ දී සිටිනවා. මෙවැනි තත්වයක් ඇතිවීම අතිශය ඛේදවාචකයක්. මේ නිසා දේශපාලන ව්‍යාපාරයක් ලෙස අප ඒ වෙනුවෙන් මැදිහත් වෙන්න තීරණය කළා. ඒ වෙනුවෙන් විදෙස් ගත ශ්‍රී ලාංකිකයන් විශාල ප්‍රමාණයක් අපට තමන්ගේ කැමැත්ත ප්‍රකාශ කර තිබෙනවා. ඒ නිසා අත්‍යාවශ්‍ය බෙහෙත් හා උපකරණ ප්‍රමාණයක් රෝහල් පද්ධතියට ලබා දීමට අප කටයුතු කරනවා. මෙලෙස මේ මොහොතේ ඇතිවී තිබෙන අර්බුදකාරීත්වයට අපි ආකාර තුනකින් මැදිහත් වීමට අපේක්ෂා කරනවා. කෙසේ නමුත් මේ ක්‍රියාමාර්ග මගින් අපේ රටේ ජනතාව මුහුණ දී සිටින බරපතළ ආර්ථික හා සමාජීය අර්බුදයට විසඳුම් නොලැබෙන බව අපි විශ්වාස කරනවා. ඒ පිළිතුරු ලබා ගත හැකි වන්නේ, අපේ රට විසින් අනුගමනය කරමින් තිබෙන වැරදි ආර්ථික ප්‍රතිපත්තියත් මේ ආර්ථික අර්බුදය නිර්මාණය කරන ලද දේශපාලන සංස්කෘතියත් වෙනස් කිරීමෙන් පමණයි. ඒ වෙනුවෙන් වන අරගලය සඳහා ජනතාව සූදානම් කරමින් හා ඒකරාශී කර ගනිමින් පවතින ආර්ථික ප්‍රතිපත්තියත් දේශපාලන සංස්කෘතියත් විසින් අපේ රට විනාශයට පත් කර ඇති ගමන් මඟ වෙනස් කිරීම සඳහා ජනතාව පෙළගැස්වීම සඳහා ප්‍රමුඛතාව දෙන අතරම හා ඒ වෙනුවෙන් සියලු ජනතාවට ආරාධනා කරනවා. ඒ අතරම මේ නිශ්චිත මොහොතේ ජනතාව මුහුණ දී සිටින ගැටලුවලට යම් සහනයක් ලබා දීමට මැදිහත්වීම අප විසින් කළ යුතු යුතුකමක් අත්හළ නොහැකි වගකීමක් ලෙස අප දකිනවා. අපි මේ රටේ පුරවැසියන්ගෙන් ඉල්ලා සිටින්නේ ඒ සඳහා දායකත්වය, මැදිහත්වීම සහ සහයෝගය අප වෙත ලබා දෙන ලෙසයි. එම සහයෝගයන් සම්බන්ධයෙන් ඉතාමත් වගකීමෙන් සහ විනිවිද පෙනෙන ආකාරයට කටයුතු කරන බවට අප සහතික කරනවා.” මාධ්‍යවේදීන්ගේ ප්‍රශ්නවලට පිළිතුරු… බැසිල් රාජපක්ෂ සාමාන්‍ය පුරවැසියෙක් ලෙස ඉන්නවලු. ඒ ගැන මොකද හිතන්නේ? ඔහු සාමාන්‍ය පුරවැසියෙක් ලෙස ලංකාවේ ඉන්න එකක් නැහැ. ඔහුගේ මව්බිම වන ඇමරිකාවේ ඒ විදියට ඉන්න පුළුවන්. බැසිල් ඇතුළු රාජපක්ෂ පවුලත් මේ ආණ්ඩුවත් රට මේ ඇද වැටී තත්වයට වගකියන්න ඕනෑ. ඔහු මන්ත්‍රී ධුරයෙන් ඇමති ධුරයෙන් ඉවත් වුනාට ඒ වගකීමෙන් මිදෙන්න බැහැ. ඒ වගේම හරි ජනතා පාලනයක් ගොඩ නැගෙනවානම් රටට මේ විනාශකාරී තත්වය ඇතිකළ දේශපාලකයින්ට එරෙහිව නීතිය ක්‍රියාත්මක කළ යුතුයි. රනිල් හෝ ගෝටාභය විසින් එය ඉටු කරන්නේ නැහැ. මොකද ඔවුන්ද මේ විනාශයේ, වංචාවේ කොටස්කරුවන්. බැසිල් තනතුරෙන් ඉවත් වුනාම හොරකම් ටිකක් අඩුවෙයි. නමුත් ඒ හොරා වෙනුවට වෙන හොරෙක් එනවා. ධම්මික පෙරේරා ඇමති ධුරයක් බාරගන්න එනවා කියලා කතාවක් තිබෙනවා. මේ රටේ දියසෙන් කුමාරවරු එයි කියලා ජනතාව කොයිතරම් බලාගෙන හිටියද? ගෝටාභය රාජපක්ෂ ඇවිත් මේ ප්‍රශ්න විසඳයි කියලා හිතුවා. පස්සේ මොළ හතක් තියෙන බැසිල් ඇවිත් ප්‍රශ්නය විසඳයි කියලා හිතුවා. ඊට පස්සේ අලි සබ්රි මුදල් ඇමති වුනා. මාසයක් බලාගෙන හිටියා. ඒ කාටවත් බැහැ කියලා ගෝටාභය මුදල් ඇමතිකම බාරගත්තා. ඊටත් පස්සේ ප්‍රතිපාක්ෂිකව ඡන්දය ඉල්ලපු රනිල් වික්‍රමසිංහ ගෙනත් එයා විසඳයි කියලා බලාගෙන හිටියා. දැන් හිතනවා ධම්මික පෙරේරා ගෙනත් විසඳගනියි කියලා. මේක පුද්ගල සාධක ලෙස අරන් විසඳන්න පුළුවන් එකක් නෙවෙයි. ආර්ථික ප්‍රතිපත්ති තීරණාමත්මක ලෙස වෙනස් නොකර වංචාව දූෂණය නාස්තිය අපරාධවලින් ගහන වුණු දේශපාලන සංස්කෘතිය වෙනස් නොකර මෙයට උත්තරයක් නැහැ. ඇයි බැසිල් ඉවත් වුනේ? මේ ගොඩක් අය හිතාගෙන හිටියා ව්‍යවස්ථාව, නීතිය තමයි බලය කියලා. ඒ වගේම අයියා අගමැති වුනාම අනෙක් අයියා ජනාධිපති වුනාම, ලොකුම අයියලා ඇමති කෙනෙක් වුනාම ඒක තමයි පවුලේ බලය කියලා හිතුවා. ඒ බලය අධිකාරීවාදී ලෙස පාවිච්චි කළා. කිසිවෙකුට ඇහුම්කන් දුන්නේ නැහැ. සාකච්ඡා සංවාද කළේ නැහැ. මේ මාතෘ භූමිය ඔප්පුවකින් ලියාගත්තා වගේ හැසුරුනා. මේ රටේ ජනතාව රාජපක්ෂ පවුලේ යටත් වැසියන් ලෙස හිතාගෙන හිටියා. නමුත් ජනතාව ඉදිරියට ඇවිත් පෙන්නුවා අපි යටත් වැසියන් නෙවෙයි පුරවැසියන් කියලා. ජනාතාවගේ බලය හමුවේ අධිකාරිත්වය දියවෙලා ගියා. ජනාධිපතිට මන්දිරයෙන් එළියට බහින්න බැහැ. මහින්ද රාජපක්ෂ ඉන්න තැනක් අපි දන්නේ නැහැ. ඒ නිසා ජනතාවගේ බලය හමුවේ බැසිල් රාජපක්ෂට ඉවත් වෙන්න සිදුවුනා. බැසිල්ගේ ඉල්ලා අස්වීමත් සමඟ 21 වැනි සංශෝධනයට කුමක් වෙයිද? 21 සංශෝධනය කියලා කුමන හෝ ලියවිල්ලක් ගෙනත් ඵලක් නැහැ. ඒ සඳහා ඇතුළත් විය යුතු කරුණු කිහිපයක් අපි යෝජනා කර තිබෙනවා. මේ මජර දේශපාලන සංස්කෘතියේ තිබෙන මන්ත්‍රීවරු පිල්මාරු කරන එක වැළැක්විය යුතුයි. මන්ත්‍රීවරුන්ගේ වත්කම් බැරකම් පැමිණිල්ලකින් තොරව වුවද අදාල ආයතනවලට පරීක්ෂා කිරීමේ බලය ලබාදිය යුතුයි. ඇමති ධුර පත්කිරීමේ විකාරරූපී ක්‍රමය ඉවත් කර ඇමති ධුර සහ නියෝජ්‍ය ඇමති ධුර 25ක් ලෙස සහ අමාත්‍යංශයට අදාල විෂයන් ව්‍යවස්ථාවට ඇතුළත් විය යුතුයි. නව ව්‍යවස්ථා සංශෝධනයෙන් පසුව අගමැතිවරයාට ජනාධිපතිවරයා සතු බලතල යම් ප්‍රමාණයක් ලැබෙන නිසාත් වත්මන් අගමැති ජනවරමක් අහිමි පුද්ගලයෙක් නිසාත් මේ ව්‍යවස්ථාව සම්මතවීමෙන් මාස 06ක් ගතවූ පසුව මැතිවරණයකින් නව අගමැතිවරයෙක් පත් කරගත යුතුයි. එවැනි වැදගත් සංශෝධන අපි ඉදිරිපත් කර තිබෙනවා. නමුත් මෙවැනි වැදගත් කරුණු නැති හුදකලා ලියවිල්ලක් සම්මත්වීමේ ඉඩක් තමයි තිබෙන්නේ. විදුලි බල පනත සංශෝධනය ගැන ඇතිවෙලා තිබෙන ගැටලුකාරී තත්වය ගැන මොකද කියන්නේ? විදුලි බල පනතට අනුව ටෙන්ඩර් කැඳවීමක් හරහා තමයි විදුලිය මිලදී ගත යුත්තේ. නමුත් ආණ්ඩුව මේ පනත සංශෝධනය මගින් කරන්න යන්නේ ටෙන්ඩර් කැඳවීමකින් තොරව තමන්ට කැමති පරිදි විදුලිය මිලදී ගන්න. පුනර්ජනනීය බල ක්ෂේත්‍රය මගින් රටට ලැබෙන්න තිබෙන ප්‍රතිලාභ නීති සම්පාදනයක් මගින් ආණ්ඩුව තමන්ගේ හිතවතුන්ට ලබාදෙන්න උත්සහ කරමින් තිබෙනවා. ඒ නිසා අපේ යෝජනාව වෙන්නේ මෙ.වො.10ට අඩු විදුලි බල ව්‍යාපෘතිය සඳහා එවැනි කොන්දේසියකට ගියත් මෙ.වො.10ට වැඩි ව්‍යාපෘති සඳහා අනිවාර්යෙන් ටෙන්ඩරයකින් අපිට වාසි සහගත මිල ගණන් කැඳවීමක් හරහා වාසි සහගත මිලදී ගැනීමේ ක්‍රමවේදයක් අනුගමනය කළ යුතුයි. එසේ නොමැති නම් වෙන්නේ සූර්යාලෝකයෙන් විදුලිය නිපදවලා ඉන්දියාවේ අදානි සමාගම ඩොලර් ටික අරන් යනවා. ඒ නිසා සූර්යබලය සුළං බලය මගින් සිදුකරන ව්‍යාපෘති අපේ රටේ ව්‍යාපාරිකයින්ට ප්‍රමුඛතාවය ලබාදිය යුතුයි. ආණ්ඩුව මේ වනවිටත් මෙ.වො.500ක් අදානි සමාගමට දීලා ඉවරයි. අපේ රටේ සූර්යාලෝකයෙන් විදුලිය නිපදවලා අදානි සමාගම අපිටම ඩොලර්වලට විදුලිය විකුණනවා. ඒ නිසා අපි කියන්නේ පනත සංශෝධනය විය යුත්තේ අපේ රටට සහ අපේ රටේ විදුලි පාරිභෝගිකයින්ට වාසි සහගත වෙන ආකාරයටයි. නමුත් ආණ්ඩුව ජාවාරම්කාරයින්ට ඉඩ හදන සංශෝධනයක් ගෙනත් තිබෙනවා.", "URL": "https://lankatruth.com/si/?p=135337", "Category": "පුවත්", "Parent URL": null}