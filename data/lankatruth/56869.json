{"Source": "Lankatruth", "Timestamp": "July 29, 2018", "Headline": "පවිත්‍රා වන්නිආරච්චි කුමන්ත්‍රණකාරියක් – රංජිත් සොයිසා", "News Content": "මහින්ද පිලේ රත්නපුර දිස්ත්‍රික් පාර්ලිමේන්තු මන්ත්‍රිනී පවිත්‍රා වන්නිආරච්චි මහත්මිය සහ ඇගේ සැමියා එක්සත් ජාතික පක්ෂයට සහායදීමේ කුමන්ත්‍රණයක නිතරව සිටින බව මහින්ද පිලේ පාර්ලිමේන්තු මන්ත්‍රීවරුන් වන රංජිත් සොයිසා මහතා අද (29) පැවැත්වූ මාධ්‍ය හමුවකදී අදහස් දක්වමින් සඳහන් කළේ ය. පසුගිය පළාත් පාලන මැතිවරණයේදී මහින්ද පිලට ලැබුණු ඡන්ද ප්‍රතිඵල අනුව මෛත්‍රී පිල සමග එක්ව රත්නපුර මහ නගර සභාවේ බලය පිහිටුවීමට හැකිව තිබියදී රත්නපුර දිස්ත්‍රික් පාර්ලිමේන්තු මන්ත්‍රිනී පවිත්‍රා වන්නිආරච්චි මහත්මිය සහ ඇගේ සැමියා වන කාංචන ජයරත්න මහතා එක්වී කුමන්ත්‍රණකාරීව මහින්ද පිලේ මන්ත්‍රීවරු හා එක්සත් ජාතික පක්ෂයේ සහාය ඇතිව මහ නගර සභාවේ බලය පිහිටවූ බවත් එම මාධ්‍ය සාකච්ඡාවේදී රංජිත් සොයිසා මහතා පැවසීය. ඒ අනුව රත්නපුර නගර සභාවේ නගරාධිපති මහින්ද පිලෙනුත් උප නගරාධිපති එක්සත් ජාතික පක්ෂයෙනුත් පත් කළ බව ඒ මහතා වැඩිදුරටත් පැවසීය. ඒ සම්බන්ධයෙන් රත්නපුර දිස්ත්‍රික්කයේ මහින්ද පිලේ මන්ත්‍රී කණ්ඩායමට න්‍යායාත්මක ගැටළුවක් මතු ව ඇති බවත් එයට පවිත්‍රා වන්නිආරච්චි සහ ඇයගේ සැමියා සම්පූරණයෙන් වගකීම බාරගත යුතු බවත් ඒ මහතා වැඩිදුරටත් සඳහන් කරයි. මෙම මාධ්‍ය හමුව සඳහා වාසුදේව නානායක්කාර මහතාද එක්වී සිටියේය. මීට පෙර පසුගිය අප්‍රේල් මාසයේද පළාත් පාලන මන්ත්‍රීවරු සහ පාර්ලිමේන්තු මන්ත්‍රීවරු මේ සම්බන්ධයෙන් පවිත්‍රා වන්නි ආරච්චි මහත්මියට චෝදනා එල්ල කළ අතර ඇයට එරෙහිව විනය පරීක්ෂණයක් පවත්වන ලෙස මහින්ද රාජපක්ෂ මහතාගෙන්ද ඉල්ලා සිටියේය. එහෙත් මේ දක්වා ඇයට එරෙහිව කිසිදු විනය පරීක්ෂණයක් පවත්වා නොතිබිණි.", "URL": "https://lankatruth.com/si/?p=56869", "Category": "පුවත්", "Parent URL": null}