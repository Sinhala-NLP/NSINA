{"Source": "Lankatruth", "Timestamp": "October 3, 2012", "Headline": "දිවිනැගුම පනතින් සේවක සහ ප්‍රතිලාභී අයිතිවාසිකම් කප්පාදු වෙනවා – චාමර", "News Content": "දිවිනැගුම පනත පළාත් සභාවලට යොමු කර අනුමැතිය ලබා ගත්තද නීතිවිරෝධී පනත මගින් අගතියට පත්වන සේවකයන්ගේ සහ ප්‍රතිලාභීන්ගේ ගැටළුවලට විසඳුම් නොලැබෙන නිසා එම ගැටලු විසඳාගැනීම සඳහා වෘත්තීය ක්‍රියාමාර්ග ගන්නා බව සමෘද්ධි සංවර්ධන නිලධාරීන්ගේ සංගමයේ ප්‍රධාන ලේකම් චාමර මද්දුමකලුගේ මහතා සඳහන් කරයි. පාර්ලිමේන්තුවට යොමුකර පනත සම්මත කර ගැනීමට උත්සාහ කළත් පාළාත් සභා විෂය යටතට ගැනෙන වගන්ති සඳහන්වීම නිසා ශ්‍රේෂ්ඨාධිකරණයේ නියෝග මත පළාත් සභාවලට ඉදිරිපත් කර අනුමැතිය ලබාගනිමින් තිබේ. එහෙත් පළාත් සභා මගින් පනත සම්මත කර දුන්නද එම පනත මගින් සේවකයින්ගේ සහ ප්‍රතිලාභීන්ගේ අයිතිවාසිකම් සුරක්ෂිත නොවීම නිසා එම සුරක්ෂිත තාව ලබාගැනීම සඳහා ගත හැකි උපරිම ක්‍රියාමාර්ග ගන්නා බවද ඔහු කියා සිටියේය. ගෙන එන්නට සැලසුම් කර ඇති නීතිවිරෝධී දිවිනැගුම පනත මගින් සමෘද්ධි අධිකාරියේ සේවය කරමින් සිටියදී වැටුපෙන් කපා ගත් අර්ථසාධක මුදල් අහිමි කර ඇති බවත් ඔහු සඳහන් කරයි. මීට අමතරව ප්‍රතිලාභීන් විසින් සමෘද්ධි බැංකුවල තැන්පත්කර ඇති මුදල් දිවිනැගුම දෙපාර්තමේන්තුව යටතට ගැනීමත් සමග ප්‍රතිලාභීන්ගේ මුදල් අනාරක්ෂිත තත්වයක‍ට පත්ව තිබෙන බවද ඔහු සඳහන් කළේය. මේනිසා මෙම ගැටලුවලට නිසි විසඳුම් ලබා නොදී පළාත් සභා තුළින් පනත සම්මත කරගත්තත් එය පරාජය කිරීමට සිදුව තිබෙන බවද ඔහු අවධාරණය කර සිටී.", "URL": "https://lankatruth.com/si/?p=4436", "Category": "පුවත්", "Parent URL": null}