{"Source": "Lankatruth", "Timestamp": "December 17, 2021", "Headline": "රතුපස්වල වෙඩි තැබීමේ නඩුව වසර 08කට පසු විභාගයට", "News Content": "තමන් භාවිතයට ගන්නා ජලය අපවිත්‍ර වීම සම්බන්ධයෙන් සහ පිරිසිදු පානීය ජලය ඉල්ලා රතුපස්වල අවට ජනයා වැලිවේරිය නගරයට පැමිණ 2013 වසරේ සිදු කළ විරෝධතාවය අවස්ථාවේදී හමුදාව යොදවා වෙඩිතබා තිදෙනෙකු ඝාතනය කිරීම සහ තවත් පිරිසකට බරපතළ තුවාල සිදුකිරීමේ සිද්ධිය සම්බන්ධ නඩුව වසර 08කට පසු ඊයේ (16) සිට විභාගයට ගෙන තිබෙ. එහිදී “වැලිවේරිය නගරයේ තිබුන උද්ඝෝෂණය අසළට යුද හමුදා බ්‍රිගේඩියර් අරුණ දේශප්‍රිය ගුණවර්ධන ඇතුළු හමුදා නිලධාරීන් කණ්ඩායමක් ආවා. විනාඩි 10ක් තුළ ඉවත් වන ලෙස උද්ඝෝෂ‍ෙකරුවන්ට බ්‍රිගේඩියර් වරයා පවසා අසළ තිබූ ඉන්ධන හල අසළට ගියා. ඔහු අත තිබූ ජංගම දුරකථනයෙන් කාටද කතා කර ඉතා ආවේගශීලීව උද්ඝෝෂණකරුවන් අතරට පැමිණි බ්‍රිගේඩියර් උද්ඝෝෂණකරුවෙකුට පහර දීමට තැත් කළා. එවිට නොසන්සුන්තාවයක් ඇතිවුණා” යැයි සිද්ධිය සම්බන්ධයෙන් සාක්ෂි දෙමින් එච්.එච්. නිලන්ත පෙරේරා අධිකරණයේදී පවසා ඇත. මහාධිකරණ විනිසුරු නිමල් රණවීර මහතාගේ සභාපතිත්වයෙන් නිශාන්ත හපුආරච්චි සහ සහන් මාපා බණ්ඩාර යන ත්‍රිපුද්ගල මහාධිකරණ විනිසුරු මඩුල්ල හමුවේ ගම්පහ මහාධිකරණයේදී මෙම නඩුව විභාගයට ගැනුණි. යුද හමුදාවේ හිටපු බ්‍රිගේඩියර් අරුණ දේශප්‍රිය ගුණවර්ධන, හිටපු මාණ්ඩලික සැරයන් ඩිංගිරි අරුණගේ සිරිසේන, හිටපු සැරයන් ලලිත්ගේ සහ කෝප්‍රල් ජේ.එම් තිලකරත්න යන විත්තිකරුවන් මහ අධිකරණය හමුවේ පෙනී සිට ඇත. ඔස්වල්ඩ් පෙරේරා, හංස අබයරත්න සහ පද්මාල් වීරසිංහ ද සිල්වා යන රජයේ අධිනීතිඥවරු පැමිණිල්ල මෙහෙය විය. එහිදී වැඩිදුරටත් සාක්ෂි දුන් නිලන්ත පෙරේරා යන සාක්ෂිකරු වැඩිදුරටත් පවසා ඇත්තේ… “මම වැලිවේරිය පිංකෝවත්ත ප්‍රදේශයේ පදිංචිව සිටිනවා. 2013 වසරේ දී මා ගම්පහ ප්‍රාදේශීය සභාවේ මන්ත්‍රීවරයෙක්. 2013 වර්ෂයේ අගෝස්තු මස 01වෙනිදා බැංකුවට යාමට අවශ්‍ය නිසා වැලිවේරිය නගරයට පයින් ආවා. උද්ඝෝෂකයන් වැලිවේරිය හතරමං හන්දියේ අට්ටාලයක් සාදා එහි මිනී පෙට්ටියක් තබා තිබ්බා. එම ස්ථානයවලට යුද යුධ හමුදා බට පිරිසක් වාහනවලින් පැමිණියා. යුදහමුදා බිගෙඩියර් අරුණ දේශප්‍රිය ගුණවර්ධන එහි නායකත්වය දරමින් සිටියා. උද්ඝෝෂණකරුවන් අතරට පැමිණි බ්‍රිගේඩියර් අට්ටාලය ඉවත් කරගෙන එම ස්ථානයෙන් ඉවත් වන ලෙසට උද්ඝෝෂණකරුවන්ට පවසා සිටියා. එතන හිටිය අය බ්‍රිගේඩියර්ට පුටුවක් දුන්නා. බ්‍රිගේඩියර් පුටුව උඩට නැගලා තමා කතා කළේ. එතන හිටිය කට්ටිය ඉවත් වෙන්න වෙලාවක් ඉල්ලුවා. බ්‍රිගේඩියර් විනාඩි දහයක් දෙන්නම් කිව්වා. බ්‍රිගේඩියර් සමඟ යුධ හමුදා නිලධාරින් 100කට වැඩි පිරිසක් පැමිණ තිබුණා. ගිනි අවි අතැතිව යුද හමුදා නිලධාරීන් පිරිසක් බ්‍රිගේඩියර් ඉදිරිපසින් සිටියා. තවත් යුද හමුදා නිලධාරීන් පිරිසක් වැටවල්වලින් කඩා ගත් පොළු අතැතිව හිටියා. යුද හමුදා නිලධාරීන් එකවර වෙඩි තියන්න පටන් ගත්තා. හිතාගන්නවත් බැහැ. පොලු අතේ තිබුන හමුදා නිලධාරීන් එතන සිටි අයට පොලුවලින් පහර දුන්නා. බිය වූ මම එම ස්ථානයෙන් පළා ගියා. පසුදා උදේ ආරංචි වුණා තිදෙනෙක් මිය ගොස් තවත් පිරිසක් තුවාල ලබා රෝහල් ගතව සිටින බව යැයි කීයා. රජයේ අධිනීතීඥ පද්මාල් වීරසිංහ ද සිල්වාගේ සාක්ෂි මෙහෙයවීම මත නීතිඥ පාලිත සේනාරත්න සහ අංජුල සුරේෂ් පෙරේරා යන සාක්ෂිකරුවන් දෙදෙනාද සාක්ෂි ලබාදී තිබිණි. වැඩිදුර නඩු විභාගය අද (17) යළි පැවැත්වේ.", "URL": "https://lankatruth.com/si/?p=127119", "Category": "පුවත්", "Parent URL": null}