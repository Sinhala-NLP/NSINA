{"Source": "Lankatruth", "Timestamp": "November 7, 2019", "Headline": "වව්නියාව විදුලි සේවකයන්ට පහරදුන් මැර පිරිස අත්අඩංගුවට නොගන්නේ නම් දිවයින පුරා වර්ජනයක්", "News Content": "වව්නියාව විදුලිබල මණ්ඩලයේ සේවකයන්ට පහරදුන් සැකකරුවන් අත්අඩංගුවට නොගන්නේ නම් අද(07) මධ්‍යහ්න 12.00න් පසු, දිවයින පුරා ක්‍රියාත්මක වන පරිදි වෘත්තීය ක්‍රියාමාර්ගයකට අවතීර්ණ වන බව විදුලිබල මණ්ඩල කාර්මික ශිල්පීන්ගේ සංගමය සඳහන් කරයි. වව්නියාව, ආච්චිපුරම් ප්‍රදේශයේ 10 වැනි පටුමගේ නිවාස කිහිපයක විදුලි බිල නොගෙවීම හේතුවෙන් අදාල නීතිමය ක්‍රියාමාර්ග ගැනීමේදී විදුලි සේවකයන්ට එම නිවැසියන්ගෙන් මැර ප්‍රහාරයක් එල්ලවී තිබිණි. ප්‍රහාරයට ලක්වීමෙන් විදුලිබල මණ්ඩලයේ විදුලි අධිකාරීවරයෙකු ඇතුළු සේවකයන් 5 දෙනෙකු තුවාල ලබා වව්නියාව රෝහලට ඇතුළත් කළේය. මෙම මැර ප්‍රහාරය සිදුකළ පුද්ගලයන් අත්අඩංගුවට ගන්නා ලෙස බලකරමින් වව්නියාව විදුලිබල මණ්ඩල සේවකයින් වව්නියාව ජ්‍යෙෂ්ඨ පොලිස් අධිකාරී කාර්යාලය ඉදිරිපිට පසුගිය 5 වැනිදා විරෝධතාවයක ද නිරතව ඇති අතර පොලීසිය ඔවුන් අත්අඩංගුවට ගැනීම ප්‍රතික්ෂේප කරමින් ඇතැයි විදුලි සේවකයින් චෝදනා කරයි. එයට විරෝධය පලකරමින් මෙම වෘත්තීය ක්‍රියාමාර්ගය සඳහා අවතීරණවීමට වෘත්තීය සමිති තීරණය කර තිබේ.", "URL": "https://lankatruth.com/si/?p=84905", "Category": "පුවත්", "Parent URL": null}