{"Source": "Lankatruth", "Timestamp": "March 7, 2012", "Headline": "සැබෑ ජයග්‍රහණ දිනාගැනීමට සියලු ප්‍රගතිශීලී බලවේග ඒකරාශීකරනවා – ටිල්වින් සිල්වා", "News Content": "මහින්ද රාජපක්ෂ ජනාධිපතිවරයා විදුලිපුටුවේ තැබීමට එක්සත්ජාතීන්ගේ මානවහිමිකම් කොමිෂන් සභාවට යොජනාවක් ගෙනඑන බව පවසමින් බොරු දේශප්‍රේමයක් මවා පා ආණ්ඩු හිතවාදී උද්ඝෝෂණවලට පොලඹවා රටේ ජනතාවගේ ඇත්ත ප්‍රශ්න වසන් කිරීමට උත්සාහ කරණවා. නමුත් ඇමරිකාව ඇතුළු අධිරාජ්‍යවාදීන් සහ ඉන්දියාව සමග මහින්ද රාජපක්ෂ පාලනය එකගත්වයෙන් කටයුතු කරමින් සිටින බව ජනතා විමුක්ති පෙරමුණේ ප්‍රධානලේකම් ටිල්වින් සිල්වා මහතා පවසයි. ඒ මහතා මේ බව පැසූවේ අද (06) සවස කොළඹ මහජන පුස්තකාලයේ දී පවත්වන ලද “ජිනීවා නාඩගම් හා ආණ්ඩුවේ ඇස් බැන්දුම්” යනුවෙන් නම් කළ ජනතා විමුක්ති පෙරමුණේ සම්මන්ත්‍රණයක් අමතමිනි. මෙහිදී වැඩිදුරටත් කරුනු දැක්වූ ටිල්වින් සිල්වා මහතා ඇත්තටම සිදුවන්නේ කුමක්දැයි ප්‍රශ්නකළේය. ඔහු දැක්වූයේ එක්සත් ජාතීන්ගේ මානව හිමිකම් කොමිෂන් සභාවට යෝජනාව ගෙනඒමෙන් මහින්ද රාජපක්ෂ මහතා විදුලි පුටුවේ තැබීමෙන් බේරාගැනීමට ආණ්ඩුව විසින් රට තුල උද්ඝෝෂණ නිර්මාණය කිරීම, ලංකාවට එරෙහි එම යොජනා පරාජය කිරීමට ජනතා උද්ඝෝෂණ පවත්වන බව පැවසීම, ආණ්ඩුවේ අධිරාජ්‍යවිරෝධී දේශප්‍රේමී බව සත්‍යයක්ද යන්න, දේශප්‍රේමී ජනතාව උද්ඝෝෂණය කළ විට එක්සත් ජාතීන්ගේ මානව හිමිකම් කොමිෂන් සභාවට ගෙන එන යෝජනා පරාජය කළ හැකිද? යන කරුනු සවිස්තරව මෙම සම්මන්ත්‍රණයෙන් සාකච්ඡා කරන බවයි. මානව හිමිකම් කඩකිරීම සම්බන්ධයෙන් ජනාධිපතිවරයාට එරෙහිව ඕණෑම චෝදනාවක් මානවහිමිකම් කොමිෂන් සභාවේදී සම්මත කිරීමට සූදානම් වන්නේනම් ඒ පිළිබදව රටට හෙලිකරන ලෙස අභියෝග කරනවා. ඇත්තටම මේ සිදුකරන්නේ ආණ්ඩුවේ බොරුවක්. යුද්ධය අවසන්වීමත් සමග එක්සත් ජාතීන්ගේ මහා ලේකම්වරයා මෙරටට පැමිණියා එහිදී මහින්ද රාජපක්ෂ ජනාධිපතිවරයා එක්සත් ජාතීන්ගේ බෑන්කි මූන් සමග එකගත්වයකට පැමිණ උපදේශක කමිටුවක් පිහිටවූවා. ඒ කමිටුව ආචාර්ය මරුසුකී දරුස්මාන් කමිටුවයි. මේ කමිටුව පිහිටුවීමට අවස්ථාව සලසා දුන්නේ ජනාධිපතිවරයා. අපේ රටේ අභ්‍යන්තර ප්‍රශ්නවලට ඇගිලි ගැසීමේ අවස්ථාව පලමුවෙන්ම උදාක‍ළේ මේ ආකාරයටයි. ආණ්ඩුව ජාත්‍යන්තරයට පොරොන්දුවූ ආකාරයට වගවීම සිදුකළේ නැහැ. උගත් පාඩම් සහ ප්‍රතිසන්දානය පිළිබද ජනාධිපති කොමිසමක් පත්කර යුධසමයේ සිදුවූ සිදවීම් පිළිබදව විමර්ශණය කළා. මේ කොමිසම පත්කළේම ජනාධිපතිවරයා. අද ඇතිවී තිබෙන තත්වය කුමක්ද? එක්සත් ජනපදය ඇතුළු බටහිර අධිරාජ්‍යවාදී රටවල් සහ ඉන්දියාවත් මේ කොමිසමේ නිර්දේශ පදනම්කරගෙන ආණ්ඩුවට විවිධ බලපෑම් එල්ල කරමින් සිටිනවා. පීඩනයන් එල්ලකරමින් සිටිනවා. ඒ අතර මානව හිමිකම් කොමිෂන් සභාව හමුවේ ඉදිරිපත්කරන්නේ උගත් පාඩම් හා ප්‍රතිසන්දානය පිළිබද ජනාධිපති කොමිෂන් වාර්තාවේ අඩංගු කරනුයි. ශ්‍රී ලංකා හමුදාව මානව හිමිකම් උල්ලංගණය කර ඇති බව ඔප්පු උවහොත් එවැනි තත්වයක් යටතේ වුවත් ජනාධිපතිවරයාට කිසිදු ප්‍රශ්නයක්නැහැ. එහි බලපෑම ඇත්තේ ශ්‍රී ලංකා හමුදා නායකයින් උසස් සිවිල් නිලධාරීන් වගේම එල්ටීටීඊ සංවිධානයේ දේශපාලන හා හමුදා නායකයින්ට‍ය. මානව හිමිකම් කොමිශන් සභාව හමුවේ චූදිතයන් වන්නේ ඔවුන් මිස ජනාධිපතිවරයා නොවෙයි. “පහත්තැනින් යයි ගලා ජලේ” යන ප්‍රකට කියමනින් තහවුරු වන්නේ මෙවැනි තත්වයක්. අවම වශයෙන් ඇමතිවරයෙක් හෝ මෙහි චූදිතයෙකු වන්නේ නැහැ. මානවහිමිකම් කොමිෂන් සභාව පැහැදිලිවම ලංකා ආණ්ඩුවට දන්වන්නේ ප්‍රධාන කරුනු තුනෙන් එකක් ප්‍රතිසන්ධානය පිළිබද කොමිෂන් සභාවේ නිර්දේශ ක්‍රියාත්මක කිරීම ලබන ජූලි මස පැවැත්වෙන මානව හිමිකම් සැසිවාරයට මාර්ග සිතියමක් සැකසීම සහ මෙම ප්‍රධාන කරුනු තුන ක්‍රියාත්මක කිරීමට අදාල බලකිරීමයි. මාර්තුමස දෙවෙනි දින මානවහිමිකම් සැසිවාරය ඇමතූ ඇමරිකා එක්සත් ජනපදයේ සිවිල් ආරක්ෂාව හා ප්‍රජාතන්‍ත්‍රවාදය, මානවහිමිකම් පිළිබද කොමසාරිස්වරිය වන මාරියා ඔටෙලෝ ප්‍රකාශකර ඇත්තේ ටියුනීසියාව, සිරියාව, ඉරාණය, බුරුමය, උතුරුකොරියාව, කිරිකිස්ථානය, යේමනය හා ලිබියාව යන රටවල් අතර ශ්‍රී ලංකාවද තිබෙන බවයි. මෙසේ සදහන් පේලි 6ක වාක්‍යක් පමණක් කොමසාරිස් වරිය නිකුත්කර තිබීම හැර ශ්‍රී ලංකාවට විරුද්ධ චෝදනාවක් ඉදිරිපත්කර නැහැ. පිරිහීගෙන යන ජනාධිපතිවරයාගේ ප්‍රතිරූපය වැටීම නවත්වන්න මහජන අනුකම්පාව දිනාගැනීමට විදුලි පුටු කථාව ගේනවා. ජාත්‍යන්තර මානව හිමිකම් කොමිසන් සභාවට කවර හෝ යෝජනාවක් ශ්‍රී ලංකාවට ගෙන එන්නේ නම් ආණ්ඩුවේ ස්ථාවරය කුමක්ද? එවැනි යෝජනාවක් පරාජය කරන්න උත්සාහ නොකරන්නේ ඇයි. එවැනි යෝජනාවක් වැරදි බව ආණ්ඩුව කියන්නෑ. යොජනාව ගෙනඒමට එපා කියන්නෙත් නැහැ. කියන එකම දේ අසාධාරණ බවයි. ජනාධිපතිවරයාගේ විශේෂ නියෝජිත මහින්ද සමරසිංහ මහතා මානව හිමිකම් කොමිසම අමතා පසුගිය 27වෙනිදා කළ කථාව අනුව කියවෙන්නේ උගත්පාඩම් කොමිසමේ නිර්දේශ දැනටමත් ක්‍රියාත්මක කරමින් තිබෙන පසුබිමක ජිනීවා යෝජනා ගෙනඒම අසාධාරණ බවයි. ඒ වගේම උගත්පාඩම් කොමිසමේ සාපරාධී අපරාධ සම්බන්ධ කරුණු පිළිබදව නීතිමය කටයුතු කිරීමට දැනටමත් නීතිපතිවරයාට බාරදී ඇති බව ප්‍රකාශකරයි. ජාත්‍යන්තර මානුශවාදී නීතිය උල්ලංගනය කිරීම් පිළිබදව තත්වය සොයා බැලීමට නීතිපතිවරයා දැනුවත් කර ඇති බව මහින්ද සමරසිංහ ඇමතිවරයා අනාවරණය කළා. නීතිපත්වරයා පමණක් නොව විශේෂ සිදුවීම් ගැන විමර්ශණය කිරීමට යුධ හා නාවික හමුදා අධිකරණ පිහිටුවා ඇති බවද එයින් හමුදාවේ පහළ නිලධාරීන් කිහිපදෙනෙක් මත වරද පැටවීමට සූදානම් බවද පැහැදිලියි. චැනල් 4 වීඩියෝ පටයේ තොරතුරු ගැන සොයාබැලීමටත් මෙවැනි හමුදා අධිකරණ පත්කිරීමට අධිරාජ්‍යවාදීන් ඉදිරියේ පොරොන්දුවී අවසන්. ශ්‍රී ලංකාවේ අභ්‍යන්තර ප්‍රශ්නවලට ඇගිලිගැසීමේ අවස්ථා‍ව බාහිර පාර්ශවයන්ට ලබාදී තිබෙන්නේ මේ ආකාරයටයි. එක්සත් ජාතීන් හා බටහිර බලවේග මෙන්ම ආණ්ඩුව ඉතා සහයෝගයෙන් කරගෙනයනු ලබන මෙම ක්‍රියාවිලට අදාලව පවතින එකම පරස් පරය කාළය හා අවකාශය පිළිබද ප්‍රශ්ණයක් විතරයි. බටහිර වලවේග වලට අවශ්‍යවී ඇත්තේ මේ ක්‍රියාවලිය ඉක්මන්කරවීමට. නමුත් ආණ්ඩුවේ කටයුතු සිදුවන්නේ මන්ධගාමීවයි. බොරු කියමින් ද ජනතාව රවටන්නේ ජිනීවා නාඩගම් පෙන්වා ජනතාවගේ ඇත්ත ප්‍රශ්ණය යටගහන්න බව දැන්හොදටම පැහැදිලියි. ආණ්ඩුව “හොරු සමග හෙලුවෙන්” රගදක්වනවා. ඒ වගේම සුදුවෑන් සමගින් “බකමූනා වීදිබසී” රගදක්වනවා. මෙවැනි තත්වයක් මත මහින්ද රාජපක්ෂ ආණ්ඩුව ආරක්ෂාකිරීමේ කිසිදු අවශ්‍යතාවයක් ජනතා විමුක්ති පෙරමුණට නැහැ. ඒ වගේම රටට එල්ල කරන ඕනෑම බලවේගයක් පරාජය කිරීමේ සටනට ඕණෑම මොහොතක අපි නායකත්වය දෙනවා. එවැනි, රටට එරෙහි බලවේගයක් මතුවන පළමු අවස්ථාව්ම අපි ඊට එරෙහිව සටන්කර තිබෙනවා. ‍2002 අවුරුද්දේ සටන්විරාම ගිවිසුමක් රනිල් වික්‍රම සිංහ මහත්තයා එල්.ටී.ටී.ඊ. එකත් එක්ක ගැහුවා. රීගේනින් ශ්‍රී ලංකා ආර්ථික වැඩපිළිවෙල ගෙනාවා. ජනතා විමුක්ති පෙරමුණේ අපි මුලින්ම පාරට බැහැලෑ ජනතාව අවදිකරලා ඒ ක්‍රියාමාර්ග පරාජයට පත්කළා. ඒ කාළේ විපක්ෂ නායක ලෙස මහින්ද රාපක්ෂ මහත්තය යූ එන්පී ආණ්ඩුවත් එක්ක මුකුළු කරකර හිටියා. රට අවදිකළ සටනේ හිටියේ අපි විතරයි. අද ජනතාව මත විශාල වශයෙන් බර පටවන තෙල් මිල වැඩිකළා බස් ගාස්තු, විදුලි ගාස්තු වැඩිකර තිබෙනවා. විදුලිබිල එනකොට තමයි මහජනතාවට කරන්ට් වදිනනේ. නිරායුධ මහජනතාව පාරට බැස්සෙ මේ පීඩණයට විරුද්ධව. ආණ්ඩුව කළේ ජීව උණ්ඩ යොදා අධිපීඩන ජලප්‍රහාර එල්ල කර කදුළුගෑස් පුහාර එල්ලකර ජනතාව මර්ධනය කිරීමයි. එතනින් නොනැවතී මර්ධනීය උපකරණ 15000 ගෙන්වන්නත් ලෑස්තියි. මේ තත්වය යටතේ ආණ්ඩුව බලය යොදවලා චක්‍රලේක යවලා බත් පැකැට් බෙදල මහජනතාව පාරට බස්සවා ඔවුන් අතට සටන්පාඨ දෙනවා.”භූමිතෙල්ද ? මවුබිමද ?” කියල අහනවා. ආණ්ඩුවට මේ දවස්වල භූමිතෙල් කියන්නේ ගැරඩියාට භූමිතෙල් වාගේ දෙයක්. මීට පෙර දරුස්මාන් කොමිසම පත්කළ අවස්ථාවේ ආණ්ඩුවේ කේවට්ටයෝ ජනතාවගෙන ඇහුවෙ රටද? බඩද? කියායි. මේ බොරු දේශප්‍රේමයට නොරැවටී ඉන්න අවබෝදය ජනතාව ලබාගත යුතුව තිබෙනවා. රටේ ඇත්ත ප්‍රශ්ණ ඉතාම බරපතලයි. ලබාගෙන තිබෙන ණය ගෙවීමටත් නැවත ණය ලබාගනිමින් සිටිනවා. පසුගිය දිනවල ඩොලර් මිළියන 600ක් ණය ගත්තේ ණය වාරික ගෙවන්න. අයි.එම්.එෆ්. ණය ඩොලර් බිලියන 2.6ක් ගන්න අයවැයෙන් රුපියලේ අගය 3%කින් අයවැයෙන් අඩුකළා. එතනින් නොනැවතී පාවෙන අනුපාතිකයකට ඉඩහැරියා. මේවගේ දරුනු ආර්ථික අර්බුදයකින් ගොඩඑන්න ධනපතික්‍රමයට බැහැ. ඒ නිසා බටහිර අධිරාජ්‍ය වාදීන් මහින්ද රාජපක්ෂ පාලනය වගේම එක්සත් ජාතික පක්ෂයත් අද එකට එක්වී කටයුතු කරමින් සිටිනවා. මේවගේ පසුබිමක් තුල කොතරම් දුශ්කර වූවත් කොතරම් අමිහිරි වුවත් ජනතා ජයග්‍රහන ලැබීමට ඇත්තේ එකම එක මාවතයි. ඒ ජනතාවාදී ආර්ථිකයක් ගොඩනැගීමයි. ඒ වෙනුවෙන් අපිට ලොකු වගකීමක් පැවරී තිබෙනවා. අධිරාජ්‍යවාදයත් මහින්ද රාජපක්ෂ පාලනයත් එක්සත් ජාතික පක්ෂයත් යන සියළු දේශපාලන බලවේග එකවර පැරදවිය යුතුයි. සමහර අය කල්පනාකරන්න පුලුවන් ගොඩම බදාගන්නඑක හරිද කියල. නමුත් එකපෙලට සිටින මේ සියළුදෙනා එකටතබා පරාජයකළයුතුයි. ඒ සදහා පළල්ම දේශප්‍රේමී පෙරමුණක් ගොඩනැගීම අවශ්‍යයයි. සිංහල දෙමළ මුස්ලිම් ජනකොටස් එකට සිට අරගල කල හැකි පළල්ම පෙරමුණක් ගොඩනැගීම අවශ්‍යයි. ජනතා විමුක්ති පෙරමුණ එවැනි පළල් අරමුණකට සහ ක්‍රියාමාර්ගයකට නායකත්වය දෙනවා. ඒ යටතේ සමස්ථ ජනතාව ඒකරාශීවී සටනවැද ජයග්‍රහණ ලැබීමට ඒකරිශීවන ලෙස ඉල්ලා සිටිනවා. ජනබලය ඉදිරියේ පරද්දන්න බැරි බලයක් නැහැ. අපි අපේ යුතුකම ඉටුකරනවා. මේ සදහා සියළුම ප්‍රගතිශීලී බලවේග ඒකරාශීකර බොරු දේශප්‍රේමය පැරදවීම අත්‍යවශ්‍යයි. සැබෑ ජනතා ජයග්‍රහන ලැබිය හැක්කේ එවැනි තත්වයක් තුල පමණයි.", "URL": "https://lankatruth.com/si/?p=1654", "Category": "පුවත්", "Parent URL": null}