{"Source": "Lankatruth", "Timestamp": "May 25, 2019", "Headline": "ගොයමට වින කරන අලුත් පණුවෙක්", "News Content": "කුරුණෑගල පොල්පිතිගම ප්‍රදේශයේ ගොයම් වගාව ආශ්‍රිතව ව්‍යාප්ත වෙමින් පවතින පණු විශේෂයක් හේතුවෙන් ගොවීහු දැඩි අසීරුතාවට පත්ව සිටිති. යල කන්නය වෙනුවෙන් ගොවිතැන් කටයුතු සිදුකරන පොල්පතිගම, රඹේ ගොවිජන බලප්‍රදේශයට අයත් අගාරේ ප්‍රදේශයේ වී වගාව ආශ්‍රිතව මේ දළඹු උවදුර වැඩි වශයෙන් ව්‍යාප්තව පවතියි. මෙම දළඹු විශේෂය ගොයම් ගස සම්පූර්ණයෙන්ම කා දමන බව පවසන ගොවියෝ චෝදනා කරන්නේ අවස්ථා රැසකදි මේ පිළිබඳ අදාල අංශ දැනුවත් කළද මෙතෙක් කිසිදු පිළියමක් ලැබි නොමැති බවයි. එමෙන්ම මේ දළඹු විශේෂය මේ වනවිට ගම් රැසකට ව්‍යාපත්ව පවතින බවද වාර්තා වේ. ජලය නොමැතිකමින් පෙර කන්නයට සාපේක්ෂව යල කන්නයේ වී වගාවද අඩුවී ඇති තත්ත්වයක මෙවැනි උවදුරක් පැමිණීමෙන් තමන් දැඩි අසීරුතාවට පත්වන බව ගොවි ජනතාව වැඩිදුරටත් සඳහන් කරති. මේ අතර දිවයිනේ ප්‍රදේශ කිහිපයකින් ගොඩවෙල්ලාගේ කෘමි උවදුර වාර්තා වී ඇති බවත් මේ පිළිබඳ දුටු වහාම ප්‍රදේශයේ කෘෂිකර්ම නිළධාරීවරයා දැනුවත් කරන ලෙසත් කෘෂිකර්ම දෙපාර්තමේන්තුව පවසයි.", "URL": "https://lankatruth.com/si/?p=74566", "Category": "පුවත්", "Parent URL": null}