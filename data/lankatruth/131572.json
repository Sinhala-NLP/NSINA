{"Source": "Lankatruth", "Timestamp": "April 6, 2022", "Headline": "හමුදාවේ යැයි කිව් මෝටර්සයිකල් අංකවලට මොකද වුණේ?", "News Content": "ඊයේ (05) පාර්ලිමේන්තු වට රවුමේ පැවති උද්ගෝෂණ අවස්ථාවට කඩා වැදුණු සන්නද්ධ පිරිසක් පැමිණි යතුරුපැදි මෝටර් රථ ප්‍රවාහන පනත උල්ලංඝනය කරමින් නීති විරෝධීව ධාවනය කිරීම සැක සහිත තත්වයක් බව බොහෝ අංශවලින් වාර්තා වේ. එම පිරිස පැමිණි යතුරු පැදි යුද හමුදාවට අයත් බව යුද හමුදාපතිවරයා වක්‍රාකාරයෙන් නිල වශයෙන් පිළිගෙන තිබේ. මෝටර් වාහන පනත අනුව මහා මාර්ගයේ ධාවනය කරන වාහනවල අංක තහඩු හොඳින් දැකිය හැකි ආකාරයට ඉදිරිපස සහ පසුපස ප්‍රදර්ශනය කළ යුතුය. එසේම ත්‍රිවිධ හමුදාවට අයත් වාහනවල එම හමුදාව කුමක් දැයි හඟවන  අකුරු සහිත අංකය ප්‍රදර්ශනය කළ යුතුය. යුද හමුදාවට අයත් වාහන නම් “යුහ” අක්ෂර දෙක සහිතව අදාළ අංකය ප්‍රදර්ශනය කළ යුතු වේ.  නමුත් උද්ඝෝෂකයන් අතරට කඩා වැදුණු සන්නද්ධ පුද්ගලයන් පැමිණි යතුරුපැදිවල එම නීත්‍යානූකූල ලියාපදිංචි අංක නිසි පරිදි ප්‍රදර්ශනය කර තිබිණි. එම නිසා මෙම යතුරුපැදි කණ්ඩායම විනාශකාරී ක්‍රියාවක් සඳහා පැමිණි පිරිසක් බවට බරපතළ සැකයක් මතුවී තිබේ. විශේෂයෙන් උද්ගේෂණය කරන පිරිසක් අතරට බලහත්කාරයෙන් කඩා වැදීමට උත්සාහ දැරීම කිසියම් ලේ වැගිරීමකට දරණ ලද කුමන්ත්‍රණයක් දැයි බරපතල සැකයක් පවතී.  මේ ආකාරයට අනන්‍යතාවය නීත්‍යානුකූල ලෙස ප්‍රදර්ශනය නොකර යතුරුපැදි ඇතුළු වාහනවලින් පැමිණ අපරාධ සිදුකළ අවස්ථා රැසක් පවතී. සුදු වෑන් සංස්කෘතිය යනුවෙන් පොදුවේ හැඳින්වූයේ එම අපරාධ පිළිබඳව ය. ජාත්‍යන්තරව පවා පිළිගත් මාධ්‍යවේදියෙකු වූ ලසන්ත වික්‍රමතුංග ඝාතනය කර තිබුණේ මෙවැනි අංක තහඩු රහිත යතුරු පැදි කණ්ඩායමක් විසිනි.", "URL": "https://lankatruth.com/si/?p=131572", "Category": "පුවත්", "Parent URL": null}