{"Source": "Lankatruth", "Timestamp": "December 28, 2011", "Headline": "සැලැස්මක් නැති ආණ්ඩුවේ විකෘතිකළ උසස්පෙළ ප්‍රතිඵලය වහා නිවැරදි කළ යුතුයි- මහින්ද ජයසිංහ", "News Content": "ආණ්ඩුව විසින් මේ වන විට නිකුත් කර ඇති උ/පෙළ ප්‍රතිඵලය බරපතල ලෙස විකෘති කළ ප්‍රතිඵලයක් බැවින් එය වහා නිවැරදි කර දරුවන්ට සාධාරණය ඉටුකරන ලෙස ආණ්ඩුවට බල කර සිටින බව ලංකා ගුරු සේවා සංගමය පවසයි. විශේෂයෙන්ම මහින්ද රාජපක‍ෂ ආණ්ඩුවේ කැබිනට් මණ්ඩලය විසින් සේවා දිගු 3 ක් ලබාදෙමින් අකාර්යක‍ෂම, අදක‍ෂ සහ දූෂිත නිලධාරියෙක් විභාග කොමසාරිස් දූරයේ තබා ගැනීම පිළිබඳව සමස්ථ ආණ්ඩුවම වගකිවයුතු බවද මෙවැනි තත්වයක් තුල මේ වන විට එක් එක් ඇමතිවරු මෙම ප්‍රශ්ණය වෙනත් අය මත පටවමින් සිටීම හාස්‍යයට කරුණක් බවද ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පවසා සිටී. ඔහු මේ බව පැවසුවේ අද දින කොළඹ ජාතික පුස්ථකාලයේ පැවති මාධ්‍ය හමුවක් අමතමනි. එමෙන්ම මේ පිළිබඳව වැඩිදුරටත් කරුණු පැහැදිලි කරමින් විභාග ප්‍රතිඵල නිකුත් කිරීමේදී පියවරයන් 5 ක් අනුගමනය කළ යුතුයි. ඒවා නම් 1. ඇගයීම් සිදු කිරීම 2. පරිඝණක ගත කිරීම 3. ශ්‍රේණිගත කිරීම හා Z ලකුණු ලබාදීම 4. ජාතික මට්ටමින් ශ්‍රේණිගත කිරීම 5. දිස්ත්‍රික් මට්ටමින් ශ්‍රේණිගත කිරීම. ලෙසයි. ආණ්ඩුව පවසනුයේ මෙයින් 5 වන පියවර වන දිස්ත්‍රික් මට්ටමේ ශ්‍රේණිගත කිරීමේ දෝෂ නිවරදි කළ බැවින් දැන් කිසිදු දෝෂයක් නැති බවයි. නමුත් අවසාන පියවර වැරදි නම් ඊට පෙර පියවරයන් නිවැරදි වන්නේ කෙසේද? මේ නිසා මේ ප්‍රතිඵලය බරපතල ගැටළු සහගතයි. විශ්වාස කළ නොහැකියි. ඒ අතරම එස්.බී. දිසානායක ඇමතිවරයා පවසන පරිදි බස්නාහිර හා දකුණු ප්‍රතිඵලය එහා මෙහා වී තිබේනම් පරිඝනක ගත කර ඇති එය මුළුමහත් ප්‍රතිඵලයට බලපාන බව ඉතා පැහැදිලියි. එබැවින් මේ විකෘතිකරන ලද ප්‍රතිඵලය නිවැරදි කළ යුතු බවට දැඩිලෙස ආණ්ඩුවට බලකරන අතර ඒ සඳහා මෙතෙක් මේ වැරැද්ද කළ විභාග කොමසාරිස් ඇතුළු නිලධාරීන් පිරිස ඉවත් කර ඔවුන් පිළිබඳව පරීක‍ෂණයක් පැවැත්විය යුතුයි. ඒ අතරම නව පිරිසකට මෙම වගකීම පැවරිය යුතුයි. තවද සියළු පිළිතුරු පත්‍ර දරුවන්ට ලබාදීමට පියවර ගත යුතුයි. ඇගයීම් කර ලකුණු ලබාදී ඇති නිසා ඒ සම්බන්ධව කිසිදු බාධාවක් නොමැති බවත් ආණ්ඩුව මෙම බරපතල අසාධාරණය විසඳීමට කටයුතු නොකරන්නේ නම් ඊට එරහිව උද්ඝෝෂණ සහ නීතිමය ක්‍රියාමාර්ගවලට අවතීර්ණවීමට පියවර ගන්නා බවද මහින්ද ජයසිංහ මහතා එම මාධ්‍ය හමුවේදී පැවසීය.", "URL": "https://lankatruth.com/si/?p=653", "Category": "පුවත්", "Parent URL": null}