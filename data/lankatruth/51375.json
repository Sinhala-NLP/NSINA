{"Source": "Lankatruth", "Timestamp": "April 30, 2018", "Headline": "විස්ස සහ විසුරුවා හැරීම", "News Content": "විධායක ජනාධිපති ක‍්‍රමය අහෝසිය ගැන බොහෝ සංවාද ආරම්භ වී ඇත. අවංකව ඒ ගැන අදහස් ඉදිරිපත් කරන අය ද, වංකව ඒ දෙස බලන අය ද වෙති. අවංකව හිතන අය කියන්නේ රටේ ඒකීය භාවයට මින් හානියක් සිදු වන බව ය. ඔවුන්ගේ ප‍්‍රධානතම තර්කය වන්නේ පළාත් සභා පිළිබඳ තීන්දු ගැනීමේ බලය ගිලිහී යන බව ය. හැත්තෑ අටේ ව්‍යවස්ථාව අනුව ආණ්ඩුකාරවරුන් පත් කිරීමේ බලය ඇත්තේ, ජනාධිපතිවරයාට ය. යම් පළාත් සභාවක් හෝ කිහිපයක් වෙන් වී යාමට උත්සාහ දරන්නේ නම්, එය වැළැක්වීම සඳහා සම්මත වූ වෙනම පනතක් ඇත්තේ ය. කොටින් ම කියතොත්, 13 වැනි සංශෝධනයේ අඩංගු වූ බලය බෙදීමේ යෝජනාවල අවසන් තීරකයා ලෙස ජනාධිපතිවරයා කටයුතු කරන්නේ ය. විධායක බලතල අහෝසි කිරීමේ දී මෙකී බලතලවලට හානියක් වන්නේ නම්, රටේ ඒකීයභාවයට තර්ජනයක් එල්ල වේ යැයි සිතිය හැකි ය. 20 ගැන අවංකව තර්ක කරන අයගේ ප‍්‍රධානතම කරුණක් වන්නේ මෙයයි. ඒ වාගේ ම වංකව අදහස් ඉදිරිපත් කරන්නෝ මේ ගැන දැන හෝ නොදැන කියන්නන් වාලේ මොනවා හෝ කියති. ඔවුන්ගේ වුවමනාව මෙය ගෙන එන අයට විරුද්ධ වීමයි. එය මූලික පදනම සේ තබාගෙන බොරු තර්ක බොරු කරුණු මතු කරයි. ඉන් බොහෝ ඒවා පදනමක් නැති අවලාද පමණක් ම ය. 20 වැනි සංශෝධනයේ ඇත්තට ම ඇති කරුණු හොඳින් කියවා බලා අදහස් ඉදිරිපත් කරන්නේ නම්, මෙවැනි තත්ත්වයක් මතු වන්නේ නැත. එය දකින්නත් කලින් බිල්ලො මවන්නේ දේශපාලන වාසි ගැනීමට හා ඒ තුළින් තමන් පොරවල් වීමට ය. එවැනි බොරු කාඩ්බෝඩ් ටාසන්ලා 20හි ඇත්ත අඩංගුවේ වන කරුණුවලින් මුළුමනින් ම ප‍්‍රතික්ෂේප වී යයි. කෙසේ වෙතත්, ඒ සංවාදය ආරම්භ වීම 20 ජනතාව අතරට වඩාත් හොඳින් ගෙන යාමට උදවු වී ඇත. ඒ අර්ථයෙන් පක්‍ෂව හෝ විපක්‍ෂව කරුණු දැක්වීමෙහි ලා 20 සම්මත කර ගැනීමට කරන උදව්වකි. ජ.වි.පෙ. විස්තර කරන විදියට අලුත් විසි වැනි සංශෝධනයෙන් සිදු වන්නේ ජනාධිපතිවරයා සතු විධායක බලතල අහෝසි වීමක් පමණි. තවත් බොහෝ බලතල ප‍්‍රමාණයක් එලෙස ම පවතී. එනම්, මූලික වශයෙන් ජනතාවගේ ඡන්දයෙන් පත් වනවා වෙනුවට පාර්ලිමේන්තුව විසින් ජනාධිපතිවරයාව පත් කරනු ලබයි. දැනට ඇති ව්‍යවස්ථාවට අනුව රජයේ නායකයා සහ ආණ්ඩුවේ නායකයා යන බලතල දෙක ම ඇත්තේ, තනි පුද්ගලයකුට ය. 20 සංශෝධනයට අනුව එය වෙනස් වේ. එනම්, රාජ්‍යයේ නායකයා ජනාධිපතිවරයා ය. ආණ්ඩුවේ නායකයා අගමැතිවරයා ය. ඒ කියන්නේ, කැබිනට් මණ්ඩලයේ ප‍්‍රධානියා වන්නේ අගමැතිවරයා ය. ජනාධිපති කැබිනට් මණ්ඩලයේ සාමාජිකයකු නොවන්නේ ය. එහෙත්, ඔහුට හෝ ඇයට කැබිනට් මන්ඩලයට යෝජනා ඉදිරිපත් කිරීමටත්, කැබිනට් යෝජනා, තීන්දු තීරණ දැනගැනීමටත් හැකියාවක් ඇත. සේනාධිනායකයා ලෙස රටේ ආරක්‍ෂාවට සෘජුව බලපාන හමුදාපතිවරුන් පත් කිරීම ජනාධිපතිවරයාගේ වගකීම ය. 13 වැනි සංශෝධනයට අනුව ජනාධිපති සතුව පැවැති කිසිදු බලතලයක් අන් අයකුට පැවරී නැත. ඒ සියල්ල ජනාධිපති සතුව දිගට ම පවතී. එනම්, පළාත් ආණ්ඩුකාරවරුන් පත් කිරීම, ඉවත් කිරීම තීරණය කරන්නේ ජනාධිපතිවරයා ය. පළාත් සභාවල යම් ගැටලුවක් මතු වන්නේ නම්, ආණ්ඩුකාරවරුන් හරහා මැදිහත් වීමේ බලය දැනට පවතින ආකාරයෙන් එලෙස ම වන්නේ ය. පළාත් සභා ක‍්‍රමය ලංකාවට බලහත්කාරයෙන් පැටවූයේ ඉන්දියාව ය. ඉන්දියාවේ විධායක ජනාධිපතිවරයකු නැත. එහි ජනාධිපතිවරයාට පළාත් ආණ්ඩු සම්බන්ධයෙන් තීරණ ගැනීමේ බලයක් ඇත. කිසිදු ප‍්‍රාන්තයක් මේ වන තෙක් බෙදී වෙන් වී නැත. එය වැළැක්වීමේ බලය මධ්‍යම ආණ්ඩුවට ඇත. එහෙ ම බැලුවා ම මේ සිදු කරන වෙනස්කමින් කිසිදු පළාත් සභාවකට අමතර බලයක් ලැබීමක් හෝ අඩු වීමක් සිදු වන්නේ නැත. ඒ පිළිබඳව දැනට ඇති බලතල එලෙසින් ම පවතී. එය එසේ නම්, අවංකව රටේ ඒකීයභාවය වෙනුවෙන් කතා කරන කිසි කෙනෙකුට බිය වන්නට කිසිදු හේතුවක් නැත. ගෞරවනීය හාමුදුරුවන් වහන්සේලා ඇතුළු ඇත්තට ම රටට ආදරය කරන බොහෝ පිරිස් ඉන්න බව කවුරුත් දන්නා දෙයකි. ඒ හැම දෙනාට ම සතුටු වන්නට පුළුවන් ආකාරයෙන් 20 සංශෝධනය සෑදීම රට පිළිබඳ ප‍්‍රශ්නයේ දී ඉතා වැදගත් ය. එය බටහිර හා ඉන්දීය වුවමනාවන් පැරදවීමකි. අධිරාජ්‍යවාදී වුවමනාව පරදවමින්, රටේ ප‍්‍රජාතන්ත‍්‍රවාදය ඇති කිරීම ඔවුන්ගේ මැදිහත් වීම්වලට ඉඩ ඇහිරීමකි. ප‍්‍රජාතන්ත‍්‍රවාදය ඇත් නම්, එක්සත් ජාතීන්ගේ සංවිධානයට හෝ කිසිදු රටකට ලංකාවේ ප‍්‍රජාතන්ත‍්‍රවාදය ගැන කතා කරන්නට ඉඩක් ලැබෙන්නේ නැත. මානව හිමිකම් රැකීම ගැන කතා කරන්නට ඉඩක් ලැබෙන්නේ නැත. ඒ අර්ථයෙන් ගත් කල මෙය වැදගත් ඉදිරි පියවරකි. 1978 ව්‍යවස්ථාවට අනුව ඊ ළඟට විශාල බලයක් පැවරී තිබුණේ විවිධ පුද්ගලයන් ප‍්‍රධාන තනතුරුවලට පත් කිරීමේ දී ය. 19 වැනි සංශෝධනයෙන් එය යම් ප‍්‍රමාණයකට වෙනස් විණි. එහෙත්, තවමත් අමාත්‍යාංශ ලේකම්වරුන් පත් කිරීමේ බලය ඇතුළු යම් යම් බලතල ජනාධිපතිවරයා සතු ය. එය ද 20න් වෙනස් වී ඇති බව කියැවේ. එයට ජනාධිපතිවරයා විසින් නම් කර එවන ලද පුද්ගලයන් පත් කිරීම වෙනුවට ව්‍යවස්ථා සභාව විසින් ප‍්‍රධානතම නිලයන් පත් කිරීමට යෝජනා වී ඇත. අමාත්‍යාංශ ලේකම්වරුන් පත් කිරීම කැබිනට් මණ්ඩලයේ අනුමැතිය මඟින් සිදු වන බව කියැවේ. එනම්, ජනාධිපතිවරයා සතුව තිබූ බලතල අගමැති ඇතුළු කැබිනට් මණ්ඩලයටත්, ව්‍යවස්ථා සභාවටත්, පාර්ලිමේන්තුවටත් පැවරීම මින් සිදු වේ. එක් පුද්ගලයකු සතුව තිබූ ඒකාධිපති බලය ආයතන කිහිපයකට බෙදී යයි. ප‍්‍රජාතන්ත‍්‍රවාදය පැත්තෙන් මෙය ඉතා සාධනීය ඉදිරි පියවරකි. ජ.වි.පෙ. කියන විදියට 20 ක්‍රියාත්මක වන්නේ වත්මන් ජනාධිපතිවරයාගේ ධුර කාලය අවසන් වූ පසුව ය. එනම්, 2020 ජනවාරි 08 දිනෙන් පසුව ය. එසේ නම්, මෛත්‍රී සතු බලය රනිල් මත පැවරීමක් සිදු වන්නේ ද නැත. ඊ ළඟ ජනාධිපතිවරයා සහ අගමැතිවරයා කවුරුන් ද යන්න කාටවත් කිව නොහැක. එය තීරණය වන්නේ ද අනාගතයේ පත් වන මන්ත්‍රීවරුන් මඟින් ය. මුදලට විකිණෙන්නේ නැති වරදාන, වරප‍්‍රසාදවලට විකිණෙන්නේ නැති මන්ත්‍රීවරුන් පත් කර ගැනීම ජනතාවගේ පැත්තෙන් ඉටු විය යුතු වගකීමයි. අද විධායක ජනාධිපතිවරයකු සිටියි. පහුගිය කාලය පුරාවට තුනෙන් දෙකේ බලයක් ද ආණ්ඩුව සතුව තිබිණි. එහෙත්. රටත්, ආණ්ඩුවත් අස්්ථාවර විය. මෙ වන විට තුනෙන් දෙකේ බලයක් නැතත්, විධායක බලතල සමඟ බහුතර බලයක් ඇත. එනමුත්, රට අස්ථාවර ය. රාජ්‍යයේ බලය හා ආණ්ඩු බලය යන දෙක ම එක් පුද්ගලයකු සතුව පැවැතීමත්, ආණ්ඩුවේ සංයුතිය එයට හාත්පසින් ම වෙනස් වීමත් සමඟ මේ අස්ථාරවත්වය ඇති වී ඇත. සැබැවින් ම 20න් සිදු වන්නේ මෙය වෙනස් කර ස්ථාවර තත්ත්වයක් ඇති කිරීම ය. එයට දැනට පවතින අස්ථාවරත්වය වෙනුවට ස්ථාවරත්වයක් ඇති කිරීම ය. ‘දෙමළ හා මුස්ලිම් ජනතාව රටේ බහුතරය නොවන බැවින්, ඔවුනට විධායකයෙන් රැකවරණයක් ලැබුණා. එය ඉදිරියේ දී නොලැබී යනවා’ යන්න ද මුළුමනින් ම අතාර්කික දෙයකි. රටක ප‍්‍රජාතන්ත‍්‍රවාදය තහවුරු වන්නට වන්නට එහි වාසිය උපරිමයෙන් ජනතාවට ලැබෙන්නේ ය. එය සිංහල, දෙමළ හෝ මුස්ලිම් ලෙස භේදයක් නැත. සියලු ජනතාවට එහි වාසිය ලැබෙනු ඇත. එබැවින්, මනෝ ගනේෂන්ලා කලබල විය යුතු නැත. ඔහු කලබල වී ඇත්තේ, ඇමතිකම නැති වේවි යන බියෙන් ය. එහෙත්, 2010 මැතිවරණයේ දී මනෝ ගනේෂන් ප‍්‍රතිපත්තියක් ලෙස විධායක ක‍්‍රමය අහෝසි කරන්නට එකඟ විය. 2015 මෛත්‍රීට සහාය දුන්නේ ද එය අහෝසි කරන්නට ය. එබැවින්, මෙවර ද ඔහුට විරුද්ධ වන්නට හේතුවක් නැත. විවිධ අය මෙයට සහාය ලබා දීමේ දී අමතර කෑලි එකතු කරති. එකවර ම කැමැති වන්නට ඇති ලැජ්ජාව නිසා ද විය හැකියි. කෙසේ හෝ මහින්ද මේ වනවිට ප‍්‍රතිපත්තියක් ලෙස විධායක බලතල අහෝසි කරන්නට එකඟ බව ප‍්‍රකාශ කර ඇත. දැන් ඇත්තේ, පාර්ලිමේන්තුව විසුරුවා හැරිය යුතු යැයි කියන කොන්දේසියයි. එය ඒ තරම් බරපතළ ප‍්‍රශ්නයක් කර ගත යුතු නැත. ඒ කොන්දේසිය දාන කොට ම කාටත් ඔහුගේ අරමුණ තේරුම් ගත හැකි ය. කුමන අරමුණින් හෝ එසේ කළ හැකි නම්, අලූත් ම තත්ත්වයකට යා හැකි ය. එහෙත්, ප‍්‍රශ්නය වන්නේ එයට තුනෙන් දෙකක ඡන්දයක් සොයාගැනීම ය. මේ පාර්ලිමේන්තුවේ අලුතින් පත් වූ මන්ත්‍රීවරු ගණනාවක් සිටිති. ඒ හැමෝ ම තමන්ගේ පළමු අවුරුදු පහ ගෙවා ගැනීමේ මූලික අරමුණක සිටිති. ඒ තමන්ගේ විශ‍්‍රාම වැටුප ලබා ගැනීම සඳහා ය. අවුරුදු පහකට කලින් විසුරුවා හැරියහොත්, එය ලැබෙන්නේ නැත. මහින්දගේ කොන්දේසිය ඉටු කරන්නට ඇති ප‍්‍රධාන ම බාධාව වන්නේ එයයි. සියලු මන්ත්‍රීවරු තමන්ගේ විශ‍්‍රාම වැටුප ගැන නොසලකා මේ කොන්දේසියට එකඟ වන්නේ නම්, ප‍්‍රශ්නයක් නැත. මොක ද? ජනතාවට මේ ආණ්ඩුව තව දුරටත් පවත්වාගෙන යාමේ කිසිදු වුවමනාවක් නැත. කොහො ම වුණත්, ජ.වි.පෙ. ඉදිරිපත් කළ 20 අවසාන ලියැවිල්ල විය යුතු ද නැත. පාර්ලිමේන්තුවේ ඔවුන් සිටින්නේ හය දෙනෙකි. අනෙක් පක්‍ෂවලින් ඉතිරි 219 දෙනා සමන්විත වී ඇත. ඒ නිසා ඒ ඒ පක්‍ෂවල හා පුද්ගලයන්ගේ යෝජනා, අදහස් ද මෙයට එකතු වීම තවත් හොඳ ය. තව තවත් යෝජනා මඟින් මෙය වඩාත් සාධනීය දිශාවකට තල්ලු කර ගැනීම රටට වැදගත් ය. බොරු අවලාද, හුඹස් බිය ඇති කරනවා වෙනුවට සංශෝධන මඟින් මෙය වඩාත් ශක්තිමත් කිරීමට දායක වන්නේ නම්, එය කිසිදු වරදක් ඇති දෙයක් නොවේ ය. මැතිවරණ ක‍්‍රමය ද වෙනස් කිරීමට අවශ්‍ය යැයි කියන්නේ නම්, එයට ද විවෘත විය යුතු ය. පළාත් පාලන, පළාත් සභා ඡන්ද ක‍්‍රම වෙනස් වී ඇති තත්ත්වයක් යටතේ පාර්ලිමේන්තු මැතිවරණ ක‍්‍රමය ද වෙනස් වන්නේ නම්, එහි වරදක් නැත. එය මේ සමඟ ම කළ යුතු යැයි කෙනෙකු කියන්නේ නම්, එය ඉටු කර ගත හැකි ය. විධායක ක‍්‍රමයත් සමඟ සමානුපාතික මැතිවරණ ක‍්‍රමය ගැටගැසී ඇති බව සමහරුන් දිගින් දිගට ම කියූ දෙයකි. කරුණක් ලෙස එය වැරැදි ය. ජේ.ආර්. විධායක ක‍්‍රමය හඳුන්වා දුන්නාට පසුව ගෙන ආ සංශෝධනයක් මඟින් මැතිවරණ ක‍්‍රමය වෙනස් කළේ ය. ඒ දෙක එකවර ගෙන ආ දෙයක් නොවේ ය. කෙසේ වෙතත්, එය එසේ කළ යුතු නම්, ඒ කළ හැකි ය. දැන් රට ඉල්ලා සිටින්නේ මේ තියෙන තත්ත්වයෙන් ඉදිරියට යා හැකි තවත් අලුත් දෙයක් ය. එක තැන පල් වෙවී රටකට කවදාවත් ඉදිරියට යා නොහැකි ය. විධායක ක‍්‍රමය අහෝසි කළ පමණින් මුළුමනින් ම රටේ ප‍්‍රජාතන්ත‍්‍රවාදය ඇති වන්නේ ද නැත. එය ඉතා පැහැදිලි ය. එනමුත්, ඒ තුළින් අබමල් රේණුවක තරම් හෝ දෙයක් ලබා ගත හැකි නම්, එය ලබා ගත යුතු ය. ආණ්ඩුවේ සහ රටේ දේශපාලනයේ ඇති වී තිබෙන ව්‍යාකූලත්වය වාසියක් සේ පාවිච්චි කර ගත යුතු ය. හැම දා ම රටට යමක් ලැබුණේ එවැනි අවස්ථාවල පමණක් ය. අනෙක් හැම මොහොතේ දී ම දරදඬු පාලනයක්, ඒකාධිපතිත්වයක් ගොඩනැඟුණේ ය. අද ඇති වී තිබෙන ව්‍යාකූලත්වය හෙට දවසේ යහපත වෙනුවෙන් පාවිච්චි කර ගත යුතු ය. අවසාන විග‍්‍රහයේ දී මෙහි උපරිම වාසිය ලැබෙන්නේ ජනතාවට ය. ජනතාව එය ලබා ගැනීමට උත්සුක විය යුත්තේ, එබැවින් ය. ලංකා ඉරිදා සංග්‍රහය", "URL": "https://lankatruth.com/si/?p=51375", "Category": "පුවත්", "Parent URL": null}