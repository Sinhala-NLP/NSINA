{"Source": "Lankatruth", "Timestamp": "July 3, 2019", "Headline": "සමෘද්ධිය කප්පාදුවට එරෙහිව ජනතාව ඇඹිලිපිටිය ප්‍රා.ලේ කාර්යාලය වටලයි", "News Content": "නව සමෘද්ධි ලාභීන් තෝරාගැනීමේදී පොරොත්තු ලේඛණයේ ඉහළම සිටි අය පවා ඉවත් කර ඒ වෙනුවට එක්සත් ජාතික පක්ෂයේ දේශපාන හිතවතුන්ට පමණක් ලබා දීමට එරෙහිව ඇඹිලිපිටිය ප්‍රාදේශීය ලේකම් බලප්‍රදේශයේ ජනතාව එම ප්‍රාදේශීය ලේකම් කාර්යාලය වටලා විරෝධතාවයක් ආරම්භ කර ඇති බව වාර්තා වේ. මේ වනවිට එම විරෝධතාකරුවන්ගෙන් පිරිසක් ප්‍රාදේශීය ලේකම් කාර්යාලය තුළටද පිවිස ඇති අතර ඔවුන් සටන්පාට කියමින් විරෝධතා දක්වන බව පැවසේ. මේ අතර අසාධාරණයට ලක්වූ එක් සමෘද්ධි ලාභියෙකු ප්‍රාදේශීය ලේකම් කාර්යාල පරිශ්‍රයේ ජල ටැංකිය මත ගොඩවී උපවාසයක්ද ආරම්භ කර ඇති බව වාර්තා වේ. විරෝධතාකරුවන් පවසන්නේ සමෘද්ධි ලාභීන් තෝරාගැනීමේදී පොරොත්තු ලේඛණයේ ඉහළම සිටි අය පවා කපා හැර එක්සත් ජාතික පක්ෂයේ සමාජිකයන්ට හා දේශපාලන හිතවතුන්ට පමණක් සමෘද්ධිය ලබා දීමට කටයුතු කර ඇති බවයි.", "URL": "https://lankatruth.com/si/?p=76927", "Category": "පුවත්", "Parent URL": null}