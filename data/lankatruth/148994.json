{"Source": "Lankatruth", "Timestamp": "July 11, 2023", "Headline": "“දැවැන්ත ආර්ථික, මානුෂීය සහ සමාජීය අභියෝගවලට මුහුණ දී සිටී.” ආණ්ඩුව ඡාත්‍යන්තරයට කියයි", "News Content": "ජාත්‍යන්තර මූල්‍ය අරමුදල සමග ආණ්ඩුව අත්සන් කළ ගිවිසුම් ප්‍රකාරව දේශීය ණය කපාහැරීමේ ක්‍රියාවලිය වෙනුවෙන් අනුගමණය කරන සත්‍ය තත්වය ජාත්‍යන්තරයට නොසඟවා හෙළි කිරීමට සිදුවීම තුළ රනිල් වික්‍රමසිංහ සහ පොහොට්ටු හවුල ජනතාවට සඟවන කරුණු රැසක් හෙළිවෙමින් තිබේ. පසුගිය 04 වෙනි අඟහරුවාදා නිකුත් කළ ආණ්ඩුවේ දිනමණ පුවත්පත මුදල් අමාත්‍යාංශයේ දැන්වීමක් ප්‍රචාරය කිරීම තුළින්ද මේ බව තහවුරු කෙරෙන සාක්ෂි හමුවේ. “ශ්‍රී ලංකාවේ දේශීය රාජ්‍ය ණය පිළිබඳ ප්‍රතිපත්ති නිවේදනය” යනුවෙන් සිරස්තලය යොදා තිබෙන දැන්වීමේ දෙවන චේදයේ සඳහන් වන්නේ “ඉහළ උද්ධමනය, ක්ෂය වූ ජාත්‍යන්තර සංචිත, තිරසාර නොවන රාජ්‍ය ණය සහ ඉහළ ගියි මූල්‍ය අංශයේ අවදානම් මධ්‍යයේ ශ්‍රී ලංකාව දැඩි අවපාතයකට මුහුණදෙමින් දැවැන්ත ආර්ථික, මානුෂීය සහ සමාජීය අභියෝගවලට මුහුණ දී සිටී.” යනුවෙනි. මෙරට ආර්ථිකය ගොඩගෙන යහපත් දිශාවකට හරවමින් සිටින බව රනිල් වික්‍රමසිංහ ප්‍රමුඛ ආණ්ඩුව ජනතාව හමුවේ ප්‍රකාශ කළද විශේෂයෙන්ම ඉංග්‍රීසි භාෂාවෙන් දැන්වීම් පල කර මූල්‍ය අරමුදල පිනවීමේ අවශ්‍යතාවය මත සත්‍ය කරුණු හෙළි කිරීමට සිදු වී ඇත. එම කරුණු සිංහල භාෂාවට පරිවර්තනය කිරීමේදීද එළෙසින්ම දැක්වීමට සිදුවීමෙන් රටේ පවතින සැබෑ තත්වය අනාවරණය වී තිබේ. ඉහත උපුටාදැක්වීම තුළ ආණ්ඩුව “ශ්‍රී ලංකාව දැඩි අවපාතයකට මුහුණදෙමින් දැවැන්ත ආර්ථික, මානුෂීය සහ සමාජීය අභියෝගවලට මුහුණ දී සිටී.” යනුවෙන් සඳහන් කර තිබීම අතිශය බරපතල තත්වයක් පිළිබඳව යතාර්ථය හෙළි කිරීමයක්ය.", "URL": "https://lankatruth.com/si/?p=148994", "Category": "ආර්ථික පුවත්", "Parent URL": null}