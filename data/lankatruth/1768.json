{"Source": "Lankatruth", "Timestamp": "March 15, 2012", "Headline": "බස් ධාවනය හමුදාව අතට", "News Content": "කොළඹ ප්‍රධාන බස් නැවතුම් පොළෙන් අද (15) පිටත් වීමට නියමිතව තිබූ ලංගම බස් රථ සදහා හමුදාව යොදවා ඇත. එසේ ධාවනය වන බස් සදහා පොලිස් ආරක්ෂාව ද යොදවා තිබේ. අළුයම සිට මෙවැනි තත්වයක් දක්නට ලැබුනත් උදේ 10 – 11 පමණ වන විට එම බස්නැවතුම් පොළෙහි දැඩි පාළු ස්වභාවක් දක්නට ලැබී ඇත. මේ සම්බන්ධයෙන් අප කළ විමසීමකදී සමස්ත ලංකා ප්‍රවාහන සේවක සංගමයේ ප්‍රධාන ලේකම් සේපාල ලියනගේ මහතා පවසා සිටි‍යේ කොළඹ ප්‍රධාන නැවතුම් පොළේ දී පමණක් එවැනි තත්වයක් අද අළුයම සිදුව ඇති නමුත් එහ අසාර්ථක වී ඇති බවයි. කෙසේ නමුත් හෙට දිනය වන විට හමුදාව යොදා බස් ප්‍රවාහනය කිරීමට රජය කටයුතු කරනු ඇතැයි තමන් සිතන බවත් සේවක ඉල්ලීම් ලබා දෙන තුරු සේවකයින් තම ක්‍රියාමාර්ග දිගටම කරගෙන යනබවත් පැවසීය. හමුදාව යොදා බස් ධාවනය කළත් එය අසාර්ථකවී ඇත්තේ හමුදා නිලධාරීන් සහ පොලිස් නිලධාරීන් විසින් රැගෙන යන බස් රථ සදහා ජනතාව ගොඩවීමට මැලි බවක් දක්වන නිසා බව අපට වාර්තා විය. එමෙන්ම හමුදා රියදුරන් අදාල බස් නැවතුම් පොළවල් නොදන්නා බැවින් මගී ජනතාවද දැඩි අපහසු තාවයකට ලක්ව ‍තිබේ. දිවයින පුරා දින කිහිපයක පටන් ආරම්භ කර ඇති ලංගම බස් වර්ජනයට මේවන විට බදුල්ල, රත්මලාන ආදී ඩිපෝ 60කට වැඩි ප්‍රමාණයක් එක්ව ඇතැයි වැඩිදුරටත් වාර්තා වේ.", "URL": "https://lankatruth.com/si/?p=1768", "Category": "පුවත්", "Parent URL": null}