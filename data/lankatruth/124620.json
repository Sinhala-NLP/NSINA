{"Source": "Lankatruth", "Timestamp": "October 14, 2021", "Headline": "ස්වර්ණමහල් ආයතනයේ ව්‍යාපාර කටයුතුවලට මහ බැංකුවෙන් අවසර", "News Content": "ස්වර්ණමහල් ෆිනෑන්ෂියල් PLC ආයතනයේ ව්‍යාපාර කටයුතු නැවත ආරම්භ කිරීමට අවසර ලබාදෙමින් ශ්‍රී ලංකා මහ බැංකුව නියෝගයක් නිකුත් කර ඇත. මෙම නියෝගය නිකුත් කර තිබෙන්නේ 2011 අංක 42 දරණ මුදල් ව්‍යාපාර පනතේ 31 (5) (අ) වන වගන්තිය අනුව, ස්වර්ණමහල් ෆිනෑන්ෂියල් සර්විසස් PLC ආයතනය ශ්‍රී ලංකා මහ බැංකුවේ බැංකු නොවන මූල්‍ය ආයතනය ඒකාබද්ධ කිරීම සඳහා වන ප්‍රධාන සැලැස්මට අන්තර්ග්‍රහණය කිරීමේ හැකියාව අධ්‍යයනය කිරීමේ අරමුණෙනි. මේ අනුව ඔක්තෝබර් 13 වැනිදා සිට බල පැවැත්වෙන පරිදි මාස හයක කාල සීමාවක් සඳහා මෙම ව්‍යාපාර කටයුතු නැවත ආරම්භ කිරීමට අවස්ථාව සලසා තිබේ. කෙසේ වෙතත් ස්වර්ණමහල් ෆිනෑන්ෂියල් සර්විසස් PLC ආයතනය ඉහත සඳහන් බැංකු නොවන මූල්‍ය ආයතන ඒකාබද්ධ කිරීම සඳහා වන ප්‍රධාන සැලැස්මට අන්තර්ග්‍රහණය කිරීම සහ සම්බන්ධ කටයුතු හැර වෙනත් කිසිදු ආකාරයක මූල්‍ය ව්‍යාපාර හෝ වෙනත් ව්‍යාපාර කටයුතු කරගෙන යාමට එම ආයතනය වෙත අවසරදී නොමැති බවද ශ්‍රී ලංකා මහ බැංකුව මහජනතාවට දැනුම් දෙයි. මේ නිසා ස්වර්ණමහල් ෆිනෑන්ෂියල් සර්විසස් PLC ආයතනය සමඟ පවත්නා ගිවිසුම් බැඳීම්වලට අදාළ පියවීම් හැර එම ආයතනයේ මුදල් තැන්පත් කිරීම හෝ ආයතනය සමඟ වෙනත් කිසිදු ආකාරයකින් ව්‍යාපාර කටයුතු සිදු කිරීමෙන් වළකින ලෙසද ශ්‍රී ලංකා මහ බැංකුව මහජනතාවගෙන් ඉල්ලා සිටියි.", "URL": "https://lankatruth.com/si/?p=124620", "Category": "ආර්ථික පුවත්", "Parent URL": null}