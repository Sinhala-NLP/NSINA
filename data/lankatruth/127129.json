{"Source": "Lankatruth", "Timestamp": "December 17, 2021", "Headline": "ලෝක ණය අර්බුදය ඉහලට !", "News Content": "කොරෝනා වසංගතය හා 2008 දී ඇතිවූ ආර්ථික අර්බුදය හේතුවෙන් ලෝක ණය ප්‍රමාණය ඩොලර් බිලියන 226,000 දක්වා ඉහල නැග ඇති බවත් එම ප්‍රමාණය ලෝක දළ ජාතික නිෂ්පාදනයෙන් (GNP )256%ක් නියෝජනය වන බව අන්තර් ජාතික මුල්‍ය අරමුදල නිකුත් කල නවතම වාර්තාවකින් හෙළිකර ඇත. මෙය පසුගිය දෙවන ලෝක මහා යුද්ධයෙන් පසුව 28%කින් ඉහල ගොස් ඇති ප්‍රථම අවස්ථාව බව එම වාර්තාවෙන් සනාථ කර ඇත. අන්තර් ජාතික මුල්‍ය අරමුදලේ වාර්තාවට අනුව ලෝක දළ ජාතික නිෂ්පාදනයෙන් (GNP)99% ක් ණය ලබා ගෙන තිබෙන්නේ රජයන් මගිනි. ඉතිරි ණය ප්‍රමාණය සාමාන්‍ය ජනතාව හා පුද්ගලික ආයතන විසින් ලබා ගෙන ඇත. එයිනුත් රජයන් විසින් ලබාගෙන ඇති රාජ්‍ය ණය ප්‍රමාණය පමණක් සමස්ථ ලෝක ණය ප්‍රමාණයෙන් 40%ලෙස සඳහන් වේ. 2020 දී ලබා ගන්නා ලද ණය ප්‍රමාණයෙන් බහුතරයක් වියදම් වී ඇත්තේ කොරෝනා රෝගය මැඩීමට හා සෞඛ්‍යසේවාව සඳහා වන අතර ඉතිරි ප්‍රමාණය කුඩා හා මධ්‍යම සමගම් බංකොලොත් වීමෙන් වළක්වා ගැනීම සඳහා වැය වී ඇත. එමගින් රැකියා ආරක්ෂා කර ගැනීමටත්, දැවැන්ත සමාජ අර්බුදයන් ඇතිවීම මග හරවා ගැනීමට ලෝකය සමත් වී ඇත. කෙසේවෙතත් වාර්තාවේ අවසාන නිගමනය වී ඇත්තේ ජාත්‍යන්තර ණය අර්බුදය ඉහල යාම හේතුවෙන් හා ඊට සමගාමිව මුදල් අච්චු ගැසීමට යාමෙන් ලෝකය පුරා උද්ධමනය ඉහල යාමේ ඉඩක් පවතින බවටයි. මෙම තත්වයෙන් මිදීමට ආර්ථික වශයෙන් දුර්වලව පවතින රටවලට ඍජු ආධාර සැපයීම හා එම රටවල පුද්ගලික අංශයේ ආයෝජන ඉහල නැංවීමට මැදිහත් වීම සුදුසු විසඳුම් ලෙස අන්තර් ජාතික මුල්‍ය අරමුදලහි වාර්තාවෙන් තවදුරටත් යෝජනා කර ඇත.", "URL": "https://lankatruth.com/si/?p=127129", "Category": "පුවත්", "Parent URL": null}