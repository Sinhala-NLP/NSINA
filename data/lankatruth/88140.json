{"Source": "Lankatruth", "Timestamp": "December 31, 2019", "Headline": "නව නිර්දේශය සහ පැරණි නිර්දේශය යටතේ සිසුන් බඳවාගැනීමේදී ශිෂ්‍ය කප්පාදුවක් සිදුවෙමින් තිබෙනවා…", "News Content": "නව සහ පැරණි ලෙස විෂය නිර්දේශ දෙකක් යටතේ පැවති 2019 අ.පො.ස උසස් පෙළ විභාගයේ ප්‍රතිඵල මත රාජ්‍ය විශ්වවිද්‍යාල සඳහා සිසුන් බඳවා ගැනීමේදී සිසු කප්පාදුවක් සිදුවෙමින් පවතින බවත් මේ වනවිට උද්ගතව ඇති තත්වය මත විශ්වවිද්‍යාල වරම් හිමිවන සිසුන්ට සහ දෙමාපියන්ට දැඩි අවිනිශ්චිත තත්වයක් නිර්මාණය වී ඇති බවත් වෛද්‍ය පීඨ ශිෂ්‍ය ක්‍රියාකාරී කමිටුව අවධාරණය කරයි. ඒ පසුගිය 29 දා පැවැත්වූ මාධ්‍ය හමුවකදී අදහස් දක්වමිණි. එම මාධ්‍ය හමුවේදී අදහස් දැක්වූ වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු කසුන් තාරක මහතා සඳහන් කර සිටියේ 2011 අපොස උසස්පෙළ විභායට අදාළවද මෙවැනිම ආකාරයක අවිනිශ්චිත තත්වයක් නිර්මාණය වී තිබූ බවත් එහිදී සිසුන් අධිකරණ ක්‍රියාමාර්ගවලට අවතීරණ වීමෙන් පසු ලබාදුන් තීන්දුව අනුව 2011ට පෙර වසර 05ක ප්‍රතිඵල අධ්‍යනය කර, එම ප්‍රතිඵලවලින් පළමුවර විභාගයට පෙනී සිටි සිසුන් වැඩිම පිරිසක් විශ්වවිද්‍යාලවට ඇතුළත් වූයේ කුමන වර්ශයේද යැයි සළකා බලා, ඊට අදාළව 2011 වසරේ නව විශය නිර්දේශය යටතේ පෙනී සිටි සිසුන් එම අදාළ පාඨමාල සඳහා ඇතුළත් කරගැනීමට තින්දු කරනා ලෙස නියෝග කළ බවයි. එමෙන්ම පැරණි නිර්දේශයන්ට පෙනී සිටි සිසුන්ට අදාළව 2011 පෙර අවුරුදු 5කට කලින් දෙවන වර සහ තෙවන වර විභාගයට පෙනී සිට වැඩිම ශිෂ්‍යයින් ප්‍රමාණයක් විශ්වවිද්‍යාලයට අන්තර්ග්‍රහණය කළේ කුමන වර්ශයේදැයි සලකා බලා ඒ අනුව 2011 වසරේ පැරණි විශය නිර්දේශය යටතේ පෙනී සිටි සිසුන්ගෙන් විශ්වවිද්‍යාලයට සිසුන් තෝරා ගන්නා ලෙසත් එහිදී නියෝග කළ බවද ඔහු පෙන්වා දෙයි. ඒ අනුව 2011 වසරේදී සියලුම දිස්ත්‍රික්කවල, සියලුම පාඨමාලාවලට අදාළව සිසුන් විශ්වවිද්‍යාලවලට බඳවා ගනු ලැබූවේ පහුගිය අවුරුදු පහේ උපරිම අගයට අනුව වන නමුත් මෙවර එනම් 2019දී උපරිම අගය වෙනුවට සංයුක්ත මධ්‍ය අගයක් ලබාගෙන ඒ අනුව සිසුන් බඳවා ගැනීමක් සිදුකිරීමට විශ්වවිද්‍යාල ප්‍රතිපාදන කොමිසම සූදානම් වන බවත් එයින් සිසුන් විශාල පිරිසකට විශ්වවිද්‍යාල වරම් අහිමිව බවත් අවධාරණය කරන වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු කසුන් තාරක මහතා සඳහන් කරන්නේ වෛද්‍ය පීඨ ශිෂ්‍ය ක්‍රියාකාරී කමිටුව ඊට විරෝධය දක්වන බවයි.", "URL": "https://lankatruth.com/si/?p=88140", "Category": "පුවත්", "Parent URL": null}