{"Source": "Lankatruth", "Timestamp": "May 3, 2023", "Headline": "ප්‍රගතිශීලී ජනතාව ආණ්ඩු බලයට මෙතරම් සමීප වූ ඉතිහාසයක් මේ රටේ නැහැ – ලාල් විජේනායක", "News Content": "“මේ රටේ ප්‍රගතිශීලී ජනතාව ආණ්ඩු බලය ලබාගැනීමට මේ තරම් ආසන්නයට පැමිණි ඉතිහාසයක් මේ රටේ නැහැ. මේ පණිවිඩය ඉදිරියට ගෙනයාමට ජනතාව ස්වේච්ඡාවෙන් ඉදිරිපත් වීම කළ යුතු වෙනවා.” යැයි එක්සත් වාමාංශික බලවේගයේ නායක ලාල් විජේනායක අවධාරණය කරයි. ඔහු මේ බව පැවසූවේ පසුගිය 01 වෙනිදා කොළඹ විහාරමහාදෙවෙී උද්‍යානය අසළදී පැවති ජනතා විමුක්ති පෙරමුණේ මැයි දින රැලිය අමතමිණි. එහිදී එක්සත් වාමාංශික බලවේගයේ නායක ලාල් විජේනායක වැඩිදුරටත් දැක්වු අදහස්, “ජනතා විමුක්ති පෙරමුණේ ඓතිහාසික මැයි දින රැලියට සහභාගී විම සඳහා එක්සත් වාමාංශික පෙරමුණට අවස්ථාව ලැබීම සතුටක්. ජාත්‍යන්තර කම්කරු දිනය මෙරට නිවාඩු දිනයක් හැටියට 1956දී ප්‍රකාශයට පත් කළා. එතැන් සිට මැයි දිනය සැමරීම සඳහා අපේ රටේ නොයෙකුත් තැන්වල පෙළපාළි හා රැස්වීම් පවත්වා තිබෙනවා. නමුත් අද ජනතා විමුක්ති පෙරමුණ පවත්වන මේ මැයි රැලිය ඓතිහාසිකයි. මීට මාස කිහිපයකට පෙර තිබුණු අරගලයේ මොන දුර්වලකම් තිබුණත්, අපේ රටේ ජනතාව කිසිදු පැකිලීමකින් තොරව පක්ෂ භේද, ජාතික භේද කිසිවක් නැතිව එක පණිවිඩයක් දුන්නා. මේ තිබෙන පාලනය වෙනස් කර, දූෂණය තුරන්කරලා ජනතාවාදී පාලනයක් පිහිටුවිය යුතුයි කියන පණිවිඩය ඔවුන් ලබා දුන්නා. ඒ අරගලය කුමන ආකාරයකින් කෙළවර වුවත් ඒ පණිවිඩය අද රට පුරාම රැව්දෙනවා. ඒ පණිවිඩයේ හරය ක්‍රියාත්මක කිරීම අපේ ප්‍රධාන වගකීමයි. අවුරුදු 75ක් පුරා ඇති වෙනතුරු ආණ්ඩු වෙනස් කර තිබුණා. නමුත් රටේ පාලනයේ තිබුණේ එකම කණ්ඩායමක් අතර. ඒ ප්‍රතිපත්ති වෙනස් විය යුතු බව අරගලයෙන් අවධාරණය කළා. පවතින ක්‍රමය වෙනස් කිරීම සඳහා අවශ්‍ය ශක්තිය සහ දර්ශනය තිබෙන්නේ ජනතා විමුක්ති පෙරමුණ ප්‍රමුඛ ජාතික ජන බලවේගයටයි. මේ රටේ ප්‍රගතිශීලී ජනතාව ආණ්ඩු බලය ලබාගැනීමට මේ තරම් ආසන්නයට පැමිණි ඉතිහාසයක් මේ රටේ නැහැ. මේ පණිවිඩය ඉදිරියට ගෙනයාමට ජනතාව ස්වේච්ඡාවෙන් ඉදිරිපත් වීම කළ යුතු වෙනවා. එක්සත් වාමාංශික බලවේගය ජාතික ජන බලවේගයේ සංවිධානයක් හැටියට ජනතා විමුක්ති පෙරමුණේ මැයි රැලියට සුබ පැතුම් එක්කරනවා. ජනතාව අපේක්ෂා කරන වෙනස ඇති කිරීම සඳහා අපි කැපවෙනවා කියන ප්‍රතිඥාව ලබාදෙනවා.”", "URL": "https://lankatruth.com/si/?p=146759", "Category": "පුවත්", "Parent URL": null}