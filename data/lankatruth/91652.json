{"Source": "Lankatruth", "Timestamp": "March 26, 2020", "Headline": "නිවසට භාණ්ඩ සපයන වැඩපිළිවෙල තවමත් අක්‍රීයයි – කළු කඩ ව්‍යාපාරය ක්‍රියාත්මකයි", "News Content": "කොරෝනා වෛරසය ව්‍යාප්තිය පාලනය කිරීමේ අරමුණින් ඉතා අවදානම් දිස්ත්‍රික්ක සඳහා පනවා ඇති ඇඳිරි නීතිය හමුවේ ජනතාවට ආහාර ද්‍රව්‍ය බෙදා හැරීමේ වැඩපිළිවෙළ බදාදා (මාර්තු 25) ආරම්භ කරන බව ජනාධිපති මාධ්‍ය අංශය නිවේදනය කළද මෙතෙක් එය ක්‍රියාත්මක කරන ආකාරය පිළිබඳව නිසි ලෙස තමන් දැනුවත්ව නැති බවත් එය ක්‍රියාත්මක කරන ආකාරය පැහැදැලි නැති බවත් ජනතාවා මැසිවිලි නගති. ජනාධිපති මාධ්‍ය අංශය නිවේදනය කළේ, “සතොස, කීල්ස්, ලාෆ්ස්, ආර්පිකෝ, කාර්ගිල්ස් ෆුඩ්සිටි, අරලිය, නිපුන සහ සෙසු තොග වෙළෙඳ සමාගම් හවුල් කර ගනිමින් මෙම වැඩපිළිවෙළ ක්‍රියාත්මක කරන බවය. කෙසේ වෙතත් කීල්ස් සමාගමේ නිල වෙබ් අඩවිය මේ වනවිට අක්‍රිය කර ඇති අතර ඔවුන් තබා ඇති සටහනක දැක්වෙන්නේ, “නොසිතූ පිරිදි ඉන්ටර්නෙට් හරහා කෙරෙන ඇණවුම් සංඛ්‍යාව වැඩි වී ඇති අතර ජාලගත ඇණවුම් නැවත දැනුම් දෙන තුරු අත්හිටුවා ඇති,” බවය. කෙසේ වෙතත්, රජය නිවේදනය කළේ, විවිධ සේවා සමූපකාර සමිති සහ සතොස වෙළෙදසල් හරහා අත්‍යවශ්‍ය භාණ්ඩ ලබා දීම අඛණ්ඩව සිදු කරන බවය. ඒ සඳහා 0112307511 යන දුරකථන අංකයද ලබාදී ඇත. මේ සම්බන්ධයෙන් තවමත් ජනතාව අතර අවිනිශ්චිතභාවයක් දක්නට ලැබෙන අතර බීබීසී සිංහල සේවය සමග දුරකතනය ඔස්සේ සම්බන්ධ වූ සාමාන්‍ය ජනතාව අතරින් කිහිප දෙනෙකු ප්‍රකාශ කළේ, නිවෙස්වලට භාණ්ඩ ලබා දෙන බව පැවසුවද ඒ සම්බන්ධයෙන් පැහැදිලි බවක් තමන්ට නොමැති බවය. ඇණවුම් කර භාණ්ඩ නිවසට ගෙන්වා ගැනීම සඳහා ක්‍රියාත්මක ආයතන සම්බන්ධ තොරතුරු මේ වනවිට සමාජ මාධ්‍ය ඔස්සේ සංසරණය වෙමින් පවතී. මේ අතර, දෛනික වැටුප් ලබා ගනිමින් ජීවත් වන විශාල පිරිසක් දැඩි අභියෝගයකට ලක්ව තිබේ. නිවස වෙත භාණ්ඩ ලබා ගැනීමට ක්‍රමවේදයක් සකස් කළ ද එම භාණ්ඩ මිල දී ගැනීම සදහා අවශ්‍ය මුදල් සපයා ගැනීම ඔවුන්ට අභියෝගයක් වී ඇත. මේ වනවිට රජයේ වැඩපිළිවෙළ අභිබවා සමාජ මාධ්‍ය තුළින් විවිධ ව්‍යාපාරිකයන් ලබාදී ඇති සම්බන්ධීකරන දුරකථන අංක මගින් ඇනවුම් ලබාගෙන ජනතාවට ඉතා වැඩි මිලට ආහාර ද්‍රව්‍ය අලෙවි කරන බවද වාර්තා වේ. එවැනි ආයතනයක් වැටලීමටද ඊයේ පාරිභෝගික සේවා අධිකාරිය කටයුතු කර තිබිණි. එමෙන්ම පොදු වෙළඳසැල්වලදී එක එළවළුව විවිධ මිල ගණන් යටතේ අලෙවි කරන බවත් ඉතා අධික මිලකට පවා එළවළු අලෙවි කරන බවත් පාරිභෝගික ජනතාව පෙන්වා දෙති. මූලාශ්‍ර බීබීසී සිංහල", "URL": "https://lankatruth.com/si/?p=91652", "Category": "පුවත්", "Parent URL": null}