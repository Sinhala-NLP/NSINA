{"Source": "Lankatruth", "Timestamp": "March 4, 2023", "Headline": "කොමිසම ජනතාවගේ පැත්තෙන් හිතනවා නම්, ඉතාම ළඟ දිනයක මැතිවරණය පැවැත්වීමට කටයුතු කළ යුතුයි – ජාතික ජන බලවේගයේ නීතිඥයෝ", "News Content": "මැතිවරණ කොමිසම ජනතාවගේ පැත්තෙන් සිතන්නේනම් ඉතාම ලඟ දිනයක් ලබාදී මැතිවරණය පැවැත්විය යුතු යැයි ජාතික ජන බලවේගයේ නීතිඥයෝ පවසති. ඔවුන් මේ බව පැවසූවේ අද (04) පෙරවරුවේ පැවති මාධ්‍ය හමුවක් අමතමිණි. එම මාධ්‍ය හමුව සඳහා නීතිඥ සුනිල් වටගල, නීතිඥ අකලංක උක්වත්ත, නීතීඥ හේමක සේනානායක, නීතීඥ උපුල් අබේවික්‍රම, නීතීඥ අනුරාධ කඳන්හේන යන පිරිස සහභාගී වී සිටි අතර එම මාධ්‍ය හමුවේදී පලවූ අදහස් පහතින් දැක්වේ, කුමන්ත්‍රණය පසෙකට දමා ශ්‍රේෂ්ඨාධිකරණ තීන්දුවට අනුගත වන්නනීතිඥ සුනිල් වටගල පළාත් පාලන මැතිවරණයට අදාළව, ඊයේ දවසේ ගරු ශ්‍රේෂ්ඨාධිකරණය විසින් ප්‍රකාශයට පත් කරන ලද අතුරු තහනම් නියෝග දෙක සම්බන්ධයෙන් හා මේ මැතිවරණය කල්යැවීම වැළැක්වීම වෙනුවෙන් පසුගිය 26 වැනිදා ජාතික ජන බලවේගය විසින් පවත්වන ලද සාමකාමී උද්ඝෝෂණයට එල්ල කරන ලද අනීතික කඳුළු ගෑස් ප්‍රහාරය පිළිබඳව කරුණු දැක්වීමට බලාපොරොත්තු වනවා. විශේෂයෙන් අනීතික කඳුළු ගෑස් ප්‍රහාරය හේතුවෙන් රත්නපුර සහෝදරයෙක් මිය ගියා. තවත් ඉංජිනේරු මහතෙකු දැඩි සත්කාර ඒකකයේ ප්‍රතිකාර ලබමින් ඉන්නවා. මේ පළාත් පාලන මැතිවරණය කල්යාමට නියමිතව තිබුණා. මැතිවරණ කොමිසමෙන් අදාළ ඊළඟ දිනය ප්‍රකාශයට පත්කිරීමට නියමිතව තිබුණා. එසේ තිබියෙදී තමයි, මේ මැතිවරණයට අදාළව ශ්‍රේෂ්ඨාධිකරණය විසින් අතුරු තහනම් නියෝග දෙකක් පනවලා වහාම මේ මැතිවරණ පැවැත්විය යුතුයි කියන තැනට මේ දේශපාලන කරළිය ගෙනවිත් තිබෙන්නේ. ජනතා පරමාධිපත්‍ය ආරක්ෂා කිරීමේ අර්ථයෙන් ශ්‍රේෂ්ඨාධිකරණය මැදිහත් වෙලා තිබෙනවා. ජනතා පරමාධිපත්‍ය බලෙන් පැහැර ගන්න උත්සාහ කළ අවස්ථාවක ඊට මැදිහත්වෙලා ජනතා පරමාධිපත්‍යය තහවුරු කළ යුතුයි කියන තැනට ගෙනත් තිබෙනවා. ඒ සම්බන්ධයෙන් මුලින්ම ශ්‍රේෂ්ඨාධිකරණයට ස්තුතිවන්ත වෙනවා. පළාත් පාලන මැතිවරණය කල්දැමීමට අදාළව පැමිණි ප්‍රධානතම බාධාව තමයි මුදල් අමාත්‍යාංශයෙන් මුදල් ඇමතිවරයා කැබිනට් මණ්ඩලයට සම්බන්ධ වෙලා වියදම් සීමා කිරීමකට තීරණයක් අරගෙන තිබීම. ඒ තීන්දුව මත පදනම්ව චක්‍රලේඛයක් නිකුත් කර තිබෙනවා. ඒ චක්‍රලේඛය ඇතුලේ පළාත් පාලන මැතිවරණය නැහැ. ඒගොල්ලෝ තර්කයක් හැදුවා මුදල් අමාත්‍යාංශයෙන් පළාත් පාලන මැතිවරණයට අදාළව මුදල් නිකුත් කරන්නේ නැහැ කියලා. සරලව කියනවා නම්, මුදල් අමාත්‍යාංශය විදිහට රනිල් වික්‍රමසිංහ තීරණයක් අරගෙන තිබෙනවා කැබිනට් මණ්ඩලයත් එක්ක ඒ ගොල්ලෝ පළාත් පාලන මැතිවරණයට 2023 අයවැයෙන් වෙන් වුණු රුපියල් බිලියන දහය මේ මොහොතේ දෙන්නේ නැහැයි කියා. දැන් ශ්‍රේෂ්ඨාධිකරණය කියනවා ඒ වෙන්වුණු රුපියල් බිලියන දහය නිදහස් කරන්න කියලා. ශ්‍රේෂ්ඨාධිකරණය මැදිහත්වෙලා ඒ බාධාව ඉවත් කළා. මේ පළාත් පාලන මැතිවරණය බකල් කළේ, කැබිනට් මණ්ඩලයයි. විශේෂයෙන් මුදල් ඇමතිවරයා ලෙස රනිල් වික්‍රමසිංහයි. තවත් රාජ්‍ය නිලධාරීන් පස්දෙනෙක් අර කුමන්ත්‍රණයටම සම්බන්ධ වෙලා පළාත් පාලන මැතිවරණය වැළැක්වීමට හවුල් වුණා. මහා භාණ්ඩාගාරයේ ලේකම් සිරිවර්ධන. මුද්‍රණාලයාධිපතිනි ගංඟානි ලියනගේ, පොලිස්පතිවරයා හා නීතිපතිවරයා, අමාත්‍යාංශයේ ලේකම් අනූෂ පැල්පිට. මේ නිලධාරීන් කැබිනට් මණ්ඩලයේ කුමන්ත්‍රණය දිගුවක් ලෙස අරගෙන ගියා. දේශපාලන අධිකාරියට වගේම මේ අතුරු තහනම් නියෝග දෙක බලපා තිබෙනවා මේ රාජ්‍ය නිලධාරීන්ටත්.මේ තීන්දුවට අනුව දැන් මහා භාණ්ඩාගාරයේ ලේකම්ට මුදල් ලැබෙනවා. ඒ ලැබෙන මුදල රඳවා තබා ගන්නේ නැතිව, ඒ මුදල ගංඟානි ලියනගේට දෙන්න ඕනෙ. මුද්‍රණාලයාධිපතිනිය මීට අදාළ මැදිහත්වීම කර, නවත්වපු තැන සිට නැවත ඡන්ද පත්‍රිකා මුද්‍රණය කරලා සමස්ත මැතිවරණ ක්‍රියාවලියට හවුල් විය යුතු බවට අතුරු නියෝගයේ තිබෙනවා. “මට සල්ලි දෙන්නේ නැතිව නිලධාරීන් දීමට නොහැකියි” බව පවසා සිටි පොලිස්පති, සී.ඩී. වික්‍රමරත්නට එහෙම කියන්න බැහැ. එයත් මේ තීන්දුවෙන් බැඳෙනවා. මේ පෙත්සමේ දෙවෙනි වගඋත්තරකරු මුදල් ඇමතිවරයා ලෙස රනිල් වික්‍රමසිංත් මේ තීන්දුවෙන් බැඳෙනවා. එකක් ඔහු ආරක්ෂක ඇමතිවරයා. ඔහු යටතේ ආරක්ෂක ලේකම්වරයාත්, ඒ යටතේ පොලිස්පතිවරයාත් ක්‍රියාත්මක වෙනවා. නීතිපතිවරයා ක්‍රියාත්මක වෙන්නේ දෙවන වගඋත්තරකාර රනිල් වික්‍රමසිංහ වෙනුවෙන්. නීතිපතිවරයා රනිල් වික්‍රමසිංහ වෙනුවෙන් ඊයේ උසාවියේ පෙනී සිටියා. මේ අනුව පොලිස්පතිවරයාට මැතිවරණය පැවැත්වීම සඳහා සහයෝගය දෙන්න බැහැයි කියා පැවසිය නොහැකියි. නමවැනි වගඋත්තරකරු නීතිපතිවරයායි. ඔහු මේ සෑම දෙයකින්ම සියලුම වගඋත්තරකරුවන් වෙනුවෙන් අධිකරණයට කරුණු වාර්තා කරන්න බැඳෙනවා. විශේෂයෙන් දෙවන වගඋත්තරකරු රනිල් වික්‍රමසිංහ වෙනුවෙන්. මේ තීන්දුව ක්‍රියාත්මක විය යුතුයි. ඒ අනුව පළාත් පාලන මැතිවරණය ක්‍රියාත්මක විය යුතුයි. 2023 පෙබරවාරි මාසේ 17වැනිදා තැපැල් ඡන්ද අත්හිටුවන බව නිල වශයෙන් ප්‍රකාශයට පත් කළා. තැපැල් ඡන්ද ඒමට නියමිතව තිබුණේ පෙබරවාරි 22, 23, 24. ඒ අනුව ඡන්ද කටයුතු නතර වුණා. ඊයේ නිල වශයෙන් ඡන්දය පවත්වන දිනය ප්‍රකාශයට පත්කරන්න නියමිතව තිබුණා. මේ ඡන්ද කටයුතු අඩාලවෙලා තිබෙන්නේ දින 17ක් නම් ඒ දින 17 ඉදිරියට ගෙනියන්න. එහෙම ගතහොත් මැතිවරණයට මේ මාසය තුළම දිනයක් එනවා. තව දින කිහිපයක් වුවමනා නම්, අඩුම තරමින් මේ මැතිවරණය අප්‍රේල් මුල් සතියට ගන්න. එසේ නොවුණහොත් විශාල අගතියක් දේශපාලන ව්‍යාපාරවලට සහ ස්වාධීන කණ්ඩායම්වලට සිදුවෙනවා. මේ මැතිවරණයේ ඇප තැන්පත් කරලා, නාම යෝජනා බාරදීලා, දින තිස් ගණනක් මෙහි කැම්පේන් එක කරලා තිබුණේ. මැතිවරණ කොමිසම දීර්ඝ දිනයක් ලබාදීමට කටයුතු කළොත්, රටේ පුරවැසියන්ටත්, දේශපාලන පක්ෂවලටත්, ස්වාධීන කණ්ඩායමවලටත් අගතියක් සිදුවීම වළක්වන්න බැහැ. කොමිසම මේ නඩුවේ වගඋත්තරකරුවන් කර තිබෙනවා. මේ තීන්දුවෙන් කොමිසමත් බැඳෙනවා. කොමිසම මහජනතාවගේ පැත්තෙන් හිතනවා නම්, ඉතාම ළඟ දිනයක් ලබාදී මැතිවරණය පැවැත්වීමට කටයුතු කළ යුතුයි. මේ අධිකරණ තීන්දුව නොසලකා හරින්නේ නම්, අධිකරණයට සිදුකරන අපහාසයට අදාළව මේ නිලධාරීන්ටත්, ඔහුගේ නියෝජිතයන්ටත් වන්දි ගෙවන්න සිදුවෙනවා. ජාතික ජන බලවේගයේ නීතිඥයන් ලෙස අපි ඉල්ලීමක් කරනවා, වගකිවයුතු දේශපාලන පාර්ශ්වයෙන් වගේම, නිලධාරී පාර්ශ්වයෙනුත් ඔබලාගේ කුමන්ත්‍රණය පසෙකට දමා, ශ්‍රේෂ්ඨාධිකරණ තීන්දුවට අනුගත වෙලා මේ ජනතාවගේ ප්‍රජාතන්ත්‍රවාදී අයිතිය රැකගන්න තිබෙන ඡන්ද අයිතිය ලබාදීමට කටයුතු කරන ලෙස. බියගුල්ලන්ගේ ප්‍රචණ්ඩත්වයට අපි හසුවෙන්නේ නැහැනීතිඥ අකලංක උක්වත්ත පෙබරවාරි 26වෙනිදා ජාතික ජන බලවේගය විසින් සංවිධානය කරන ලද විරෝධතාවයට ප්‍රහාරය එල්ල කිරීම සහ ඒ හා බැඳුණු පසු අවස්ථාවන් සම්බන්ධයෙන් අදහස් දැක්වීමට අපේක්ෂා කරනවා. මේ විරෝධතාවය සංවිධානය කළේ අපට තිබෙන නෛසර්ගික හැකියාව සහ බැඳීමත් එක්ක. එය අපට ආණ්ඩුක්‍රම ව්‍යවස්ථාවේ 14 ව්‍යවස්ථාවෙන් ලබාදී තිබෙනවා. මූලික අයිතිවාසිකමක් වශයෙන් භාෂණයේ සහ ප්‍රකාශනයේ අයිතිය ඕනෑම පුද්ගලයෙකුට තිබෙනවා. ඒ අයිතිය භාවිතා කිරීමේදී ශ්‍රේෂ්ඨාධිකරණය මීට පෙර නඩු තීන්දුවල දීල තිබෙනවා, මිනිසුන්ගේ ප්‍රකාශන අයිතිය භාවිතා කරන එක විදිහක් තමයි ඡන්දය ප්‍රකාශ කිරීම. ඒ කියන්නේ ඡන්දය කියන්නේ මූලික අයිතිවාසිකමක්. ඒ මූලික අයිතිය කඩන කොට අපේ ඊළඟ අයිතිය පාවිච්චි කොට අපේ විරෝධතා පවත්වනවා. ඒ මූලික අයිතිවාසිකම් රකිමින්, අයිතීන් ඉල්ලමින්, භාෂණයේ අයිතිය ප්‍රකාශ කරමින්, ප්‍රකාශන අයිතිය උරගා බලමින් ඉන්න ජනතාවට ප්‍රකාශන අයිතිය කඩමින්, ප්‍රකාශන අයිතිය මර්දනය කරමින්, භාෂණයේ අයිතිය වැළැක්වීමට කටයුතු කරපු ආණ්ඩුවේ පොලිස් නිලධාරීන් අපි දුටුවා. අපි එදා ඉල්ලා සිටියේ ප්‍රකාශනයේ සහ භාෂණයේ අයිතියයි. ඡන්දය කල්දැමීමට විරුද්ධව, අපේ ඡන්ද අයිතිය තමයි අපි ඉල්ලා සිටියේ. ආණ්ඩුවේ මැර බලය, රාජ්‍ය ත්‍රස්තවාදය ක්‍රියාත්මක කරලා ඒක වැළැක්වුවා. එහිදී ඉතා අවසාවන්ත ලෙස නිමල් අමරසිරි සහෝදරයා මිය ගියා. මේ මාධ්‍ය හමුවේදීත් ඒ සම්බන්ධ අපගේ කනගාටුව ප්‍රකාශ කර සිටිනවා. ඒ සමග ඩයලොග් ආයතනයේ අපේ ඉංජිනේරුවරයෙක් අසාධ්‍ය තත්වයේ පසුවෙනවා. ඒ මහත්මාට අපි ඉක්මන් සුවය ප්‍රාර්ථනා කරනවා. විශාල ප්‍රමාණයකට කඳුළු ගෑස් නිසා ආසාත්මිකතා ඇතිවෙලා තිබෙනවා. ඒ ආසාත්මිකතාවලින් පෙළෙන අයටත් ඉක්මන් සුවය ප්‍රාර්ථනා කරනවා. ජාත්‍යන්තර ක්ෂමා සංවිධානය කියා තිබෙනවා යම්කිසි අවස්ථාවක ජන උද්ඝෝෂණයක් විසුරුවා හරිනවා නම්, මිනිසුන්ට විසිරී යාමේ ඉඩ ප්‍රස්ථා තිබෙන ස්ථානවල ඒවා භාවිතා කළ යුතු බවට. ඒ බවක් අපි දුටුවේ නැහැ. ඒ සහෝදරයා මරණයට පත්වීම සම්බන්ධයෙන් පොලීසිය තොරතුරු වාර්තා කර තිබෙනවා මහේස්ත්‍රාත් අධිකරණයට. පශ්චාත් පරීක්ෂණ වාර්තාව ආවාට පසුව අපි බලාපොරොත්තු වෙනවා, මෙය මනුෂ්‍ය ඝාතනයක්ද, සාවද්‍ය මනුෂ්‍ය ඝාතනයක්ද, රාජ්‍ය ත්‍රස්තවාදය භාවිතා කරමින් සිදුවූ ඝාතනයක්ද කියලා. ඒ වාර්තාව ආවාට පසුව අපි මාධ්‍යයට කරුණු දැක්වීමට බලාපොරොත්තු වෙනවා. එතෙක් අපි එහි අයිතිය රඳවා ගන්නවා. ජනතාව තමන්ගේ ප්‍රකාශන අයිතිය විරෝධතාවයකින් පළ කරන වෙලාවක පොලීසිය කඳුළු ගෑස් ගසා, මිනිසුන්ට හුස්ම ගන්න බැරි තත්වයකට පත්කරලා, රෝහල් ගත කරලා මිනිසුන් ඒකෙන් මැරෙනවා නම්, ඒක ප්‍රශ්නයක්. ඒකට ආණ්ඩුව පිළිතුරු සපයන්න වුවමනායි. අපි හිතනවා අපේ රජයේ ප්‍රජාතන්ත්‍රවාදය නමට හරි තිබෙනවා යැයි කියා. නමුත් දැන් ප්‍රජාතන්ත්‍රවාදය නැහැ. ප්‍රජාතන්ත්‍රවාදය කියන්නේ ‘ජනතා බලය’ කියන එක. මේ රාජ්‍ය නායකයා ජනතා බලයෙන් ආව කෙනෙක් නොවෙයි. එයා ජනතාවට කුමක් සිදුවුවත්, තමන්ගේ බලය පමණක් හිතන කෙනෙක්. ආණ්ඩුවට අවශ්‍ය අපේ අයිතීන් ඉල්ලීම වළක්වා අපිව ප්‍රචණ්ඩත්වයට ගන්න නම්, අපි ඒකට ලැහැස්ති නැහැ. අපි නිර්ප්‍රචණ්ඩත්වයත් එක්ක ඉන්නේ. මහත්මා ගාන්ධි ප්‍රකාශ කළා, ‘වීරත්වයේ උපරිමය නිර්ප්‍රචණ්ඩත්වය’ බව. අපි බිය ගුල්ලෝ නොවෙයි. ඒ වීරත්වය තබාගෙන තමයි අපි විරෝධතා පවත්වන්නේ. වීරත්වය අගයන ජනතාවක් වශයෙන්, පක්ෂයක් වශයෙන්, දේශපාලන ව්‍යාපාරයක් වශයෙන් බියගුල්ලන් විසින් භාවිතා කරන ප්‍රචණ්ඩත්වයට හසුවෙන්නේ නැහැ. අපි අභිමානවත්ව ජීවත් වෙන්න කැමති අය නිසා රනිල්ගේ ගුණ්ඩුවලට හසුවෙන්නේ නැහැ. රනිල් වික්‍රමසිංහ පාර්ලිමේන්තුවේදී සිනාසෙමින් ජනතා නියෝජිතයන්ට ‘කටවහගෙන වාඩිවෙන්න’ යනුවෙන් අණ කිරීම නායකයෙකුට කිසිසේත්ම සුදුසු වන්නේ නැහැ. පාර්ලිමේන්තුවේ වරප්‍රසාදවලට මුවාවෙලා කරන ප්‍රකාශයන් මුළු ලොවක් බලාගෙන සිටිනවා. රටේ නායකයා ජෝකර් කෙනෙක් ලෙස හැසිරීම නිසා රට වැසියන් වන අපත් සමච්චලයට ලක්වෙනවා. නීතිඥ සංගමයේ සභාපති සාලිය පීරිස් මැතිතුමා පිළිබඳව විවේචනාත්මක ස්වරූපයෙන් ප්‍රකාශයක් ජනාධිපති පාර්ලිමේන්තුවේදී කර තිබෙනවා. ආණ්ඩුවල ඉන්න රනිල් රාජපක්ෂලාගේ නිලධාරීන් පිරිසක් ඉන්නවා. රටේ නීතිඥ ප්‍රජාව නියෝජනය කරන, නීතිඥ ප්‍රජාවගේ වෘත්තීය සංවිධානය වන නීතිඥ සංගමයේ සභාපතිතුමා 2022 සිට මේ දක්වා ගනු ලැබූ සියලුම ක්‍රියාමාර්ග ඔහු ජනතාවගේ අයිතීන් වෙනුවෙන්, ප්‍රගතිශීලීව, කිසිදු දේශපාලන නැඹුරුවකින් තොරව ඉදිරිපත්වීම ජාතික ජන බලවේගයේ අපි අගයනවා. නීතිඥවරු වශයෙනුත් අපි අගයනවා. අපි කියනවා නීතිඥ සංගමයේ සභාපතිතුමාට එරෙහි ප්‍රකාශ නිකුත් කිරීම, විවේචන කිරීම, නොකරන ලෙසට අපි අවධාරණය කරනවා. පාර්ලිමේන්තු වරප්‍රසාදවලට මුවාවෙලා එවැනි හෙළාදැකීම් කරන්න එපා කියන ඉල්ලීම කරනවා. මේ පළාත් පාලන මැතිවරණය සම්බන්ධයෙන් ඉදිරියටත් නීතිමය ක්‍රියාමාර්ග ගන්නවා. අවශ්‍ය විරෝධතාවලදී නිතිමය අවශ්‍යතා වෙනුවෙන් පෙනී සිටිනවා. ජාතික ජන බලවේගයේ නීතිඥවරු වශයෙන් අධිකරණ ක්‍රියාමාර්ග සම්බන්ධයෙන් දැඩි නැඹුරුවකින් කටයුතු කරනවා. අධිකරණය මේ අවස්ථාවේදී ලබාදී ඇති නියෝග සම්බන්ධයෙන් අධිකරණයට ස්තුති කරනවා. මාධ්‍යවේදීන් නැගූ ප්‍රශ්නවලට පිළිතුරු දෙමින්… අසාත්මිකතාවයෙන් සිටින සහෝදරයා දැඩි සත්කාර ඒකකයේ පසුවෙනවා. ඒ අවස්ථාවේ සිට මේ දක්වා තවමත් සිහි නොමැතිව ඉන්නවා. ඔහු වයස අවුරුදු හතළිස් ගණනක අයෙක්. ඉංජිනේරුවරයෙක්. මටත් අත්දැකීමක් තිබෙනවා. මගේ කටහඬ තවමත් වෙනස් වූ ලෙසමයි තිබෙන්නේ. මෙතන පාවිච්චි කිරීමට නුසුදුසු කඳුළු ගෑස් ප්‍රමාණයක් පාවිච්චි කළාද යන සැකය නිසා රස පරීක්ෂකට යවා තිබෙනවා. විශාල පිරිසක් සිටින තැනකට කඳුළු ගෑස් එවැනි ආකාරයෙන් එල්ල කරනවාද යන ප්‍රශ්නය තිබෙනවා. ජාතික ජන බලවේගයේ නීතිඥවරු තොරතුරු දැනගැනීමේ පනත යටතේ ප්‍රශ්න කිහිපයක් අසන්න බලාපොරොත්තු වෙනවා. ඒ පිළිබඳ අපි දැඩි පසුවිපරමකින් ඉන්නවා. අපි 13 වැනිදා, ආණ්ඩුව විසින් හිතාමතා කරපු මනුෂ්‍ය ඝාතනයක් විදිහට කොටුව මහේස්ත්‍රාත් අධිකරණයට අදාළ කරුණු වාර්තා කරනවා. ජාතික ජන බලවේගයේ නීතිඥයෝ කොළඹ සංවිධානයේ සභාපති හේමක සේනානායක පාර්ලිමේන්තු මැතිවරණය පමණක්ම නොවෙයි ආණ්ඩුක්‍රම ව්‍යවස්ථාවේ තිබෙන්නේ. අපි හැමෝම කියන්නේ අපිට අයිති ප්‍රජාතන්ත්‍රවාදී අයිතිය අපට ලබාදෙන්න. පාර්ලිමේන්තු මැතිවරණ, ජනාධිපතිවරණය, ප්‍රාදේශිය සභා මැතිවරණ, පළාත් සභා මැතිවරණ ආණ්ඩුක්‍රම ව්‍යවස්ථාවේ තිබෙන මැතිවරණ. රටේ ජනතාවගේ ප්‍රජාතන්ත්‍රවාදය ක්‍රියාත්මක කරන්නේ මේ මැතිවරණ ක්‍රියාදාමය තුළයි. රනිල් හැමවිටම මැතිවරණ කල්දැමීම සිදුකරනවා. ඔහු සෑම විටම මැතිවරණ කල්දාලා, මැතිවරණවලින් පලා ගිහිල්ලා, මැතිවරණවලට මුහුණ නොදී ඉඳිමින් කටයුතු කළ පුද්ගලයෙක්. ඔහු මැතිවරණයකින් ජයග්‍රහණය ලබපු කෙනෙක් නොවෙයි. පාර්ලිමේන්තු මැතිවරණය වගේම පළාත් පාලන මැතිවරණය ආණ්ඩුක්‍රම ව්‍යවස්ථාව තුළ තිබෙනවා. එය අපට ලබාදෙන්න. ඇයි මිනිසුන්ට පාරට බහින්න වෙලා තිබෙන්නේ. මිනිසුන්ට කන්න නැතිවෙන කොට, බෙහෙත් නැතිවෙන කොට, ජීවත් වෙන්න විදිහක් නැති වෙනකොට මිනිස්සු පාරට බහිනවා. ඒ සමගම ජනතාවගේ ප්‍රජාතන්ත්‍රවාදී අයිතිය නැතිකරනකොට, ආණ්ඩුක්‍රම ව්‍යවස්ථාවේ තිබෙන අයිතිය නැති කරනකොට මිනිසුන්ට වෙනත් විකල්පයක් නැහැ. පාරට බහිනවා. රනිල් වික්‍රමසිංහ ආණ්ඩුක්‍රම ව්‍යවස්ථාව හිතාමතා උල්ලංඝනය කරනවා නම්, මිනිස්සු වෙන මොනවා කරන්නද?", "URL": "https://lankatruth.com/si/?p=145133", "Category": "පුවත්", "Parent URL": null}