{"Source": "Lankatruth", "Timestamp": "April 5, 2019", "Headline": "වීරවංස බිරිඳගේ හොර පාස්පෝට් නඩුවේ රජයේ අත් අකුරු පරීක්ෂක ගෙන්වයි", "News Content": "කූට ලේඛන ඉදිරිපත් කරමින් ව්‍යාජ රාජ්‍යතාන්ත්‍රික විදෙස් ගමන් බලපත්‍රයක් ලබාගැනීම සම්බන්ධයෙන් මහින්ද රාජපක්ෂ පාලන සමයේ හිටපු අමාත්‍යවරයෙකු වන විමල් වීරවංස මහතාගේ බිරිඳ වන රන්දුණු මුදියන්සේලාගේ ශෙහායා උදයන්ති රණසිංහ නොහොත් ශෂී වීරවංස මහත්මියට එරෙහිව ගොනු කර ඇති නඩුව 2019 අප්‍රේල් 25 වනදා යළි කැඳවීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඊයේ (04) නියෝග කර තිබේ. නඩුවට අදාළව, ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සහ තවත් දෙදෙනෙකුගෙන් සාක්ෂි සටහන් කරගැනීම අවසන් කර ඇති අතර අධිකරණය හමුවේ පෙනී සිටින මෙන් රජයේ අත් අකුරු පරීක්ෂකවරයාට සිතාසි නිකුත් කරන ලදී. එසේම රජයේ නියෝජ්‍ය සොලිසිටර් ජනරාල් දිලීප පීරිස් මහතා අධිකරණයට දන්වා සිටියේ මීළඟ නඩු දිනයේදී පැමිණිල්ලේ සාක්ෂි සටහන් කරගැනීම අවසන් කරන බවයි. ඒ අනුව වැඩිදුර විභාගය අප්‍රේල් 25 වනදාට කල් තැබීමටයි අධිකරණය නියෝග කර ඇත. ශෂී වීරවංස මහත්මිය විසින් ව්‍යාජ තොරතුරු ඉදිරිපත් කරමින් අවිධිමත් රාජ්‍යතාන්ත්‍රික විදෙස් ගමන් බලපත්‍රයක් ලබාගත් බවට චෝදනා කරමින් ආගමන විගමන පනත යටතේ මෙම නඩුව ගොනු කර ඇත්තේ අපරාධ පරීක්ෂණ දෙපාර්තමේන්තුව විසිනි. වීරවංස බිරිඳගේ සාමාන්‍ය විදෙස් ගමන් බලපත්‍රයේ ඇගේ උපන් දිනය 1967 වසරේ බවට සටහන්ව පැවති නමුත් ඇගේ රාජ්‍යතාන්ත්‍රික විදෙස් ගමන් බලපත්‍රයේ ඇගේ උපන් දිනය සටහන්ව තිබුණේ 1971 වසරේ ලෙස බවට විමර්ශනවලදී හෙළිදරව් වී තිබිණි. එසේම ඇය විසින් ඉදිරිපත් කළ උප්පැන්න සහතිකය ව්‍යාජ එකක් බව සාක්ෂි විභාගයේදී හෙළිදරව් වූ අතර විදෙස් ගමන් බලපත්‍රය ඉක්මනින් නිකුත් කරන ලෙස එවකට අමාත්‍ය විමල් වීරවංස මහතා ආගමන විගමන පාලකයා වෙත දුරකථන ඇමතුමකින් දැනුම් දුන් බවද මීට පෙර අධිකරණයේදී හෙළිවිණි.", "URL": "https://lankatruth.com/si/?p=71638", "Category": "පුවත්", "Parent URL": null}