{"Source": "Lankatruth", "Timestamp": "January 26, 2019", "Headline": "ඥානසාර හිමිට පොදු සමාව දීමට ජනාධිපති එකඟවූ බව බොදුබල සේනාව කියයි", "News Content": "බොදුබල සේනා සංවිධානයේ ලේකම් පූජ්‍ය ගලගොඩඅත්තේ ඥානසාර හිමියන්ට සමාව ලබාදීමට පියවර ගන්නාබවට ජනාධිපති මෛත්‍රිපාල සිරිසේන මහතා සමඟ පැවති සාකච්ඡාවලදී එකඟ වූ බව එම සංවිධානයේ ජාතික සංවිධායක විතාරන්දෙනියේ නන්ද හිමි සඳහන් කරයි. ඒ අනුව කොළඹ කොටුව බෝ ගහ පරිශ්‍රයේ සිදුකළ සත්‍යග්‍රහය ද ඉවත්කර ගනු ලැබූ බව උන්වහන්සේ පැවසීය. මේ අතර ඥානසාර හිමියන්ට පොදු සමාව දෙන ලෙස ඉල්ලා හින්දු සම්මේලනයේ සාමාජිකයන් පිරිසක් අද(26) පෙරවරුවේ කොළඹ කොටුව පරිශ්‍රයේ විරෝධතාවයක නිරත විය. එසේම පාර්ශ්ව ගණනාවක් ඥානසාර හිමියන්ට පොදු සමාව දෙන ලෙස ජනාධිපති මෛත්‍රිපාල සිරිසේන මහතාට ලිඛිතව දන්වා තිබූ අතර බුද්ධ ශාසන හා වයඹ සංවර්ධන අමාත්‍ය ගාමිණී ජයවික්‍රම පෙරේරා මහතා, ත්‍රෛයිනිකායික මහානායක හිමිවරුන්, දියවඩන නිලමේ ප්‍රදීප් නිලංග දෑල මහතා සහ හින්දු සම්මේලනයේ සභාපති නාරා ටී.අරුක්කන්ත් මේ අතර වෙයි.", "URL": "https://lankatruth.com/si/?p=67045", "Category": "පුවත්", "Parent URL": null}