{"Source": "Lankatruth", "Timestamp": "November 1, 2018", "Headline": "කෂෝගි ඝාතනය ගැන තුර්කියෙන් නිල නිවේදනයක්", "News Content": "ලොව පුරා ආන්දෝලනයට තුඩු දුන් මාධ්‍යවේදී ජමාල් කෂෝගි ඝාතනය සම්බන්ධව තුර්කි රජය ප්‍රථමවරට නිල ප්‍රකාශයක් නිකුත් කර තිබේ. සෞදි මාධ්‍යවේදී ජමාල් කෂෝගි තුර්කියේ සෞදි කොන්සල් කාර්යාලය තුළදී ඝාතනයට ලක්ව ඇති බවට තොරතුරු අනාවරණය වීමත් සමඟ ලොව පුරා රටවල් ගණනාවක අවධානය ඒ දෙසට යොමුවීමටත් සෞදි රජය හා අරාබියේ ඔටුන්න හිමි කුමරු වන බින් සල්මාන් කුමරු හට ඝාතන චෝදනා එල්ලවීමටත් පටන් ගැණුනි. කෙසේ වෙතත් තුර්කි රජය නිකුත්කළ නිවේදනයේ දක්වා ඇත්තේ සෞදි කොන්සල් කාර්යාලය තුළදී ජමාල් කෂෝගි ඔහුගේ ගෙල සිරකිරීමෙන් ඝාතනයට ලක්කර ඇති බවයි. අනතුරුව ඔහුගේ ශරීරය කොටස්වලට වෙන්කර විනාශකර ඇතිබවට තොරතුරු හමුවී ඇතැයි ද තුර්කිය නිවේදනය කරයි. ජමාල් කෂෝගි පසුගිය ඔක්තෝබර් 2 වැනි සෞදි කොන්සල් කාර්යාලයට ඇතුළු වී පැය 12ක් පමණ පමාවීම හේතුවෙන් ඔහුගේ අනාගත බිරිඳ කළ පැමිණිල්ලකට අනුව සිදුකළ සෝදිසි කිරීම්වලදී ඔහු ඝාතනයට ලක්ව ඇති බවට විවිධ තොරතුරු අණාවරණය විය. පසුව සෞදිය ජමාල් කෂෝගි ඝාතනය පිළිගත් අතර විමර්ශන තවදුරටත් සිදුකරන බවත් රජ පවුලට සමීපව කටයුතු කළ නිලධාරීන් 15 දෙනකු සේවයෙන් නෙරපා දැමීමටත්, තවත් සෞදි ජාතිකයන් 18 දෙනකු අත්අඩංගුවට ගැනීමටත් කටයුතු කළේය.", "URL": "https://lankatruth.com/si/?p=62447", "Category": "විදෙස් පුවත්", "Parent URL": null}