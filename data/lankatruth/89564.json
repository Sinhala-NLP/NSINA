{"Source": "Lankatruth", "Timestamp": "February 7, 2020", "Headline": "පාසල් සිසුන් ඇතුළු තරුණයන් 11ක් අතුරුදහන් කිරීමේ නඩුව ගමහැරිය ඔෆ් ද ෆ්ලීට් වසන්ත කරන්නාගොඩට තෙවන වරටත් සිතාසි", "News Content": "පාසල් සිසුන් ඇතුළු තරුණයින් ඇතුළු 11 දෙනෙකු පැහැර ගෙන යාම සහ ඔවුන් මරණයට පත් කිරීම ඇතුළු අධිචෝදනා යටතේ පවරා ඇති නඩුවට අද දෙවන වරටත් අධිකරණය හමුවේ පෙනී නොසිටීම හේතුවෙන් හිටපු නාවික හමුදාපති අද්මිරාල් ඔෆ් ද ෆ්ලීට් වසන්ත කරන්නාගොඩ මහතාට, වැඩබලන පොලිස්පතිවරයා සහ නාවික හමුදාපතිවරයා මාර්ගයෙන් නැවත සිතාසි යැවීමට චම්පා ජානකි රාජරත්න, අමල් රණරාජා සහ නවරත්න මාරසිංහ යන කොළඹ විශේෂ ත්‍රිපුද්ගල විනිසුරු මඩුල්ල තෙවන වරටත් අද (07) නියෝග කර තිබේ. එහිදී නීතිපතිවරයා වෙනුවෙන් පෙනි සිටි ජ්‍යේෂ්ඨ අතිරේක සොලිස්ටර් ජනරාල් සරත් ජයමාන්න මහතා අධිකරණයට පෙන්වා දී ඇත්තේ, විත්තිකරු පදිංචිව සිටි බැද්දේගාන ප්‍රදේශය හා කිරුළපන ප්‍රදේශයේ පිහිටි නිවාස වසා දමා ඇති බව ය. ඒ හේතුවෙන් අධිකරණය විසින් පෙර නිකුත් කරන ලද සිතාසි භාර දීමට නොහැකිවී ඇති බව ඔහු වැඩිදුරටත් ප්‍රකාශ කර ඇත. රටේ නාවික හමුදාපතිවරයා ලෙස කටයුතු කළ මේ වනවිටත් නාවික හමුදා ආරක්ෂාව යටතේ සිටින වසන්ත කරන්නාගොඩ මහතා රාජ්‍ය උත්සවවලට ප්‍රසිද්ධියේ පෙනී සිටින නමුත් ඔහු අධිකරණයට ගෙන්වා ගැනීම සඳහා සිතාසි භාර දීමට රාජ්‍ය නිලධාරීන්ට නොහැකි වීම ඉතා ඛේදනීය තත්ත්වයක් බව අතිරේක සොලිස්ටර් ජනරාල්වරයා මෙහිදී ප්‍රකාශ කර ඇත. ඒ අනුව සිතාසි නිකුත් කළ අධිකරණය නඩුව ලබන 24 වන දා යළි කැඳවීමට නියෝග කර ඇත.", "URL": "https://lankatruth.com/si/?p=89564", "Category": "පුවත්", "Parent URL": null}