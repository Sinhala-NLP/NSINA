{"Source": "Lankatruth", "Timestamp": "August 29, 2020", "Headline": "ජනපති මතභේදයට තුඩුදුන් නෙළුව – ලංකාගම මාර්ගය කැපීමට අනුමැතිය දෙයි.", "News Content": "සිංහරාජ වන රක්ෂිතයට සහ පරිසර පද්ධතියට කිසිඳු හානියක් සිදු නොවන ලෙස නෙළුව – ලංකාගම මාර්ගයේ ප්‍රතිසංස්කරණ කටයුතු සිදුකරන ලෙස ජනාධිපති ගෝඨාභය රාජපක්ෂ මහතා උපදෙස් ලබාදී තිබේ. මෙම මාර්ගය ඉදිකිරීමේදී සිංහරාජ වන රක්ෂිතයට හානි සිදුවන බව විද්‍යුත්, මුද්‍රිත මෙන්ම සමාජ මාධ්‍ය ඔස්සේ පසුගිය දිනවල ප්‍රචාරය වීමත් සමඟ එහි ප්‍රතිසංස්කරණ කටයුතු නවත්වන ලෙස ජනාධිපතිවරයා නියෝග කළේය. මාර්ගය ඉදිකරන ආකාරය සම්බන්ධයෙන් නිරීක්ෂණය කිරීමෙන් පසු ජනාධිපතිවරයා බළධාරීන්ට උපදෙස් ලබා දී තිබෙන්නේ සිංහරාජ රක්ෂිතය හරහා ඉදිවන මීටර් 1100 ක කොටස පරිසරයට කිසිදු හානියක් සිදු නොවන පරිදි ඉදිකරන ලෙසයි. ඒ සඳහා අදාල සියලු ර‍ජයේ ආයතනවල අනුමැතිය ලබා ගන්නා ලෙසත් ජනාධිපතිවරයා උපදෙස් ලබා දී තිබෙනවා. ලංකාගම ප්‍රදේශයේ සිදුකළ සංචාරය සම්බන්ධයෙන් ජනාධිපතිවරයා සිය ෆේස්බුක් පිටුවේ සටහනක් තබා තිබෙනවා. එහි සඳහන් වන්නේ මෙම මාර්ගය ඉදිකිරීම හරහා ලංකාගම ඇතුළු ගම්මාන කිහිපයක පවුල් 700 ක පමණ ජනතාව මෙතෙක් විඳි දුෂ්කරතාවලට විසඳුම් ලැබෙන බවයි.", "URL": "https://lankatruth.com/si/?p=96012", "Category": "පරිසර", "Parent URL": null}