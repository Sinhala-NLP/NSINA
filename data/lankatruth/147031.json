{"Source": "Lankatruth", "Timestamp": "May 14, 2023", "Headline": "දේශබන්දු රනිල්ගේ බලතල අතට ගනී", "News Content": "බස්නාහිර පළාත බාර ජේෂ්ඨ නියෝජ්‍ය පොලිස්පති දේශබන්දු තෙන්නකෝන් පොලිසියේ සහ හමුදාවේ නිවැසියන් බිය වද්දමින් අනීතිකව හැසිරීමට පටන් ගෙන තිබේ.  ඩෙංගු මර්දනයට මුවා වී ඊයේ (13) කොළඹ නිවාස ගණනාවකට ඔහු මෙසේ අනීතිකව කඩා වැදී තිබේ. ඔහුගේ මෙම හැසිරීම මාධ්‍ය ඔස්සේ උත්කර්ෂයට නැංවීමේ ප්‍රචාරක වැඩ පිළිවෙලක් ද ක්‍රියාත්මක කර තිබිණි.  නිවැසියන් බිය වද්දමින් නිවාස තුළ ඒ මේ අත සැරිසරන අතර ඔහු ඍජුවම විවිධ නියෝග ලබා දීමට ක්‍රියා කර තිබිණි. මෙම කටයුත්ත බාරව සිටින මහජන සෞඛ්‍ය පරීක්ෂකවරුන් අදාළ ක්‍රියාමාර්ගවල පසුපසට ඇද දමා තිබිණි. දේශබන්දුගේ මෙම ක්‍රියාපිළිවෙත පිළිබඳව පොලිසිය තුළම අප්‍රසාදයක් පළවෙමින් තිබෙන අතර තම වෘත්තීය කටයුතුවලට අනිසි මැදිහත්වීමක් කිරීම සම්බන්ධයෙන් මහජන සෞඛ්‍ය පරීක්ෂකවරුන්ද නිල ප්‍රතිචාරයක් දැක්වීමට සූදානම් බව ද වාර්තා වේ.", "URL": "https://lankatruth.com/si/?p=147031", "Category": "පුවත්", "Parent URL": null}