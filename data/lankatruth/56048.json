{"Source": "Lankatruth", "Timestamp": "July 12, 2018", "Headline": "චිත්‍රපට බෙදාහැරීමට ජාතික චිත්‍රපට සංස්ථාවට පවරා තිබූ වාරණය දිගු කෙරේ", "News Content": "ජාතික චිත්‍රපට සංස්ථාව හරහා චිත්‍රපට බෙදා හැරීමේ වාරණ නියෝගය ලබන 25 දක්වා දීර්ඝ කිරීමට කොළඹ දිසා අධිකරණය අද(12) නියෝග කළේ ය. ජාතික චිත්‍රපට සංස්ථාව හරහා චිත්‍රපට බෙදාහැරීමට රජය ගත් තීරණයට විරුද්ධව මෙතෙක් චිත්‍රපට බෙදා හැරීම සිදුකළ පෞද්ගලික සිනමා සමාගම් 4ක් විසින් ගොනු කර තිබූ පැමිණිල්ල සළකා බැලූ අවස්ථාවේ කොළඹ ප්‍රධාන දිසා විනිසුරු පමිල රත්නායක මහතා මෙම නියෝගය නිකුත් කර තිබේ. අදාල පැමිණිල්ල අධිකරණය හමුවේ කැඳවූ අවස්ථාවේ වගඋත්තරකාර ජාතික චිත්‍රපට සංස්ථාව වෙනුවෙන් පෙනීසිටි ජ්‍යෙෂ්ඨ නියෝජ්‍ය සොලිසිටර් ජනරාල් සුමති ධර්මවර්ධන මහතා පවසා සිටියේ විශයභාර අමාත්‍යවරයාගෙන් ලද උපදෙස්මත මෙම තීරණය ගත් බවයි. ඊ.ඒ.පී චිත්‍රපට සමාගම , ලංකා ෆිල්ම් ඩිස්ට්‍රිබියුටර්ස් පෞද්ගලික සමාගම , සිනමා එන්ටර්ටේන්මන්ට් සමාගම සහ මූවි ප්‍රඩක්ෂන් යන සමාගම් ගොනු කළ මෙම පැමිණිල්ලේ වගඋත්තරකරුවන් වශයෙන් ජාතික චිත්‍රපට සමාගම ඇතුළු පිරිසක් නම් කරනු ලැබ තිබිණි. ඉදිරිපත් කළ කරුණු සළකා බැලු ප්‍රධාන දිසා විනිසුරුවරයා චිත්‍රපට සංස්ථාවට එරෙහි පනවා තිබූ වාරණය 25 වැනිදා තෙක් දීර්ඝ කළ අතර එම පෙත්සම සම්බන්ධයෙන් විරෝධතා ඇත්නම් ලබන 17 වැනිදා ගොනු කරන ලෙස ජාතික චිත්‍රපට සංස්ථාව ඇතුළු වගඋත්තරකරුවන්ට නියෝග කළේය", "URL": "https://lankatruth.com/si/?p=56048", "Category": "පුවත්", "Parent URL": null}