{"Source": "Lankatruth", "Timestamp": "February 20, 2019", "Headline": "ඉම්රාන් ඛාන් ඉන්දීය රජයට අනතුරු අඟවයි", "News Content": "පාකිස්තානයට එරෙහිව ඉන්දියානු ප්‍රහාරයක් සිදුවුවහොත් දෙවරක් නොසිතා ප්‍රතිප්‍රහාර එල්ල කරන බව පාකිස්තාන අගමැති ඉම්රාන් ඛාන් පැවසීය. පාකිස්තාන අගමැතිවරයා ජාතිය අමතමින් මේ බව ප්‍රකාශකර සිටි අතර ඔහු වැඩිදුරටත් ප්‍රකාශකර සිටියේ කාෂ්මීරයේ පුල්වාමා ප්‍රාන්තයේදී ඉන්දීය ආරකෂක අංශ වෙත එල්ලවූ මරාගෙන මැරෙන බෝම්බ ප්‍රහාරයට පාකිස්තානය කිසිඳු සම්බන්ධයක් නොමැති බවයි. එම ප්‍රහාරයට මුවා වෙමින් පාකිස්තානය ඉලක්ක කර සිදුකරන ප්‍රහාර පාකිස්තාන අගමැතිවරයා දැඩිලෙස හෙලා දකියි. පාකිස්තාන සංචාරයක නිරත වූ සෞදියේ ඔටුන්න හිමි බින් සල්මාන් කුමරු පාකිස්තානයෙන් පිටත්වීමත් සමඟ ඉම්රාන් ඛාන් මෙම ප්‍රකාශය සිදුකළේය. සෞදි කුමරුගේ සංචාරයට මුල් තැන ලබාදීම හේතුවෙන් මිස වෙනත් හේතුවක් නිසා මෙම ප්‍රකාශය ප්‍රමාද නොවූ බවද පාකිස්තාන අගමැතිවරයා පැවසීය. මේ අතර එළඹෙන ලෝක කුසලාන ක්‍රිකට් තරඟාවලියේදී පාකිස්තාන කණ්ඩායම සමඟ කිසිඳු තරඟයකට සහභාගී නොවන ලෙස ඉන්දීය ක්‍රීඩා ලෝලීන් එරට ක්‍රිකට් කණ්ඩායමෙන් ඉල්ලා සිටින බව විදෙස් මාධ්‍ය වාර්තා කර ඇත. එයට හේතුව ලෙස දක්වනුයේ ද කාෂ්මීරයේ ඉන්දීය හමුදා භටයන් 40 දෙනෙකුට මරු කැඳවමින් එල්ලවූ බෝම්බ ප්‍රහාරයයි.", "URL": "https://lankatruth.com/si/?p=68647", "Category": "විදෙස් පුවත්", "Parent URL": null}