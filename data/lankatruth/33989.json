{"Source": "Lankatruth", "Timestamp": "May 8, 2017", "Headline": "ගොවි විරෝධතා හමුවේ පොහොර “රක්ෂණ” මුදල් කප්පාදුව නවතියි", "News Content": "වී ගොවියන් සඳහා අක්කරයකට රුපියල් 5000 බැගින් පොහොර සඳහා මුදල් ලබා දීමට වත්මන් ආණ්ඩුව බලයට පැමිණි පසු තීරණය කළ අතර රක්ෂණයක් සඳහා යැයි වසමින් එම දීමනාවෙන් රුපියල් 1350ක කප්පාදු කිරීමට ආණ්ඩුව සූදානම් වුවද ගොවි ජනතාවගේ විරෝධතා හමුවේ එම කප්පාදුව නතර කර තිබේ. අක්කර පහක් හිමි ගොවියෙකුට අවුරුද්දකදී රුපියල් 50,000ක මුදලක් පොහොර සඳහා ලැබෙන අතර ආණ්ඩුව පෙර තීරණය කර තිබූ පරිදි අක්කර පහක් හිමි ගොවියෙකුගෙන් රුපියල් 13,500ක මුදලක් කප්පාදු කිරීමට නියමිතව තිබිණි. මේ සම්බන්ධයෙන් සමස්ත ලංකා ගොවිජන සම්මේලනයේ නායකත්වයෙන් ගොවි ජනතාව දැනුවත් කරමින් උද්ඝෝෂණ, පෙලපාලි සහ මාධ්‍ය සාකච්ඡා ආදී පවත්වමින් විවිධ විරෝධතා ක්‍රියාමාර්ගවලට අවතීරණය වීමට ගොවි නායකයින් කටයුතු කළ අතර එහි ප්‍රතිඵලයක් ලෙස ආණ්ඩුව රක්ෂණයකට මුවා වී පොහොර මුදල් කප්පාදුවට ගෙන තිබූ තීරණය ඉවත් කරගෙන ඇත. මෙයද ගොවි ජනතාවය ලද තවත් එක් ජයග්‍රහණයක් බවත් දිගින් දිගටම ගොවි ජනතාව සංවිධානය කරමින් ගොවජනතා අයිතිවාසිකම් වෙනුවෙන් සටන් කරන බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මේ සම්බන්ධයෙන් අදහස් දක්වසින් පවසයි. ගොවිජනතාවටද සටන් කර ජයග්‍රහණ ලබාගතහැකි බව මෙයින් ඔප්පු වන බවත් සියළු ගොවිජනතාව මේ වනවිට සමස්ත ලංකා ගොවිජන සම්මේලය වටා එක් රොක්වෙමින් සිටින බවත් නාමල් කරුණාරත්න මහතා වැඩිදුරටත් පැවසීය.", "URL": "https://lankatruth.com/si/?p=33989", "Category": "පුවත්", "Parent URL": null}