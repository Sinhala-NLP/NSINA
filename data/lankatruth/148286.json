{"Source": "Lankatruth", "Timestamp": "June 27, 2023", "Headline": "මාලිමාවේ පෙත්සමට එරෙහි මූලික විරෝධතා පංච පුද්ගල විනිසුරු මඩුල්ල ඉවත දමයි", "News Content": "පළාත් පාලන ඡන්ද විමසීම කල්දැමීමට එරෙහිව ජාතික ජන බලවේගය විසින් ඉදිරිපත් කළ මූලික අයිතිවාසිකම් පෙත්සමට වගඋත්තරකාර පාර්ශවයෙන් ඉදිරිපත් කළ මූලික විරෝධතා සියල්ල ශ්‍රේෂ්ඨාධිකරණ පංච පුද්ගල විනිසුරු මඩුල්ල විසින් ඉවත දමා තිබේ. මෙම පෙත්සමේ වගඋත්තරකරුවන් වන නීතිපති සහ අගමැති දිනේෂ් ගුණවර්ධන වෙනුවෙන් පෙනී සිටි නීතීඥ ෆයිස් මුස්තාපා මීට පෙර මෙම පෙත්සම කැඳවූ අවස්ථාවේදී මෙම මූලික විරෝධතා ඉදිරිපත් කර තිබිණි. නමුත් අද (27) එම පෙත්සම කැඳවූ අවස්ථාවේ ශ්‍රේෂ්ඨාධිකරණ පංච පුද්ගල විනිසුරු මණ්ඩලය විසින් එම මූලික විරෝධතා මෙලෙස ඉවත දමා ඇත. පාර්ලිමේන්තු මන්ත්‍රී හරිනි අමරසූරිය, හිටපු පාර්ලිමේන්තු මන්ත්‍රී සුනිල් හඳුන්නෙත්ති, ජාතික ජන බලවේග ලේකම් නිහාල් අබේසිංහ විසින් මෙම පෙත්සම ගොනු කර තිබූ අතර නීතිපති, අගමැති ප්‍රමුඛ කැබිනට් මණ්ඩලය, මහා භාණ්ඩාගාරයේ ලේකම්, මුද්‍රණාලයාධිපතිනිය, පොලිස්පති ඇතුළු පිරිසක් වගඋත්තරකරුවන් ලෙස නම් කරනු ලැබ තිබේ. තවදුරටත් මෙම පෙත්සම ශ්‍රේෂ්ඨාධිකරණයේ විභාග වෙමින් පවතී.", "URL": "https://lankatruth.com/si/?p=148286", "Category": "පුවත්", "Parent URL": null}