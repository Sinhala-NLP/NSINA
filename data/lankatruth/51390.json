{"Source": "Lankatruth", "Timestamp": "April 30, 2018", "Headline": "බත් පැකැට්එකත් ගෑස් පෙන්නයි", "News Content": "ගෑස් මිල ඉහළ දැමීම හේතුවෙන් ආපනශාලා බත් පැකැට්ටුවක මිල රුපියල් දහයකින් (10) ඉහළ දමන බව සමස්ත ලංකා ආපනශාලා හිමියන්ගේ සංගමයේ සභාපති අසේල සම්පත් මහතා පවසයි. රාජ්‍ය ආයතන, රෝහල් සහ සරසවිවල ආහාර මිල මෙලෙස ඉහළ දැමීමට තීරණය කළ බවත්, ඒ අනුව අවම අගයක් ලෙස දැනට රුපියල් 40කට ඇති බත් පාර්සලයක මිල රුපියල් 50ක් දක්වා ඉහළ යන බවත් ඔහු සඳහන් කරයි. එමෙන්ම මෙරට සිටින තුන් ලක්ෂ හැට පන්දහසකට ආසන්න හෝටල් හිමියන්ට ගෑස් මිල ඉහළ යෑම නිසා සිදුවන පාඩුව අවම කර ගැනීමට තමන් කැමැති ආකාරයකින් ආහාර මිල ඉහළ දමා පාඩුව පියවා ගැනීමට කටයුතු කරන ලෙසද ඔහු හෝටල් හිමියන්ගෙන් ඉල්ලා සිටියි. ගෑස් ඇතුළු ජනතාවට අත්‍යවශ්‍ය භාණ්ඩවල මිල වැඩි කිරීමේදී පාරිභෝගික අධිකාරියේ අවසරය ලබා ගත යුතු වුවද ඒ සමඟ සිදුවන ආහාරපානවල මිල ගණන් වැඩි කිරීම සම්බන්ධයෙන් කිසිදු තීරණයක් පාරිභෝගික අධිකාරිය නොගන්නා බවට චෝදනා කරන ඔහු තවදුරටත් කියා සිටියේ එම අධිකාරිය තිබෙන්නේ පාරිභෝගිකයා ආරක්ෂා කිරීමටද නැතහොත් සමාගම් ආරක්ෂා කිරීමටද යන්න තම සංගමය ප්‍රශ්න කර සිටින බවයි.", "URL": "https://lankatruth.com/si/?p=51390", "Category": "පුවත්", "Parent URL": null}