{"Source": "Lankatruth", "Timestamp": "March 25, 2020", "Headline": "දහස් ගණනක් ලොරි රථ දඹුල්ලට… එළවළු මිලත් ඉහළට… ගොවියෝ සහ වෙළෙන්දො දැඩි අර්බුදයක", "News Content": "දඹුලු ආර්ථික මධ්‍යස්ථානයට ඉතිහාසයේ වැඩිම ජනතාවක් සහ වාහන ප්‍රමාණයක් පැමිණි පළමු දවස ලෙස අද (25) සනිටුහන් වූ අතර අද පස්වරු 02 සිට සවස් වනතුරු දඹුල්ල ආර්ථික මධ්‍යස්ථානය තුළ දැඩි තදබදයක්ද හටගෙන තිබිණි. එමෙන්ම වාර්තා ගත ලෙස එළවලු මිල ද ඉහළගිය බව වෙළෙන්දෝ කියති. ඊයේ (24) වන දින දඹුල්ල ආර්ථික මධ්‍යස්ථානයට රැගෙන ආ එළවළු කිලෝ ලක්ෂ 50ක් පමණ අලෙවි කර ගැනීමට නොහැකිව ගොවීන් දැඩි අසීරුතාවයකට පත් වීමත් සමඟ එහි පැමිණි අමාත්‍ය ජනක බණ්ඩාර තෙන්නකොන් මහතා ආර්ථික මධ්‍යස්ථානය අද දිනයේ සිට විවෘතව තබන බවත් ඇඳිරි නීතිය යටතේ වුවද එළවලු ප්‍රවාහණය කිරීමට නීතියෙන් අවසර ලැබෙන බවත් පැවසීය. ඒ අනුව අද පස්වරු 05ට පමණ ආර්ථික මධ්‍යස්ථානය විවෘත කිරීමට තීරණය කළ අතර එළවලු රැගෙන යාම සඳහා ගැනුම් කරුවන්ටත් එළවළු අලෙවි කිරීම සඳහා ගොවියන්ටත් ආර්ථික මධ්‍යස්ථානයට පැමිණෙන ලෙස ඊයේ අමාත්‍ය ජනක බණ්ඩාර තෙන්නකොන් මහා සහ ඔහුගේ පුත් ප්‍රමිත බණ්ඩාර තෙන්නකොන් මහතා පැවසූ අතර ඒ අනුව විශාල වශයෙන් එළවළු ගැනුම්කරුවෝ පැමිණ සිටියහ. විශේෂයෙන් දීවයිනේ විවිධ ප්‍රදේශවලින් එළවළු මිලදී ගැනීම සඳහා ව්‍යාපාරිකයන් සහ ඇදිරිනීතිය සමයේ ග්‍රාමීය ප්‍රදේශවලට ගොස් එළවළු අලෙවි කිරීම සඳහා ස්වේච්චාවෙන්ම සූදානම් වූ පිරිස් එළවළු මිලදී ගැනීම සඳහා දඹුල්ල ආර්ථික මධ්‍යස්ථානයට පැමිණ තිබිණි. කෙසේ වෙතත් ගැනුම්කරුවන් විශාල වශයෙන් පැමිණීමත් සමග දැඩි රථවාහන තදබදයක් ඇති වූ අතර විශාල ජනකායක්ද එක්රෝක්වන ලදී. මේ අතර ගොවියෝ ආර්ථික මධ්‍යස්ථානයට එළවළු අස්වැන්න ගෙන එන අතර මගදී තැරැව්කරුවන් විසින් එය අඩු මුදලකට මිලදී ගෙන ඔවුන් විසින් වැඩි මුදලකට ආර්ථික මධ්‍යස්ථානයේදී ගැනුම්කරුවන් වෙත අලෙවි කිරීමද දක්නට ලැබිණි. එම නිසා පෙරදා අලෙවිකර ගැනීමට හෝ මිලක් නොමැති තිබුණු බොහෝ එළවළු සඳහා අසීමිත ඉහළ මිලක් ලැබුණ අතර එම මිල ගොවි ජනතාවට නොගොස් තැරැව්කරුවන් අතට පතිවී තිබිණි. පෙරදාට වඩා 300%ක ට වඩා ඉහළ මිල ගණන් යටතේ දඹුල්ල ආර්ථික මධ්‍යස්ථානය ඇතුළත සහ පිටත එළවළු අලෙවි වීම සිදු කෙරිණි. එළවළු මිලදී ගැනීමට පැමිණි වෙළෙන්දන් හේතුවෙන් දඹුල්ල ප්‍රදේශයේ සෑම මාර්ගයක්ම දැඩි වාහන තදබදයක් පැවති අතර කිලෝමීටර් දහයක් පහළොවක් පමණ දුර යන තුරු සියලු මාර්ගවලින්වල එළවළු මිලදී ගැනීමට සහ එළවළු රැගෙන එන ලොරි රථවලින් පිරී ඉතිරී ගොස් තිබිණි. එමෙන්ම ලැබෙන සීමිත එලවළු ලොරිය මිලදී ගැනීම සඳහා ව්‍යාපාරිකයෝ පොරකමින් කටයුතු කරන ආකාරයත් දැක ගැනීමට හැකි විය. එක් තැනක රුපියල් හැටකට අලෙවි වූ අමුමිරිස් කිලෝව ඇතැම් ස්ථානවල රුපියල් 400කට අලෙවි වීමද විශේෂත්වයකි. දඹුල්ල ආර්ථික මධ්‍යස්ථානය ව්‍යාපාරිකයෝ කියා සිටියේ තමන්ට ද මෙම තත්වය පාලනය කර ගැනීමට නොහැකි වූයේ විවිධ ප්‍රදේශවලින් අලුතින් වෙළෙන්දන් මෙදින ආර්ථික මධ්‍යස්ථානයට පැමිණ තිබෙන නිසාවෙන් බවය. අත්‍යාවශ්‍ය සේවා යනුවෙන් දැන්වීම් පුවරු අලවාගත් දුර බැහැර ප්‍රදේශවල කුඩා ලොරි රථ හිමිකරුවෝ දඹුල්ලට පැමිණ සිටීම විශේෂත්වයකි. ඇඳිරිනීතිය පැනවී ඇති අවස්ථාවක මෙයාකාරයෙන් සෑම මාර්ගයක ම දැඩි වාහන තදබදයක් ඇතිවීම ඉතිහාසයේ පළවෙනි වතාවට සිදු වූ බව දඔුලු ජනතාව පෙන්වා දෙති. කෙසේ වෙතත් එළවළු මිලදී ගැනීමට පැමිණි ජනතාවත් ආර්ථික මධ්‍යස්ථානයේ වෙළෙඳ ව්‍යාපාරිකයෝත් පවසන්නේ පෙරදින ආණ්ඩුව නියෝජනය කරමින් ඇමතිවරයා සිදු කළ ප්‍රකාශය විශ්වාස කරමින් වෙළෙන්දන් සහ ව්‍යාපාරිකයන් ඉතා විශාල ප්‍රමාණයක් ආර්ථික මධ්‍යස්ථානයට පැමිණියට ආණ්ඩුව නිවේදනය කළ පරිදි එම එළවළු බෙදාදීමට ක්‍රමවේදයක් හෝ වැඩපිළිවෙළක් සකස් කර නොතිබීම මෙම තත්වයට හේතුව වූ බවයි.", "URL": "https://lankatruth.com/si/?p=91609", "Category": "පුවත්", "Parent URL": null}