{"Source": "Lankatruth", "Timestamp": "July 11, 2019", "Headline": "විශ්වාස භංගයට පක්ෂද විපක්ෂද TNA තීරණය අද", "News Content": "ආණ්ඩුවට එරෙහිව ජනතා විමුක්ති පෙරමුණ විසින් ඉදිරිපත් කර ඇති විශ්වාසභංග යෝජනාව පිළිබද දෙමළ ජාතික සන්ධානයේ තීරණය අද (11) පෙරවරුවේ පාර්ලිමේන්තු කණ්ඩායම් රැස්වීමේදී තීරණය කරන බව එම සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ සුමන්තිරන් මහතා පවසයි. ඒ අනුව අද පෙරවරු 10.00ට පාර්ලිමේන්තු සංකීර්ණයේදී දෙමළ ජාතික සන්ධානයේ පාර්ලිමේන්තු මන්ත්‍රී කණ්ඩායම රැස්වී මේ පිළිබද සාකච්ඡා කර අවසන් තීරණයකට පැමිණීමට නියමිතය. දෙමළ ජාතික සන්ධානය නියෝජනය කරන පාර්ලිමේන්තු මන්ත්‍රීන් 14 දෙනා අතර විවිධ අදහස් ගොඩනැගී ඇති බවත් ටෙලෝ සංවිධානය නියෝජනය කරන මන්ත්‍රීන් දෙපළ ඇතුළු මන්ත්‍රීවරුන් කිහිප දෙනෙකු මීට සහාය දැක්වීමේ හෝ මධ්‍යස්ථව සිටීමේ අදහස් දරන බවත් මේ අතර වාර්තා වේ. දෙමළ ජනතාවගේ ගැටළු නිසි ලෙස විසඳා නොදීමත්, දෙමළ ජනතාවගේ අයිතිවාසිකම් වෙනුවෙන් රජය පෙනී නොසිටීමත් මත වත්මන් ආණ්ඩුව කෙරෙහි දෙමළ ජනතාවගේ විශ්වාසය පළුදු වී ඇති බැවින් ඒ පිළිබඳවද සිතමින් කල්පනාකාරී ලෙස මෙම විශ්වාසභංගයේදී කටයුතු කළ යුතුයැයි බොහෝ පිරිසකගේ මතය වී තිබේ. ජනතා විමුක්ති පෙරමුණ විසින් පාර්ලිමේන්තුවට ඉදිරිපත් කළ විශ්වාසභංගය පිළිබඳව අද පැවැත්වෙන විවාදයෙන් පසු පස්වරු 6.30ට මීට අදාල ඡන්ද විමසීම පැවැත්වීමට නියමිතය.", "URL": "https://lankatruth.com/si/?p=77425", "Category": "පුවත්", "Parent URL": null}