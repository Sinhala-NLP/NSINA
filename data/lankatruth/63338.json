{"Source": "Lankatruth", "Timestamp": "November 14, 2018", "Headline": "වඩිවෙල් සුරේෂ් නව ඇමති ධූරය අත්හරී", "News Content": "නව රජයේ රාජ්‍ය අමාත්‍ය ධූරයට පත් වඩිවෙල් සුරේෂ් මහතා සිය ධූරයෙන් ඉල්ලා අස්වීමට තීරණය කර තිබේ. එක්සත් ජාතික පක්ෂයෙන් පාර්ලිමේන්තුවට තේරී පත්වූ වඩිවෙල් සුරේෂ් මහතා පසුගිය දා සිදුවූ දේශපාලන ව්‍යාකූලත්වය හමුවේ ජනාධිපති මෛත්‍රිපාල සිරිසේන මහතා සහ මහින්ද රාජපක්ෂ මහතාට සහය පළකරමින් නව රජයට එක්විය. එහිදී වැවිලි කර්මාන්ත රාජ්‍ය අමාත්‍යවරයා ලෙස ඒ මහතා පත්කෙරුණු අතර එම රජයේ කටයුතු කළ නොහැකි බව පවසමින් සිය ඇමති ධූරය අත්හැරීමට වඩිවෙල් සුරේෂ් මහතා කටයුතු කර ඇත. අද(14) පැවති පාර්ලිමේන්තු රැස්වීමෙන් අනතුරුව මාධ්‍ය වෙත අදහස් දක්වමින් වඩිවෙල් සුරේෂ් මහතා පවසා සිටියේ නව රජයේ අමාත්‍ය ධූර ලබාගත්ත ද තමා එක්සත් ජාතික පක්ෂයෙන් ඉවත් නොවූ බවයි.", "URL": "https://lankatruth.com/si/?p=63338", "Category": "පුවත්", "Parent URL": null}