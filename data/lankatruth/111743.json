{"Source": "Lankatruth", "Timestamp": "March 1, 2021", "Headline": "එපා කියද්දිත් හමුදා බස්රථය රේල්පාරට දැම්ම… මහත්තය බස් එකට හිරවුනා…", "News Content": "දුම්රිය එමින් තිබූ නිසා රේල් පාරට බස් රථය නොදමන ලෙස ජනතාව කෑ ගසා කියද්දිත් එම බස් රථය දැමූබවත් දුම්රියේ වැදුණු බස් රථය විසි වී පැමිණ තම නිවසේ ගැටුණු බවත් නිවස ඉදිරිපිට ලොතරැයි අලෙවිකරමින් සිටි තම සැමිය ඊට යට වූ බවත්, යුද හමුදා බස් රථයක් කැළණිය වනවාසල දුම්රිය හරස් මාර්ගයේදී මහනුවර සිට කොළඹ කොටුව බලා ධාවනය වූ සීඝ්‍රගාමී දුම්රියේ ගැටීම සම්බන්ධයෙන් අදහස් දක්වමින් කාන්තාවක ප්‍රකාශ කළාය. සීඝ්‍රගාමී දුම්රියේ ගැටුණු හමුදා බස් රථය අසළ නිවසකට කඩා වැදීමෙන් නිවැසියන් කිහිපදෙනෙකු තුවාල ලබා රෝහල් ගත කර තිබේ. අද (01) පෙරවර 9.35ට පමණ සිදු වූ මෙම දුම්රිය අනතුරින් අදාළ බස් රථයේ පසුපස කොටසට දැඩි හානි වූ අතර, දුම්රිය එන්ජිමේ ඉදිරිපස වීදුරුවට සුළු හානි සිදුව ඇත. බස් රථය දුම්රිය හරස් මාර්ගයෙන් ධාවනය කරවීමට උත්සහ දරා ඇත්තේ විදුලි සංඥා ක්‍රියාත්මකව තිබිය දීය. බස්රථය වැදීමෙන් එම ස්ථානයේ ලොතරැයි අලෙවි කරමින් සිටි පුද්ගලයා හා එම ස්ථානයට පැමිණි තවත් පුද්ගලයෙක් බරපතළ තුවාල ලබා කොළඹ ජාතික රෝහලට ඇතුළත් කර තිබේ. සිද්ධිය සියැසින් දුට් අනතුරට පත් ලොතරැයි අලෙවි කළ පුද්ගලයාගේ බිරිඳ පැවසූවේ “එපා කියද්දි බස් එක දැම්මේ. කෝච්චියේ වැදිලා විසිවෙලා ගෙටම ආවා. මහත්තයා එතැන ඉස්සරහා ලොතරැයි විකුණ විකුණ හිටියේ. ඒ මනුස්සයාව බස් එකට හිරවුණා. ළමයි තුන්දෙනත් ගේ ඇතුළේ හිටියේ. බස් එක එනවා දකිද්දී තමයි පිටිපස්සෙන් යන්න කියලා එලෙව්වේ.” යනුවෙනි. රාගම රණවිරු සෙවණේ සිට කැලණිය දක්වා ධාවනය වෙමින් තිබී ඇති බස් රථය කුලී පදනම මත යුද හමුදාව ලබාගෙන තිබී ඇති අතර රියදුරු සමග යුද හමුදා සෙබළුන් දෙදෙනෙකු සිද්ධිය වන අවස්ථාවේ එහි ගමන් කරමින් සිටි බව වාර්තා වේ.", "URL": "https://lankatruth.com/si/?p=111743", "Category": "පුවත්", "Parent URL": null}