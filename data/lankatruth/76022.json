{"Source": "Lankatruth", "Timestamp": "June 18, 2019", "Headline": "මේක පොහොට්ටුවයි රනිලුයි එකතුවෙලා ජනාධිපතිව ඉලක්ක කරගෙන අටවපු උගුලක්", "News Content": "පාස්කු ඉරිදා ප්‍රහාරය සම්බන්ධයෙන් විමර්ශනය කිරීම සඳහා පත් කළ පාර්ලිමේන්තු තේරීම් කාරක සභාව මහින්ද පිලේ (පොහොට්ටු පක්ෂයේ) මන්ත්‍රීවරු සහ අගමැති රනිල් වික්‍රමසිංහ ප්‍රමුඛ එක්සත් ජාතික පක්ෂය එක්ව ජනාධිපතිවරයා ඉලක්ක කර අටවන ලද උගුලක් යැයි ශ්‍රී ලංකා නිදහස් පක්ෂයේ මහ ලේකම් දයාසිරි ජයසේකර මහතා සඳහන් කරයි. ඒ මහතා මේ බව සඳහන් කර සිටියේ අද (18) පැවැත්වූ මාධ්‍ය හමුවක් අමතමිණි. උදය ගම්මන්පිල, වාසුදේව නානායක්කාර, සුසිල් ප්‍රේමජයන්ත, සුසන්ත පුංචිනිලමේ, පියසේන ගමගේ, අනුර ප්‍රියදර්ශන යාපා, සී.බී රත්නායක, නිමල් ලන්සා, අනුරාධ ජයරත්න යන මන්ත්‍රීවරු එක්සත් ජාතික පක්ෂය සමග එක්ව මෙම කාරක සභාව පිහිටුවීමට එකඟතාවය පල කරමින් අත්සන් කර ඇති බවද එහිදී දයාසිරි ජයසේකර මහතා අනාවරණය කළේ ය. දැන් එම විමර්ශන කාරක සභාවේ කටයුතු ඉදිරියට යමින් තිබියදී බුද්ධි තොරතුරු එළියට යන බව කියමින් ප්‍රකාශ නිකුත් කිරිමෙන් ඵලක් නැති බවත් ඒ ගැන හිතන්නට තිබුනේ මෙම කාරක සභාවට එකඟතාවය පල කර අත්සන් කිරීමට පෙර බවත් එම මාධ්‍ය හමුවේදී දයා සිරි ජයසේකර මහතා සඳහන් කර සිටියේය.", "URL": "https://lankatruth.com/si/?p=76022", "Category": "පුවත්", "Parent URL": null}