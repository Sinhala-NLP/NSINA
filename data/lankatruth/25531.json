{"Source": "Lankatruth", "Timestamp": "December 24, 2016", "Headline": "රවිරාජ් ඝාතනයේ විත්තිකරුවන් නිදහස්", "News Content": "පාර්ලිමේන්තු මන්ත්‍රී නඩරාජා රවිරාජ් ඝාතනයේ සියලුම විත්තිකරුවන් නිදොස් කොට නිදහස් කරලීමට කොළඹ මහාධිකරණය ඊයේ (23) තීන්දු කර තිබේ. අදාළ නඩුව කැඳවූ අවස්ථාවේදී ජූරි සභාවේ ඒකමතික තීරණය වී තිබෙන්නේ මොවුන් නිදොස් කර නිදහස් කරලීම බැවින් මහාධිකරණ විනිසුරු මනිලාල් වෛද්‍යතිලක මහතා අදාළ තීන්දුව ලබාදී ඇත. පාර්ලිමේන්තු මන්ත්‍රී නඩරාජා රවිරාජ් සහ ඔහුගේ ආරක්ෂක නිලධාරි පොලිස් සැරයන් ලක්ෂ්මන් ලොකුවැල්ල යන මහත්වරුන් ඝාතනය සම්බන්ධයෙන් අධිචෝදනා ලැබු නාවික හමුදා හිටපු බුද්ධි අංශ නිලධාරීන් තුන්දෙනෙකු සහ දැනට අධිකරණය මගහැර සිටින විත්තිකරුවන් දෙදෙනෙකු ද ඇතුළු විත්තිකරුවන් පස්දෙනෙකු මෙසේ නිදොස් කොට නිදහස් කිරීමට කොළඹ මහාධිකරණය තීන්දු කර තිබේ. පුද්ගලයින් 6 දෙනෙකුට එරෙහිව අපරාධ පරීක්ෂණ දෙපාර්තමේන්තුව මෙම නඩුව ගොනු කළ අතර එහි පළමු විත්තිකරු මේ වනවිට මියගොස් සිටියි. මෙය අධිකරණ ඉතිහාසයේ ප්‍රථම වරට විශේෂ ජුරි සභාවක් හමුවේ පැවති දිර්ඝ නඩු විභාගය ලෙස වාර්තා ගත වන බවත් එහි තින්දුව අද (24) අලුයම 12.15ට ප්‍රකාශයට පත් කරමින් ය. සිද්ධිය සම්බන්ධයෙන් චෝදනා ලැබු ජනාධිපති ආරක්ෂක ඒකකයේ පොලිස් කොස්තාපල් ප්‍රිතී විරාජ් මනම්පේරි නැමැත්තා කොන්දේසි සහිත සමාවක් යටතේ රජයේ සාක්ෂිකරුවෙකු ලෙස මෙම නඩුවේදී යොදාගත් අතර එය නඩුවට අදාළ එකම සාක්ෂිය ද විය. 2006 වසරේ නොවැම්බර් මස 10 වන දා නාරාහේන්පිට මාතා පාරේදී ජීප් රථයකින් ගමන් කරමින් සිටියදී එල්ල වූ වෙඩි ප්‍රහාරයකට ලක්ව නඩරාජා රවිරාජ් මහතා සහ ඔහුගේ ආරක්ෂක නිලධාරියා ඝාතනයට ලක්විය. නඩු විභාගය නොවැම්බර් මස 22 වන දා සිට විශේෂ ජූරි සභාවක් හමුවේ ආරම්භ කළ අතර සාක්ෂි විභාගය අවසන් කෙරුණේ ඊයේ රාත්‍රියේදී ය. ඊට අදාළව පසුගිය ජුනි මස 20 වැනිදා නාවික හමුදා නිලධාරින් තිදෙනෙකු ඇතුළු 6 දෙනෙකුට එරෙහිව නීතිපතිවරයා විසින් කොළඹ මහාධිකරණය හමුවේ අධි චෝදනා ගොනු කරනු ලැබිණි.", "URL": "https://lankatruth.com/si/?p=25531", "Category": "පුවත්", "Parent URL": null}