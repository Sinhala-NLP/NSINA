{"Source": "Lankatruth", "Timestamp": "March 25, 2019", "Headline": "ශ්‍රී ලංකන් ගුවන් යානයක් හදිසියේ රුමේනියාවට ගොඩ බස්වයි", "News Content": "ලන්ඩන් නුවර සිට කොළඹ දක්වා පියාසර කරමින් තිබූ ශ්‍රී ලංකන් ගුවන් සමාගමට අයත් UL504 දරන ගුවන් යානය හදිසියේ රුමේනියාවේ බුකරස්ට් ජාත්‍යන්තර ගුවන් තොටුපල වෙත හදිසි ගොඩ බැස්සවීමක් සිදුකර ඇත. ගුවන් මගියෙකු යානය තළ හදිසියේ ඇතිවූ අසනීප තත්වයක් හේතුවෙන් මෙම ගොඩබැස්සවීම සිදුකළ බව ශ්‍රී ලංකා ගුවන් සමාගම පවසයි. ගුවන් යානය ගොඩබැස්සවීමෙන් පසුව ගුවන් තොටුපලේ වෛද්‍යවරු වහාම ගුවන් යානයට ගොඩවූ අතර, වකුගඩු රෝගයෙන් පෙළෙන බවට සැක කරන ලද මගියා වෙත වෛද්‍ය ආධාර ලබාදී ඇත. එසේම ජාත්‍යන්තර ගුවන් නීතිය අනුව නැවත පියාසර කිරීමට කාලය ලැබෙන තෙක් යානයේ ගමන්ගත් මගීන් 195 කට බුකරස්ට් නුවර හෝටල් වල නවාතැන් පහසුකම් සැළසීමටත් කාර්ය මණ්ඩලයට විවේක ගැනීමටත් සිදුව ඇති බව ශ්‍රී ලංකන් ගුවන් සේවය පවසයි. රෝගාතුර වූ මගියා මේ වනවිට සුවය ලබමින් සිටින බවත් සිදුවූ ප්‍රමාදය සම්බන්ධව ඉවසීමෙන් කටයුතු කරන ගුවන් මගීන්ට විශේෂ ස්තුතියක් පුද කරන බවත් ද ගුවන් සමාගම වැඩිදුරටත් නිවේදනය කළේය.", "URL": "https://lankatruth.com/si/?p=71032", "Category": "පුවත්", "Parent URL": null}