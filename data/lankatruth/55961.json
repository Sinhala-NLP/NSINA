{"Source": "Lankatruth", "Timestamp": "July 10, 2018", "Headline": "ලංකාවට එරෙහිව ගෙන ආ මානව හිමිකම් චෝදනා ඉල්ලා අස්කර ගත යුතුයි", "News Content": "මානව හිමිකම් කඩ කිරීම සම්බන්ධයෙන් ශ්‍රී ලංකාව වෙත එල්ලකර ඇති චෝදනා ඉවත් කර ගැනීමට අමෙරිකා එක්සත් ජනපදය සහ එක්සත් රාජධානිය, එක්සත් ජාතීන්ගේ මානව හිමිකම් කවුන්සිලයට දැනුම් දිය යුතු බව බ්‍රිතාන්‍ය පාර්ලිමේන්තු මන්ත්‍රී නේස්බි සාමිවරයා ප්‍රකාශ කර තිබේ. බ්‍රිතාන්‍ය ශ්‍රී ලංකා පාර්ලිමේන්තු කණ්ඩායමේ සභාපතිවරයා මෙන්ම බ්‍රිතාන්‍ය පාර්ලිමේන්තු මන්ත්‍රීවරයෙකුද ලෙස කටයුතු කරන නේසබි සාමිවරයා පසුගිය ජූනි 28 වනදා ප්‍රකාශයට පත්කෙරුනු එක්සත් රාජධානියේ බුද්ධී අංශ සහ ආරක්ෂක කමිටු වාර්තාව අධ්‍යනය කිරීමෙන් අනතුරුව විශේෂ ප්‍රකාශයක් නිකුත් කරමින් මේ බව දැනුම් දී ඇතැයි වාර්තා වේ. එක්සත් රාජධානියේ බුද්ධී අංශ සහ ආරක්ෂක කමිටු වාර්තාවට අනුව සිදුකළ මෙම නිවේදනයේ දැක්වෙන්නේ ඇමරිකාව සහ එක්සත් රාජධානිය නෙයෙකුත් අපරාධ සිදුකර ඇති පසුබිමක ශ්‍රී ලංකාවට එරෙහිව ඔවුන්ට චෝදනා නැගීමට නොහැකි බවත් ශ්‍රී ලංකාවට එරෙහිව එල්ල කර ඇති චෝදනා ඉවත් කිරීමට එක්සත් ජාතීන්ගේ මානව හිමිකම් කොමිසම දැනුවත් කළ යුතු බවත් ය. එසේම මේ වන විට ශ්‍රී ලංකාව විසින් තමන්ට එරෙහිව එල්ල කොට ඇති චෝදනා සම්බන්ධව යහපත් ප්‍රතිචතාර දක්වා ඇති බවත් ස්වාධීන සත්‍ය හා ප්‍රතිසන්ධාන කොමිසම පිහිටුවීම, ත්‍රස්තවාදය වැලැක්වීමේ නීති සම්මත කිරීම සහ අතුරුදහන්වූවන් සොයාගැනීම සඳහා ක්‍රමවේද ක්‍රියාත්මක කිරීම ආදිය මගින් එය තහවුරු වන බවත් සාමිවරයාගේ නිවේදනයේ දැක්වේ.", "URL": "https://lankatruth.com/si/?p=55961", "Category": "පුවත්", "Parent URL": null}