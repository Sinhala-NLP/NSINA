{"Source": "Lankatruth", "Timestamp": "July 18, 2017", "Headline": "ඉන්දීය ජනාධිපති තරඟයේ රාම් නාත් කෝවින්ද් ඉදිරියෙන්!", "News Content": "ඉන්දීය ජනාධිපති ධූරය සඳහා ජනාධිපතිවරයකු හෝ ජනාධිපතිවරියක තොරා ගැනීමට ඊයේ (17) පැවැති ඡන්ද විමසීමේදී අගමැති මෝදිගේ භාරතීය ජනතා පක්ෂයේ අපේක්ෂක රාම් නාත් කෝවින්ද් ඉදිරියෙන් සිටින බව වාර්තා වේ. ඉන්දීය ජනාධිපති ධූරය සඳහා පත් කර ගැනීම සිදු කරනු ලබන්නේ එරට පාර්ලිමේන්තුවේ හා රාජ්‍ය සභා මන්ත්‍රීවරුන්ගේ බහුතර කැමැත්ත දිනා ගනු ලබන පුද්ගලයා වේ. ඒ සඳහා මන්ත්‍රීවරුන් 787 දෙනෙකු ඡන්දය ප්‍රකාශ කර ඇතැයි වාර්තා වේ. 2022 දක්වා මීලඟ ජනාධිපතිවරයා තෝරා පත්කර ගන්නා අතර පාලක භාරතීය ජනතා පක්ෂයේ අපේක්ෂකයා වන රාම් නාත් කෝවින්ද් ඡන්ද 550කට වැඩි ප්‍රමාණයක් ගනු ඇතැයි අනුමාන කෙරේ. විරුද්ධ පක්ෂය වන කොංග්‍රස් පක්ෂයේ අපේක්ෂකයා ලෙස ඉදිරිපත් කර ඇත්තේ ලොක් සභාවේ හිටපු කථානායිකාව වන මෙයිරා කුමාර්ය. ඇය ඉන්දියාවේ පහළම කුළයක් වන ඩාලිට් ජන කොටස නියෝජනය කරනු ලබන බව පැවසේ. ඊයේ පැවැති ඡන්ද විමසීමේ නිල ප්‍රතිඵල ප්‍රකාශයට පත් කරනු ලබන්නේ එළැඹෙන 20 වනදා බව වාර්තා වන අතර මෝදි පාලනය ඉන්දියාව තුළ තවදුරටත් ශක්තිමත් කිරීමට මෙම ජයග්‍රහණය වැදගත් වන බව විදෙස් පුවත් වාර්තා කර තිබේ.", "URL": "https://lankatruth.com/si/?p=37707", "Category": "විදෙස් පුවත්", "Parent URL": null}