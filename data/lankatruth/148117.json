{"Source": "Lankatruth", "Timestamp": "June 23, 2023", "Headline": "වී කිලෝ එකට රුපියල් 130ක් ඉල්ලා ගොවියෝ සටනක", "News Content": "මේ වනවිට පවතින නිෂ්පාදන වියදම අනුව අවම වශයෙන් වී කිලෝ ග්‍රෑම් එකකට රුපියල් 130ක්වත් ලබා දියයුතු බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න ආණ්ඩුවට බල කර සිටී. නිෂ්පාදන පිරිවැය ලෙස රුපියල් 100ක් පමණ දැරුවත් වී කිලෝ ග්‍රෑම් එකක් සඳහා හම්බන්තොට දිස්ත්‍රික්කයේ මේ වනවිට රුපියල් 75කට අඩු මිලක් ලැබෙන බව චමල් රාජපක්ෂ මන්ත්‍රීවරයා පාර්ලිමේන්තුවේ ප්‍රකාශ කර තිබුණද සත්‍ය තත්වය නම් එම මිල රුපියල් 60 පමණ දක්වා තවත් අඩු බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න අවධාරණය කළේය. හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු ආයතනයේ සමීක්ෂණවලට අනුව පවතින නිෂ්පාදන වියදම් සියල්ලේ එකතුව කිලෝ ග්‍රෑම් එකක් සඳහා රුපියල් 99.50ක් බව තක්සේරු කර තිබේ. සාමාන්‍යයෙන් වී ගොවියෙකුගේ ජීවන තත්වය කඩා නොවැටී පවත්වාගෙන යාමටනම් එම නිෂ්පාදන වියදමට තවත් තුනෙන් එකකවත් අවම වශයෙන් මිලක් එකතු වියයුතු බව ඔහු අවධාරණය කරනු ලැබීය. ඒ අනුව වි ගොවියා සඳහා රුපියල් 130ක පමණ මිලක් කිලෝ ග්‍රෑමයක් සඳහා ලබා ගැනීමේ ක්‍රියාමාර්ග දියත් කිරීමට සැලසුම් කර ඇති බව ඔහු පැවසීය. මේ සම්බන්ධයෙන් මාධ්‍ය දැනුවත් කිරීම සඳහා පසුගිය 21 වනදා මාධ්‍ය හමුවක් පැවත්වූ අතර ඒ සඳහා සමස්ත ලංකා ගොවි ජන සම්මේලයෙන් ජාතික සංවිධායක නාමල් කරුණාරත්න, එහි ලේකම් ටී.බී සරත්, ජාතික කමිටු සාමාජික සුනිල් රණවීර සහ ගොවි නායකයෙකු වන තිලක් වික්‍රමසිංහ යන අය සහභාගී වී සිටියහ.", "URL": "https://lankatruth.com/si/?p=148117", "Category": "පුවත්", "Parent URL": null}