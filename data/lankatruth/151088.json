{"Source": "Lankatruth", "Timestamp": "September 7, 2023", "Headline": "පාස්කු ප්‍රහාරය – අනුර දිසානායක 2021 මාර්තු මස පාර්මේන්තුවේදී හෙළිකළ කරුණු මෙන්න", "News Content": "පාස්කු ප්‍රහාරය මතින් බලයට පැමිණි ගෝඨාභය රාජපක්ෂ එම වින්දිතයන්ට ලබා දුන් ඡන්ද පොරොන්දුව ඉටු නොකර සිටි 2021 වසර මුලදී ජාතික ජන බලවේගයේ නායක අනුර දිසානායක පාර්ලිමේන්තුවේදී වැදගත් කරුණු රැසක් හෙලිකරනු ලැබීය. මේ වනවිට චැනල් 4 නාළිකාව විසුරුවා හරින ලද වීඩියෝවෙන් හෙළිකර තිබෙන කරුණු රැසක් මෙයට වසර දෙකකට පෙර අනුර දිසානායක මන්ත්‍රීවරයා විසින් පාර්ලිමේන්තුවේදී කළ එම කතාවේදීහෙළිකර තිබිණි. 2021 මාර්තු 26 වෙනිද දින හැන්සාඩ් වාර්තාවෙන් එම කතාව සම්පූර්ණයෙන් උපුටා ගෙන පහත පළ කෙරේ.  “ගරු නියෝජ්‍ය කාරක සභාපතිතුමනි, අද දිනයේ අපි මේ ගරු සභාවේ සාකච්ඡා කරනු ලබන්නේ, මෑත ඉතිහාසයේ ලංකාවේ සිදු වුණු විශාලතම ඛේදවාචකය පිළිබඳවයි. මේ සිද්ධියෙන් 268 දෙනකුට ආසන්න සංඛ්‍යාවක් මිය ගියා. 500 දෙනකුට ආසන්න සංඛ්‍යාවක් තුවාල ලැබුවා. ඒ වාගේම රට තුළ විශාල අස්ථාවරත්වයක් ඇති වුණා. සිංහල හා මුස්ලිම් ජනයා අතර සැකය, අවිශ්වාසය, ක්‍රෝධය වර්ධනය වුණා. මෙය අපේ රටේ මෑත ඉතිහාසයේ සිද්ධ වූ විශාලතම ඛේදවාචකයයි. හිටපු ජනාධිපති මෛත්‍රීපාල සිරිසේන මැතිතුමා විසින් මේ ඛේදවාචකය පිළිබඳව කරුණු සොයා බලන්න කොමිෂන් සභාව පත් කරනු ලැබුවා. මා හිතන හැටියට මේ වන විට ඉදිරිපත් කර තිබෙන වාර්තාව මෙම කොමිෂන් සභාව පිහිටුවන ලද හිටපු ජනාධිපතිවරයාත්, එතුමාගේ පක්ෂයත් මුළුමනින්ම ප්‍රතික්ෂේප කරන බව ප්‍රකාශ කර තිබෙනවා. ඒ වාගේම මෙම වාර්තාව තුළ විවිධාකාරයෙන් වග උත්තරකරුවන් බවට භාජන වී තිබෙන කණ්ඩායම් විවිධ මාධ්‍ය සාකච්ඡා පවත්වමින් මෙම කොමිෂන් සභා වාර්තාව ප්‍රතික් ෂේප කරමින් තිබෙනවා. ඒ නිසා මෙම කොමිෂන් සභා වාර්තාව අද වන විට බැලූ බැල්මට ඕපපාතික වාර්තාවක් බවට පත් වී තිබෙනවා. ගරු නියෝජ්‍ය කාරක සභාපතිතුමනි, මෙම වාර්තාව පිළිබඳව දේශපාලන පක්ෂයක් හැටියට අපේ ස්ථාවරය වන්නේ, මෙම වාර්තාව යම් සත්‍ය කරුණු වලින් ගහණය වී තිබෙන බවත්, යම් සත්‍ය කරුණු මත වැරැදි නිගමනයන්ට එළඹී තිබෙන බවත්, යම් විකෘති වූ කරුණු මේ තුළ අඩංගු වී තිබෙන බවය. ඒ වාගේම විශේෂයෙන් ගත්තොත්, මෙම වාර්තාව තුළ අඩංගු විය යුතු සහ කොමිෂන් සභාව විසින් පරීක්ෂාවට භාජන කොට ජනතාවට හෙළිදරවු කළ යුතු බොහෝ කරුණු සැඟවී තිබෙනවා, අතුරුදහන් වී තිබෙනවා. ඒ නිසා මෙම වාර්තාව, සත්‍ය කරුණු තිබෙන, සමහර සත්‍ය කරුණු මත වැරැදි නිගමන වලට එළඹී තිබෙන, ඒ වාගේම අත්‍යවශ්‍ය බොහෝ දේ හිතාමතා හෝ අත්වැරැදීමකින් හෝ මඟ හරින ලද වාර්තාවක්. මෙම විවාදයේදී මා හෝ වෙනත් කිසිවකු විනිසුරුවන් නොවෙයි. මේ පිළිබඳ විනිශ්චයක් ලබාදීමේ හැකියාවක්, අයිතියක් අපට නැහැ. හැබැයි, මේ සිදුවීම සම්බන්ධයෙන් සාධාරණ විනිශ්චයක් බලාපොරොත්තු වන ජනතාවට, සාධාරණ විනිශ්චයක් බලාපොරොත්තු වන ආයතන වලට, විශේෂයෙන්ම සාධාරණ විනිශ්චයක් බලාපොරොත්තු වන කතෝලික ප්‍රජාව නියෝජනය කරන කාදිනල් හිමිපාණන්ට අප මේ ඉදිරිපත් කරන අදහස් සාධාරණ විනිශ්චයක් සඳහා පාදක කරගත හැකි වේවි. ඒ පිළිබඳ අවධානය යොමු කිරීමෙන් සාධාරණ විනිශ්චයක් සඳහා වූ මංපෙත් එළි කරයි කියා මා විශ්වාස කරනවා. අපි දන්නවා, ඕනෑම සිදුවීමක් පරීක්ෂාවට භාජන කරනු ලබන විද්‍යාත්මක පිළිගත් ක්‍රමවේදයක් අප පිළිගනු ලබන බව. ඕනෑම ගැටලුවක්, ඕනෑම සංසිද්ධියක් පරීක්ෂාවට භාජන කරනු ලබන්නේ එම සිදුවීම, සිදුවීම දක්වා වූ ගමන් මාවත, – ඒ කියන්නේ ඕනෑම සිදු වීමක් එක විට ඔපපාතිකව නිර්මාණය වන්නක් නොවෙයි. ඒකට යම් ඉතිහාසයක් තිබෙනවා. ඒ නිසා ඕනෑම සිදුවීමක් සාධාරණ විනිශ්චයකට භාජන කරන්න නම්, එය ඓතිහාසිකව ඒ දක්වා වර්ධනය වූ ආකාරය පිළිබඳව අපි පරීක්ෂාවට භාජන කළ යුතුයි. – ඊළඟට ඒ සිදුවීම සිදුවී තිබෙන වට පිටාව පිළිබඳව අපි පරීක්ෂාවට භාජන කළ යුතුයි. තෙවනුව එම සිදුවීමට සම්බන්ධ අනෙකුත් අන්තර් සබඳතා පිළිබඳව අපි සැලකිල්ලට භාජන කළ යුතුයි. සාමාන්‍යයෙන් දර්ශනීය වචනයෙන් කියනවා නම්, ඕනෑම ගැටලුවක් විග්‍රහයකට භාජන කළ හැකි වන්නේ ඓතිහාසිකවත්, විෂය මූලිකවත්, අන්තර් සම්බන්ධතාවෙන් යුතුවයි. ඒ නිසා මම හිතනවා, මෙම පාස්කු ප්‍රහාරය පිළිබඳවත් අපි පරීක්ෂාවට භාජන කළ යුතු වන්නේ එය වර්ධනය වූ ආකාරය – ඉතිහාසය-, එම සිදුවීම සිදුවන කොට තිබුණු වටපිටාව, ඒකට තිබුණු අනෙකුත් අන්තර් සබඳතාව යන කරුණු මතයි කියා. ගරු නියෝජ්‍ය කාරක සභාපතිතුමනි,  මේ සිදුවීම සිදුවන විට ගොඩ නැඟෙමින් තිබුණු ඉතිහාස කථාව යම් ප්‍රමාණයකින් මා පාර්ලිමේන්තුව හමුවේ ඉදිරිපත් කරන්නම්. අපි කවුරුත් දන්නවා, 2015 ජනවාරි මාසයේ 08 වන දා, එතෙක් පැවති පාලනය බිඳ වට්ටනු ලැබුණු බව. හැබැයි, එසේ බිඳ වට්ටනු ලැබුවේ ගොඩනැඟෙන පාලනය මතවාදීමය ලෙස ඒකාග්‍රතාවකින් හෝ සංවිධානමය ලෙස ඒ ක්ග්‍රතාවකින් බිහි වූ පාලනයක් ලෙස සලකා නොවෙයි. සැබවින්ම ජනවාරි මාසයේ 08 වන දා, පැවති පාලනයේ බිඳ වැටීම සඳහා ප්‍රධාන සාධකය බවට පත්වුණේ, ගොඩනැඟෙන පාලනයේ මතවාදී තත්ත්වය හෝ එහි සංවිධාන ඒකාග්‍රතාව නොවෙයි. පැවති පාලනය පිළිබඳ තිබෙන විරෝධයයි. ඒ නිසා 2015 ජනවාරි මාසයේ 08 වැනිදා අපේ රටේ ගොඩ නැඟෙන ආණ්ඩුව කෙරෙහි බලාපොරොත්තුවට වඩා තිබුණු ආණ්ඩුව පළවා හැරීමේ වුවමනාව ඒ ජනතාව තුළ ගැබ් වී තිබුණා. ඒ නිසාම එය ආරම්භයේ සිටම මතවාදී ඒකාග්‍රතාවක් නැති, මධ්‍යගත සංවිධාන ව්‍යුහයක් නැති, ඕපපාතිකව ඔහේ හැසිරෙන, වගකීම් විරහිතව ඔහේ කටයුතු කරන ආණ්ඩුවක් බවට පරිවර්තනය වී තිබුණා. ඒ නිසා එම ආණ්ඩුවේ උපතේම තිබෙන දුබලතාව, උපතේම තිබෙන එම ස්වභාවය මෙම පාස්කු ප්‍රහාරයට මංපෙත් විවෘත කොට තිබෙනවා, ගරු නියෝජ්‍ය කාරක සභාපතිතුමනි. මා කියන්න ඕනෑ නැහැ. මෙය වළක්වාගත හැකිව තිබුණු ප්‍රහාරයක්ය කියා. එය වළක්වා ගැනීම සඳහා අදාළ පාර්ශ්වයන් තමන්ට පැවරී තිබෙන වග කීමට අනුව වගවීමෙන් කටයුතු නොකළ බව මේ වන විට කොමිෂන් සභාවේදීත්, මෙම ප්‍රහාරය සිදු වූ කාල වකවානුවේදීත් ඕනෑවටත් වඩා වැඩියෙන් ඔප්පු වී තිබෙනවා. ඒ පිළිබඳ ඉතා දීර්ඝ කරුණු ගණනාවක් මේ පාස්කු කොමිෂන් සභා වාර්තාවේත් ඉදිරිපත් කොට තිබෙනවා. ගරු නියෝජ්‍ය කාරක සභාපතිතුමනි, ජනවාරි මාසයේ 08 වන දායින් පසුව අපේ රටේ දේශපාලනයට ආ අලුත් වචන කිහිපයක් තිබෙනවා. ඒවා 2015 ජනවාරි මාසයේ 08 වන දාට පෙර තිබුණු වචන නොවෙයි. ඒ තමයි. “රණවිරු දඩයම, බුද්ධි අංශ දුර්වල කිරීම ” කියන වචන. ඒවා තමයි 2015 ජනවාරි මාසයේ 08 වැවන දායින් පසුව කරළියට ආ අලුත් වචන කණ්ඩ ඒ වන විටත් ලසන්ත වික්‍රමතුංග ඝාතනය පිළිබඳ, එක් නැලිගොඩ පැහැරගෙන යාම පිළිබඳ, කීත් නොයාර්ට පහරදීම පිළිබඳ පරීක්ෂණ දියත් වෙලා තිබුණා. ආරම්භක කාලයේම ඒ පරීක්ෂණ දියත් වී, පසුව යම් ප්‍රමාණයකට අඩපණ වෙලා තිබුණත් නැවත ඒවා යම් ප්‍රමාණයකට ක්‍රිය වෙමින් දියත් වෙන්න පටන් ගත්තා. ගරු නියෝජ්‍ය කාරක සභාපතිතුමනි, අපරාධ පරීක්ෂණ දෙපාර්තමේන්තුවේ ඒවා සම්බන්ධ පරීක්ෂණ ගොනු නතර වී තිබෙන්නේ කොතැනද? ලසන්ත වික්‍රමතුංග ඝාතනය පිළිබඳ පරීක්ෂණය කෙළවර වී තිබෙන්නේ එතැනින් ඔබ්බට යම් හමුදා ඛණ්ඩයක් දෙසට ඇඟිල්ල දිගු වීමෙනුයි. කීත් නොයාර්ගේ පරීක්ෂණය නතර වී තිබෙන්නේ එතැනින් ඔබ්බට යම් හමුදාමය ක්ෂේත්‍රයක් කෙරෙහි ඇඟිල්ල දිගු වීමෙනුයි. එක් නැලිගොඩ පැහැරගෙන යාම පිළිබඳ පරීක්ෂණවල කෙළවර ගැට ගැසී තිබෙන්නේ හමුදා අනුඛණ්ඩයක් සමඟයි. ඒක ඇත්ත. ලක්ෂ දෙකහමාරක් පමණ වන හමුදාවේ 100ට අඩු සංඛ්‍යාවක්, ඉතා කුඩා කණ්ඩායමක් කෙරෙහියි මෙලෙස ඇඟිල්ල දිගු වී තිබුණේ. එහෙම නැතිව ශ්‍රී ලංකාවේ සමස්ත හමුදාව කෙරෙහි නොවෙයි. අපි තාජුඩීන් ඝාතනය ගැන බැලුවොත්, එහි පරීක්ෂණය අවසන් වී තිබුණේත් හමුදාව සම්බන්ධ කාරණයකින්. ඒ වාගේම ළමයින් පස් දෙනකු පැහැරගෙන ගොස් ඝාතනය කිරීමේ සිද්ධියට අදාළ පරීක්ෂණය දියත් වෙලා තිබුණේත් එතැනටයි. ගරු නියෝජ්‍ය කාරක සභාපතිතුමනි, සමස්ත හමුදාව කෙරෙහි එල්ල වී තිබෙන කළු පැල්ලම ගැන සහ එම වින්දිතයන්ට සාධාරණය ඉටු කර ගැනීම සඳහා පරීක්ෂණ මාලාවක් දියත් වෙමින් තිබුණා. අන්න ඒ පරීක්ෂණ මාලාවට එරෙහිව ගොඩ නැඟුණු දේශපාලන සටන් පාඨය තමයි “රණවිරු දඩයම, බුද්ධි අංශ දුර්වල කිරීම” කියන්නේ. එය හිතාමතාම දේශපාලන ව්‍යාපාරය විසින් ගොඩ නඟන ලද සටන් පාඨයක්. ඒ තමයි, 2015 න් පසුව අපේ රටේ දේශපාලනයට එකතු වූ අලුත් වචන ඛණ්ඩය. ඊළඟට, තවත් අලුත් වචන ඛණ්ඩයක් එකතු වුණා. “ජාතිය අනතුරේ” කියලා. ඒක අපි 2015ට පෙර භාවිත වනවා දැක්කේ නැහැ. “ජාතිය අනතුරේ” කියන එක පෙන්වා දෙන්න ඒ දවස් වල කරුණු ගණනාවක් වාර්තා වෙන්න පටන් ගත්තා. අම්පාර ප්‍රදේශයේ යම් මුස්ලිම් හෝටලයකින් වඳ භාවය ඇති කරනවාය කියන බෙහෙත් යෙදු කොත්තු ලැබුණු බව වාර්තා වුණා. සිංහල ජනතාව වඳ කිරීම සඳහා වඳභාවය ඇති කරන බෙහෙත් යෙදූ ආහාර විකුණනවාය කියන මතයක් සමාජයේ නිර්මාණය වෙමින් ආවා. ඒ වාගේම කාන්තාවන් වඳ භාවයට පත් කරන විෂ කවන ලද ඇඳුම්, වඳභාවය ඇති කරනවාය කියන බෙහෙත් යෙදූ ඇඳුම් සමහර කඩවල තිබෙන බව සඳහන් වුණා. විද්‍යාත්මකව එය කළ හැකිද, නැද්ද කියන එක මා දන්නේ නැහැ. නමුත්, එවැනි සාකච්ඡාවක් ගොඩ නැඟෙමින් තිබුණා. ඒ වාගේම 2050 වෙනකොට සිංහල ජනතාව සුළු ජාතිය බවට පත් වෙනවා කියන කාරණය යම් යම් සංඛ්‍යා දත්ත හරහා සමාජය තුළ තහවුරු කරන්න පටන් ගත්තා. ” ජාතිය අනතුරේ” යැයි කියමින් රට තුළ ඒ ආකාරයේ විශාල මතයක් නිර්මාණය කරනු ලැබුවා. ගරු නියෝජ්‍ය කාරක සභාපතිතුමනි, පාස්කු ඉරිදා ප්‍රහාරය සිදු වන කොට සමාජගත වී තිබුණු ප්‍රධාන දේශපාලන සටන් පාඨ දෙක තමයි “බුද්ධි අංශ දු කිරීම” හා “ජාතිය අනතුරේ” කියන සටන් පාඨ. හැබැයි, ඒවා යම් දේශපාලන වුවමනා මත ගොඩ නැඟුණු බව, ඒවා ගොඩ නැඟුවන්ගේ ආණ්ඩුවට මාස පහළොවක් ගත වී තිබියදි ඔප්පු වෙමින් තිබෙනවා. පාස්කු ප්‍රහාරය සම්බන්ධයෙන් සෙවීමට පත් කළ කොමිෂන් සභා වාර්තාවේ කිසිසේත්ම වඳ භාවය ඇති කරන බෙහෙත් යෙදූ කොත්තු පිළිබඳව, වඳභාවය ඇති කරන ආහාර පිළිබඳව, ජාතියක් ඉලක්ක කොට වඳ කිරීමට දරන ප්‍රයන්ත පිළිබඳව කිසිවක් සඳහන් වී නැහැ. ඒ වාගේම ඒවා නිර්මාණය කරන ලද අයද මේ මාස පහළොව ඇතුළත කිසිවක් ඉදිරිපත්කොට නැහැ. හැබැයි, ඒ ගොඩ නඟන ලද ප්‍රධාන දේශපාලන සටන් පාඨ දෙකට ජීවය සහ බලය ලැබුණේ පාස්කු ඉරිදා ප්‍රහාරයෙන්. ඒ නිසා බුද්ධි අංශ දුර්වල කිරීමේ ප්‍රතිවිපාක වලට රටක්, ජාතියක් හැටියට අපි මුහුණ දුන්නා කියන මතය පාස්කු ඉරිදා ප්‍රහාරයෙන් පසුව සමාජය තුළ නිර්මාණය වුණා. ඒ වාගේම, ඒ ම්ලේච්ඡ ප්‍රහාරයට සම්බන්ධ වූවන් අන්තවාදය ගැඹුරින්ම පිළිගන්නා කණ්ඩායමක් වීම හේතු කොටගෙන, “ජාතිය අනතුරේ බව ඇත්තයි; මේ මරාගෙන මැරෙන ප්‍රහාර මාලාවෙන් ඒක පෙන්නුම් කෙරෙනවා” කියා කිව්වා. ඒ නිසා දේශපාලන වේදිකාවේ ගොඩ නඟන ලද මා කලින් සඳහන් කළ සටන් පාඨ දෙකට පාස්කු ඉරිදා ප්‍රහාරයෙන් ප්‍රාණය සහ බලය නිර්මාණය වුණා. ගරු නියෝජ්‍ය කාරක සභාපතිතුමනි, ඒක එතැනින් නතර වුණේ නැහැ. පාස්කු ඉරිදා ප්‍රහාරයෙන් පසුව නියමිත දිනයට පාසල් පටන් ගන්න බැරි තත්ත්වයක් නිර්මාණය වුණා. ඊළඟට, වෙසක් පුන් පොහෝ දිනය ආවා. එදින නැවත ප්‍රහාරයක් එල්ලවෙයි කියන සාකච්ඡාවක් නිර්මාණය වෙන්නට පටන් ගත්තා. පාසල් විවෘත කරන කොට දෙමවුපියන්ට පාසල් ගාවට ගිහිල්ලා දරුවන් මුර කළ යුතු තත්ත්වයක් නිර්මාණය වුණා. මුළු සමාජයේම අස්ථාවර, අනාරක්ෂිත තත්ත්වයක් නිර්මාණය වෙන්න පටන් ගත්තා. නැවත වඳ භාවය ඇති කරන දොස්තරලා පිළිබ ප්‍රවෘත්ති නිර්මාණය වෙන්නට පටන් ගත්තා. අපේ ගරු අතුරලියේ රතන ස්වාමීන් වහන්සේ ගිහිල්ලා දළදා මාළිගාව ඉස්සර හා උප වාසයක් ආරම්භ කළා. රට ගිනි ගන්න ඔන්න, මෙන්න තිබෙන තත්ත්වයට පත් වුණා. වාරිය පොළ, දුම්මලසූරිය, බිංගිරිය, හලාවත, මිනුවන්ගොඩ, නාරම්මල, කුලියාපිටිය, හෙට්ටිපොළ, කටාන ආදී පොලිස් වසම් ගණනාවක ප්‍රචණ්ඩ ක්‍රියා වාර්තා වෙන්න පටන් ගත්තා. ගිනි තැබීම්, පහර දීම්, කල කෝලාහල නිර්මාණය වෙන්න පටන් ගත්තා. ඒ සිදුවීම් වලින් පසුව රට අතිශය අස්ථාවර ස්වභාවයකට පත් වුණා. ඒ අතරතුර මිලින්ද මොරගොඩගේ Pathfinder Foundation එක විසින් ලංකාවේ හිටපු ඇමෙරිකානු තානාපති රොබට් ඕ. බ්ලේක් සම්මන්ත්‍රණයකට කැඳෙව්වා. ඒ සම්මන්ත්‍රණයේදි, හිටපු තානාපති රොබට් ඕ. බ්ලේක් විසින් ”අපේ රටේ ආරක්ෂාව පිළිබඳව ඉතාම හොඳ මූලෝපායන් තිබුණේ ආරක්ෂක ලේකම් ගෝඨාභය රාජපක්ෂටය. ඔහු සිටියා නම් මෙවැනි ප්‍රහාරයක් නොවන්නේය” කියලා සහතිකයක් ලබා දෙනවා. ඉන්පසුව මේ මුළු සමාජය දෙපළු වීමකට භාජන වුණා. එක පැත්තකින් ජාතිය අනතුරේ. තවත් පැත්තකින් මුස්ලිම් අන්තවාදයට එරෙහිව ජනතාවගේ ඝෝෂාව, ජනතාවගේ හඬ ප්‍රකාශ වෙන්නට පටන් ගත්තා. ගරු නියෝජ්‍ය කාරක සභාපතිතුමනි, අනතුරුව මේ සමාජයම මුළුමනින් දෙපළු වෙන්න පටන් ගත්තා. ඒ දෙපළු වුණු සමාජය තුළ, පාස්කු ඉරිදා ප්‍රහාරයෙන් මාස කිහිපයකට පසුව නොවැම්බර් මාසයේ 16 වෙනි දා ජනාධිපතිවරණය පැවැත්වුණා. එහිදී, ඡන්ද ලක්ෂ 69ක් ලබා ගෙන ගෝඨාභය රාජපක්ෂ මැතිතුමා ජයග්‍රහණය කළා. ඉන් අනතුරුව පැවැති මහ මැතිවරණයෙන්ද තුනෙන් දෙකක බහුතරයක් ලබාගෙන ජයග්‍රහණය කළා. ඒ පරිච්ඡේදය එලෙස අවසන් වුණා. ගරු නියෝජ්‍ය කාරක සභාපතිතුමනි, ඒ ප්‍රහාරයෙන් පසු ඒ පිළිබඳව අවධානය යොමු කිරීමේදිත්, ඒ පිළිබඳ සොයා බැලීමට පත් කළ කොමිෂන් සභාවේ මේ වාර්තාව කියවන විටත් පෙනී යනවා, මුස්ලිම් සමාජය තුළ අන්තවාදින්ගේ වර්ධනය, හැසිරීම, ගොනු වීම මුස්ලිම් සමාජයට නම් රහසක් වී තිබුණේ නැහැ කියන එක. මුස්ලිම් දේශපාලන නායකයින් එම සමාජයත් එක්ක සමීපව කටයුතු කරනවා නම්, එම සමාජයේ සිදුවෙමින් තිබෙන චලනයන් පිළිබඳව ඔවුන් සතුව ඕනෑවටත් වඩා තොරතුරු තිබිය යුතුයි. මා විශ්වාස කරනවා. ඒ තොරතුරු ඔවුන් සතුව තිබුණු බව. කාත්තන්කුඩි ප්‍රදේශයේත්, මඩකළපුව ප්‍රදේශයේත්, සමහර ස්ථාන වලත් වුණු සිදුවීම් වලින් මුස්ලිම් සමාජයේ යම් පිරිසක් මෙවැනි අන්තවාදි කණ්ඩායමක් ගොඩ නැඟෙමින්, හැසිරෙමින් තිබෙන බව තේරුම් අරගෙන තිබුණා. හැබැයි, මේ පාර්ලිමේන්තුව නියෝජනය කළ මුස්ලිම් නායකයින් ඒ පිළිබඳව දක්වා තිබෙන්නේ ඉතාම අඩු සැලකිල්ලක්. තමාගේ සමාජය තුළ ගොඩ නැඟෙමින් තිබෙන එම අන්තවාදි ව්‍යාපාර පොදු සමාජයට අත්පත් කර දෙන විනාශයේදි ඔවුන් කන් නොඇසෙන සේ සිටියා. ඒ ඇයි? ඒ අන්තවාදයේ පෝෂණය, සිංහල – මුස්ලිම් ජනයා අතර ඇති වන විරසකය ඉතා හොඳින් තමන්ගේ දේශපාලන ගමන දියත් කිරීම සඳහා පාරුවක් ලෙස උපයෝගි කර ගත හැකි බව ඒ මුස්ලිම් නායකයෝ කල්පනා කළා. එම නිසා මුස්ලිම් සමාජය තුළ ගොඩ නැඟෙමින් තිබුණු අන්තවාදී ක්‍රියාදාම එළිදරව් කරමින් ඒවා පරාජයට පත් කිරීම සඳහා අවශ්‍ය වන සාකච්ඡාවක්, මැදිහත් වීමක් මුස්ලිම් නායකයන්ගේ පැත්තෙන් අවම වශයෙන් නොවෙයි; සිදු වුණේම නැති තරම්, ගරු නියෝජ්‍ය කාරක සභාපතිතුමනි. ඒ නිසා ඔවුන් ඒ ජාතිවාදී ප්‍රවණතාව නිදැල්ලේ වර්ධනය වෙන්න ඉඩකඩ ලබා දෙමින් තිබුණා. එය නිදැල්ලේ වර්ධනය වූ ප්‍රවාහය ඇතුළේ ඔවුන් තමන්ගේ දේශපාලන පාරුව දියත් කරමින් සිටියා. එහි හබල බවට මේ ජාතිවාදය පත් කරගෙන තිබුණා. ගරු නියෝජ්‍ය කාරක සභාපතිතුමනි, එහි ඛේදවාචකය තමයි, පාස්කු ඉරු දින ප්‍රහාරයත්, පාස්කු ඉරු දින ප්‍රහාරයෙන් පසුව දියත් වන දේශපාලනයත්. ගරු නියෝජ්‍ය කාරක සභාපතිතුමනි. මෙම ප්‍රහාරය සම්බන්ධයෙන් අවධානය යොමු කළ යුතු ප්‍රධාන කරුණු තුනෙන් එකක් තමයි මා පෙන්වා දෙනු ලැබුවේ. ඒ තමයි, පාස්කු ප්‍රහාරය හා ඒ දක්වා ආ දේශපාලන ගමන් මඟ. ඒක තමයි පළමුවෙනි කොටස. දෙවැනි කොටස, ප්‍රහාරය වළක්වා ගැනීමට අසමත් වීම. ගරු නියෝජ්‍ය කාරක සභාපතිතුමනි, මම මේ කියන්න යන කාරණය මට වඩා හොඳින් සරත් ෆොන්සේකා මැතිතුමා දන්නවා ඇති. යුද්ධය ආරම්භ කිරීමට පෙර අපේ රටේ බුද්ධි අංශය සහ අපේ රටේ හමුදා යන්ත්‍රණය සතුව තිබුණු තාක්ෂණික හැකියාවත්, ඔවුන්ට තිබුණු දැනුමේ ප්‍රමාණයත් ඉතා අඩුයි. යුද්ධයට පෙර ඒ පිළිබඳ ඉතා කුඩා දැනුමක් සහ අධ්‍යාපනයක් සහිත, තොරතුරු ලබා ගැනීමට අවශ්‍ය පහසුකම් සීමිත, අඩු පුහුණුවක් සහිත හමුදා කණ්ඩායමක් අපට හිටියේ. හැබැයි, තිස් අවුරුදු යුද කාල පරිච්ඡේදය ඇතුළත අත් දැකීම් සහිත, තොරතුරු වලට අදාළ වන සන්නිවේදන උපකරණ සහිත, තාක්ෂණය සහිත, දැනුම් සහිත යන්ත්‍රණයක් බවට අපේ රටේ ආරක්ෂක යන්ත්‍රණය පත් වී තිබුණා. ප්‍රධාන මූල්‍ය බලය පාර්ලිමේන්තුවට තිබුණත්, පාර්ලිමේන්තුවට ඉදිරිපත් නොකරන රහස්‍ය ගිණුම් හරහා විශාල වැය බරක් හමුදා අංශ දරා තිබුණා, යම් යම් බුද්ධි තොරතුරු ලබා ගැනීම සඳහා ඔත්තුකරුවන් නඩත්තු කිරීම වෙනුවෙන්. ඒ නිසා අපේ රටට විය හැකි පාස්කු දින ප්‍රහාරය වාගේ අනතුරක් වළක්වා ගැනීමට සමත් වන පන්නයේ තොරතුරු එක් රැස් කර ගැනීම සඳහාත්, විශ්ලේෂණය කිරීම සඳහාත්, නිගමන වලට එළඹීම සඳහාත් දක්ෂ, හැකියා සහිත කණ්ඩායමක් අපට හිටියා. ඒ වාගේම, විටින් විට ඒ පිළිබඳ තොරතුරු ගලාගෙන ආවා. ගරු නියෝජ්‍ය කාරක සභාපතිතුමනි, සහරාන් යනු එළිමහන් ත්‍රස්තවාදියෙක්. ඔහු සැඟවුණු ත්‍රස්තවාදියෙක් නොවෙයි. ඔහු, තමන්ගේ ෆේස්බුක් අඩවිය හරහා විටින් විට අන්‍යාගමිකයන් මරා දැමිය යුතු බව කියපු, අන්‍යාගමිකයන්ට එල්ල කරන ප්‍රහාර තමන්ගේ ආගම අනුව සාධාරණීකරණය කිරීම සඳහා විවිධ කැසට් පට නිකුත් කරපු, විවිධ හඬ පට නිකුත් කරපු, විවිධ දේශන පවත්වපු, විශේෂයෙන්ම ගත්තොත් සාම්ප්‍රදායික මුස්ලිම් ප්‍රජාව එක්ක විවිධ වර්ගයේ ගැටුම් හදාගත්තු එළිමහන් ත්‍රස්තවාදියෙක්. ඔහුගේ ත්‍රස්තවාදයට නිදැල්ලේ වර්ධනය වන්නට ඉඩ දී සිටියා. රටට ඉතාම බරපතළ පන්නයේ ව්‍යසනයක් ඇති කරපු ප්‍රහාරයක් එල්ල කරන තැන දක්වා ඔහු සහ ඔහුගේ සහචර කණ්ඩායම වර්ධනය කිරීම, ආරක්ෂා කිරීම, ඔවුන්ට විරුද්ධව අවශ්‍ය පියවර නොගැනීම, ප්‍රහාරය වළක්වා ගැනීමට අසමත් වීම පිළිබඳ හිටපු පාලනයට වගකීමක් නැද්ද? මෛත්‍රීපාල සිරිසේන හිටපු ජනාධිපතිතුමා ලොකු විස්තරයක් කියනවා මා දැක්කා. හැබැයි, එතුමා එවකට ජනාධිපතිවරයායි. ආරක්ෂක අමාත්‍යවරයායි. එතුමා එතුමාගේ වගකීම ඉටු කළාද? 2019 අප්‍රේල් 21 වෙනි දා එතුමා මේ රටේ සිටියාද නැද්ද කියන එක නොවෙයි ප්‍රශ්නය. 2019 අප්‍රේල් 21 කියන්නේ, සහරාන්ලාගේ ත්‍රස්ත ක්‍රියාවල කූටප්‍රාප්තිය. හැබැයි ඒ දක්වා වූ ගමන් මඟක් තිබුණා. එහි යන ගමන නතර කිරීම සඳහා අවශ්‍ය දත්ත, තොරතුරු විශාල ප්‍රමාණයක් එක් රැස් වී තිබියදී, ඒ පිළිබඳ නිසි වගකීමකින් යුක්තව කටයුතු නොකිරීම පිළිබඳ වග කීමෙන් මිදෙන්න හිටපු ජනාධිපතිවරයාටත්, පැවැති ආණ්ඩුවටත් පුළුවන්ද, ගරු නියෝජ්‍ය කාරක සභාපතිතුමනි? මා හිතනවා, කිසිසේත් ඒ වගකීමෙන් මිදෙන්න බැහැ කියා. ඒ නිසා පාස්කු කොමිෂන් සභා වාර්තාව තවත් – එම ප්‍රහාරයේ සැබෑම වූ වග උත්තරකරුවන් හෙළිදරව් කිරීම දක්වා – පළල් විය යුතුයි කියා මා විශ්වාස කරනවා. හිටපු ජනාධිපතිතුමාත්, හිටපු ආරක්ෂක ලේකම්වරයාත්, පොලීසියේ නිලධාරින් පිරිසක් සහ තවත් නිලධාරීන් කණ්ඩායමක් පමණක් නොව, ඒ දේශපාලන නායක්වයත් එයට වගකිව යුතුයි. ගරු නියෝජ්‍ය කාරක සභාපතිතුමනි, රටේ ජනතාව ජනවරමක් හරහා ආණ්ඩුවට බලයක් දෙනවා. රටේ ආරක්ෂාවත්, ජනතාවගේ ආරක්ෂාවත්, රටේ සමෘද්ධියත් ගොඩනැඟීම වෙනුවෙන් තමයි ඔවුන් ඒ බලය ලබා දෙන්නේ. 2015 ජනවාරි මාසයේ 8වැනිදා ජනතාව කතිරයක් ගහලා ඒ පාලනය ගොඩ නැඟුවා. ඒ පාලන බලය හරහා ජනතාව භාර දී තිබෙන වගකීම ඒකයි. ඒ වගකීම ඉටු කළාද, ඒ බලය මඟින් ජනතාව ආරක්ෂා කළාද, ඒ ජනතා වුවමනා වෙනුවෙන් කටයුතු කළාද කියන කාරණා දෙස අපි ආපහු හැරී බැලුවොත් පෙනෙනවා, ඒ අය ආණ්ඩුවක් ලෙස තමන්ගේ වගකීම මුළුමනින්ම අත් හැර දමන ලද පාලනයක් එදා පැවැති බව. එම ආණ්ඩුවේ විවිධ අමාත්‍ය ධුර දරපු අය පාස්කු ප්‍රහාරය පිළිබඳ අද මේ විධියට සාකච්ඡා කරන්නේ, කථා කරන්නේ කෙහොමද කියා මට තේරෙන්නේ නැහැ. ඒ සාමූහික වගකීමෙන්, ජනතාව තමන්ට ලබා දී තිබුණු ඒ වගකීමෙන් ඔවුන්ට අත් මිදිය හැකිද? පාස්කු ප්‍රහාරයෙන් 268 දෙනකුට ආසන්න පිරිසක් මිය ගිහින්, 500 දෙනකුට ආසන්න පිරිසක් තුවාල ලබන කොට, රට මහත් බියජනක තත්ත්වයකට පත් වන කොට, අධ්‍යාපනය කඩා වැටිලා, වෙසක් පුන් පොහොය දිනයේ කරන ආගමික කටයුතු මුළුමනින්ම අකර්මණ්‍ය වෙලා, රටේ සියලු කටයුතු අඩ පණ වන කොට, ජනතාව අතර ගැටුම් ඇති වන කොට ඒ ආණ්ඩුව මොකක්ද කළේ? එම තත්වය තව තවත් වර්ධනය කළ, රට තුළ මහා භීතියක් ඇති කළ, ජන කොටස්වලට තමන්ගේ ආරක්ෂාව පිළිබඳ තැති ගැන්මක් ඇති කරවපු පාලනයක්, එය. ගරු නියෝජ්‍ය කාරක සභාපතිතුමනි, වචන හරඹ වලින්, බුදුරජාණන් වහන්සේගේ දේශනාවලින්, ක්‍රිස්තුස් වහන්සේගේ ජීවන චරිතයෙන් කරුණු ගෙනහැර දක්වමින් ඔවුන්ට එයින් අත්මිදිය හැකිද? එම ප්‍රහාරය වළක්වා ගැනීමට අසමත් වීම පිළිබඳ වගකීමෙන් ඔවුන්ට කිසිසේත් අත් මිදෙන්න බැරි බව මා විශ්වාස කරනවා. එම නිසා ඒ අය ඒ බරින්ම ඒ වගකීම භාරගත යුතුව තිබෙනවා. ගරු නියෝජ්‍ය කාරක සභාපතිතුමනි, මෙම ප්‍රශ්නයට අදාළව නොවිසඳුණු තැන් තිබෙනවා. මා ඔබතුමාගේ අවධානය ඒ ප්‍රශ්න කෙරෙහි යොමු කරවනවා. මෙහි ප්‍රධාන වශයෙන් පැති දෙකක් තිබෙනවා. ඉන් එකක් තමයි, එම ප්‍රහාරය වළක්වා ගැනීමට අසමත් වීම. ඒ ගැන මා කලින් කිව්වා. දෙවැනි කාරණය, එම ප්‍රහාරය සිදු වීම. එම ප්‍රහාරයේ අරමුණ මොකක්ද, එම ප්‍රහාර වල සැලසුම කුමක්ද? ඒක බැලූ බැල්මට ඉස්ලාම් ආගමික අන්තවාදී ම්ලේච්ඡ ත්‍රස්ත ප්‍රහාරයක්. ඒක තමයි එහි පෙනුම. හැබැයි ඒකේ ක්‍රියාවලිය, එහි ප්‍රතිඵලය, එහි මාර්ගය ගත්තොත්, ඒක පෙළ ගස්වා තිබෙන ආකාරය ගත්තොත්, ඒ සියලු හැඩ හුරුකම් වලින් පෙන්නුම් කරන්නේ එය දේශපාලන ප්‍රහාරයක් බවයි. එහි පෙනුම ඉස්ලාම් ආගමික අන්තවාදී ම්ලේච්ඡ ත්‍රස්ත ප්‍රහාරයක්. හැබැයි, එහි අඩංගුව දේශපාලන ප්‍රහාරයක්. ඉන් පසුව අපේ රටේ දේශපාලන චලන විශාල ප්‍රමාණයක් සිදු වී තිබෙනවා. ගරු නියෝජ්‍ය කාරක සභාපතිතුමනි. ඒ නිසා එම ප්‍රහාරකයන් පිළිබඳ වාගේම, එහි යටි අරමුණු, එහි තිබුණු දේශපාලන පෙළ ගැස්ම, ඊට සහයෝගය දුන් අය හා ඊට උඩින් සිටි අය පිළිබඳ අවශ්‍ය අවධානය මේ කොමිෂන් සභා වාර්තාවෙන් යොමු වී නැහැ. ගරු නියෝජ්‍ය කාරක සභාපතිතුමනි. ඇත්ත ගත්තොත්, ප්‍රහාරය සිදු වූ වහාම ප්‍රහාරය වළක්වා ගැනීමට අසමත් වූවන් පිළිබඳ තිබුණ විවේචන, අසමත් වූවන් පිළිබඳ තිබුණ සාකච්ඡාව සම්පිණ්ඩනය කර අපට වාර්තාවකින් ඉදිරිපත් කොට තිබෙනවා. වාර්තාව තිබෙන්නේ, ප්‍රහාරය වළක්වා ගැනීමට අසමත් වීම පිළිබඳවයි. හැබැයි තිබෙන ප්‍රශ්නය, ඒ ප්‍රහාරකයන්ගේ අරමුණ කුමක්ද, ඒ ප්‍රහාරකයන් මෙහෙයවනු ලැබුවේ කවුද කියන එකයි. කාදිනල් හිමි පාණන්ගේ වචන වලින් කියනවා නම්, එහි මහ මොළකරුවා සහ අනෙක් අය කවුරුන්ද කියා මේ පාර්ලිමේන්තුව දැන ගත යුතුව තිබෙනවා. ගරු නියෝජ්‍ය කාරක සභාපතිතුමනි, එම කොමිෂන් සභාව හමුවට ගිය ප්‍රධාන නිලධාරින් ගණනාවක් ප්‍රකාශ කළ විශේෂ කාරණයක් ගැන එම කොමිෂන් සභා වාර්තාවේ 243 වන පිටුවේ සඳහන්ව තිබෙනවා. මා එය කියවන්නම් : ………මෙම ප්‍රහාරය පිටුපස බාහිර හස්තයක් හෝ කුමන්ත්‍රණයක් ඇති බවට පහත දැක්වෙන සාක්ෂිකරුවන් ඇඟවුම් හෝ පැහැදිලි සාක්ෂි දුන්හ:” එයින් කියන්නේ, ඒ ප්‍රහාරය පිටුපස බාහිර හස්තයක් හෝ කුමන්ත්‍රණයක් තිබෙන බව මේ මේ අය ඍජුව හෝ ඇඟ වෙන සේ කරුණු කියා තිබෙන බවයි. පළමුවැන්නා, කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන්. උන්වහන්සේගේ සාක්ෂියේදී කොමිෂන් සභාවට හැඟී යනවා, මේ සිද්ධිය පිටුපස බාහිර හස්තයක් හෝ කුමන්ත්‍රණයක් ඇති බව. උන්වහන්සේ ඒ බව ඍජුව හෝ ඇඟවුමක් ලෙස ප්‍රකාශ කොට තිබෙනවා. ඊළඟ තැනැත්තා, හිටපු ජනාධිපති මෛත්‍රීපාල සිරිසේන මහත්මයා. එතුමා යම් බාහිර හස්තයක් තිබෙන බව ප්‍රකාශ කොට තිබෙනවා. හිටපු මුස්ලිම් මන්ත්‍රීවරු පිරිසක් ද ඒ සම්බන්ධයෙන් සාක්ෂි දී තිබෙනවා. ඒ අය වැඩක් නැහැ. අපි ඒ අය පැත්කින් තියමු. ඊළඟට ඒ සම්බන්ධයෙන් තොරතුරු සැපයූ නිලධාරියා කවුද? ඒ තමයි, නිලන්ත ජයවර්ධන මහත්මයා. ඒ කවුද? ඔහු රාජ්‍ය බුද්ධි සේවයේ හිටපු අධ්‍යක්ෂවරයා. මේ කොමිෂන් සභා වාර්තාව අනුව ඔහුත් ඇඟවුමකින් හෝ ඍජුව කියා තිබෙනවා, මේ සිද්ධියට සම්බන්ධව බාහිර හස්තයක් හෝ කුමන්ත්‍රණයක් ඇති බව. ඊළඟට මේ පිළිබඳ සාක්ෂි දුන් පුද්ගලයා තමයි. එම්. ආර්. ලතීෆ් මහත්මයා. එතුමා විශේෂ කාර්ය බලකායේ ජ්‍යෙෂ්ඨ නියෝජ්‍ය පොලිස්පතිවරයා. ඔහු ඒ අවස්ථාවේ අණ දෙන නිලධාරි වශයෙන් තමයි කටයුතු කළේ. ඔහුත් කියනවා, මේ සිද්ධිය පිටුපස කුමන්ත්‍රණයක් හෝ බාහිර හස්තයක මැදිහත්වීමක් ඇති බව. ඊළඟ එක්කෙනා, රවීන්ද්‍ර විජේගුණරත්න මහත්මයා. ඔහු තමයි ඒ වෙලාවේ හිටපු ආරක්ෂක මාණ්ඩලික ප්‍රධානි. එතුමාත් කියනවා, මේ සිද්ධිය පිටුපස කුමන්ත්‍රණයක් හෝ බාහිර පාර්ශ්වයක් ඇති බව. ඊළඟට, ජ්‍යෙෂ්ඨ නියෝජ්‍ය පොලිස්පති, අපරාධ පරීක්ෂණ දෙපාර්තමේන්තුවේ අධ්‍යක්ෂ රවි සෙනෙවිරත්න මහත්මයාත් කියනවා, මේ සිද්ධිය පිටුපස කුමන්ත්‍රණයක් හෝ බාහිර පාර්ශ්වයක මැදිහත්වීමක් ඇති බව. ඊළඟට, එවකට රහස් පොලීසියේ අධ්‍යක්ෂ ශානි අබේසේකර මහත්මයාත් කියනවා, මේ සිද්ධිය පිටුපස කුමන්ත්‍රණයක් හෝ බාහිර හස්තයක මැදිහත් වීමක් ඇති බව ගරු නියෝජ්‍ය කාරක සභාපතිතුමනි, එවකට සිටි රටේ ජනාධිපතිවරයා එසේ කියනවා. ඊළඟට, රාජ්‍ය බුද්ධි සේවයේ ප්‍රධානියා එසේ කියනවා. ඒ වාගේම, අපරාධ පරීක්ෂණ දෙපාර්තමේන්තුවේ ප්‍රධානියා – එහි අධ්‍යක්ෂවරයා – එසේ කියනවා. ආරක්ෂක මාණ්ඩලික ප්‍රධානී කියනවා මේ පිටුපස කුමන්ත්‍රණයක් හෝ බාහිර හස්තයක් තිබෙන බව. ජ්‍යෙෂ්ඨ නියෝජ්‍ය පොලිස්පති, විශේෂ කාර්ය බලකායේ ලතීෆ් මහත්මයාත් එය කියනවා. අපේ රටේ රාජ්‍ය ආරක්ෂාව පිළිබඳව මූලික වගකීම තිබෙන කණ්ඩායම වන ජනාධිපතිවරයා, රාජ්‍ය බුද්ධි අංශයේ ප්‍රධානියා, අපරාධ පරීක්ෂණ දෙපාර්තමේන්තුවේ ප්‍රධානියා, විශේෂ කාර්ය බලකායේ අණ දෙන නිලධාරියා, ඒ වාගේම ආරක්ෂක මාණ්ඩලික ප්‍රධානියා යන සියලු දෙනාම කියනවා නම්, “මේක කුමන්ත්‍රණයක්, මේ සම්බන්ධයෙන් බාහිර හස්තයක් ක්‍රියාත්මක වෙනවා” කියලා, එහෙම නම් ඒක සරල නැහැ, ගරු නියෝජ්‍ය කාරක සභාපතිතුමනි. දේශපාලකයන් කියන දේවල් පැත්තකින් තියන්න. හැබැයි මේ අය තමයි රාජ්‍යය පිළිබඳව ආරක්ෂාවෙහි ප්‍රධානම ස්ථාන හොබවන, ඒවාට නායකත්වය දෙන, මෙහෙයවන කණ්ඩායම. කුමන්ත්‍රණයක් සහ මේ සිද්ධියට බාහිර හස්තයක මැදිහත්වීමක් තිබෙන බවට තමන්ට හැඟීමක් තිබෙනවා කියලා ඔවුන් කොමිසම හමුවේ කියනවා නම්, මේ වාර්තාව හෝ ඉදිරි පරීක්ෂණ කටයුතු පිළිබඳ අප දැන ගත යුතුව තිබෙනවා, ගරු නියෝජ්‍ය කාරක සභාපතිතුමනි.මේ කුමන්ත්‍රණය පිළිබඳ තොරතුරු තිබෙනවාද? එය තමයි වැදගත් වන්නේ. ගරු නියෝජ්‍ය කාරක සභාපතිතුමනි, අපේ රට නැවත එවැනි අනාරක්ෂිත අවදානමකට හෙළීම වැළැක්විය හැක්කේ එම තොරතුරු සොයා ගැනීම මතයි. ප්‍රහාරය සිදුවීම වළක්වා ගැනීමට අසමත් වීම කියන කාරණය ඉතා ඉක්මනින් නිවැරදි කරගත හැකියි. එහි බර, එහි වගකීම, එහි විනාශය එසේ තිබීමෙන්ම ඉතා වේගයෙන් ආරක්ෂාව පිළිබඳව නිරාකරණය කරගත හැකියි. හැබැයි, නිරාකරණය කර ගන්න බැරි ප්‍රශ්නය කුමක්ද? ඒ ප්‍රශ්නය තමයි, මේ පිටුපස කුමන්ත්‍රණයක්, බාහිර හස්තයක් තිබෙනවා කියන එක. එය හෙළි දරව් නොකරගන්නා තාක් කල්, ඒ පිළිබඳ කරුණු පොදු සමාජයටත්, පාර්ලිමේන්තුවටත්, රාජ්‍ය බුද්ධි සේවාවන්ටත්, අවශ්‍ය පරිදි හෙළිදරව් නොවන තාක් කල් අපේ රට අනාරක්ෂිතයි. ඇයි ඒ? නැවත ඕනෑම මොහොතක එම කුමන්ත්‍රණකරුවන්ට අපේ රට තුළ කුමන්ත්‍රණයක් දියත් කළ හැකියි. ඒ නිසා මේ අනාරක්ෂිත අවදානමින් ගොඩ ආ හැකි වන්නේ මේ කොමිෂන් සභා වාර්තාවෙන් රාජ්‍ය ආරක්ෂාව පිළිබඳ ප්‍රධානම වගකිව යුත්තන් කොමිසමට ඉදිරිපත්කොට තිබෙන කුමන්ත්‍රණය කුමක් ද කියලා හෙළිදරව් කර ගැනීමෙන් පමණයි. මා හිතන විධියට පාස්කු කොමිසම එම කුමන්ත්‍රණය පිළිබඳව දක්වා තිබෙන්නේ ඉතාම අඩු අවධානයක්. ඔවුන් ඒක දැනුවත්ව අත්හැර තිබෙනවා; දැනුවත්ව මඟහැර තිබෙනවා. ගරු නියෝජ්‍ය කාරක සභාපතිතුමනි, පාස්කු ප්‍රහාරය සම්බන්ධයෙන් සැක කටයුතු කරුණු මා එකින් එක කියන්නම්. ඉතිහාස කතන්දර, චිත්‍රපට, නවකතා හැටියට අපි මේවා ගැන දන්නවා. සහරාන්ගේ සමීපතමයා, විටෙක ඔහුට නායකත්වය දුන්, විටෙක ඔහු එයට කැඳවා ගනු ලැබූ නවුෆර් මවුලවි වනවා. ප්‍රහාරය සිදුවී ඉතා කෙටි කාලයක් ඇතුළත දඹුල්ලේදී නවුෆර් මවුලවී අත් අඩංගුවට ගන්නවා. එතැන් සිට තමයි මේ කථාවේ අග මුල ඉතා හොඳින් විසඳා ගත හැකිව තිබුණේ. නවුෆර් මවුලවිගෙන් මෙම කොමිෂන් සභාවට අනුයුක්ත පොලීසිය විසින් කට උත්තරයක් ගනු ලැබුවා. හැබැයි, සාක්ෂි විමසන්න කොමිෂන් සභාව ඉදිරියට නවුෆර් මවුලව් කැඳවනු ලැබුවේ නැහැ. ගරු නියෝජ්‍ය කාරක සභාපතිතුමනි. ඔවුන් වාර්තා කරන පරිදි, මාර්තු මාසයේ මේ දෙදෙනා බෙදෙන තෙක් මොන තරම් දේ සිදුවී තිබෙනවාද? ඒ කාලය අතරතුර ආයුධ එක්රැස් කිරීම සිදු වී තිබෙනවා; පුහුණුවීම් සිදු වී තිබෙනවා; ප්‍රහාර ගැන සැලසුම් කර තිබෙනවා; ප්‍රහාරයක අවශ්‍යතාව පැහැදිලි කොට තිබෙනවා. උදාරණයක් ගත්තොත්, ඔවුන්ගේ දේශන වලින් ඒ බව පැහැදිලි වෙනවා. ISIS සංවිධානය පිළිබඳව සහරාන් දේශනයක් ලබා දෙන කොට, ආගමික වශයෙන් එය තහවුරු කිරීමේ දේශන ලබා දීලා තිබෙන්නේ නවුෆර් මවුලවි විසින්. මේ දෙදෙනා එකට හිටපු මෙහෙයුමක්. හැබැයි, අවසානයේ දී ඒ දෙදෙනා බෙදුණා. මේ කොමිසම හමුවේ සාක්ෂි විමසීමට නවුෆර් මවුලවී කැඳෙව්වේ නැත්තේ ඇයි? අන්න ඒක රටට කියන්න. ඔහු තමයි මේ ප්‍රහාරය පිළිබඳව වැඩිම තොරතුරු තිබෙන සහ ඉහළින්ම ඉන්න එක්කෙනා. හැබැයි, සාක්ෂි විමසීමට ඔහු මේ කොමිසම හමුවට කැඳවන්නේ නැහැ. එය, අප පැහැදිලි කර ගත යුතු කරුණක්. කුමන්ත්‍රණයේ සමහර කොටස් එතැනින් එළියට ගත හැකියි කියලා මම විශ්වාස කරනවා. ගරු නියෝජ්‍ය කාරක සභාපතිතුමනි. දෙවැනි කරුණ මෙයයි. සහරාන්ගේ පළමු ත්‍රස්ත ක්‍රියාව මේකද? නැහැ. 2018 නොවැම්බර් මාසයේ 30 වන දින- දින 52 ආණ්ඩුව තිබෙන කාලයේ – වව්නතිව් මුරපොළක රාජකාරිය කරමින් හිටපු පොලිස් නිලධාරින් දෙදෙනෙක් ඝාතනය කොට ටී. 56 ගිනි අවි දෙකක් ඇතුළුව අවි ආයුධ පැහැර ගත්තා. ඒක තමයි ප්‍රහාර පැත්තෙන් බැලුවොත් ඔහුගේ පළමු ත්‍රස්ත ක්‍රියාව. එහිදී අංගජන් කියලා කෙනෙක් අත් අඩංගුවට ගත්තා. ඔහු එල්ටීටීඊ කණ්ඩායමේ සිට පුනරුත්ථාපනය වූ කෙනෙක්. ඔහුව අත් අඩංගුවට අරගෙන දින කිහිපයකට පසුව බුද්ධි අංශ විසින් අපරාධ පරීක්ෂණ දෙපාර්තමේන්තුවට වාර්තා කළා, බෝක්කුවක් අසල ජැකට් එකක් දමා ගොස් තිබෙන බව. අපරාධ පරීක්ෂණ දෙපාර්තමේන්තුවේ නිලධාරින් ඒ ජැකට් එක ළඟට පොලිස් සුනඛයෙක් අරගෙන එනවා. ඒ පොලිස් සුනඛයා ඊළඟට යන්නේ අත් අඩංගුවට ගත් ඒ දෙමළ පුද්ගලයා ළඟට. මේ සිද්ධියෙන් පැහැදිලි වන්නේ මොකක්ද ? ඉතා පැහැදිලිව, සඟරාන්ලාගේ පළමු ත්‍රස්ත ක්‍රියාවේ පරීක්ෂණ නොමඟ යැවීම සඳහා යම් සැලසුම් සහගත ක්‍රියාවක් දියත් වී තිබෙනවා. එහෙම නොවෙයිද, වෙලා තිබෙන්නේ ? පළමුවෙන්ම එම දමිළ පුද්ගලයා අත් අඩංගුවට ගන්නවා. ඊට පස්සේ ජැකට් එකක් හම්බ වෙනවා; ඒ ජැකට් එක අනුව, පොලිස් සුනඛයා ඒ අත් අඩංගුවට ගත් දෙමළ පුද්ගලයා හඹා යනවා. ඒක තමයි, ඒ සැලසුම් සහගත ක්‍රියාවලිය. ගරු නියෝජ්‍ය කාරක සභාපතිතුමනි, ගිය සතියට පෙර ඉරිදා දින “මව්බිම” පුවත්පතට උදේනි සමන් කුමාර මහතා විසින් ලියූ ලිපියක් මා ළඟ තිබෙනවා. එම ලිපියේ සඳහන්ව තිබෙනවා, ” වර්තමාන ජනාධිපති ගෝඨාභය රාජපක්ෂ මහතා එවකට රටේ සාමාන්‍ය පුරවැසියෙක් විය. ඔහු, වව්නතිව් සිද්ධිය සම්බන්ධයෙන් පළ කළ වාර්තා පිළිබඳ දැඩි උනන්දුවෙන් බලා සිට අපරාධ පරීක්ෂණ දෙපාර්තමේන්තුව භාරව හිටපු නියෝජ්‍ය පොලිස්පති රවි සෙනෙවිරත්නට කථා කොට දැනුම් දී තිබුණේ, තමන්ට තේරුම් යන ආකාරයට මෙය එල්ටීටීඊ වැඩක් විය නොහැකි බව ය.” කියලා. ගෝඨාභය රාජපක්ෂ මැතිතුමා සිවිල් පුරවැසියෙක් හැටියට අපරාධ පරීක්ෂණ දෙපාර්තමේන්තුවේ DIG රවි සෙනෙවිරත්න මහත්මයාට ප්‍රකාශ කළාලු. මෙය එල්ටීටීඊ සංවිධානයේ වැඩක් නොවන බව. රවි සෙනෙවිරත්න මහතා මේ පිළිබඳ කිසිදු තැනක ප්‍රකාශයක් කරලා නැහැ. කොමිසමේ දී හෝ ප්‍රකාශයක් කරලා නැහැ. එහෙම නම්, සැබවින්ම ඒ සිද්ධියේදී ගෝඨාභය රාජපක්ෂ මහත්මයා කථා කළාද, නැත්නම් එතුමා කථා කළා කියලා නිර්මාණයක් හැදුවාද කියලා මට සැකයක් තිබෙනවා. වව්නතිව් සිද්ධිය පිළිබඳව ගෝඨාභය රාජපක්ෂ මැතිතුමා අවධානයෙන් සිටි බවත්, එය එල්ටීටීඊ සංවිධානයේ ක්‍රියාවලියක් නොවන බවත්, “මව්බිම” පුවත්පත හිටි හැටියේ ම පැහැදිලි කරන්නේ කුමක් නිසාද? ගරු නියෝජ්‍ය කාරක සභාපතිතුමනි, එය අපි දැන ගත යුතුයි. ඒ වාගේම අපරාධ පරීක්ෂණ දෙපාර්තමේන්තුවේ හිටපු DIG රව් සෙනෙවිරත්න මහත්මයාගෙන් මේ පිළිබඳ ප්‍රශ්න කළ යුතුයි. මම පෞද්ගලිකව විශ්වාස කරනවා, ඔහුට ඒ පිළිබඳ දුරකථන ඇමතුමක් ඇවිල්ලා නැති බවට. ගරු නියෝජ්‍ය කාරක සභාපතිතුමනි, තුන්වැනි කරුණ මෙයයි. ප්‍රහාරය සැලසුම් කරලා තිබුණු හෝටල් අතර, ටාජ් සමුද්‍රා හෝටලයේ ප්‍රහාරය සිද්ධ වන්නේ නැහැ. ටාජ් සමුද්‍රා හෝටලයේ ප්‍රහාරය සිද්ධ වෙන්නේ නැති වුණාම, ඒ ප්‍රහාරකයා එතැනින් දුරකථන ඇමතුමක් ගන්නවා. හැබැයි, ඒ දුරකථන ඇමතුම ගත්තේ කාටද කියලා කිසිදු බුද්ධි අංශ වාර්තාවක හෝ කිසිදු පරීක්ෂණ වාර්තාවක සඳහන් වන්නේ නැහැ. එය සොයා ගන්න තවම නොහැකි වී තිබෙනවා. අන්න ඒ කාරණයත් අප සොයා ගත යුතුයි. ඒ ප්‍රහාරකයා දෙහිවල ප්‍රදේශයේ හෝටලයකට ලැගුම් ගන්න යනකොට හමුදා බුද්ධි අංශයේ නිලධාරියකු – මා මේ මොහොතේ කියන්නේ නැහැ, ඒ නිලධාරියා කවුද කියා.- මේ ප්‍රහාරය සිදුවී පැය තුනක්, හතරක් ඇතුළත – ක්ෂණයකින් – ඒ ප්‍රහාරකයාගේ නිවසට යනවා. එම නිලධාරියා ඒ ප්‍රහාරකයාගේ නිවසට ගිහිල්ලා ඔහුගේ බිරිඳගෙන් ප්‍රශ්න කරනවා. ඇය කියනවා, ඔහු ගමනක් ගිහිල්ලා කියලා. ඊට ටික වෙලාවකට පස්සේ ඇයට දුරකථන ඇමතුමක් ගන්නවා, ඔහු හිටපු පල්ලියේ ආරක්ෂක නිලධාරියා. ඒ නිලධාරියාට හමුදා බුද්ධි අංශයේ අර නිලධාරියා කථා කරනවා. මේක සිද්ධ වන්නේ කොහොමද ? ඒ වෙලාව, මෙම ප්‍රහාර සිද්ධ වෙලා විශාල ආන්දෝලනයක ඇති වෙච්ච වෙලාවක්; අපරාධ පරීක්ෂණ දෙපාර්තමේන්තුවට මේ ප්‍රහාර පිළිබඳව අගක් මුලක් සොයා ගන්න බැරිව සිටි වෙලාවක්. හැබැයි, මේ ප්‍රහාරයට හවුල් වූ එක් අයකුගේ නිවසට මේ නිලධාරියා ක්ෂණයකින් යන්නේ කොහොමද? ඒ පිළිබඳවත් අපි දැනගත යුතුයි. ගරු නියෝජ්‍ය කාරක සභාපතිතුමනි, මේ කුමන්ත්‍රණය සම්බන්ධයෙන් වූ හතර වන කරුණ මෙයයි. මේ ප්‍රහාර සිද්ධ වෙලා සැලකිය යුතු වෙලාවක් යන තෙක් ISIS සංවිධානය එහි වගකීම භාර ගත්තේ නැහැ. ඒ වගකීම භාර ගන්නේ නැතිව ඔවුන් දීර්ඝ වෙලාවක් සිටියා. නමුත්, ඒ වෙලාවේ ” සඟරාන්” කියලා වෙන අයෙක් – දැන් ඔහු අත්අඩංගුවේ ඉන්නවා.- ඉන්දුනීසියාවේ ISIS සංවිධානයේ ප්‍රකාශකයෙකුට කථා කරනවා. කථා කරලා ඔහු ඉල්ලා සිටිනවා, “මෙය ISIS සංවිධානයේ වගකීමට භාර ගන්න ” කියලා. හැබැයි, මේ හරහා විදේශීය ඔත්තු සේවයක් විසින් යම් IMEI අංකයක්, ID අංකයක් ලබා දෙනවා. ඒ ID අංකය අනුව මැලේසියාවට දුර කථන ඇමතුමක් අරගෙන සහරාන් – මේ සහරාන් 2, වෙනත් සඟරාන් කෙනෙක් කියනවා, “ඇයි තවමත් ඔය ගොල්ලන් මෙහි වගකීම භාර ගත්තේ නැත්තේ? මේක භාර ගන්න ” කියලා. ඔහු කෑ ගසමින් ඒ ප්‍රකාශකයාගෙන් ඒක අහනවා. එතකොට මැලේසියාවෙන් කියනවා, ” අපට ඒ වගකීම භාර ගන්න බැහැ. ඔය ගොල්ලන් බයියත් – ප්‍රතිඥා – දීලා නැහැ ” කියලා. ඒ සංවාදයෙන් අනතුරුව නැවත ප්‍රතිඥා දීම දැක්වෙන වීඩියෝවක් නිකුත් කරනවා. එය නිකුත් කළාට පසු තමයි, ISIS සංවිධානය මේ වගකීම භාර ගන්නේ. මම දැනගන්න කැමැතියි, ඒ පාවිච්චි කරන ලද දුරකථන අංකයට අදාළ IP address එක අනුව ඒ දුරකථනය කාගේද කියලා. ගරු නියෝජ්‍ය කාරක සභාපතිතුමනි, අපරාධ පරික්ෂණ දෙපාර්තමේන්තුව, මාධ්‍ය ඇතුළු අනික් සියලු දෙනා නැති වෙලාවේ ඒ දුරකථනය හිමි කාටද කියලා කොමිසම හමුවේ කියා තිබෙනවා. හැබැයි, ඒ අවස්ථාවේදී එතැන මාධ්‍යවල අය නොසිටියාට නීතිඥ මහත්වරු සිටියා. එම නිසා අපට දැනගන්න ඕනෑකම තිබෙනවා. අර සහරාන් 2 කියන පුද්ගලයා දුරකථනයෙන් කථා කළේ කාටද, කථා කරලා මේ වගකීම ISIS සංවිධානයට භාර ගන්න කියලා බල කළේ කාටද කියන පිළිබඳව. ඒක එම පාර්ලිමේන්තුවට ඉදිරිපත් කළ යුතුව තිබෙනවා. කරුණ මේ ගරු නියෝජ්‍ය කාරක සභාපතිතුමනි, මේ කුමන්ත්‍රණය සම්බන්ධයෙන් වූ පස්වන කරුණ මෙයයි. මේ සිද්ධියේ පළමු වන තොරතුර එන්නේ 2019 වර්ෂයේ අප්‍රේල් 4 වන දා ගරු නියෝජ්‍ය කාරක සභාපතිතුමනි, 2019 වර්ෂයේ අප්‍රේල් 4 වන දා ලැබෙන තොරතුරේ මේ ප්‍රහාර එල්ල විය හැකි ආකාරය සඳහන් වනවා. එක්කෝ මරාගෙන මැරෙන ප්‍රහාරයක්, නැත්නම් ට්‍රක් රථ ප්‍රහාරයක්, එහෙමත් නැත්නම් තුවක්කුවලින් එල්ල කළ හැකි ප්‍රහාරයක් ආදී වශයෙන් ප්‍රහාර ආකාර 4ක නම් එහි සඳහන් වනවා. ඒ වාගේම ඒ ප්‍රහාර එල්ල කරන අය වශයෙන් සඟරාන්, මිල් ල්හාන්, රිල්වාන් ඇතුළු පිරිසකගේ නාම ලේඛනයකුත් සඳහන් කරනවා. ගරු නියෝජ්‍ය කාරක සභාපතිතුමනි,2019 වර්ෂයේ අප්‍රේල් 4 වන දා ලැබෙන මෙම තොරතුරු එම ප්‍රහාරකයන් සමඟ සිටින අයගේ සමීපතම තොරතුරක්. ප්‍රහාර එල්ල කරන ආකාරයත් එහි තිබෙනවා. ප්‍රහාර එල්ල කරන පුද්ගලයන් ගැනත් තිබෙනවා. මේ තොරතුර අප්‍රේල් 4 වන දා ලැබෙනවා. එම නිසා අප්‍රේල් 4 වන දා මේ ප්‍රහාරය පිළිබඳව ලැබෙන සංඥාව, තොරතුර ඉතා සමීපතම හා නිවැරැදි තොරතුරක්. හැබැයි, නැවත ඔවුන්ගෙන් තොරතුරක් එන්නේ කවදාද? නැවත ඔවුන්ගෙන් තොරතුරක් එන්නේ අප්‍රේල් 20 වන දා සවස. එම තොරතුරේ සඳහන් වනවා. “හෙට ප්‍රහාරයක් එල්ල කරනවා” කියලා. නැවත තොරතුරක් එනවා. අප්‍රේල් 21වන දා උදේ 6.00 ට. එහි සඳහන් වනවා. “අද දින 8.00ත්, 10.00ත් අතර ප්‍රහාරයක් එල්ල කරනවා” කියලා. මෙයින් පෙන්නුම් කරන්නේ කුමක්ද? 2019 අප්‍රේල් 4 වන දා දෙන තොරතුරත්, 20 වන දා හවස දෙන තොරතුරත්, 21 වන දා උදේ දෙන තොරතුරත් ඉතා සමීපතම හා නිවැරදිම තොරතුරු. හැබැයි, ගරු නියෝජ්‍ය කාරක සභාපතිතුමනි, අප්‍රේල් 7 වන දා රුපියල් මිලියන 47ක් බැංකුවෙන් ගන්නවා; ඒ තොරතුර එන්නේ නැහැ. අප්‍රේල් 9 වන දා මරාගෙන මැරෙන ප්‍රහාරයට සම්බන්ධ වූ අය ගවයෙක් කපලා ප්‍රසිද්ධියේ මස් බෙදනවා; ඒ තොරතුර එන්නේ නැහැ. අප්‍රේල් 16වන දා මෝටර් සයිකලයක් පුපුරුවා හරිනවා. ඒ මෝටර් සයිකලය පිපිරවීම සඳහා අවශ්‍ය වන වෙඩි බෙහෙත් සියල්ල මෙහෙන් බැඳගෙන කාත්තන්කුඩි දක්වා ගෙන යනවා; ඒ තොරතුර එන්නෙත් නැහැ. අප්‍රේල් 18 වන දා පුපුරණ ද්‍රව්‍ය අරගෙන පානදුරේ යනවා; ඒ තොරතුර එන්නෙත් නැහැ. ගරු නියෝජ්‍ය කාරක සභාපතිතුමනි, මා කලින් කියූ සමීපතම තොරතුරු එන ජාලයකින් මේ ප්‍රහාරයේ ඉදිරි වර්ධන ආවේ නැත්තේ ඇයි? අන්න ඒ පිළිබඳවත් අපි අවධානය යොමු කළ යුතුයි. ගරු නියෝජ්‍ය කාරක සභාපතිතුමනි, ඒ කරුණු ටික නිරාකරණය වුණොත් බුද්ධි අංශ නිලධාරිනුත්, ජනාධිපතිවරයාත්, කාදිනල්තුමාත් කොමිසම හමුවේ කියපු කුමන්ත්‍රණකරුවන් සහ මැදිහත් වීම් පිළිබඳව තොරතුරු එළිදරව් කරගත හැකි වෙයි කියලා අපි විශ්වාස කරනවා. ඒ දිශාවට මේ පරීක්ෂණ යොමු කරයි කියලා බලාපොරොත්තු වෙමින්, මගේ කථාව අවසන් කරනවා. ස්තුතියි, ගරු නියෝජ්‍ය කාරක සභාපතිතුමනි.", "URL": "https://lankatruth.com/si/?p=151088", "Category": "පුවත්", "Parent URL": null}