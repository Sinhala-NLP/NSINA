{"Source": "Lankatruth", "Timestamp": "July 24, 2021", "Headline": "අහෝ ශ්‍රි ලංකා ???", "News Content": "ලංකාවට සාපේක්ෂව ලංකාවේ ජනගහනයෙන් සමාන රටක් වූ ඕස්ට්‍රේලියාව අද ක්‍රීඩාවෙන් ලෝකයේ හිනිපෙත්තේය. රග්බි, ක්‍රිකට් මෙන්ම ඔලිම්පික් හිදීද ඕස්ට්‍රේලියාවට නොකඩවා පදක්කම් වෙන් වෙන්නේය. එහෙත් එකී ජන ඝනත්වය ඇති ශ්‍රි ලංකාව ලෝක සිතියමේ සේම කුඩා හිච්චි ‍රටක් ලෙස ලෝක ක්‍රීඩාව දෙස බැලීමේදී ලෝකයාට පෙනෙනු ඇත. ඒ අපේ සුවහසක් ජනතා මනාපයෙන් මෙතෙක් කලක් අප පත්කල ආන්ඩුවල හැකියාවය. ක්‍රීඩා ඇමතිවරු පත් වුවද ඔවුන් ක්‍රීඩාව වෙනුවෙන් සිය බලතල පාවිච්චි කළ අපූරුව මෙයින් හොදින් ඉස්මතු වෙනු ඇත. මෙය එකී කතාවේම තවත් පුරුකක්ය. වත්මන් ක්‍රීඩා අමාත්‍ය නාමල් රාජපක්ෂ මැතිතුමා උජාරුවට ඇරඹුන ඔලිම්පික් උළෙල කරා සහභාගි වූ වග ඔහුගේ ෆේස්බුක් පිටුවේ සිනහ මුසු මුහුණෙන් පල කළ සෙල්ෆි ඡායාරූප මගින් අප දුටුවෙමි. නමුදු එසේ ටෝකියෝ බලා ගිය ඔහු සැබැවින්ම අප ක්‍රීඩකයින් වෙනුවෙන් ගියාදෝ සැකයක් මතු වෙන්නේ මෙවන් සිදුවීම් ඔහුගේ නෙත් ඉදිරියේ නොදැකීම අප ප්‍රේක්ෂකයන්ගේ නෙතට කදුලක් ඉතිරි කරමිනි. මෙලෙස ආරම්භ වූ 2020 ටෝකියෝ ඔලිම්පික් තරගාවලියේ තරඟ වදින සෑම රටක්ම පාහේ සිය ජාතික තරඟ කට්ටලයක් ඇදගෙන තරග වදින බව දකින්නට ඇත. එය ලෝකයේ දුප්පත් රටවල්වලද දුටු අතර ශ්‍රි ලංකා ඔලිම්පික් කන්ඩායමට සිය රටේ ජාතික ධජය සහ එකී වර්ණයන්වලින් හදුනා ගැනීමට පහසු වෙන ලෙස ජාතික තරඟ කට්ටලයක් හිමි නොවුනේ මන්දැයි පුදුමයකි. මෙය ලෝකයේ ප්‍රධානම තරගාවලියක් වෙන අතර ක්‍රිකට් ක්‍රීඩාවේ ලෝක කුසලාන තරගාවලියක් සේම මෙය අතිසුවිශේෂීය. එසේම මෙරට ප්‍රභල ඇඟලුම් ආයතනයන් තිදෙනෙකුගේ අනුග්‍රහය මෙවර ශ්‍රි ලංකා ඔලිම්පික් කන්ඩායමට හිමි වී ඇත. මෙම ඔලිම්පික් තරගාවලිය ආරම්භ වන්නට මත්තෙන් එකී ඇඟලුම් ආයතනයන් අන්තර්ජාලය පුරා මෙය සාධක කර ගනිමින් ඔවුන්ගේ අලෙවි කටයුතු කරගෙන ගියේය. අද පිහිනුම් තරග කළ පිහිනුම් ක්‍රීඩිකාව පැලදි සිටි පිහිනුම් කට්ටලයේ ජාතික ධජයක් නැත. එය ප්‍රමුඛ පෙලේ සන්නාමයක් හිමි කට්ටලයක් බව පෙනෙන්නට ඇත. බැඩ්මින්ටන් ක්‍රීඩාව වෙනුවෙන් තරග කළ නිලූක කරුණාරත්නද ශ්‍රි ලංකා ධජයක් හිමි ඇදුමක් ඔහුට හිමි වී නැති බව ඔහු ක්‍රීඩා කළ ඇඳුම දෙස බැලූ කල පෙනෙන්නට ඇත. බ්‍රැන්ඩික්ස්, මාස්, හයිඩ්‍රාමිනි වැනි ඇගලුම් ක්ෂේත්‍රයේ ප්‍රමුඛ පෙලේ ආයතනයන් සහ එක්ව ශ්‍රි ලංකා ජාතික ඔලිම්පික් කමිටුවේ බලධාරීන්ට රටක් නියෝජනය කරමින් ලෝකය සමග සටන් කරන්නට ගිය අපගේ විරුවන් වෙනුවෙන් ජාතික තරඟ කට්ටලයක් දීමට තරම්වත් අපොහොසත්ද? ක්‍රීඩා අමාත්‍යවරයා ටෝකියෝ බලා උජාරුවට ගියද ඔහුද මෙය නොදැක්කේ මන්දැයි නොදනිමි. මෙය අප ක්‍රීඩාවට වූ පළමු අඩු සැලකිල්ල නොවන බව මතක තබාගත යුතුය .මීට පෙර නොබෝදා ඉන්දියාවට ගොස් රටට කීර්තියක් අත්කර දෙමින් පදක්කම් සහිතව ලංකාවට පැමිණි ශ්‍රි ලංකා ක්‍රීඩකයින්ට කොළඹ සුගතදාස හෝටලය වෙනුවට හිටි හැටියේ ඔවුන්ව වෙනත් සාමාන්‍ය නිරෝධන මධ්යස්ථානයකට ගෙන ගිය අයුරුද වාර්තා විය. එවිට එකී ක්‍රීඩකයින් ගොන්නේ මෙවර ඔලිම්පික් තරගාවලිය වෙනුවෙන් මුහුණ දීමට සිටි ක්‍රීඩිකාවක්ද සිටියෙර්ය .ඇය නොබෝදා ඇරඹෙන ඔලිම්පික් සදහා පුහුණු වන්නේ කෙසේද යැයි ඔවුන් සිතුවේ නැත. මෙවන් දූෂිත ක්‍රියා සිදුවෙන අමුතු ලංකාවෙන් ඕස්ට්‍රේලියාව වගේ ක්‍රීඩාවෙන් ඉදිරියට යන්නට තියා ඔලිම්පික් පදක්කමක්වත් ලබා ගැනීම ක්‍රීඩකයින්ට ලේසී කටයුත්තක් නොවන්නේ ය. ©️ Rishie Bro", "URL": "https://lankatruth.com/si/?p=120164", "Category": "ක්‍රීඩා පුවත්", "Parent URL": null}