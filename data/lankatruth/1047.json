{"Source": "Lankatruth", "Timestamp": "January 23, 2012", "Headline": "බැංකු, මූල්‍ය ආයතන පාලනය මහ බැංකුවෙන් ගිලිහෙයි", "News Content": "බැංකු සහ මූල්‍ය ආයතන නියාමනය සහ පාලනයේ මූලික වගකිවයුත්තාවන ශ්‍රී ලංකා මහ බැංකුවේ ප්‍රකාශිත පොලී අනුපාත ඉක්මවා යමින් වානිජ බැංකුවල තැම්පතුපොලී වැඩිකිරීම තුලින් එම මූල්‍ය ආයතන සහ බැංකු පාලනය මහ බැංකුවෙන් ගිලිහී යාමේ අනතු‍රක් උද්ගතවී තිබේ. මේ වන විට සමස්තයක් ලෙස රටේ ඉතිරිකිරීමේ ප්‍රමාණය විශාල පසුබෑමක පවතින අතර තමන්වෙත ඉතිරිකිරීම් වැඩිකර ගැනීමේ තරගයක මූල්‍ය සමාගම් සහ වානිජබැංකු නිරතවී සිටී. මහ බැංකුවේ පොලී අනුපාත ඉක්මවා තැන්පතු සදහා වැඩි පොලියක් ප්‍රධානය කිරීමේ තරගය ආරම්භ කරන ලද්දේ මූල්‍ය සමාගම් විසිනි. ඒහේතුවෙන් වානිජ බැංකුවෙත ලැබෙමින් තිබූ ඉතිරිකිරීම්ද පහත වැටෙමින් තිබූ බව එම බැංකු ආරංචිමාර්ග සනාථකරයි. එයට මුහුණ දීම සදහා වානිජ බැංකුද මහබැංකුවේ අනුමැතියකින් තොරව ඉතිරිකිරීම් පොලී අනුපාතික 9% සිට 10% – 11% දක්වා වැඩිකර ඇත. මෙසේ පොලී අනුපාත වැඩිකිරීමේ තරගය රටතුල බරපතල මූල්‍ය අර්බුදයක් ඇති කිරීමට හේතු විය හැකි බව ආර්ථික විශ්ලේෂකයන්ගේ මතයයි. තැන්පතු පොලීවැඩිකිරීම නිසා ණය පොලී අනුපාත වැඩිකිරීමද අනිවාර්යෙන්ම සිදුවේ. මෙවැනි තත්වයක් රටේ හීනවෙමින් යන ආයෝජන තවදුරටත් අඩාල කිරීමට හේතු වියහැකි බවපෙන්වා දෙයි. මේ වන විට එදිනෙදා පරිභෝජන වියදම් විශාල වශයෙන් ඉහළයාම නිසා මහජනතාවගේ තැන්පතු අඩුවී ඇත.මෙයින් අර්බුදයට යමින් තිබෙන දේශීයමූල්‍ය වෙළදපල මහ බැංකුවේ පාලනයෙන් ගිලිහීයාමේ පූර්ව සංඥා නිකුත්වෙන්නේදැයි බරපතල සැකයක් ඇතිවී තිබෙන බව මූල්‍ය විශ්ලේෂකයෝ පෙන්වා දෙති.", "URL": "https://lankatruth.com/si/?p=1047", "Category": "ආර්ථික පුවත්", "Parent URL": null}