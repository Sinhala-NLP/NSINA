{"Source": "Lankatruth", "Timestamp": "March 11, 2020", "Headline": "එක්නැලිගොඩ නඩුවේ හමුදා බුද්ධි අංශ සාමාජිකයින් 09 දෙනාට අධි චෝදනා ගොනුකරයි", "News Content": "මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන් කිරීම සම්බන්ධයෙන් අධි චෝදනාව එල්ල වී සිටින යුද හමුදා බුද්ධි අංශ සාමාජිකයින් නව දෙනාට අදාළ චෝදනා පත්‍රය අද (11) සම්පත් අබේකෝන්, සම්පත් විජයරත්න සහ ගිහාන් කුලතුංග යන මහත්වරුන්ගෙන් සමන්විත කොළඹ විශේෂ ත්‍රිපුද්ගල මහාධිකරණය හමුවේ නීතිපතිවරයා විසින් කියවා දී තිබේ. එම චෝදනාවලට තමන් නිවැරදිකරුවන් යැයි අධිකරණය හමුවේ පෙනී සිටි විත්තිකරුවන් ප්‍රකාශකර ඇත. ඉන් අනතුරුව නඩුවේ සාක්ෂි විභාගය ආරම්භ කිරීමට සූදානම් වූ අවස්ථාවේ නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජෙනරාල් සුදර්ශන ද සිල්වා මහතා අධිකරණය හමුවේ කරුණු දක්වමින් මෙම නඩුවේ පළමුවන සාක්ෂිය ලෙස සන්ධ්‍යා එක්නැලිගොඩ මහත්මියගේ සාක්ෂිය මෙහෙයවීම නියෝජ්‍ය සොලිසිටර් ජෙනරාල් දිලීප පිරිස් මහතා විසින් සිදුකිරීමට නියමිත බව ප්‍රකාශකර තිබේ. එහෙත් නියෝජ්‍ය සොලිසිටර් ජෙනරාල් දිලීප පිරිස් මහතා අත්‍යවශ්‍ය රාජකාරි කටයුත්තක් සඳහා ජනාධිපති කොමිසම හමුවේ පෙනී සිටින හෙයින් මෙම නඩුවේ සාක්ෂි මෙහෙයවීම මීළඟ දිනය දක්වා කල් දමන ලෙස ඔහු ඉල්ලීමක් කර ඇත. ඒ අනුව සන්ධ්‍යා එක්නැලිගොඩ මහත්මියගේ සාක්ෂි සටහන් කර ගැනීම ලබන 16 වන දක්වා කල් තැබීමට ත්‍රිපුද්ගල විනිසුරු මඩුල්ල නියෝග කර තිබේ. එමෙන්ම මෙම නඩුවේ 04 වන සාක්ෂිකරු ලෙස නම් කර සිටි සුගතපාල සුරේෂ් කුමාර නොහොත් මුරලි නැමති හිටපු එල්ටීටීඊ සාමාජිකයා අත්අඩංගුට ගෙන අධිකරණයට ඉදිරිපත් කරන ලෙස ත්‍රිපුද්ගල විනිසුරුමඩුල්ල වරෙන්තුවක්ද නිකුත් කර ඇත. එම නඩුවේ විත්තිකරුවන් ලෙස ගිරිතලේ හමුදා කඳවුරේ අණදෙන නිලධාරී ලුතිනන් කර්නල් ෂම්මි කුමාරරත්න, ඩබ්ලිව්.ඩී උපසේන (සුරේෂ්), ආර්.එම්.පී.කේ රාජපක්ෂ (නාදන්), එස්.එම් රවීන්ද්‍ර රූපසේන (රංජි), චමින්ද කුමාර අබේරත්න, කනිෂ්ක ගුණරත්න, අයියාසාමි බාලසුබ්රමනියම්, තරංග ප්‍රසාද් ගමගේ සහ ටී.ඊ.ආර් පීරිස් යන යුද හමුදා බුද්ධි අංශ සාමාජිකයින් නව දෙනෙකු නම් කර තිබේ. 2010 වසරේ ජනවාරි මස මස 25 වනදා හෝ ඊට ආසන්න දිනයකදී ගිරිතලේ, හබරණ හා කොට්ටාව යන ප්‍රදේශවලදී විත්තිකරුවන් තවත් නම් නොදත් පිරිසක් සමග එක්ව රහසිගතව සිර කර තැබීමේ අරමුණෙන් මාධ්‍යවේදී ප්‍රගීත් එක්නැලිගොඩ මහතා පැහැරගෙන යාම හා මරණය සිදු කිරීම යන චෝදනා සම්බන්ධයෙන් නීතිපතිවරයා විසින් දණ්ඩ නීති සංග්‍රහය යටතේ විත්තිකරුවන්ට එරෙහිව චෝදනා ගොනු කර තිබේ.", "URL": "https://lankatruth.com/si/?p=90841", "Category": "පුවත්", "Parent URL": null}