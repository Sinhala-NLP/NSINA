{"Source": "Lankatruth", "Timestamp": "March 31, 2020", "Headline": "බිරිඳ සහ සැමියා අත්‍යාවශ්‍ය සේවාවල නිරත පවුල් සම්බන්ධයෙන් මහින්ද ජයසිංහ, ශවේන්ද්‍ර සිල්වාගේ සහ අනිල් ජාසිංහගේ අවදානයට යොමු කරයි", "News Content": "වත්මන් කොරෝනා තත්වය හමුවේ බිරිඳ සහ සැමියා දෙදෙනාම අත්‍යාවශ්‍ය සේවාවල රාජකාරීයේ නියුතු පවුල් මුහුණදී ඇති තත්වයන් සම්බන්ධයෙන් කොරෝනා මර්දන කාර්ය සාධක බලකායේ අවධානයට ලක් කරමින් ජාතික වෘත්තිය සමිති මධ්‍යස්ථානයේ ප‍්‍රධාන ලේකම් මහින්ද ජයසිංහ මහතා පසුගිය 29 වනදා හමුදාපති ශවේන්ද්‍ර සිල්වා මහතාට සහ සෞඛ්‍ය අධ්‍යක්‍ෂ ජනරාල් අනිල් ජාසිංහ මහතාට ලිපියක් යොමු කර තිබේ. එම ලිපිය පහතින් පල වේ… “හමුදාපති ශවේන්ද්‍ර සිල්වා මහතා, සෞඛ්‍ය සේවා අධ්‍යක්‍ෂ ජනරාල් අනිල් ජාසිංහ මහතා, කොරෝනා මර්දන කාර්ය සාධක බලකාය. බිරිඳ සහ ස්වාමියා දෙදෙනාම අත්‍යාවශ්‍ය සේවාවල රාජකාරීයේ නියුතු අය සම්බන්ධවයි. මේ වනවිට රටේ උද්ගතව ඇති තත්වය තුළ තම ජීවිත අවධානමද නොතකා අත්‍යවශ්‍ය සේවාවල රාජකාරියේ, එකම පවුලේ බිරිඳ හා ස්වාමියා දෙදෙනාම නියුතු වී ඇති පවුල්වල අය මුහුණ දී ඇති ගැටළු පිළිබඳව කොරෝනා මර්දන කාර්ය සාධක බලකායේ අවධානය යොමුකරවමු. විශේෂයෙන්ම එකම පවුලේ ස්වාමියා හා බිරිඳ දෙදෙනාම අත්‍යවශ්‍ය සේවාවල රාජකාරියේ නියුතු වී ඇති අවස්ථාවල ඔවුන් ගැටළු ගණනාවකට මුහුණ දී ඇති බව අප වෘත්තිය සමිති මධ්‍යස්ථානය වෙත වාර්තා වී ඇත. මින් සමහරු දින ගණනාවක් නිවෙස්වලට ගොස් නැති අතර ඒ නිසාම එම නිවෙස්වල දරුවන් මෙන්ම ඔවුන්ගේ වයෝවෘද්ධ දෙමවිපියන්ද විවිධ ගැටළුවලට මුහුණ දී සිති. එබැවින් එවැනි පිරිස් මුහුණ දී ඇති ගැටළු පිළිබඳව අවධානය යොමුකර ඒ සඳහා මේ මොහොතේ ලබාදිය හැකි යම් හෝ විසඳුමක් ලබා දීමට කටයුතු කරන මෙන් ඉල්ලා සිටිමු. තවද ජාතික වෘත්තිය සමිති මධ්‍යස්ථානය ලෙස ඒ වෙනුවෙන් අපට දිය හැකි උපරිම සහයෝගය ලබා දීමට සූදානම් බවද වැඩිදුරටත් දන්වා සිටිමු. ස්තුතියි, මීට විශ්වාසී මහින්ද ජයසිංහ ප‍්‍රධාන ලේකම්, ජාතික වෘත්තිය සමිති මධ්‍යස්ථානය 2020/03/29”", "URL": "https://lankatruth.com/si/?p=91939", "Category": "පුවත්", "Parent URL": null}