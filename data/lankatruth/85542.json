{"Source": "Lankatruth", "Timestamp": "November 12, 2019", "Headline": "අපි ජාතික ජන බලවේගයේ වේදිකාවට ගොඩවුනේ මනුෂ්‍යකමින් පිරිච්ච රටක් අපිට ඕන නිසයි", "News Content": "“අපිට ඕන මනුෂ්‍යකමින් පිරිච්ච රටක්. එහි සුවඳ දසත හමන රටක්. එවැනි රටක් නිර්මාණය කිරීම සඳහා රටේ කලාකරුවන් විසින් කළ යුතු විශාල මෙහෙයක් තිබෙනවා. අන්න ඒ යුතුකම හා වගකීම ඉටුකරන්න තමයි අපි ජාතික ජන බලවේගයේ වේදිකාවට ගොඩවුනේ.” යැයි රංගන ශිල්පිනී නදී කම්මැල්ලවීර මහත්මිය අවධාරණය කරයි. ඇය මේ බව පැවසූවේ ඊයේ (11) පානදුරේ නගරයේදී පැවති ජාතික ජන බලවේගයේ ජන රැලිය අමතමිණි. එහිදී වැඩිදුරටත් අදහස් දැක්වූ නදී කම්මැල්ලවීර මහත්මිය… “අපිට හොඳින් ජීවත්වෙන්න පුළුවන් රටක් නිර්මාණයකර ගැනීම සඳහා කළ යුතුවන්නේ මෙවර ජනාධිපතිවරණයේදී මාලිමාව ඉදිරියේ කතිරය ගසා ජාතික ජන බලවේගයේ අපේක්ෂක අනුර කුමාර සහෝදරයාව දිනවීමයි කියන ඉල්ලීම කරන්නයි අද මම මෙහි පැමිණියේ. මේ දිනවල දේශපාලන වේදිකාවල රටේ දැවැන්ත සංවර්ධනයක් කරනවා කියන කථාවලින් පිරිල. ජාතික ආරක්ෂාව ගැන මහා ඝෝෂා වලින් පිරිල. නමුත් ඒ මැතිවරණ වේදිකාවල ඇහෙන්නෙම නැති දේ තමයි මනුෂ්‍යකම. අද අපේ රටේ දරුවන්ට ලබාදෙන අධ්‍යාපනය ඇතුළෙ මනුෂ්‍යකමක් තිබෙනවාද? ප්‍රවාහන පද්දතිය තුළ මනුෂ්‍යකමක් තියෙනවාද? වෛද්‍ය වෘත්තිය තුළ තිබෙනවාද? අපේ රටේ පරිසරයට හානිවන විදියට විදේශ ආයතන වලට මේ භූමිය විකිණීමේදී ඒ කියන මනුෂ්‍යකම තිබෙනවාද? අපේ ජනමාධ්‍ය තුළ එය තිබේද? සමහර ජනමාධ්‍ය හැසිරෙන්නේ ඉතාම පහත් ආකාරයට. අපේ රටේ ජනතාව රට තුළත් විදේශවලත් දුක්විඳල හම්බකරන මුදල් පාලකයන් අතළොස්සක් විසින් ඔවුන්ගේ පෞද්ගලික සුකවිහරණය සඳහා කොල්ලකන විට එතන මනුෂ්‍යකමක් ඉතිරිවෙයිද? අපේ රටේ පාලකයෝ කොටි ප්‍රකෝටි ගණන් වටිනා වාහන මිලදී ගන්නවිට රටේ දුප්පත් පවුල්වල අම්ම තාත්තා තම දරුවන්ට හාල්මැස්සො 100ක් වත් අරන්දෙන්න බැරිව කොපමණ දුක් විඳිනවද? අපිට ඕන මනුෂ්‍යකමින් පිරිච්ච රටක්. එහි සුවඳ දසත හමන රටක්. එවැනි රටක් නිර්මාණය කිරීම සඳහා රටේ කලාකරුවන් විසින් කළ යුතු විශාල මෙහෙයක් තිබෙනවා. අන්න ඒ යුතුකම හා වගකීම ඉටුකරන්න තමයි අපි ජාතික ජන බලවේගයේ වේදිකාවට ගොඩවුනේ. මිනීමරු, දූෂිත, ප්‍රෝඩාකාරී, ස්ත්‍රී දූෂක, ළමා දූෂක දේශපාලකයන්ට පිරිත් නූල් බැඳීමට තරම් සමහර සංඝයා වහන්සේලා පිරිහිලා. අපි දන්නවා රටට ඇත්තටම ආදරය කරන සංඝයා වහන්සේලා පූජකවරු විශාල පිරිසක් මේ රටේ ඉන්නවා. මේ රට මේ අපායෙන් මුදවා ගන්න නම් අපි සියලු දෙනා ජාති කුල ආගම් භේද පසකලා එකතුවිය යුතුයි. එසේ එකතුවි මේ 16 වෙනිදාට ඡන්ද පොලට ගොස් මාලිමාව ලකුණ ඉදිරියේ ඔබේ වටිනා කතිරය සලකුණු කරන්න. ජාතික ජන බලවේගයේ ජනාධිපති අපේක්ෂක අනුර කුමාර සහෝදරයාව දිනවන්න. රට දිනවා ඔබත් දිනන්න.”", "URL": "https://lankatruth.com/si/?p=85542", "Category": "පුවත්", "Parent URL": null}