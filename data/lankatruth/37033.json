{"Source": "Lankatruth", "Timestamp": "July 4, 2017", "Headline": "ජර්මනියේ ඩසල්ඩොර්ෆ් නගරයේදී ජවිපෙ නායකයාට උණුසුම් පිළිගැනීමක්", "News Content": "ජර්මානු පාර්ලිමේන්තුවේ අරාධනාවක් මත දින කීපයක සංචාරයක් සඳහා ජර්මනියට ගොස් සිටින අනුර දිසානායක මහතා එතෙර අපි සංවිධානය මඟින් සංවිධානය කර තිබූ ජර්මනිය තුළ එම සංවිධානය ගොඩ නැඟීමේ මූලික සාකච්ජා සභාවන් කීපයක්ම ආමන්ත්‍රණය කරන ලදී. ඉන් පළමු වැන්න ජුනි මස 24 වෙනි දින ජර්මනියේ බර්ලින් නඟරයේද දෙවැන්න ජුනි 25 වෙනි දින මියුනිච් නඟරයේද අවසාන සාකච්ජා සභාව ජුලි මස 02 වෙනි දින ජර්මනියේ ඩසල්ඩොර්ෆ් නඟරයේදීද පැවැත්වීය. ඒ සඳහා ඩසල්ඩොර්ෆ් සහ ඒ අවට ජීවත්වන ශ්‍රී ලාංකිකයින් විශාල පිරිසක් සහභාගී විය. එහිදී විදේශගත ශ්‍රමිකයින්ගෙ ගැටලු සහ ඔවුන්ගෙ අයිතිවාසිකම් දිනාගන්නා ආකාරයත්, ඒ සඳහා සාමූහිකව අරගල කළයුත්තේ ඇයිද යන්න පිලිබඳවත් ජවිපෙ නායක අනුර දිසානායක මහතා විසින් පැහැදිළි කරන ලදී. එහිදී පැමිණ සිටි පිරිස් විසින් නඟන ලද ප්‍රශ්න වලට පිළිතුරු දෙමින් ලංකාවේ දැනට පවතින දේශපාලන ආර්ථික අර්බුදයන් පිළිබඳව සහ ඒ ගැටලු විසඳීම වෙනුවෙන් ජවිපෙට ඇති වැඩ පිළිවෙල පිළිබඳව අනුර දිසානායක මහතා කරුණු ඉදිරිපත් කරන ලදී. පැමිණි සිටි පිරිස් ඉතා උද්යෝගයෙන් ජවිපෙ නායකයාට ප්‍රකාශ කළේ රටේ බලාපොරොත්තුව ජනතා විමුක්ති පෙරමුණ බවත් මේ විනාශ වී ඇති රට නැවත ගොඩ නැඟිය හැක්කේද ජනතා විමුක්ති පෙරමුණට පමණක් බවත්ය. ඒ සඳහා තමන්ට කළ හැකි දේ උපරිමයෙන් කරන බවත් ඔවුන් විසින් ජනතා විමුක්ති පෙරමුණේ නායකයාට ප්‍රකාශ කළහ.", "URL": "https://lankatruth.com/si/?p=37033", "Category": "පුවත්", "Parent URL": null}