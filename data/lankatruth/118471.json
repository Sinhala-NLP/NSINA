{"Source": "Lankatruth", "Timestamp": "June 25, 2021", "Headline": "කෙහෙළිය පැන ගිහින්…", "News Content": "ලාෆ් ගෑස් සමාගමේ කොටස් ලිට්‍රෝ ගෑස් සමාගමට පැවරීම සඳහා ඉදිරිපත්කර තිබෙන කැබිනට් මණ්ඩල සංදේශය පරීක්ෂා කිරීමට පත්කරන ලද අමාත්‍ය මණ්ඩල අනු කමිටුවේ නිර්දේශවලට ජනමාධ්‍ය ඇමති කෙහෙළිය රඹුක්වැල්ල අත්සන් තබා නැති බව අනාවරණය වේ. මෙම අමාත්‍යමණ්ඩල අනු කමිටුව පත්කර ඇත්තේ මැයි මස 14 වෙනි දින ඉදිරිපත් කළ කැබිනට් සංදේශය අනුවය. වෙළඳ ඇමති බන්දුල ගුණවර්ධන එහි සභාපතිත්වය දරන අතර කෙහෙළිය රඹුක්වැල්ල, මහින්ද අමරවීර, වාසුදේව නානායක්කාර සහ උදය ගම්මන්පිල එහි අනිකුත් සාමාජිකයන් ලෙස පත්කර සිට ඇත. බංකොලොත් වීමට ආසන්නයේ පවතින ලාෆ් ගෑස් සමාගමේ කොටස් 40%ක් ලිට්‍රෝ ගෑස් සමාගමට විකිණීමේ කැබිනට් මණ්ඩල යෝජනාව මුදල් ඇමති මහින්ද රාජපක්ෂ සහ වෙළඳ ඇමති බන්දුල ගුණවර්ධන යන දෙදෙනා එක්ව කැබිනට් මණ්ඩලයට ඉදිරිපත් කර තිබිණි. පෞද්ගලික අංශයට අයත් ලාෆ් සමාගම බංකොලොත්වීමට ආසන්නව තිබියදී එහි කොටස් රාජ්‍ය අංශයට අයත් ලිට්‍රො ගෑස් සමාගමට විකිනීමෙන් සිදුවියහැකි හානිය පිළිබඳව ජනතා විමුක්ති පෙරමුණ විසින් රටට හෙළි කරනු ලැබීය. ඉන් පසුව එම කැබිනට් සංදේශය පිළිබඳව පරීක්ෂා කිරීම සඳහා පංච පුද්ගල අමාත්‍ය මණ්ඩල අනු කමිටුවක් පත් කර තිබිණි. කෙහෙළිය රඹුක්වැල්ල ඇමතිවරයා එම කමිටුවේ නිර්දේශවලට අත්සන් තැබීමෙන් වැලකී සිට ඇත.", "URL": "https://lankatruth.com/si/?p=118471", "Category": "පුවත්", "Parent URL": null}