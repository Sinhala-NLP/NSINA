{"Source": "Lankatruth", "Timestamp": "February 3, 2020", "Headline": "එයාර් බස් ඇණවුම් වැඩිකිරීමට අල්ලස් ගත් මෙරට ලොක්කා සහ බිරිඳ අත්අඩංගුවට ගැනීමට වරෙන්තු ගන්නැයි නීතිපති උපදෙස් දෙයි", "News Content": "මෙරටට ගුවන් යානා ගෙන්වීමේදී එයාර්බස් වර්ගයේ ගුවන්යානා වැඩිපුර ඇනවුම් කිරීම සඳහා එම සමාගාම මගින් ඩෛාලර් මිලියන 16ක අල්ලසක් ඉල්ලා ඉන් ඩොලර් මිලියන 2ක අල්ලසක් ලබා ගත් ශ්‍රී ලංකන් ගුවන් සමාගමේ හිටපු ප්‍රධාන විධායක නිලධාරී කපිල චන්ද්‍ර‍සේන මහතා සහ ඔහුගේ බිරිඳ නියෝමාලි විජේනායක අත්අඩංගුවට ගැනීමට වහාම අධිකරණයෙන් වරෙන්තුවක් ලබාගන්නා ලෙස නීතිපතිවරයා විසින් කොළඹ අපරාධ පරීක්ෂණ දෙපාර්තමේන්තුවට අද (03) උපදෙස් ලබා දී තිබේ. ගුවන් යානා මිලදී ගැනීමක් සඳහා වැඩිපුර ඇනවුම් කිරීමට ශ්‍රී ලංකන් ගුවන් සමාගමේ ඉහළ නිළධාරියෙකු සඳහා ඔහුගේ බිරිඳට ඩොලර් මිලියන දෙකක් මුදලක් බෘෘනායි ශෙල් ගැස් සමාගමක් හරහා අල්ලස් මුදල් ලබා දී ඇතැයි බ්‍ර්තාන්‍ය, ඇමරිකා එක්සත් ජනපදය සහ ප්‍රංශය එක්ව සිදුකරන ලද විමර්ශනයකදී අනාවරණය වී තිබිණි. එම සිද්ධියට අදාළව අපරාධ පරීක්ෂණ දෙපාර්තමේන්තුව විසින් භාර දෙනු ලැබු විමර්ශන වාර්තා සළකා බැලීමෙන් පසු නීතිපතිවරයා විසින් මෙසේ උපදෙස් ලබා දී ඇත. සීමාසහිත ශ්‍රී ලංකන් ගුවන් සේවා සමාගම සඳහා 2013 හා 2014 වසරවලදී ඒ 350 – 900 එයාර් බස් 08ක් මිලදී ගනිමින් රුපියල් කෝටි 11,600ක් (ඇමෙරිකානු ඩොලර් මිලියන 866) ගණනක මහා පරිමාණ පාඩුවක් කිරීමේ මහා මංකොල්ලයට වගකිව යුතු පුද්ගලයන් ස්වාධීන පුළුල් පරීක්ෂණකින් හඳුනාගෙන නීතිය හමුවට පමුණුවා දඬුවම් ලබාදෙන ලෙස පාර්ලිමේන්තු මන්ත්‍රී සුනිල් හඳුන්නෙත්ති මහතාගේ සභාපතිත්වයෙන් තිබූ පොදු ව්‍යාපාර පිළිබඳ කාරක සභාව (කෝප් කමිටුව) 2019 අගෝස්තු 21 වනදා පාර්ලිමේන්තුවට දන්වා තිබිණි.", "URL": "https://lankatruth.com/si/?p=89366", "Category": "පුවත්", "Parent URL": null}