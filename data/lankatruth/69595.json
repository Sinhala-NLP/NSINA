{"Source": "Lankatruth", "Timestamp": "March 3, 2019", "Headline": "රත්ගම ද්විත්ව ඝාතනය – මහේස්ත‍්‍රාත් ගැනත් සැකයක් !", "News Content": "ගාල්ල, රත්ගම ව්‍යාපාරිකයන් දෙදෙනා පැහැරගෙන ගොස් ඝාතනය කිරීමේ සිද්ධිය පිළිබඳ පරීක්ෂණ අඩාල කිරීමට පොලිසියේ ඉහළ නිලධාරීන් සහ ගාල්ල මහේස්ත‍්‍රාත්වරයා කටයුතු කරමින් සිටින බවට සැකයක් මතු වී තිබේ. පසුගිය 27දා මෙම නඩුව කැඳවූ අවස්ථාවේ දී අපරාධ පරීක්ෂණ දෙපාර්තමේන්තුවේ නිලධාරීන් අධිකරණයෙන් ඉල්ලා ඇත්තේ වලස්මුල්ල, මැදගංගොඩ රක්ෂිතයෙන් හමු වූ අස්ථි කොටස් DNA පරීක්ෂණයක් සඳහා යොමු කළ යුතු බවයි. එම අස්ථි කොටස් මේ වනවිට ඇත්තේ, මාතර අධිකරණ වෛද්‍යවරයා භාරයේය. එහෙත් මහේස්ත‍්‍රාත්වරයා මෙහි දී පවසා ඇත්තේ එම කොටස් සීල් කිරීම සඳහා සැකකරුවන් ද සිටිය යුතු බවයි. ජ්‍යෙෂ්ඨ නීතිවේදීන් පෙන්වා දෙන්නේ සැකකරුවන්ට අයත් නොවන භාණ්ඩ සීල් කිරීම සඳහා සැකකරුවන් සිටීමේ අවශ්‍යතාවක් නොමැති බවයි. මේ ඝාතන සිද්ධිය සම්බන්ධයෙන් විධිමත් පරීක්ෂණයක් කරන ලෙස ඉල්ලමින් අතුරුදන් වූවන් පිළිබඳ කාර්යාලය මඟින් ආරක්ෂක අමාත්‍යාංශ ලේකම්වරයාට ලිපියක් යොමු කිරීමට ද නියමිතය. අපරාධ පරීක්ෂණ දෙපාර්තමේන්තුවේ ඉහළ පෙළේ ආරංචිමාර්ග සඳහන් කරන්නේ මහේස්ත‍්‍රාත්වරයාගේ මෙම ක‍්‍රියාකලාපය සම්බන්ධයෙන් යම් සැකයක් මතු වන නිසා ඒ පිළිබඳව අධිකරණ සේවා කොමිෂන් සභාව දැනුම්වත් කිරීමට කටයුතු කරන බවයි. කෙසේ වෙතත්, ඉදිරි පරීක්ෂණ සඳහා එය බාධාවක් කර නොගන්නා බවත්, මේ ඝාතන සිද්ධියේ ප‍්‍රධාන සැකකරුගේ බිරිඳ එම අධිකරණයේම නීතිවේදිනියක ලෙස කටයුතු කිරීම පිළිබඳවද අවධානය යොමු කරන බවත් එම ආරංචිමාර්ග වැඩි දුරටත් සඳහන් කළේය. මේ අතර අදාළ පැහැර ගැනීම සිදු කර ඇති බවට සාක්ෂි සහිතව චෝදනා එල්ල වන දකුණු පළාත් විශේෂ විමර්ශන ඒකකය භාරව සිටි ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන තවදුරටත් සක‍්‍රිය සේවයේ යොදවා සිටීමද බරපතළ ගැටලුවකි. පොලිස්පතිවරයාට පමණක් දෙවැනි වන නිලයක් දරන ඔහු මේ වනවිටත් දකුණු පළාතේ සියලුම පොලිස් ස්ථානවලට දැනුම් දී ඇත්තේ, අදාළ ව්‍යාපාරිකයන් දෙදෙනාට එරෙහිව ඇති සියලු චෝදනා පිළිබඳ වාර්තාවන් ලබා දෙන ලෙසයි. තමන් යටතේ තිබූ ඒකකයකට සෘජුව චෝදනා එල්ල වී ඇති ඝාතන පරීක්ෂණයකට අදාළ වන සාධක මෙසේ ජ්‍යෙෂ්ඨ නියෝජ්‍ය පොලිස්පතිවරයා විසින් රැස් කිරීම බරපතළ කරුණක් බවත්, පරීක්ෂණවලට බාධාවක් නොවීමට නම් ඔහුව අනිවාර්ය නිවාඩු යැවිය යුතු බවත් ජ්‍යෙෂ්ඨ නීතිවේදීහු අවධාරණය කරති. කෙසේ වෙතත්, ජ්‍යෙෂ්ඨ නියෝජ්‍ය පොලිස්පතිවරයකු අනිවාර්ය නිවාඩු යැවීම සඳහා නීතිය හා සාමය අමාත්‍යාංශයේ ලේකම්වරයා මඟින් පොලිස් කොමිසමට දැනුම් දිය යුතු ය. එහෙත්, පොලිස්පතිවරයාගේ පාර්ශ්වයෙන් මෙතෙක් එවැන්නක් සිදු කර නැත. නීතිය හා සාමය අමාත්‍යාංශය ජනාධිපතිවරයා යටතේ පැවැතීමද මෙහි දී අවධානයට යොමු කළ යුතු කරුණකි. පසුගිය ජනවාරි 23 වැනිදා මේ ව්‍යාපාරිකයන් දෙදෙනා පැහැරගෙන ගොස් ඇති අතර, එයින් මාසයකට පසු අපරාධ පරීක්ෂණ දෙපාර්තමේන්තුව විමර්ශන ආරම්භ කරන තුරු පළාතේ පොලිස් ස්ථානවලින් කිසිදු විධිමත් පරීක්ෂණයක් සිදු නොවීම සම්බන්ධයෙන් ජාතික පොලිස් කොමිසමට පැමිණිල්ලක් ඉදිරිපත් කළ යුතු බව අදාළ නීතිවේදීන්ගේ මතයයි. කෙසේ වෙතත්, මේ වන විට අදාළ ව්‍යාපාරිකයන් අපරාධකරුවන් ලෙස හඳුන්වා, නඩුවේ අවධානය වෙනත් පැත්තකට යොමු කරවීමේ උත්සාහයක් ද ක‍්‍රියාත්මකය. ශාලික විමලසේන – ලංකා ඉරිදා සංග්‍රහය", "URL": "https://lankatruth.com/si/?p=69595", "Category": "පුවත්", "Parent URL": null}