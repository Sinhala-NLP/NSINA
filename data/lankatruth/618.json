{"Source": "Lankatruth", "Timestamp": "December 26, 2011", "Headline": "ස්වාමියාගෙන් බේරීමට ළිඳට පැන්න කාන්තාව දියේ ගිලී මිය යයි", "News Content": "පිහියෙන් ඇනීමට ලූහුබැඳි සිය ස්වාමියාගෙන් බේරීමට ළිඳට පැන්න කාන්තාවක් දියේ ගිලීමෙන් මියයාමේ පුවතක් ගොකරැල්ල පොලීසියෙන් වාර්තා වේ. සැකකරු පළමුව තම බිරිඳගේ ඥාති සහෝදරියකට පිහියෙන් ඇන තුවාල සිදුකර ඇතැයි පොලිසිය කළ මූලික පරීක්‍ෂණවලදී හෙළිවී තිබේ. මරණයට පත්ව ඇත්තේ වයස අවුරුදු 27 ක් වූ නිර්මලා පතිරාජ නැමැත්තියකි. පිහියෙන් ඇනීම නිසා තුවාල ලැබූ ඥාති සොයුරිය පොල්ගොල්ල රෝහලේ ප‍්‍රතිකාර ලබමින් සිටින බව පැවසේ. මියගිය කාන්තාව සැමියා සමග අමනාපවී ගොකරැල්ල පොලිස් වසමේ දඹහැර – මඩගහපොළ ප‍්‍ර‍්‍රදේශයේ සිය ඥාති සොයුරියකගේ (තුවාලකාරියගේ) නිවසට පැමිණ සිටින අවස්ථාවේදී සැකකරු එම නිවසට පැමිණ මෙම අපරාධය සිදු කර තිබේ. සැකකරු අත්අඩංගුවට ගෙන ඇති අතර ගොකරැල්ල පොලීසිය වැඩිදුර පරීක්‍ෂණ සිදුකරනු ලබයි.", "URL": "https://lankatruth.com/si/?p=618", "Category": "පුවත්", "Parent URL": null}