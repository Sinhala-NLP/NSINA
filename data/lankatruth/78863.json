{"Source": "Lankatruth", "Timestamp": "August 9, 2019", "Headline": "අල ගොවි සටනට තවත් ජයක්", "News Content": "මිට වසරකට පෙර ආණ්ඩුව විසින් අර්තාපල් අල ගොවීන්ගෙන් මිලදී ගත් අල සදහා ලැබිය යුතු රුපියල් කෝටි 18ක මුදලක් ලබා නොදී මගහරිමින් සිටි අතර එයට විරෝධය දක්වමින් ගොවීන් අවසතා කිහිපයකදී සමස්ත ලංකා ගොවිජන සම්මේලනය සමග එක්ව බලධාරීන් සමග සාකච්ඡා පැවැත්වූ අතර තවත් අවස්ථා කිහිපයකදී විරෝධතා දියත් කරන ලදී. එහි ප්‍රතිඵලක් ලෙස එසේ ගෙවීමට තිබූ මුදලින් විටින් විට ගොවි ජනතාව වෙත මුදල් ලැබුණ නමුත් ඊයේ වනවිට තවත් රුපියක් කෝටි 03ක මුදලක් ගොවීන්ගේ ගිණුම් වෙත බැරවීමට නියමිතව තිබිණි. ඉකුත් වසරේදී වැලිමඩ, ඌව පරණගම, බොරලන්ද ආදී ප්‍රදේශවල අර්තාපල් අල ගොවීන්ගේ නිෂ්පාදන තොග කිලෝව රුපියල් 92 බැගින් සමුපකාර සංවර්ධන දෙපාර්තමේන්තුව මගින් ස්ථාන හයකදී අල කිලෝ විසි ලක්ෂ හතලිස් හතර දහසක් (Kg 2,044,000) මිලදී ගත් බවත් ඊට අදාල මුදල් ලබා ගැනීම සදහා අවස්ථා ගනනාවකදී තම සම්මේලනයට මැදිහත්වීමට සිදුවූ බවත් මේ වනවිට රුපියල් කෝටි තුනක පමණ මුදලක් ලබාගැනීමට තිබෙන බවත් විෂය භාර අමාත්‍යවරය හා නිලධාරීන් නොයෙක් දේ ප්‍රකාශ කරමින් ගොවියා පිඩාවට පත්කරමින් සිටින බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පසුගියදා මාධ්‍ය හමුවක් පවත්වමින් සඳහන් කළේ ය. මෙම ගොවි ජනතාව සමග තමන් සමුපකාර සංවර්ධන දෙපාර්තමේන්තුවට පැමිණෙන බවත් මුදල් නොගෙන යළි පිටව නොයන බවත් එම මාධ්‍ය හමුවේදී අවධාරණය කළ අතර එලෙස එම ගොවි ජනතාව සමග ඔවුන් ඊයේ (08) දින සමුපකාර සංවර්ධන දෙපාර්තමේන්තුවට පැමිණි අතර එම දෙපාර්තමේන්තුව ඉදිරිපිට විරෝධතාවයකද නිරතවූහ. එහිදී සමුපකාර සංවර්ධන දෙපාර්තමේන්තුවේ සභාපතිවරයා ඇතුළු නිළධාරීන් සමග සාකච්ඡාවක්ද පැවති අතර එම සාකච්ඡාව අතරතුරදීම උක්ත රුපියල් කෝටි තුනෙන් කොටසක් ගොවි ජනතාවගේ බැංකු ගිණුම් වෙත බැර කිරීමට පියවරගෙන තිබේ. ඉතිරි කොටස අද (09) දින බැංකු ගිණුම් වෙත බැර කරන බවට ලබාදුන් ලිඛිත පොරොන්දුව මත ගොවි ජනතාව එම ස්ථානයෙන් පිටව යන ලදී.", "URL": "https://lankatruth.com/si/?p=78863", "Category": "පුවත්", "Parent URL": null}