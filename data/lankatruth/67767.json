{"Source": "Lankatruth", "Timestamp": "February 8, 2019", "Headline": "ඥානසාර හිමිගේ එක් සිරදඬුවමක් වසර 5කට අත්හිටුවයි", "News Content": "අතුරුදහන් මාධ්‍යවේදී ප්‍රගීත් එක්නැලිගොඩ මහතාගේ බිරිඳ සන්ධ්‍යා එක්නැලිගොඩ මහත්මියව සාපරාධී බියගැන්වීමේ චෝදනාවට අදාළව ඥානසාර හිමියන්ට පනවා තිබූ බරපතළ වැඩ සහිත මාස 06ක සිරදඬුවම වසර 05කට අත්හිටුවීමට හෝමාගම මහේස්ත්‍රාත් විනිසුරු අමල් තිලකරත්න මහතා විසින් අද (08) නියෝග කර තිබේ. පසුගිය ජනවාරී මස 30 වන දින ඥානසාර හිමිගේ සිරදඬුවමට එරෙහිව ඉදිරිපත් කළ අභියාචනයේ තීන්දුව අද ලබා දෙන බවට හෝමාගම අධිකරණය නියෝග කර තිබිණි. මේ වනවිටත් ඥානසාර හිමියෝ අධිකරණයට අපහාස කිරීමේ චෝදනාවකට අදාලව අභියාචනාධිකරණ තීන්දුවකට අනුව වසර හයක සිරදඩුවමක් නියමව බන්ධනාගාරගතව සිටිති. මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන් කිරීමේ නඩුව 2016 වසරේ ජනවාරි 25 වැනිදා හෝමාගම මහේස්ත්‍රාත් අධිකරණයේ විභාගයට ගත් අවස්ථාවේ එම නඩුවේ පැමිණිලිකාරියක වන සන්ධ්‍යා එක්නැලිගොඩ මහත්මියට අධිකරණ භූමියේදී බැණ තර්ජනය කිරීම සම්බන්ධයෙන් පසුගිය වසරේ ජුනි 14 වැනිදා ඥානසාර හිමියන්ට මාස 06ක සිර දඩුවම් නියම කෙරුණි. ඉන් දින 08කට පසු උන්වහන්සේ එම තීන්දුවට එරෙහිව හෝමාගම මහාධිකරණයට ඉදිරිපත් කළ අභියාචනයක් සලකා උන්වහන්සේව ඇප මත මුදාහැරුණි. එසේ සිටියදී ඥානසාර හිමියන් හෝමාගම මහේස්ත්‍රාත් අධිකරණය තුළදී අදිකරණයට අපහාස වන අයුරුන් හැසිරීමේ චෝදනාව මත අභියාචනාධිකරණය උන්වහන්සේට වසර 19ක සිර දඩුවමක් වසර 06කින් ගෙවී යන පරිදි පසුගිය වසරේ අගෝස්තු 08 වැනිදා නියම කළේය.", "URL": "https://lankatruth.com/si/?p=67767", "Category": "පුවත්", "Parent URL": null}