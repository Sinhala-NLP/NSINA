{"Source": "Lankatruth", "Timestamp": "December 29, 2017", "Headline": "ලග්ගල රක්ෂිතයක කුඹුක් ජාවාරමක් – අපේක්ෂකයෙක් ගැනත් කියවෙයි", "News Content": "ලග්ගල මඩු මාන ගල්ගේ දේවාල රක්ෂිතයේ මහා පරිමාණ කුඹුක් දැව ජාවාරමක් ‍ක්‍රියාත්මක වන බව ප්‍රදේශවාසීහු පවසති. මෙම ප්‍රදේශයේ මහා පරිමාණයෙන් කුඹුක් ගස් කපා මන්දිරවල බිමට හා තරප්පු පෙළවල්වලට ඇල්ලීම සඳහා කුඹුක් දැව කොටස් කරමින් සිටින බවට ලද තොරතුරක් අනුව ඊයේ (28) ලග්ගල අඩවි වන කාර්යාලය සිදුකළ වැටලීමකදී විශාල කුඹුක් ගස් හතරක් කපා කොටස් කරමින් සිටි පුද්ගලයන් දෙදෙනකු සැකපිට අත්අඩංගුවට ගෙන තිබේ. ගල්ගේ දේවාල ඇල මගේ තිබුණු වසර 300ක් 400ක් පමණ පැරණි කුඹුක් ගස් හතරක් මේ අකාරයෙන් කපා කොටස් කරමින් තිබෙන අයුරු දැකගත හැකිය. මේ පිළිබඳව ලග්ගල අඩවි වන කාර්යාලය බීට්ටු වන නිලධාරී ඊ.එස්.එල්. එදිරිසිංහ මහතාගෙන් විමසීමේදී කියා සිටියේ දැව ජාවාරමේ යෙදී සිටි පුද්ගලයන් දෙදෙනකු හඳුනාගෙන ඔවුන් දෙදෙනා අත්අඩංගුවට ගත් බව ය. සැකකරුවන් දෙදෙනා නාඋල මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් පනස්දහසක ශරීර ඇප දෙකක් මත මුදාහැරී බව හෙතෙම කියා සිටියේය. මෙම කුඹුක් දැව ජාවාරමට සම්බන්ධ යැයි මැතිවරණයට ඉදිරිපත්ව සිටින අපේක්ෂකයෙකුද වන හිටපු ප්‍රාදේශීය සභා මන්ත්‍රීවරයෙකු ගැන ආරංචි පැතිරගියද ඒ පිළිබඳව තොරතුරක් තමන් වෙත ලැබි නොමැති බව අඩවි වනනිලධාරීවරයා මාධ්‍ය වෙත ප්‍රකාශ කර ඇත. කෙසේ නමුත් ලග්ගල ප්‍රාදේශීය සභාව සඳහා මෙවර පළාත් පාලන මැතිවරණයට ඉදිරිපත්ව සිටින අපේක්ෂකයෙකුගේ ඥාතීන් සහ ආධාරකරුවන් පිරිසක් මහා පරිමාණ කුඹුක් දැව ජාවාරම සිදු කරමින් යන බව ලග්ගල පොලීසියට ලැබුණු තොරතුරක් මත වැටලීමට යද්දි එක වරම ලග්ගල වන සංරක්ෂණ දෙපාර්තමේන්තුවේ නිලධාරීන් කණ්ඩායමක් එම ස්ථානයට ගොස් සැකකරුවන් දෙදෙනෙකු දැව තොගය සමග අත්අඩංගුවට ගෙන ඇති බවද මේ අතර වාර්තා වේ.", "URL": "https://lankatruth.com/si/?p=45670", "Category": "පුවත්", "Parent URL": null}