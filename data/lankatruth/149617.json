{"Source": "Lankatruth", "Timestamp": "July 25, 2023", "Headline": "ජාතිවාදී සහ වර්ගවාදී ගොන් වස්සන් පිළිබඳව ‘දිවයින‘ ලියයි", "News Content": "ඉන්දීය මහ මැතිවරණය ලං වෙමින් තිබියදී මාස කිහිපයක පටන් මනිපූර් ප්‍රාන්තයේ ඇතිවී තිබෙන ජාතිවාදී කෝලහල සම්බන්ධයෙන් අද (25) කතුවැකියක් පළ කරන දිවයින පුවත්පත  ශ්‍රී ලංකාවේ ද මෙවැනි ගැටුම් ඇති කිරීමට උත්සාහ කරන “ජාතිවාදී සහ වර්ගවාදී ගොන් වස්සන්“ සිටින්නේ යැයිද දැඩි ප්‍රහාරාත්මකව සඳහන් කර තිබේ.  එම කතු වැකිය පිළිබඳ අවධානය යොමු කළ යුතු කරුණු කිහිපයක් උපුටා ගෙන පහතින් පළ කරන්නෙමු.  “අපේ රටේ වැඩි ප්‍රසිද්ධියක් නැතුවාට ඉන්දියාවේ මනිපූර් ප්‍රාන්තය මේ වනවිට තනිකරම ගිනි ජාලාවකි. මනිපූර් කී සැණින් මනිපුර් නැටුම් සහ මනිපුර් සාරි ගැන මිස වෙනත් දෙයක් ගැන අපේ රටේ වැඩිදෙනා දන්නේ නැත. එහෙත් ඊට වැඩි දේවල් දශක ගණනාවක් තිස්සේම මේ ප්‍රාන්තයේ පවතී. එක් පැත්තකින් බංගලාදේශයටත් අනෙක් පැත්තෙන් බුරුමයටත් මායිම්ව තිබෙන මනිපූර් ප්‍රාන්තය ගැන අප මේ මොහොතේ කතු වැකියක් ලිවිය යුත්තේ ඇයි? එය ආගම්වාදය නිසා ගිනිගෙන තිබෙන බැවිනි. වර්ගවාදය නිසා අළුවෙමින් පවත්නා බැවිනි. මීට මාස දෙකකට පෙර මනිපූර් ප්‍රාන්තයේදී ඉතාම නරක දෙයක් සිදුවිය. ප්‍රාන්තයේ බහුතර ගෝත්‍රය වන මෙයිටෙයි ගෝත්‍රයට අයත් රස්තියාදුකාරයන් කිහිපදෙනෙක් ප්‍රාන්තයේ සුළුතර ප්‍රජාව වන කුකී ගෝත්‍රයට අයත් තරුණියන් දෙදෙනකු පැහැරගෙන ඔවුන් දූෂණය කර නිරුවතින් මහ පාරේ ඇවිද්දවීය. ඉන්පසු මෙය වීඩියෝ කර යූ ටියුබ් එකට මුදාහරින ලදී. ඉතාම භයානක ප්‍රචණ්ඩ ක්‍රියා පටන්ගන්නේ එතැන් සිටය. තරුණියන් දෙදෙනා නිරුවතින් ඇවිද්ද වූ සල්ලාල රස්තියාදුකාරයන් කිහිපදෙනා මේ වනවිට පොලිස් කූඩුවේ සිටිති.“ “එසේම මෙයිටෙයි කුකී සහ නාග යන ගෝත්‍ර තුනටම කුඩා මනිපුර් ප්‍රාන්තය තුළ වෙනම රටවල් තුනක් අවශ්‍යව තිබේ. අප මනිපුර් ප්‍රාන්තයේ පවත්නා ගැටුම් සම්බන්ධයෙන් මේ කතුවැකිය ලියන්නේ එම අවශ්‍යතාවම ඇති ජාතිවාදී සහ වර්ගවාදී ගොන් වස්සන් අපේ රටේද හරක් පට්ටි වශයෙන් ගැවසෙන නිසාය. මැයි මාසයේදී කුකී තරුණියන් දෙදෙනා දූෂණය කර නිරුවතින් මහපාරේ ඇවිද්දවා එම වීඩියෝව අන්තර්ජාලයට දැමූ පසු හටගත් ගෝත්‍රික ගැටුම් වලින් මේ වනවිට 130 ක් මියගොස් ඇත. ඒ අතර මාස දෙකක ළදරුවෙක්ද, අවුරුදු 104 ක මහල්ලෙක්ද වෙති. ඊට අමතරව ප්‍රචණ්ඩ ක්‍රියා හේතුවෙන් හැටදහසකට පමණ වාසස්ථාන අහිමි වී තිබේ. ඉන්දියන් යුද හමුදාව සහ පොලිසිය පැය 24 පුරාම ඇහැ ඇරගෙන ප්‍රචණ්ඩකාරීන් අත්අඩංගුවට ගැනීමෙහි නිරතව සිටිති. එහෙත් මෙබඳු වනගත ප්‍රාන්තවල ඇතිවන සටන් ඉක්මනින් මර්දනය කළ නොහැක. පාර්ශ්ව දෙකටම අයත් ත්‍රස්තවාදීහු පොලිසියේ ආයුධ ගබඩාවලට පැන ආයුධ පැහැරගෙන ඒවායින් වෙඩි තබමින් මිනිසුන් මරති. මේ වනවිට කුකීවරුන්ගේ ක්‍රිස්තියානි පල්ලි සිය ගණනක්ද හින්දු දේවාල පහළොවකට කිට්ටු ගණනක්ද ගිනි තබා විනාශ කර තිබේ. මේ සාහසික ප්‍රචණ්ඩත්වයේ නරකම ආයුධය වී ඇත්තේ ස්ත්‍රී දූෂණය බව බීබීසී පුවත් සේවයේ දිල්ලි වාර්තාකාරිනී ගීතා පාන්ඩේ පවසයි. මේ නරක ආයුධය නිසා ඉතා දරුණු ලෙස වෛරය වැපිරෙන බව ඇය සඳහන් කර තිබේ.“ .“", "URL": "https://lankatruth.com/si/?p=149617", "Category": "පුවත්", "Parent URL": null}