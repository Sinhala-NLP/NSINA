{"Source": "Lankatruth", "Timestamp": "July 27, 2020", "Headline": "අනුරගේ විරෝධාතා අධිකරණයේදී පිළිගත් ජනාධිපති කොමිසම පෙත්සම් විභාගය අවසන් වනතෙක් අනුරව කොමිසමට නොකැඳවන බව කියයි", "News Content": "දේශපාලන පළිගැනීම්වලට ලක්වූ රජයේ නිලධාරීන්, රාජ්‍ය සංස්ථාවල සේවකයන්, සන්නද්ධ හමුදාවල සහ පොලිස් සේවයේ සාමාජිකයන්ට පැමිණිලි ඉදිරිපත් කිරීමට ස්ථාපිත කළ ජනාධිපති කොමිසමට උක්ත කිසිඳු ආයතනයකට අයත් නොවන පුද්ගලික ව්‍යාපාරිකයෙකු වන නිශ්ශංක සේනාධිපති විසින් ගොනු කර ඇති පැමිණිල්ල මත තමන්ව එම කොමිසමට කැඳවීම නීතිවිරෝධී බවත්, එම කොමිසමට එවැනි පැමිණිල්ලක් ගොනු කළ නොහැකි බවත් සඳහන් කරමින් ජනතා විමුක්ති පෙරමුණේ නායක අනුර දිසානායක මහතා එම කොමිසමට ගොනු කළ මූලික විරෝධතා සැලකිල්ලට නොගත් එම කොමිසම අද (27) අභියාචනාධිකරණයේදී එම විරෝධතා මත පදනම්ව මෙම පෙත්සම් විභාගව අවසන් වන තුරු අනුර දිසානායක මහතාව කොමිසම හමුවට නොකැඳවන බවට ප්‍රකාශ කර තිබේ. අද පෙත්සම කැඳවූ අවස්ථාවේ පැය තුනකය අධික කාලයක් පැවති කරුණු දැක්වීම්වලදී අනුර දිසානායක මහතා වෙනුවෙන් පෙනී සිටි නීතිඥ සාලිය පීරිස් මහතා විසින් කරුණු ගණනාවක් කෙරෙහි අධිකරණයේ අවධානය යොමු කරවන ලදී. ජනාධිපති කොමිසමේ බලසීමාවට නොගැනෙන පුද්ගලයෙකුට පැමිණිල්ලක් කිරීමට ඉඩ දී එම නීතිවිරෝධී පැමිනිල්ල මත පදනම්ව අනුර දිසානායක මහතා මෙලෙස කොමිසම වෙත කැඳවීමට එම කොමිසමට අධිකරණමය බලයක් නොමැති බවත් මෙය අනුර දිසානායක මහතා ඉලක්කකර සිදු කරනු ලබන පළිගැනීමක් බවත් අනුර දිසානායක මහතා වෙනුවෙන් පෙනී සිටි නීතිඥයින් අධිකරණයට දන්වා ඇත. අනතුරුව කොමිසම වෙනුවෙන් පෙනී සිටි ජනාධිපති නීතිඥ ඉගලහේවා මහතා විසින් ප‍්‍රකාශ කර සිටියේ අභියාචනාධිකරණය විසින් සුදුුසු නියෝගයක් පෙත්සම්කරු සම්බන්ධයෙන් ලබාදෙන තෙක් ඔහු උක්ත කොමිසම හමුවට කැඳවීමට කටයුතු නොකරන බවය. මෙහි ඇති සුවිශේෂීම කරුණ වන්නේ මෙම පෙත්සම අභියාචනාධිකරණයේ ගොනු කිරීමට මූලික වූ විරෝධතා ජනාධිපති කොමිසමේදී අනුර දිසානායක මහතා කොමිසමට ඉදිරිපත් කළ නමුත් එය නොතකා කටයුතු කිරීමට සූදානම් වූ කොමිසම එම කරුණු අබියාචනාධිකරණයේදී පිළිගැනීමට ලක්වීම ය. මෙම පෙත්සම පිළිබඳ විභාගය යලි සැප්තැම්බර් මස 29 වන දින පෙරවරු 09 අභියාචනාධිකරණයේ සිදු කිරීමට නියමිත ය.", "URL": "https://lankatruth.com/si/?p=95195", "Category": "පුවත්", "Parent URL": null}