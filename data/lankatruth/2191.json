{"Source": "Lankatruth", "Timestamp": "April 30, 2012", "Headline": "මර්වින් සිල්වා තවත් රංගනයකට සූදානම් වෙයි!", "News Content": "“අල්ලස් චෝදනාවක් තියෙනවා කියලා ඔප්පු කරන්න පුළුවන් නම් එක්ලක්ෂ පනස් දෙදහක් ඡන්දය ගත්තු මම ජනතාවට කියලා මන්ත්‍රීකමෙන් හා දේශපාලනයෙන් ඉවත් වෙනවා” යැයි මහජන සම්බන්ධතා හා මහජන කටයුතු අමාත්‍ය ශ්‍රී ලංකා නිදහස් පක්ෂයේ කැලණියේ සංවිධායක මර්වින් සිල්වා මහතා පවසා තිබේ. ඒ මහතා එසේ පැවැසුවේ මහජන සම්බන්ධතා හා මහජන කටයුතු අමාත්‍යංශය මගින් ආරම්භ කර ඇති “ජනසෙතට ජනහවුල” ව්‍යාපෘතියේඋත්සවයකට මීගමුව නිව්ස්ටෙඩ් බාලිකා විද්‍යාලයේදී පෙරේදා (28) සහභාගි වෙමිනි. කෙසේ වෙතත් මීට දින කිහිපයකට පෙර පැවැති රැස්වීමකදී අමාත්‍ය බැසිල් රාජපක්ෂ මහතා කියා සිටියේ ඇමති මර්වින් සිල්වා ඉවත් කිරීමට හැක්කේ ජනාධිපතිවරයා තීරණය කළ‍හොත් පමණක් බවයි. මේ අතර මෛත්‍රීපාල සිරිසේන අමාත්‍යවරයාගේ මූලිකත්වයෙන් මර්වින් සිල්වා ඇමතිවරයාට විනය පරීක්ෂණයක්ද පැවැත්වෙමින් තිබේ. මේ වනවිටත් කැළණිය ප්‍රාදේශීය සභාවේ සභාපතිවරයා ඇතුලු මන්ත්‍රීවරැන් මර්වින් සිල්වා මහතාගේ දූෂණ හා වංචා පිළිබඳ ප්‍රසිද්ධියේ මාධ්‍ය වෙත කරුණු ඉදිරිපත් කරමින් සිටී.", "URL": "https://lankatruth.com/si/?p=2191", "Category": "පුවත්", "Parent URL": null}