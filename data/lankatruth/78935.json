{"Source": "Lankatruth", "Timestamp": "August 11, 2019", "Headline": "හොරුන්, දූෂිතයින් ඡන්දයට දාන්න එපා… සර්ව ආගමික නායකයෝ ඉල්ලති", "News Content": "ඉදිරි ජනාධිපතිවරණ සඳහා ඉදිරිපත්වන අපේක්ෂකයින් රටත් ජනතාවත් ගැන සිතා එම මැතිවරණ සඳහා ඉදිරිපත්වෙන්නේ සත්භාවෙන්නම් ඔවුන් අනුගමණය කළ යුතු ක්‍රියා පිළිවෙත් පිළිබඳවත් සුදුසුකම් ඇති මැතිවරණ අපේක්ෂකයින් තෝරා ගැනීම සඳහා දේශපාලන පක්ෂ නායකයන් හා මහ ජනතාව වෙතත් නිදේශ මාලාවක් ඉදිරිපත් කිරීමට මෙරට සියලුම ආගමික නායක තුමන්ලාගේ මැතිදත්වීමෙක් පසුගිය 06වනදා කොළඹ බණ්ඩාරනායක සම්මන්ත්‍රණ ශාලාවේදී කටයුතු කර තිබිණි. එම නිදේශමාලාව ඉදිරිපත් කරමින් එතුමන්ලා විසින් ශ්‍රී ලංකාවට සුපිළිපන් දේශපාලන සංස්කෘතියක් උදා කරගැනීමේ අරමුණෙන් මැතිවරණ පනතට සංශෝධයන්ද යෝජනා කර ඇත. ඒ අනුව ජනාධිපතිවරයා තෝරා පත්කර ගැනීමේ පනත, පාර්ලිමේන්තු මැතිවරණ පනත, පළාත් සභා ඡන්ද විමසීමේ පනත, පළාත් පාලන ඡන්ද විමසීමේ පනත හා වෙනත් අනුෂංගික පනත් සංශෝධනය කිරිමටද ඉන් යෝජනා කර තිබේ. විශේෂයෙන් මැතිවරණ සඳහා මුදල් යෙදවීම පාලනය හා නියාමනය කිරීම සඳහාත්, අපේක්ෂකයන්ගේ අධ්‍යාපන සුදුසුකම් හෝ වෘත්තීය සුදුසුකම්, වත්කම්, තමන්ගේ පවුලේ සාමාජිකයන්ගේ වත්කම්, මැතිවරණයට ඉදිරපත්වන මොහොත වනවිට වයස, එම අපේක්ෂකයා අධිකරණවලදී වරදකරුවෙකු වී ඇත්ද නැද්ද යන්න, අපේක්ෂකයාට එරෙහිව අධිකරණවල පවතින නඩු පිළිබඳව, තමන්ගේ පවුලේ සාමාජිකයන්ගේ අධිකරණවලදී වරදකරුවෙකු වී තිබෙද හෝ නඩු පවතින්නේද යන්න, අපේක්ෂකයාට රජයේ ආයතන සමග ව්‍යාපාර, කොන්ත්‍රාත් හෝ කවර ආකාරයක හෝ ගණුදෙනු ඇත්ද නැද්ද යන්න මැතිවරණ කොමිසම හරහා ඡන්දදායකයන්ට දැන ගැනීම පිනිස ප්‍රසිද්ධ කිරීම ඇතුළු කරුණු රැසක් මෙහි අන්තර්ගතය. අධිකරණයේදී වරදකරුවෙකු වී ඇත්නම් ඔහුට අපේක්ෂකත්වය ලබා නොදිය යුතු බවදට මෙහි යෝජනා කර ඇත. මල්වතු පාර්ශවයේ මහානායක තිබ්බටුවාවේ ශ්‍රී සිද්ධාර්ථ සුමංග හිමි, අස්ගිරි පාර්ශවයේ මහා නායක වරකාගොඩ ධම්මසිද්ධි හිමි, අමරපුර මහානිකායේ කොටුගොඩ ධම්මාවාස, රාමඤ්ඤ මහානිකායේ නාපාන පේමසිරි හිමි, කොළඹ අදරදගුරු මැල්කම් කාදිනල් රංජිත් හිමිපාණන්, කොළඹ දියෝකීසිය ලංකා සභාවේ ඩිලෝරාජ් කනගසබේ රදගුරු හිමිපාණන්, සමස්ත ලංකා හින්දු සම්මේලනයේ ශ්‍රී වෛතීශ්වර කුරුක්කල් තුමා, ජමියාතුල් උලමා සභාවේ සභාපති මුෆ්ති එම්.අයි.එම් රිස්වි තුමා යන සර්ව ආගමික නායකන්ගේ අත්සනින් මෙම නිර්දේශ මාලාව නිකුත් කර ඇත. මෙය ශ්‍රී ලංකා නිදහස් පක්ෂ සභාපති ජනාධිපති මෛත්‍රීපාල සිරිසේන, එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහ, විපක්ෂ නායක මහින්ද රාජපක්ෂ සහ ජනතා විමුක්ති පෙරමුණේ දේශපාලන මණ්ඩල සභික, කෝප් සභාපති සුනිල් හඳුන්නෙත්ති මහතා ඇතුළු නායකයින් වෙත පිළිගන්වා තිබේ.", "URL": "https://lankatruth.com/si/?p=78935", "Category": "පුවත්", "Parent URL": null}