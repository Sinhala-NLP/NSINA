{"Source": "Lankatruth", "Timestamp": "November 9, 2019", "Headline": "මරණ දඬුවම නියමකර තිබූ රෝයල් පාක් ඝාතකයාට ජනාධිපති සමාව", "News Content": "ජනාධිපතිවරයාගේ ධුර කාලය නිමවීමට දින කිහිපයක් තිබියදී රෝයල් පාක් ඝාතන සිද්ධිය සම්බන්ධව මරණ දඬුවම හිමිව සිටින ශ්‍රමන්ත ජූඩ් ඇන්තනී ජයමහ නැමැත්තාට ජනාධිපති සමාව නිකුත් කර තිබේ. බන්ධනාගාර කොමසාරිස් ජනරාල් ටී.එම්. ජේ. ඩබ්ලිව්. තෙන්නකෝන් මහතා සඳහන් කර ඇත්තේ ජනාධිපතිවරයා විසින් සමාව ලබාදෙමින් නිකුත් කළ ලිපිය තමාවෙත ලැබී ඇති බවය. 2005 වසරේ ජූලි 01 වැනිදා රෝයල් පාක් නිවාස සංකීර්ණය තුළදී 19 හැවිරිදි ඉවෝන් ජොන්සන් නැමති ජාත්‍යන්තර පාසලක ඉඟනුම ලබමින් සිටි තරුණියක ඝාතනය කිරීමේ සිද්ධිය සම්බන්ධව ශ්‍රමන්ත ජූඩ් ඇන්තනී ජයමහ නැමැත්තාට 2012 වසරේ මරණ දඬුවම නියම කර තිබිණි. වසර 12ක සිර දඬුවම් නියමවීමෙන් පසු නීතිපති දෙපාර්තමේන්තුව විසින් සිදුකරන ලද අභියාචනයක් අනුව නඩුව නැවත කැඳවා සැකකරුට මරණ දඬුවම නියම කර තිබිණි. අධිකරණ වෛද්‍ය වාර්තාවට අනුව තරුණියගේ මරණය හුස්ම සිර කිරීමකින් සිදුවූවක් බවත් බහුවිධ කැපුම් තුවාල 48ක් ඇගේ සිරුරේ තිබූ බවත් සඳහන්ව තිබිණි.", "URL": "https://lankatruth.com/si/?p=85202", "Category": "පුවත්", "Parent URL": null}