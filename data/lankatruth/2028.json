{"Source": "Lankatruth", "Timestamp": "April 11, 2012", "Headline": "ආණ්ඩුවේ ප්‍රෝඩාවෙන් දහස් ගණනින් අතරමං", "News Content": "උත්සව සමයට විශේෂ දුම්රිය සේවාවක් ආරම්භ කර ඇති බවට ආණ්ඩුව විසින් ගෙන ගිය ප්‍රචාරය ප්‍රෝඩාවක් බවට පත්වඇත. අද දිනයේ පමණක් කොළඹ කොටුව දුම්රියපොළේ සිට මාතර දක්වා ගමන් වාර 8ක් සදහා සේවාව සපයන බවට පළුල් ප්‍රචාරයක් ලබා දී තිබුණි. නමුත් අද පෙ.ව. 7.31ට මරදාන දුම්රියපොළින් ගමන් ආරම්භ කිරීමට නියමිතව තිබූ SP11 දුම්රිය නොවැලැක්විය හැකි හේතුවක් නිසා අවලංගුකර ඇත. මෙලෙස එම දුම්රිය ගමන් වාරය අවලංගුකර තිබෙන බවට‍ මරදාන – මාතර දුම්රිය මාර්ගයේ සෑම දුම්රියපොළකම පාහේ ශබ්දවිකාශන යන්ත්‍ර මගින් ප්‍රචාරය කරමින් සිටී. මේ අනුව විශේෂ දුම්රිය සේවාවේ පළමු ගමන් වාරයම මෙසේ අවලංගු කර ඇති අතර ගමන් වාර 8ක් ලෙස නම්කර තිබුණද දැන් එය 7ක් දක්වා අඩුවී ඇත. අද උදෑසනින්ම මෙම 7.31 දුම්රියෙන් තම නිවෙස් බලා පිටත්ව යෑමට සිටි දහස් ගණනක් ජනතාව මහත් අපහසුතාවයකට පත්ව තිබේ. අවුරුදු සමයේ ආරම්භ කරනවා යැයි කියූ මෙම විශේෂ දුම්රිය සේවාව සම්බන්ධයෙන් තමන්ගේ මහත් විශ්වාසයක් තිබූ බවත් අද උදෑසනින්ම සිදුවී මෙම තත්වය මත තම විශ්වාසය බිදී‍ ගොස් ඇතැයිද මගී ජනතාව පවසා සිටී. අපහසුතාවයට පත්ව ඇති මගී ජනතාවට විකල්ප දුම්රියක් හෝ ලබා නොදීම සම්බන්ධයෙන් මරදාන සහ කොටුව යන දුම්රිය ස්ථා‍නවල සිටින මගී ජනතාව මහත් නොසන්සුන්තාවයකට පත්වී ඇති බව වාර්තා වේ.", "URL": "https://lankatruth.com/si/?p=2028", "Category": "පුවත්", "Parent URL": null}