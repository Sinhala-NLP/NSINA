{"Source": "Lankatruth", "Timestamp": "December 11, 2022", "Headline": "ත්‍රස්තවාදය වැළැක්වීමේ පනත වෙනුවට වෙන කිසිම පනතක් අවශ්‍ය නැති බව අපි පැහැදිලිව කියන්න ඕනෑ", "News Content": "තාවකාලික පනතක් ලෙස මාස 6කට වලංගු වෙන පරිදි 1979 සිට ක්‍රියාත්මක කරන ත්‍රස්තවාදය වැළැක්වීමේ පනත වෙනුවට වෙනත් කිසිම ආදේශක පනතක් අවශ්‍ය නොවන බව පාර්ලිමේන්තු මන්ත්‍රී, ජනාධිපති නීතිඥ එම්. ඒ. සුමන්තිරන් අවධාරණය කළේය.  ජාත්‍යන්තර මානව හිමිකම් දිනය නිමිත්තෙන් ජාතික ජන බලවේගයේ නීතිඥයෝ විසින් ඊයේ (10) ශ්‍රී ලංකා පදනම් ආයතනයේදී පැවැත්වූ සම්මන්ත්‍රණයේදී ජනාධිපති නීතිඥවරයා මේ බව අවධාරණය කළේය.  මානව හිමිකම් කඩවූවන් වෙනුවෙන් අධිකරණය ඉදිරියේ පෙනී සිටි තම අත්දැකීම් උපයෝගී කර ගනිමින් ජනාධිපති නීතිඥවරයා දැක්වූ කරුණු පහත පළ කරේ.  ත්‍රස්තවාදය වැළැක්වීමේ පනත අහෝසි කිරීම සඳහා අත්සන් ගැනීමේ ව්‍යාපාරයක් අපි රට පුරාම ගෙන ගියා. දින 25ක් පමණ රට පුරා ගමන් කර මෙය අහෝසි කර ගැනීමේ ලොකු උත්සාහයක අපි දිගටම නියැළී සිටිනවා. තවමත් මේ පනත ක්‍රියාත්මක කරන්නේ ‘තාවකාලික පනත’ කියලයි. මාස හයකට 1979දී ගෙන ආ පනත ආරම්භ කළේ බුල් වීරතුංග කියන බ්‍රිගේඩියර්වරයාට මාස හයක කාලයක් සඳහා උතුරේ ත්‍රස්තවාදය නිමා කිරීමට බලය දෙන්නයි. නමුත්, ඒ මාස හය තුළ තමයි, ත්‍රස්තවාදයට පෙර ප්‍රචණ්ඩත්වය වර්ධනය වුණේ. 1981දී මේ පනත ස්ථිර කළා. යුද්ධය අවසන් කළ පසුව මේ පනත අහෝසි කළ යුතුයි කියන හඬ නැඟුණා. 1990දී ජනතා විමුක්ති පෙරමුණේ සාමාජිකයන් කිහිප දෙනකුට එරෙහිව මේ පනත යටතේ නඩු පවරා තිබුණා. ඔවුන් වෙනුවෙන් අධිකරණය ඉදිරියේ මා පෙනීසිටියා. ක්ලැන්සි ප්‍රනාන්දු කියන හමුදා නිලධාරියා ඝාතනයට සම්බන්ධ බාබු කියන පුද්ගලයා සම්බන්ධයෙන් තොරතුරු ඉදිරිපත් නොකිරීමේ චෝදනාව මත වෙනත් පිරිසක් අත්අඩංගුවට ගත්තා. නමුත්, බාබු නිදහස් කර ඔහු පිළිබඳව තොරතුරු හෙළි නොකළේ යැයි චෝදනා කරමින්, අත්අඩංගුවට ගත් අය ත්‍රස්තවාදය වැළැක්වීමේ පනත යටතේ රඳවා ගත්තා. බාබු කියන පුද්ගලයා ඒ නඩු විභාගය බලන්න අධිකරණයටත් ඇවිත් හිටියා. පාපොච්චාරණ මඟින් ලබා ගන්නා ප්‍රකාශ සම්බන්ධ නඩු අධිකරණය ඉදිරියේ දිගටම විභාග වෙද්දී, සත්‍ය වශයෙන්ම ත්‍රස්තවාදී ක්‍රියා සිදු කළ අය නිදහස් කර හැරියා. ඉංග්‍රීසි භාෂාවෙන් පළ කරන ලද සඟරාවක පිටපත් පනහක් ප්‍රකාශයට පත් කළ තිස්සනායගම් කියන මාධ්‍යවේදියා අවුරුදු දෙකකට පස්සේ අත්අඩංගුවට ගෙන රඳවා ගත්තා. පසු කාලයක චෝදනා ඉදිරිපත් කළේ මේ සඟරාවල අඩංගු කරුණු සිංහල ජනතාව කියැවූවා නම්, ජාතිකත්වයන් අතර ගැටුම් ඇති විය හැකි බවටයි. නමුත්, එවැනි කිසි දෙයක් සිදුවී තිබුණේ නැහැ. තිස්ස නායගම්ගේ අත්අකුරෙන්ම ලියවාගෙන තිබුණු පාපොච්චාරණයක් ඔහුට විරුද්ධව යොදා ගත්තා. අධිකරණය මේ පාපොච්චාරණයේ බරපතළ සැකකටයුතු තැන් තිබියදී පවා පිළිගෙන අවුරුදු විස්සකට දඬුවම් නියම කළා. ඒ වාගේම තවත් පුද්ගලයකු ළඟ එල්.ටී.ටී.ඊ. සංවිධානය නිකුත් කළ ‘ට්‍රැවල් කාඞ්’ එකක් තිබුණා. එය එල්.ටී.ටී.ඊ. සංවිධානයෙන් නිකුත් කළ ‘අයිඩෙන්ටිටි’ කාඞ් එකක් හැටියට හඳුන්වා අධිකරණයට ඉදිරිපත් කළා. අවුරුදු දහසයකට පස්සේ ඔහුව නිදහස් කර තිබෙනවා. මේ සිදුවුණු අසාධාරණයට විරුද්ධව නඩු පැවරීමට පවා ඒ වින්දිතයා ඉදිරිපත් වුණේ නැහැ. ත්‍රස්තවාදය වැළැක්වීමේ පනත ඒ තරම් බරපතළයි. මේ පනත ඉවත් කරන බව කියමින්, වෙනත් නමකින් නැවත ගෙන එන්න යනවා. නමුත්, අප මෙහිදී පැහැදිලි ස්ථාවරයකට එන්න ඕනෑ. ත්‍රස්තවාදය වැළැක්වීමේ පනත වෙනුවට වෙන කිසිම පනතක් අවශ්‍ය නැති බව රජයට පමණක් නොවෙයි, අප හැමෝම එකතුවී ලෝකයටම කියන්න ඕනෑ.", "URL": "https://lankatruth.com/si/?p=142778", "Category": "පුවත්", "Parent URL": null}