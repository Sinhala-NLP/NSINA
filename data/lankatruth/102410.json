{"Source": "Lankatruth", "Timestamp": "December 4, 2020", "Headline": "අටලුගම PHIලාට කෙළ ගැසූ පුද්ගලයා අත්අඩංගුවට ගන්න නියෝගයක්!", "News Content": "බණ්ඩාරගම අටලුගම ප්‍රදේශයේදී පසුගියදා මහජන සෞඛ්‍ය පරීක්ෂකවරුන්ගේ රාජකාරිය බාධා කරමින් හැසිරුණු පුද්ගලයෙකු අත්අඩංගුවට ගෙන අධිකරණයට ඉදිරිපත් කරන්නැයි පානදුර මහේස්ත්‍රාත් අධිකරණය නියෝග කර තිබෙනවා. බණ්ඩාරගම පොලීසියේ නිළධාරීන් විසින් අධිකරණයට සිදුකළ කරුණු වාර්තා කිරීමෙන් පසුව අධිකරණය මෙම නියෝගය ලබා දී තිබෙන්නේ. මේ වනවිට කොරෝනා වෛරසය අටලුගම ප්‍රදේශයෙ සීග්‍ර ලෙස පැතිරෙමින් තිබෙන අතර පෙරේදා දිනයේදී අටලුගම ප්‍රදේශයේදී කොවිඩ් ආසාදිත පුද්ගලයෙකු රැගෙන යාමට මහජන සෞඛ්‍ය පරීක්ෂකවරුන් ඇතුළු පිරිසක් පැමිණි අවස්ථාවේදී අදාල ආසාදිත පුද්ගලයා නිළධාරීන්ගේ රාජකාරියට බාධා කරමින් හැසිරී ඇති අතර ඔහු මහජන සෞඛ්‍ය පරීක්ෂකවරුන්ට කෙල ගසා තිබේ. කොරෝනා ආසාදිතයකු වන සැකකරු මේ වනවිට හඳුනාගෙන තිබෙන බැවින් සුවය ලැබීමෙන් පසුව ඔහු අත්අඩංගුවට ගෙන අධිකරණයට ඉදිරිපත් කරන බව පොලිස් මාධ්‍ය ප්‍රකාශක, නි‍යෝජ්‍ය පොලිස්පති අජිත් රෝහණ මහතා පවසයි. අටලුගම ප්‍රදේශයේ කොවිඩ් ආසාදිතයන් යැයි සැක කරන පුද්ගලයන් සිය ගණනක් සැඟවී සිටින බවත් පී.සී.ආර්. පරීක්ෂණ සිදුකරන අවස්ථාවේදී බොහෝ පිරිසක් ව්‍යාජ තොරතුරු ඉදිරිපත් කර තිබෙන බවයි. මෙවැනි තත්වයක් හමුවේ වෛසරය මර්දනය කිරීමේ කටයුතු සඳහා සාමාන්‍ය ජනතාවගෙන් අවශ්‍ය සහයෝගය නොලැබෙන්නේ නම් කොරෝනා මර්දන කටයුතුවලින් ඉවත්වීමට සිදුවන බව මහජන සෞඛ්‍ය පරීක්ෂකවරුන් පවසනවා.", "URL": "https://lankatruth.com/si/?p=102410", "Category": "පුවත්", "Parent URL": null}