{"Source": "Lankatruth", "Timestamp": "September 30, 2019", "Headline": "විශ්‍රාමික දුම්රිය සේවකයින් සේවයේ යෙදවීමට අවධානය", "News Content": "ක්ෂේත්‍ර කිහිපයක් නියෝජනය කරන දුම්රිය වෘත්තීය සමිති, පසුගිය 25 වැනිදා මධ්‍යම රාත්‍රියේ සිට ආරම්භ කර ඇති අඛණ්ඩ වැඩ වර්ජනය හේතුවෙන් ප්‍රමාදවන දුම්රිය කටයුතු පවත්වාගෙන යාම සඳහා විශ්‍රාමික දුම්රිය රියදුරන් යෙදවීමට කටයුතු කරන බව දුම්රිය සාමාන්‍යාධිකාරී ඩිලන්ත ප්‍රනාන්දු මහතා පවසයි. ප්‍රවාහන අමාත්‍යාංශය විසින් පසුගිය ජූනි මාසයේ විශ්‍රාමික දුම්රිය රියදුරන්, ස්ථානාධිපතිවරුන්, දුම්රිය සංඥා නිලධාරීන් ඇතුළු පිරිසක් දුම්රිය වර්ජන හා හදිසි අවස්ථාවල සේවයේ යෙදවීම සඳහා බදවා ගෙන ඇති බවත් මේ වනවිට ඔවුන් සේවයේ යෙදවීම සම්බන්ධව අවධානය යොමුකර ඇති බවත් ඒ මහතා සඳහන් කර තිබේ. වැටුප් විශමතා ඉවත් කිරීම ඇතුළු ඉල්ලීම් කිහිපයක් මුල් කර ගනිමින් දුම්රිය සේවකයෝ මෙම වර්ජනයේ නිරතව සිටිති. කෙසේ වෙතත් දුම්රිය වෘත්තීය සමිති සහ වර්ජන සම්බන්ධව විසඳුම් ලබාදීමට පත්කළ කැබිනට් අනුකමිටුව අතර අද(30) සාකච්ඡාවක් පැවැත්වීමට ද නියමිතය.", "URL": "https://lankatruth.com/si/?p=81940", "Category": "පුවත්", "Parent URL": null}