{"Source": "Lankatruth", "Timestamp": "July 23, 2023", "Headline": "ප්‍රවේසම්වන්න! මහතීර් මොහොමඩ්, ලී ක්වාන් යූ යළි හොල්මන් කරයි", "News Content": "රනිල් වික්‍රමසිංහගේ පෞද්ගලික ප්‍රතිරූපය අලුතින් ගොඩනැගීම සඳහා ගෙනයන ප්‍රචාරක ව්‍යාපාරයේ තවත් පියවරක් තබමින් මැලේසියාවේ මහතීර් මොහොමඩ් සහ සිංගප්පූරුවේ ලී ක්වාන් යූ යන නායකයින්ගේ මට්ටමට ඔසව තැබීමේ උත්සාහයක යෙදී ඇත. මේ සම්බන්ධයෙන් සිළුමිණ (23) පුවත්පතේ විශේෂ කතුවැකියක් පල කර තිබේ. එය නම් කර තිබෙන්නේ “වික්‍රමසිංහ ලකුණ” යනුවෙනි. තොරතුරු හෙළිවන ආකාරයට මෙම කතුවැකිය ලියා ඇත්තේ අනුර සොලමන් නැමැත්තෙකු විසිණි. එම සටහන පුරාම ප්‍රතිරූප ගොඩනැගීමේ ප්‍රබන්ධ සිදු කර ඇති අතර මහතීර් මොහොමඩ් සහ ලී ක්වාන් යූ රාජ්‍ය නායකයින් සම්බන්ධ කළ චේදය මෙසේය. “බොහෝ දෙනාගේ අදහසට අනුව තව වසර කිහිපයක් මේ රට පාලනය කිරීමට ජනාධිපති රනිල් වික්‍රමසිංහයන්ට ඉඩ ලැබුණොත් වඩා හොඳ රටක් සහ වඩා හොඳ ආර්ථිකයක් දැක ගැනීමටත් භුක්ති විඳීමටත් රට වැසියන්ට ඉඩ ලැබෙනවා ඇත. සිංගප්පූරුව මේ තරමට දියුණුවී ඇත්තේ ලී ක්වාන් යූ විසින් ලිබරල් ආර්ථික මොඩලයක් යටතේ ඉතා දීර්ඝ කාලයක් ඒ රට පාලනය කළ බැවිනි. මැලේසියාව දියුණුවෙන් දියුණුවට පත්වන තුරුත් ඒ රටේ නායකයා වූ මහතීර් මොහොමඩ් දේශපාලනය අත්හැරියේ නැත.” මේ අනුව රනිල් වික්‍රමසිංහට අත්තනෝමතික හිතුවක්කාරී ඒකාධිපති බලතල තිබිය යුතු බව මෙම සටහනෙන් දක්වා තිබෙන්නේ “මැලේසියාව දියුණුවෙන් දියුණුවට පත්වන තුරුත් ඒ රටේ නායකයා වූ මහතීර් මොහොමඩ් දේශපාලනය අත්හැරියේ නැත.” වැනි යෙදුම් පාවිච්චි කිරීමෙනි. ශ්‍රී ලංකාවේ 2019 පැවති ජනාධිපතිවරණය වෙනුවෙන් පොහොට්ටු පක්ෂයෙන් ඉදිරිපත් වූ ගෝටාබය රාජපක්ෂගේ ප්‍රතිරූපය පම්බීම සඳහාද මහතීර් මොහොමඩ් සහ ලී ක්වාන් යූ රාජ්‍ය නායකයින්ට ඔහුව සමාන කළේය. මේ වනවිට රනිල් වික්‍රමසිංහ වෙනුවෙන්ද එය එම ආකාරයෙන්ම සිදු කිරීමට පටන්ගෙන ඇති බව සිළුමිණ කතුවැකියෙන් තහවුරු වී තිබේ.", "URL": "https://lankatruth.com/si/?p=149494", "Category": "පුවත්", "Parent URL": null}