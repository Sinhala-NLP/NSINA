{"Source": "Lankatruth", "Timestamp": "December 11, 2019", "Headline": "කිලෝ 10ක රන් බිස්කට් කටුනායකදී අල්ලයි", "News Content": "කිලෝග්‍රෑම් 10ක රන් බිස්කට් තොගයක් නීති විරෝධීව ගෙන ඒමට තැත්කළ, ගුවන් තොටුපළ තීරු බදු රහිත සාප්පු සංකීර්ණයක සේවකයෙකු සහ ගුවන් මගියෙකු පොලිස් මත්ද්‍රව්‍ය නාශක කාර්යාංශයේ නිලධාරීන් විසින් ඊයේ(10) අත්අඩංගුවට ගෙන තිබේ. අත්අඩංගුවට ගෙන ඇති ගුවන් මගියා ඕස්ට්‍රේලියාවේ සිට මෙරටට පැමිණි කුරුණෑගල ප්‍රදේශයේ පදිංචි සිවිල් ඉන්ජිනේරුවරයෙකි. ඔහු විදුලි උපකරණ කීපයක් මිලදී ගැනීමට ගුවන් තොටුපළ තීරු බදු රහිත වෙළඳ සංකීර්ණයේ වෙළෙඳ සැළක් වෙත ගොස් තිබෙන අතර එහිදී එහි සේවය කරමින් සිටි පුද්ගලයෙකු, විදුලි පංකා අසුරන පෙට්ටියක් ගුවන් තොටුපළ පැමිණීමේ පර්යන්තයේ රැඳී සිටින තම හිතවතෙකු වෙත ගෙන ගොස් භාර දෙන ලෙස ඉල්ලීමක් කර තිබේ. එම පෙට්ටිය තුළ රන් බිස්කට් 99ක් අසුරා තිබි ඇති අතර පරීක්ෂාකිරීම්වලදී මත්ද්‍රව්‍ය නාශක කාර්යාංශයේ නිලධාරීන් විසින් සොයාගෙන ඇත. රන් බිස්කට් තොගයේ සමස්ත බර කිලෝග්‍රෑම් 10ක් බවත් එහි වටිනාකම රුපියල් කෝටි හයකට අධික බවත් එහි නිලධාරීන් පවසයි. අත්අඩංගුවට ගත් පුද්ගලයන් සහ රන්බිස්කට් තොගය වැඩිදුර පරීක්ෂණ සඳහා ගුවන් තොටුපළ රේගුව වෙත භාරදී තිබේ.", "URL": "https://lankatruth.com/si/?p=87132", "Category": "පුවත්", "Parent URL": null}