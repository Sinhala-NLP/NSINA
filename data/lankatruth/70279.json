{"Source": "Lankatruth", "Timestamp": "March 13, 2019", "Headline": "දඬුවමට එරෙහිව ගොනුකර තිබූ අභියාචනා තංගල්ල හිටපු සභාපති ඉවත් කර ගනියි", "News Content": "බ්‍රිතාන්‍ය ජාතික කුරාම් ෂෙයික් ඝාතනය කර ඔහුගේ පෙම්වතිය දූෂණය කිරීමේ සිද්ධියට අදාලව බන්ධනාගාර ගතව සිටින තංගල්ල ප්‍රාදේශීය සභාවේ හිටපු සභාපති සම්පත් පුෂ්ප විදානපතිරණ ඇතුළු විත්තිකරුවන් තිදෙනෙකු විසින් ගොනුකර තිබූ අභියාචනා පෙත්සම අද(13) ඉල්ලා අස්කරගෙන තිබේ. ලබාදී ඇති දඬුවමට එරෙහිව විත්තිකරුවන් විසින් ගොනුකර තිබූ පෙත්සම අභියාචනාධිකරණ විනිසුරු ශිරාන් ගුණරත්න සහ ප්‍රියන්ත ප්‍රනාන්දු යන මහත්වරුන් ඉදිරියේ කැඳවා තිබූ අතර විත්තිකරුවන් වෙනුවෙන් පෙනීසිටි නීතීඥවරුන් අධිකරණයට දන්වා සිටියේ තම සේවාදායකයන් විසින් ගොනුකර ඇති පෙත්සම ඉල්ලා අස්කර ගැනීමට අවසර දෙන ලෙසයි. ඒ අනුව අදාල ඉල්ලීමට ඉඩදුන් අභියාචනාධිකරණය, විත්තිකරුවන් වෙනුවෙන් කොළඹ මහාධිකරණය ලබාදුන් දඬුවම එය නියමකළ දිනසිට ක්‍රියාත්මක කිරීමට නියෝග කළේය. 2011 දෙසැම්බර් 25 වැනිදා තංගල්ල මැඩිල්ල පාරේ පිහිටි ද නේචර් හෝටලයේ පැවැති නත්තල් සාදයකදී බ්‍රිතාන්‍ය ජාතික කුරාම් ෂෙයික් ඝාතනය කර, ඔහුගේ රුසියානු ජාතික පෙම්වතිය වූ වික්ටෝරියා ඇලෙක්සැන්ඩ්‍රා මෙනෙවියට ඉතා අමානුෂික ලෙස පහරදී සමූහ දූෂණයකට ලක් කිරීම සම්බන්ධයෙන් තංගල්ල ප්‍රාදේශීය සභා සභාපතිවරයා ඇතුළු සිව් දෙනෙකුට විසි වසරක සිරදඬුවම් නියම වී ඇත.", "URL": "https://lankatruth.com/si/?p=70279", "Category": "පුවත්", "Parent URL": null}