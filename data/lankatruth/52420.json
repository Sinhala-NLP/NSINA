{"Source": "Lankatruth", "Timestamp": "May 18, 2018", "Headline": "කොළඹ මහ නගර සභාවේ “මල බද්ද” අහෝසි කරයි", "News Content": "කොළඹ මහ නගර සභාව විසින් පසුගිය දිනක මල නාළිකා පද්ධති නඩත්තු කිරීමේ මුවාවෙන් නව අතුරු ව්‍යවස්ථාවක් පළාත් සභාවේ අනුමැතිය සඳහා එවා තිබුණි. එකී නව අතුරු ව්‍යවස්ථාව අනුව අලුතින් මල නාලිකා පද්ධතියක් ඉදිකිරීමට සහ එම මල නාලිකා පද්ධතිය නඩත්තු කිරීමට කොළඹ මහ නගරසභා බල ප්‍රදේශයේ පදිංචිව සිටින සියලු පාරිභෝගිකයන්ගෙන් ජල බිල්, විදුලි බිල්, වරිපනම් බදුවලට අමතරව මල බද්දක් ගෙවීමටද සිදුවේ. මෙම අතුරු ව්‍යවස්ථාව බස්නාහිර පළාත් මහ ඇමතිවරයාගේ මාර්ගයෙන් බස්නාහිර පළාත් සභාවේ අනුමැතිය සඳහා 2018 මැයි මස 8 වනදා ඉදිරිපත් කරන ලද අවස්ථාවේ ජනතා විමුක්ති පෙරමුණේ බස්නාහිර පළාත් සභා මන්ත්‍රී සුනිල් වටගල මහතා ඊට විරෝධතාවයක් නගමින් පවසා සිටියේ කොළඹ නගරවාසීන් වැඩි පිරිස ඉතා දුෂ්කර ජීවිත ගත කරන පුද්ගලයන් බවත් මෙවැනි බද්දක් පැනවීමෙන් සිදුවන්නේ ඔවුන් කබලෙන් ලිපට වැටීමක් බවත්ය. ඒ අනුව මෙම අතුරු ව්‍යවස්ථාවේ සඳහන් මල බද්ද ඉවත්කර මල නාලිකා පද්ධතිය ඉදිකිරීම සඳහා පමණක් කොළඹ මහ නගර සභාවේ වගකීමක් වන හෙයින්, ඒ සඳහා පමණක් අවසර ලබාදෙනලෙස ඔහු විසින් ඉල්ලා සිටින ලදී.ඒ අනුව උක්ත අතුරු ව්‍යවස්ථාව පළාත් සභාව විසින් තාවකාලිකව අත්හිටුවිමට පියවර ගන්නා ලදී. මේ අතර පසුගිය 16 දින කොළඹ මහනගර සභාවේ රුපියල් ලක්ෂ 57ක මුදලක් නගරාධිපති නිල නිවසේ වැසිකිලි පද්ධතිය නඩත්තු කිරීමට යැයි පවසමින් කොළඹ නගරාධිපතිනී රෝසි සේනානායක මහත්මිය වෙන් කරවාගෙන තිබුණි. ජනතාව මත අධික බදු බරක් පරවමින් එම මුදල් අත්තනෝමතිකව යෙදවීම සම්බන්ධව බස්නාහිර පළාත් සභාව තුළ පමණක් නොව රට පුරා බොහෝ දෙනෙක් සිය අප්‍රසාදය පළකරයි.", "URL": "https://lankatruth.com/si/?p=52420", "Category": "පුවත්", "Parent URL": null}