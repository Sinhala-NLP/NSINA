{"Source": "Lankatruth", "Timestamp": "November 27, 2020", "Headline": "රංගන ශිල්පීන් 14කටත් කොරෝනා", "News Content": "රංගන ශිල්පීන් 14 දෙනෙකුට කොවිඩ් – 19 ආසාදනය වී ඇතැයි ආරංචිමාර්ග සඳහන් කරයි. රූපවාහිනී සජීවී වැඩසටහන් පුහුණුවීම් සඳහා පැමිණ සිටි රංගන ශිල්පින් අතරින් සිදුකළ PCR පරීක්ෂණයකදී මෙම පිරිස සොයාගෙන ඇතැයි එම ආරංචි සඳහන් කරයි. මෙම පිරිස අතර ප්‍රවීණ සිනමා සහ ටෙලිනාට්‍ය ශිල්පිණියක් සහ ශිල්පීන් දෙදෙනකු, ජනප්‍රිය ටෙිනාට්‍ය ශිල්පිණියක්ද සිටින බව එම ආරංචිමාර්ග පවසයි. තවත් නළු නිළියන් 30 දෙනෙකුට ආසන්න පිරිසක් නිරෝධායනය වෙමින් සිටින බවද එම ආරංචි සඳහන් කරයි. මෙම නළු නිළි පිරිස නිරෝධායන නීති නිසි පරිදි අනුගමනය නොකර නියමිත නීති රීතීන්වලට අනුගත නොවෙමින් ටෙලි නාට්‍ය රූගත කිරීම් සඳහා යොමු වීම හේතුවෙන් කොරෝනා වෛරසය ආසාදනය වී ඇති බවය. ඉකුත් 24 වැනිදා මහනුවර තෙල්දෙණිය ප්‍රදේශයේ පැවති රූගත කිරිමකට සහභාගී වෙමින් සිටි ප්‍රවීණ රංගන ශිල්පියකුට කොරෝනා වෛරසය ආසාදනය වීමෙන් පසු ඔහු මේ වනවිට කොළඹ පෞද්ගලික රෝහලක ප්‍රතිකාර ලබමින් සිටින බවද ආරංචිමාර්ග පවසයි.", "URL": "https://lankatruth.com/si/?p=101685", "Category": "කොවිඩ් -19 (කොරෝනා ) පුවත්", "Parent URL": null}