{"Source": "Lankatruth", "Timestamp": "February 29, 2020", "Headline": "කෝප් කමිටුවේ ප්‍රශ්න අහන විදිහට මම බය වුනා – ජනපති", "News Content": "පසුගියදා පැවති කෝප් කමිටු රැස්වීමේදී ශ්‍රී ලංකන් ගුවන් සමාගමේ පැරණි සිදුවීම් ගැන නව සභාපති සහ අධ්‍යක්ෂ මණ්ඩලයෙන් ප්‍රශ්න කළ ආකාරය අනුව ඔවුන් ඉල්ලා අස්වෙනු ඇතැයි තමන් භීතියට පත් වූ බවත් මෙවැනි විමර්ශන කටයුතුවලදී ප්‍රවේශමෙන් ක්‍රියා කළ යුතු බවත් ජනාධිපති ගෝඨාභය රාජපක්ෂ මහතා පවසයි. ඔහු මේ බව පැවසුවේ ඊයේ (28) පාර්ලිමේන්තු සංකීර්ණයේදී පැවති රාජ්‍ය ආයතනවලට සම්මාන බෙදාදීමේ උත්සවයක් අමතමිනි. ඒ සම්බන්ධයෙන් එහිදී වැඩිදුරටත් අදහස් දැක්වූ ජනාධිපති ගෝඨාභය රාජපක්ෂ මහතා… “මම දැක්කා කෝප් කමිටුවෙ ශ්‍රී ලංකන් – කථානායකතුමා මතක් කළා – ඒක දැන් ඉන්නෙ ශ්‍රී ලංකන් ආයතනයට අලුතින් පත් කරපු සභාපතිවරයෙක් සහ අධ්‍යක්ෂක මණ්ඩලයක්. මම කියන්න සතුටුයි මේ සභාපතිවරයා සහ අධ්‍යක්ෂක මණ්ඩලය කිසිම වේතනයක්වත් කිසිම වරප්‍රසාදයක්වත් ලබාගන්නෙ නැහැ. ඒ වගේම ඉහළ පළපුරුද්දක්, දැනුමක්, ඥානයක් තියන අයව තමයි ඒකට පත් කරලා තියෙන්නෙ. නමුත් රූපවාහිනියේ ගියේ ඒ කමිටුවට ආපු වෙලාවෙදි අධ්‍යක්ෂ මණ්ඩලයටත්, සභාපතිතුමාටත් පසුගිය දේවල් ගැන දෝෂාරෝපණයක් කරනවා. ඇත්තටම මම ඒක දිහා බලන් හිටපුවාම බය වුණා මේ පත් කරපු සභාපතිතුමා ඉල්ලා අස්වෙයිද කියලා. මම එතුමාට කතා කළා. කතා කරලා කිව්වා මේවයින් අධෛර්යයමත් වෙන්න එපා, දිරිය අරගෙන ඉදිරියට කටයුතු කරන්න කියලා. අපි ප්‍රවේශම් වෙන්නට ඕනෙ මේවා විමර්ශනය කිරීමේදීත් ක්‍රියා කළ යුතු ක්‍රමවේදය පිළිබඳව” ශ්‍රී ලංකන් ගුවන් සමාගමෙහි වත්මන් සභාපතිවරයා වන්නේ කෝටිපති ව්‍යාපාරික අශෝක් පතිරගේ මහතාය. මලික් ප්‍රනාන්දු, අශ්‍රොෆ් ඕමාර්, ජනාධිපති නීතීඥ සමන්ත රත්වත්තේ, ජනාධිපති නීතීඥ මනෝහර ද සිල්වා, ආචාර්ය හාන්ස් විජේසූරිය සහ සන්ජය මොහොට්ටාල යන මහත්වරුන් අධ්‍යක්ෂක මණ්ඩලය ලෙස කටයුතු කරති. කෝප් කමිටුවේ වත්මන් සභාපති ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා පාර්ලිමේන්තුවේදී දිගින් දිගටම කළ අරගලයක ප්‍රතිඵලයක් ලෙස කෝප් කමිටු රැස්වීම් රූපවාහිනීය ඔස්සේ සජීව ලෙස විකාශය කෙරන අතර ඒ තුළින් රාජ්‍ය ආයතනවල සිදුකෙරෙන අක්‍රමිකතා, හොරකම්, වංචා හා දූෂණ පිළිබඳවත් ඊට සම්බන්ධවන නිලධාරීන් හා මැති ඇමතිවරු පිළිබඳවත් රට හමුවේ හෙළිදරව්වෙමින් තිබේ. වත්මන් කෝප් සභාපතිවරයා විශ්ෂ්ඨ ලෙස එහි කටයුතු මෙහෙයවීම තුළ වංචනිකයින්ට දූෂිතයින්ට රිංගා යාමට කිසිඳු ඉඩම් ඔහු ඉතිරි නොකරන බවද රටහමුවේ හෙළිදරව් වී හමාරය. එම තත්වය සම්බන්ධයෙන් ජනාධිපතිවරයාද තිගැස්සී ඇති ආකාරය ජනාධිපතිවරයාගේ උක්ත ප්‍රකාශය මගින් අනාවරණය වේ. මූලාශ්‍ර LNW", "URL": "https://lankatruth.com/si/?p=90448", "Category": "පුවත්", "Parent URL": null}