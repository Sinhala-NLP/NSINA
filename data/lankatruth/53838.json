{"Source": "Lankatruth", "Timestamp": "June 7, 2018", "Headline": "ගුවාතමාලා යමහල් විධාරණය විද්‍යාඥයෝ මවිත කරයි – මිය ගිය පිරිස තවත් ඉහළට", "News Content": "පසුගිය ඉරිදා සිදුවූ ගුවාතමාලාවේ යමහල් විධාරණයෙන් මියගිය පිරිස මේ වන විට 75දක්වා ඉහළ ගොස් ඇති බවත් 192ක් මේ වන තෙක් අතුරුදන්ව ඇති බවත් වාර්තා වේ. දෙවන වරටත් පසුගිය අඟහරුවාදා යමහල නැවත සක්‍රීය වී ඇති අතර සහන සේවා කටයුතු සඳහා ද දැඩි බලපෑම් එල්ල වී තිබේ. යමහලෙන් විහිදුනු මඩ සහ අළු වලින් විශාලම බලපෑම එල්ලවී ඇති අතර කන්ද පාමුල ගම්මාන තවදුරටත් වැසී පවතින බව වාර්තා වේ. පසුගිය අගහරුවාදා සිදුවූ යමහල් විදාරණය විද්‍යාඥයන් පවා පුදුමයට පත් කරන්නක් බවත් කිලෝමීටර් 10ක් පමණ දුරට අහසේ අළු විසිරී ගිය බවට මාධ්‍ය වාර්තා කරයි. ෆුඑගෝ යමහල පිහිටා ඇත්තේ ගුවාතමාලා සිට අගනුවරින් කිලෝමීටර් 40ක පමණ දුරකිනි. කදු පාමුල පිහිටි රොඩෙඔ ගම්මානයට මෙයින් වැඩිම බලපෑම එල්ලවී ඇති අතර එහි නිවෙස් තුලදීම වැඩි දෙනෙකු මියගොස් ඇත. එකම පවුලේ බොහෝ දෙනෙක් මියගොස් තිබීම හේතුවෙන් බොහෝ පිරිසක් දැඩි කම්පනයට පත්ව සිටින බව එරට මාධ්‍ය වාර්තා කරයි. පසුගිය ඉරිදා යමහල විදාරණය වීමට පෙර ගම්වැසියන් ප්‍රදේශයෙන් ඉවත් කිරීමට නොහැකි වූ බවත් හදිසි තත්වයකදී ක්‍රියාකරන ආකාරය පිළිබඳව ගම්වැසියන්ට පුහුණුවක් නොවූ බවත් ගුවාතමාලා ආපදා වැලැක්වීමේ කාර්යාංශවේ අධ්‍යක්ෂ සර්ගියෝ නැබානාස් පැවසීය. යමහල් විධාරණය හේතුවෙන් ගුවාතමාලා ගුවන්තොටුපල තවදුරටත් වසා තැබෙන බවත් සහන සේවා අඛන්ඩව ක්‍රියාත්මක කරන බවත් එරට රජය දන්වා සිටියි.", "URL": "https://lankatruth.com/si/?p=53838", "Category": "විදෙස් පුවත්", "Parent URL": null}