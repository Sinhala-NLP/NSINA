{"Source": "Lankatruth", "Timestamp": "March 20, 2019", "Headline": "කෝටි හතරකට ආසන්න රන් බිස්කට් තොගයක් රේගුවේදී අත්අඩංගුවට", "News Content": "රුපියල් කෝටි 4කට ආසන්න වටිනාකමින් යුතු රන් බිස්කට් තොගයක් නීති විරෝධීව මෙරටට ගෙන ඒමේදී පුද්ගලයන් නව දෙනෙකු අද(20) රේගු නිලධාරීන්ගේ අත්අඩංගුවට පත්විය. අත්අඩංගුවට පත් පිරිස අතරින් තිදෙනෙකු ශ්‍රී ලාංකිකයන් වන ඔවුන් 23 හැවිරිදි වව්නියාවේ පදිංචිකරුවෙකු, 64 හැවිරිදි මහනුවර පදිංචිකරුවෙකු සහ 52 හැවිරිදි කඩුගන්නාවේ පදිංචි පුද්ගලයන් වේ. අනෙක් ගුවන් මගීන් 6 දෙනා ඉන්දීය ජාතිකයන් වන අතර ඔවුන් තමිල්නාඩු ප්‍රාන්තයේ චෙන්නායි නුවර අවට ප්‍රදේශවල පදිංචිකරුවන්ය. කටුනායක ගුවන් තොටුපලේ පැමිණීමේ පර්යන්තයේ දී රේගු නිලධාරීන් පිරිසක් සිදුකළ පරීක්ෂාවකදී රත්තරන් කැබලි ඔවුන්ගේ මුඛයේ සහ ඔවුන් ඇඳ සිටි ඇදුම් අතරත් ඔවුන්ගේ ගමන් භාණ්ඩ පටවා ගෙන ගුවන් තොටුපළ තුළ තල්ලු කරගෙන යන ට්‍රොලි රථ වල යට කොටස් වලද අලවා සඟවා සිටියදී සොයාගෙන ඇත. මෙහි කැරට් විසි හතරේ රත්තරන් කැබලි 59 ක් තිබූ අතර ඒවා කිලෝ ග්‍රෑම් 05 යි ග්‍රෑම් 271 ක බරකින් යුතු වූ රුපියල් තුන් කෝටි අනූ දෙලක්ෂ හතලිස් හත් දහස් අට සිය දහයක් 3,92,47,810 ක් වටිනා බවද වැඩබලන රේගු මාධ්‍ය ප්‍රකාශකවරයා වැඩිදුරටත් පැවසීය.", "URL": "https://lankatruth.com/si/?p=70733", "Category": "පුවත්", "Parent URL": null}