{"Source": "Lankatruth", "Timestamp": "December 4, 2011", "Headline": "IMF  අනුව ගෙනා අයවැය පරදවමු – විජිත හේරත්", "News Content": "ආණ්ඩුව ඉදිරිපත් කර තිඛෙන ප්‍රෝඩාකාරී අයවැය තුළ තරුණ විරැකියාවට උත්තර නෑ. උපාධිධාරීන් ගැන සඳහනක්වත් නෑ. ජාත්‍යන්තර මූල්‍ය අරමුදලේ ඕනෑ එපාකම් මත ඉදිරිපත් කළ අයවැය අපි හෙලා දකිනවා, යනුවෙන් කිරිබත්ගොඩ දී අයවැයට විරෝධය පලකරමින් ජවිපෙ පැවැත්වූ උද්ඝෝෂණයකට එක්වෙමින් ප්‍රචාරක ලේකම් විජිත හේරත් මහතා පැවසීය. මෙම උද්ඝෝෂණය අද පෙරවරු 10.30ට පමණ කිරිබත්ගොඩ නගරයේ දී පැවැති අතර එම අවස්ථාවට පා.ම සුනිල් හදුන්නෙත්ති, නාගරික මන්ත්‍රී නීතිඥ සුනිල් වටගල, සමන්මලී ගුණසිංහ, බස්නාහිර පලාත් සභා මන්තී්‍ර නලින්ද ජයතිස්ස යන මහත්ම මහත්මීන් ඇතුලූ විශාල පිරිසක් සහභාගී වී සිටියහ. එහිදී වැඩිදුරටත් අදහස් දැක්වූ ඒ මහතා කියා සිටියේ ගොවි, ධීවර මෙන්ම රජයේ සේවකයන්ට කිසිදු වැටුප් වැඩිකිරීමක් කර නැති බවත් පෞද්ගලික අංශයේ සේවකයන් ලක‍ෂ 70 සම්පූර්ණයෙන් අමතක කර ඇති බවත්ය. අද ඉන්ධන මිල වැඩිවෙලා. ඒ අනුව භාණ්ඩමිල වැඩිවෙලා. මේ රටේ ජනතාවට දරාගන්න බැරි ජීවන බරක් තමන්ගේ කර මත පැටවිලා. බදුබර වගේම ණය කන්දරාවක් ජනතාවගේ හිස මත පටවා අවසන්. මේ තත්වය තුළ ජනතාව රවටන ප්‍රෝඩාකාරී අයවැයට එරෙහිව ජනතා විමුක්ති පෙරමුණ රටපුරා මේ උද්ඝෝෂණ මාලාව පවත්වනවා. ගොවි විශ්‍රාම වැටුප වහාම ලබාදිය යුතුයි, තරුණයන්ට රැකියා ලබාදිය යුතුයි, අධ්‍යාපනය පෞද්ගලීකරණය වහාම නැවැත්විය යුතුයි කියලා අපි ආණ්ඩුවට බල කරනවා. එහිදී අදහස් දැක්වූ පා.ම. සුනිල් හදුන්නෙත්ති. වැඩකරන ජනතාව, කාන්තාවන්, විරැකියාවෙන් පෙළෙන තරුණයින්, ගොවි, ධීවර, ජනතාව ඇතුළු හැම දෙනාම මේ ආණ්ඩුවේ අයවැයට විතරක් නෙමෙයි, ජනතාවගේ ප්‍රශ්න විසදන්න බැරි ධනවාදී ආර්ථීක සමාජ ක්‍රමය වෙනස් කර අලූත් ආර්ථීක රටාවක්, අලූත් සමාජ රටාවක් හදන්න පෙළගැහෙන්න කියලා අපි ජනතාවගෙන් ඉල්ලා සිටිනවා. ඒ වගේම ආණ්ඩුවට බලකරන්නේ ජනතාවට සහන දෙන්න, ජනතාවගේ ප්‍රශ්න විසඳන්න කියලයි. මේ බලකිරීමේ උද්ඝෝෂණ මාලාව අපි රටපුරාම ගෙනියනවා.", "URL": "https://lankatruth.com/si/?p=435", "Category": "පුවත්", "Parent URL": null}