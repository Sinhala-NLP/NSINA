{"Source": "Lankatruth", "Timestamp": "July 27, 2019", "Headline": "නීතිය හා සාමය භාරව කටයුතු කළ ඇමතිවරු තේරීම් කාරක සභාව හමුවට", "News Content": "පාස්කු දින ප්‍රහාරය සම්බන්ධව විමර්ශනය කෙරෙන පාර්ලිමේන්තු විශේෂ තේරීම් කාරක සභාව හමුවේ සාක්ෂි විමසීම සඳහා නීතිය හා සාමය විශය භාරව කටයුතු කළ අමාත්‍ය සාගල රත්නායක සහ රංජිත් මද්දුමබණ්ඩාර යන අමාත්‍යවරු ලබන 6 වැනිදා කැඳවා ඇත. එසේම එදිනට දැනට එම අමාත්‍යාංශය භාරව කටයුතු කරන අමාත්‍ය රුවන් විජේවර්ධන මහතාටද තේරීම් කාරක සභාව හමුවේ පෙනී සිටින ලෙස දන්වා තිබේ. පාස්කු දින ප්‍රහාරය සම්බන්ධව ප්‍රකාශ ලබාගැනීම සඳහා ජනාධිපති මෛත්‍රිපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා ද හමුවීමට තේරීම් කාරක සභාව සැළසුම් කර ඇතැයි කාරක සභා සභාපති නියෝජ්‍ය කතානායක ආනන්ද කුමාරසිරි මහතා පවසා තිබේ. ඒ සඳහා ජනාධිපතිවරයාට පහසු වේලාවක් සහ ස්ථානයක් නම්කරන ලෙස ආරාධනාවක් කිරීමට ද බලාපොරොත්තු වන බව ඒ මහතා සඳහන් කර ඇත.", "URL": "https://lankatruth.com/si/?p=78252", "Category": "පුවත්", "Parent URL": null}