{"Source": "Lankatruth", "Timestamp": "December 23, 2021", "Headline": "කබ්රාල් කැබිනට් බලතල සහිත මහ බැංකු අධිපතිවීමට සුදුසුකම් සපුරා තිබූ හැටි මෙන්න…", "News Content": "කැබිනට් බලතල සහිත මෙන්ම විශාල විශ්‍රාම වැටුපක් සහිතව පත්වීසිටින වර්තමාන මහ බැංකු අධිපති අජිත් නිවාඩ් කබ්රාල්ගේ යටගිය තොරතුරු රැසක් කෝප් කාරක සභාවට ඉදිරිපත් කළ විගණන වාර්තාවකින් අනාවරණය වේ.  ඔහු මෙයට පෙර මහ බැංකු අධිපති ධුරය දැරූ සමයට අයත් 2012 සහ 2013 වර්ෂ සම්බන්ධයෙන් එම විගණන වාර්තාව ඉදිරිපත් කර තිබේ. අජිත් නිවාඩ් කබ්රාල්ගේ පාලනය සම්බන්ධ අයථා ගනුදෙනු රැසක් මෙම වාර්තාවෙන් හෙළිකර ඇති අතර බිඳ වැටුණු සමාගම් ඈවර කිරීම සම්බන්ධයෙන් ඔහු ක්‍රියා කරන ලද ආකාරය නිසා මහ බැංකුවට රුපියල් මිලියන 300කට ආසන්න අලාභයක් සිදුකර ඇත.  බිඳ වැටුණු මූල්‍ය සමාගම් 6ක වත්කම් ඈවර කිරීමේ වියදම් වශයෙන් රුපියල් මිලියන 317.1ක් දරා තිබුණු අතර එයින් අය කර ගෙන තිබෙන්නේ රුපියල් මිලියන 18.4ක් පමණි.  බිඳ වැටුණු මූල්‍ය සමාගම් 6 වෙනුවෙන් මහ බැංකුව ලබා දුන් ප්‍රතිමූල්‍ය ණය පහසුකම් පිළිබඳව ද එම වාර්තාවේ දක්වා තිබේ. එය රුපියල් කෝටි 610ක් බව සහ එම මුදල අය කර නොගෙන කපා හැර ඇති බව එම වාර්තාවෙන් හෙළිකර තිබේ.", "URL": "https://lankatruth.com/si/?p=127329", "Category": "පුවත්", "Parent URL": null}