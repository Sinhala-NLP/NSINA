{"Source": "Lankatruth", "Timestamp": "October 1, 2017", "Headline": "ලියාපදිංචි නොවූ භාරයකට මහා භාරකරුගෙන් ඩොලර්", "News Content": "ශ්‍රී ලංකා ජනරජයේ නීතිරීතිවලට පටහැනිව ක්‍රියාකරමින් චීනනයෙන් ලබාදුන් ඩොලර් එක්ලක්ෂ පනස් නවදහස් හයසිය හතරයි ශත දහනවයක ($ 159,604.19) මුදලක් ආධාර මුදලක් වශයෙන් ලබාගෙන මහා භාරකාරවරයා විසින් අවභාවිත කර ඇති බවට තොරතුරු හෙළි වී තිබේ. ගම්පොළ නගර සභාවේ නගරාධිපතිවරයා සහ චීනයේ LINSAN නගරාධිපතිවරයා 2011 ජූලි 07වනදින අත්සන් කරන ලද ගිවිසුමකට අනුව මෙම මුදල් ප්‍රදානය සිදුවී ඇති බව හෙළිවන්නේ ගම්පොළ නගරාධිපතිවරයා විසින් එවකට සිටි ජනාධිපති මහින්ද රාජපක්ෂ මහතා වෙත 2014 අගෝස්තු 29 දින යවන ලද අංක CPC/UCG/01/05 දරන ලිපියකිනි. පසුව මෙම මුදල් මහා භාරකාරවරයා විසින් ගම්පොළ නගර සංවර්ධන භාරය හා ගඟසිරිපුර නගර සංවර්ධන භාරය යන නම් දෙකින්ම සඳහන් වන සංවිධානය වෙත අවස්ථා කීපයකදී නිදහස් කර ඇතත් එම භාරයන් දෙක මහා භාරකාර දෙපාර්තමේන්තුවේ ලියාපදිංචි වූ භාරයන් නොවන බවද තොරතුරු හෙළිවෙයි. එයට අමතරව 2013 ජුනි 08 දිනද ගම්පොළ නගරය සංවර්ධනය කිරීම අරබයා චීනය LINSAN නගරයේ නගරාධිපතිවරයා හා ශ්‍රී ලංකා රජය වෙනුවෙන් එවකට සිටි මහා භාරකාරවරයා වීනයේදී අවබෝධතා ගිවිසුමකට අත්සන් කර ඇති බව හෙළි වේ. චීනයෙන් මහා භාරකාර දෙපාර්තමේන්තුවට ලැබුණු මුදල් ගඟසිරිපුර නගර සංවර්ධන භාරයට නිදහස් කිරීම පිළිබඳවත් එනමින් වන භාරයක් මහා භාරකාර දෙපාර්තමේන්තුවේ ලියාපදිංචි වී නොතිබීම පිළිබඳවත් විගණකාධිපති දෙපාර්තමේන්තුවෙන් මහා භාරකාර වෙත අංක CAS/DPT/03/2016/19 දරණ විගණන විමසුමක් යවා ප්‍රශ්න කර ඇත. මූලාශ්‍ර රාවය", "URL": "https://lankatruth.com/si/?p=41698", "Category": "පුවත්", "Parent URL": null}