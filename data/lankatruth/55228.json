{"Source": "Lankatruth", "Timestamp": "June 26, 2018", "Headline": "පොලිස් වෙඩිපහරින් මධුෂ්ගේ ගෝලයෙකු මරුට – පළා ගිය දෙදෙනා සොයා තවදුරටත් පරීක්ෂණ", "News Content": "පොලිස් විශේෂ කාර්යය බළකායේ නිලධාරීන් සමඟ ඇතිවු වෙඩි හුවමාරුවෙදී මාකඳුරේ මදුෂ්ගේ ප්‍රධාන ගෝලයා ජීවිතක්ෂයට පත්ව ඇති අතර පළා ගිය සැකකරුවන් දෙදෙනෙකු සොයා කඹුරුපිටිය, අකුරැස්ස විල්පිට රක්ෂිතයේ පොලිස් විශේෂ කාර්යය බළකාය හා පොලීසිය එක්ව සිදු කරන මෙහෙයුම් තව දුරටත් දියත් කර ඇති බව වාර්තා වේ. පොලිස් විශේෂ කාර්යය බළකාය සමඟ ඊයේ (25) රාත්‍රී 7.45ට පමණ ඇති වූ වෙඩි හුවමාරුවකදී ප්‍රබල පාතාල කල්ලි නායකයෙකු වන මාකදුරේ මදුෂ්ගේ ප්‍රධාන ගෝලයෙකු ලෙස සැලකෙන හේවාසුදු අකුරුගේ මානෙල් රෝහණ නොහොත් “තිලක්” ජීවිතක්ෂයට පත්ව තිබේ. ඔහු කඹුරුපිටිය ප්‍රදේශයේ පදිංචිකරුවෙකු බවද පොලීසිය අනාවරණය කරගෙන ඇත. කඹුරුපිටිය අකුරැස්ස මාර්ගයේ විල්පිට ප්‍රදේශයේ පොලිස් මාර්ග බාධකයකදී ත්‍රීරෝද රථයක් නවතන ලෙසට පොලිස් විශේෂ කාර්යය බළකායේ නිලධාරීන් විසින් අණකර ඇති අතර අදාළ ත්‍රිරෝද රථය පොලිස් අණ නොතකා ධාවනය කර ඇත. ඒ අනුව පොලිස් විශේෂ කාර්යය බළකායේ නිලධාරීන් කණ්ඩායමක් සමඟ එක්ව පොලිස් නිලධාරීන් අදාළ ත්‍රිරෝද රථය හඹාගොස් තිබේ. මෙහිදි ත්‍රීරෝද රථයේ ගමන්ගත් පුද්ගලයින් පොලිස් විශේෂ කාර්යය බළකාය දෙසට වෙඩි තබා ඇති අතර පසුව ඔවුන් ද ප්‍රතිප්‍රහාර එල්ල කර ඇත. එම ප්‍රහාරවලින් එක් පුද්ගලයෙකු තුවාල ලබා රෝහල් ගත කර ඇති අතර පසුව ඔහු ජීවිතක්ෂයට පත්විය.", "URL": "https://lankatruth.com/si/?p=55228", "Category": "පුවත්", "Parent URL": null}