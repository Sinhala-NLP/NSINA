{"Source": "Lankatruth", "Timestamp": "January 26, 2020", "Headline": "නිදහස් උත්සව පෙරහුරුව වෙනුවෙන් වසා දැමෙන මාර්ග මෙන්න", "News Content": "පෙබරවාරි 04වැනිදා නිදහස් චතුරස්‍රයේ දී පැවැත්වීමට නියමිත 72 වන නිදහස් දින සැමරුම් උත්සවයේ පෙරහුරුව හේතුවෙන් නිදහස් චතුරස්‍රය සහ අවට පිහිටි මාර්ග කිහිපයක් තාවකාලිකව වසා තැබීමට රජය තීරණය කර ඇත. එහි පළමු පෙරහුරුව අද (26) සිදුකරන බැවින් උදෑසන 7.30 සිට පෙරහුරුව අවසන් වන තෙක් මාර්ග කිහිපයක් වසා තැබීමට සැලසුම් කර ඇතැයි පොලිස් මූලස්ථානය පැවසයි. පුස්තකාල වටරවුමේ සිට හෝටන් වටරවුම දක්වා මාර්ගය වසා තැබෙන බවත් එෆ්.ආර් සේනානායක මාවත, කන්නන්ගර මාවත හංදියෙන් සහ ධර්මපාල මාවත හංදියෙන් වසා තැබීමට නියමිත බවත් පොලිසිය සඳහන් කරයි. එමෙන්ම සොයිසා වටරවුමෙන් කන්නංගර මාවතට වාහන ඇතුළු කිරීමට ඇති මාර්ගයද නන්දා මෝටර්ස් හංදියෙන් නෙළුම් පොකුණ වටරවුම දෙසට වාහන ඇතුළු කිරීමට ඇති මාර්ගයද වසා තැබෙයි. 120 බස් මාර්ගයේ ගමන් ගන්නා බස් රථ ඉබ්බන්වල හංදියෙන් ලිප්ටන් වටරවුම දෙසට පිවිස ධර්මපාල මාවත ඔස්සේ රතු කුරුස හංදිය, පුස්තකාල වටරවුම ඔස්සේ ගමන් කළ යුතු වෙයි. ග්ලාස් හවුස් හංදිය ඔස්සේ කොළඹ දිසාවට ගමන් කරනු ලබන සියලුම වාහන වම් පසට හරවා පුස්තකාල වටරවුම ඔස්සේ ධර්මපාල මාවතෙන් හෝ ලිබර්ටි වටරවුම හරහා ගමන් කළ යුතු බවයි පොලීසිය පවසයි. බොරැල්ල සිට හෝටන් පෙදෙස ඔස්සේ කොළඹට ඇතුළු වන වාහන සඳහා විකල්ප මාර්ග ලෙස වෝඩ් පෙදෙස ඔස්සේ සොයිසා වටරවුම හරහාද බෞද්ධාලෝක මාවත හරහා ගාලු පාර දෙසටද ගමන් කළ හැකි වෙයි.", "URL": "https://lankatruth.com/si/?p=89005", "Category": "පුවත්", "Parent URL": null}