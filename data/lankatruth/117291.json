{"Source": "Lankatruth", "Timestamp": "May 29, 2021", "Headline": "ඉදිරි සතියවනවිට ආසාදිතයන් අඩු නොවුනොත් රට අර්බුධයකට යන බවට සෞඛ්‍ය අංශ අනතුරු අඟවයි…", "News Content": "කොවිඩ් – 19 ආසාදිතයන් වාර්තා වීමේ දැනට පවතින ප්‍රවණතාව ඉදිරි සති කිහිපය තුළද මේ ආකාරයෙන් පැවතුණහොත් රට තුළ දැඩි අර්බුදකාරී තත්වයක් මතු වනු ඇතැයි සෞඛ්‍ය අංශ සඳහන් කරයි. ශ්‍රී ලංකාව තුළ කොවිඩ් ආසාදිතයන් දෙදහසකට අධික පිරිසක් මේ වනවිට වාර්තා වන අතර එය ඉදිරි සති කිහිපය තුළ තවදුරටත් වර්ධනය වුවහොත් රෝගීන් විසිපන්දහසකට, තිස් දහසකට පමණ පිරිසකට ප්‍රතිකාර කිරීමට සෞඛ්‍ය අංශවලට සිදුවනු ඇතැයිද සෞඛ්‍ය අංශ අනතුරු අඟවා ඇතැයි වාර්තා වේ. කොවිඩ් තෙවැනි රැල්ල රට තුළ වේගයෙන් පැතිර යන සහ ඉක්මනින් බෝ වන ප්‍රභේදයක් බවත්, රෝගීන් බොහෝ දෙනකු අසාධ්‍ය තත්වයට පත්වී ඔක්සිජන් ආධාරක සැපයුම් මත රදා පවතින තත්වයක් උද්ගත වී ඇති බවත් සෞඛ්‍ය අංශ ආණ්ඩුවට පෙන්වා දී ඇත. රෝගීන් සංඛ්‍යාව ඉදිරියේදී තවදුරටත් වැඩි වුවහොත් වාර්තාවන රෝගීන්ගෙන් දෙදාස් පන්සීය යේ සිට 3000 දක්වා පිරිසක් මධ්‍යම ප්‍රමාණයේ රෝග ලක්ෂණ පෙන්නුම් කරනු ඇති බවත්, රෝගීන් 900ත් 1000ත් අතර පිරිසක් අසාධ්‍ය තත්වයට පත් වනු ඇතැයි අනුමාන කළ හැකි බවත් සෞඛ්‍ය අංශ පෙන්වා දී ඇත.", "URL": "https://lankatruth.com/si/?p=117291", "Category": "කොවිඩ් -19 (කොරෝනා ) පුවත්", "Parent URL": null}