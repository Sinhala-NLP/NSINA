{"Source": "Lankatruth", "Timestamp": "October 8, 2020", "Headline": "කෘෂි නිෂ්පාදන, මාළු, තේ, ඉන්ධන, පොහොර ප්‍රවාහනයට දුම්රිය යොදාගැනීමේ තීරණය ස්ථීරවෙයි…", "News Content": "වර්තමානය වනවිට මෙරට කෘෂිකාර්මික නිෂ්පාදන, තේ ඇතුළු අපනයන බෝග, ඉන්ධන සහ පොහොර ප්‍රවාහනය සඳහා යොදාගැනෙන්නේ මහා මාර්ගයි. මෙහි ප්‍රතිඵලයක් ලෙස මෙම භාණ්ඩවල ප්‍රවාහන පිරිවැය ඉතා ඉහළ මට්ටමක පවතින අතර භාණ්ඩ ප්‍රවාහනය කරන වාහන නිසා මහාමාර්ගවල ඇතිවන වාහන තදබදයද සුළුපටු නැත. එමෙන් මහා මාර්ගය හරහා කෘෂිකාර්මික නිෂ්පාදන ප්‍රවාහනය කිරීමේ දී අපතේ යාම මෙන්ම පරිසර දූෂණයද සිදු වේ. මෙම ගැටළුවලට විසදුමක් ලෙස පසුගිය කොරෝනා සමයේ දී ගොවි සංවිධාන සහ ධීවර සංවිධාන විසින් ආණ්ඩුවට යෝජනාවක් ඉදිරිපත් කරමින් සඳහන් කර සිටියේ කෘෂිකාර්මික නිෂ්පාදන සහ ධීවර නිෂ්පාදන ප්‍රවාහනය සඳහා මෙරට ජාතික දුම්රිය පද්ධතිය භාවිත කිරීම සුදුසු බවයි. විශේෂයෙන් ම මීට වසර 50කට පමණ පෙර කාලවකවානුවේ දී මෙරට කෘෂිකාර්මික නිෂ්පාදන, අපනයන බෝග සහ පොහොර ප්‍රවාහනය සඳහා දුම්රිය සේවය භාවිත කර තිබීම නිසා වර්තමානයේදීද මෙය ඉතා ප්‍රායෝගික විසදුමක් ලෙස ඔවුන් පෙන්වා දෙන ලදී. විශේෂයෙන් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මෙම යෝජනාව ඉදිරිපත් කරන ලදී. කෙසේවෙතත් පසුගිය දා කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් පැවති සාකච්ඡාවකදී මෙරට ජාතික දුම්ය පද්ධතිය නැවතත් කෘෂිකාර්මික නිෂ්පාදන ප්‍රවාහනය සඳහා යොදාගැනීමට තීරණය වී තිබෙනවා. ඒ අනුව කොළඹ සහ ත්‍රිකුණාමලය වරායන් හරහා සෘජුවම පොහොර ප්‍රවාහනය කිරීමටත්, උතුරු දකුණු උඩරට ගොවිබිම් ආවරණය කරමින් එළවළු සහ පළතුරු නිෂ්පාදන සේම තේ ඇතුළු අපනයන භෝග නාගරික ප්‍රදේශ වෙත ප්‍රවාහනය කිරීමටත් මෙහි දී යෝජනා වී තිබේ. එමෙන්ම ධීවර නිෂ්පාදන ප්‍රවාහනය සඳහා අධි ශීතකරණ පහසුකම් දුම්රිය මැදිරි තුළ ඇති කිරීමටත් මෙහි දී යෝජනා වී ඇත. සාමාන්‍යයෙන් රජයේ පොහොර සමාගම් විසින් මහාමාර්ග හරහා පොහොර ප්‍රවාහනය කිරීමේ දී වසරකට රුපියල් මිලියන 650ක පමණ මුදලක් වැය කරන බැවින් ඒ සඳහා දුම්රිය යොදාගතහොත් එම වියදම 50%කින් පමණ අවම කරගත හැකිවේ. ඒ අනුව මෙතෙක් කාලයක් ඉතා පහසුවෙන් සහ අඩු වියදමින් දුම්රිය හරහා පොහොර ප්‍රවාහනය කිරීමට අවස්ථාව තිබියදී ඒ සඳහා පැවති ආණ්ඩු ජනතා මුදල් කොපමණ ප්‍රමාණයක් නිරපරාදේ වියදම් කර ඇත්දැයි පැහැදිලි ය. කෙසේවුවත් පසුගිය කොරොනා සමයේ දී යෝජනා වූ විසඳුම මෙම කොරෝනා සමයේ දී හෝ ක්‍රියාත්මක කිරීමට රජය ගත් තීරණය අගය කළ යුතුය. නමුත් රජය මෙතෙක්කල් ගත් තීරණ ආපසු හැරවූවාක් මෙන් මෙම තීරණය ද ආපසු හරවන්න්නේ නැති වේවියැයි අප බලාපොරොත්තු වෙමු. එමෙන් ම මෙම ක්‍රියාවලිය හෝ දූෂණ, වංචා, අක්‍රමිකතාවලින් තොරව රජය සිදුකරන්නේදැයි කියා අප අවදියෙන් බලා සිටින බවද උදක් ම සිහිකර සිටිමු.", "URL": "https://lankatruth.com/si/?p=97201", "Category": "පුවත්", "Parent URL": null}