{"Source": "Lankatruth", "Timestamp": "November 10, 2019", "Headline": "ජනතාව දින​වන විප්ලවයකට ඔබ සූදානම්ද?", "News Content": "සාමාන්‍යයෙන් ඔබ විප්ලවයක් ගැන දන්නේ මොනවාද? විප්ලවය අර්ථකථ​නය කරගෙන තියෙන්නේ කොහොමද? එහෙමත් නැත්නම් ගෙවල්වල ප්‍රශ්නයි, රැකියාවේ ප්‍රශ්නයි, දරුවන්ගේ ප්‍රශ්නයි ඔලුවේ තියාගෙන එදා වේල කොහොම හරි පිරිමහගන්න අපිට මොන විප්ලවද කියලාද හිතන් ඉන්නේ? ඔව් ඇත්ත. ඔබ ඔය ඔබේ දරුවන්ගේ ජීවිත කවදාහරි යහපත් මට්ටකට අරන් යන්න වර්තමානයේ විඳින දුකම ඔබට විප්ලවයක් කරනවා වාගෙම ඇති. හැබැයි ඔබට අමතක වුණාට ශ්‍රී ලාංකික පුරවැසියන් විදිහට මීට අවුරුදු 04කට කලින් අපේ ජනතා පරමාධිපත්‍ය බලය උපයෝගී කරගෙන ඉතාම ප්‍රජාතන්ත්‍රවාදී දේශපාලනික විප්ලවයක් කළා. ඒ 2015 ජනවාරි 08 “දේදුණු විප්ලවය” යි. යුධ ජයග්‍රහණයෙන් පසුව එතෙක් පැවැති අන්ත දූෂිත ආණ්ඩුව තුළ ඉතාම පීඩාකාරී ජීවිතයක් ගෙවපු ප්‍රජාතන්ත්‍රවාදය අපේක්ෂා කළ සාමාන්‍ය ජනතාව, ජන මාධ්‍යවේදීන්, විශ්වවිද්‍යාල ශිෂ්‍යයන්, වෘත්තිකයන්, කලාකරුවන්, සිවිල් දේශපාලන ක්‍රියාකාරීන් සහ දේශපාලනික පලි ගැනීම්වලට ලක් වුණ සෑම අංශයකම පුද්ගලයන්ගේ දහඩිය මහන්සියෙන් ගොඩ නැඟුණු ඒ විප්ලවය ලක්ෂ 62ක අති විශාල ඡන්ද පදනමකින් ජයග්‍රහණය කිරීමට ඔබට අපිට හැකි වුණා. ඇත්ත වශයෙන්ම එය මෑත කාලයේදී මෙරට දේශපාලන වංශකතාවේ ලියවෙන කිසිම ජීවිත හානියකින් හා හිංසාවකින් තොර වූ ඉතාම සාර්ථක හා ප්‍රජාතාන්ත්‍රික විප්ලවයක්. ඒ සඳහා පෙරමුණ ගත්තේ අති පූජ්‍ය මාදුළුවාවේ සෝභිත නා හිමිපාණන් විසිනුයි. 2015 ජනවාරියේ රටට නව ජනාධිපතිවරයෙකු ද, 2015 අගෝස්තුවේ නව ආණ්ඩුවක් ද පත් කර ගැනීමෙන් ඒ වනවිට ප්‍රචලිතව පැවති දූෂිත අපරාධකාරී දේශපාලන සංස්කෘතිය පරාජය කර දැමීම සඳහා කටයුතු කළ සාධාරණ සමාජයක් සඳහා වූ ජනතා ව්‍යාපාරය තුල උන් වහන්සේ නායකත්ව මෙහෙවරක් ඉටු කළා. එම මැතිවරණ දෙකෙහිදී ම ජනතාවට දෙන ලද පොරොන්දු ඉටු කර ලීමට තිබෙන අවශ්‍යතාවය උන් වහන්සේ හැමවිටෙකදීම අවධාරණය කළා. එම පොරොන්දු ඉටු කරනු නොලැබුවහොත් ඇතිවෙන භයානක තත්ත්වය සියලු දෙනාටම විනාශ දායක වෙනවා ඇතැයි ද උන් වහන්සේ ප්‍රකාශ කොට සිටියා. එම පොරොන්දු ඉටු කර කර ගැනීම සඳහා සිවිල් සමාජය සක්‍රීයව තබන්නටත්, විධායක ජනාධිපති ක්‍රමය අහෝසි කර දැමීම, මැතිවරණ ක්‍රමයේ වෙනසක් ඇති කරලීම සහ අල්ලස් හා දූෂණ චෝදනා පිළිබඳව නිවැරදි ලෙස පරීක්ෂණ පවත්වා වැරදි කරුවන්ට දඬුවම් පැමිණවීම වැනි කටයුතු සහතික කරලීම සඳහා සිවිල් සමාජය විසින් පියවර ගනු ලබන්නටත් උන් වහන්සේ ට අවශ්‍ය වුණා. දූෂිත පුද්ගලයින් හෝ ජනතාවට සේවය කරන්නට තරම් හැකියාවක් නොමැති අපේක්‍ෂකයින් පාර්ලිමේන්තුවට තෝරා පත් කර ගැනීම උන් වහන්සේ ට අවශ්‍ය වුනේ නැහැ. උන්වහන්සේ සිය විශිෂ්ට ජීවන චාරිකාව අවසන් කරන්නේ පසුගිය වසර කීපය තුළ උන් වහන්සේ නියැලී සිටි සමාජ-දේශපාලන කාර්යභාරය ඉදිරියට ගෙනයාම සඳහා සිය දායකත්වය සහ නායකත්වය ඉතා තදින් තව දුරටත් අත්‍යවශ්‍යව තිබෙන මොහොතකයි. එසේ වන්නේ සමාජ සාධාරණත්වය, ප්‍රජාතන්ත්‍රවාදය, යහපත් ආණ්ඩුකරණය සහ වාර්ගික හා ආගමික කණ්ඩායම් අතර සහජීවනය උදෙසා පසුගිය කාලය තුළ දියත් වූ මහජන කතිකාවේ කේන්ද්‍රය වූයේ උන්වහන්සේ නිසායි. නමුත් දින 100ක ප්‍රගතිශීලී වැඩ සටහනක් ප්‍රකාශයට පත් කරමින් ආරම්භ කරනු ලෑබූ එම එම ප්‍රගතිශීලී ව්‍යාපාරය සහ මහජනතාවගේ විප්ලවය මාස දෙකක් වැනි ඉතා කෙටි කාලයක් තුළදී මහ බැංකු බැඳුම්කර වංචාව සිදු කරමින් සහ දඬුවම් ලැබිය යුතු දූෂකයින් ආරක්ෂා කරමින් සිදු කළ ඩීල් දේශපාලනය සමඟින් පාවා දීමට මෙම ආණ්ඩුව ඉතාම නිර්ලජ්ජිත ආකාරයට ක්‍රියා කරනවා. ඒ අපේක්ෂා සහගත දින 100 ඇතුළතදීම එම බලාපොරොත්තු වල ජීව ගුණය මරා දැමීමට තරම් වර්තමාන නායකයන් තිරශ්චීනභාවයට පත් වෙනවා. 2015 දී පොදු අපේක්ෂකයෙක් යටතේ අපිට අහිමි වී ගිය සමාජ සාධාරණත්වය සහ සමානාත්මතාවය නැවත ලබා ගැනීම උදෙසා එම ජනතා විප්ලවය ජයග්‍රහණය කරමින් ඇත්තවශයෙන්ම එදා ලක්ෂ 62ක බුද්ධිමත් ජනතාවට අපේක්ෂා කළේ “යහ පාලනයක්” (Good Governance) මෙරට ස්ථාපිත කිරීමටයි. එය හුදෙක් ආණ්ඩු මාරුවක් හෝ යම් කිසි පිරිසකට ආණ්ඩු බලය ලබා දීමක් නෙමෙයි. සැබවින්ම එය ජනතා “අපේක්ෂාවක්” (Hope) බවට පත් වූ සංකල්පයක්. එම ජනතා අපේක්ෂාවන් කුණු කූඩයට දමමින් ඒ මතින් බලය ලබා ගත් මෙම ආණ්ඩුව නැවතත් දිගින් දිගටම ක්‍රියාත්මක කළේ 2015 ට කලින් ජනතාව ප්‍රතික්ෂේප කළ පාදඩ සහ ගෝත්‍රික සමාජ දේශපාලන සංස්කෘතිය නැවත පවත්වාගෙන යාමයි. එය වෙනස් කිරීමට පාලකයන්ට නොහැකි වූයේ ඔවුන්ගේ බිම් මට්ටමේ සාමාජිකන්ගේ සිට ඉහළ දක්වාම එක්කාසු කරගත් දේශපාලනික අති දූෂිතයන් නිසායි. විශේෂයෙන්ම එදා එක්සත් ජාතික පක්ෂය “යහපාලන” සංකල්පයට සහය දැක්වුව ද මතක තබා ගත යුත්තේ එම අවස්ථාවේදී ඔවුන් එම දේශපාලන ක්‍රියාවලියේ අතුරු ඵලයක් (By-Product) පමණක් වූ බවයි. ඔවුන් වෙනුවෙන් පමණක් කියා කිසිම විදිහකින් එදා ලක්ෂ 62 ජනතාව කිසිම විටකදී සිය ඡන්දය ලබා දුන්නේ නෑ. 2001 වර්ෂයෙන් පසු ඔවුන්ට කිසිම විදිහකින් නැවත මෙරට බලයට පැමිණීමට ජනතාව ඔවුන්ට ඉඩ ලබා දුන්නේත් නෑ. නමුත් 2014 වෙද්දී බලයෙන් උන්මත්තක භාවයට පත් වී සිටි රාජපක්ෂ රෙජීමය පරාජය කිරීමේ දැඩි උවමනාව මතයි එක්සත් ජාතික පක්ෂයේ සහය “යහ පාලන” අපේක්ෂාව සඳහා ලබා දෙන්න ඔවුන් එකතු වුණේ. නමුත් ශ්‍රී ලංකා නිදහස් පක්ෂයෙන් පැමිණි ජනාධිපතිවරයා සහ එකසත් ජාතික පක්ෂයේ අගමැතිවරයා අතර වූ හිතුවක්කාරී ඝට්ටනයන් මත ඔවුන්ගේ පෞද්ගලික අවශ්‍යතාවයන් ඉෂ්ට සිද්ධ කරගත්තා මිසක් ජනතා අපේක්ෂාවන් මල් ඵල ගැන්වීමට කිසිම විදිහකින් අවංක උවමනාවක් හා උත්සහයක් ඔවුන් සතුව තිබුණේ නැති බව අද වෙද්දී අපි පැහැදිලි කර ගත යුතුයි. නමුත් අපි කිසි ලෙසකින් වත් අමතක කළ නොහැකි සහ අමතක නොකළ යුතු වටිනා කාරණාවන් කීපයකුත් තිබෙනවා. එදා ජනතා ජයග්‍රහණයත් සමඟ යම් කිසි දියුණු මට්ටමක ප්‍රජාතන්ත්‍රවාදී ප්‍රවාහයකට අපි පිවිසෙනවා. අපිට කතා කිරීමේ, ලිවීමේ, අදහස් පළ කිරීමේ, විවේචනයේ මානසික නිදහස වගේම විශේෂයෙන්ම නිදහස් ජනමාධ්‍ය සංස්කෘතියකුත් අපි ලබා ගන්නවා. ඒ අතරට සියලුම පැහැර ගැනීම්, අතුරුදන් කිරීම්, මරා දැමීම් වල භීෂණකාරී සංස්කෘතිය ද අහෝසි වුණා. විශේෂයෙන්ම මිය යන තුරුම ජනාධිපති ධූරයේ සිටීමින් පරම්පරාවම මහජන මුදලින් නඩත්තු කිරීමට මඟ හදාගත් 18 වන ව්‍යවස්ථා සංශෝධනය අහෝසි කරමින් 19 වන ව්‍යවස්ථා සංශෝධනය සම්මත කර ගැනීමටත් හැකි වීම විශාල ජයග්‍රහණයක්. 19 වෙනි සංශෝධනය මගින් ජනාධිපති ධූර කාලය වෙනස් කිරීම, ජනාධිපතිවරයා පාර්ලිමේන්තුවට වගකිව යුතු වීම, පෙර පැවති වසර හයක ධූර කාලය වෙනුවට එය වසර පහකට සීමා කිරීම හා දෙවරකට වඩා ජනාධිපති ධූරය දැරිය නොහැකි පරිදි නීති වෙනස් කෙරුණේ ලක්ෂ 62ක බුද්ධිමත් ජනතාවට පිං සිද්ධ ව්න්නටයි. තව ද ජනාධිපති ධුරය දරන තැනැත්තා/තැනැත්තියට එරෙහිව කිසිදු ආකාරයක සිවිල් හෝ අපරාධ නඩු පැවරිය නොහැකි බවට වු ප්‍රතිපාදන සහ මුක්තිය ඉවත් කරමින්, ජනාධිපතිවරයාට එරෙහිව නීතිපතිවරයා වග උත්තරකරු කරමින් මූලික අයිතිවාසිකම් කඩවීමේ නඩු පැවරීමේ හැකියාව 19 වෙනි සංශෝධනයෙන් ලැබුණා. එමෙන්ම අහිමිව තිබූ රාජ්‍ය සේවයේ හා අධිකරණ සේවයේ ස්වාධීනත්වය හා ගෞරවය නැවත ලබා දෙමින් රාජ්‍ය පරිපාලනයට අදාළ කොමිෂන් සභා පිහිටුවීම, අධිකරණ විනිසුරුවරයන්, නීතිපති සහ පොලිස්පති වැනි තනතුරුවලට පුද්ගලයන් පත් කිරීමේ දී පෙර පැවති ජනාධිපති බලය සීමා කරවුණා. ඒත් එක්කම මානව අයිතිවාසිකම්, නීතියේ සාධාරණත්වය, මානව නිදහස, කලාවේ නිදහස හා ප්‍රශ්න කිරීමේ නිදහස ද අපිට නැවත ලැබුණේ “දේදුණු විප්ලවය” ලබා දුන් ජයග්‍රහණයත් සමඟයි. ඒවා ඒ විදිහට සිදු නොවූවා නම් අද ඔබ මේ ලිපිය කියවන්නත් රාජ්‍ය අවසරය ගත යුතු මට්ටමකට වැටීමට එදා ඉඩ තිබුණා. එවැනි ඉහළ තලයේ ජයග්‍රහණ රාශියක් අත් පත් කර ගැනීමට හැකි වුවත් ජනතාව අපේක්ෂා කළ සමස්ත වැඩ සටහනම 100% ක් සාක්ෂාත් කර ගැනීමට බැරි වීම ඉතාම කණගාටුදායකයි. අපේ කට වචනෙන් කිව්වොත් “වැඩේ අප්සට්”. ඒ වගේම 2015 දී පරාජය කළ දූෂිත බලවේගය ඊටත් වඩා දරුණු ආකාරයකින් නැවතත් කරළියට පැමිණ තිබීම ඉතාම භයානක ෆැසිස්ට්වාදී අනාගතයක් බිහි වීමට නියමිත බව පසක් කරවමින් සිටිනවා. මෙම වාතාවරණය මධ්‍යයේ මිනිස්සුන්ට බලාපොරොත්තුවක් දල්වා ගැනීමේ අපේක්ෂාව මතයි අද වෙද්දී “විකල්ප දේශපාලන ප්‍රවාහයක” අවශ්‍යතාවය දැඩිව දැනීමට පටන් අරගත්තේ. ඔව්… අපි 2015 දී අපේ ප්‍රශ්නවලට විසඳුම් හොයන්න තමයි මේ පාලනය පත් කරගත්තේ. එදා එහෙම කලේ මෙය සර්ව සම්පූර්ණ නිසා හෝ පර්ෆෙක්ට් ම එක නිසා නෙමෙයි. ඒ අවස්ථාවේ තිබ්බ හොඳම විසඳුම නිසයි. නමුත් මේක ෆේල්. ඒ පරාජිතභාවය නිසා අපි කරන්න ඕනේ නැවතත් හිටපු දූෂිතයන්ගේ වළටම පනින එකද නැතනම් ලබා ගත්ත නිදහස හා ජයග්‍රහණ ආරක්ෂා කරගනිමින් ඉන්න වළෙන් ගොඩට යන්න අලුත් විකල්ප ඉණිමඟක් බඳින්න සූදානම් වෙන එක ද කියලා එදා ලක්ෂ 62 ජනතාව අතර ඉන්න ඔබ දැන් තීරණය කළ යුතුයි. ප්‍රධාන ධාරා දෙකෙන් ඉවත් වුණ සාර්ථක විකල්ප ධාරා කීපයක්ම මේ වනවිට ගොඩ නැඟී අවසන්. ඔබ රටේ වගකිවයුතු පුරවැසියෙක් විදිහට තව දුරටත් සාම්ප්‍රදයික දේශපාලන කණ්ඩායම් ද්විත්වයට සහය දැක්වීම තුළ සිද්ධ වෙන්නේම මේ පසුගාමී හා ගෝත්‍රික “සිස්ටම් එක ඇක්සෙප්ට්” කිරීම හෙවත් ක්‍රමය පිළිගැනීමයි. නමුත් “සිස්ටම් එක රිජෙක්ට්” කිරීමට අවුරුදු 71 කට පස්සේ ඔබට ස්වර්ණමය අවස්ථාවක් නැවත උදා වී තිබෙනවා. ඒ වගේම අපේ ප්‍රමුඛම අවශ්‍යතාවය වන ක්‍රම විරෝධී දේශපාලන අපේක්ෂාවට ජනාධිපතිවරණයකදී හොඳම විසඳුමක් ඉදිරිපත් වී තිබෙන මෑත කාලයේ අතිශය පළමු අවස්ථාවයි මේ. මීට පෙර 1982 රෝහණ විජේවීර සහෝදරයා ජනාධිපතිවරණයට ඉදිරිපත් වීමත් සමඟ ක්‍රමය ප්‍රතික්ෂේප කිරීමට ඉතා විශාල ජන සහභාගීත්වයකගේ සහය ලැබුණා. එම ජනතා පිබිදීමට බිය වූ එදා පැවැති දේශපාලන ගහළයන් 90 දශකයේ ආරම්භය වනවිට එම ව්‍යාපාරය අවියෙන් මරා දමනු ලැබුවා. අදටත් රටට යහපත් මිනිසුන් බිහි වනවා දුටු විගසම එම පිබිදීම අඩපණ කිරීමේ අරමුණින් මිනිසුන්ගේ සංවේදී හැඟීම් උද්දීපනය වන ජාතිය හා ආගම සම්බන්ධ මනෝභාවයන් අවුස්සා එම ජනතාවාදී වැඩ පිළිවෙලවල් කෙරෙහි විශ්වාසය බිඳවන්නේම ඒ ගෝත්‍රික හා ලේ පිපාසිත පුරුද්දට‍යි. මේ 2019 දී ඔබට නැවතත් උදා වී තිබෙන්නේ එවැනි අමිල අවස්ථාවක්. යහපාලනයට ඡන්දය දුන්න සමහර අයෙක්ට බියක් තිබෙනවා කොච්චර කිව්වත් පරණ ක්‍රමයම නැවත් පැමිණෙයි කියලා. පරණ ක්‍රමයට ඡන්දය දුන්න අය විකල්ප දිහා බලන් හිතනවා රට ආපස්සට යයි ද කියලා. සිද්ධ වෙච්ච දේවල් එක්ක බලද්දී ජනතාවගේ ඒ බිය සාධාරණයි. නමුත් අවසානයේදී මේ තීරණ දෙක අතර තැලෙන්නේ 2015 ජනතා අපේක්ෂාවයි. එහෙමයි කියලා මේ සුවිශේෂී අවස්ථාව මඟ හැරගන්න ඔබ සූදානම් වෙන්න එපා. එහෙනම් මොකක්ද ඇත්තටම මේ වෙලාවේ දී කරන්න ඕනේ? කලබල වෙන්න එපා. මේ වෙලාවේ කරන්න ඕනේ හොඳම දේ සහ ගන්න අවශ්‍ය බුද්ධිමත්ම තීරණය අපි ඔබට කියන්නම්. මෙම මැතිවරණ ක්‍රම තුළ ක්‍රමය ප්‍රතික්ෂේප කරන්න එහෙමත් නැත්නම් සිස්ටම් එක රිජෙක්ට් කරන්න ඔබේ පළමු මනාපය මේ අවස්ථාවේදී සාර්ථකම විකල්පය වන මාලිමාව ලකුණෙන් එන “ජාතික ජන බලවේගය(NPP)”ට දෙන්න. ඒකෙන් කියවෙන්නේ නැහැ NPP ජයග්‍රහණය කරනවා කියලා. මොකද අදටත් ලංකාවේ ජීවත් වන 70 % ටත් අධික ප්‍රමාණයක් වන ග්‍රාමීය දුප්පත් ජනතාව වෙනසක් වෙනුවෙන් තාමත් තමන්ගේ පරිකල්පන හා චින්තන පරාසය වැඩි දියුණු කරගෙන නැහැ. අපි ඉදිරියේදී කාලයත් සමඟ ඉවසීමෙන් ටිකින් ටික ඔවුන් වෙනස් කරගමු. නමුත් දේශපාලනික දීන භාවයෙන් තොර, දේශපාලකයන්ට කඩේ යාමෙන් තොර, ඔවුන් වෙනුවෙන් පෙනී නොහිටින, ඔවුන්ව ප්‍රශ්න කරන, යැපීමේ ප්‍රතිපත්තියෙන් තොර තමන්ගේ ශක්තියෙන් නැඟී සිටීමට කැමති, යහපත් හා ප්‍රගතිශීලී ක්‍රමයක් මෙරට ස්ථාපිත කිරීමට සුභ සිහින දකින “අදීන පුරවැසියෙක්” විදිහට ඔබට මේ අවස්ථාවේදී ඔබේ පළමු මනාපය විකල්පය වෙනුවෙන් භාවිතා කරන්න. එයින් පිළිබිඹු වන්නේ තවත් එක් පුද්ගලයෙක් උත්කර්ෂයට නැගීම නොවෙයි. 1948න් පස්සේ අපිව රටක් වශයෙන් සෑම අංශයකින්ම පිරිහීමට පත් කළ මෙම අශිෂ්ට ක්‍රමය හා අශිෂ්ට සාම්ප්‍රදායික දේශපාලකයන් සියල්ලම එකට තබා පරාජය කිරීමයි. ඉන්පසුව ඔබට හොඳයි කියලා හිතෙන යම් කිසි දේශපාලන කඳවුරක් ජයග්‍රහණය කිරීමේ අවශ්‍යතාවය තිබෙනවා නම් ඒ සඳහා මනාපය ලබා දිය හැකියි. එම දෙවෙනි මනාපය ඔබේ පළමු මනාපය තරම් ම වටිනාකමක් ලබනවා. එම නිසා නොවැම්බර් 16 වෙනිදා ඔබේ පරමාධිපත්‍යය වෙනුවෙන් ලැබෙන ඓතිහාසික අවස්ථාවේ ගත යුතු හොඳම තීරණය එලෙස ගන්න. නැතිනම් සිදු වන්නේ 2015 ඉඳන් ඔබ බලාපොරොත්තු වූ සමානාත්මතාවය හා සමාජ සාධාරණය ප්‍රමුඛ අපේක්ෂාව 16 වෙනිදායින් පසුව වළ දැමීමට සිදු වීමයි. ඒ වගේම අපගේ ගෞරවණීය සෝභිත හිමියන්ගේ හදවතින්ම ගොඩ නැගූ එම ජනතා අපේක්ෂාව කඩාකප්පල් කළ නායකයින්ට ද ඔබ මෙම ජනාධිපතිවරණයේදී හොඳ කණේ පහරක් දිය යුතුයි. එහෙම නැතනම් ඉතින්, ඔබට නැවතත් 2025 දී සිදු වන්නේ ඊළඟට රට කන්න දෙන්නේ නාමල් රාජපක්ෂට ද නැත්නම් රවී කරුණානායකට ද කියලා තීරණය කරන්නයි… තිනෙති නානායක්කාර", "URL": "https://lankatruth.com/si/?p=85236", "Category": "පුවත්", "Parent URL": null}