{"Source": "Lankatruth", "Timestamp": "August 28, 2018", "Headline": "ජොන්ස්ටන්ගේ නඩුවලට සාක්ෂි දෙන්නැයි ධම්මික කිතුලෙගොඩට නොතීසි", "News Content": "වත්කම් සහ බැරකම් ප්‍රකාශ ඉදිරිපත් නොකළ බවට චෝදනා කරමින් හිටපු අමාත්‍ය ජොන්ස්ටන් ප්‍රනාන්දු මහතාට එරෙහිව ගොනු කර තිබෙන නඩු තුනකට අදාළව සාක්ෂි ලබාදීම සඳහා හිටපු පාර්ලිමේන්තු මහ ලේකම් ධම්මික කිතුල්ගොඩ මහතාට ලබන නොවැම්බර් මස 13 වැනිදා අධිකරණය හමුවේ පෙනී සිටින ලෙසට දන්වමින් කොළඹ ප්‍රධාන මහේස්ත්‍රාත් රංග දිසානායක මහතා නොතීසි නිකුත් කර තිබේ. සිය වත්කම් බැරකම් ප්‍රකාශ සාධාරණ හේතුවක් නොමැතිව ඉදිරිපත් කර නොමැතිවීමෙන් වරදක් කර ඇතැයි හිටපු අමාත්‍ය ජොන්ස්ටන් ප්‍රනාන්දු මහතාට එරෙහි අල්ලස් නඩුවේ විත්ති වාචිකව ඉදිරිපත් වීමෙන් පසු මෙම සාක්ෂි කැදවීමට අවසර ලබා දෙන ලෙසට විත්තියේ නිතීඥවරු ඉල්ලා සිටියහ. මෙය සැළකිල්ලට ගත් මහෙස්ත්‍රාත්වරයා අදාළ නොතීසිය නිකුත් කිරීම සිදුකර තිබේ. 2010 වසරේ සිට 2014 වසර දක්වා කාලය සීමාව තුළ අමාත්‍යවරයෙකු ලෙස කටයුතු කරමින් සිය වාර්ෂික වත්කම් සහ බැරකම් ප්‍රකාශය ඉදිරිපත් නොකිරීම තුළින් අල්ලස් පනත යටතේ දඬුවම් ලැබිය හැකි වරදක් සිදුකර ඇතැයි චෝදනා කරමින් අල්ලස් කොමිසම විසින් හිටපු අමාත්‍යවරයාට එරෙහිව මෙම නඩු ගොනු කර තිබේ.", "URL": "https://lankatruth.com/si/?p=58452", "Category": "පුවත්", "Parent URL": null}