{"Source": "Lankatruth", "Timestamp": "January 9, 2019", "Headline": "ජනපති මෛත්‍රීගේ කාර්ය මණ්ඩල ප්‍රධානීට සහ දැව සංස්ථාවේ හිටපු සභාපතිට රට ගමන් තහනම්", "News Content": "අල්ලස් වශයෙන් රුපියල් මිලියන 20ක් ඉල්ලා ලබා ගැනිමේ සිද්ධියට අදාළ ජනාධිපති මෛත්‍රීපාල සිරිසේන මහතාගේ කාර්ය මණ්ඩලයේ හිටපු ප්‍රධානි කුසුම්දාස මහානාම සහ රාජ්‍ය දෑව සංස්ථාවේ හිටපු සභාපති පියදාස දිසානායක යම මහත්වරුන්ගේ විදෙස් ගමන් තහනම් කරමින් කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය අද (09) නියෝගයක් නිකුත් කර තිබේ. මෙම සැකකරුවන් විදෙස් ගත වීමට සූදානමක් ඇති බවට තොරතුරක් ලැබී ඇති බැවින් ඔවුන්ගේ විදෙස් ගමන් තහනම් කරන ලෙස අල්ලස් කොමිසම අධිකරණයෙන් කළ ඉල්ලීමක් සැළකිල්ලට ගත් මහේස්ත්‍රාත්වරිය මෙම නියෝගය නිකුත් කර ඇත. එසේම එම නියෝගය පිළිබඳව ආගමන හා විගමන පාලකවරයාට දන්වා යවන ලෙසද මහේස්ත්‍රාත්වරිය අධිකරණ රෙජිස්ට්‍රාර්වරියට නියෝග කර තිබේ. මෙම සිද්ධිය සම්බන්ධ විමර්ශන අවසන් කළ බව අල්ලස් කොමිසම ඉකුත් නඩු දිනයේදී අධිකරණය හමුවේ සඳහන් කර තිබිණි. කන්තලේ සීනි සමාගමට අයත් යන්ත්‍රොපකරණ උපකරණ විකිණීමේ ක්‍රියාවලිය ඉටුකරදීම සඳහා ඉන්දියානු ජාතික ව්‍යාපාරිකයෙකුගෙන් රුපියල් මිලියන 540ක මුදලක් අල්ලස් වශයෙන් ඉල්ලා එය මිලියන 100 දක්වා අඩුකොට ඉන් රුපියල් මිලියන 20ක අල්ලසක් ලබාගෙන එය අදාළ මුදල් ලබාගත් හෝටලයේ රථගාලේ මුදල් ගණන් කරමින් සිටියදී අල්ලස් හෝ දූෂණ නිලධාරීන් විසින් අත්අඩංගුවට ගන්නා ලදී. පසුව ඔවුන් දෙදෙනා ඇප මත මුදාහැරීමට කොළඹ මහේස්ත්‍රාත් අධිකරණය කටයුතු කර තිබිණි. මොවුන් දෙදෙනා අත්අඩගුවට පත්වන විටත් ජනාධිපති කාර්ය මණ්ඩල ප්‍රධානියා ලෙසත් රාජ්‍ය දැව සංස්ථාවේ සභාපති ලෙසත් කටයුතු කරමින් සිටියේ ය.", "URL": "https://lankatruth.com/si/?p=66382", "Category": "පුවත්", "Parent URL": null}