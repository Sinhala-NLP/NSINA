{"Source": "Lankatruth", "Timestamp": "April 7, 2022", "Headline": "නව මහ බැංකු අධිපති පත්කරයි", "News Content": "ශ්‍රී ලංකා මහ බැංකුවේ නව අධිපතිවරයා ලෙස ජනාධිපති ගෝටාබය රාජපක්ෂ විසින් ආචාර්ය නන්දලාල් වීරසිංහ පත් කර තිබේ. අදාළ පත්වීම් ලිපි අද (07) පස්වරුවේ ලබාදී ඇත. මූල්‍ය ක්ෂේත්‍රයේ හසළ අත්දැකීමක් ඇති ආචාර්ය වීරසිංහ ජාත්‍යන්තර මූල්‍ය අරමුදලේ විකල්ප විධායක අධ්‍යක්ෂ, ශ්‍රී ලංකා මහ බැංකුවේ ආර්ථික පර්යේෂණ අධ්‍යක්ෂ, සහකාර අධිපති සහ ‍ජ්‍යෙෂ්ඨ නියෝජ්‍ය අධිපති යන ධුර හොබවා තිබේ. ඔහු කොළඹ විශ්වවිද්‍යාලයේ, ආර්ථික විද්‍යා පශ්චාත් උපාධිය සඳහා බාහිර කථිකාචාර්යවරයෙකු සහ මැලේසියාවේ සියසන් මධ්‍යස්ථානයේ බාහිර පර්යේෂණ අර්ථ ශාස්ත්‍රඥයෙකු ලෙසද කටයුතු කර ඇත. ඔහු ඕස්ට්‍රේලියානු ජාතික විශ්වවිද්‍යාලයේ ක්‍රෝෆර්ඩ් හි මහජන ප්‍රතිපත්ති හා ව්‍යවහාරික සාර්ව ආර්ථික විශ්ලේෂණ මධ්‍යස්ථානයේ උපදේශක මණ්ඩලයේ සාමාජිකයෙකුද වේ.", "URL": "https://lankatruth.com/si/?p=131643", "Category": "ආර්ථික පුවත්", "Parent URL": null}