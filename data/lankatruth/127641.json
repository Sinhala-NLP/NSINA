{"Source": "Lankatruth", "Timestamp": "January 8, 2022", "Headline": "ශ්‍රිලනිප – පොහොට්ටු දීගය කැඩෙන ලකුණු?", "News Content": "ගෝටාබය රාජපක්ෂ ජනාධිපතිවරයා ප්‍රමුඛ ආණ්ඩුව විවේචනය කරමින් කටයුතු කිරීම හේතුවෙන් එළඹෙන කැබිනට් සංශෝධනයේදීශ්‍රිලනිප ඇමතිවරුන් ඉවත් කිරීමට පොහොට්ටුවේ ප්‍රබලයින් සාකච්ඡා කර ඇති බවට තොරතුරු අනාවරණය වේ. මෙම කැබිනට් සංශෝධනය එළඹෙන 10 වනදා සිදුවෙතැයි ආරංචි පැතිර ඇති අතර කැබිනට් මණ්ඩල සංශෝධනයේදී දැනට ආණ්ඩුව සමග හවුල්කාර ශ්‍රීලනිපට අයත් ඇමතිවරුන් සියල්ල නෙරපනු ඇතැයි දේශපාලන ආරංචි වාර්තා කර තිබේ. ගෝටාබය රාජපක්ෂ ජනාධිපතිවරයාගේ ආණ්ඩුවේ කැබිනට් ඇමති ධූර දෙකක් හා රාජ්‍ය ඇමති ධූර දෙකක් ශ්‍රීලනිපයට අයත්වන අතර ශ්‍රිලනිපයට හිමි පාර්ලිමේන්තු මන්ත්‍රීධූර සංඛ්‍යාව 14 කි. ශ්‍රිලනිප මන්ත්‍රීවරුන් වන නිමල් සිරිපාල, මහින්ද අමරවීර කැබිනට් ඇමතිවරු ලෙසත් ලසන්ත අලගියවන්න, දයාසිරි ජයසේකර හා දුමින්ද දිසානායක යන මන්ත්‍රීවරුන් රාජ්‍ය ඇමතිවරු ලෙසත් ආණ්ඩුව නියෝජනය කරති. ගෝටාබය රාජපක්ෂ ආණ්ඩුව කලෙක සිට ශ්‍රීලනිප මන්ත්‍රීවරුන් මෙන්ම ඇමතිවරුන්ද දැඩිලෙස විවේචනය කිරීමට පටන්ගත් අතර හිටපු ජනාධිපති මෛත්‍රීපාල සිරිසේන මහතාද අවස්ථා කිහිපයදී ආණ්ඩුව විවේචනය කිරීම සිදු කරනු ලැබීය. සුසිල් ප්‍රේමජයන්ත ඇමතිවරයා අමාත්‍ය ධූරයෙන් ඉවත් කිරීමත් සමග ශ්‍රිලනිප සියලු දෙනා මේ වනවිටත් රජය දැඩි ලෙස විවේචනය කරමින් සිටින පසුබිමක ඔවුන් ඇමතිධූර වලින් ඉවත් කිරීම සිදුවනු ඇතැයි වාර්තා පළවේ.", "URL": "https://lankatruth.com/si/?p=127641", "Category": "පුවත්", "Parent URL": null}