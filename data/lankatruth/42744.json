{"Source": "Lankatruth", "Timestamp": "October 19, 2017", "Headline": "දකුණු අහසේ විශාල ආලෝකය සහ ශබ්දයට හේතුව උල්කාෂ්මියක්", "News Content": "දකුණු පළාතේ ස්ථාන ගණනාවකට ඊයේ (18) රාත්‍රී අහසේ දර්ශනය ආලෝකය සහ ශබ්දය විශාල උල්කාෂ්මියක් වියහැකි බව කොලඹ විශ්වවිද්‍යාලයේ තාරකා හා අභ්‍යවකාශ ඒකකයේ අධ්‍යක්‍ෂ ආචාර්ය චන්දන ජයරත්න මහතා තහවුරු කරයි. කොලඹ ප්‍රදේශයේ බොහෝ දෙනෙක් ඉතා වේගයෙන් ගමන්ගන්නා ආලෝකයක් පමණක් දැක ඇති අතර ආලෝකය සහ ශබ්දය කළුතර දිස්ත්‍රික්කයේ ප්‍රදේශ කිහිපයකටත් දකුණු පළාතේ බොහෝ ප්‍රදේශවලටත් අසන්නට සහ දක්නට ලැබී තිබේ. තත්පරයකට කිලෝමීටර් 65 පමණ වේගයකින් පොළොවට පැමිණි එම උල්කාශ්මිය කලාතුරකින් දක්නට හැකි දෙයක් වුවත් එම උල්කාශ්මිය සියසින් දැකගැනීමට හැකිවූ ගාල්ල වංචාවල පනාගමුවේ පදිංචි ගාල්ල මහින්ද විදුහලේ ගුරුවරයකුවූ සිරිවර්ධන ගමගේ මහතා ඒ ගැන මාධ්‍ය වෙත විස්තර කර ඇත. පොලව දෙසට වේගයෙන් එනු ලබන උල්කාශ්මියේ වේගය අනුව ඉදිරි කොටසේ පීඩනය වැඩිවන අතර පිටුපස කොටසේ පීඩනය අඩුවන බවත් එම හේතුවෙන් උල්කාශ්මිය පුපුරා යනබවත් එම ශබ්දය විශාල ශබ්දයක් ලෙසින් පොලවට ඇසෙන බවත් ජයරත්න මහතා පවසයි. විශාල එළියක් විහිදුවාගෙන අහසේ වේගයෙන් යම් වස්තුවක් ඇදී ගිය බවත් මහ ශබ්දයක් සමග වහළ මතට සහ ගස් මතට දුහුවිලි වැටෙන්නාක් මෙන් දැණුනු බවත් පිටබැද්දර ප්‍රදේශවාසීහු පවසති. මෙම ආලෝකය නෙළුව, තවලම, හක්මන, දෙනියාය වැනි ප්‍රදේශවල ජනතාව විසින් දැක ඇති අතර බොහෝ දෙනකුගේ මතය වන්නේ උල්කාපාතයක් කඩා වැටෙන්නට ඇති බවයි. ගාල්ල ,හබරාදුව, පිටබැද්දර, අකුරැස්ස ප්‍රදේශවලටද මෙම ශබ්දය ඇසුණු බව වාර්තාවෙතත් සිද්ධියක් දුටු කෙනෙක් හෝ සිදුවීමක් සම්බන්ධයෙන් මෙතෙක් වාර්තා වී නැතැයි ප්‍රදේශවාසීහු කියති. මේ අතර හැලී ගේ දුමකේතුවේ කක්ෂය හරහා පෘතුවිය ගමන් කිරීම සිදුවන නිසා එමගින් උල්කාපාත වර්ෂාවක් ඇතිවීමටද නියමිත බවත් සමහර විට එම සිද්දිය නිසා ඇතිවූ තත්වයක්දැයි සැකකලහැකි බවත් ජයරත්න මහතාසඳහන් කරයි. මේ සම්බන්ධයෙන් නාසා ආයතනය පවසන්නේ පෘථිවියට ආලෝක වර්ෂ 130ක්‌ ඈතින් ඇති සැතපුම් 12ක විෂ්කම්භයකින් යුත් තාරකා දෙකක්‌ අධි වේගයෙන් ගැටීම නිසා විශ්වය පුරා ගුරුත්වාකර්ෂණ තරංග පහත වැටී ඇති බවට ඇමෙරිකාවේ ඇති ලිගෝ නම් වූ අධිබල දුරේක්‌ෂක ආයතනයේ සටහන් වී ඇති බවය. මෙකී ඝට්‌ටනය නිසා ගැමා කිරණ නිකුත් වී ඇති අතර එය නාසා ආයතනයේ පර්ට්‌ අජටාකාශ දුරේක්‌ෂයේ සටහන් කර ඇති බවද සඳහන් කරයි. මෙම තාරකා දෙකේ ගැටුමෙන් විශ්වයට ඇති බලපෑම විමර්ශනය කරන බවත් තාරකා දෙකේ ගැටීමේ ක්‍රියාවෙන් විශ්වයට ඉදිරියේ දැඩි බලපෑමක්‌ ඇතිවිය හැකි බවත් නාසා ආයතනය කියා සිටියි. [embedyt] https://www.youtube.com/watch?v=rF2e8fChiuY[/embedyt]", "URL": "https://lankatruth.com/si/?p=42744", "Category": "පුවත්", "Parent URL": null}