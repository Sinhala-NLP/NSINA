{"Source": "Lankatruth", "Timestamp": "February 14, 2019", "Headline": "මන්නාරම් සමූහ මිනීවලේ කාල නිර්ණ වාර්තාව අද", "News Content": "මන්නාරම් සමූහ මිනී වලෙන් ලබාගත් අස්ථි සාම්පලවල කාල නිර්ණ වාර්තාව අද(14) ලැබීමට නියමිතව ඇත. මෙරට හමුවූ විශාලතම සමූහ මිනීවල ලෙස සැළකෙන මන්නාරම් සමූහ මිනී වලෙන් ලබාගත් අස්ථි කොටස් පසුගිය ජනවාරි 25 වැනිදා ඇමරිකාවේ ෆ්ලොරීඩාහි පිහිටි බීටා ඇනලිටික්ස් ආයතනය වෙත ලබාදුන් අතර එම සාම්පල අයත් කාල වකවානුව සම්බන්ධ වාර්තාවේ ඊ පිටපතක් අද දිනයේ ලැබීමට නියමිත බව, කැනීම් කටයුතු භාර වෝහාරික විශේෂඥ සමින්ද රාජපක්ෂ මහතා පවසයි. වාර්තාවේ දෘඩ පිටපත් පසුව අධිකරණය වෙත ලැබෙන බව ඒ මහතා වැඩිදුරටත් පැවසීය. අද දින වාර්තාව ලැබීමෙන් පසු අධිකරණයට කරුණු වාර්තාකර කැනීම් කටයුතුවල ඉදිරි විමර්ශන සම්බන්ධ තීරණ ගැනීමට නියමිතය. මේ වනවිට සමුහ මිනී වළෙන් හමු වී ඇති ඇටසැකිළි සංඛ්‍යාව 321 ක් වන අතර ඉන් 307 ක් ගොඩගෙන ති‍බේ. ඉන් 26 ක් ළමයින්ගේ ඇටසැකිළි බව සමින්ද රාජපක්ෂ මහතා අවධාරණය කරයි. බීටා ඇනලිටික්ස් ආයතනය මේ සඳහා තෝරා ගනු ලැබුවේ, බොම්බ් ප්ලස් කාබන් 14 තාක්ෂණ ක්‍රමවේදය (Bomb Pulse Carbon 14 technique) භාවිතා කර පරීක්ෂණ පවත්වන ජාත්‍යන්තරව පිළිගත් ආයතනයක් වීම හේතුවෙනි. රේඩියෝ කාබන් දින පරීක්ෂා පර්යේෂණය මගින් අස්ථි සහ දත් සාම්පල වල අඩංගු කාබන් 14 අගය ඇස්තමේන්තු ගත කළ හැකි අතර, එමගින් ශාක හෝ සත්වයන් ජීවත්ව සිටි කාල පරිච්ඡේදය අනුමාන කළ හැකිය.", "URL": "https://lankatruth.com/si/?p=68127", "Category": "පුවත්", "Parent URL": null}