{"Source": "Lankatruth", "Timestamp": "July 17, 2019", "Headline": "නිවසකට පැන දේපල කොල්ල කෑ මීගමුව නගර සබේ එජාප විපක්ෂ නායක 31 දක්වා රිමාන්ඩ්", "News Content": "චීන ජාතික කාන්තාවකට අයත් නිවසකට අනවසරයෙන් ඇතුළු වී පුද්ගලයෙකුට පහරදීම සහ දේපල කොල්ලකෑම සම්බන්ධව රක්ෂිත බන්ධනාගාර ගතකර සිටින මීගමුව ආනසයේ එක්සත් ජාතික පක්ෂ හිටපු සංවිධායක සහ මීගමුව නගර සභාවේ විපක්ෂ නායක රොයිස් විජිත ප්‍රනාන්දු ලබන 31 දක්වා යලි රක්ෂිත බන්ධනාගාර ගතකරන ලෙස මීගමුව අතිරේක මහේස්ත්‍රාත් ටී.එන්.එල්. මහවත්ත මහතා අද(17) නියෝග කර තිබේ. සිද්ධියට අදාලව සැකකරු ඇප ඉල්ලීමක් සිදුකර තිබුණ ද මහේස්ත්‍රාත්වරයා එය ප්‍රතික්ෂේප කරමින් ප්‍රකාශ කර ඇත්තේ ලබන 31 දක්වා රක්ෂිත බන්ධනාගාර ගතකරන ලෙසය. පසුගිය මාර්තු මස 22 වන දා චීන ජාතික කාන්තාවකට අයත් නිවසකට ඇතුළුවී පුද්ගලයෙකුට පහරදීම සහ දේපළ කොල්ල කෑම සම්බන්ධයෙන් සැකකාර මන්ත්‍රීවරයා පසුගිය 7 වැනිදා අත්අඩංගුවට ගෙන තිබිණි.", "URL": "https://lankatruth.com/si/?p=77787", "Category": "පුවත්", "Parent URL": null}