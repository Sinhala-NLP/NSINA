{"Source": "Lankatruth", "Timestamp": "March 15, 2018", "Headline": "facebook තහනමත් ඉවතට", "News Content": "පසුගියදා රට තුළ උත්සන්න වූ ජාතිවාදි ගැට්ම්කාරීි තත්වයන් පදනම් කරගෙන දින 09ක කාලයක් පනවා තිබූ සමාජ ජාල මාධ්‍ය වෙත පිවිසීමේ තහනම මිට සුළු මොහොතකට පෙර ඉවත් කර තිබේ. ෆේස්බුක්, වට්ස්ඇප් සහ වයිබර් ආදීය සඳහා පිවිසීම තහනම් කර තිබූ අතර දින 07කට පසු වයිබර් වෙත පිවිසීමටත් දින 08කට පසු වට්ස්ඇප් වෙත පිවිසීමටත් ඉඩ ලබා දෙන ලදී. ජනාධිපති ලේකම් ඔස්ටින් ප‍්‍රනාන්දු මහතා සහ ඉන්දියාවේ සිට පැමිණි ෆේස්බුක් නිලධාරීන් අතර අද (15) පෙරවරුවේ ජනාධිපති කාර්යාලයේ දී පැවති සාකච්ඡාවේ තීරණ සහ එකඟතා පිළිබඳව දැනට ජපානයේ නිල සංචාරයක නිරතව සිටින ජනාධිපතිවරයා විසින් විමසා බැලීමෙන් අනතුරුව ජනාධිපතිවරයා විසින් මෙම නියෝගය නිකුත් කර තිබේ. ජනාධිපතිවරයාගේ උපදෙස් අනුව, ජනාධිපති ලේකම් ඔස්ටින් ප‍්‍රනාන්දු මහතා විසින් අද දින ෆේස්බුක් සමාජ ජාලයේ නියෝජිතයින් සමඟ පවත්වන ලද සාකච්ඡාවේදී එම සමාජ මාධ්‍ය ජාලය අවභාවිත කරමින් ජාතිවාදය, වර්ගවාදය, ආගම්වාදය පතුරුවා හරිමින් ජන ජීවිතය අඩාල කිරීම සහ මහජන ආරක්ෂාව කඩාකප්පල් කිරීම සඳහා ඇතැම් කලහකාරී සහ අන්තවාදී පිරිස් විසින් සමාජ මාධ්‍ය ජාල අවභාවිත කිරීම පිළිබඳව දැඩි අවධානය යොමු වී ඇත. ඒ අනුව, වර්ගවාදී, ආගම්වාදී වෛරී ප‍්‍රකාශ පැතිරී යාම නියාමනය කිරීම සඳහා ක‍්‍රමවේද සහ ආයතනික ව්‍යුවහයන් ස්ථාපනය කිරීම සඳහා ෆෙස්බුක් බලධාරීහු එකඟ වී ඇත. එහිදී, රජය, සිවිල් වැසියන් හෝ අපරාධ පරීක්ෂණ ආයතනයන් විසින් කෙරෙන කරුණු දැක්වීම් පිළිබඳව කඩිනමින් ප‍්‍රතිචාර දැක්වීමට හා ක‍්‍රියා කිරීමට එකඟතාව ප‍්‍රකාශ වී තිබේ. ෆෙස්බුක් සමාජ වෙබ් අඩවිය භාවිතා කරමින් වෛරී ප‍්‍රකාශ පතුරුවා හැරීම ශ‍්‍රී ලංකා නීතිය යටතේ වරදක් වන අතර එවන් කාර්යයන්හි නිරත වන ඕනෑම කෙනෙකු පිළිබඳව ෆෙස්බුක්හි ප‍්‍රජා සම්මතයන් අනුව කටයුතු කිරීමට සමාගම එකඟ වී ඇත. මෙම එකඟතා පිළිබඳ ප‍්‍රගති සමාලෝචනයක් නියමිත කාල නියමයන් තුළ දෙපාර්ශවය අතර සමාලෝචනය කිරීමටත් ඒ අනුව වඩාත් කාර්යක්ෂම සහ සඵලදායී පියවර, සැලසුම් සහගතව අනාගතයේදී ක‍්‍රියාත්මක කිරිමටත් දෙපාර්ශවය එකඟ වී තිබේ. මෙම තාවකාලික සමාජ මාධ්‍ය අවහිරය හේතුවෙන්, පොදුවේ සමාජ මාධ්‍ය ජාල භාවිතා කරන ප‍්‍රජාවට සිදු වූ අපහසුතාව පිළිබඳව රජය කණගාටුව පළ කර සිටීයි.", "URL": "https://lankatruth.com/si/?p=49117", "Category": "පුවත්", "Parent URL": null}