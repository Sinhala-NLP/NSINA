{"Source": "Lankatruth", "Timestamp": "February 10, 2019", "Headline": "සේනා මර්ධනයට මැලේරියා මර්ධනය කළ ආකාරයේ වැඩපිළිවෙලක් තිබිය යුතුයි", "News Content": "මැලේරියා සහ ඩෙංගු වසංගත තුරන් කිරීමට රජය විසින් කටයුතු කළ ආකාරයට සේනා දළඹු උවදුර මර්ධනය කිරීමටද ආණ්ඩුව උත්සුකවිය යුතු බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කරයි. ඒ මහතා මේ බව පැවසූවේ දඹුල්ල යාපාගම සියපත හෝටල් කංකීර්ණයේ ඊයේ (09) පැවති මාධ්‍ය හමුවක් අමතමිනි. ජෛව ජනන තාක්ෂණ ආයතනයේ අධ්‍යක්ෂ ආචාර්ය අශෝක රන්වල මහතා, ජේ. ඒ. ප්‍රිදර්ශණ මහතා, රසික සමන්ප්‍රිය මහතා ඇතුළු ප්‍රවීනයන් පිරිසක්ද මෙහිදී අදහස් දැක්වූ අතර එහිදී වැඩිදුරටත් අදහස් දැක්වූ නාමල් කරුණාරත්න මහතා… “මැලේරියා සහ ඩෙංගු වසංගත තුරන් කිරීමට රජය විසින් කටයුතු කළ ආකාරයට සේනා දළඹු උවදුර මර්ධනය කිරීමටද ආණ්ඩුව උත්සුකවිය යුතුයි. එබැවින් ඒ සදහා විද්වතුන්ගේ සහභාගිත්වය අත්‍යවශ්‍ය දෙයක්. ඔවුන් නොසලකා හැර කටයුතු කිරීමෙන් මෙම දළඹු රෝගය මර්ධනය කිරීමට හැකිවන්නේ නැහැ. මෙම වසංගත රෝගය මැඩලීමට නම් එහි බෙල්ලෙන්ම අල්ලාගත යුතුයි. එසේ නොමැතිව වල්ගයෙන් අල්ලා ගැනීමෙන් පලක්වන්නේ නැහැ. අපේ රටට ආවේණිකවු දළඹු විශේෂ රැසක් සිටිනවා. නමුත් මෙම සේනා දළඹුවා මේ රටට අයත් සතෙක් නොවෙයි. මේ දළඹුවා ආක්‍රමණිකයෙක්. බොහෝ අවස්ථාවලදී මෙම කෘමියා බහුජාතික සමාගම් විසින් මෙහි කෘෂිකාර්මික කටයුතුවලට හානිකිරීම සදහා නිර්මාණය කළ සතෙකුද විය හැකියි මෙම සතා ජාන විකෘතියක ප්‍රතිඵලයක්. ඇමරිකානු සමාගමක් විසින් මෙම සේනා කෘමියාට ඔරොත්තුදිය හැකි බඩඉරිගු බීජ මේ වනවිට හදුන්වාදී තිබෙන බැවින් මෙය පිටුපස යම්කිසි කුමන්ත්‍රණකාරි ක්‍රියාමාර්ගයක් ඇති බවට ජනතාව අතර සැකයක් පවතිනාවා. මේ වනවිට ඇමරිකාවේ මොන්සෙන්ටෝ සමාගම විසින් පලිබෝධ නාශක වර්ග කීපයක් මෙම සේනා දළඹුවා මර්ධනය කිරීම සදහා නිකුත්කර තිබෙනවා. මෙම සියලු කෘෂි රසායනික වර්ග අපේ පොලවට විෂයි. මෙම කාෂී රසායන ද්‍රව්‍ය යොදා සිදුකරන නිෂ්පාදනයන් නිසා මේ රටේ අනාගත පරපුරට විවිධ රෝගාබාධ වැලදීම කිසිසේත්ම වැලැක්විය නොහැකියි. එපමණක් නොව මේ නිසා දේශීය කෘෂිකර්මාන්තයද සම්පූර්ණයෙන්ම විනාශවී යනවා. මෙම කෘමි රෝග මර්ධනය සදහා දේශීය ක්‍රමවේදයන් සොයාගත හැකියි. නමුත් රජය ඒ කෙරෙහි කිසිදු අවධානයක් යොමුකරන්නේ නැහැ. මේ වනවිට රටේ දේශීය කෘෂි බීජ සියල්ල වදවී ගොස් තිබෙනවා. දැන් ආනයනික පැපොල් බීජ ඇට කිලෝවක මිළ රුපියල් ලක්ෂ නවයයි. මෙයින් සිදුවන්නේ දේශීය ගොවියා නගාසිටුවීම නොවේ මේ ගොවියා විනාශ කිරීමයි. පවතින මෙම තත්වය බඩඉරිගු ආනයනකරුවන්ට වාසිදායකයි රජයට අවශ්‍යවන්නේද එයයි. ආනයනකරුවන් නගා සිටුවීම රජයේ මුලික අරමුණයි. ඇමතිවරුන් සූදානම්වන්නේ ඇවිලෙන ගින්නෙන් සුරුට්ටු පත්තු කිරීමටයි. එම තත්වයට එරෙහිව සමස්ත ගොවි ජනතාවම පෙලගැසිය යුතුයි”", "URL": "https://lankatruth.com/si/?p=67865", "Category": "පුවත්", "Parent URL": null}