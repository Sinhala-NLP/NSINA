{"Source": "Lankatruth", "Timestamp": "December 4, 2018", "Headline": "හැත්තෑ වසරකදී ලංකාවට සිදුව ඇති විපත ගැන දුකයි – උෟරුවරිගේ වන්නිලැත්තෝ", "News Content": "මහජන නියෝජිතයන්ට පාර්ලිමේන්තුවේ සමඟි සම්පන්නව ක්‍රියා කළ නොහැකි නම් කෝටි දෙකක ජනගහනයෙන් යුතු රටක් සංවර්ධනය කළ හැකි වන්නේ කෙසේද යන්න ගැටලුවක් යැයි ආදිවාසී නායක උෟරුවරිගේ වන්නිලැත්තෝ ප්‍රකාශ කෙළේය. පාර්ලිමේන්තු මන්ත්‍රිවරුන් පක්ෂ මාරු කරමින්, ගුටි බැට හුවමාරු කරගනිමින් සිටිනු මිස රටේ ජනතාව වෙනුවෙන් සේවයක් කරන බවක් පෙනෙන්නට නොමැති බව ආදිවාසී නායකයා කීවේය. රටේ සංවර්ධනයක් අපේක්ෂා කරන්නේ නම් පාර්ලිමේන්තුවේ අර්බුදය විසඳීම සඳහා මැතිවරණයක් කරා යොමු වීම සුදුසු යැයි ඉකුත් දා මහනුවරදී පැවැති විජයග්‍රාහී ජාතික සංවිධානයේ සාකච්ඡාවකට සහභාගි වෙමින් ආදිවාසී නායක උෟරුවරිගේ වන්නිලැත්තෝ මේ බව සඳහන් කළේය. නිදහස ලබා වසර හැත්තෑවකට අධික කාලයක් ගත වී ඇති අවස්ථාවක රටට සිදුව ඇති විපත පිළිබඳව මහත් ශෝකයක් ඇති වෙන බව කී ආදිවාසී නායකවරයා මෙසේ ප්‍රකාශ කළේය. එහිදී වන්නිලැත්තෝ මෙසේද පැවැසීය. ගතවූ වසර ගණනාවක කාලය තුළ පාර්ලිමේන්තුව තුළ මෙවැනි අර්බුදයක් මතු වූ අවස්ථාවක් මම දැක්කේ නැහැ. පාර්ලිමේන්තුවේ හැසිරීම බෙහෙවින්ම කනගාටුදායකයි. පාර්ලිමේන්තුවේ 225 දෙනාගේ තීන්දු තීරණ අනුව කෝටි දෙකක් වන ජනගහනයේ සංවර්ධනය තීරණය කිරීම අතිශය තීරණාත්මක කාරණයක්. මන්ත්‍රිවරු මනා හික්මීමෙන් යුතුව සිටිය යුතුයි. මෙම ඛේදනීය තත්ත්වය වහාම වළක්වා ගත යුතුයි. මේ සඳහා සුදුසුම තීරණය මැතිවරණයකට යොමු වීම යැයි මම විශ්වාස කරනවා. ආදිවාසීන් නියෝජනය කරමින් අපේ රැහේ අයකුද දේශපාලනයට පිවිස තිබෙනවා. පාර්ලිමේන්තුව ආදර්ශයක් කරගනිමින් ඉදිරියේදී ඔහුද පක්ෂ මාරු කිරීම සිදු කරතැයි බියක් මතුවනවා. අනුරාධපුර ශ්‍රී ලංකා භික්ෂු විශ්වවිද්‍යාලයේ හිටපු උපකුලපති තුම්මුල්ලේ සීලක්ඛන්ද හිමියන් අද මේ රටේ ආර්ථිකය මෙන්ම සමස්ත රටම අස්ථාවරයි. එසේම සදාචාරයත් පිරිහිලා. රටට සිදුවන දේ පිළිබඳව ජනතාව බලාගෙන ඉන්නවා. දේශපාලනඥයන් පක්ෂයෙන් පක්ෂයට පැන පැන ඉන්නවා. ජනතාවට ආදර්ශයක් ලබාදෙන බවක් පේන්නේ නෑ. මේ පිළිබඳව අවධානය යොමු කර රට ස්ථාවර කිරීම සඳහා හැකි වැඩපිළිවෙළක් හැකි ඉක්මනින් ක්‍රියාත්මක කළ යුතුයි. -මව්බිම -මහනුවර – නදීක දයා බණ්ඩාර", "URL": "https://lankatruth.com/si/?p=64674", "Category": "පුවත්", "Parent URL": null}