{"Source": "Lankatruth", "Timestamp": "October 10, 2018", "Headline": "රතුපස්වල නඩුව 2019ට කල් යයි", "News Content": "ගම්පහ රතුපස්වල ජනතාව පිරිසිදු පානීය ජලය ඉල්ලා වැලිවේරිය නගරයේ සිදුකළ උද්ඝෝෂණයට වෙඩි තබා පහරදී තිදෙනෙකු ඝාතනය කිරීමේ සිද්දිය සම්බන්ධයෙන් යුද හමුදා බ්‍රිගේඩියර්වරයා ඇතුළු සැකකාර යුද හමුදා සාමාජිකයන් සිව්දෙනාට විරුද්ධව ඇති නඩුව 2019 වසරේ ජනවාරි 04 දක්වා කල්තැබීමට ගම්පහ මහේස්ත්‍රාත් ඩී.ඒ. රුවන් පතිරණ මහතා විසින් අද (10) නියෝග කර තිබේ. එම නඩු ගොණුවේ උධෘත නීතිපති උපදෙස් පැතීම සඳහා නීතිපතිවරයා වෙත යොමු කර ඇතත් මෙතෙක් අදාළ උපදෙස් ලැබී නැතැයි පැමිණිල්ල මෙහෙය වූ අපරාධ පරීක්ෂණ දෙපාර්තමේන්තු නිලධාරියා එම නඩුව කැඳවූ අවස්ථාවේ අධිකරණයට ප්‍රකාශ කර ඇත. 2013 වර්ෂයේ අගෝස්තු 01වැනිදා වැලිවේරිය නගරයේ සිදුකළ වැඩි තැබීම් හා පහරදීමේ චෝදනා මත ඇප ලබා සිටින බ්‍රිගේඩියර් අරුණ දේශප්‍රිය ගුණවර්ධන ඇතුළු සැකකාර යුද හමුදා සාමාජිකයන් සිව්දෙනා අද ගම්පහ මහේස්ත්‍රාත් අධිකරණයේ පෙනී සිට තිබේ. මොවුන්ට නැවතත් ජනවාරි 04 වැනිදා අධිකරණයේ පෙනී සිටින ලෙසට ඔවුන්ට නියොග කෙරුණි. පැවති ජනාධිපතිවරණයේදීත් පාර්ලිමේන්තු මැතිවරණයේදීත් රතුපස්වල මෙම ඝාතන සිදුවීම දැඩි කතාබහට ලක්වූ කාරණයකි. විශේෂයෙන්ම එකල පොදු අපේක්ෂක වේදිකාවේ ප්‍රධාන මාතෘකාවක් ලෙසද මෙය කතාබහට ලක්විය.", "URL": "https://lankatruth.com/si/?p=60842", "Category": "පුවත්", "Parent URL": null}