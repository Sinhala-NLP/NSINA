{"Source": "Lankatruth", "Timestamp": "December 3, 2019", "Headline": "පාර්ලිමේන්තු සැසිවාරය අවසන් – මහබැංකු බැදුම්කර සිද්ධිය නැවත යටගසයි", "News Content": "ජනාධිපති ගෝඨාභය රාජපක්ෂ මහතා විසින් පාර්ලිමේන්තු සැසිවාරය ඊයේ(02) රාත්‍රියෙන් අවසන් කර ඇත. ආණ්ඩුක්‍රම ව්‍යවස්ථාවේ 70 (01) වගන්තියෙන් ජනාධිපතිවරයාට පැවරීඇති බලතල අනුව, පාර්ලිමේන්තු සැසිවාරය අවසන්කිරීම සහ යලි විවෘතකිරීමට අදාල ගැසට් නිවේදන ඊයේ මධ්‍යම රාත්‍රියේ නිකුත් කෙරුණු අතර ලබන ජනවාරි 3 වැනිදා නව සැසිවාරය උත්සවාකාරයෙන් විවෘතකිරීමට නියමිතව ඇත. මෙම වාර අවසන්කිරීමත් සමඟ පාර්ලිමේන්තුවේ ක්‍රියාත්මකව පැවති කෝප් කාරක සභාව ඇතුළු කමිටු විස්සක් පමණ අහෝසි වී යනු ඇත. අද දිනයේ කෝප් කමිටුව රැස්වී මහබැංකු බැඳුම්කර වංචාවට අදාළ වෝහාරික වාර්තාව සම්බන්ධයෙන් සාකච්ඡා කිරීමට නියමිතව තිබූ අතර එම සාකච්ඡාවෙන් පසු අදාළ වාර්තාව පාර්ලිමේන්තුවට ඉදිරිපත් කිරීමටද නියමිතව තිබිණි. කෙසේ වෙතත් පාර්ලිමේන්තු සැසිය අවසන්කිරීමට ජනාධිපති ගෝඨාභය රාජපක්ෂ මහතා ගනුලැබූ තීන්දුවත් සමඟ අද දිනයේ පාර්ලිමේන්තුව රැස් නොවීමත්, ජනතා විමුක්ති පෙරමුණේ මන්ත්‍රී සුනිල් හඳුන්නෙත්ති මහතාගේ කෝප් කමිටු සභාපති ධුරය අහෝසිවීමත් සිදුවන අතර මහබැංකු බැදුම්කර වංචාවේ වෝහාරික විගණන වාර්තාව සම්බන්ධව පාර්ලිමේන්තුවේ සාකච්ඡාකිරීමටත් එය ජනතාවට දැනගැනීමටත් තිබූ අවස්ථාව මගහැරී ගියේය.", "URL": "https://lankatruth.com/si/?p=86592", "Category": "පුවත්", "Parent URL": null}