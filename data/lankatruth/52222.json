{"Source": "Lankatruth", "Timestamp": "May 16, 2018", "Headline": "නීතිවිරෝධී අවි සිද්ධියට තමාව අත්අඩංගුවට නොගන්නැයි ඇවන්ගාඩ් මුදලාලිගෙන් පෙත්සමක්", "News Content": "අපරාධ පරීක්ෂණ දෙපාර්තමේන්තුව විසින් තමන්ව අත්අඩංගුවට ගැනීමට සූදානමක් ඇති බවත් එය වැළැක්වීමේ නියෝගයක් නිකුත් කරන ලෙසත් ඉල්ලා ඇවන්ගාඩ් මැරිටයිම් සර්විසස් සමාගමේ සභාපති නිශ්ශංක සේනාධිපති මහතා විසින් ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ඉදිරිපත් කර තිබේ. පොලිස්පතිවරයා, අපරාධ පරීක්ෂණ දෙපාර්තමේන්තු නිලධාරින් සහ නීතිපතිවරයා ඇතුළු පිරිසක් මෙහි වගඋත්තරකරුවන් ලෙස නම් කර ඇත. පෙත්සම්කාර ඇවන්ගාඩ් අධිපති නිශ්ශංක සේනාධිපති මහතා ශ්‍රේෂ්ඨාධිකරණය වෙත යොමුකර තිබෙන පෙත්සමෙන් සඳහන් කර තිබෙන්නේ ගාලු වරායේ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධයෙන් අපරධ පරීක්ෂ දෙපාර්තමේන්තුව තමන්ව අත්අඩංගුවට ගැනීමට සූදානම් වන බවයි. එසේ අත්අඩංගුවට ගෙන පුපුරණ ද්‍රව්‍ය හා ගිනි අවි ආඥා පනත යටතේ තමන්ව රක්ෂිත බන්ධනාගාර භාරයට පත් කිරීමට අපරාධ පරීක්ෂණ දෙපාර්තමේන්තුව සූදානම් වන බව පෙත්සම්කරු පෙන්වා දෙයි. එමෙන්ම මෙම පරීක්ෂණය සිදු කරන ආකාරය තුළින් සිය මූලික අයිතීන් කඩ වන බවට තීන්දුවක් ලබාදෙන ලෙසත් වගඋත්තරකරුවන් විසින් තමන් අත් අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙසත් නිශ්ශංක සේනාධිපති මහතා ශ්‍රේෂ්ඨාධිකරණය වැඩිදුරටත් ඉල්ලා තිබේ.", "URL": "https://lankatruth.com/si/?p=52222", "Category": "පුවත්", "Parent URL": null}