{"Source": "Lankatruth", "Timestamp": "November 2, 2011", "Headline": "තෙල් මිල වැඩිවීම ඇගට දැනෙනවා. ලංගම දිනක පාඩුව ලක්ෂ 22යි.", "News Content": "රුපියල් අටකින් ඩීසල් මිල වැඩිවීම හේතුවෙන් ලංගමය දිනකට රුපියල් ලක්‍ෂ 22 ක අමතර පාඩුවක්‌ ලබන බව ප්‍රවාහන ඇමැති කුමාර වෙල්ගම මහතා අමාත්‍යාංශයේදී ඊයේ (01 දා) පැවැති මාධ්‍ය හමුවකදී පැවැසීය. එම වැඩිවීම “ඇඟට දැනෙන” බව ද එබැවින් ඊට සුදුහුණු ගා ඵලක්‌ නොමැති බව ද කී ඇමැතිවරයා මෙම තත්ත්වය යටතේ ලංගමය “ඉතා අමාරුවෙන් දුවන” බව ද සඳහන් කළේය. කෙසේ වුවද බස්‌ ගාස්‌තුව වැඩිකිරීමට නම් ඩීසල් මිල 4% කින් වැඩිවිය යුතු අතර මෙවර එහි වැඩිවීම 3.2% කින් බැවින් මිල සූත්‍රයට අනුව බස්‌ ගාස්‌තු වැඩි කළ නොහැකි බව ද හෙතෙම කීය. ඉන්ධන මිල වැඩිවීම මත දුම්රිය ගාස්‌තු වැඩි කිරීමට අවශ්‍යතාවක්‌ නැතැයි ද භාණ්‌ඩාගාරය විසින් දුම්රියට විශාල මුදලක්‌ ලබාදීම ඊට හේතුව බව ද ඇමැතිවරයා වැඩිදුරටත් පැවසීය.", "URL": "https://lankatruth.com/si/?p=158", "Category": "පුවත්", "Parent URL": null}