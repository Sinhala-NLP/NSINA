{"Source": "Lankatruth", "Timestamp": "April 8, 2012", "Headline": "මේ පැහැරගැනීම් කිසිවකට ලඝු කළ යුතු නැහැ – ජවිපෙ", "News Content": "ජන අරගල ව්‍යාපාරයේ ක‍්‍රියාකාරීන් දෙදෙනෙකු අතුරුදහන් කර තිබීම කිසිම දේකට ලඝුකළ නොහැකි, ආණ්ඩුවේ බලය රැකගැනීමට දියත්කර ඇති මර්දණයේම තවත් පියවරක් සහ ප්‍රජාතන්ත්‍රවාදී අයිතීන් උල්ලංගනය කිරීමේ පියවරක් වශයෙන් සලකා මහජනතාවගේ මැදිහත්වීමෙන් පරාජයකළයුතු තත්වයක් යැයි ජනතාවිමුක්ති පෙරමුණ පවසයි. අද (08) සවස එම පක්ෂයේ පැලවත්ත ප්‍රධාන කාර්යාලයේ පැවති ජනමාධ්‍ය හමුවකදී එම පෙරමුණේ පාර්ලිමේන්තු කණ්ඩායම් නායක අනුර කුමාර දිසානායක මහතා මේ බව පැවසීය. “මෙය පළමු අවස්ථාව නොවේ. මාධ්‍යවේදීන් පැහැරගෙන ගියා. මාධ්‍ය ආයතනවලට ගිනි තැබුවා මාධ්‍ය ආයතන තුළට පැන ඇමතිවරයෙක් පහර දුන්නා. මහමගදී මාධ්‍යවේදීන්ට පහර දී අතපය කඩාදැමුවා. එයින් නොනැවතුනු අදාල ඇමතිවරයා මේ ක‍්‍රියාවන් තමන් කළ බවට වහසි බස් දොඩවමින් ඉන්නවා. ඔහුට විරුද්ධව කිසිදු කි‍්‍රයාමාර්ගයක් ගෙන නැතැයි” මන්ත්‍රීවරයා වැඩිදුරටත් හෙලිකළේය. ඔහු වැඩිදුරටත් මෙසේ පැවසීය. “උතුරු නැගෙනහිර ප‍්‍රදේශවලත් එයින් පරිබාහිර මේ ප‍්‍රදේශ වලත් පැහැර ගැනීම්, නීතියේම එක අංගයක් වී තිබෙනවා. තමන්ගේ කොටස නොදෙන පාතාල ක‍්‍රියාකාරිකයින්, කුඩු ව්‍යාපාරිකයින්ගේ සිට නිදහස් මතධාරීන් පැහැර ගැනීම දක්වා පුළුල් ලයිස්තුවකට අනුව සුදුවෑන් භීතිය මුදාහැර තිබෙනවා. තමන්ගේ සාධාරණ අයිතීන් දිනාගැනීමට හලාවත ධීවරයන් ගෙනගිය උද්ඝෝෂණයට ම්ලේච්ඡ මර්දනයක් දියත් කොට ධීවර සහෝදරයෙක් ඝාතනය කළා. තමන්ට හිමි සේවක අර්ථසාධක අරමුදල රැකගැනීමට උද්ඝෝෂණය කළ කටුනායක නිදහස් වෙලඳ කළාප සේවකයෝ වෙඩිතබා ඝාතනය කළා. ආණ්ඩුව මේ ගමන් කරමින් තිබෙන්නේ කොහෙටද? තම බලය රැකගැනීම වෙනුවෙන් ඕනෑම දෙයක් කිරීමට සූදානම් බව ඔප්පු කරමින් සිටිනවා. ඒ සඳහා යොදාගෙන තිබෙන එක අංගයක් වශයෙන් සුදුවෑන් යැවීම තහවුරු වෙලා. නීතියේ නිළ නොවන අංගයක් බවට එය පත්කරගෙන ඉවරයි. එම සිදුවීම් හෙළිදරව් වූ අවස්ථාවලදී යටපත් කිරීමට ක‍්‍රියාකරමින් සිටිනවා. කොළොන්නාව නගර සභාවේ සභාපති පැහැරගැනීමට පැමිණි සිද්ධිය හොඳ උදාහරණයක්. මේ ආදී වශයෙන් සලකා බලන විට රට ගමන් කරමින් තිබෙන දිශාව ඉතා පැහැදිළියි. ආණ්ඩුවේ බලය රැකගැනීම වෙනුවෙන් ඕනෑම දෙයක් කිරීමට ඔවුන් සූදානම්. මෙය වහාම පරාජය කළ යුතු තත්වයක්. එසේ නොකළහොත් එයට ගොදුරු වන්නේ ඔබද මමද යන භීතිය තිබෙනවා. ඒ නිසා මෙය පරාජය කිරීමට පෙළගැසිය යුතුයි. ඒ වෙනුවෙන් එකතු වන ලෙස සංවිධානය වන ලෙස අපි සියළු දෙනාටම ආරාධනා කරනවා. මාධ්‍යවේදීන් වන ඔබටද මෙහිදී සුවිශාල වගකීමක් පැවරී තිබෙනවා. ඔබේ හඬ ඒ වෙනුවෙන් අවදි කරන්න. ඔබේ පෑන ඒ වෙනුවෙන් හසුරුවන්න කියන ආරාධනයත් අපි ඔබට කරනවා.” මාධ්‍යවේදීන් ඇසූ ප‍්‍රශ්ණවලට පිළිතුරු දෙමින් එහි ප්‍රචාරක ලේකම් විජිත හේරත් මහතා පැවසූවේ පැහැගැනීමට ලක්වූ දෙදෙනා ජනතා විමුක්ති පෙරමුණේ හිටියාද නැද්ද යන්න වැදගත් කාරනයක් නොවන බවයි ශ්‍රී ලංකාවේ පුවැසියෙකු හට දේශපාලනය කිරීමට තිබෙන ශුද්ධවූ අයිතිය පැහැර ගැනීමක් වශයෙනුයි අපි මේ සිද්ධිය දකින්නේ. එය සම්පූර්ණයෙන්ම හෙලා දකිනවා. “ආණ්ඩුව විසින් ඒ පිළිබද පරීක්ෂණ පවත්වා සාධක සහිතව තමන්ගේ නිර්දෝෂී භාවය ඔප්පු කළයුතුයි. එවැනි සාධාරණ පරීක්ෂණයක් කිරීමට අපි බල කරනවා. එය කිරීමට නොහැකිනම් පැහැදිළි වන්නේ ආණ්ඩුව මීට වගකිවයුතු බවයි. මෙය පළමු සිදුවීම නොවේ. පෙර සිදුවීම් කිසිවක් පිළිබදව සත්‍ය තොරතුරු ආණ්ඩුව හෙළිකර නැහැ. චූදිතයන් කවුරුන්දැයි හෙළිකර නැහැ. බරපතල තත්වය ඒකයි.” මාද්‍යවේදියෙකු නැගූ පැණයකට අනුර කුමාර දිසානායක මහතා ලබාදුන් පිළිතුර වූයේ “මේ පැහැර ගැනීම සමුළුවක් කඩාකප්පල් කිරීමට කළ බවට ලඝු කිරීම කිසිසේත් සුදුසු නැහැ. මේ ආණ්ඩුව යටතේ පැහැර ගෙනගිය පළමු අවස්ථාව මෙය නෙවෙයි. ආණ්ඩුවේ බලය පවත්වාගෙන යාමට ඕනෑම දෙයක් කිරීමට සූදානම් බව දිගින් දිගටම ඔප්පු කිරීමෙන් පවතින තත්වයේ දරුණු බව හෙලිවෙනවා. ඒ ක්‍රියාවලියේම එක කොටසක් තමයි මේ. ආණ්ඩුවේ මර්දනය ගැන සිදුවීම්වලට ලඝු කළ අර්ථකථන වෙනුවට මේ ආකාරයෙන් පුළුල්ව දැකීමක් නොකර ලඝු කිරීමකට අප කිසිසේත් එකග නැහැ” යන්නයි.", "URL": "https://lankatruth.com/si/?p=2011", "Category": "පුවත්", "Parent URL": null}