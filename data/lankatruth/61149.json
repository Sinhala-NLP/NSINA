{"Source": "Lankatruth", "Timestamp": "October 15, 2018", "Headline": "තංගල්ල හිටපු සභාපතිගේ නඩු තීන්දුව සම්බන්ධ අභියාචන පෙත්සම කල්යයි", "News Content": "2011 වසරේ තංගල්ල ප්‍රදේශයේ දී කුරාම් ෂයික් නැමති බ්‍රිතාන්‍ය ජාතික තරුණයෙකු ඝාතනය කර ඔහුගේ රුසියානු ජාතික පෙම්වතිය දූෂණය කිරීමේ සිද්ධියට අදාලව චෝදනා ලැබ වසර 20 බැගින් වූ සිර දඬුවම් නියම වී සිටින තංගල්ල ප්‍රදේශීය සභාවේ හිටපු සභාපති සම්පත් පුෂ්ප විදානපතිරණ ඇතුළු විත්ති කරුවන් 4 දෙනෙකු සහ නීතිපතිවරයා විසින් ඉදිරිපත් කර ඇති අභියාචනාධිකරණ පෙත්සම් දෙක ලබන වසරේ මාර්තු මස 01 වැනිදා විභාගයට ගැනීමට අභියාචනාධිකරණය අද(15) තීන්දු කළේය. තංගල්ල ප‍්‍රාදේශීය සබාවේ හිටපු සභාපති සම්පත් විදානපතිරණ , උඩුවේගෙදර සම්පත් දේශප‍්‍රිය , ප‍්‍රගීත් චතුරංග සහ ළහිරු කැලූම් නැමති විත්තිකරුවන් විසින් තමන්ට පනවා ඇති සිර දඬුවම ලිහිල්කර තමන් නිදොස් කොට නිදහස් කරන්නැයි ඉල්ලා එක් අභියාචන පෙත්සමක්ද , විත්තිකරුවන්ට පැනවූ සිර දඬුවම් මරණ දඬුවම දක්වා වැඩි කරන්නැයි ඉල්ලා නීතිපතිවරයා විසින් අනෙක් අභියාචන පෙත්සම ද ගොනු කරනු ලැබ තිබේ. සිද්ධියට අදාලව චෝදනා 17ක් යටතේ විත්තිකරුවන්ට වසර 20ක බරපතල වැඩ සහිත සිරදඬුවම් නියම කරමින් විනිසුරු රෝහිනී වල්ගම මහත්මිය 2014 වසරේ ජූලි 17 වැනිදා නියෝග නිකුත් කර තිබේ. නීතිවිරෝධී ගිනි අවියක් ළඟ තබා ගැනීම ,අයුතු ජනරාශිය ,මිනීමැරීම ,ස්ත‍්‍රී දුෂණය ඇතුළු චෝදනා එම අධි චෝදනා යටතට අයත්වන අතර අයුතු ජනරාශියක් වී ඇති බවට මහාධිකරණය විසින් නිගමනය කර තිබියදී නීතිවිරෝධී ගිනි අවි සන්තකයේ තබා ගැනීමේ චෝදනාවට එක් විත්තිකරුවෙකු පමණක් වරදකරු කිරීම වැරදි බව කියා සිටින නීතිපතිවරයා විසින් විත්තිකරුවන්ට නියම කළ දඬුවම් ප‍්‍රමාණවත් නැතැයි සඳහන් කරමින් ඔවුන්ට ජීවිතාන්තය දක්වා වූ සිර දඬුවම් හෝ මරණ දඬුවම නියම කරන ලෙස ඉල්ලා සිය අභියාචන පෙත්සම ඉදිරිපත් කර තිබේ. සිද්ධියට අදාලව අද කැඳවූ නඩු විභාගය සඳහා පළමු විත්තිකාර පෙත්සම්කරු වෙනුවෙන් නීතීඥ දර්ශන කුරුප්පු මහතාද , දෙවැනි විත්තිකාර පෙත්සම්කරු වෙනුවෙන් නීතීඥ මංජුල මාකුඹූර මහතාද, තුන්වැනි විත්තිකාර පෙත්සම්කරු වෙනුවෙන් ජනාධිපති නීතීඥ කාලිංග ඉන්ද්‍රතිස්ස මහතා ද පෙනී සිටියහ. නීතිපති වෙනුවෙන් නියෝජ්‍ය සොලිසිටර් ජනරාල් තුසිත් මුදලිගේ මහතා පෙනී සිටියේය.", "URL": "https://lankatruth.com/si/?p=61149", "Category": "පුවත්", "Parent URL": null}