{"Source": "Lankatruth", "Timestamp": "July 5, 2019", "Headline": "සිරකරුවන් ඝාතන නඩුවේ රංගජීව, එමිල් රංජන් ඇතුළු විත්තිකරුවන්ට සිතාසි", "News Content": "ඉකුත් 2012 වසරේ නොවැම්බර් මස 09දා වැලිකඩ බන්ධනාගාරය තුළ ඇතිවූ ගැටුම්වලින් සිරකරුවන් පිරිසක් මියගොස් තවත් පිරිසක් තුවාල ලැබීමේ සිද්ධියට අදාළ නඩුවේ චෝදනා 33ක් යටතේ නීතිපතිවරයා විසින් අධිචෝදනා ගොනු කර තිබෙන විත්තිකරුවන්ට මේ මස 18 වනදා අධිකරණය හමුවෙ පෙනීසිටින ලෙස දන්වා ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන කොළඹ මහාධිකරණ විනිසුරුවරුන් ගෙන් සමන්විත ත්‍රිපුද්ගල විනිසුරු මඩුල්ලක් විසින් සිතාසි නිකුත් කර තිබේ. එම සිද්ධියට අදාළ නඩුවේ විත්තිකරුවන් ලෙස පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියෝමාල් රංගජීව, හිටපු බන්ධනාගාර කොමසාරිස්වරයෙකු වන එමිල් රංජන් ළමාහේවා සහ බන්ධනාගාර බුද්ධි අංශයේ සේවය කළ නිලධාරියෙකු වන හිමදුවගේ සුජීව සම්පත් යන අය නම් කර තිබෙන අතර මෙම සිද්ධියේ තුන්වන සැකකරු ලෙස නම් කිරීමට නියමිත ඉමදුවගේ සුජීව සම්පත් නමැත්තා මේ වනවිට අධිකරණය මගහැර සිටින බවද වාර්තා වේ. මෙම විත්තිකරුවන්ට එරෙහිව ගොනුකර ඇති නඩුව විභාග කිරීම සඳහා ත්‍රිපුද්ගල මහාධිකරණ විනිසුරු මඩුල්ලක් නම් කරන ලෙස නීතිපතිවරයා විසින් අගවිනිසුරුවරයාගෙන් කළ ඉල්ලීමට අනුව මෙම නඩු විභාග සඳහා උක්ත ත්‍රිපුද්ගල විනිසුරු මඩුල්ල අගවිනිසුරුවරයා විසින් නම් කර තිබේ.", "URL": "https://lankatruth.com/si/?p=77112", "Category": "පුවත්", "Parent URL": null}