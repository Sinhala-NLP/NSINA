{"Source": "Lankatruth", "Timestamp": "June 28, 2021", "Headline": "චීනයෙන් තවත් වික්‍රමයක් !", "News Content": "පැය 28යි විනාඩි 45 කින් තට්ටු දහයක ගොඩනැගිල්ලක් හැදීමට ලෝකය සමත් වේ යයි ඔබ කවදා හෝ සිතුවාද ? මෙම වික්‍රමය සිදු කරනු ලැබුවේ චීනයේ Changsha නගරයේදී Broad Group නම් පුද්ගලික සමාගම විසිනි. Broad Group සමාගම පවසනුයේ මෙම නිර්මාණයේ අරමුණ වුයේ ඉතාම කෙටි කලක් තුල මිනිස්වාසය පමණක් ඉලක්ක කරමින් ගොඩනැගු ලොව විශාලතම ගොඩනැගිල්ල ලෙස ලෝක ඉතිහාසයට එක් කිරීමට බවයි. මෙම ගොඩනැගිල්ල නිර්මාණය කිරීම සඳහා අවශ්‍ය කොටස් අදාළ ස්ථානයට රැගෙන ඒමට පෙර ඒවා ජලය, විදුලිය, ගෑස් ලබා ගැනීම සඳහා අවශ්‍ය නල හා කේබල් මගින් සංයුක්ත කර ඇති බවද වාර්තා වේ. පසුව ඉතා කඩිසර කම්කරු පිරිසක් විසින් මෙම ගොඩනැගිල්ල ඉහලට ඔසවා ඇත. 1988 සිට වායු සමීකරණය, ශක්තිය අරපිරිමැස්ම, පාරිසරික ගෘහ නිර්මාණ තාක්ෂණය, රොබෝ තාක්ෂණය වැනි කේෂ්ත්‍ර වල ඉදිකිරීම් සිදුකරන Broad Group සමාගමේ නිර්මාර්තෘවරයා වනුයේ Zhang Yue වේ. චීන සංස්කෘතික විප්ලව සමයේ පාසැල් වැසීයාම නිසා වසර 9 දී පාසල් අධ්‍යාපනය අහිමි වූ Zhang Yue පසුව කම්කරුවෙකු ලෙසද පසුව ප්‍රාථමික පාසැලක චිත්‍ර ගුරුවරයෙකු ලෙස සේවය කර ඇත. 1988 දී Broad Group ආයතනය බිහිකරන අතර අද වනවිට ඔහුගේ පුද්ගලික අදායම පමණක් ඩොලර් බිලියන 1.5 වෙතැයි පැවසේ. ඔහු විසින් චීනයට green building සංකල්පය හදුන්වා දෙමින් ඉතාමත් කෙටි කාලයක් තුලදී අඩු ශක්ති වියදමකින් යුතු පරිසරහිතකාමි ගෘහ නිර්මාණ ශිල්පය ලෝකයටද ඉදිරිපත් කරන ලදී. 2012 දී sky city one ව්‍යාපෘතිය මත මීටර් 838ක ගොඩනැගිල්ලක් දින 90කදී නිර්මාණය කර ඇති බව වාර්තා වේ. 2015 දී තවත් mini sky city නම් වූ නව ව්‍යපෘතිය ඔස්සේ මීටර් 204ක් උස තට්ටු 57ක ගොඩනැගිල්ලක් දින19කදී ගොඩ නංවා ප්‍රදර්ශණය කර ඇත. 2011 දී එ.ජා සංවිධානයේ පරිසරය පිලිබඳ අංශය Zhang Yueව සම්මානයෙන් පිදුම් ලබනුයේ අඩු වියදමෙන් හා පරිසර දුෂණය අඩු නිවාස හා ගෘහ නිර්මාණ සිදුකිරීම අගය කරමිනි. Zhang Yue ගේ උද්දෘත පාඨය වී ඇත්තේ “save energy and reduce greenhouse emissions යන්නයි. චීනයේ Changsha නගරයේදී Broad Group විසින් සිදුකරන ලද ඉහත පැය 28 වික්‍රමය මේවනවිට youtube චැනලයට මුදාහැර ඇත. broad group ආයතනයේ ප්‍රකාශකයෙකු “මෙම නවතම නිෂ්පාදනය සරල හා ගුණාත්මක බවින් ඉහලයි, වියදම අවමයි. ඒ වගේම අදාළ නිර්මාණය දස ගුණයකින් බරින් අඩුයි, සාමාන්‍ය ගොඩනැගිල්ලකට වඩා සිය ගුණයකින් භූමිකම්පා වැනි ඕනෑම ස්වභාවික අනතුරකට මුහුණදීමේ හැකියාවෙන්ද යුක්තයි” යන්න මාධ්‍ය වෙත පවසා සිටියේය.", "URL": "https://lankatruth.com/si/?p=118623", "Category": "පුවත්", "Parent URL": null}