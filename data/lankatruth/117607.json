{"Source": "Lankatruth", "Timestamp": "June 4, 2021", "Headline": "ශ්‍රී ලංකා තොරතුරු තාක්ෂණ සංගමයේ සභාපති CIDයට කැඳවයි…", "News Content": "ජනාධිපති කාර්යාලයේ වෙබ් අඩවිය දැවැන්ත සයිබර් ප්‍රහාරයකට ලක්ව ඇතැයි අද (04) උදැසන මාධ්‍ය නිවේදනයක් නිකුත්කර තිබු ශ්‍රී ලංකා තොරතුරු තාක්ෂණ සංගමයේ සභාපති රජීව යසිරු කුරුවිටගේ මැතිව් අපරාධ පරීක්ෂණ දෙපාර්තමේන්තුවට කැඳවා ඇතැයි වාර්තාවේ. ඔුහුව මෙලෙස කැඳවා ඇත්තේ ජනාධිපති කාර්යාලයෙන් කළ පැමිණිල්ලක් මතය. එ් අනුව පරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන අංශය වෙත ඔහු කැඳවා ඇත. ඔහු අද උදැසන මාධ්‍ය නිවේදනයක් නිකුත්කරමින් කියා සිටියේ, ජනාධිපති කාර්යාලය, විදේශ අමාත්‍යංශය, වෛද්‍ය පර්යේෂණ ආයතනය, ශ්‍රී ලංකාවේ මිනින්දෝරු දෙපාර්තමේන්තුව, පවුල් සෞඛ්‍ය කාර්යාංශය, වයඹ පළාත් කළමනාකරණ සංවර්ධන හා පුහුණු ඒකකය යන වෙබ් අඩවි දැවැන්ත සයිබර් ප්‍රහාරයකට ලක්ව ඇතැයි හදුනා ගැනීමට අද (04) ශ්‍රී ලංකා තොරතුරු තාක්ෂණ සංගමයට හැකිවූ බවයි. රාජ්‍ය වෙබ් අඩවි ඉලක්ක කරගෙන මෙවැනි සයිබර් ප්‍රහාර එල්ලවිය හැකි බව ශ්‍රී ලංකා තොරතුරු තාක්ෂණ සංගමය මිට ඉහතදීද මාධ්‍ය නිවේදන හරහා දැනුම් දී තිබු අතර ඒ සම්බන්ධයෙන් රජයෙහි අවධානය යොමු නොවීම මත මෙම තත්වය උදාවී ඇති බවද ශ්‍රී ලංකා තොරතුරු තාක්ෂණ සංගමය අද දින නිකුත්කර තිබු නිවේදනයේ සඳහන් ව තිබිණ. කෙසේ වෙතත් එම මාධ්‍ය නිවේදනය නිකුත් වීමෙන් පසු එවැනි සයිබර් ප්‍රහාරයක් සිදුව නැතැයි ජනාධිපති මාධ්‍ය අංශය නිවේදනයක් නිකුත් කරමින් සඳහන් කර තිබිණි.", "URL": "https://lankatruth.com/si/?p=117607", "Category": "පුවත්", "Parent URL": null}