{"Source": "Lankatruth", "Timestamp": "May 21, 2023", "Headline": "යුද්ධය තිබුණු කාලයේ ඉන්දියාවේ යාචකයෝ අපි වෙනුවෙන් හිඟාකෑවේ නැහැ – නාමල් කරුණාරත්න", "News Content": "“යුද්ධය තිබුණු කාලයේ ඉන්දියාවේ යාචකයෝ අපි වෙනුවෙන් හිඟාකෑවේ නැහැ. යුද්ධය තිබුණු කාලයේ චීනයේ පුංචි දරුවෝ අපේ රට වෙනුවෙන් කැටවලින් සල්ලි එකතු කළේ නැහැ. ලංකාවේ මිනිසුන්ට පිනට කන්න හාල් ටිකක් එව්වේ නැහැ. එදා බෝම්බ වැදිලා, වෙඩි වැදිලා මිනිස්සු මැරී වැටුණා. අද මිනිසුන් සාගතයෙන් මැරී වැටෙන තැනට රට වට්ටා තිබෙනවා.” යැයි සමස්ත ලංකා ගොවිජන සම්මේලනයේ ජාතික සංවිධායක, ජාතික ජන බලවේගයේ ජාතික විධායක සභික නාමල් කරුණාරත්න අවධාරණය කරයි. ඔහු මේ බව අවධාරණය කර සිටියේ මේ වනවිට කුරුණෑගල පැවැත්වෙන විශ්‍රාමික ත්‍රිවිධ හමුදා සාමූහිකයේ දිස්ත්‍රික් සමුළුව අමතමිනි. එහිදී මේ සම්බන්ධයෙන් වැඩිදුරටත් ඔහු දැක්වූ අදහස් පහතින් දැක්වේ, “පැවැති තිස් අවුරුදු යුද්ධය තුළ විශාල කැපකිරීමක් කරමින් කටයුතු කළ ත්‍රිවිධ හමුදාවේ පිරිසකගෙන් මේ ශාලාව අතුරු සිදුරු නැතිව පිරී තිබෙනවා. යුද්ධය අවසන් වී අවුරුදු 14ක් ගෙවීගිය තැන අපේ රටේ එදා තිබුණු ජාතික සම්පත් බොහෝමයක් අපට අහිමි වෙලා. යුද්ධය තිබුණු කාලයේ අපේ රට ලෝකය හමුවේ බංකොලොත් රාජ්‍යයක් වී තිබුණේ නැහැ. ගෙවාගත නොහැකි දැවැන්ත ණය උගුලක අපිව හිරකරලා. යුද්ධය තිබුණු කාලයේ ඉන්දියාවේ යාචකයෝ අපි වෙනුවෙන් හිඟාකෑවේ නැහැ. යුද්ධය තිබුණු කාලයේ චීනයේ පුංචි දරුවෝ අපේ රට වෙනුවෙන් කැටවලින් සල්ලි එකතු කළේ නැහැ. ලංකාවේ මිනිසුන්ට පිනට කන්න හාල් ටිකක් එව්වේ නැහැ. එදා බෝම්බ වැදිලා, වෙඩි වැදිලා මිනිස්සු මැරී වැටුණා. අද මිනිසුන් සාගතයෙන් මැරී වැටෙන තැනට රට වට්ටා තිබෙනවා. එදා පපුවට වෙඩි වැදිලා මිනිස්සු මැරුණා. අද පපුවේ ඔපරේෂන් එක කරගන්න නැතිව, බෙහෙත් නැතිව, බෙහෙත් වියදම් දරාගන්න බැරිව මැරිලා වැටෙනවා. එදා යුද්ධායුධ පුපුරලා ඇස් අන්ධ වුණා. අද නුවරඑළියේ ප‍්‍රමිතියෙන් තොර ඖෂධ නිසා ඇස් අන්ධ වෙනවා. එදා යුද්ධය තිබියදී අපේ රටේ ආර්ථික මට්ටමක්, සමාජීය මට්ටමක්, තිබුණා නම්, යුද්ධය අවසන් කර, අවුරුදු 14ක් ගත වනවිට මේ රට කොතැනද තිබෙන්නේ. මෙතනට සහභාගී වී සිටින බොහෝ දෙනෙක් තාමත් තමන්ගේ ශරීරය තුළ යුද්ධයේ විවිධ ආබාධිත මට්ටමකින් පෙළෙනවා. ඔබ බලාපොරොත්තු වුණේ, ඔබේ දරුවාට ඔබ අපේක්ෂා කළේ මේ වගේ රටක්ද? එදා යුද්ධය තිබුණු කාලයේ අපේ දරුවෝ එක කොපිපොතක විෂයයන් හතරක් ලීවාද? නැහැ. අද එහෙම ලියන ළමයි ඉන්නවා. එහෙම නම් මේ රට වෙනස් කරන්න ඕනෑ. ලෝකයේ අභිමානවත් රටක් බවට මේ රට පත්කිරීමේ පරම අධිෂ්ඨානයෙන් ඔබ සියලු දෙනා මෙතනැට පැමිණ සිටිනවා. ලංකාවේ වැඩිම පිරිසක් ත්‍රිවිධ හමුදාවට සම්බන්ධ වී සිටියේ කුරුණෑගල දිස්ත්‍රික්කයෙන්. එයිනුත් වැඩිම පිරිසක් ගල්ගමුව ආසනයෙන් සම්බන්ධ වී සිටිනවා. මේ රට යහපත් රටක් බවට පරිවර්ථනය කරන්න අපි සියලු දෙනාම අධිෂ්ඨානයෙන් කටයුතු කරමු කියා සියලු දෙනාගෙන් ඉල්ලා සිටිනවා.”", "URL": "https://lankatruth.com/si/?p=147188", "Category": "පුවත්", "Parent URL": null}