{"Source": "Lankatruth", "Timestamp": "April 2, 2019", "Headline": "රජයට අයත් අක්කර 450 ක වත්තක් රුපියල් 8000 ක මාසික බද්දකට ඇලෝසියස්ලට දීලා", "News Content": "මහබැංකු බැදුම්කර වංචාවේ ප්‍රධාන සැකකරුවන් වන අර්ජුන් ඇලෝසියස් සහ ඔහුගේ පියා වන ජෙෆ්රි ඇලෝසියස් යන අය තෙ වැවිලි කර්මාන්ත අමාත්‍යාංශයට අයත් නුවරඑළියේ පිහිටි අක්කර 450ක තේ වත්තක් වසර 30කට බදු දී ඇතැයි මේ වනවිට හෙළිව ඇත. මහබැංකු බැදුම්කර වංචාව සිදුවී මාස 7කට සහ 2015 අගෝස්තු පාර්ලිමේන්තු මැතිවරණයෙන් මසකට පසුව එනම් 2015 වසරේ සැප්තැම්බර් 26 වැනිදා, රුපියල් 8,000ක මාසික බද්දකට යටත්ව වැවිලි කර්මාන්ත අමාත්‍යාංශය යටතේ පැවති නුවරඑළිය කඳපොළ පිහිටි මහකුඩුගල නැමති අක්කර 450ක තේ වත්තක් මෙලෙස බදුදී ඇත. වැවිලි කර්මාන්ත අමාත්‍යාංශයට අයත්ව පැවති මෙම තේ වත්ත මතුරට වැවිලි සමාගමට මීට කලින් ලබාදී තිබූ අතර ඉන්පසු ජෙෆ්රි ඇලෝසියස් මෙම වත්ත බද්දට ගෙන තිබේ. ඒ සඳහා නව බදුගිවිසුම් අත්සන් කිරීමට ජෙෆ්රි ඇලෝසියස් සභාපතීත්වය දරන සෙරෙන්ඩිසිටි ප්ලාන්ටේෂන්ස් නමින් අලුතින් සමාගමක් ද පිහිටුවා ඇතැයි පැවසේ. තේ වතුයාය තුළ බංගලා දෙකක්, වෛද්‍ය මධ්‍යස්ථානයක්, සේවක නිවාස සහ මාතෘ නිවාසයක් ද පිහිටා ඇත. ඊට අමතරව වටිනා දැව සහිත ගස් 19,000ක් පමණ ඇතැයි වාර්තා වේ. ජෙෆ්රි ඇලෝසියස් මහබැංකු බැදුම්කර වංචාව සම්බන්ධව පසුගිය මාසයේ අත්අඩංගුවට පත්විය.", "URL": "https://lankatruth.com/si/?p=71373", "Category": "පුවත්", "Parent URL": null}