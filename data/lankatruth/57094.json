{"Source": "Lankatruth", "Timestamp": "August 3, 2018", "Headline": "ගොවීන්ට සමච්චල් කිරීම නවතා විසඳුම් ලබා දෙන්න – සමස්ථ ලංකා ගොවිජන සම්මේලනය", "News Content": "ගම්මිරිස්, කුරුඳු හා පැගිරි වගා කර්මාන්තයේ නිරත ගොවීන් මුහුණ දී ඇති ගැටළුවලට විසඳම් දීමට රජය වහා මැදිහත්වියයුතු බව අද(03) කොලොන්න දී පැවැත්වූ මාධ්‍ය හමුවක් අමතමින් සමස්ථ ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසා සිටියේය. රුපියල් 1500ක මිලකට පැවති ගම්මිරිස් කිලෝවක මිල මේ වන විට රුපියල් 450 – 480 දක්වා පහත බැස ඇති බව ඒ මහතා සඳහන් කරයි. එසේම මෙරට වාර්ශික ගම්මිරිස් නිෂ්පාදනය මෙට්‍රික් ටොන් 20 000ක් පමණ වන බවත් ඉන් 2500ක් මෙරට පරිභෝජනය කරන බවත් ඉතිරිය අපනයනය කරන බවත් නාමල් කරුණාරත්න මහතා පෙන්වා දෙයි. නමුත් ගම්මිරිස් අපනයනය සිදු කරන රටක් ලෙස ශ්‍රී ලංකාව කුමණ කරුණක් සඳහා මෙරටට ගම්මිරිස් ආනයනය කරන්නේදැයි ඒ මහතා ප්‍රශ්න කර සිටියි. එසේම විදේශයන්ගෙන් ගෙන්වන ගම්මිරිස් මෙරට ගම්මිරිස් සමඟ කලවම්කර නැවත වෙනත් රටවලට අපනයනය කිරීම හරහා මෙන්ම මෙරට ගම්මිරිස් ලෙස විදෙස් රටවල සිට ගම්මිරිස් ප්‍රවාහනය හරහා ලංකාවේ ගම්මිරිස්වලට පැවති ඉල්ලුම පහත බැස ඇතැයිද නාමල් කරුණාරත්න මහතා පවසයි. මේ සම්බන්ධව පසුගිය දා කෘෂිකර්ම ඇමතිවරයා සමඟ පැවැත්වූ සාකච්ඡාවලදී විසඳුම් ලබා දෙන බවට පොරොන්දු වුවද මෙතෙක් ගම්මිරිස් ගොවියාට එම පොරොන්දු ඉටු වී නොමැති බව ඒ මහතා මතක් කර සිටියි. එසේම කුරුඳු හා පැඟිරි ගොවීන්ද මේ ආකාරයේම ගැටළු රැසකට මුහුණ පා සිටින බවද සමස්ථ ලංකා ගොවිජන සම්මේලනය පවසයි. ගොවියාට සමච්චල්කොට විහිළු සැපයීම නවතා වහාම ගොවි ගැටළු විසඳීමට මැදිහත්වන්නැයි සමස්ථ ලංකා ගොවිජන සම්මේලනය රජයට බල කර සිටියි. එසේ නොකරන්නේ නම් ගොවීන් සමඟ දැඩි ක්‍රියාමාර්ග ගැනීමට සිදුවන බව ද සමස්ථ ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කළේය.", "URL": "https://lankatruth.com/si/?p=57094", "Category": "පුවත්", "Parent URL": null}