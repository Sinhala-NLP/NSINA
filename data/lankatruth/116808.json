{"Source": "Lankatruth", "Timestamp": "May 22, 2021", "Headline": "ක්‍රිකට් කොන්ත්‍රාත්තුව ගැන ක්‍රීඩකයින් කනස්සල්ලෙන්", "News Content": "පුවතක් :- අසාධාරණ සහ විනිවිදභාවයක් නොමැති ගිවිසුම් අත්සන් කිරීමට සූදානම් නොමැති බවත් තුවක්කු එල්ලකර ක්‍රීඩකයින් අසාධාරණ ලෙස පෙළඹවීමට උත්සාහ නොකරන ලෙසත් ශ්‍රී ලංකා ක්‍රිකට් ක්‍රීඩකයින් පිරිසක් ශ්‍රී ලංකා ක්‍රිකට් ආයතනයට දන්වයි. පුවතක් එසේ වාර්තා වන්නේ ශ්‍රි ලංකා ක්‍රිකට් ක්‍රීඩකයින් හට ලබා දුන් මේ වසරේ ක්‍රිකට් වාර්ෂික කොන්ත්‍රාත්තුව පදනම් කරගෙනයි. ශ්‍රී ලංකා ජාතික ක්‍රිකට් කණ්ඩායමේ ක්‍රීඩකයින්ගේ ගෙවීම් කොන්ත්‍රාත් සම්බන්ධයෙන් ඇතිව ඇති ගැටලුව ගැන නීතිඥ නිශාන් සිඩ්නි ප්‍රේමචන්ද්‍ර මහතා විසින් නිකුත්කර ඇති නිවේදනයෙන් සදහන් කර සිටින්නේ දිමුත් කරුණාරත්න, ඇන්ජලෝ මැතිව්ස්, දිනේෂ් චන්දිමාල්, සුරංග ලක්මාල්, කුසල් පෙරේරා, දසුන් ශානක, ධනංජය ද සිල්වා, නිරෝෂන් දික්වැල්ල, කුසල් මෙන්ඩිස්, වනිඳු හසරංග, ලසිත් ඇඹුල්දෙණිය, පැතුම් නිශ්ශංක, ළහිරු තිරිමාන්න, දුෂ්මන්ත චමීර, කසුන් රාජිත, ලක්ෂාන් සඳකැන්, විශ්ව ප්‍රනාන්දු, ඉසුරු උදාන, ඕෂධ ප්‍රනාන්දු, රමේෂ් මෙන්ඩිස්, ළහිරු කුමාර, ධනුෂ්ක ගුණතිලක, අශේන් බණ්ඩාර සහ අකිල ධනංජය වෙනුවෙන් ඔහු එම නිවේදනය නිකුත් කළ බවයි. ක්‍රීඩා අමාත්‍ය නාමල් රාජපක්ෂ මහතාගේ ප්‍රකාශය සැලකිල්ලට ගෙන ශ්‍රී ලංකා ක්‍රිකට් බලධාරීන් මෑතකදී ජාතික කණ්ඩායමේ ක්‍රීඩකයින් වර්ගීකරණය කර ඒ අනුව එක එක ක්‍රීඩකයාට කරන ගෙවීම් දක්වා තිබුණි. ජාතික කණ්ඩායමේ ක්‍රීඩකයින් පවසන්නේ එම වර්ගීකරණය සිදුකළ ආකාරය එක් එක් ක්‍රීඩකයාට දැනුම්දිය යුතු බවය.කෙසේ නමුත් ශ්‍රි ලංකා ක්‍රිකට් ආයතනය ශ්‍රි ලංකා ක්‍රීඩකයින් හට මෙම කොන්ත්‍රාත්තුව සිදු කල ආකාරය ක්‍රීඩකයින් හට නිෂ්චිතව ප්‍රකාශ කර තිබුනේ නැත. මෙම කොන්ත්‍රාත්තුවට අනුව වැඩිම ගණනකට කොන්ත්‍රාත් ගත වූ ක්‍රීඩකයින් දෙපල වන්නේ නිරෝෂන් දික්වැල්ල සහ දනංජය ද සිල්වාය. මෙම වාර්ෂික කොන්ත්‍රාත්තුවේ මෑත කාලයේ දක්ෂතා අතර සිටින ලහිරු තිරිමාන්න හට 902,916.67ක මුදලක් වෙන් කරද්දි දසුන් ශානක හට ශ්‍රි ලංකා ක්‍රිකට් ආයතනය 1,067,083.33 ක මුදලක් වෙන් කරන්නේ ය.එමෙන්ම කොදෙව් සංචාරයේ දක්ෂතා දැක් වූ පැතුම් නිස්සංකටද පසුගිය වසර පුරා දක්ෂතා අතර සිටි තිරිමාන්නට හිමි මුදලම ගෙවන්නේය. එසේම මෑත කාලයේ ශ්‍රි ලංකා එක්දින සහ විස්සයි විස්ස කියන සීමීත පන්දුවාර තරගවල සාර්ථක දනුෂ්ක ගුණතිලකට වඩා රමේෂ් මෙන්ඩිස් වැනි ක්‍රීඩකයින්ට ඉහල කොන්ත්‍රාත්තුවක් මෙම කොන්ත්‍රාත්තු මගින් හිමි වෙන්නේය. තිරිමාන්න යනු ටෙස්ට් ක්‍රිකට් ක්‍රීඩකයෙකි.එමෙන්ම දික්වැල්ල , දනංජය ද සිල්වා වැනි ක්‍රීඩකයින් තරග රටා ත්‍රිත්වයම ක්‍රීඩා කරනා ක්‍රීඩකයින් ය.මොවුන් පවසනා පරිදි දක්ෂතා මත කොන්ත්‍රාත්තුව සැසදේ නම් ටෙස්ට් ක්‍රිකට් පමණක් ක්‍රීඩා කරන ක්‍රීඩකයාට වඩා තරග රටා ත්‍රිත්වයම ක්‍රීඩා කරන ක්‍රීඩකයාට මෙම කොන්ත්‍රාත්තුවේ ඉහල වැටුපක් ලබන්නට අවකාශය වැඩි ය.එය එක් පසෙකින් එක තරග රටාවක් ක්‍රීඩා කරනා ක්‍රීඩකයින්ට වෙන බලවත් අසාධාරණයකි.මන්ද ටෙස්ට් ක්‍රිකට් ‍යනු එක් තරග රටාවක් වුවද ලෝකයම ශ්‍රි ලංකාව යනු ක්‍රිකට් ක්‍රීඩා කරනා රටක් ලෙස පිලිගන්නේ ටෙස්ට් වරම් තිබීම නිසාවෙනි.එසේ නම් සෑම තරග රටාවකටම යම් කිසි වටිනාකමක් තිබිය යුතු ය.එසේම ක්‍රීඩකයින්ගේ දක්ෂතා පදනම් කරගන්නා ආකාරය පැහැදිලි විය යුතු ය.එවන් අවධියක දක්ෂතා මත ක්‍රීඩකයින්ගේ කොන්ත්‍රාත්තුව පදනම් කරනවා නම් ටෙස්ට් ආකෘතියේ දක්ෂතා දක්වන ක්‍රීඩකයාට මෙන්ම තරග රටා ත්‍රිත්වයේම ක්‍රීඩා කරන ක්‍රීඩකයා හට දක්ෂතා පදනම් කර ගනිමින් මොවුන් මෙසේ ගෙන එන කොන්ත්‍රාත්තුවේ නිසි ක්‍රමවේදය ක්‍රීඩකයින් සේම ප්‍රේක්ෂකයන් ද දැනගත යුතුය. යම් උදාහරණයක් ගතහොත් එංගලන්තයේ වාර්ෂික ක්‍රිකට් කොන්ත්‍රාත්තුවේ ඉහළම වැටුප් ලබන්නේ ජෝයි රූට්ය. ජෝයි රූට් යනු ටෙස්ට් ක්‍රීඩා කරන ක්‍රීඩකයෙක් බව අප කවුරුත් දනිමු. කෙසේ නමුත් ඔහුට හිමි වෙන මෙම වැටුප සාධාරණය. මන්ද ඔහු එම ආකෘතියේ උපරිමයේ ඇත. කෙසේ නමුත් ලහිරු තිරිමාන්න වැනි ක්‍රීඩකයෙක් ශ්‍රි ලංකා ටෙස්ට් ක්‍රිකට්වලට මෑත කාලයේ කළ සේවයෙන් අඩක්වත් තිරිමාන්නට වඩා ඉහළ කොන්ත්‍රාත්තුවක් හිමි දසුන් ශානකලා තරඟ රටා ත්‍රිත්වයේදිවත් කර ඇතිදෝ ගැටළුවකි. ක්‍රීඩකයින් අසන්නේද එයම ය. කෙසේ නමුත් එය අසන්නට ගිය ක්‍රීඩකයින් හට තර්ජනය කරමින් බලපෑම් කරමින් කාට කාටත් හිතු මතේට ක්‍රීඩකයින්ට අසාධරණයක් කිරීම ශ්‍රි ලංකා ක්‍රිකට් හෙට දවස ගැන සුභ ලකුණක් නොවෙනු ඇත. මන්ද ක්‍රීඩකයින් පවසන්නේද මෙම කොන්ත්‍රාත්තුව සැකසුනු ආකාරය ඔවුන්ට පැහැදිලි කර දෙන ලෙසටයි. එසේ නොකිරීමෙන් ක්‍රිකට් ක්‍රීඩකයින් අතරද අසමගිය ඇතිවිය හැකි බව ඔවුන් සඳහන් කරයි. කෙසේ නමුත් එය සිදු කිරීමට ශ්‍රි ලංකා ක්‍රිකට් ආයතනය අපොහොසත් වීම ගැන වසර ගණනක් ආගමක් සේ අදහමින් ක්‍රිකට් ක්‍රීඩාවට ආදරය කරන ප්‍රේක්ෂකයන්ට සහ රට දිනවන්නට වෙර දරනා ක්‍රිකට් ක්‍රීඩකයින් හට සිදු වෙන මෙම අසාධාරණය වෙනුවෙන් සහසුද්දෙන්ම ශ්‍රි ලංකා ක්‍රිකට් ආයතනය ලැජ්ජා විය යුතු ය. ©️ Rishie Bro", "URL": "https://lankatruth.com/si/?p=116808", "Category": "ක්‍රීඩා පුවත්", "Parent URL": null}