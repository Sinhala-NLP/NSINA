{"Source": "Lankatruth", "Timestamp": "August 3, 2018", "Headline": "නැගෙනහිර හේවාගම් කෝරලයේ සමූපකාරය වසා දමයි", "News Content": "මූල්‍ය වංචා හමුවේ අර්බුදයට ගොස් තිබෙන සීමාසහිත නැගෙනහිර හේවාගම් කෝරලයේ සමූපකාර සමිතිය අදට දින පහකට පමණ ඉහත සිට වසා දමා ඇතැයි වාර්තා වේ. සීමාසහිත නැගෙනහිර හේවාගම් කෝරලයේ සමූපකාර සමිතියේ 2012 සිට ගෙවුනු වසර කිහිපය ඇතුළත රුපියල් කෝටි 59ක මූල්‍ය වංචාවක් සිදුව ඇති බවට දැනට කරුණු හෙලිවී ඇති අතර මේ සම්බන්ධයෙන් සීමාසහිත නැගෙනහිර හේවාගම් කෝරලයේ සමූපකාර සමිතිය හා තැන්පත්කරුවන් සුරැකීමේ සංවිධානය පසුගිය ජූලි 04 වෙනිදා නීතීඥ සුනිල් වටගල මහතාගේ ප්‍රධානත්වයෙන් අල්ලස් හෝ දූෂණ චෝදනා විමර්ශන කොමිසමට පැමිණිල්ලක්ද ගොනු කර තිබේ. එම පැමිණිල්ල පිළිබඳ විමර්ෂණ සිදුවන බවට දන්වා ඇති අතර අදට දින කිහිපයකට ඉහත දී සමූපකාර සභාපති ඇතුළු තිදෙනෙකු එකතු වී ගත් තීරණයකට අනුව සමූපකාරය වසා දමා තිබේ. සේවකයින්ගේ වැටුප් මාස 2කට අධික කාලයක් තිස්සේ නොගෙවා සිටීම සහ මාස තුනකට අධික කාලයක් පුරා EPF මුදල් නොගෙවීම හේතුවෙන් එහි සේවකයින්, නැගෙනහිර හේවාගම් කෝරලයේ සමූපකාර මූලස්ථානය ඉදිරිපිට දින කිහිපයක සිට විරෝධතාවයක් ආරම්භ කර තිබේ. මෙලෙස සමූපකාරය වසා දැමීමට ගත් තීරණය සමූපකාරයේ අධ්‍යක්ෂක මණ්ඩලයේ සියලුදෙනා සාමූහිකව ගත් තීරණයක් නොවන බවත් සභාපතිවරයාගේ මනාපය මත පමණක් සිදුවූවක් බවත් වාර්තා වේ. නමුත් එම ක්‍රියාමාර්ගය සම්බන්ධව සමූපකාර කොමසාරිස්වරයා දින 5ක් ගතවන තුරුත් කිසිඳු ක්‍රියාමාර්ගයක් ගෙන නොමැත. මෙලෙස අත්තනෝමතිකව සමූපකාරය වසා දැමීම පිළිබඳව තැන්පත් කරුවන් සමූපකාර අධ්‍යක්ෂක මණ්ඩලයට හා සමූපකාර කොමසාරිස්වරයාට චෝදනා එල්ල කරන අතර මෙම තීරණය හේතුවෙන් ග්‍රාමීය බැංකු පද්ධතිය කඩාවැටීමකට ලක්වන බව ඔවුහු පවසති.", "URL": "https://lankatruth.com/si/?p=57087", "Category": "පුවත්", "Parent URL": null}