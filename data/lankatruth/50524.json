{"Source": "Lankatruth", "Timestamp": "April 12, 2018", "Headline": "විග්නේෂ්වරන් ගැන සුමන්දිරන්ගේ කතාවෙන් පසු දෙමළ සන්ධානයේ පක්ෂවල මත බෙදීමක්", "News Content": "උතුරු පළාත් මහ ඇමති සී.වී. විග්නේෂ්වරන් මහතා නැවත එම ධූරයට නම් නොකරන බවට පාර්ලීමේනතු මන්ත්‍රී එම්.ඒ. සුමන්තිරන් මහතා පසුගියදා කළ ප්‍රකාශයට දෙමළ ජාතික සන්ධානය අභ්‍යන්තරයේ දැඩි විරෝධයක් එල්ලවී තිබේ. මීලඟ පළාත් සභා මැතිවරණයේ දී විග්නේෂ්වරන් මහතා මහ ඇමති අපේක්ෂකයා වශයෙන් ඉදිරිපත් නොකරන බව එම්.ඒ. සුමන්තිරන් මහතා පසුගියදා යාපනයේ පැවති ප්‍රවෘත්ති සාකච්ඡාවකදී සඳහන් කර තිබිණි. මේ සම්බණ්ධයෙන් දෙමළ ජාතික සන්ධානය නියෝජනය කරන ප්ලොට් හා ටෙලෝ පක්ෂවල ජ්‍යෙෂ්ඨයන් සඳහන් කර ඇත්තේ මහ ඇමතිවරයා සමඟ ඇති විරසකය මත සුමන්තිරන් මහතා සිය පෞද්ගලික මතය මෙහිදී ඉදිරිපත් කර තිබෙන බවයි. එමෙන්ම ඔහු දරන මතයේ දෙමළ ජාතික සන්ධානය නොමැති බවද එම පක්ෂවල ජ්‍යෙෂ්ඨයන් අවධාරණය කර ඇත. මේ අතර ටෙලෝ සංවිධානයේ ජ්‍යෙෂ්ඨ නියෝජිතයෙකු වන උතුරු පළාත් සභා මන්ත්‍රි එම්.කේ. සිවාජිලිංගම් මහතා සඳහන් කරන්නේ නැවතත් ප්‍රධාන ඇමති ධුරයේ සිටීමට විග්නේෂ්වරන් මහතා එකඟ වන්නේ නම් ටෙලෝ සංවිධානය ඊට සහය දක්වන බවයි. ප්ලොට් සංවිධානයේ නායක ධර්මලිංගම් සිද්ධාර්ථන් මහතා මේ පිළිඹඳව අදහස් දක්වමින් පවසා සිටියේ විග්නේෂ්වරන් මහතා මහ ඇමති ධුරය සඳහා සුදුසු පුද්ගලයෙකු බවත් ඔහු මීලඟ මැතිවරණයේදී මහ ඇමති අපේක්ෂකත්වයට පත් කිරීම සම්බණ්ධයෙන් මෙතෙක් දෙමළ ජාතික සන්ධානය තීරණයක් ගෙන නොමැති බවත්ය. මේ අතර උතුරු පළාත් සභාවේ මන්ත්‍රීවරුන්ගෙන්ද සුමන්තිරන් මහතාට විරෝධයක් එල්ල වී තිබේ. නැවත වරක් විග්නේෂ්වරන් මහතාට උතුරු මහ ඇමති ධුරය ලබාදිය යුතුබව ඔවුන්ගේ අදහසයි. දෙමළ ජාතික සන්ධානයේ නායක ආර්. සම්බන්දන් මහතාද මේ පිළිඹද මාධ්‍යයට අදහස් දක්වමින් පවසා තිබුණේ උතුරු පළාත් සභා මැතිවරණයේ මීලඟ මහ ඇමති අපේක්ෂකත්වය සම්බන්දයෙන් මෙතෙක් තීරණයක් ගෙන නොමැති බවයි.", "URL": "https://lankatruth.com/si/?p=50524", "Category": "පුවත්", "Parent URL": null}