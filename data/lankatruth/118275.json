{"Source": "Lankatruth", "Timestamp": "June 22, 2021", "Headline": "සහල් මාපියාවකට ආණ්ඩුව සැරසේ", "News Content": "සීනි සහ පොල් තෙල් ආනයනය කිරීමේදී මහා පරිමාන වංචා දූෂණවලට ඉඩ සැලසූ ආණ්ඩුව හදිසියේම සහල් මෙට්‍රික් ටොන් 100,000ක් ආනයනය කිරීමේ මාපියාවකට සැරසෙන බව තහවුරු වේ. ඊයේ (21) කැබිනට් මණ්ඩලයේදී වෙළඳ ඇමති බන්දුල ගුණවර්ධන සහල් ආනයනය කිරීමේ යෝජනාව ඉදිරිපත්කර තිබූ අතර කැබිනට් මණ්ඩලය එයට අනුමැතිය ලබාදී තිබිණි. ඒ අනුව ආරක්ෂිත සහල් තොග පවත්වාගෙන යාම තුළින් සහල් කිලෝව රුපියල් 100ට අඩුවෙන් සතොස සමුපකාර වෙළඳ සැල්වලින් ලබාදෙන බව ප‍්‍රකාශකර තිබිණි. එහෙත් මහ බැංකුවේ 2020 වාර්ෂික වාර්තාවට අනුව එම වසරේදී දේශීය වී නිෂ්පාදනයෙන් ලබාගෙන තිබෙන අස්වැන්න මාස 17ට ප‍්‍රමාණවත් සහල් සංචිතයක් බව හෙළිකර ඇත. එසේ තිබියදී ඩඩ්ලි සිරිසේන ඇතුළු මහා පරිමාන සහල් මෝල් හිමියන් කිහිපදෙනෙකු ආණ්ඩුවේ මිල පාලන ගැසට් නිවේදන කිසිසේත්ම නොතකා හරිමින් ඉහළ මිල ගණන්වලට සහල් අලෙවිකිරීමේ ජාවාරමක් පවත්වාගෙන ගොස් තිබේ. මෙවැනි තත්වයක් තුළ විශේෂයෙන්ම රටේ සහල් අවශ්‍යතාවය මාස 17ට ප‍්‍රමාණවත්ව තිබියදී වහාම සහල් ආනයනය කිරීමට කැබිනට් මණ්ඩලය තීරණය කිරීමේ පිටුපස තවත් මහා පරිමාන ජාවාරමක් කි‍්‍රයාත්මක වනු ඇති බවට බරපතල සැකයක් මතුවී තිබේ.", "URL": "https://lankatruth.com/si/?p=118275", "Category": "ආර්ථික පුවත්", "Parent URL": null}