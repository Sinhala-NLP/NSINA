{"Source": "Lankatruth", "Timestamp": "August 17, 2018", "Headline": "සම්මාන දී කෝටි ගණන් මුදල් ගැරූ හොර මහාචාර්යවරයා දැලේ", "News Content": "මාරවිල පොලිස් වසමට අයත් වෙන්නප්පුව කටුනේරිය ප්‍රදේශයේ කාර්යාලයක් පවත්වාගෙන යමින් මහාචාර්යවරයෙකු හා මානව හිමිකම් ක්‍රියාධරයෙකු ලෙස පෙනී සිටිමින් ජනතා මුදල් කෝටි ගණනින් වංචා කළ පුද්ගලයෙකු ඊයේ (16) අලුයම කාලයේදී පොලොන්නරුව කොට්ඨාස අපරාධ විමර්ශන ඒකකයේ නිලධාරීන් විසින් අත් අඩංගුවට ගෙන තිබේ. 1993 වසරේ සිට මෙම පුද්ගලයා ශ්‍රී ලංකා මානව හිමිකම් සංවිධානය ලෙස සංවිධානයක් පිහිටුවා ගනිමින් දිගු කාලයක් තිස්සේ මුදල් වංචා කර ඇත. මූලික මිනිස් අයිතිවාසිකම් ආරක්ෂා කිරීම, සමාජයේ ප්‍රභූ පුද්ගලයන්ට උපහාර, ගෞරව සම්මාන පුදකිරීම හා ආචාර්ය හා මහාචාර්ය ගෞරව උපාධි පිරිනැමීම මෙම ආයතය හරහා සිදු කර ඇතැයි වැඩිදුර විමර්ශනවලදී හෙලිවී ඇත. පුත්තලම දිස්ත්‍රික්කයේ දේශපාලකයන්, මාධ්‍යවේදීන් හා රාජ්‍ය නිලධාරීන් පිරිසකට උපාහාර සම්මාන ලබා දී පසුව ඔවුන්ගේ මාර්ගයෙන් දිගින් දිගටම මෙම ජාවාරමේ නිරතව ඇත. එක උපහාර සම්මානයක් ලබා දීම සදහා රුපියල් විසි දහසේ සිට රුපියල් ලක්ෂ දහය දක්වා මුදලක් ලබා ගෙන ඇති බවද පොලිස් පරීක්ෂණ වලින් අනාවරණය වී ඇත. මීට අමතරව උපහාර සම්මාන ලබා දෙන බව පවසමින් මුදල් එකතු කර එම අවස්ථාවන් අවලංගු කරමින් ජාවාරමේ නිරතව ඇත. අත්අඩංගුවට පත් වන අවස්ථාවේ සැකකරුගේ එක් බැංකු ගිනුමක රුපියල් දෙකෝටි හැටලක්ෂයක මුදලක් තිබී ඇත. මීට පෙර අවස්ථා කිහිපයක දී මේ සම්බන්ධව පැමිණිලි ලැබී තිබුණ ද දේශපාලන රැකවරණය මත ඔහු මෙම ජවාරම දිගටම කරගෙන ගොස් ඇත. ජාවාරම්කරු විසින් පොලොන්නරුව දිස්ත්‍රික්කයේ හිඟුරක්ගොඩ ප්‍රදේශයේ ව්‍යාපාරය සඳහා බඳවාගත් සමාජිකයන් දෙදෙනෙකු සමඟ හටගත් අමනාපයක් හේතුවෙන් ඔවුන් සේවයෙන් ඉවත් කර ඇති අතර එම සාමාජිකයින් දෙදෙනා විසින් සිදුකළ පැමිණිල්ලකට අනුව වසරක පමණ විමර්ශනයකින් පසු සැකකරු අත්අඩංගුවට ගැනීමට පොලීසිය සමත් විය.", "URL": "https://lankatruth.com/si/?p=57860", "Category": "පුවත්", "Parent URL": null}