{"Source": "Lankatruth", "Timestamp": "September 23, 2020", "Headline": "වී ගොවියා අනාථ කරමින් සහල් ආනයනයට ආණ්ඩුව ණය ඉල්ලයි…", "News Content": "ක්‍රියාත්මක වෙමින් පවතින වී සහ සහල් මාෆියාව අවසන් කරන බව පවසමින් වර්තමාන ජනාධිපතිවරයා බලයට පත්වීමෙන් පසුව ගොවීන්ගෙන් වී මිලදී ගැනීම සඳහා යුධහමුදාව යොදවා තිබුණද මේ වනවිට එම සහල් මාෆියාව තව දුරටත් ක්‍රියාත්මකවන තත්වයක් තුළ විදේශයන්ගෙන් සහල් ආනයනය කිරීමට ආණ්ඩුව තීරණය කර තිබේ. මෙරට කෘෂිකර්මාන්තය නගා සිටුවන බව ජනාධිපතිවරා ප්‍රමුඛ ආණ්ඩුව ප්‍රචාරය රකමින් සිටින අතර රට තුළ යම් ප්‍රමාණයක සහල් අතිරික්තයක් පවා තිබියදී ආනයනය කිරීමට සැරසීම බරපතල තත්වයක් වී තිබේ. මෙයට පෙර රජයේ සතොස විදේශයන්ගෙන් සහල් ආනයනය කර ගබඩාතුළ දිරාපත්වීමට ඉඩ හැර ඉතා අඩු මිලකට සත්ව ආහාර සඳහා විකුණාදැමීමේ ජාවාරමක්ද ක්‍රියාත්මක විය. එමෙන්ම මිනිස් පරිභෝජනයට නුසුදුසු එම සහල් ඉහළ මිලකට යළි මිනිස් පරිභෝජනය සඳහා ලබා දුන් ජාවාරම්ද ක්‍රියාත්මක විය. එහි මහ මොළකරුවන් මෙතෙක් නීතිය හමුවට හෝ ඉදිරිපත් කර නැත. මෙම පසුබිම යටතේ ආණ්ඩුව කෘෂිකර්මානත්ය දියුණු කරන බව පවසන නමුත් රට තුළ සහල් හිඟයක් නොමැති බව නිල වශයෙන් නිලධාරීන් පවා පසුගිය දිනවල අවධාරණය කර තිබියදී රුපියල් මිලියන 2,241ක සහල් ආනයනය කිරීමට ආණ්ඩුව සැරසෙයි. මෙයට පෙර සහල් මිල පාලනය කිරීම සඳහා යුධ හමුදාව පවා ජනාධිපතිවරයා විසින් යොදාගනු ලැබී ය. එහෙත් සහල් ඒකාධිකාරියක් පවත්වාගෙන යන ඩඩ්ලි සිරිසේන ව්‍යාපාරිකයාගේ මැදිහත්වීමෙන් එම සැලසුම් අත්හැර දමනු ලැබී ය. මාස හතරක කාලයක් සඳහා මෙම ණය මුදල ඉල්ලා ඇති අතර ඒ සඳහා භාණ්ඩාගාර ඇපකරයක් නිකුත් කර ඒ අනුව මහජන බැංකුවෙන් ආදළ මුදල ලංකා සතොස ආයතනය වෙත ලබාදෙන ලෙස වෙළඳ ඇමැති ආචාර්ය බන්දුල ගුණවර්ධන මහතා කැබිනට් මණ්ඩලයෙන් ඉල්ලීමක්ද කර ඇත.", "URL": "https://lankatruth.com/si/?p=96661", "Category": "පුවත්", "Parent URL": null}