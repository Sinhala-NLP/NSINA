{"Source": "Lankatruth", "Timestamp": "November 17, 2020", "Headline": "වංගුව කෙලින් කළ SSPගේ දුවට පොලීසියෙන් ඇප", "News Content": "කොළඹ නෙළුම් පොකුණ රඟහල අසල නන්දා මෝටර්ස් අලෙවිසැළට සුඛෝපභෝගී මෝටර් රථයක් කඩාවැදීමේ සිද්ධිය සම්බන්ධයෙන් අත්අඩංගුවටගත් ජ්‍යෙෂ්ඨ පොලිස් අධීකාරි ප්‍රදීපත් රත්නායකගේ 20 හැවිරිදි දියණියට පොලිස් ඇප ලබාදී තිබේ. මෙලෙස පොලිස් ඇප ලබාදී ඇත්තේ ඇයට රිය පැදවීම සඳහා වලංගු රියදුරු බලපත්‍රයක් හෝ නොතිබී ඇති පසුබිමකය. ඇය අත්අඩංගුවට ගෙන තිබුනේ අපරික්ෂාකාරීව සුඛෝපභෝගී ජීප් රථයක් ධාවනයකර අනතුරක් සිදුකිරීම හේතුවෙනි. අනතුර සිදුවන අවස්ථාවේ රථයේ සිටි තවත් අයෙකුද අත්අඩංගුවට ගෙන ඔහුද පොලිස් ඇප මත නිදහස් කර තිබේ. අනතුර සිදුව ඇත්තේ රථය පාලනය කරගත නොහැකි වීමෙන් බව පොලිස් වාර්තාවල සඳහන් කර ඇත. මෙම අනතුරින් එම රථවාහන ප්‍රදර්ශනාගාරයට හා එහි තිබූ සුඛෝපභෝගී මෝටර රථ කිහිපයකට දැඩි අලාභ හානි සිදුවී තිබේ. අනතුරට ලක්වූ මෝටර් රථයේ අංක තහඩු, පොලිසිය බලා සිටියදීම ගලවා ඉවත්කරන ආකාරයද කැමරාවල සටහන්ව තිබුණි. පසුගිය වසරේ පෙබරවාරි මස බොරැල්ල පොලිසියේ රථවාහන අංශයේ ස්ථානාධිපතිවරයා ගැටී මියයාමට හේතුවූ ඩිෆෙන්ඩර් රිය පදවා තිබුණේද මෙම අනතුර සිදුකළ තරුණියගේ සහෝදරයා විසිනි. එම අනතුර සිදුවන අවස්ථාවේ එහි ජ්‍යෙෂ්ඨ පොලිස් අධීකාරි ප්‍රදීපත් රත්නායකගේ පුත්‍රයා සමග මහින්දානන්ද අලුත්ගමගේ අමාත්‍යවරයාගේ පුත්‍රයාද එම රථය තුළ සිට තිබූ අතර ඔවුන් පලා ගොස් සැඟව සිටියදී පසුව අත්අඩංගුවට ගන්නා ලදී. පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා ප්‍රකාශකරන්නේ සිද්ධිය පිළිබඳ පරීක්ෂණ ක්‍රියාත්මක අතර පුද්ගල හානි සිදුව නොමැති බැවින් අනතුර සිදුකළ පාර්ශවය අලාභ පියවීමේ එකඟතාවකට පැමිණියහොත් පරීක්ෂණ අනවශ්‍ය වියහැකි බවය. එහෙත් ඔහු වැඩිදුරටත් පැවසුවේ කුරුඳුවත්ත පොලිසීය විසින් ඇප ලබා දුන්නද ඉදිරියේදී නීතිමය ක්‍රියාමාර්ග අනුව නඩු පවරන බවය.", "URL": "https://lankatruth.com/si/?p=100460", "Category": "පුවත්", "Parent URL": null}