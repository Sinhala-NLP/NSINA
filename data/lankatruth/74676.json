{"Source": "Lankatruth", "Timestamp": "May 27, 2019", "Headline": "රත්ගම ව්‍යාපාරිකයන් ඝාතන සිද්ධියේ සැකකරුවන් 17 දෙනා යලි රිමාන්ඩ්", "News Content": "රත්ගම ප්‍රදේශයේ ව්‍යාපාරිකයන් දෙදෙනෙකු පැහැරගෙන ගොස් ඝාතනය කිරීමේ සිද්ධිය සම්බන්ධව අත්අඩංගුවට ගෙන ඇති සැකකරුවන් 17 දෙනා ලබන මස 10 වැනිදා දක්වා යලි රක්ෂිත බන්ධනාගාර ගත කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද(27) නියෝග කළේය. සිද්ධියට අදාල නඩුව අද කැඳවා තිබූ අවස්ථාවේ මහේස්ත්‍රාත්වරයා මෙම නියෝගය සිදුකළ අතර ඝාතනය කරන ලද ව්‍යාපාරිකයන් දෙදෙනා පැහැර ගැනීමට සහ ඝාතනය කිරීමෙන් පසු මළ සිරුරු පිළිස්සිම සඳහා ගෙන යාමට යොදා ගන්නා ලද සැකකටයුතු වෑන් රථය සහ මෝටර් රථය ඇප කොන්දේසි මත ඒවායේ ලියාපදිංචි අයිතිකරුවන්ට මුදා හැරීමටද නියෝග කළේය. මෙලෙස යලි රක්ෂිත බන්ධනාගාර ගත කරන ලද්දේ අත්අඩංගුවට ගෙන ඇති දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ සේවය කළ නිලධාරීන් දෙදෙනෙකි. රත්ගම බූස්ස රත්නඋදාගම පදිංචිව සිටි ගොනාපිනුවලගේ අසේල මංජුල කුමාර සහ කොස්ගම රසික් චින්තක නමැති ව්‍යාපාරිකයන් දෙදෙනා කිසියම් පිරිසක් විසින් පසුගිය ජනවාරි 23 වැනිදා පැහැරගෙන ගොස් ඝාතනය කර රක්ෂිත පෙදෙසක පුළුස්සා දමා තිබිණි.", "URL": "https://lankatruth.com/si/?p=74676", "Category": "පුවත්", "Parent URL": null}