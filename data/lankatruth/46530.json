{"Source": "Lankatruth", "Timestamp": "January 20, 2018", "Headline": "ඌවේ මහ ඇමතිට එරෙහිව නීතිය ක්‍රියාත්මක නොකළොත් වර්ජනයකට යනවා", "News Content": "ඌව පළාත් ප්‍රධාන අමාත්‍යවරයා බදුල්ල දෙමළ බාලිකා විද්‍යාලයේ විදුහල්පතිනිය අරඹයා කටයුතු කළ පහත් ආකාරයට එරෙහිවත් මහ ඇමතිවරයාගේ පහත් මානසිකත්වය අනුමත කරමින් එම විදුහල්පතිනියට පීඩණයක් එල්ල කිරීමට කටයුතු කළ පළාත් අධ්‍යාපන ලේකම්, පළාත් අධ්‍යාපන අධ්‍යක්ෂ හා කලාප අධ්‍යාපන අධ්‍යක්ෂ වරයාට එරෙහිවත් වහාම නීතිය ක්‍රියාත්මක කළ යුතු බවත් ලංකා ගුරුසේවා සංගමය සඳහන් කරයි. ඌව පළාත් ප්‍රධාන ඇමතිවරයා විදුහල් පතිනියක තම නිල නිවසට ගෙන්වා ඇය අසරණ කර තමන්ට වන්දවා ගැනීමේ සිදුවීම සම්බන්ධයෙන් අදහස් දක්වමින් ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා මේ බව පැවසීය. එහිදී වැඩිදුරටත් අදහස් දැක්වී ඒ මහතා සඳහන් කර සිටියේ මහ ඇමතිවරයාට විරුද්ධව නීතිය ක්‍රියාත්මක කළ යුතු බවට පසුගිය 15වනද දින ලංකා ගුරුසේවා සංගමයේද මැදිහත්වීමෙන් සිදු කළ විරෝධතාවය අවස්ථාවේ මහ ඇමතිවරයාගේ මැදිහත්වීමෙන් තවත් පිරිසක් ගෙන්වා ජාතිවාදය ඉස්මතු කරමින් විරෝධතාවයක් පැවැත්වූ බවයි. දණ්ඩ නීති සංග්‍රහයේ 120වන වගන්තිය අනුව එය දඬුවම් ලැබිය හැකි වරදක් බවද ඒ මහතා අවධාරණය කරයි. එමෙන්ම මහ ඇමති චාමර සමිපත් දසනායක මහතා එම විදුහල්පතිනිය තම නිල නිවසට ගෙන්වා වන්දවාගත් බවට ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා විසින් මාධ්‍ය හමුවේ හෙළිදරව් කිරීමෙන් පසු පළාත් අධ්‍යාපන ලේකම්වරිය, එවැන්නක් සිදු නොවූ බවට ප්‍රකාශයක් ලබාදීමට එම විදුහල්පතිනියට බලපෑම් කර ඇති බවද මහින්ද ජයසිංහ මහතා පවසයි. ඉන් පසු මාධ්‍යවේදියෙකු යැයි කියාගන්නා පුද්ගලයෙකු විසින් ලියා දෙන ලද ප්‍රකාශයක් විදුහල්පතිනිය විසින් මාධ්‍ය වෙත ඉදිරිපත් කරමින් තමන්ට මහ ඇමතිවරයා ඉදිරියේ වැඳවැටීමට සිදුවු බවට පලවන වාර්තා අසත්‍ය වාර්තා බවට ප්‍රකාශ කරන ලදී. කෙසේ නමුත් ඊයේ දින පළාත් අධ්‍යාපන ලේකම්, පළාත් අධ්‍යාපන අධ්‍යක්ෂ හා කලාප අධ්‍යාපන අධ්‍යක්ෂ වරයා ආදී පිරිස එම පාසලට ගොස් ඇයට තවදුරටත් බලපෑම් කරමින් පවසා ඇත්තේ එවැනි සිදුවීමක් සිදු නොවූ බවට මාධ්‍ය තුළින් යළි ප්‍රකාශයක් කරන ලෙස විදුහල්පතිනියට බල කර ඇත. මේ අවස්ථාවේ පාසලේ ඇතිවූ නොසන්සුන් තත්වය මත මාධ්‍ය වේදීන්ද එහි ගිය අතර එහිදී විදුහල්පතිනිය මාධ්‍ය අමතමින්, තමන්ට මහ ඇමතිවරයා ඉදිරියේ මුහුණ දීමට සිදුවූ තත්වය හෙළි දරව් කර තිබේ. මේ අනුව කරුණු සියල්ල මේවනවිට හෙළිදරව්වී ඇති බැවින් වාහාම නීතිය ක්‍රියාත්මක කර මහ ඇමතිවරයාටත් මහ ඇමතිවරයාගේ පහත් මානසිකත්වය අනුමතකරමින් කටයුතු කළ රාජ්‍ය නිලධාරීන්ටත් එරෙහිව වහාම නීතිය ක්‍රියාත්මක කළ යුතු බවත් දැනටත් සැලකියයුතු කාලයක් ගතව ඇති බැවින් වාහම නීතිය ක්‍රියාත්මක නොවුනොත් ඉදිරියේදී පාසල් තුළ වැඩවර්ජනයක් ක්‍රියාත්මක කරන බවත් මහින්ද ජයසිංහ මහතා අවධාරණය කරයි.", "URL": "https://lankatruth.com/si/?p=46530", "Category": "පුවත්", "Parent URL": null}