{"Source": "Lankatruth", "Timestamp": "June 25, 2018", "Headline": "නිල ඇඳුමින් සැරසුණු නිලධාරියෙක් ගිනි අවියක් අතැතිව සිටියා – රොෂේන් චානක ඝාතන නඩුවේ සාක්ෂියේදී කියයි", "News Content": "මංගල මා ළඟින්ම වගේ එකට හිටියා. රතිඤ්ඤා පත්තු කරනවා වගේ ශබ්ද කීපයක් ඇසුණා. මංගල බිමට වැටුණා. පසුව මංගලව අපි දෙපැත්තෙන් අත දාලා ටික දුරක් උස්සාගෙන ඇවිත් අසල තිබූ ලොරියකට දැම්මා යැයි කටුනායක නිදහස් වෙළෙඳ කලාපයේ පැවැති සේවක උද්ඝෝෂණයකදී පොලිසියේ වෙඩි තැබීමකින් බරපතළ තුවාල ලබා දිවි බේරුණු මංගල සම්පත් කුමාර නමැත්තාට වෙඩි තබන විට එම ස්ථානයේ රැඳී සිටි ගල්ගමුව පදිංචි ගිහාන් මධුරංග කළුබෝවිල යන අය සාක්ෂි දෙමින් පැවැසීය. බස්නාහිර පළාත්බද මීගමුව මහාධිකරණ විනිසුරු අමල් රවීන්ද්‍ර රණරාජ මහතා ඉදිරියේදී නඩුව විභාගයට ගැනිණි. සාක්කිකරු මෙම නඩුවට අත්‍යවශ්‍ය සාක්කිකරුවකු ලෙස නීතිපති විසින් නම් කර තිබියදී සිතාසි නිකුත් කළ නමුත් 18දා අධිකරණයේ පෙනී නොසිටි බැවින් මොහුට වරෙන්තු නිකුත් කර තිබිණි. 22දා මොහු අධිකරණයේ පෙනී සිට සාක්ෂි දුන් බැවින් අධිකරණය විසින් මොහුට එරෙහිව නිකුත් කර තිබූ වරෙන්තුව නැවත කැඳවන ලදී. 2011 මැයි මස 30දා හෝ ඊට ආසන්න දිනයකදී මීගමුව අධිකරණ බල සීමා තුල කටුනායකදී රත්නසේකර පෙරුමාල් ආචාරිගේ රොෂේන් චානකට වෙඩි තබා මරණය සිදු කිරීම හා මංගල සම්පත් කුමාර යන අයට මරණයක් සිදුවීමට හැකිවන ලෙස බරපතළ තුවාල ඇතිවන සේ වෙඩි තැබීම සම්බන්ධයෙන් අපරාධ පරීක්ෂණ දෙපාර්තමේන්තුවේ සහාය ඇතිව නීතිපතිවරයා විසින් නඩුව ගොනුකර තිබිණි. ප්‍රශ්නය :- ඔබ දැනට සේවය කරන්නේ කොහේද? පිළිතුර :- විදුලි බල මණ්ඩලයේ උප කොන්ත්‍රාත්කරුවකු ලෙස පෞද්ගලික සමාගමක. ප්‍රශ්නය :- ඔබේ පදිංචිය? පිළිතුර :- කුරුණෑගල ගල්ගමුව ප්‍රදේශයේ. ප්‍රශ්නය :- මෙම සාක්කියට පාදක වෙලා තියෙන සිද්ධිය දන්නවාද? පිළිතුර :- දන්නවා, ඒ ගැන සී.අයි.ඩී.යට කට උත්තරයක් දී තිබෙනවා. ප්‍රශ්නය :- ඔබට මේ සාක්කියට ඒ බව දැනුම් දුන්නේ කවුද? පිළිතුර :- ගල්ගමුව පොලිසියෙන්. ප්‍රශ්නය :- ඔබ පදිංචි ස්ථානයට ගල්ගමුවේ සිට කොපමණ දුරද? පිළිතුර :- කි.මී. 4ක් පමණ දුරයි. ප්‍රශ්නය :- ඔබ මේ රැකියාවට ඒමට පෙර මොනවද කළේ? පිළිතුර :- ගොවිතැන් කටයුතු. ප්‍රශ්නය :- ඔබ කටුනායක රැකියාවකට ආවේ මොන කාලයේද? පිළිතුර :- 2010 වර්ෂයේදී. ප්‍රශ්නය :- මෙම සිද්ධියෙන් තුවාල ලැබූ බව කියන මංගලව ඔබ දන්නවාද? පිළිතුර :- දන්නවා. එකට වැඩ කළා. ප්‍රශ්නය :- කටුනායක සිදුවුණා යැයි කියන සිද්ධිය ඔබ දන්නවාද? පිළිතුර :-ඔව්. ඊ.පී.එෆ්. ප්‍රශ්නයක් මත කලබලයක් ඇති වුණා. ප්‍රශ්නය :- දිනය මතකද? පිළිතුර :- ඔව්. 2015 මැයි 30. ප්‍රශ්නය :- ඔබ එදින වැඩට ආවේ කීයටද? පිළිතුර :- උදේ 6ට. ප්‍රශ්නය :- මංගල ඇවිත් හිටියාද? පිළිතුර :- ඇවිත් හිටියා. මෙදින වැඩ පටන් අරගෙන පසුව ළමයි එළියට ගිහිල්ලා තිබුණා. ප්‍රශ්නය :- ඔබත් ගියාද? පිළිතුර :- ඔව්. මමයි, මංගලයි, තරිඳුයි තවත් අය ගියා. ප්‍රශ්නය :- ඔබ ඊට පසු මොකද කළේ? පිළිතුර :- අපි පොලිසිය ළඟ තිබෙන ප්‍රධාන ගේට්ටුවෙන් එළියට ඇවිත් මඟක් දුර ගියා. පාර දෙකට බෙදන හරියට ගියේ. ලොකු කලබලයක් තිබුණා. ෆැක්ටරිවල ළමයි හිටියා. සෑහෙන සංඛ්‍යාවක් හිටගෙන හිටියේ. මංගල මාත් සමඟ සිටියා. පොලිසියෙන් ළමයින්ට පොලුවලින් ගැහැව්වා. ප්‍රශ්නය :- ගැහැනු පිරිමි යන ළමයි දෙගොල්ලෝ හිටියද? පිළිතුර :- ඔව් හිටියා. ප්‍රශ්නය :- ඔබයි මංගලයි නැවත මොකද කළේ? පිළිතුර :- ඒ පාරෙන් ගිහිල්ලා නැවත පැක්ටේරියට යන්න හදන කොට යන්න බැහැ. පාරේ දෙපැත්තෙම ළමයි පිරිලා හිටියා. යන්න අමාරුයි. මමයි මංගලයි අතුරු පාරට දුවගෙන ගියා පොලිසියෙන් ගහන නිසා. මෙහිදී විනිසුරුවරයා පොලිසියෙන් පහර දුන් බව සාක්කිකරු කියන විට සාක්කිකරු හා සෙසු ළමයි සිටි ස්ථානය හා දුර ප්‍රමාණ ගැන ප්‍රශ්න ඇසීය. මෙහිදී නිල ඇඳුමෙන් සැරසුණු උරහිස් පටියක් දමාගෙන සිටි නිලධාරියෙක් ගිනි අවියක් අත තබාගෙන සිටි බව සාක්කිකරු කීය. පැමිණිල්ලේ ඉල්ලීම පරිදි වෙනත් අධිකරණයක රාජකාරි කටයුතු කළ උප පොලිස් පරීක්ෂකවරයකු සහ සැරයන්වරයකු විවෘත අධිකරණ ශාලාවේ සිටුවා කලබල සිද්ධිය වූ දිනයේ එහි සිටි පොලිස් නිලධාරීන්ගේ නිල ඇඳුම්, අධිකරණ ශාලාවේ සිටි නිලධාරීන් දෙදෙනාගේ නිල ඇඳුම් හා සමාන හා අසමානතා ගැන ප්‍රශ්න කළේය. සාක්කිකරු මෙලෙස නිල ඇඳුම් ඇඳ සිටි දෙපාර්ශ්වයම සිද්ධිය වූ දිනයේ එහි සිටි බව ප්‍රකාශ කළේය. ප්‍රශ්නය :- ඔබයි, මංගලයි මේ වන විට සිටියේ කොහේද? පිළිතුර :- මමයි මංගලයි වයි හන්දිය ආසන්නයේ දකුණු පැත්තේ සිටියා. ප්‍රශ්නය :- මොකද්ද මේ ස්ථානයේ සිදු වුණේ? පිළිතුර :- රතිඤ්ඤා පත්තු වෙනවා වගේ වෙඩි ශබ්ද ඇසුණා. ළමයි කෑ ගැසුවා. මේ ස්ථානයට පැමිණෙමින් සිටි පිරිස ආපසු දිව්වා. ප්‍රශ්නය :- මංගලට මොකද වුණේ? පිළිතුර :- මංගලට වෙඩි වැදුණා. මංගල මාව අල්ලා ගත්තා. බිමට වැටුණු මංගලව අපි උස්සාගෙන ලොරියකට දැම්මා. ප්‍රශ්නය :- මංගලට වෙඩි වදින විට ඔබ සිටියේ කොහේද? පිළිතුර :- මංගලට මීටර් 20ක් පමණ දුරින්. ප්‍රශ්නය :- පොලිස් නිලධාරීන් කීයක් විතර ඉන්නවා ඔබ දක්කාද? පිළිතුර :- 15ක් පමණ නිලධාරීන් සිටියා. ප්‍රශ්නය :- මංගලට මොකද කළේ? පිළිතුර :- පැක්ටේරියෙන් රෝහලට ගෙන ගොස් තිබුණා. මම මංගලව බලන්න රෝහලට ගියා. ලොකු නාරන්ගොඩගේ දිලන්ත රෙජිනෝල්ඩ් හා කළු අප්පු අන්නයිදි සිංහ යන අයද මෙහිදී සාක්කි දුන්හ. රජයේ ජ්‍යෙෂ්ඨ අධි නීතිඥ උදාර කරුණාතිලක හා අධි නීතිඥ විශ්ව විජේසූරිය මහත්වරු අපරාධ පරීක්ෂණ දෙපාර්තමේන්තුව හා එක්ව මෙදින සාක්කි මෙහෙයවූහ. විත්තිය වෙනුවෙන් ජ්‍යෙෂ්ඨ නීතිඥවරුන් වන හර්ෂ නානායක්කාර, සුමුදු ප්‍රනාන්දු, ඉන්දික සිල්වා සමඟ නීතිඥ මහින්ද සුගතදාස, නීතිඥ නිකිණි මාපිටිගම මෙනවියද පෙනී සිටයහ. ජූලි 9,10,18 යන දිනවල ප.ව. 1.30 සිට සාක්කි විභාගයට දින නියම කරනු ලැබීය. එම නියමිත දිනවල සාක්කිකරුවන්ට අධිකරණයේ පෙනී සිටින ලෙසද නියෝග කළේය. මෙම සිද්ධියෙන් චෝදනා ලැබ සිටියේ, එවකට සීදුව පොලිසියේ ස්ථානාධිපතිව සිටි ප්‍රධාන පොලිස් පරීක්ෂක ආර්.එම්. රත්නායක සහ එහි පරිසර ඒකකයේ ස්ථානාධිපතිව සිටි පොලිස් පරීක්ෂක ආර්.පී.කේ.එල්. රණසිංහ යන නිලධාරීන් දෙදෙනාටය. මව්බිම", "URL": "https://lankatruth.com/si/?p=55160", "Category": "පුවත්", "Parent URL": null}