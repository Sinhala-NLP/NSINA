{"Source": "Lankatruth", "Timestamp": "January 12, 2012", "Headline": "හින්දුවිදුලේ දෙමාපියන් සිසුන් මහපාරේ", "News Content": "රත්මලාන හින්දු විද්‍යාලයේ විදුහල්පති ලෙස සිටි මන්මදරාජා මහතා විශ‍්‍රාම යාමෙන් පසු දේශපාලන බලපෑම් මත සුදුසුකම් නොමැති ඔහුගේ බිරිදව විදුහල්පතිණිය කිරීමට උත්සහ කිරීමට එරෙහිව පාසල් සුරැකීමේ ජනතා ව්‍යාපාරයේ සාමාජිකයන්, දෙමාපියන් හා පාසල් සිසුන් එක්ව ඊයේ (11) විරෝධතා ව්‍යාපාරයක නිරත වූහ. මෙම විදුහලේ නව විදුහල්පති ලෙස අධ්‍යාපන ආමාත්‍යංශයෙන් පත් කර ඇති උදයකුමාර් නැමැත්තෙකු තම රාජකාරි භාරගැනීමට පැමිණ ඇතත් මන්මදරාජා මහතා විසින් ඔහුට තරජනය කර එලවා විදුහල්පති කාර්යාලයට අගුළුදමා ඇතැයිද පැවසේ. මන්මදරාජා මහතා දීර්ඝ කාලයක් හින්දු විද්‍යාලයේ විදුහල්පති ධූරය හෙබවූයේ බස්නාහිර පලාත් ආණ්ඩුකාර අලෙවි මව්ලානා මහතාගේ ආශිර්වාදය නිසා යැයි විරෝධතාවට එක්වූ දෙමවුපියෝ චෝදනා කළේය. මෙම පාසලේ සිසුන් 1000කට ආසන්න ප‍්‍රමාණයක් ඉගනුම ලබන බවත් අවම වශයෙන් පාසලට වැසිකිළි පහසුකම්වත් නොමැති බවත් ඔවුහු පැවසූහ. එම විදුහලේ විදුහල්පති ධූරයෙන් මන්මදරාජා මහතා විශ‍්‍රාම ගොස් ඇත්තේ මීට තුන් මසකට පෙරය. ඔහු වසර 27 ක කාලයක් එම විදුහලේ විදුහල්පතිවරයා ලෙස සේවය කර තිබේ.", "URL": "https://lankatruth.com/si/?p=858", "Category": "පුවත්", "Parent URL": null}