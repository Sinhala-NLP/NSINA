{"Source": "Lankatruth", "Timestamp": "March 16, 2019", "Headline": "රජයේ නොසැළකිල්ලෙන් සයිප්‍රස් ශ්‍රමිකයන්ගේ අති විශාල මුදල් කන්දරාවක් හිරවෙලා", "News Content": "සයිප්‍රස් රජය සමඟ රාජ්‍ය තාන්ත්‍රික වශයෙන් අත්සන් කළයුතු ගිවිසුම් අත්සන් කර නොතිබීමෙන් සයිප්‍රස්හි සේවයේ නිරතවූ ශ්‍රී ලාංකිකයන්ට හිමිවිය යුතු සමාජ ප්‍රතිලාභ අරමුදලේ මුදල් ලබාගැනීමට නොහැකිවී ඇතැයි එතෙර අපි සංවිධානයේ සභාපති ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. ඒ මහතා මේ බව පවසා සිටියේ ශ්‍රී ලංකා සයිප්‍රස් එකමුතුව සංවිධානය පැවැත්වූ මාධ්‍ය හමුව සහ විශේෂ රැස්වීම අමතමිනි. සයිප්‍රස් රාජ්‍යයේ සේවයේ නිරත ශ්‍රමිකයන්ගේ වැටුපෙන් 7.5% ක දායක මුදලක් සහ හාම්පුතුන්ගේ 7.5%ක දායක මුදලින් ගොඩනැගී ඇති සමාජ ප්‍රතිලාභ අරමුදලේ පවතින මුදල්, එම රාජ්‍යයේ සේවය අවසන්කළ පසු ලබාගත හැකි වුවද ශ්‍රී ලාංකිකයන්ට එම මුදල් ලබාගත නොහැකිවී ඇතැයි සුනිල් හඳුන්නෙත්ති මහතා පවසයි. මේ වනවිට වසර 40ක් පමණ සයිප්‍රස්හි සේවයේ නිරත ශ්‍රී ලාංකිකයින් සතු විශාල මුදලක් ලබාගත නොහැකිවී ඇතැයි ද ඒ මහතා පැවසීය. මේ වනවිට යුරෝපා සංගමයේ රටවල් 28 ක් මෙම අරමුදලින් මුදල් ලබාගන්නා අතර ශ්‍රී ලාංකික ශ්‍රමිකයන්ට හිමි මුදල් ලබාදීමට ද සයිප්‍රස් බලධාරීන් සූදානමිව ඇත. කෙසේ වෙතත් මෙරට සිටි විදෙස් කටයුතු අමාත්‍යවරුන් කිහිපදෙනෙකුටම මෙම ගැටලුව ඉදිරිපත් කළද අදාල ගිවිසුම්වලට එළඹීමට කිසිඳු රජයක් කටයුතු කර නොමැත. මෙම අරමුදලේ ශ්‍රී ලාංකිකයන්ට හිමි මුදල් ලබාගැනීමෙන් පමණක් මෙරටට විදේශ විනිමය ලෙස අති විශාල මුදලක් ලැබෙන නමුත් අදාල රාජ්‍ය තාන්ත්‍රික ගිවිසුම්වලට එළඹීම අතපසුකරන්නේ කුමන කරුණක් හේතුවෙන්දැයි සුනිල් හඳුන්නෙත්ති මහතා ප්‍රශ්න කර සිටියි. එසේම පාර්ලිමේන්තුවේ ද මෙම ගැටලුව මතුකර ඇති බවත් එයට ද නිසි පිළිතුරු ලබාදී නොමැති බවත් සුනිල් හඳුන්නෙත්ති මහතා පවසයි. පැවැත්වූ සාමකාමී විරෝධතාව අමතමින් සුනිල් හඳුන්නෙත්ති මහතා සඳහන් කර සිටියේ ශ්‍රී ලංකා රජයෙන් සතයකවත් මුදලක් බලාපොරොත්තු නොවන බවත් වසර ගණනාවක් පුරා සේවයකර තමාට හිමි මුදල් ලබාගැනීමට අවශ්‍ය රාජ්‍ය තාන්ත්‍රික මැදිහත්වීම රජයක් ලෙස ඉටුකර දෙන ලෙසත්ය. එහිදී දැක්වූ අදහස් පහත පළවේ…", "URL": "https://lankatruth.com/si/?p=70506", "Category": "පුවත්", "Parent URL": null}