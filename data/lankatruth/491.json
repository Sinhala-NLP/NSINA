{"Source": "Lankatruth", "Timestamp": "December 12, 2011", "Headline": "අන්නා හසාරේ නැවත උපවාසයක් අරඹයි", "News Content": "ඉන්දියාවේ වංචා, දූෂණවලට එරෙහිව නැගී සිටින කි‍්‍රයාකාරියෙකු වන අන්නා හසාරේ මහතා අද (11) නවදිල්ලි නුවර දී යළි එක්දින සංකේත උපවාසයක නිරත වී ඇත. පසුගිය කාලය පුරාවටම ඉන්දියාව තුළ පැතිර පවත්නා දූෂණය පිටුදැකීම සඳහා ඉදිරිපත් කිරීමට නියමිත ලෝක් පාල් පනත දුර්වල පනතක් ලෙස ඉදිරිපත් කිරීමට ඉන්දීය රජයේ ගන්නා උත්සහයට එරෙහිව මෙම උපවාසයේ නිරත වන බව ඔහු පවසා ඇත. මෙම උපවාසය පැවැත්වූ ‘ජනතා මන්තර්’ හි අද දිනයේ ලෝක්පාල් පනත සම්බන්ධව ප‍්‍රසිද්ධ විවාදයක් පැවති අතර, මේ සඳහා ඉන්දියාවේ විපක්‍ෂයේ දේශපාලන පක්‍ෂ රැසක් සහභාගී වී ඇති බවත් විදෙස් වාර්තා සඳහන් කරයි. කෙසේ වෙතත් මේ සඳහා පාලක කොංග‍්‍රස් පක්‍ෂය සහභාගී නොවී ඇති බවද විදෙස් වාර්තා වල වැඩි දුරටත් සඳහන් වේ. මෙම අවස්ථාවට රැස්වූ 6,000කට ආසන්න ජනකායක් අමතමින් අන්නා හසාරේ මහතා පවසා තිබුනේ ශක්තිමත් ලෝක්පාල් පනතක් ගෙන ඒමට රජය කි‍්‍රයා නොකළ හොත් ඊට විරෝධය දක්වමින් යළිත් වීදි බැසීමට කටයුතු කරන බවත්, මේ සඳහා සහයෝගය දෙන ජනතාව හා එක්ව අත්වැල් බැඳගැනීමට අනිත් දේශපාලක පක්‍ෂ කටයුතු කළ යුතු බවත්ය. දෙසැම්බර් 21 දිනෙන් අවසන් වන පාර්ලිමේන්තු සැසිවාරය තුළදී ලෝක් පාල් පනත සම්මත කර ගැනීමට රජය අපොහොසත් වුවහොත් දෙසැම්බර් 27 සිට දීර්ඝ උපවාසයක නිරත වීමට කටයුතු කරන බවද 74 හැවිරිදි හසාරේ මහතා අනතුරු අඟවා ඇත. මේ අතර, අන්නා හසාරේ මහතාගේ කි‍්‍රයාපටිපාටිය විවිධ පුද්ගලයන්ගේ දෝෂදර්ශනයට ද ලක්ව ඇති අතර, හසාරේ විසින් පාර්ලිමේන්තුවට අපහාස කර ඇති බව කොංග‍්‍රස් පක්‍ෂයේ ප‍්‍රකාශක රෂීඩ් අල්වි පවසා ඇත. දූෂණය පිටුදැකීම සඳහා අන්නා හසාරේ මහතා විසින් පසුගිය අගෝස්තුවේදී ද, දින 12ක උපවාසයක නිරත වූ අතර, දූෂණ මැඩලීම සම්බන්ධව කඩිනම් පියවර ගැනීමට මෙම උපවාසය ඔස්සේ ඉන්දීය රජයට විශාල බලපෑමක් එල්ල විය.", "URL": "https://lankatruth.com/si/?p=491", "Category": "විදෙස් පුවත්", "Parent URL": null}