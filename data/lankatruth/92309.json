{"Source": "Lankatruth", "Timestamp": "April 9, 2020", "Headline": "කොරෝනා සටනේ ඉන්දියානු ආදර්ශය, කේරළය;", "News Content": "කේ.කේ ශයිලාජා කේරළයේ වාම ප්‍රජාතන්ත්‍රවාදී පෙරමුණු පාලනයේ සෞඛ්‍ය ඇමතිනි යයි. කේරළය නිරිතදිග ඉන්දියාවේ පිහිටි මිලියන 35ක ජනගහනයකින් යුතු ප්‍රාන්ත රාජ්‍යයකි. 2020 ජනවාරි 25 වන දින චීනයේ වූහාන් හි පැතිරුණ covid-19 රෝගය පිළිබඳ සාකච්ඡා කිරීම සදහා ඇය ඉහළ පෙළේ හමුවක් කැදවා තිබුණි. ඊට හේතුව වූයේ කේරළයේ විශාල සිසුන් පිරිසක් වූහාන් හි අධ්‍යාපනය ලැබිම යි. ශයිලාජා 2018 වසරේ දී කේරළයේ පැතිරුණ නිපා වෛරසය සාර්ථක ලෙස මැඩ පැවැත්වීම පිළිබඳ නම් දැරූ තැනැත්තියයි. බලා සිටීමට කාලයක් නැති බව තේරුම් ගත් ඇය ආසාදිතයින් හදුනා ගැනීමටත්, covid-19 පරීක්ෂණ සදහාත්, රෝගය පැතිරීම අවම කිරීම සදහාත්, රෝගීන් ට ප්‍රථිකාර කිරීම සදහා ත් යාන්ත්‍රණයක් සෑදීමට යෝජනා කළාය. ජනවාරි 26වන දින කේරළයේ සෞඛ්‍ය දෙපාර්තමේන්තුව ඉහත වැඩ කටයුතු සම්බන්ධීකරණය සදහා පාලන මැදිරියක් ආරම්භ කළේය. කේරළයේ සෞඛ්‍ය දෙපාර්තමේන්තුව නිපා වෛරසය පරාජය කිරීමේ අත්දැකීම් සහිතව ක්‍රියාකාරිත්වයට පිවිසුණි. විවිධ කාර්යයන් පැවරුණු කමිටු 18ක් ගොඩ නගන ලද අතර දිනපතා ඒවායේ කාර්යයන් සමාලෝචනය කෙරිණි. සෑම දිනකම තත්ත්වය වාර්තා කරමින් මාධ්‍ය දැනුවත් කල අතර පිළිපැදිය යුතු සෞඛ්‍ය පුරුදු පිළිබඳ ජනතාව දැනුවත් කරන ලදී. වෛරසයේ භයානකම පිළිබඳවත් එය පැරදවීම සදහා පොදු ක්‍රියාකාරිත්වයක අවශ්‍යතාවත් පැහැදිලි කර දෙන ලදී. ජනවාරි 30 වන දින වූහාන් වල අධ්‍යාපනය ලැබූ වෛද්‍ය සිසුවකු කොරෝනා ආසාදිතව කේරළයට පැමිණියේ ය. පසුව වෛරසය ආසාදනය වූ තවත් සිසුන් දෙදෙනකු කේරළයට පැමිණියහ. ඔවුන් සිටි තැන් හදුනාගැනුන අතර පරීක්ෂණ පවත්වා ඔවුන් නිරෝධනයට යොමු කරනු ලැබිණ .ඔවුන්ගෙන් වෙනත් කිසිවෙකුට රෝගය නොවැළදුණි. මාර්තු වන විට යුරෝපයෙන් පැමිණි කේරළ වැසියන් හේතුවෙන් කේරළයේ කොරෝනා ආසාදිතයින් ගනන ඉහළ ගියේය. කේරළ වැසියන් ලොව පුරාම විසිරී සිටිති. මේ හේතුවෙන් කේරළය මෙම වසංගතයේ ගොදුරක් බවට පත් වීමට සියළු ඉඩකඩ විවෘත වී තිබුණි.  ‘දම්වැල බිදිමු.’ කේරළයේ වාම ආණ්ඩුව ‘දම්වැල බිදිමු’ යන සටන් පාඨය ඉදිරිපත් කළේය. එහි වූ පණිවුඩය ඉතා පැහැදිලි ය. මෙම වෛරසය පැතිරෙන්නේ ආසාදිතයෙකු අනෙකුත් අය සමග සම්බන්ධ වුවහොතිනි. ආසාදිත පුද්ගලයා වැඩි පිරිසක් සමග ගැටේ ද එවිට රෝගය පැතිරීම ද වැඩි වේ. ආසාදිතයින් අනෙකුත් අය සමග සබඳතා නොපවත්වන්නේනම් රෝගය පැතිරීම නවතී. දම්වැල බිදී යයි. නමුත් ඔබ ආසාදිතයෙකුයැයි දැනගන්නේ කෙසේද ? ලෝක සෞඛ්‍ය සංවිධානය ට අනුව ඊට ඇත්තේ එක ම ක්‍රමයකි. රෝග ලක්ෂණ ඇති පුද්ගලයන් covid-19 පරික්ෂාවට ලක් කිරීමයි. රෝගීන් නිරෝධායනයට ලක් කිරිමයි. බොහෝ ආණ්ඩු මෙහිදී අකාර්යක්ෂම ය. ඔවුන් ජනතාවගේ සෞඛ්‍ය තත්ත්වයට වඩා කොටස් වෙළඳ පළේ තත්ත්වයට මුල් තැන දෙති. එවැනි ආණ්ඩු අවශ්‍ය තරම් covid-19 පරීක්ෂණ කට්ටල සපයන්නේ නැත. පරීක්ෂණ කට්ටල හිගයට විවිධ හේතු ඉදිරිපත් කරති. ඉන්දීය ආණ්ඩුව ජනතාවගේ සෞඛ්‍යය සදහා වෙන් කරන්නේ අවම මුදලකි. දළ ජාතික නිශ්පාදනයෙන් යන්තම් 1.28%කි. ඉන්දියාවේ පුද්ගලයන් 1000කට ඇත්තේ ඇදන් 0.7කි. මුළු රටටම ඇත්තේ කෘත්‍රිම ස්වසන උපකරණ 30,000කි. පුද්ගලයන් 100,000කට සෞඛ්‍ය සේවකයින් 20කි. (WHO අනුව 22ක් සිටිය යුතුය ) ඉන්දියාව ලෝක වසංගතයකට සූදානම් නැත. සමාජවාදී ආණ්ඩුවක් ඇති කේරළය මෙතෙක් ඉන්දියාවේ වැඩි ම covid-19 පරීක්ෂණ ප්‍රමාණයක් සිදු කළ ප්‍රාන්තය යි. ස්වේච්ඡා සංවිධාන ක්‍රියාකාරිත්වය මුඛ ආවරණ සහ විෂ බීජ නාශක, සේදුම් දියර ආදියෙහි හිගයක් ඇති වීම වැලැක්වීම සදහා කේරළ ආණ්ඩුව රජයේ සම්පත් මුඛ ආවරණ, සේදුම දියර, විෂ බීජ නාශක නිශ්පාදනය සදහා යෙදවීය. මෙම ද්‍රව්‍ය නිශ්පාදනය සදහා රජයේ කර්මාන්ත ශාලා යොදා ගැණිනි. තරුණ සංගම් – උදා- ඉන්දියාවේ ප්‍රජාතන්ත්‍රවාදී තරුණ සම්මේලනය – විෂ බීජ නාශක, සේදුම් දියර නිශ්පාදනය සදහා අතගැසීය. කාන්තා සංගම් මුඛ ආවරණ නිපදවීමට පටන් ගත් හ. පොදු ස්ථාන පිරිසිදු කිරීම සදහා කොමියුනිස්ට් පක්ෂයේ බහුජන සංවිධාන මැදිහත් විය. ඔවුන් මගී බස් රථ විෂ බීජ හරනය කළහ. පොදු ස්ථානවල සේදුම් උපකරණ සවි කළහ. මෙම ස්වේච්ඡා ක්‍රියාකාරිත්වය කේරළයේ වැසියන්ට රෝගය මර්ධනය සදහා විශාල බලපෑමක් සිදු කරමින් තිබේ. දම්වැල බිදී ම කාගේත් අදිටන යි. ලෝකයේ ජන ඝනත්වය අධික ම ප්‍රදේශයක් වන කේරළයේ නිරෝධායනය කටයුතු පහසු නැත. කේරළ ආණ්ඩුව නිරෝධායන කටයුතු සදහා අත් හැර දමා තිබූ පොදු ගොඩනැගිලි භාවිතයට ගත්තේ ය. විශාල සාමාජික සංඛ්‍යාවක් වෙසෙන පවුල්වලට ඉඩකඩ ඇති ස්ථාන ලබා දෙන ලදී. නිරෝධායනයට ලක් කරන ලද සියළු දෙනාගේ අවශ්‍යතා රජයේ වියදමින් සම්පූර්ණ කෙරේ. නිරෝධායනයේ දී ඇති වන ප්‍රධාන ගැටලුවක් වන්නේ මානසික පීඩනය යි. කේරළ ආණ්ඩුව ඒ සදහා මානසික උපදේශකවරුන් 241කින් යුතු මධ්‍යස්ථානයක් ඇති කරන ලදී. මෝදි ආණ්ඩුව සහ කේරළ ආණ්ඩුව ඉන්දියාවේ අගමැති නරේන්ද්‍ර මෝදි කොරෝනා වසංගතය පිළිබඳ එතරම් සැළකිලිමත් වූයේ නැත. (ඒ කොයි ධනපති නායකයාගේත් හැටිය.) ඔහු අර්ධ ඇදිරි නීතියක් ප්‍රකාශයට පත් කළ අතර වෛරසය පළවා හැරීම සදහා අත්පුඩි ගසන ලෙසත් හට්ටි මුට්ටි ශබ්ද නගන ලෙසත් ඉල්ලා සිටියේ ය. මෝදි පාක්ශිකයෝ අධික ශබ්දයට මෙම වෛරසය විනාශ කළ හැකියයි මතයක් පතුරුවා හැරියහ. මේ අතර කේරළ ආණ්ඩුව ඩොලර් මිලියන 270ක සහන මල්ලක් ජනතාවට ලබා දීමට කටයුතු කළේය. එමගින් කාන්තා සමුපකාර හරහා ණය, ග්‍රාමීය රැකියා රැක දීමේ වැඩ සටහන යටතේ සහනාධාර, විශ්‍රාමිකයන් සදහා මාස 2ක වැටුප, නොමිලේ ආහාර සලාක, ආදිය ලබා දුන්නේය. ජල බිල, විදුලි බිල,ණය වාරික හා පොළිය අය කිරීම නවතා දමන ලදී. 2008/2009 ආර්ථික අර්බුදයෙන් පසු ලෝකයේ ම රටවල් මහජන සෞඛ්‍ය සේවාවෙන් ඉවත් වෙද්දී 2006-2011 වසරවල කේරළයේ මහජන සෞඛ්‍ය පද්ධතිය ශක්තිමත් කරන ලදී. චීනය, කියුබාව, වියට්නාමය වැනි සමාජවාදී රටවල් හා කේරළය වැනි වාම ආණ්ඩු සහිත ප්‍රාන්ත මෙම කොරෝනා වසංගතයේදී සාර්ථක ප්‍රථිඵල ලැබිමට එක් හේතුවක් වන්නේ ශක්තිමත් මහජන සෞඛ්‍ය සේවයයි. from New Frame විජේ ප්‍රසාද්ගේ ලිපියක් ඇසුරිනි. වෛද්‍ය එච්.පී ධම්මික", "URL": "https://lankatruth.com/si/?p=92309", "Category": "පුවත්", "Parent URL": null}