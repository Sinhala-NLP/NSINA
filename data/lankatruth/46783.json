{"Source": "Lankatruth", "Timestamp": "January 26, 2018", "Headline": "සරත් කුමාරට නඩු", "News Content": "බරපතල වංචා සහ දුෂණ සිද්ධීන් සෙවීම සඳහා පත් කරන ලද ජනාධිපති විමර්ශණ කොමිසමේ නිර්දේශ මත මුල්ම නඩු දෙක ලෙස හිටපු ධීවර කටයුතු ඇමති සරත් කුමාර ගුණරත්න මහතා ඇතුලු පිරිසකට එරෙහිව නඩු පවරා ඇත. මෙම මුල්ම නඩු දෙක නීතීපතිවරයා විසින් ඊයේ (25) කොළඹ මහාධිකරණය හමුවේ ගොනු කර තිබේ. මීගමු කලපු සංවර්ධනයට මහා භාන්ඩාගාරයෙන් ලබා දුන් රුපියල් කෝටියකට අධික මුදලක් අවභාවිතා කරමින් පසුගිය ජනාධිපතිවරණයේදී හිටපු ජනාධිපති මහින්ද රාජපක්‍ෂ මහතාගේ අවසන් රැළිය මීගමු නගර සභා ක‍්‍රීඩාංගනයේ පැවැත්වු බවට සහ ධීවර වරාය නීතීගත සංස්ථාවේ මුදල් අවභාවිතා කරමින් එම ජනාධිපතිවරණ සමයේදීම දින පොත් මුද්‍රණය කළ බවට චෝදනා කරමින් නීතීපතිවරයා කොළඹ මහාධිකරණය හමුවේ මෙලෙස නඩු පවරා ඇත. බරපතල සංචා සහ දුෂණ විමර්ශණ කොමිසම හමුවේ මුලින්ම මේ පිළිබඳ තොරතුරු හෙළි වු අතර එහි නිර්දේශ මත රහස් පොලිසිය සිදු කරන ලද විමර්ශණයකින් අනතුරුව නිතීපතිවරයා විත්තිකරුවන්ට එරෙහිව මෙලෙස අධිචෝදනා ගොනු කොට තිබේ. බරපතල වංචා සහ දුෂණ සිද්ධීන් සෙවීම සඳහා පත් කරන ලද මෙම ජනාධිපති විමර්ශණ කොමිසම විසින් විශ්‍රාමික ජනාධිපති මහින්ද රාජපක්ෂ, හිටපු ආරක්ෂක ලේකම් ගෝඨාභය රාජපක්ෂ, හිටපු නිවාස අමාත්‍ය විමල් වීරංවස ඇතුළු බොහෝ පිරිසක් සම්බන්ධයෙන් බරපතල ගණයේ නිදේශයන් නිකුත් කර ඇත.", "URL": "https://lankatruth.com/si/?p=46783", "Category": "පුවත්", "Parent URL": null}