{"Source": "Lankatruth", "Timestamp": "December 26, 2019", "Headline": "මේ ආණ්ඩුව කරන්නේ මැතිවරණ වේදිකාවේදී ජනතාවට දුන් පොරොන්දුවලට හාත්පසින්ම වෙනස් දේවල්…", "News Content": "වත්මන් ආණ්ඩුව කටයුතු කරමින් තිබෙන්නේ ජනතාවට දුන් පොරොන්දුවලට හාත්පසින්ම පටහැනි දේවල් යැයි ජාතික ජන බලවේගය සඳහන් කරයි. ජාතික ජන බලවේගයේ නායකයින්ගේ ප්‍රධානත්වයෙන් පිටකෝට්ටේ සෝලිස් උත්සහ ශාලාවේදී අද (26) පෙරවරුවේ පැවති මාධ්‍ය හමුව අමතමින් ජනතා විමුක්ති පෙරමුණේ නායක අනුර දිසානායක මහතා මේ බව පැවසීය. වමේ කේන්ද්‍රයේ කැඳවුම්කරු නීතීඥ ලාල් විජේනායක මහතා, ජන නියමු කලාකරුවෝ සංවිධානය නියෝජනය කරමින් සාහිත්‍යවේදී ජයතිලක කම්මැල්ලවීර මහතා, ජාතික විද්වත් සංවිධානයේ ජාතික සංවිධායක, කැලණිය විශ්වවිද්‍යාලයේ ගණිත අංශයේ ජ්‍යෙෂ්ඨ කථිකාචාර්ය ආචාර්ය අනුර කරුණාතිලක මහතා, යහපාලනය සඳහා ජාතික පෙරමුණේ ජාතික සංවිධායක නජා මොහොමඩ් මහතා ඇතුළු පිරිසක් මෙම මාධ්‍ය සාකච්ඡාවට එක්වී සිටියහ. එහිදී වැඩිදුරටත් අදහස් දැක්වූ අනුර දිසානායක මහතා… “මේ ආණ්ඩුව කටයුතු කරමින් තිබෙන්නේ ජනතාවට දුන් පොරොන්දුවලට පටහැනිවයි. මැතිවරණ වේදිකාවේදී අධිරාජ්‍යවීරෝධී සටන් පාඨ කිව්වත් දැන් අධිරාජ්‍ය ගැත්තන් බවට පත්වෙලා. පරිසර හිතකාමීන් කිව්වට පස් සහ වැලි ජාවාරම්කරුවන්ට අහුවෙලා. ආර්ථිකය ගැන කතා කළාට වී සහ සහල් ඒකාධිකාරයට යටවෙලා. සාමාන්‍යයෙන් අධිරාජ්‍යවාදී රටවල් පරිධියේ පිහිටි රටවල්වලට ආර්ථික, යුධමය සහ සංස්කෘතික බලපෑම් එල්ල කරනවා. පසුගිය ආණ්ඩුව කාලයේ අපේ රටට එවැනි බලපෑම් එල්ල වුණා. එම බලපෑම්වලට යටවෙමින් පසුගිය ආණ්ඩුව ක්‍රියා කළ අතර, එයට විශාල වශයෙන් ජනතා විරෝධයක් එල්ල වුණා. වර්තමාන පාලනය කොල්ල කෑවේ එම ජනතා විරෝධයයි. වත්මන් පාලකයින් මැතිවරණ වේදිකාවේදී අධිරාජ්‍ය විරෝධී, එක්සත් ජනපද විරෝධී බව පෙන්නුවා. එම්.සී.සී. ගිවිසුමට එරෙහිව මැතිවරණ වේදිකාවේදී විශාල හඬක් නැඟුවා. තම පාලනය බිහිවූදාට පසුදාම ගිවිසුම් සාකච්ඡාවට නොගෙන ඉවත් කළ යුතුව තිබුණා. සිදුවූයේ කුමක්ද? ජනාධිපතිවරයා එම්.සී.සී. ගිවිසුමේ අඩංගුව පිළිබඳව සම්පූර්ණ අවබෝධයක් නැහැ කියලා අධ්‍යයනය කරන්න කමිටුවක් දැම්මා. විදෙස් ඇමතිවරයාත් එම ප්‍රකාශයම කළා. දෙසැම්බර් 31දාට පෙර අත්සන් නොකළ හොත් එම ගිවිසුමෙන් ඉවත්වෙනවා කියපු එක්සත් ජනපදයත් වර්තමාන ආණ්ඩුවට අධ්‍යයනය කරන්න කාලය ලබාදීලා. එයින් පෙනෙන්නේ ආණ්ඩුවත් එක්සත් ජනපදයත් ගිවිසුමට ඉතාම සූක්ෂමව මැදිහත් වෙන බවයි. බොහෝ විට මහ මැතිවරණයෙන් පසුව එය අත්සන් කරන්න ඉඩ තිබෙනවා. මේ ආණ්ඩුව පසුගිය ආණ්ඩුවට හම්බන්තොට වරාය විකිණීම පිළිබඳව විශාල විවේචනයක් එල්ල කළා. හම්බන්තොට වරාය ගිවිසුම අත්සන් කරන වෙලාවේ මහින්ද රාජපක්ෂ පාර්ලිමේන්තුවේදී කිව්වා මේ ආණ්ඩුව විකුණන කිසිම දෙයක් ගන්න එපා අපේ පාලනයකදී සියල්ල අත්පත් කරගන්නවා කියලා. හම්බන්තොට වරාය විකිණීම මහා ආර්ථික අපරාධයක් කිව්වා. නමුත් අද ගෝඨාභය රාජපක්ෂ කිසිදු අධ්‍යයනයකින් තොරව කියනවා, හම්බන්තොට වරාය ගිවිසුම කිසිදු ප්‍රශ්නයක් නැහැ කියලා. මේ ආණ්ඩුවේ ප්‍රකාශ සහ ක්‍රියාවන් පරස්පර විරෝධීයි. ගෝඨාභය රාජපක්ෂ මැතිවරණ වේදිකාවේ කිව්වා, ජීවන වියදම ඉහළ ගොස් තිබෙන නිසා ජනතාවට අත්‍යවශ්‍ය භාණ්ඩ මල්ලක් සාධාරණ මිලකට ලබාගන්න වටපිටාව හදනවා කියලා. නමුත් අද වනවිට අත්‍යවශ්‍ය භාණ්ඩ සියල්ලක්ම වාගේ මිල ඉහළ ගිහින්. සහන මල්ල දෙනවා වෙනුවට ඇමතිවරු කැරට් වෙනුවට වට්ටක්කා කන්න කියලා අපබ්‍රංශ කතා කියනවා. සහල් මිල පිළිබඳ ප්‍රශ්නයත් බරපතළ ලෙස මතුවෙලා තිබෙනවා. අපේ රටේ වී මිල අඩුවෙලා සහල් මිල වැඩිවීමේ විකෘතියක් ඇතිවී තිබෙනවා. පසුගිය කාලයේ වී මිලදී ගත්තේ රුපියල් 38/-ත් 40/-ත් අතර මිලකට. ඒ අනුව සහල් කිලෝ එකක් රුපියල් 75/-කට වඩා අඩුමිලකට ලබාගන්න පුළුවන්. නමුත් අද ජනතාවට ආහාරයට ගත හැකි සාමාන්‍ය සහල් කිලෝවක මිල රුපියල් 100/-ට වැඩියි. මෙම සහල් මිල වැඩිවීම නිසා ගොවියාට ප්‍රතිලාභයක් ලැබෙන්නේ නැහැ. මෙම විකෘතියෙන් වාසි ලබන්නේ, මෝල් හිමියන් කීපදෙනෙක් විතරයි. ජනාධිපතිවරයා කඩපොළවල් ගානේ ගිහින් මිල ඇහුවා කියලා මේ විකෘතිය නැති කිරීමට හැකිවන්නේ නැහැ. අපේ රටේ සහල් ඒකාධිකාරය ඇතිවී තිබෙන්නේ කිහිපදෙනෙක් විසින් වී මිලදී ගැනීමත්, වී මෝල් පවත්වාගෙන යාමත් නිසයි. රජය කළ යුත්තේ එම කිහිපදෙනෙකු අතර තිබෙනව වී හා සහල් ඒකාධිකාරය බිඳ දැමීමයි. එසේ නොමැතිව ඇතිවී තිබෙන වී වෙළඳ පොළ විකෘතිය ඉවත් කළ නොහැකියි. ඒ වගේම මෙම පාලනය බිහිවෙන්න පෙර මැතිවරණ වේදිකාවේදී පරිසරය පිළිබඳව මහත් ආන්දෝලනාත්මක ප්‍රකාශ කළා. ජනාධිපතිවරණ සමයේ වත්මන් ජනාධිපති තමන්ගේ ගෙවත්තේ පැලයක් සිටුවමින් මුළු රටටම පරිසරය පිළිබඳව මහත් ආදර්ශයක් දෙන බව පෙන්නුවා. නමුත් අද වැලි සහ පස් ප්‍රවාහනය සඳහා බලපත්‍ර ඉවත්කොට තිබෙනවා. සාමාන්‍යයෙන් මෙම බලපත්‍ර ලබාදීමේදී කැනීම් සඳහා බලපත්‍රයක් ද ප්‍රවාහනය සඳහා බලපත්‍රයක්ද ලබාදෙනවා. මෙම බලපත්‍ර දෙක ලබාදෙන්නේ එකිනෙකට අන්තර් සම්බන්ධයක් සහිතව කරුණු විමසලා. නමුත් මෙම බලපත්‍ර ඉවත්කිරීම තුළින් වර්තමානයේ වැලි සහ පස් කැනීම් කරන ප්‍රමාණය පවා ගණනය කර ගැනීමට නොහැකිවී තිබෙනවා. බලපත්‍ර ඉවත්කිරීම නිසා, මේ වන විට ගංඟා ඉවුරු අසීමාන්තික ලෙස හෑරීම තුළින් ඉවුරු කඩා වැටීමේ අවදානමකට ලක්ව තිබෙනවා. පස් කඳු කපා ඉවත්කිරීම තුළින් විශාල ලෙස පරිසර සෝදා පාළුවක් ඇතිවෙලා තිබෙනවා. අනෙක් පැත්තෙන් මෙම බලපත්‍ර ඉවත්කිරීමෙන් පුරවැසියන්ට එහි සහනයක් ලැබී නැහැ. ජාවාරම්කරුවන් කීපදෙනෙක් මුදල් බලය, දේශපාලන බලය යොදාගෙන අසීමාන්තික ලෙස මෙම ජාවාරමේ යෙදෙනවා. අපි ආණ්ඩුවෙන් ඉල්ලනවා කඩිනමින් නැවත මෙම බලපත්‍ර ක්‍රමය ස්ථාපිත කරන්න කියලා. ජනාධිපතිවරයා පසුගිය දෙසැම්බර් 03 වැනිදා රැස්වීමට නියමිතව තිබූ පාර්ලිමේන්තුව සැසි වාරය අවසන් කළා. ඒ අනුව ලබන ජනවාරි 03වැනිදා පාර්ලිමේන්තුව රැස්වීමට නියමිතයි. ජනවාරි 03වැනිදායින් පසුව පාර්ලිමේන්තුවේ සැසි වාරය අවසන් කිරීමට උත්සාහයක සිටින බවත් අපට තොරතුරු ලැබී තිබෙනවා. ජනතාවගේ ප්‍රශ්න, ආණ්ඩුවේ ක්‍රියාමාර්ග පිළිබඳ ගැටලු කතා කරන්න අවස්ථාව තිබෙන්නේ පාර්ලිමේන්තුවේදි. ඒ වගේම ජනාධිපතිවරයා ඉදිරිපත් කරන ඉදිරි ක්‍රියාමාර්ග පිළිබඳ ඔහුගේ ප්‍රතිපත්ති පාර්ලිමේන්තුවේ විවාදයට ලක්කළ යුතු වෙනවා. ඒ සඳහා අපි කතානායකවරයාගෙන් විවාදයක් ඉල්ලන්න බලාපොරොත්තු වෙනවා. අපි ජනාධිපතිවරයාට අවධාරණය කරනවා 03වැනිදායින් පසුව, පාර්ලිමේන්තුව සැසි වාරය අවසන් කිරීමේ උත්සාහය අකුලා ගන්න කියලා.” වමේ කේන්ද්‍රයේ කැඳවුම්කරු නීතීඥ ලාල් විජේනායක “මේ ආණ්ඩුව පත්වීමෙන් පසු රටේ ප්‍රජාතන්ත්‍රවාදයට, අධිකරණයේ ස්වාධීනත්වයට, නීතියේ ආධිපත්‍යයට විවිධ බලපෑම් එල්ල වෙමින් තිබෙනවා. නීතිපති දෙපාර්තමේන්තුවේ නීතිපතිගේ පෞද්ගලික සහකාර අධි නීතිඥවරිය එම තනතුරේ සිටියදීම ජනාධිපති ලේකම් කාර්යාලයේ ලේකම් තනතුරකට පත්කර තිබෙනවා. ඒ කියන්නේ ජනාධිපතිවරයාගේ බලපෑම් ඍජුවම නීතිපති දෙපාර්තමේන්තුවට තියෙන කියන කරුණ පැහැදිලියි. සාමාන්‍යයෙන් නීතිපති දෙපාර්තමේන්තුවත් නීතිපතිවරයාත් ස්වාධීන විය යුතුයි. එම ස්වාධීනත්වය ජනතාවට පෙනෙන්නට තිබිය යුතුයි. එසේ නොමැතිනම් නීතිපති දෙපාර්තමේන්තුවෙන් නඩු පැවරීම පිළිබඳව ආණ්ඩුවට නීති උපදෙස් දීම පිළිබඳව ජනතාව තුළ සැකයක් ඇතිකරනවා. එමනිසා පෙරකී පත්වීම නිවැරදි කළ යුතු බව අපි අවධාරණය කරනවා. ඒ වගේම ජනාධිපතිවරයා මහජන ආරක්ෂක පනතේ 12වැනි වගන්තිය අනුව සියලු හමුදාවන් නීතිය හා සාමය ආරක්ෂා කිරීම සඳහා යොදා ගන්නා බවට ප්‍රකාශයක් කළා. සාමාන්‍යයෙන් නීතිය හා සාමයට වගකියන්නේ පොලිසියයි. හමුදාව යොදාගත හැක්කේ ඉතාම සුවිශේෂී අවස්ථාවකදී පමණයි. මේ ආණ්ඩුවම බලයේ සිටින සමයේ රතුපස්වල සිදුවීමට හමුදාව යොදාගැනීම පිළිබඳවත් ගැටලු මතුවුණා. ඒ අවස්ථාවේදී හොර රහසේ ගහපු ගැසට් එකක් මගින් තමයි හමුදාව යොදාගෙන තිබෙන්නේ. ඒ වගේම මෙම ජනාධිපතිවරයා ව්‍යවස්ථා කඩකිරීම් සිදුකරමින් තිබෙනවා. අපේ ආණ්ඩුක්‍රම ව්‍යාවස්ථාවට අනුව ජනාධිපතිවරයාට ආරක්ෂක ඇමති ධුරය දැරීමට හැකියාව නැහැ. එම ඇමති ධුරය දැරිය යුත්තේ පාර්ලිමේන්තුවේ මන්ත්‍රීවරයෙක්. නමුත් වත්මන් ජනාධිපතිවරයා එම ඇමති ධුරයේ කටයුතු කරමින් ඉන්නවා. රටේ ආණ්ඩුක්‍රම ව්‍යවස්ථාව ආරක්ෂා කළ යුතු ජනාධිපතිවරයාම ව්‍යවස්ථාව උල්ලංඝනය කරනවා. ඒ වගේම මේ ජනාධිපතිවරයා පොලිස් කොමිසම තිබියදී ඉතා වැදගත් පරීක්ෂණ මෙහෙයවමින් සිටි පොලිස් නිලධාරීන් හිටපු ගමන් මාරු කරලා දැම්මා. ඇතැම් නිලධාරීන්ගේ තනතුරු පහත හෙළුවා. පොලිස් කොමිසම තිබියදී ජනාධිපතිවරයා එවැනි ක්‍රියාමාර්ග ගැනීම ගැටලුකාරියි. මේ වන විට සමාජය තුළ මිලිටරි කරණයක් ඇතිවෙමන් තිබෙනවා. බොහෝ ආයතනවලට හිටපු හමුදා නිලධාරීන් පත්කරනවා. ආරක්ෂක ලේකම් ධුරය, වරාය අධිකාරියේ සභාපති ධුරයට එවැනි හමුදා නිලධාරින් පත් කළා. ගම් මට්ටමින් තරුණයන් ලක්ෂයක් සංවර්ධන බලකායක් ලෙස බඳවා ගන්න ආණ්ඩුව තීරණය අරගෙන තිබෙනවා. එම බඳවා ගැනීම හොඳ කරුණක් වුවත් ඔවුන්ට හමුදා පුහුණුව ලබාදීමත් ඔවුන් හමුදාව යටතේ මෙහෙයවීමටත් තීරණය කර තිබීම පිළිගත නොහැකි කාරණයක්. ඒ නිසා මෙම හමුදාකරණය පිළිබඳව ජනතාව අවදියෙන් සිටිය යුතුයි. ඒ වගේම පොලිසියේ හා නීතිපති දෙපාර්තමේන්තුවේ හැසිරීමත් ගැටලුකාරියි. සාමාන්‍ය ක්‍රමවේදයට අනුව පොලිසිය විසින් තමයි පරීක්ෂණ සිදුකොට ඉදිරි ක්‍රියාමාර්ග සඳහා නීතිපතිවරයාගෙන් උපදෙස් ලබාගන්නේ. නමුත් එම ක්‍රමවේදය උල්ලංඝනය කරමින් නීතිපතිවරයා කිසිදු පරීක්ෂණයකින් තොරව යම් යම් පුද්ගලයන් අත්අඩංගුවට ගැනීමට පොලිසියට උපදෙස් ලබාදෙනවා. ඒ ආකාරයෙන් අත්අඩංගුවට ගත් ඇතැම් පුද්ගලයන් රෑ දවල් නැතිව ප්‍රශ්නකරමින් තිබෙනවා. මා දුටුවා එක චුදිතයෙක් එසේ ප්‍රශ්න කොට නිදහස් කොට තිබුණේ පාන්දර දෙකහමාරට පමණ බව. මෙවැනි ප්‍රශ්න කිරීම් යොදාගන්නේ පුද්ගලයන් වදහිංසනයට ලක්කිරීමටයි. ඒ අපරාධ නීති ක්‍රියාවලිය විකෘති කිරීමක්. මෙම පරීක්ෂණ ක්‍රියාවලිය නීත්‍යානුකූලව සිදුනොවුණොත් ඒ සම්බන්ධ නඩු විභාගයේදී උසාවියෙන් සාධාරණයක් බලාපොරොත්තු වෙන්න බැහැ. ඒ නිසා රටේ නීතියේ ආධිපත්‍යය ආරක්ෂා කළ යුතු බවට අපි ආණ්ඩුවට අවධාරණය කරනවා.” සාහිත්‍යවේදී ජයතිලක කම්මැල්ලවීර “වත්මන් ජනාධිපතිවරයාගේ ප්‍රධාන සටන් පාඨය “රට හදන සෞභාග්‍යයේ දැක්ම”යි. ඵලදායී පුරවැසියෙකු බිහිකිරීම, සතුටින් ජීවත්වන පවුලක් ඇතිකිරීම, සාධාරණ සමාජයක් බිහිකිරීම, සහ සෞභාග්‍යමත් දේශයක් ගොඩනැගීමත් යන කරුණු මෙහි ප්‍රධාන කරුණු ලෙස දක්වා තිබෙනවා. නමුත් රටේ ප්‍රජාතන්ත්‍රවාදය පිළිබඳව අවධානය යොමු නොකිරීම පිළිබඳව අපට ගැටලුවක් තිබෙනවා. ප්‍රජාතන්ත්‍රවාදය අත්හැර “සාධාරණ සමාජයක්” ලෙස ඉස්මතු කිරීම හිතාමතා කළ දෙයක්ද කියලා අපිට සැකයක් ඇතිවෙනවා. අපේ රට පාර්ලිමේන්තු ප්‍රජාතන්ත්‍රවාදයක් යටතේ පාලනය වූ රටක්. එනිසා ප්‍රජාතන්ත්‍රවාදය පිළිබඳව කාරණය අපිට ඉතාම වැදගත් කාරණයක් වන අතරම ප්‍රජාතන්ත්‍රවාදය අනතුරට ලක්වීමේ පූර්වාදර්ශයන් දැන් මතුවෙමින් තිබෙනවා. මේ ආණ්ඩුව පත්වීමත් සමග ඇමති මණ්ඩලය 16 දක්වා අඩුකරන බවට ප්‍රවෘත්තියක් පළ වුණා. එහි ආස්වාදය දින දෙක තුනක් යන්න කලින් නැතිවෙලා හතරවැනි දවසේ විතර ඇමති මණ්ඩලය 53 දක්වා වැඩිවුණා. ඊට අමතරව තවත් පිරිසකට දිස්ත්‍රික් සංවර්ධන සභාපති ධුරයන් පිරිනැමුවා. එමගින් පෙනෙන්නට තිබෙන්නේ මේ ආණ්ඩුවත් පැරණි පීල්ලේම ගමන් කරන බවයි. ඒ වගේම මේ පත්වුණු බොහෝ ඇමතිවරු මීට පෙර අවුරුදු 20ක් 25ක් විතර ඇමති ධුර දරපු අයයි. ඒ අය විසින්ම අගාධයට ඇදලා දමපු රට තමයි ජනාධිපතිතුමා ඒ අයත් එක්කම සෞභාග්‍යකරා ගෙනයන්න හදන්නේ. රට අගාධයට දාපු අයම කොහොමද රට සෞභාග්‍යයට ගෙනයන්නේ. පසුගියදා ජනාධිපතිතුමා තමන්ට ජනාධිපතිවරණයේදී සහාය දුන් කලාකරුවන් පිරිසක් කැඳවලා තිබුණා. ජනාධිපතිවරණ සමයේ නොදුටු කලාකරුවන් බොහෝ පිරිසක් එතැනට ඇවිත් සිටියා. එම හමුවේදී ජනාධිපතිවරයා පැමිණි කලාකරුවන්ගේ ප්‍රශ්න විසඳන්න පොරොන්දුවක් දීලා තිබුණා. ඒ වගේම කලාකරුවන් කීපදෙනෙකුට යම් යම් තනතුරු ප්‍රමාණයක් වෙන්කර තිබෙන බවද කියලා තිබුණා. නමුත් අපි කල්පනා කරන්නේ කලාකරුවන් කීපදෙනෙක්ට තනතුරුදීම තුළින් කලා ක්ෂේත්‍රයේ ප්‍රශ්න විසඳන්න පුළුවන්කමක් නැහැ. ජනතාවගේ කලා සංස්කෘතික ජීවිතය ගොඩනැගීම සඳහා කලාව වෙනුවෙන් පොදුවේ කළ යුතුදේවල් පිළිබඳව තමයි ජනාධිපතිවරයා අවධානය යොමුකළ යුත්තේ. ඒ වගේම ජාතික ජන බලවේගයේ අපි තමයි මැතිවරණ වේදිකාවේදී නාස්තිය, දූෂණය අවම කරන්න දේශපාලනඥයන්ගේ වියදම් කප්පාදු කරන්න විවිධ යෝජනා ඉදිරිපත් කළේ. අපේ යෝජනා සැලකිල්ලට අරගෙන ඉතා සුළුවෙන් හෝ ආණ්ඩුවේ යම් යම් වියදම් කපාහරින්න ජනාධිපතිවරයා උත්සාහ කිරීම පිළිබඳව අපිට සතුටක් තිබෙනවා.” ප්‍රශ්නවලට පිළිතුරුදෙමින් “රාජිත සේනාරත්න මන්ත්‍රීවරයා සී.අයි.ඩී. එකට සොයාගන්න බැහැ කියලා ප්‍රශ්නයක් මතුවෙලා තිබෙනවා. ඇත්තටම අපිට ප්‍රශ්නය තිබෙන්නේ සී.අයි.ඩී. එක ගැනයි. රාජිත සොයා ගන්න බැරිනම් අපි කියනවා මුලින්ම අගමැතිවරයාගේ ගේ පරීක්ෂා කරන්න කියලා. රාජිත අත්අඩංගුවට ගන්න බැරිනම් එහි ආණ්ඩුවේ යම් මැදිහත්වීමක් තිබෙන බවයි අපිට කියන්න තිබෙන්නේ. ඒ වගේම රාජිත සේනාරත්න තමන් අත්අඩංගුවට ගන්න එපා කියලා උසාවි ගියා. ඔහුට මෙම පූර්වාදර්ශය ලැබෙන්නේ මීට කලින් පුද්ගලයන් තමන් අත්අඩංගුවට ගන්න එපා, තමන්ගෙන් නඩු අහන්න එපා කියලා ගත්ත නීතිමය ක්‍රියාමාර්ගම තමයි. රාජිතත් දැන් යන්නේ ඒ පාරේ. වර්තමානයේ යම් යම් පුද්ගලයන් අත්අඩංගුවට ගැනීම තුළ දේශපාලන දඩයමක් තිබෙනවා යැයි කීමට වඩා එහි යම් දේශපාලනයක් තිබෙනවා කීම සාධාරණයි. මොකද, සමහරුන් ඔවුන්ගේ නඩුවලින් ක්ෂණිකව නිදහස් වෙනවා. (බොහෝ දෙනා වර්තමාන ආණ්ඩුවේ ඇමතිවරුන්). ඒ වගේම සමහරු ක්ෂණිකව අත්අඩංගුවට පත්වෙනවා. ඒ වගේම සමහරුන්ගේ නඩු විශාල ලෙස කල් යනවා. සමහරුන්ගේ නඩු, පෙට්ටගම්වල බහා නඩු විභාගයන් නතරකොට දමනවා. ඒ නිසා මේ පිටුපස දේශපාලනයක් තිබෙනවා. අපි ජනාධිපතිවරයාට එක යෝජනාවක් කරනවා. තමන්ට එරෙහිව තිබෙන නඩුවලින් ජනාධිපති වරප්‍රසාදවලින් නිදහස් වෙනවා වෙනුවට උසාවියේ නඩු ක්‍රියාවලියකින් පසු අවසන් කරගන්න කියලා. එතකොට තමන්ට ආදර්ශයක් දෙන්න පුළුවන් වංචා, දූෂණවලට එරෙහිව සාධාරණව කටයුතු කරනවා කියලා. බැඳුම්කර ගනුදෙනුව පමණක් නොව අපි විසින් මේ ආණ්ඩුවේත්, පැවති ආණ්ඩුවේත් දූෂතියන්ට එරෙහිව පවරා තිබෙන නඩු සියල්ල කඩිනමින් විභාගයට ගන්න කියලා අපි ආණ්ඩුවෙන් ඉල්ලනවා. ඊළඟ පාර්ලිමේන්තු මැතිවරණය සම්බන්ධයෙන් අපි දකින කරුණු කීපයක් තිබෙනවා. මේ ආණ්ඩුව කියන දෙයක් තමයි ඉදිරි මැතිවරණයේදී තනි සිංහල බෞද්ධ ආණ්ඩුවක් හදනවා කියන කාරණය. එහෙනම් අපි කියනවා ආණ්ඩුව උතුරු-නැගෙනහිර ඡන්දය ඉල්ලන්න එපා කියලා. ඒ වගේම මේ ආණ්ඩුව 2/3කේ බලයක් ලබාගන්නා බව ප්‍රකාශ කරමින් තිබෙනවා. මීට පෙර 1970 ආපු ආණ්ඩුව 2/3කේ බලය ලබාගත් පසු 1975 පැවැත්විය යුතුව තිබූ මැතිවරණය 1977ට කල්දාගන්නවා. ඉන්පසුව ජේ.ආර්.ට ලැබුණු 2/3 අභිබැවූ පාර්ලිමේන්තු බලය යොදාගෙන මහා මැතිවරණයක් නොපවත්වා තමන්ගේ බලය වසර 6කින් දික්කර ගත්තා. ඉන්පසුව මහින්ද රාජපක්ෂට මැතිවරණයෙන් නොලැබුණු 2/3බලය එජාපයෙන් පිරිසක් ආණ්ඩුවට එකතුකරගෙන ගොඩනගාගත් අතර, ඉතාම ප්‍රජාතන්ත්‍රවාදී සංශෝධනයක් වූ 17වැනි සංශෝධනය ඉවත්කර 18 වැනි සංශෝධනය සම්මත කර ගත්තා. එනිසාම ඔහු 2/3කේ බලයක් ඉල්ලන්නේ එම අධිකාරී බලය යොදාගෙන ප්‍රජාතන්ත්‍ර විරෝධී ගමනක් යාම සඳහායි. ඒ වගේම නොවැම්බර් 16න් පසුව බිහිවෙන ආණ්ඩුව මොකක්ද කියලා තීරණය වෙලා ඉවරයි. මැතිවරණයට පෙර ජනතාව සතු බලය ආණ්ඩුවක් බිහිවීමෙන් පසුව ජනතාවට අහිමි වෙනවා. මැතිවරණයෙන් පසුව ජනතාවගේ බලය නියෝජනය කරන්නේ පාර්ලිමේන්තුවේ විපක්ෂයයි. එසේනම් නොවිකෙණෙන මන්ත්‍රීවරුන්ගෙන් පනින්නේ නැති මන්ත්‍රීවරුන්ගෙන් හා වංචා දූෂණවලට හවුල්නොවූ මන්ත්‍රීවරුන්ගෙන් සමන්විත ශක්තිමත් විපක්ෂයක් ගොඩනැගිය යුතුයි. රටේ පාලනය හැසිරවිය හැක්කේ එවැනි ප්‍රබල විපක්ෂයකින් පමණයි. එම විපක්ෂය නිර්මාණය කළ හැකි වන්නේ ජාතික ජන බලවේගයට පමණක් බව අපගේ විශ්වාසයයි. ඒ වෙනුවෙන් අපි මේ වන විට දිස්ත්‍රික් සූදානම් කරමින් තිබෙනවා. මෙවර මැතිවරණයේදී ප්‍රබල විපක්ෂයක් ගොඩනැගීම සඳහා එක්වෙන ලෙස අපි ජනතාවට ආරාධනා කරනවා. ප්‍රබල විපක්ෂයක් වෙනුවෙන් එක්සත් ජාතික පක්ෂයට පෙනී ඉන්න නොහැකි, කරුණු ගණනාවක් තිබෙනවා. 2015 මැතිවරණයෙන් පස්සේ එජාපයේ මන්ත්‍රීවරුන් කණ්ඩායමක් මහින්ද රාජපක්ෂ ආණ්ඩුවට ගියා. 2010 මැතිවරණයෙන් පස්සේ එජාප පිරිසක් පැතිමාරු කළා. ඒ වගේම පසුගිය ඔක්තෝබර් 26වැනිදා ව්‍යවස්ථා කුමන්ත්‍රණයෙන් රාජපක්ෂලා ආණ්ඩුව හදපු වෙලාවේ තමන්ගේ ආණ්ඩුව තියාගෙන එජාප මන්ත්‍රීවරු පිරිසක් මුදල්වලට පැත්ත මාරු කළා. ඒ වගේම එජාපයේ මන්ත්‍රීවරුන් බොහෝ පිරිසකට වංචා, දූෂණ චෝදනා තිබෙනවා. එනිසා ඔවුන් රාජපක්ෂ ආණ්ඩුවේ රූකඩ බවට පත්වීම වළක්වන්න බැහැ. ඒ වගේම මහින්ද රාජපක්ෂත්, රනිල් වික්‍රමසිංහත් අතර තිබෙන දිගුකාලීන මිතුදම නිසා, එජාපයේ විපක්ෂයේ කාර්ය භාරයක් බලාපොරොත්තු වෙන්න බැහැ. ඒ වගේම එජාපය තුළ තිබෙන අභ්‍යන්තර ගැටලු ගණනාවක් නිසා, ඔවුන්ගේ පක්ෂ දේශපාලනය ඉතාම දුර්වල එකක්. ඔවුන්ට ප්‍රබල විපක්ෂයක් නිර්මාණය කරන්න නොහැකි බව අපගේ විශ්වාසයයි.”", "URL": "https://lankatruth.com/si/?p=88004", "Category": "පුවත්", "Parent URL": null}