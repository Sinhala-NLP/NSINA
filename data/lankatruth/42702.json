{"Source": "Lankatruth", "Timestamp": "October 18, 2017", "Headline": "අතුරුදහන් සිද්ධියේ තරුණ මව අැතුළු දෙදෙනෙක් අත්අඩංගුවට", "News Content": "බාලවයස්කාර දැරියන් දෙදෙනෙකු සහ එක්දරු තරුණ මවක් අතුරුදහන්වීමේ සිදුවීමට අදාළව එම තරුණ මව සහ තවත් පුද්ගලයෙකු අත්අඩංගුවට ගෙන ඇති බව වාර්තා වේ. මෙතක් අතුරුදහන්ව සිටි 14 හැවිරිදි දැරියද අද (18) පස්වරුවේ තවත් කාන්තාවක් සමග ගම්පහ පොලිස් ස්ථානය වෙත පැමිණ බාර වී ඇත. කොළොන්නාව, සාලමුල්ල නිවාස සංකීර්ණයේ පදිංචිව සිටි 19 හැවිරිදි තරුණ මවක, 15 හැවිරිදි සහ 14 හැවිරිදි දැරියන් දෙදෙනෙකු පසුගිය සෙනසුරාදා සිට අතුරුදන්ව ඇති බවට පවුලේ ඥාතීන් පොලීසියට පැමිණිලි කර තිබුණි. සිද්ධිය පිළිබඳ පොලීසිය විමර්ශන සිදුකළ අතර අද උදෑසන 19 හැවිරිදි මව හා 15 හැවිරිදි දැරිය වැල්ලම්පිටිය පොලීසියට පැමිණ භාර වී තිබුණි. ඒ අනුව ඔවුන්ගෙන් මේ වනවිට ප්‍රකාශ සටහන් කර ගෙන ඇති අතර සිද්ධියට සම්බන්ධ 19 හැවිරිදි තරුණ එක්දරු මව සහ තවත් පුද්ගලයෙකු අත්අඩංගුවට ගෙන ඇත. දැරියන් දෙදෙනා වෛද්‍ය පරීක්ෂණ සඳහා යොමු කර ඇති අතර තරුණ මවද වෛද්‍ය පරීක්ෂණයකට යොමු කිරීමට නියමිතය.", "URL": "https://lankatruth.com/si/?p=42702", "Category": "පුවත්", "Parent URL": null}