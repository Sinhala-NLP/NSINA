{"Source": "Lankatruth", "Timestamp": "January 7, 2018", "Headline": "මේ පාරත් බැසිල් කඩාපැනලා සියල්ල විනාශ කළා", "News Content": "මහින්ද පිළ දේශපාලනබලවේගයක් ගොඩනගමින් සිටියදී බැසිල් රාජපක්ෂ අතරමගදී ඒ අතරට කඩා වැදී එම බලවේගය විනාශ කළ බව පළාත් සභා හා පළාත් පාලන රාජ්‍ය ඇමැතිනී ශ්‍රියානි විජේවික්‍රම මහත්මිය පවසයි. එමෙන්ම අම්පාර දිස්ත්‍රික්කයෙන් නොකඩවා දෙවතාවක් පාර්ලිමේන්තුව නියෝජනය කළ තමාට එම ව්‍යාපාරයෙන් ඉවත් වීමට සිදුවූයේ අත්තනෝමතික, ඒකාධිපති තීරණ ගන්නා විමලවීර දිසානායක නිසා බව පැහැදිලිව ප්‍රකාශ කරන බවද ශ්‍රියානි විජේවික්‍රම මහත්මිය සඳහන් කරයි. ශ්‍රී ලංකා නිදහස් පක්ෂ මූලස්ථානයේදී පසුගිය දෙවනදා පැවැති මාධ්‍ය හමුවකට එක් වෙමින් ශ්‍රියානි විජේවික්‍රම මහත්මිය මේ බව සඳහන් කර තිබේ. එහිදී වැඩිදුරටත් අදහස් දැක්වූ ශ්‍රියානි විජේවික්‍රම මහත්මිය. “ඒකාබද්ධ විපක්ෂය ආරම්භ කළේ පාර්ලිමේන්තු මන්ත්‍රීවරු හයදෙනෙකුගෙන්. මම තමයි ඒ හයදෙනා අතර සිටි එකම කාන්තාව. ඒ ව්‍යාපාරය විසින් පැහැදිලි ජනතාවාදී දේශපාලන ගමනක් යන අතරදී පසුගිය අපේ ආණ්ඩුව විනාශ කළ බැසිල් රාජපක්ෂ ඒ මැදට කඩාගෙන වැටුණා. ඔහුට මගේ දිස්ත්‍රික්කය නියෝජනය කළ විමලවීර දිසානායකත් එකතු වුණා. විමලවීර දිසානායක හරියට ‘දැලි පිහිය අතට ගත් වඳුරා වගේ’ කපාගෙන කපාගෙන ගියා. අපේ දිස්ත්‍රික්කයේ ඡන්දය ඉල්ලන්න තිබූ ජනතාවගේ ප්‍රජාතන්ත්‍රවාදී අයිතිය අත්තනෝමතික ලෙස උඳුරා ගත්තා. ඒ අයිතිය වෙනුවෙන් මට දේශපාලන තීන්දුවක් ගන්න සිදු වුණා.” පසුගිය ජනාධිපතිවරණයෙන්දී මහින්ද රාජපක්ෂ මහතාගේ පරාජයට ප්‍රධාන වශයෙන් වගකිවයුතු පුද්ගලයා බවට බැසිල් රාජපක්ෂ මහතාව හඳුනාගෙන සිටි අතර පසුව ඒ පිළිබඳව මහින්ද පිළේ බොහෝ පිරිසක් ප්‍රසිද්ධියේම ප්‍රකාශ කරන්නට වූහ. විමල් වීරවංස, ප්‍රසන්න රණතුංග, වාසුදේව නානායක්කාර, දිනේෂ් ගුණවර්ධන, ඩලස් අලහප්පෙරුම, පවිත්‍රා දේවී වන්නිආරච්චි ආදී බොහෝ පිරිසක් බැසිල් රාජපක්ෂ මහතාව ප්‍රසිද්ධියේම විවේචනය කළ නමුත් ඔහු දිවයිනට පැමිණ ටික කලකින් යලිත් මහින්ද පිලේ බලය ඔහු වටා තහවුරු කරගැනීමට ඔහු කටයුතු කළේය. බැසිල් රාජපක්ෂ මහතාව විවේචනය කළ මහින්ද පිළේ බොහෝ නායකයන් මේ වනවිට බැසිල් රාජපක්ෂගේ න්‍යායපත්‍රයට අනුව කටයුතු කිරමින් සිටිති.", "URL": "https://lankatruth.com/si/?p=45917", "Category": "පුවත්", "Parent URL": null}