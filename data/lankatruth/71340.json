{"Source": "Lankatruth", "Timestamp": "April 1, 2019", "Headline": "ආනයනික බීජ වගාකිරීමෙන් පුත්තලමේ කරවිල ගොවීන් කබලෙන් ලිපට", "News Content": "පුත්තලම දිස්ත්‍රික්කයේ කරවිල වගාවන් හඳුනාගත නොහැකි රෝගයකට ගොදුරුවී ඇති බවත් වර්ධනය බාලවී නිසි අස්වැන්නක් ලබාගත නොහැකි තත්වයට පත්ව ඇති බවත් වාර්තා වේ. පුත්තලම දිස්ත්‍රික්කයේ කරවිල වගාවේ යෙදුනු ගොවි මහතුන් සියයකට අධික පිරිසක් මෙම ගැටලුවට මුහුණ දී ඇති අතර ඔවුන් පවසා සිටින්නේ ප්‍රමිතියෙන් තොර ආනයනික බීජ නිසි නියාමනයකින් තොරව වගාකටයුතු සඳහා ලබාදීම හේතුවෙන් තමන් මෙම විපතට පත්ව ඇති බවයි. පුත්තලම දිස්ත්‍රික්කයේ අපනයන වෙළඳපල හා දේශීය වෙළඳපල ඉලක්ක කර ගනිමින් කරවිල වගාවේ යෙදෙන ගොවීන් මෙම ගැටලුව හමුවේ කබලෙන් ලිපට වැටී ඇත. ඔවුන් වැඩිදුරටත් පවසා සිටියේ අපනයන වෙළඳපළට යැවීම සඳහා නිර්දේශිත ක්‍රියාපිලිවෙත් අනුගමනය කරමින් විශාල පිරිවැයක් දරා කරවිල වගාවේ යෙදුන බවත් මේ වනවිට තම ශ්‍රමය කාලය සහ මුදල් විශාල ප්‍රමාණයක් විනාශවී ගොස් ඇති බවත්ය. රජය නිසි නියාමනයකින් යුතුව බීජ ගොවීන්ට නිර්දේශ කරන්නේ නම් තමන්ට මෙවැනි ගැටලුවලට මුහුණදීමට සිදුවන්නේ නැතැයි ගොවීන් අවධාරණය කර සිටියි. විදේශීය බීජ ආනයනය කරන පෞද්ගලික සමාගම්වලින් ගොවීන්ට බීජ මිලදීගැනීමට සිදුව ඇති බවත් ඒවා සඳහා නිසි පරිදි රජයේ මැදිහත්වීමක් අවශ්‍ය බවත් ගොවීන් වැඩිදුරටත් පවසා සිටියේය.", "URL": "https://lankatruth.com/si/?p=71340", "Category": "පුවත්", "Parent URL": null}