{"Source": "Lankatruth", "Timestamp": "April 8, 2021", "Headline": "රූමස්සල වැනසීමේ තවත් පියවරක් ඉදිරියට …", "News Content": "රූමස්සල අභය භූමියේ ඉදිකර තිබෙන හෝටල් සංකීර්ණය නිසා විශාල පරිසර විනාශයක් සිදුවන බැවින් එය වැළැක්වීමට පියවර ගන්නා ලෙස අධිකරණයට පෙත්සමක් ඉදිරිපත් කරන අතර, එම හෝටලය සඳහා මුහුදු ජලය පවිත්‍ර කර ලබාගැනීමේ ව්‍යාපෘතිය සම්බන්ධයෙන් වූ ක්‍රියාමාර්ග ඉදිරියට යමින් පවතී. පරිසර යුක්ති කේන්ද්‍රය විසින් අභියාචනාධිකරණයට රීට් පෙත්සමක් ඉදිරිපත් කරමින් අදාළ හෝටල් ව්‍යාපෘතිය නිසා එම භූමියේ අක්කර 10ක පමණ පරිසර හානියක් මේ වන විටද සිදුකර ඇති බව පෙන්වා දී තිබේ. එමෙන්ම හෝටලයේ අපද්‍රව්‍ය මුහුදට මුදා හැරීමෙන් සිදුවන පාරිසරික හානි පිළිබඳවද අදාළ පෙත්සමෙන් අවධාරණය කර තිබේ. මේ අතර වෙරළ සංරක්ෂණ දෙපාර්තමේන්තුව විසින් පසුගිය 06වැනිදා ගැසට් නිවේදනයක් නිකුත් කරමින් මෙම හෝටල් ව්‍යාපෘතියට මුහුදු ජලය ලවන හරනය කර ලබා ගැනීමේ සැලසුම සම්බන්ධයෙන් පරිසර සක්‍යතා ඇගයීම් වාර්තාවක් මහජන පරීක්ෂාව සඳහා ඉදිරිපත් කර ඇති බව ප්‍රසිද්ධ කර තිබේ. මෙම හෝටලයේ හිමිකරු වන්නේ හිටපු ජනාධිපති මෛත්‍රීපාල සිරිසේනගේ සොහොයුරු ඩඩ්ලි සිරිසේනය. ගාල්ල, හබරාදූව, බත්තරමුල්ල, මාලිගාවත්ත-කොළඹ 10, යන ස්ථානවල පිහිටි රජයේ කාර්යාලවල එම සක්‍යතා වාර්තාව ප්‍රදර්ශනය කර ඇති බව සඳහන් වේ. වෙරළ සංරක්ෂණ දෙපාර්තමේන්තුවේ ප්‍රධාන කාර්යාලය, මධ්‍යම පරිසර අධිකාරියේ කාර්යාලය, වන ජීවී සංරක්ෂණ දෙපාර්තමේන්තුවේ කාර්යාලය, ගාල්ල දිස්ත්‍රික් ලේකම් කාර්යාලය, ප්‍රාදේශීය ලේකම් කාර්යාලය-හබරාදූව, ප්‍රාදේශීය සභාව-හබරාදූව, ධීවර හා ජලජ සම්පත් දෙපාර්තමේන්තුවේ ගාල්ල දිස්ත්‍රික් කාර්යාලය, මධ්‍යම පරිසර අධිකාරියේ , ගාල්ල දිස්ත්‍රික් කාර්යාලය, දකුණු පළාත් වාරිමාර්ග දෙපාර්තමේන්තුව, සහ වෙරළ සංරක්ෂණ දෙපාර්තමේන්තුවේ ගාල්ල දිස්ත්‍රික් කාර්යාලය යන කාර්යාලවල එම වාර්තාව ප්‍රදර්ශනය කරන බව දන්වා ඇත.", "URL": "https://lankatruth.com/si/?p=114536", "Category": "පරිසර", "Parent URL": null}