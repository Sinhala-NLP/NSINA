{"Source": "Lankatruth", "Timestamp": "April 4, 2019", "Headline": "“ශ්‍රී ලංකාව: මරණ දඬුවම ක්‍රියාත්මක කිරීමට ඇති සූදානම නවතා දමන්න”", "News Content": "මරණ දඬුවම ක්‍රියාත්මක කිරීමෙන් අපරාධ අඩු කළ නොහැකි බව ජාත්‍යන්තර ක්ෂමා සංවිධානය ශ්‍රී ලංකාවට දැනුම් දෙයි. “ශ්‍රී ලංකාව: මරණ දඬුවම ක්‍රියාත්මක කිරීමට ඇති සූදානම නවතා දමන්න” යනුවෙන් ශ්‍රී ලංකාව සම්බන්ධ නවතම වාර්තාව ඉදිරිපත් කරමින් එම සංවිධානය මේ බව දන්වා ඇත. මරණ දඬුවම ක්‍රියාත්මක කර ඇති රටවල තත්ත්වය දෙස බැලීමේදී මරණ දඬුවම ක්‍රියාත්මක කිරීම අපරාධ නැවැත්වීමට උපකාරී නොවන බව පෙනී ගොස් ඇති බවත් මරණ දඬුවම ක්‍රියාත්මක කිරීමෙන් අසාධාරණ නඩු විභාගවලින් සුළු ජාතික ජන කොටස් සහ අඩු, අවවරප්‍රසාදිත සහ ප්‍රතිලාභ නොලත් පහළ සමාජ ආර්ථික පසුබිම්වලින් පැමිණෙන ජනතාව පීඩාවට පත්වීමේ අවදානමක් ඇති බවත් එම සංවිධානය පෙන්වාදෙයි. “මරණ දඬුවම ක්‍රියාත්මක කිරීමෙන් මත්ද්‍රව්‍යවලට සම්බන්ධ අපරාධ අඩු වෙන්නේ නැහැ. මරණ දඬුවම විසඳුමක් නෙමෙයි. එසේ වුවත් අසාධාරණ නඩු විභාගවලින් අහිංසක මිනිසුන් පීඩාවට පත්වීමේ අවස්ථාවක් තිබෙනවා. ප්‍රතිලාභ නොලත් අඩු සමාජ ආර්ථික පසුබිම්වලින් පැමිණෙන ජනතාව වින්දිතයන් බවට පත්වීමේ අවදානමක් තිබෙනවා” යැයි ජාත්‍යන්තර ක්ෂමා සංවිධානයේ දකුණු ආසියානු කලාපයේ අධ්‍යක්ෂ බිරාජ් පට්නායක් මේ සම්බන්ධව අදහස් දක්වමින් පවසා තිබේ. වාර්තාව මගින් ජාත්‍යන්තර ක්ෂමා සංවිධානය ශ්‍රී ලංකාවේ අවධානයට ලක්කර ඇත්තේ මරණ දඬුවම ක්‍රියාත්මක කිරීමෙන් අපරාධ අඩුවී ඇති බවට ලෝකයේ කිසිදු සංඛ්‍යා දත්තයක් සාක්ෂි සපයන්නේ නැති බවය.", "URL": "https://lankatruth.com/si/?p=71551", "Category": "පුවත්", "Parent URL": null}