{"Source": "Lankatruth", "Timestamp": "December 16, 2019", "Headline": "නීතිපති උපදෙස් අනුව ස්විස්ටර්ලන්ත තානාපති කාර්යාල නිලධාරිනිය අත්අඩංගුවට", "News Content": "පැහැරගැනීමට සහ අයුතු ප්‍රශ්නකිරීම්වලට ලක්වූ බව කියන ස්විස්ටර්ලන්ත තානාපති කාර්යාල නිලධාරිනිය අත්අඩංගුවට ගෙන අධිකරණයට ඉදිරිපත් කරන්නැයි නීතිපතිවරයා විසින් අපරාධ පරීක්ෂණ දෙපාර්තමේන්තුවට උපදෙස් ලබාදී තිබේ. නීතිපතිවරයාගේ සම්බන්ධීකරණ නිලධාරිනී රජයේ අධිනීතීඥ නිශාරා ජයරත්න මෙනවිය සඳහන් කර ඇත්තේ, රජය කෙරෙහි අපකීර්තියක් ඇති වන ආකාරයෙන් කටයුතු කිරීම සහ ඉදිරි අධිකරණ ක්‍රියාමාර්ගයකදී භාවිත කිරීමේ අරමුණින් සාවද්‍ය සාක්ෂි නිර්මාණය කිරීම යන චෝදනා මත අදාල කාන්තාව අත්අඩංගුවට ගන්නැයි නීතිපතිවරයා විසින් අපරාධ පරීක්ෂණ දෙපාර්තමේන්තුවේ අධ්‍යක්ෂකවරයා වෙත උපදෙස් ලබාදී ඇති බවය. අද පෙරවරුවේ ප්‍රකාශයක් ලබාදීමට අදාල කාන්තාව අපරාධ පරීක්ෂණ දෙපාර්තමේන්තුව වෙත පැමිණ සිටි අතර පසුව ඇයගේ මානසික සෞඛ්‍ය තත්වය සම්බන්ධව වාර්තාවක් ලබාගැනීමට අංගොඩ ජාතික මානසික සෞඛ්‍ය විද්‍යායතනය වෙත රැගෙන ගොස් තිබිණි. නීතිපතිවරයා විසින් ලබාදී ඇති මෙම උපදෙස් අනුව ගානියා බැනිස්ටර් ෆ්‍රැන්සිස් නමැති අදාල නිලධාරිනිය, අපරාධ පරීක්ෂණ දෙපාර්තමේන්තුව භාරයේ සිටියදීම අත්අඩංගුවට ගෙන ඇත. ඒ අනුව අද පස්වරුවේ අදාල කාන්තාව කොළඹ මහේස්ත්‍රාත් අධිකරණය වෙත ඉදිරිපත් කර තිබිණි.", "URL": "https://lankatruth.com/si/?p=87375", "Category": "පුවත්", "Parent URL": null}