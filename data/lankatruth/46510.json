{"Source": "Lankatruth", "Timestamp": "January 20, 2018", "Headline": "අගමැති රනිල් ගෝඨාව රකී", "News Content": "වැලිකඩ බන්ධනාගාරයේ රඳවා සිටි සිරකරුවන් 27 දෙනෙකු නම් ලැයිස්තුවකට අනුව තෝරා ඝාතනය කිරීම සම්බන්ධයෙන් හිටපු ආරක්ෂක ලේකම් වරයෙකු වන ගෝඨාභය රාජපක්ෂ ප‍්‍රධාන වගඋත්තරකරුවා වී සිටින වාර්තාව අගමැතිවරයා විසින් අධිකරණ ක‍්‍රියාමාර්ග කිසිවෙකට යොමු නොකර රඳවා තබාගෙන සිටින බව අනාවරණය වේ. මේ පිළිබඳ පරීක්ෂා කර බැලූ කොමිෂන් සභා වාර්තාව අපරාධ පරීක්ෂණ දෙපාර්තමේන්තුව ඇතුළු ආයතන කිහිපයක් විසින් පරීක්ෂා කර බලා වාර්තා සකස් කර ඇත. ඉන් ප‍්‍රධාන කිහිපයක්ම අගමැති රනිල් වික‍්‍රමසිංහට හා හිටපු අධිකරණ ඇමති විජේදාස රාජපක්ෂට භාර දී තිබුණි. එසේ භාර දී මේ වනවිට වසර දෙකකට ආසන්න කාලයක් ගත වී තිබේ. එහෙත් ඒ පිළිබඳ අධිකරණ ක‍්‍රියාමාර්ග කිසිවෙකට මේ දක්වාම මුල පුරා නැත. වැලිකඩ බන්ධනාගාරයේ රැඳවියන් 27 දෙනෙකු ඝාතනය කිරීමට සෘජුවම නියෝග දී ඇත්තේ හිටපු ආරක්ෂක ලේකම් ගෝඨභය රාපක්ෂ බව සාක්ෂි සහිතව තහවුරු වී තිබෙන බව අනාවරණය වේ. ගෝඨාභය රාජපක්ෂ මේ වනවිට ඇමෙරිකාවේ ලෝස් ඇන්ජලීස් නුවරට පළා ගොස් සිටින බවද එරට පුරවැසි බව යළි තහවුරු කර ගැනීමට මෙසේ ගොස් ඇති බවද අනාවරණය වේ. එහෙත් සමූහ මනුෂ්‍ය ඝාතන චෝදනා ගෝඨාභයට එල්ල කර අධිකරණමය ක‍්‍රියාමාර්ග අනුගමනය කළහොත් ඔහුගේ ඇමෙරිකානු පුරවැසිභාවය එරටදී අභියෝගයට ලක් කළ හැකි බව අනාවරණය වේ. මේ නිසා ගෝඨාභයට එරෙහිව සමූහ මනුෂ්‍ය ඝාතන චෝදනා එල්ල නොකොට අගමැති රනිල් වික‍්‍රමසිංහ විසින් අදාළ පරීක්ෂණ වාර්තා පදනම් කරගෙන ඉදිරි අධිකරණ ක‍්‍රියාමාර්ග වලට යොමු නොවී සිටින බව වාර්තා වේ.", "URL": "https://lankatruth.com/si/?p=46510", "Category": "පුවත්", "Parent URL": null}