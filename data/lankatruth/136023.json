{"Source": "Lankatruth", "Timestamp": "June 28, 2022", "Headline": "වෙනස්කම් හඳුනාගනිමින් ජීවත්වීමේ ක්‍රමය සොයාගත යුතුයි – ආචාර්ය හරිනි අමරසූරිය", "News Content": "ජනතාවගේ ජීවිතවලට වඩා අතිශයින්ම වෙනස් ජීවිත ගත කරන දේශපාලනඥයන් මහ පොළොවට ගෙන ආ යුතු බවත් එම ක්‍රියාවලිය වෙනුවෙන් සිවිල් පුරවැසියන් අතර පවතින වෙනස්කම් හඳුනාගනිමින් එක්ව ජීවත්වීමේ සහ අරගල කිරීමේ ක්‍රමය සොයාගත යුතු බවත් ජාතික ජන බලවේගයේ පාර්ලිමේන්තු මන්ත්‍රීනී ආචාර්ය හරිනි අමරසූරිය පැවසුවාය. මන්ත්‍රීවරිය මෙම අදමස් පල කළේ ජාතික ජන බලවේගයේ යාපනයේ දිස්ත්‍රික් සමුළුව අමතමිනි. එය පසුගිය 25 වෙනිදා යාපනය ඥානම් හෝටලයේදී පැවත්වනු ලැබීය. එම සමුළුවේදී ජාතික ජන බලවේගයේ පාර්ලිමේන්තු මන්ත්‍රීනී ආචාර්ය හරිනි අමරසූරිය පල කළ සම්පූර්ණ අදහස් පහත දැක්වේ. “ජාතික ජන බලවේගයේ යාපනය දිස්ත්‍රික් විධායක සභාවට පත් වූ සියලු දෙනාට මා සුබ පතනවා. රට අතිශයින්ම භයානක තත්වයකට පත්වී තිබෙන අවස්ථාවක යාපනය දිස්ත්‍රික්කය වෙනුවෙන් වගකීම් භාර ගැනීමට ඉදිරිපත් වූ සියලු දෙනාට ස්තුතිවන්ත වෙනවා. පෙට්්‍රල්, ඩීසල්, පෝලිම්වල ඉන්න සිදුවී තිබෙන මෙවැනි අමාරු කාලයක සමුළුවට පැමිණි සියලු දෙනාටත් ස්තුතිවන්ත වෙනවා. අවුරුදු 30ක යුදමය පසුබිමක් තුළ ජීවිත ගත කළ ඔබ සියලු දෙනාට පවතින මේ අර්බුදකාරී තත්වය අලුත් දෙයක් නොවන බව මා දන්නවා. අපි සියලු දෙනා මේ එකතු වෙන්නේ මුළු රටම අර්බුදයකින් වෙළිලා ඉන්න වෙලාවකයි. මා සමග පාර්ලිමේන්තුව නියෝජනය කරන මන්ත්‍රීවරු කිහිපදෙනෙකු මේ අවස්ථාවට එක්වී සිටීමත් විශේෂයෙන් සතුටට කාරණයක්. මේ අර්බුදය පසුගිය අවුරුදු දෙහමාර තුළ ඇති වූ දෙයක් බව සමහර අය කියනවා. නමුත් ඒක එහෙම නොවෙයි. අවුරුදු 74ක් පුරා රට පාලනය කළ සියලු දෙනා අනුගමනය කළ ක්‍රියාමාර්ගවල ප්‍රතිවිපාක තමයි අපි සියලු දෙනාම භුක්ති විඳින්නේ. නමුත් පසුගිය අවුරුදු දෙකහමාර තුළ පාලනය කළ හැකිව තිබූ අර්බුදයක් එසේ නොකළ නිසා අතිශය බරපතළ තත්වයකට පත්වී තිබෙනවා. ගෝඨාභය රාජපක්ෂත් අහම්බෙන් එකතු වුණු රනිල් වික්‍රමසිංහත් ගෙදර යැවිය යුතු බව ඇත්ත. නමුත් ඔවුන් ගෙදර යැවීමෙන් පමණක් මේ ප්‍රශ්න විසඳන්න බැරි බව ජාතික ජන බලවේගය හැටියට අපි කල්පනා කරනවා. මේ ප්‍රශ්නයෙන් දිගුකාලීනව ගොඩඑන්න නම් ආර්ථික, දේශපාලනික සහ සංස්කෘතික ක්ෂේත්‍රවල පුළුල් පරිවර්තනයකට ලක්කළ යුතුයි. මේ මොහොතේ විශාල අර්බුදයක ඉන්න ජනතාව ගැන කිසිදු තැකීමක් නැති පාලනයක් තිබෙන්නේ. අපේ පවුලට පෝෂ්‍යදායී ආහාරයක් නොලැබීම, ඖෂධ නොමැති වීම, බරපතළ ගැටලුවක් වී තිබෙනවා. නමුත් දශක ගණනාවක් තිස්සේ රට පාලනය කළ අසංවේදී පාලකයන්ගේ ක්‍රියාමාර්ගවල ප්‍රතිඵල අපි අද භුක්ති විඳින බව ජාතික ජන බලවේගය ලෙස අපි කල්පනා කරනවා. මේ තත්වය විසඳන්න නම් ආර්ථික සහ දේශපාලනික පරිවර්තනයක් සිදුකිරීම අත්‍යවශ්‍යයි. යහපත් දේශපාලන සංස්කෘතියක් ඇතිකිරීම අත්‍යවශ්‍යයි. ජනතාවගේ ජීවිතවලට වඩා අතිශයින්ම වෙනස් ජීවිත ගත කරන දේශපාලකයන් මහපොළොවට බැස්ස වීම අත්‍යවශ්‍යයි. ජනතා නැගිටීම්වලින් සිදුවුණු එක ප්‍රතිඵලයක් විදිහට යම්තාක් දුරකට දේශපාලනඥයින් ජනතාවට බය වී සිටිනවා. ඒක හොඳ දෙයක්. අලුත් ව්‍යවස්ථාව සහ අපි යෝජනා කරන දේශපාලන සංස්කෘතික වැඩපිළිවෙළේ එක ප්‍රධාන මූලධර්මයක් වන්නේ දෙවන පංතියේ පුරවැසියන් ඉන්න බැහැ කියන එක. ඒ වගේම සියලුම පුරවැසියන්ට ජාති, ආගම් භේදයකින් තොරව සමානාත්මතාවයක් ලැබිය යුතුයි. පුරවැසි සමානාත්වතාවය තහවුරු කළ යුතුයි. ඒ වගේම ආධ්‍යාත්මික සහ විශ්වාසය පැත්තෙනුත් සමානාත්මතාවය තහවුරු කළ යුතුයි. එය ව්‍යවස්ථාවෙන් එහා ගිය දෙයක්. මෙතන ඉන්නේ රාජ්‍ය ත්‍රස්තවාදයෙන් බැට කෑ අය. අපේ පාලකයන් රාජ්‍ය ත්‍රස්තවාදය ජාති, ආගම් වශයෙන් ක්‍රියාත්මක කළා. ඇත්තටම ගත්තොත් අපේ රටේ පුරවැසියන් ජාති ආගම් භේදයකින් තොරව රාජ්‍ය ත්‍රස්තවාදයට ගොදුරු වී තිබෙනවා. නමුත් රාජ්‍ය ත්‍රස්තවාදය ක්‍රියාත්මක කළ ආකාරය තුළින් ජාතීන් අතර, ආගම් අතර, අවිශ්වාසයක් ඇති කර තිබෙනවා. මේ සම්බන්ධයෙන් රටක් හැටියට අපි විශාල කම්පාවකට පත්විය යුතුව තිබෙනවා. නමුත් රටක් හැටියට මේ සම්බන්ධයෙන් විවෘතව කතා කරන්න ලැබුණු අවස්ථා ඉතාමත් සීමිතයි. අපි කල්පනා කරන විදිහට රටක් හැටියට සුවපත්වීමක් අවශ්‍යයි. අපි අතර විශ්වාසය ගොඩනැගීමට එය අත්‍යවශ්‍යයි. රාජ්‍ය ත්‍රස්තවාදයෙන් සුවපත්වීමට අපි අතරේ විශ්වාසය ගොඩනැගීම අවශ්‍යම වෙනවා. ඒ විශ්වාසය ගොඩනැගීම ලේසි දෙයක් නොවෙයි. අමාරු දෙයක්. අපි එකිනෙකාගේ වෙනස්කම් හඳුනාගනිමින් ජීවත්වීමේ ක්‍රමය සොයාගත යුතු වෙනවා. වෙනස්කම් භාරගන්නවා කියන්නේ අපි අකමැති දේත් භාරගත යුතු වෙනවා. සාමය සහ සංහිඳියාව ගැන කතා කිරීම සුන්දර දෙයක්. අත්වැල් අල්ලා ගෙන ඉබේම යනවා වගේ හැඟීමක් තිබෙන්නේ. හැබැයි ඒක එච්චර ලෙහෙසි දෙයක් නොවෙයි. වෙනස්කම් භාරගනිමින් එකිනෙකාව තේරුම් ගනිමින් දේශපාලන ආයතන, අධ්‍යාපන ක්‍රමය තුළ සංස්කෘතික ජීවිත් වීමට සමාජයක් හැටියට එකතු විය යුතුයි. ජාතික ජන බලවේගය ආර්ථික සහ දේශපාලන වෙනස්කම් සිදුකිරීම වගේම රට සුවපත් කිරීම සඳහාත් බැරෑරුම් ලෙස කල්පනා කර තිබෙනවා. අපි අතරේ වෙනස්කම් තිබුණත්, එකඟවීම් නොතිබුණත් මේ සියල්ල හඳුනාගෙන ජාතික ජන බලවේගය සමගඑකතු වී එකට වැඩකරමු කියන යෝජනාව ඔබ සියලු දෙනාටම මා ඉදිරිපත් කරනවා.”", "URL": "https://lankatruth.com/si/?p=136023", "Category": "පුවත්", "Parent URL": null}