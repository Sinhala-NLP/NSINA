{"Source": "Lankatruth", "Timestamp": "February 26, 2019", "Headline": "පාකිස්තාන ත්‍රස්ත කඳවුරුවලට නැවතත් ඉන්දීය ගුවන් ප්‍රහාර", "News Content": "අද(26) අලුයම පාකිස්තානයේ පිහිටි ත්‍රස්ත පුහුණු කඳවුරු ඉලක්ක කර ගනිමින් ගුවන් ප්‍රහාර මාලාවක් එල්ල කළ බව ඉන්දීය ගුවන් හමුදාව පවසයි. පසුගිය 14 වැනිදා කාෂ්මීරයේ ඉන්දීය ආරක්ෂක අංශවෙත එල්ලවූ මරාගෙන මැරෙන බෝම්බ ප්‍රහාරයත් සමඟ ඉන්දියාව හා පාකිස්තාන දේශ සීමා අවට යුධ ගැටුම් ඇවිලී තිබේ. මරාගෙන මැරෙන බෝම්බ ප්‍රහාරයෙන් ඉන්දීය සෙබලුන් 40 දෙනෙකු මියගිය අතර එයට ප්‍රති ප්‍රහාර ලෙස මීට ඉහතදීද ඉන්දියාව, පාකිස්තාන ත්‍රස්ත කඳවුරු ලෙස හදුනාගත් ස්ථානවලට ගුවනින් බෝම්බ හෙලීය. මරාගෙන මැරෙන බෝම්බ ප්‍රහාරයේ වගකීම ජායිෂ් ඊ මොහොමද් ත්‍රස්ත සංවිධානය භාරගත් අතර ඉන්දීය රජය විසින් දිගින් දිගටම පාකිස්තාන රජයට චෝදනා කර සිටියේ ත්‍රස්තවාදීන් ආරක්ෂා කරන බවයි. එහිම දිගුවක් ලෙස අද අලුයම 3.00ට පමණ ඉන්දීය බුද්ධි අංශ තොරතුරු පදනම් කරගනිමින් මෙම ප්‍රහාරය දියත් කර තිබේ. ලේසර් තාක්ෂණය යොදා ගනිමින් කිලෝග්‍රෑම් 1000ක් බරැති බෝම්බ යොදා මෙම ප්‍රහාරය සිදුකර ඇති බව ඉන්දීය මාධ්‍ය වාරතා කරයි. කෙසේ වෙතත් මෙම යුධ ගැටුම්වලට අමතරව පාකිස්තානය සහ ඉන්දියාව අතර දරුණු අර්බුධකාරී වාතාවරණයක් නිර්මාණය වී ඇති අතර ඉන්දු ගංගා ජලය පාකිස්තානය හරහා නොයන පරිදි එහි මග වෙනස් කිරීමට පවා ඉන්දීය රජය තීරණය කර ඇති බවට මාධ්‍ය වාරතා පලවිය. ඉන්දියාව විසින් සිදුකරන චෝදනා පාකිස්තාන අග්‍රාමාත්‍ය ඉම්රාන් ඛාන් ප්‍රතික්ෂේප කරන අතර ඔහු පවසා සිටියේ ඉන්දියාව ප්‍රහාරයකට සූදානම්වනවා නම් තමන් ප්‍රතිප්‍රහාර සඳහා සූදානම් බවයි.", "URL": "https://lankatruth.com/si/?p=69059", "Category": "විදෙස් පුවත්", "Parent URL": null}