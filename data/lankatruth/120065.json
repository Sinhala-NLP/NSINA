{"Source": "Lankatruth", "Timestamp": "July 22, 2021", "Headline": "කඩුගන්නාව නගර සභාපති කූඨ ලේඛන සකසා පිරිසක් රටපන්නලා…", "News Content": "පොහොට්ටු පක්ෂයට බලය හිමි කඩුගන්නාව නගර සභාවේ සභාපතිවරයා මධ්‍යම පළාත් ප්‍රධාන අමාත්‍යාංශ ලේකම්ගේ ලිපියක් අවභාවිතා කරමින් කූඨ ලේඛනයක් සකස් කර විදෙස් ගමන් බලපත්‍රයක් සකස් කර එය යොදාගනිමින් නගර සභාවේ නිලධාරීන් පිරිසක් බව පවසා වෙනත් පිරිසක් විදේශ රටවලට රැගෙනගොස් ඇතැයි වාර්තා වේ. මේ බව වාර්තා වන්නේ ධ්‍යම පළාත් ප්‍රධාන අමාත්‍යාංශ ලේකම් මේ සම්බන්ධයෙන් වංචා හෝ දූෂණ විමර්ශන අංශයට කර ඇති පැමිණිල්ලක් අනුවය. මොහු නගර සභාවේ සභාපති ලෙස මධ්‍යම පළාත් ප්‍රධාන අමාත්‍යාංශ ලේකම් තහවුරු කරන ලද ලිපියක් කූඨ ලෙස යොදාගෙන එය නගර සභාවේ සභාපති යන්න නගරාධිපති ලෙස වෙනස් කර අදාළ විදෙස් ගමන් බලපත්‍රය සකස්කරගෙන ඇත. මෙම කූඨ ලේඛනය යොදා ගනිමින් වංචාරී ලෙස පිරිසක් විදේශ රටකට රැගෙනයාම සම්බන්ධයෙන් පළාත් පාලන කොමසාරිස්වරයාද පරීක්ෂණයක් ආරම්භ කර ඇති අතර එම පරීක්ෂණ මෙතෙක් අවසන් නැතැයිද වාර්තා වේ. එමෙන්ම තත්වය මෙසේ තිබියදී නගර සභාවේ සභාපතිවරයාට තවත් විදෙස් ගමණ් බලපත්‍රයක් සකස් කර ගැනීම සඳහා කඩුගන්නාව නගර සභාවේ ලේකම්වරිය විසින් තවත් ලිපියක් නිකුත් කර ඇති අතර මේ වනවිට ඒ සම්බන්ධයෙන්ද පරීක්ෂණයක් ආරම්භ කර ඇතැයි වාර්තා වේ. කෙසේ වෙතත් කූඨ ලේඛන මගින් විදේස් ගමන් බලපත්‍රයක් සකස් කරගැනීම සම්බන්ධයෙන් මධ්‍යම පළාත් ආණ්ඩුකාරවරයාගේ උපදෙස් මත පළාත් පාලන කොමසාරිස් මේනක හේරත් විසින් පත්කළ තිපුද්ගල කමිටුවේ විමර්ශන අවසන් කර එම වාර්තාව මේ වනවිට මධ්‍යම පළාත් ආණ්ඩුකාරවරයා වෙත බාරදී ඇත. ඒ අනුව අදාල සභාපතිගේ පක්ෂ සාමාජිකත්වය පිළිබඳ තීරණය කිරීම සඳහා එහි නිර්දේශ පොහොට්ටු පක්ෂයේ ලේකම්වරයා වෙතද ආණ්ඩුකාරවරයා විසින් යොමුකර තිබේ. මෙලසම පසුගිය සමයේ මහත් ආන්දෝලනයකට තුඩුන් කූඨ ලේඛන මගින් විදේස් ගමන් බලපත්‍ර සකස් කරගැනීම සම්බන්ධයෙන් ඇමති විමල් වීරවංසට එරෙහිවද නඩුවක් පැවති අතර එය මේ වනවිටත් අවසන් නැත. එම නඩුවේ සාක්ෂි කරුවෙකු වූ හිටපු ආගමන හා විගමන පාලක ජෙනරාල් ඩබ්.ඒ. චූලානන්ද පෙරේරා වත්මන් ගෝඨාභය රාජපක්ෂ ආණ්ඩුවේ කර්මාන්ත ඇමති විමල් වීරවංසගේ අමාත්‍යාංශ ලේකම් වරයා ලෙස ජනාධිපති ගෝඨාභය රාජපක්ෂ විසින් පත්කරන ලදී.", "URL": "https://lankatruth.com/si/?p=120065", "Category": "පුවත්", "Parent URL": null}