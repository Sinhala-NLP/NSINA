{"Source": "Lankatruth", "Timestamp": "January 14, 2022", "Headline": "covid-19 වයිරසයෙන් මිදීමට කංසා වලින් ආරක්ෂාවක් ?", "News Content": "Omicron නව කොරෝනා ප්‍රභේදයත් සමග ඇතැම් සෞඛ්‍ය විශේෂඥයන් මෙම වසංගතයේ අවසානය බවක් ප්‍රකාශ කරද්දී ලෝක සෞඛ්‍ය සංවිධානය පවසනුයේ මෙම නව ප්‍රභේදය නව වසංගතයක ආරම්භයක් වනු ඇති බවයි. වසංගතය ආරම්හ වූ අවස්ථාවේ සිට විවිධ අත්හදා බැලීම් හා ප්‍රතිකාර ඉදිරිපත් වුවද මේ දක්වා වෛරසය මර්දනය කිරීමට නිශ්චිත ක්‍රමවේදයක් සොයා ගැනීමට ලෝකය අසමත් වී ඇත. මේ අතර ඇමරිකාවේ (Oregon Health and Science university) විද්‍යා හා සෞඛ්‍ය විශ්වවිද්‍යාලයේ විද්‍යාඥයයින් පිරිසක් සිදුකල නවතම සොයාගැනීමකින් කියවෙන්නේ කංසා ශාකයේ අඩංගු cannabigérolique අම්ලය (CBG-A) හා cannabidiolique (CBD-A)අම්ලයට කොරෝනා වෛරසය මැඬලීමේ හැකියාවක් පවතින බවයි. ඒ අනුව මෙම අම්ල දෙවර්ගය අඩංගු කංසා ශාකයේ මුල, දළු ඇතුළු සියළු කොටස් කොරෝනා වෛරසයේ අඩංගු S1 ප්‍රෝටීනය සමග එක්වී ක්‍රියාකරන ආකාරය පැය 24කට පසු සැලකිල්ලට ගැනීමේදී පරීක්ෂණ කණ්ඩායමට පෙනී ගොස් ඇත්තේ වයිරසයේ ස්වභාවය හා පැතිරීම අවහිර කිරීමට මෙම අම්ලවලට හැකියාවක් පවතින බවයි. කෙසේවෙතත් මෙම පරීක්ෂණ කණ්ඩායමේ අධ්‍යක්ෂක Richard van Breemen මාධ්‍ය වෙත පවසා සිටියේ මෙහි කාර්යක්‍ෂමතාවය වඩා හොඳින් ලබා ගත හැක්කේ සම්ප්‍රදායික ලෙස ගංජා භාවිතා කරන ආකාරයට එය භාවිතා කිරීමෙන් නොව ඉහත අම්ල වර්ග දෙක කිසිදු වෙනත් ද්‍රව්‍යයක් සමග මිශ්‍ර නොකර වෙන් කර ලබා ගැනීමෙන් නිෂ්පාදනය කරනු ලබන ඖෂධයක් මගින් පමණක් බවයි. එසේ නොවුනහොත් කොරෝනා වයිරසයේ s1 ප්‍රෝටීනයට අදාළ මිශ්‍ර රසායනික ද්‍රව්‍ය සමග අදාල අම්ලද විනාශ කිරීමට හැකියාවක් ඇති බව පැවසේ. කංසා පැළෑටියේ වර්ධනයේ මුලික අවධියේදී cannabidiolique (CBG-A) අම්ලය නිපදවීම ආරම්හ වන අතර දෙවන අම්ලය වන cannabidiolique (CBD-A) නිපදවන්නේ cannabidiolique (CBG-A) අම්ලය CBD බවට පත්වීමෙනි. මෙම අම්ල අඩංගු කංසා ශාකය ඉතා දීර්ඝ කාලයක් පුරාවට මිනිසාට ආරක්ෂාව ලබා දී ඇති බව Richard van Breemen ගේ මතයයි. එසේම මෙම අම්ල දෙවර්ගය ඩෙල්ටා හා බීටා ප්‍රබේද වලට එරෙහිවත්, omicron හා වෙනත් ප්‍රබේද වලටත් සාර්ථකව මුහුණ දීමේ හැකියාවක් පවතින බව ඔහු තවදුරටත් ප්‍රකාශ කර සිටි.", "URL": "https://lankatruth.com/si/?p=127789", "Category": "පුවත්", "Parent URL": null}