{"Source": "Lankatruth", "Timestamp": "September 10, 2019", "Headline": "ලෝක සිය දිවි නසාගැනීම වැළැක්වීමේ දිනය අදයි – ලංකාව 29 වැනි තැන", "News Content": "ලෝක සිය දිවි නසාගැනීම වැලැක්වීමේ දිනය අද(10)ට යෙදී තිබේ. මෙම වසරේ එහි තේමාව වී ඇත්තේ එකට එක්ව වැඩ කර සිය දිවි හානිය අවම කරමු! යන්නය. ශ්‍රී ලංකාව තුළ පසුගිය වසර තුළ පමණක් පුද්ගලයන් 3281ක් සිය දිවි හානිකරගෙන ඇති ඇතැයි වාර්තා වී ඇති අතර ප්‍රතිශතයක් ලෙස ඉන් සියයට 80ක් පිරිමි පාර්ශ්වය වේ. සෑම වසරකම ලොව පුරා පුද්ගලයින් ලක්ෂ 8කට ආසන්න පිරිසක් සිය දිවි හානිකර ගැනීමට පෙළඹෙන අතර ඉන් සියයට 79ක්ම සිදුවන්නේ අඩු හා මධ්‍යම ආදායම් ලබන රටවල බව ලෝක සෞඛ්‍ය සංවිධානය පෙන්වා දෙයි. සමස්ත රටේ ආර්ථික තත්වය කඩා වැටීමේදී එය පුද්ගලයා මත වක්‍රාකාරව බලපාන බවත් එමඟින් ඇතිවන විරැකියාව, අඩු අධ්‍යාපනය හා අපේක්ෂා භංගත්වය ආදී හේතු සිය දිවි නසා ගැනීමට ප්‍රමුඛව බලපායි. සිය දිවි හානිකර ගන්නා රටවල් අතර ශ්‍රී ලංකාව 29 වැනි ස්ථානයේ පසුවෙයි. මීට අමතරව මාරාන්තික සහ ඉතා අනතුරුදායක පලිබෝධනාශක සම්බන්ධ නීති රෙගුලාසි ක්‍රියාත්ම කිරීම තුළින් මෙරට තුළ සිය දිවි හානිකර ගැනීම් සියයට 70කින් පමණ අඩුකර ගැනීමට හැකිව ඇතැයි ලෝක සෞඛ්‍ය සංවිධානය පෙන්වා දෙයි. එම සංවිධානය පෙන්වා දෙන්නේ අදාල ක්‍රියාමාර්ග හේතුවෙන් ගතවූ වසර 10ක කාලය තුළ මෙරට පුරවැසියන්ගේ ජීවිත 93,000ක් පමණ බේරාගෙන ඇති බවය.", "URL": "https://lankatruth.com/si/?p=80596", "Category": "පුවත්", "Parent URL": null}