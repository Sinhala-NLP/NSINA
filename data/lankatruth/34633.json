{"Source": "Lankatruth", "Timestamp": "May 19, 2017", "Headline": "බස් රථ අනතුරෙන් 52ක් රෝහලේ – 06කට අසාධ්‍යයි", "News Content": "අකුරැස්ස – ගාල්ල මාර්ගයේ කියාඩුව ප්‍රදේශයේදී අද (19) පෙරවරුවේ මගී බස් රථ දෙකක් මුහුණට මුහුණ ගැටිමෙන් සිදුවූ අනතුරකින් පුද්ගලයන් 52ක් තුවාල ලබා ඇතැයි වාර්තා වේ. මාතර සිට අකුරැස්ස දෙසට ධාවනය වූ පෞද්ගලික බස් රථයක් හා අකුරැස්සේ සිට කොළඹ දක්වා ධාවනය වූ ලංකා ගමනාගමන මණ්ඩලයට අයත් බස් රථයක් මෙසේ අනතුරට පත්ව ඇත. අනතුරෙන් තුවාල ලැබූවන් අකුරැස්ස රෝහලට ඇතුළත් කර ඇති අතර එයින් බරපතළ තත්වයේ පසුවන 06දෙනෙකු මාතර රෝහලට මාරුකර යවා තිබේ. මෙම අනතුර හේතුවෙන් බස් රථ දෙකේ රියදුරන් දෙදෙනාද තුවාල ලබා රෝහල් ගතකර ඇත. අකුරැස්ස පොලීසිය වැඩිදුර විමර්ශන සිදු කරයි.", "URL": "https://lankatruth.com/si/?p=34633", "Category": "පුවත්", "Parent URL": null}