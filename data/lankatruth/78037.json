{"Source": "Lankatruth", "Timestamp": "July 23, 2019", "Headline": "නීතිවිරෝධීව අලි පැටවෙකු තබාගත් මහේස්ත්‍රාත් ඇතුළු හතරකට එරෙහි නඩුව අගෝස්තු 30 කැඳවයි", "News Content": "නීති විරෝධීව අලි පැටවෙකු සන්තයේ තබාගැනීම සම්බන්ධව චෝදනා එල්ලවීමෙන් පසු වැඩ තහනමට ලක්වූ මහේස්ත්‍රාත් තිලිණ ගමගේ මහතා ඇතුළු විත්තිකරුවන් සිව් දෙනෙකුට අගෝස්තු මස 30 වැනිදා අධිකරණය හමුවේ පෙනී සිටින ලෙස කොළඹ මහාධිකරණය සිතාසි නිකුත් කර තිබේ. බලපත්‍රයක් නොමැතිව සකුරා නැමති අලි පැටවෙකු සන්තකයේ තබා ගැනීම මගින් පොදු දේපළ පනත යටතේ වරදක් සිදුකර ඇති බවට විත්තිකරුවන්ට එරෙහිව නීතිපතිවරයා විසින් චෝදනා ගොනුකර තිබිණි. නීතිපතිවරයා විසින් ඉදිරිපත් කළ අධිචෝදනා පත්‍රය සළකා බැලීමෙන් පසු කොළඹ මහාධිකරණ විනිසුරු ගිහාන් කුලතුංග මහතා මෙම සිතාසි නිකුත් කර තිබේ. නඩුවේ විත්තිකරුවන් ලෙස නම්කර ඇත්තේ මහේස්ත්‍රාත් තිලිණ ගමගේ, අලි පැටවාගේ මුල් අයිතිකරු වශයෙන් පෙනී සිටි චන්ද්‍රරත්න බණ්ඩාර යටවර, වනජීවී දෙපාර්තමේන්තුවේ හිටපු සහකාර අධ්‍යක්ෂවරයකු වන උපාලි පද්මසිරි සහ ලිපිකාරිණියක වන ප්‍රියන්කා සංජීවනී යන අයවලුන් ය.", "URL": "https://lankatruth.com/si/?p=78037", "Category": "පුවත්", "Parent URL": null}