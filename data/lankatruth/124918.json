{"Source": "Lankatruth", "Timestamp": "October 22, 2021", "Headline": "20 සම්මත කර අදට වසරයි… රාජ්‍ය ඇමති සුසිල් පරළවෙයි…", "News Content": "“මේ පාර්ලිමේන්තුවට අපි ඇවිල්ලා ඉන්නේ නීති සම්පාදනය කරන්න. හැබැයි නීති සම්පාදනය කරන්න වෙන තැනක කරලා මෙතෙන්ට ගෙනල්ලා අපේ අත උස්සවන්න හදලා හරියන්නේ නැහැ. අපි මොන්ටිසෝරි ගිහිල්ලා මේ ආයතනවලට ඇවිල්ලා නැහැ. එහෙම අය ඉන්න පුළුවන්. කොහෙවත් හදනවා නීති, මෙතෙන්ට ගේනවා, මෙතන ඇවිල්ලා අපේ අත උස්සන්න ඕනා. ජනතාව අපිව පත්කරල තියෙන්නේ සිගනල් කනු වෙන්න නෙවෙයි කියන එක මේ වාර්තාවත් එක්ක මම කියනවා.” යැයි අධ්‍යාපන ප්‍රතිසංස්කරණ, විවෘත විශ්වවිද්‍යාල හා දුරස්ථ අධ්‍යාපන ප්‍රවර්ධන රාජ්‍ය ඇමති සුසිල් ප්‍රේමජයන්ත අද (22) පාර්ලිමේන්තුවේදී පැවසීය. ඔහු මේ බව පැවසූවේ කෝප් කමිටුව හෙවත් පොදු ව්‍යාපාර කාරක සභා වාර්තා පිළිබඳව අද පාර්ලිමේන්තුවේ පැවති විවාදය අතරතුර අදහස් දක්වමිණි. ”මට මතකයි ගිය ආණ්ඩුව කාලෙ, අලුත් ව්‍යවස්ථාවක් සම්පාදනය කරන්න ක්‍රියාදාමයකට ගියා. මොකද්ද ක්‍රියාදාමය? පාර්ලිමෙන්තුවේ යොජනාවක් සම්මත කරලා, තේරිම් කාරක සභාවක් පත් කරලා අනුකමිටු 06ක් හදලා. ඒ අනුකමිටුවලට තමයි. තාක්ෂණ සහාය දුන්නේ නීති විශාරදයින්, නැත්තන් මේක ව්‍යවස්ථාදායකයද අපි මොකටද මේතන ඉන්නේ? අද සමහරු දන්නේ නැහැ. ව්‍යවස්ථා හදන්නේ කොහොමද කියලා” පසුව මූලාසනය මන්ත්‍රීවරයාට තවත් විනාඩි 2ක් පමණක් ඉතිරිව ඇති බව දැනුම්දීමෙන් පසු රාජ්‍ය අමාත්‍යවරයා මෙලසෙ අදහස් පළ කළේ ය. ”බලන්න ඔක තමයි වෙලා තියෙන්නෙ, මේ විෂය දන්න විෂයේ හිටපු අයට විනාඩි 11යි. මේ විෂය දන්නේ නැති ඕනිම කුණුහරුපයක් කියන කෙනෙකුට විනාඩි 15යි. මේවා කියන්න අපි බය නැහැ. පාර්ලිමේන්තුවට අපි එවලා තියෙන්නේ මිනිස්සු ඡන්දයෙන් පත් කරලා. මම සන්ධානයේ ලේකම් හිටියා කවදාවත් ජාතික ලැයිස්තුවෙන් ගියේ නැහැ. නාම යෝජනා 12ක් හදලා තියෙනවා. මහින්ද මහත්තයාගේ නාම යෝජනා 03ක් අත්සන් කරලා තියෙනවා. අද සමහරුන්ට එවා මතකත් නැහැ” පැවති 19 වන ආණ්ඩුක්‍රම ව්‍යවස්ථා සංශෝධනයෙන් හීන කර තිබූ ජනාධිපති සතු විධායක බලතල සමග තවත් විධායක බලතල රැසක් ජනාධිපතිවරයා වෙත පවරාදීමේ 20 වන ආණ්ඩුක්‍රම ව්‍යවස්ථා සංශෝධනය සම්මත කර වසරක් පිරෙන්නේද අද දිනටය.", "URL": "https://lankatruth.com/si/?p=124918", "Category": "පුවත්", "Parent URL": null}