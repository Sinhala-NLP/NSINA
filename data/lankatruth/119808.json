{"Source": "Lankatruth", "Timestamp": "July 18, 2021", "Headline": "X-Press Pearl ගින්නට තවත් කැස්බෑ ජීවිත 06ක් අහිමි වෙයි", "News Content": "X-Press Pearl නැවේ ගින්නෙන් පසු කැස්බෑවුන්, ඩොල්ෆින්, තල්මසුන් ඇතුළු මියගිය මත්ස්‍යයින් වෙරළට ගොඩගැසීම් දක්නට ලැබුණු අතර එලෙස තවත් මිය ගිය කැස්බෑවන් 06 දෙනෙකු මන්නාරම, වලෙයිපාඩු වෙරළ තීරයට ගොඩ ගසා තිබියදී සොයාගත් බව මන්නාරම වනජීවී නිලධාරීහු පවසති. පෙරේදා (16) නාවික හමුදා නිලධාරීන් අදාළ කැස්බෑවන්ගේ මළ සිරුර දැක වනජීවී නිලධාරීන් දැනුවත් කර තිබේ. ඒ අනුව, කැස්බෑවන්ගේ මළ සිරුරු සම්බන්ධයෙන් පශ්චාත් මරණ පරීක්ෂණ වනජීවී දෙපාර්තමේන්තුවේ උතුරු පළාත් භාර පශූ වෛද්‍ය බී. ගිරිදරන් මහතා විසින් සිදු කර ඇති අතර මළ සිරුරුවල කොටස් වැඩිදුර පරීක්ෂණ සඳහා රජයේ රස පරීක්ෂක දෙපාර්තමේන්තුව වෙත යොමු කර ඇත. වනජීවී නිලධාරීන් සඳහන් කළේ, කොළඹ වරාය ආසන්නේ ගිනි ගැනීමට ලක් වූ MV X-Press Pearl නෞකාවේ බලපෑමක් හේතුවෙන් මෙම කැස්බෑවන් මිය ගියේද? නැතිනම් වෙනත් හේතුවක් මත කැස්බෑවන් හය දෙනා මිය ගොස් ඇතිද යන්න සොයා පරීක්ෂණ මෙහෙයවන බවය. සිද්ධිය සම්බන්ධයෙන් වනජීවී දෙපාර්තමේන්තුවේ උතුරු පළාත් භාර පශූ වෛද්‍ය කාර්යාලය හා මන්නාරම වනජීවී දෙපාර්තමේන්තු කාර්යාලය වැඩිදුර පරීක්ෂණ මෙහෙයවයි.", "URL": "https://lankatruth.com/si/?p=119808", "Category": "පරිසර", "Parent URL": null}