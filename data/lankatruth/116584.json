{"Source": "Lankatruth", "Timestamp": "May 19, 2021", "Headline": "කොවිඩ් දවසකදී වෛද්‍යවරු 50ක්  බිලිගත් බව ඉන්දීය වෛද්‍ය සංගමය පවසයි", "News Content": "පසුගිය ඉරිදා දිනය තුළදීපමණක් ඉන්දියාවේ වෛද්‍යවරුන් 50 දෙනෙකු කොවිඩ් වෛරසය හේතුවෙන් මරණයට පත්වූ බව ඉන්දීය වෛද්‍යසංගමය (IMA) අනාවරණය කරයි. කොවිඩ් වෛරසයට ගොදුරු වීමෙන් මේ දක්වා ඉන්දයාවේ වෛද්‍යවරුන් දහසකට අධික ප්‍රමාණයක් මරණයට පත්ව ඇති බවත් පසුගිය වසර තුළදී වෛද්‍යවරුන් 730කට අධික සංඛ්‍යාවක් මරණයට පත්ව ඇති බව එම සංගමය පවසයි. එසේම මේ වසරේ අප්‍රේල් මාසයෙන් පසුව ගතවූකාලය තුළදී එරට වෛද්‍යරුන් 244 දෙනෙකු කොවිඩ් වෛරසයට ගොදුරු වීමෙන් මරණයට පත්ව ඇති බව පැවසේ. පසුගිය ඉරිදා දිනයේදීමිය ගිය වෛද්‍යවරුන් ගෙන් බහුතරය දිල්ලි අගනුවර රෝහල්වල සිටින කොවිඩ් ආසාදිතයින්ට ප්‍රතිකාර කරමින් සිටී වෛද්‍යවරුන් බව පැවසේ. මේ සම්බන්ධයෙන් ඉන්දීය වෛද්‍ය සංගමයේ සභාපති ජේ. ඒ. ජයලාල් ඉන්දියාවේ ද හින්දු පුවත්පතට අදහස් පළකරමින් “පසුගිය වසරේදී ඉන්දියාව පුරා වෛද්‍යවරුන් 730 කට ආසන්න සංඛ්‍යාවක් අපට අහිමි වූ අතර, මේ වසරේදී කෙටි කාලයක් තුළ අපට වෛද්‍යවරුන් 244 ක් අහිමි වී තිබේ. දෙවන රැල්ල සැමට සහ විශේෂයෙන් සටනේ ඉදිරියෙන් සිටින අයට අතිශයින්ම මාරාන්තික බව ඔප්පු කරයි. වෛරසය වැළැක්වීම සඳහා වෛද්‍ය කාර්ය මණ්ඩලය අතර එන්නත් ආවරණයක් සක්‍රීයව වැඩි කළ යුතුය. ” යැයි පවසා තිබේ. දිල්ලියේ රෝහලක සේවය කරමින් සිටී අර්නාස් ජුහහිද් නමැති අවුරුදු 25ක් පමණ වන කණිෂ්ඨ නේවාසික වෛද්‍යවරයා මියගොස් ඇත්තේ කොරෝනා ආසාදිතයකු යැයි තහවුරු වී පැය කීපයක් ඇතුළතදීය. ඉන්දියාවේ, කොරෝනා වයිරසයට බිලිවුණු ළාබාලතම වෛද්‍යවරයා මොහු යැයි ද පැවැසෙයි. අර්නාස් ජුහහිද්, නවදිල්ලියේ ගුරු ටෙග් බහදූර් රෝහලේ සේවය කළ වෛද්‍යවරයෙකි.  සංගමයේ පැරණිතම සාමාජිකයකු වන විශාකාපට්ටම් හි වෛද්‍ය එස්. සත්‍යමූර්ති(90 හැවිරිදි) වෛද්‍යවරයා පසුගියදා කොවිඩ් වෛරසය ආසාදනය වීමෙන් මියගොස් ඇති අතර ඔහු විශ්‍රාමික මහාචාර්යවරයෙකි. කොවිඩ් නිසා වෛද්‍යවරුන් වැඩිම ප්‍රමාණයක් මරණයට පත්ව ඇත්තේ බිහාර් ප්‍රාන්තයේ බව පැවසේ එම සංඛ්‍යාව 69 කි. උත්තර් ප්‍රදේශ් ප්‍රාන්තයේ 34 සහ දිල්ලියේ වෛද්‍යවරු 27 කොරෝනා වයිරසයට ගොදුරු වී තිබේ. වෛද්‍ය අර්නාස් ජුහහිද් පී.සී.ආර්. පරීක්ෂණයකට යොමු කර ඇත්තේ උගුරේ ආසාදනයක් පැවැතීම හේතුවෙනි. ඔහුට වෙනත් කිසිදු රෝග ලක්ෂණයක් නොතිබුණු බවත් හිටිහැටියේ අසාධ්‍ය තත්ත්වයට පත්වුණු ඔහු මියගිය බවත් ප්‍රතිකාර කළ සෙසු වෛද්‍යවරු පවසති. වෛද්‍ය ජුහහිද් එන්නත් ලබා ගෙන නොසිටි බව ද පැවැසෙයි. ඉන්දීය වෛද්‍යවරුන්ගෙන්, මේ වනවිට එන්නත් මාත්‍රා දෙකම ගෙන ඇත්තේ සියයට 3 ක ප්‍රතිශතයක් පමණි. මේ අතර, ඉන්දියාවේ උත්තර් ප්‍රදේශ් ප්‍රාන්තයේ මැතිවරණ රාජකාරිවල නියැලෙමින්, ඡන්ද මධ්‍යස්ථානවල සේවය කළ ගුරුවරුන් 700 කට වැඩි පිරිසක් ද කොරෝනා ආසාදනය වී මියගොස් ඇති බව ඉන්දීය ගුරුසංගම් උපුටා දක්වමින් මාධ්‍ය වාර්තා පවසයි.", "URL": "https://lankatruth.com/si/?p=116584", "Category": "කොවිඩ් -19 (කොරෝනා ) පුවත්", "Parent URL": null}