{"Source": "Lankatruth", "Timestamp": "July 13, 2021", "Headline": "පොලිස් ඇමතිගේ බොරුව අතේ පත්තු වෙයි", "News Content": "තමන් ඇතුළු ශිෂ්‍ය හා සිවිල් ක්‍රියාකාරිකයින් රඳවා සිටින්නේ කිසිදු ලියවිල්ලක් නොමැතිව බව අද (13) අනාවරණය වූයේ යැයි ලංකා ගුරු සංගමයේ ලේකම් ජෝශප් ස්ටාලිං පවසයි. කොතලාවල විශ්වවිද්‍යාල පනතට එරෙහිව පසුගිය 08 වැනි දින පැවති විරෝධතාවයේදීඅත්අඩංගුවට ගෙන අධිකරණයේ ඇප ලබා තිබියදීත් අධිකරණයේ හෝ සෞඛ්‍ය බලධාරියෙකුගේ නිර්දේශයක් නොමැතිව නිරෝධායනය සඳහා මුලතිව් ගුවන් හමුදා කඳවුර වෙත එම පිරිස රැගෙන ඒම සම්බන්ධයෙන් මේ වනවිට දැඩි කතාබහක් මතුව තිබේ. අද දින එම පිරිස් රඳවා සිටින මුලතිව් ගුවන් හමුදා කඳවුරේදී සිසු ජන ව්‍යාපාරය ලෙස පැවැත්වූමාධ්‍ය හමුවේදී ජෝශප් ස්ටාලිං පවසා සිටියේ තමන් ඇතුළු පිරිස මෙලෙස රඳවා තිබීම ගැන සොයා බැලීම සඳහා අද මානව හිමිකම් කොමිෂන් සභාවේ යාපනය ශාඛාවේ නිලධාරීන් පැමිණි අවස්ථාවේ තමන් ඇතුළු ශිෂ්‍ය හා සිවිල් ක්‍රියාකාරිකයින් රඳවා සිටින්නේ සෞඛ්‍ය අංශවල කිසිදු ලියවිල්ලක් නොමැතිව බව තහවුරු වී තිබෙන බවයි. මානව හිමිකම් කොමිසමේ එම නිලධාරියාට තමන් ඇතුළු පිරිස හමුවීමට හෝ කඳවුරෙන් අවස්ථාවක් නොදුන් බවත් මහජන ආරක්ෂක ඇමති සරත් වීරසේකර සහ කැබිනට් සම ප්‍රකාශක රජය අමාත්‍ය රමේෂ් පතිරණ පවසන පරිදි මෙම හමුදා කඳවුර වෙත ගෙනවිත් දැමීමට පෙර මහජන සෞඛ්‍ය පරීක්ෂකවරුන්ගෙන් වාර්තාවක් ගත්තේ නම් වහාම එම වාර්තාව ඉදිරිපත් කරන්නැයි ඔහු වැඩිදුරටත් පැවසීය.", "URL": "https://lankatruth.com/si/?p=119583", "Category": "පුවත්", "Parent URL": null}