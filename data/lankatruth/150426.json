{"Source": "Lankatruth", "Timestamp": "August 17, 2023", "Headline": "“පිරිසිදු, සෞඛ්‍ය සම්පන්න වූ පරිසරයක් ජනතාවට සහතික කරනු” ඇමරිකාවෙන් ඓතිහාසික නඩු තීන්දුවක් !", "News Content": "පැමිණිලිකරුවන්ගේ වයස අවුරුදු 5-22 අයවලුන් වේ. විත්තිකරුවන් ඇමරිකාවේ මොන්ටනා ෆෙඩරල් ආණ්ඩුවයි. චෝදනාව :පොසිල ඉන්ධන ප්‍රවර්ධනය කිරීම සහ දේශගුණික විපර්යාස නොසලකා හරිමින් නීති සහ ක්‍රියාමාර්ග හරහා ෆෙඩරල් රජයක් දරුවන්ගේ ව්‍යවස්ථාපිත අයිතිවාසිකම් උල්ලංඝනය කිරීම. තීන්දුව : දේශගුණය ඇතුළත් පිරිසිදු හා සෞඛ්‍ය සම්පන්න පරිසරයක් සඳහා වූ මූලික ව්‍යවස්ථාපිත අයිතිය මොන්ටනා ෆෙඩරල් ආණ්ඩුව විසින් සම්මත කර ගත් නීති මගින් උල්ලංඝණය වී ඇත! යනුවෙන් මොන්ටානා ප්‍රාන්තයේ විනිසුරුවරයෙක් සඳුදා තම තීන්දුව ප්‍රකාශයට පත් කරමින් ප්‍රකාශ කළේය. මෙම නඩු තීන්දුව ලොව පුරා මේ වන විට පරිසරය ආරක්ෂා කිරීම ව්‍යවස්ථාවෙන් තහවුරු කල යුතු බවට ඉදිරිපත් වන ඉල්ලීම තහවුරු කිරීමක් බවට පත්වෙමින් තිබෙන අතර එය ඇමරිකාව තුල අනාගත පරිසරය සම්බන්ධ නඩු විභාග වලදී විශාල බලපෑමක් සිදු කල හැකි බව නීති විශාරදයින් ගේ මතය වී තිබේ. තෙල් හෝ ගල් අඟුරු වැනි පොසිල ඉන්ධන නිෂ්පාදනය කරන ඇමරිකානු බහු ජාතික සමාගම්වලට බලපත්‍ර ප්‍රදානය කිරීමේදී මෙම බල ශක්ති බලාගාර විසින් විමෝචනය කරනු ලබන විෂ වායුන් මගින් පරිසරයට හා සෞඛ්‍යයට සිදු කරන ප්‍රතිවිපාක සලකා බැලීම රටේ පරිපාලනයට හා පරිසර සංවිධාන වලට තහනම් කිරීමේ නීතියක් මොන්ටනා ෆෙඩරල් ආණ්ඩුව විසින් සම්මත කර ගැනීම හේතුවෙන් මෙම නඩුව එම ප්‍රාන්ත්‍රයේ තරුණයන් විසින් ගොනු කර තිබිණි. දේශගුණික ගැටලුවක් සම්බන්ධයෙන් ප්‍රාදේශීය ෆෙඩරල් පාලන ආයතන අභියෝගයට පත් කරලීම සඳහා ඇමරිකානු ෆෙඩරල් ව්‍යවස්ථාවක් අධිකරණය ඉදිරියේ අභියෝගයට ලක් වූ පළමු අවස්ථාව මෙය ලෙස සඳහන් වේ. මොන්ටානා ෆෙඩරල් ආණ්ඩුව විසින් සම්මත කර ගත් මෙම නීතිය මොන්ටනා ෆෙඩරල් ආණ්ඩුක්‍රම ව්‍යවස්ථාවේ පැහැදිලිව සඳහන් කර ඇති “ප්‍රාන්තය සහ එහි වසන සෑම පුරවැසියෙක්ම වර්තමාන සහ අනාගත පරම්පරාවන් සඳහා මොන්ටානාහි පිරිසිදු හා සෞඛ්‍ය සම්පන්න පරිසරයක් පවත්වා ගෙන යාමට හා එය වැඩිදියුණු කිරීමට බැඳී සිටින බව” යන්න වගන්තිය අදාළ නීති මගින් උල්ලංඝණය කර ඇති බවට තීන්දුව ලබා දෙමින් විනිසුරු Kathy Seeley මහත්මිය මෙසේද සඳහන් කර සිටියාය. “පිරිසිදු හා සෞඛ්‍ය සම්පන්න පරිසරයක් සඳහා වූ පැමිණිලිකරුවන්ට ලබා දී ඇති ව්‍යවස්ථාපිත මූලික අයිතිවාසිකම අදාල ප්‍රාන්ත නීතියේ වගන්ති මගින් උල්ලංඝණය වී තිබෙන නිසා ඒවා අවලංගු කල යුතුයි.මෙම නඩු විභාගයේ තවත් විශේෂත්වයක් වනුයේ තමන්ට සිදු වූ අලාභ හානිය වෙනුවෙන් පැමිණිලිකරුවන් කිසිදු වන්දියක් ඉල්ලා නොසිටීම හා පැමිණිලි පාර්ශවය නියෝජනය කල දහසය දෙනා වයස අවුරුදු 5ත් 22ත් අතර පසුවන්නන් වීමයි. අධිකරණය ඉදිරියේ ඔවුන් තර්ක කරනු ලැබුවේ රටේ අනාගතය භාර ගැනීමට සිටින කුඩා දරුවන් සහ තරුණ වැඩිහිටියන් ලෙස පොසිල ඉන්ධනවල භයානක ප්‍රතිවිපාක හේතුවෙන් අනාගතයේ සිදු විය හැකි දේශගුණික අර්බුද තමන්ට දැඩි හානිකර ප්‍රථිපල ගෙන දීමට ඉඩ ඇති බවට අවධාරණය කරමිනි. “පොසිල ඉන්ධන ප්‍රවර්ධනය කිරීම සහ දේශගුණික විපර්යාස නොසලකා හරිමින් නීති සහ ක්‍රියාමාර්ග හරහා රජයක් දරුවන්ගේ ව්‍යවස්ථාපිත අයිතිවාසිකම් උල්ලංඝනය කර ඇති බව එක්සත් ජනපද ඉතිහාසයේ ප්‍රථම වතාවට අධිකරණයක් විසින් සොයා ගෙන ඇත” යනුවෙන් මාධ්‍ය නිවේදනයක් නිකුත් කරමින් Our Children’s Trust ඇමරිකානු පරිසර සංවිධානයක විධායක අධ්‍යක්ෂ ජූලියා ඔල්සන් මාධ්‍ය වෙත ප්‍රතිචාර දක්වමින් පවසා සිටියාය. කෙසේවෙතත් මොන්ටානා ෆෙඩරල් ආණ්ඩුව අධිකරණය ලබා දුන් නඩු තීන්දුවට එරෙහිව අභියාචනාධිකරණයට යන බව නිවේදනය කර ඇත. මෙම නඩු තීන්දුව “විකාරයක්” යැයි මොන්ටානා ප්‍රාන්තයේ නීතිපති වරයාගේ ප්‍රකාශිකාවක් පැවසුවාය. “දේශගුණය වෙනස් කිරීම සම්බන්ධයෙන් මොන්ටානා ප්‍රාන්ත ආණ්ඩුවට පමණක් දොස් පැවරිය නොහැක, ඇමරිකාව ගෝලීය දේශගුණයට කිසිදු බලපෑමක් නොකරන බවට පැමිණිලිකරුවන් විසින් තම චෝදනාවේ සහය සඳහා කැඳවන ලද සාක්ෂිකරුවන් පවා නඩු විභාගයේදී එකඟ වුණු කාරණයක්” යයි පවසා සිටියේය. මේ අතර ඇමරිකානු පරිසර සංවිධාන පවසනුයේ මොන්ටානා ප්‍රාන්ත්‍රයේ ජනගහනය මිලියනයකට වඩා වැඩි නමුත්, සඳුදා ලබා දුන් නඩු තීන්දුවට අනුව, ෆොසිල ඉන්ධන කැණීම්, පරිභෝජනය, සහ ප්‍රවාහනය සහ නිෂ්පාදනය මගින් වසරකට CO2 ටොන් මිලියන 166 ක් පමණ වායු ගෝලයට ජනනය කරන බවයි. ඇමරිකාවේ ෆොසිල ඉන්ධන බලාගාර රාශියක් මෙම ප්‍රාන්ත තුල පිහිටුවා තිබෙන බව වාර්තා වේ. ගෑස් හා තෙල් සොයා පොලොව යටට සිදු කරන දීර්ඝ කැණීම් හා යොදා ගන්නා අධික ජල කන්දරාව හේතුවෙන් ජෛව විවිධත්වයට හා පරිසරයට විශාල හානියක් මෙම බහු ජාතික සමාගම් සිදු කරනු බවයි ඔවුන් තවදුරටත් පෙන්වා දෙනු ලබන්නේ. එක්සත් ජාතීන්ගේ සංවිධානයේ 2022 පාරිසරික වාර්තාවන් පවසනුයේ ලෝකයේ ප්‍රධාන පරිසර දුෂණය කරන රටවල් 4 වනුයේ චීනය, එක්සත් ජනපදය, යුරෝපා සංගමය රටවල් 27 සහ ඉන්දියාව බවයි. පසුගිය දශකය තුළ පමණක් ඔවුන් මුළු CO² විමෝචනයෙන් 55% කට වඩා දායක වී ඇත. මීට අමතරව, 2020 වසරේ දී, සියලුම G20 රටවල් ගෝලීය CO² විමෝචනයෙන් 75% නියෝජනය කරනු ලබයි.", "URL": "https://lankatruth.com/si/?p=150426", "Category": "පුවත්", "Parent URL": null}