{"Source": "Lankatruth", "Timestamp": "March 13, 2019", "Headline": "ගුරු, විදුහල්පතිවරුන්‌ගෙන්  ආණ්ඩුවට ප්‍රභල ප්‍රහාරයක් – වෘත්තීය ක්‍රියාමාර්ගය සාර්ථකයි", "News Content": "ගුරු සහ විදුහල්පති වෘත්තීය සමිති ඇතුළු අධ්‍යාපන සේවාවේ වෘත්තීය සමිති 30ක් අද(13) දින අසනීප නිවාඩු වාර්තා කරමින් ආරම්භ කර ඇති වෘත්තීය ක්‍රියාමාර්ගය ඉතාමත් සාර්ථක බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පවසයි. කොළඹ රාජකීය විද්‍යාලය හැර රටපුරා පවතින ජාතික පාසල් සියල්ලගේ මෙම වෘත්තීය ක්‍රියාමාර්ගය ක්‍රියාත්මක කර ඇති බවත් 90%කට වැඩි ගුරු සහ විදුහල්පතිවරන් ලෙඩ නිවාඩු වාර්තාකර වෘත්තීය ක්‍රියාමාර්ගය සමඟ එක්ව ඇති බවත් මහින්ද ජයසිංහ මහතා වැඩිදුරටත් පැවසීය. එසේම දිවයින පුරා ස්ථාන 25කට වැඩි සංඛ්‍යාවක විරෝධතා සංවිධානය කර ඇත. 1997 සිට වසර 22ක් පුරා පවතින ගුරු විදුහල්පති වැටුප් විශමතාව විසඳීමට කටයුතු නොකිරීමට විරුද්ධවත්, මාස 30ක ගුරු සහ විදුහල්පතිවරුන්ගේ හිඟ වැටුප් කොල්ලයට විරුද්ධවත්, දළ ජාතික නිෂ්පාදිතයෙන් 6%ක් අධ්‍යාපනයට වෙන් නොකර පාසලේ සංවර්ධන කටයුතු වෙනුවෙන් දෙමව්පියන්ගෙන් සිදුකරන මුදල් අයකිරීම්වලට විරුද්ධවත්, 2016/ 01 / 01 සිට නවක ගුරුවරුන්ට අහිමිකළ විශ්‍රාම වැටුප ලබා නොදීමට විරුද්ධවත්, පසුගිය පෙබරවාරි මස 28 වැනිදා අධ්‍යාපන අමාත්‍යාංශය ඉදිරිපිට දී විරෝධතාවයේ නිරත ගුරු විදුහල්පතිවරුන්ට එල්ල කළ මිලේච්ඡ ප්‍රහාරයට විරෝධය පළ කිරීමත් වෙනුවෙන් අද දින මෙම වෘත්තීය ක්‍රියාමාර්ගයේ නිරත වන බව ඒ මහතා පැවසීය. එසේම මෙම වෘත්තීය ක්‍රියාමාර්ගය ගුරු සහ විදුහල්පතිවරුන්ගෙන් ආණ්ඩුවට එල්ල කළ ප්‍රභල ප්‍රහාරයක් බව ද මහින්ද ජයසිංහ මහතා පවසයි. බැටන් පොලු ප්‍රහාර, කඳුළු ගෑස් සහ ජල ප්‍රහාර මෙන්ම අධ්‍යාපන අමාත්‍ය අකිල විරාජ් කාරියවසම්ගේ දේශපාලන හිතවතුන් එල්ල කළ කසළ ප්‍රහාරවලින් ගුරු සහ විදුහල්පතිවරුන්ගේ හඬ මැඩ පැවැත්වීමට නොහැකිබවට මේ හරහා ආණ්ඩුවට දන්වා ඇතැයි ද මහින්ද ජයසිංහ මහතා පවසයි. එවැනි බියගුලු ප්‍රහාරවලින් මෙම සටන අඩපන කළ නොහැකි බව ද මහින්ද ජයසිංහ මහතා පැවසීය. එසේම සිය ගැටලු සඳහා විසඳුම් ලබාදීමට ලබන අප්‍රේල් 22 වන පළමු පාසල් වාරයේ අවසන් දිනය දක්වා ආණ්ඩුවට කල් ලබාදෙන බවත් එතෙක් තමන්ට විසඳුම් ‌නොලැබෙන්නේ නම් දැනුම්දීමකින් තොරව දෙවැනි පාසල් වාරයේ ද වෘත්තීය ක්‍රියාමාර්ග අනුගමනය කිරීමට සිදුවන බවත් මහින්ද ජයසිංහ මහතා වැඩිදුරටත් පැවසීය.", "URL": "https://lankatruth.com/si/?p=70258", "Category": "පුවත්", "Parent URL": null}