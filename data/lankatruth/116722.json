{"Source": "Lankatruth", "Timestamp": "May 21, 2021", "Headline": "කොරෝනා ආසාදිත 06ක් රෝහලෙන් පැනයයි", "News Content": "නාගොඩ මහ රෝහලේ කොවිඩ් – 19 රෝග ලක්ෂණ සහිත වාට්ටුවේ නේවාසිකව ප්‍රතිකාර ලබමින් සිටි කොරෝනා ආසාදිත බවට තහවුරු වූ කාන්තාවන් තිදෙනකු ඇතුළු 06 දෙදෙනකු ඊයේ (20) රාත්‍රියේ නාගොඩ රෝහලෙන් පැනගොස් ඇතැයි රෝහල් ආරංචි මාර්ග පවසයි. මෙසේ පැනගොස් ඇත්තේ නාගොඩ මහ රෝහලේ කොවිඩ් – 19 රෝග ලක්ෂණ සහිත රෝගීන් ඇතුළත් කරන 3 වාට්ටුවේ නේවාසිකව ප්‍රතිකාර ලබමින් සිටී කාන්තාවන් තිදෙනෙකු සහ තවත් පිරිමි පුද්ගලයන් තිදෙනකු බව පැවසේ. ඔවුන් රෝහලේ බැම්මට ඉහළින් ඇති දැල ඉවත්කර පැනගොස් ඇති බව සදහන් වේ. පැනගොස් ඇති කාන්තාවක හදුනාගෙන ඇති අතර අනෙක් අයවලුන් කවුරුන්ද යන්න ලේඛන අනුව පරීක්ෂා කරමින් සිටින බවත් රෝගීන් විශාල ප්‍රමාණයක් සිටින බැවින් පැන ගිය අයවලුන් කවුරුන්ද යන්න නිශ්චිතව ප්‍රකාශ කළ නොහැකි බවත් රෝහල් ප්‍රකාශයකයෙකු මාධ්‍ය වෙත පවසා ඇත. කොවිඩ් – 19 රෝග ලක්ෂණ සහිත අයවලුන් සහ ආසාදිතයින් එකම වාට්ටුවේ රඳවා ඇති බැවින් රෝගීන් අතර යම් නොසන්සුන්තාවයක්ද පවතින බව පැවසේ.", "URL": "https://lankatruth.com/si/?p=116722", "Category": "කොවිඩ් -19 (කොරෝනා ) පුවත්", "Parent URL": null}