{"Source": "Lankatruth", "Timestamp": "April 30, 2022", "Headline": "අනතුරු ඇඟවීම් රැසක් සහිත මහ බැංකු නවතම වාර්ශික වාර්තාව නිකුත්වෙයි", "News Content": "ශ්‍රී ලංකා මහ බැංකුව ප්‍රකාශයට පත් කරන වාර්ශික වාර්තාවල 2021 වර්ශයට අදාල වාර්තාව ඊයේ (29) රාත්‍රියේ නිල වෙබ්අඩවියේ පළ කර තිබේ. මෙයට පෙර එම වාර්තාව ජනාධිපති හෝ මුදල් ඇමතිට මහ බැංකු අධිපති විසින් නිල වශයෙන් ලබා දීමෙන් පසුව වෙබ්අඩවියට නිකුත් කරනු ලැබීය. එහෙත් මෙවර ආණ්ඩුවේ නායකයින්ට ලබාදීමෙන් තොරව සෘජුවම වෙබ්අඩවියට නිකුත් කිරීම විශේෂත්වයකි. එම වාර්තාව අනුව 2021 වසරේ රජයේ මුළු ආදායම රුපියල් කෝටි එක්ලක්ෂ හතලිස් හයදහස් තුන්සිය අසූ එකක් (රු. කෝටි 146,381) වී තිබෙන අතර ණය වාරික සඳහා පොලී ගෙවීමට පමණක් රුපියල් කෝටි දෙලක්ෂ තිස් හත්දහස් පන්සිය හැටක් (රු. කෝටි 237,560) වැය වී ඇති බව හෙළි කර තිබේ. එයින් 2021 වර්ශයේදී ණය පොලී ගෙවීමට රුපියල් කෝටි එක්ලක්ෂ හාරදහස් අටලිය තිස් අටක්ද (රු. කෝටි 104,838) ණය වාරික ගෙවීම සඳහා රුපියල් කෝටි එක්ලක්ෂ තිස්දෙදහස් හත්සිය විසිදෙකක්ද (රු. කෝටි 132,722) වැය වී ඇති බව අනාවරණය කර ඇත.", "URL": "https://lankatruth.com/si/?p=133242", "Category": "ආර්ථික පුවත්", "Parent URL": null}