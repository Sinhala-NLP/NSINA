{"Source": "Lankatruth", "Timestamp": "March 6, 2019", "Headline": "බැදුම්කර පාඩුව ගණනය කරන්න වෝහාරික විගණනයක්", "News Content": "මහ බැංකුවේ බැදුම්කර නිකුත් කිරීමේදී සිදුව ඇති පාඩුව ගණනය කිරීම සඳහා වෝහාරික විගණනයක් සිදු කිරීමට අද (06) පැවැති කැබිනට් රැස්වීමේදී තීරණය කර ඇති බව වාර්තා වේ. සුපුරුදු පරිදි ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවති මෙම කැබිනට් රැස්වීමට වෝහාරික විගණනයක් සිදු කිරීමට අදාළ කැබිනට් සංදේශය ඉදිරිපත් කර ඇති අතර ඊට කැබිනට් මණ්ඩලයේ අනුමැතිය ලැබී ඇත. ඒ අනුව වෝහාරික විගණනය කිරීම සඳහා විශේෂඥයින් පත් කිරීමටත් ඊට අවශ්‍ය මුදල් වෙන් කිරීමටත් මෙම කැබිනට් පත්‍රිකාය මගින් ඉඩ සැලසෙනු ඇත. බැදුම්කර නිකුත් කිරීමේදී සිදුව ඇති පාඩු ගණනය කිරීම සඳහා 2007 වසරේ සිටම වෝහාරික විගණනයක් කළ යුතු බව මහ බැංකු බැදුම්කර ගනුදෙනුව සම්බන්ධයෙන් සොයා බැලීමට පත් කළ ජනාධිපති කොමිෂන් සභාව නිර්දේශ කර තිබිණි.", "URL": "https://lankatruth.com/si/?p=69877", "Category": "පුවත්", "Parent URL": null}