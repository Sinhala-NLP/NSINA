{"Source": "Lankatruth", "Timestamp": "August 8, 2020", "Headline": "ශානිට විරුද්ධව සාකෂි දෙන්නැයි උප පොලිස් පරීක්ෂකට බලපෑම් !", "News Content": "අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මහතාට එරෙහිව සාක්ෂි ලබාදීමට කොළඹ අපරාධ කොට්ඨාසයේ නිලධාරීන් තමන්ට බලපෑම් කළ බවට අත්අඩංගුවට ගෙන සිටින උප පොලිස් පරීක්ෂකවරයෙකු ගමපහ මහේස්ත්‍රාත් අධිකරණය ඉදිරියේ පවසා තිබේ. මෙය මේ වනවිට බරපතල අර්බුදයකට තුඩු දී තිබෙන කරුණකි. මෙම උප පොලිස් පරීක්ෂකවරයා වෙනුවෙන් පෙනී සිටි නීතිඥවරයා අධිකරණයට දැනුම් දීතිබුණේ, මහේස්ත්‍රාත්වරයාට වෙනම ප්‍රකාශයක් ලබාදීමට තම සේවාදායකයාට අවශ්‍ය බවකි. ඊට අධිකරණයේ අවසරය ලැබී තිබේ. මේ සම්බන්ධයෙන් අදහස් දක්වන ජ්‍යෙෂ්ඨ නීතීඥයන් පෙන්වා දෙන්නේ මෙය සත්‍යයක් නම් , එමගින් යුක්තිය පිළිබඳව බරපතල ගැටලුවක් මතු වන බවයි. ශානි අබේසේකර මහතාට එරෙහිව අපරාධ පරීක්ෂණ දෙපාර්තමේන්තුව මගින් ගමපහ මහේස්ත්‍රාත් අධිකරණයේ පවත්වාගෙන යන නඩුවට මෙතෙක් නීතිපති දෙපාර්තමේන්තුවේ නිලධාරීන් පෙනී නොසිටීමද විශේෂත්වයකි.", "URL": "https://lankatruth.com/si/?p=95587", "Category": "පුවත්", "Parent URL": null}