{"Source": "Lankatruth", "Timestamp": "January 31, 2020", "Headline": "ලෝක සෞඛ්‍ය සංවිධානයෙන් චීනයට පැසසුම්", "News Content": "නව කොරෝනා වෛරසය පැතිරීම වැළැක්වීම සඳහා චීන බලධාරීන් ගෙන ඇති ‘අසාමාන්‍ය ක්‍රියාමාර්ග’ සම්බන්ධයෙන් ලෝක සෞඛ්‍ය සංවිධානය චීනයට ප්‍රශංසා කර තිබේ. ජිනීවාහි පැවති ප්‍රවෘත්ති සාකච්ඡාවකදී ලෝක සෞඛ්‍ය සංවිධානයේ ප්‍රධානී ආචාර්ය ටෙඩ්‍රොස් අද්නාම් ගෙබ්‍රෙයෙසස් මහතා මෙසේ චීනයට ප්‍රශංසා කර ඇත. එහිදී වැඩිදුරටත් අදහස් දක්වමීන් ඒ මහතා පවසා ඇත්තේ චීනයේ තත්වය සතුටුදායක වුවත් දුර්වල සෞඛ්‍ය පද්ධතියක් ඇති රටවලට මෙම වෛරසය ව්‍යාප්ත විය හැකි නිසා ලෝක සෞඛ්‍ය සංවිධානය විසින් නව කොරෝනා වෛරසය ගෝලීය මහජන සෞඛ්‍ය හදිසි අවස්ථාවක් (PHEIC) ලෙස ප්‍රකාශයට පත් කරන බවය. “මෙම ප්‍රකාශයට ප්‍රධාන හේතුව චීනයේ සිදුවෙමින් පවතින දේ නොව වෙනත් රටවල සිදුවෙමින් පවතින දේ” යැයි ඒ මහතා අවධාරණය කර තිබෙන අතර විශේෂයෙන්ම ලෝක සෞඛ්‍ය ලෝක සෞඛ්‍ය සංවිධානය සැලකිලිමත් වන්නේ වෛරසය දුර්වල සෞඛ්‍ය පද්ධතියක් ඇති රටවලට ව්‍යාප්ත විය හැකි නිසා යැයිද ඔහු සඳහන් කර ත්බේ. වෛරසය ‘පෙර නොවූ විරූ ව්‍යාප්තියක්’ වුවත් ඊට එරෙහිව ‘පෙර නොවූ විරූ ප්‍රතිචාරයක්’ ලැබී ඇති බවද ඔහු එහිදි සඳහන් කර ඇත. එය පැතිරීම වැළැක්වීම සඳහා චීන බලධාරීන් ගෙන ඇති ‘අසාමාන්‍ය ක්‍රියාමාර්ග’ ගැන ප්‍රශංසා කරන ඔහු, වෙළඳාම හෝ චීනයට සංචාරය කිරීම සීමා කිරීමට කිසිදු හේතුවක් නොමැති බවද පෙන්වා දෙයි. “මට පැහැදිලිව කියන්න පුළුවන්, මෙම ප්‍රකාශය චීනය කෙරෙහි විශ්වාසභංග යෝජනාවක් නොවෙයි.” ලෝක සෞඛ්‍ය සංවිධානයේ ප්‍රධානියා වැඩිදුරටත් පවසා ඇත. නව කොරෝනා වෛරසයෙන් චීනයේ පමණක් ඊයේ (30) දිනය අවසන් වනවිට පුද්ගලයන් 213ක් මියගොස් තිබූ අතර තවත් රටවල් 18ක රෝගීන් 98ක් වාර්තා වී තිබිණි. චීනයෙන් පිට රටවල මරණ කිසිවක් සිදුවී නොමැති බවද ලෝක සෞඛ්‍ය සංවිධානය පවසයි. එහිදී බොහෝ ආසාධිතයන් හමුවී ඇත්තේ වෛරසය පැතිරීම ආරම්භ වූ චීන නගරයක් වන වුහාන් සිට ගමන් කළ අය වීමද විශේෂත්වයකි.", "URL": "https://lankatruth.com/si/?p=89211", "Category": "පුවත්", "Parent URL": null}