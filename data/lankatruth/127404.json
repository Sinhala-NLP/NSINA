{"Source": "Lankatruth", "Timestamp": "December 27, 2021", "Headline": "සෝවියට් දේශය බිඳ වැටී වසර 30ක් පිරේ", "News Content": "රුසියාවේ වඩාත් පිළිකුලට පත් රුසියානු පුරවැසියා කවුද කියා ඔබ මොස්කව් වැසියෙකුගෙන් ඇසුවොත් ඔහුගේ හෝ ඇයගේ ඍජු පිළිතුර වනුයේ සෝවියට් දේශයේ අවසාන රාජ්‍ය නායක මිහයිල් ගොර්බචව් බවයි. ක්‍රෙම්ලිනයේ වර්තමාන නායක ජනාධිපති ව්ලදිමීර් පුටීන්ට අනුව 20 වැනි සියවසේ සිදුවූ දැවැන්තම භූගෝලීය ඛේදවාචකය සෝවියට් දේශය බිඳ වැටීම වේ. සෝවියට් දේශයේ යම් හෝ කාලයක් වාසය කල රුසියානු වැසියන්ට අනුව සෝවියට් සමාජය යනු තමන්ගේ ජීවිත කාලය තුල අත්දුටු ප්‍රීතිමත්ම යුගය වේ. පසුගිය සතිය පුරා යුක්රේනය අවට රුසියානු හමුදාවේ ලක්‍ෂයක් රඳවමින් රුසියානු ජනාධිපති පුටින් පැවසුවේ සෝවියට් දේශය බිඳ වැටෙද්දී නේටෝව විසින් අත්සන් කරනු ලැබූ ගිවිසුම් තුනක් මගින් පොරොන්දු වූ පරිදි නේටෝවට නැගෙනහිර යුරෝපයේ, බෝල්ටික් රටවල්, හා යුක්රේනය ඇතුළු කරගැනීමේ උත්සාහය අතහැර නොදමුවහොත් මිලිටරි විසඳුමක් ලබා දීමට කිසිසේත් පසුබට නොවන බවයි. මෙම අනතුරු හැඟවීම මුලදී නේටෝව ප්‍රතික්‍ෂේප කලද ඊයේ හවස වන විට ඒ සම්බන්ධයෙන් සහතිකයක් ලබා දී රුසියාවේ ඉල්ලීමට හිස නැවීමට ඇමරිකාවට තීරණය කර ඇති බව බටහිර මාධ්‍ය වාර්තා කර සිටියහ. මේ සම්බන්ධයෙන් අදහස් දක්වන හිටපු සෝවියට් නායක මිහයිල් ගොර්බචෝව් මාධ්‍ය අමතා ප්‍රකාශ කර සිටියේ ඇමරිකාවේ උඬගු ස්ථාවරය තමන් හෙලා දකින බවයි. මේ වනවිට වයස 90 වැනි වියේ පසුවන හිටපු සෝවියට් නායකයා තව දුරටත් පවසා සිටියේ නේටෝ පාලකයින් තමන් සමග එකඟතාවයට පැමිණයේ ලෝක සාමය වෙනුවෙන් කැප වෙන බවත් සීතල යුද්ධය අවසාන කරන බවටද සහතික වෙමින් බවය. “තවදුරටත් නේටෝවේ සාමාජිකයින් සංඛ්‍යාව විශාල කරමින් අධිරාජ්‍යයක් ගොඩ නැගීමේ ඇමරිකානු හා බටහිර උත්සහය එජා සංවිධානයේ ප්‍රඥප්තිය බරපතල ලෙස උල්ලංඝණය කිරීමක්” ගොර්බචෝව් agence RIA Noveosti පුවත්පතට අවසාන වශයෙන් පවසා සිටියේය. මේ අතර සෝවියට් දේශය බිඳ වැටීම සම්බන්ධයෙන් රුසියානු ජනතාවගෙන් 70%ක පමණ ප්‍රතිශතයක් පවසා සිටිනුයේ අධ්‍යාපනය, සෞඛ්‍යය, නිවාස ඇතුළු ප්‍රධාන සියළු මානව අවශ්‍යතා නොමිලේ ලබා දුන් එවැනි යුගයක් තමන් මීට පෙර අත් නුදුටු බවයි. එහිදී වයස 84ක් වන පෙර පාසැල් ගුරුවරියක් වන Valentina Chameleva රොයිටර් පුවත් සේවයට පවසා සිටියේ ගොර්බචව් හා යෙල්සීන් බේබද්දා සෝවියට් දේශය කඩා වැට්ටවීමට මුලිකව දායක වූ බටහිර ඔත්තු කරුවන් බවත් ඔවුන් ද්‍රෝහීන් ලෙස ඉතිහාස ගත වනු ඇති බවයි. රුසියානු ජනතාවගෙන් බහුතරයක් මෙම අදහස අනුමත කරනු ලබන අතර පසුගිය සැප්තැම්බර් 17-19 කාලය තුලදී රුසියානු මහා මැතිවරණයේදී රුසියානු කොමියුනිස්ට් පක්‍ෂය 18%ක් ලබා ගැනීම මගින් මෙම ජනතා ප්‍රතිචාරය පැහැදිලි වන බව දේශපාලන විචාරකයින්ගේ මතයයි. සෝවියට් දේශය ඇද වැටීමට හේතුන් ලෙස ඉදිරිපත් කරනුයේ ඇමරිකාව සමග ආයුධ නිෂ්පාදන තරඟයට යාමෙන් ඒ සඳහා රජයේ අදායමෙන් අධික මුදලක් වැයවීම, එම නිසා උද්ධමනය ඉහල යාමෙන් ආහාර හා අත්‍යවශ්‍ය භාණ්ඩ හිඟයක් ඇතිවීම, කොමියුනිස්ට් පක්‍ෂය තුල අභ්‍යන්තර ගැටුම් ඉහල යාම වැනි කාරණාවන්ය.", "URL": "https://lankatruth.com/si/?p=127404", "Category": "විදෙස් පුවත්", "Parent URL": null}