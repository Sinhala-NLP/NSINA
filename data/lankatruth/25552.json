{"Source": "Lankatruth", "Timestamp": "December 25, 2016", "Headline": "වත්කම් බැරකම් නොදුන් මැති ඇමති ලැයිස්තුව අල්ලස් කොමිසමට", "News Content": "වත්කම් බැරකම් ප‍්‍රකාශ ලබානොදුන් පාර්ලිමේන්තු මැති ඇමතිවරුන්ගේ සහ දේශපාලන පක්ෂ නායකයන්ගේ නම් ලැයිස්තුව ලබන 30 වැනිදා අල්ලස් හෝ දූෂණ විමර්ශන කොමිෂන් සභාවට භාරදෙන බව මැතිවරණ කොමිෂන් සභාවේ සභාපති මහින්ද දේශප්‍රිය මහතා මාධ්‍ය වෙත අනාවරණය කර ඇත. මැතිවරණ කොමිෂන් සභා සාමාජිකයන් ලබන බදාදා (28) රැස්වී මේ ගැන විශේෂ පරීක්ෂණ්‍යක් සිදුකරන බවත් එම පරීක්ෂණයෙන් පසු වත්කම් බැරකම් නොදුන් පිරිසගේ අවසන් ලැයිස්තුව අල්ලස් කොමිසමට භාරදීමට නියමිත බවද ඒ මහතා සඳහන් කර තිබේ. කථානායකවරයාට භාරදී ඇති වත්කම් බැරකම් ප‍්‍රකාශ ලැබුණු බවට වන සහතිකපත් බොහෝමයක් මේ වනතෙක් මැතිවරණ කොමිෂන් සභා කාර්යාලයට ලැබී නොමැති බවද දේශප්‍රිය මහතා සඳහන් කර ඇත. අදාළ සහතිකපත් ඉදිරි දින කිහිපය තුළ තමාට ලැබීමට සලස්වන මෙන් පාර්ලිමේන්තුවෙන් ඉල්ලීමක් කර ඇති බවද දේශප්‍රිය මහතා ප්‍රකාශ කර තිබේ. වත්කම් බැරකම් ප‍්‍රකාශ ලබා නොදීමේ නම් ලැයිස්තුව අල්ලස් කොමිසමට භාරදුන් පසු ඔවුනට එරෙහි නඩු පැවරීමට කටයුතු යොදා ඇති බවත් වත්කම් බැරකම් ප‍්‍රකාශ ලබාදෙන ලෙස දිගින් දිගටම පාර්ලිමේන්තුවේ මැති ඇමතිවරුන්ට සහ දේශපාලන පක්ෂ නායකයන්ට මීට පෙරද දැනුම් දුන්නද ඇතැමුන් එය හිතාමතාම ප‍්‍රතික්ෂේප කර ඇති බවත් වාර්තා වේ. ඒ අනුව මින් ඉදිරියට කිසිදු සමාවක් නොමැතිව ඔවුන්ට එරෙහි අල්ලස් කොමිසම මගින් නඩු පැවරීමට මැතිවරණ කොමිෂන් සභාව මේ වනවිට කටයුතු කරමින් සිටියි.", "URL": "https://lankatruth.com/si/?p=25552", "Category": "පුවත්", "Parent URL": null}