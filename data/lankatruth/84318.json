{"Source": "Lankatruth", "Timestamp": "October 30, 2019", "Headline": "පාස්කු ප්‍රහාරය ගැන විමර්ශනයට පත්කළ ජනාධිපති පරීක්ෂණ කොමිසමේ සාක්ෂි විභාගය හෙට", "News Content": "පාස්කු දින ප්‍රහාරය සම්බන්ධව විමර්ශනයට පත්කල ජනාධිපති පරීක්ෂණ කොමිෂන් සභාවේ සාක්ෂි විමසීමේ කටයුතු හෙට(31) සිට ආරම්භ කිරීමට නියමිතව ඇත. කොළඹ බණ්ඩාරනායක සම්මන්ත්‍රණ ශාලාවේ ස්ථාපිත කර තිබෙන කොමිෂන් සභා කාර්යාල පරිශ්‍රයේදී හෙට පස්වරු 2.00 සිට මෙම සාක්ෂි විමසීමේ කටයුතු සිදුකෙරෙන අතර එම අවස්ථාව ජනතාවට සහ ජන මාධ්‍ය සඳහා විවෘතව ඇති බව කොමිසමේ ලේකම් එච්.එම්.බී. හේරත් මහතා සඳහන් කළේය. මෙම කොමිසම පසුගිය සැප්තැම්බර් 22 වැනි දා ජනාධිපතිවරයා විසින් පත්කළ අතර අප්‍රේල් 21 ප්‍රහාරයට අදාළ සිද්ධීන් සම්බන්ධව විමර්ශනය කිරීමටත්, ඊට සම්බන්ධ පුද්ගලයන්, සංවිධාන හඳුනා ගැනීමටත් රාජ්‍ය නිලධාරීන් අයුතු ලෙස බලය යොදා ගැනීම, අතපසු කිරීම සහ වගකිම් පැහැරහැරීම ආදිය පිළිබඳව විමර්ශනය කර වාර්තා කිරීම කොමිසමේ කාර්යභාරය වේ.", "URL": "https://lankatruth.com/si/?p=84318", "Category": "පුවත්", "Parent URL": null}