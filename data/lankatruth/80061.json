{"Source": "Lankatruth", "Timestamp": "August 30, 2019", "Headline": "රතන හිමිට හා විජේදාසට එරෙහි විනය පරීක්ෂණ අද සිට ඇරඹේ", "News Content": "එක්සත් ජාතික පක්ෂ පාර්ලිමේන්තු මන්ත්‍රීවරුන් වන පූජ්‍ය අතුරලියේ රතන හිමිට සහ විජයදාස රාජපක්ෂ මහතාට එරෙහි විනය පරීක්ෂණ අද(30) දින සිට ආරම්භ කිරීමට නියමිතය. එක්සත් ජාතික පක්ෂ ජාතික ලැයිස්තු පාර්ලිමේන්තු මන්ත්‍රීවරයෙකු වන පූජ්‍ය අතුරලියේ රතන හිමි සහ කොළඹ දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී විජයදාස රාජපක්ෂ මහතා එම පක්ෂය විවේචනය කරමින් කටයුතු කිරීම හේතුවෙන් මෙම විනය පරීක්ෂණ ආරම්භ කර තිබේ. පසුගිය වසරේ ඔක්තෝබර් මස මහින්ද රාජපක්ෂ මහතා සහ ජනාධිපති මෛත්‍රිපාල සිරිසේන මහතා එක්ව ගොඩ නගාගත් කුමන්ත්‍රණකාරී ආණ්ඩුවේ ද උසස් අධ්‍යාපන ඇමති ලෙස විජේදාස රාජපක්ෂ මහතා පත් කෙරිනි. එසේම සුරක්ෂා රක්ෂණ ක්‍රමය හරහා මූල්‍ය අක්‍රමිකතා සිදුකර ඇති බවත් පාසල් පෙළපොත් සඳහා අධ්‍යාපන අමාත්‍ය අකිල විරාජ් කාරියවසම් මහතාගේ රුව ඇතුළත් කිරීමේ සිද්ධිය සම්බන්ධවත් පැමිණිලි ඉදිරිපත් කර ඇත්තේ විජේදාස රාජපක්ෂ මහතා විසිනි. දිගින් දිගටම එම පක්ෂය තුළ හිදිමින් විවේචනකාරී අන්දමින් හැසිරීම හේතුවෙන් මෙම විනය පරීක්ෂණ ආරම්භ කිරීමට නියමිතව ඇත.", "URL": "https://lankatruth.com/si/?p=80061", "Category": "පුවත්", "Parent URL": null}