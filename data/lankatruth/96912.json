{"Source": "Lankatruth", "Timestamp": "October 3, 2020", "Headline": "බදියුදීන්ගේ සොහොයුරාට තිබූ චෝදනා ඔප්පු කරන්න බැරිවුනා… පොලිස් මාධ්‍ය ප්‍රකාශක පැහැදිලි කරයි…", "News Content": "පාස්කු ඉරුදින ප්‍රහාර මාලාවට සම්බන්ධයෙන් සැකපිට අත්අඩංගුවට ගෙන ත්‍රස්තවාදය වැළැක්වීමේ පනත යටතේ මාස 05ක පමණ කාලයක් රඳවා තබාගෙන ප්‍රශ්න කරමින් සිටි හිටපු අමාත්‍ය රිෂාඩ් බදියුදීන් මහතාගේ බාල සොහොයුරු රියාජ් බදියුදීන් මහතා මාස පහකට පසු අපරාධ පරීක්ෂණ දෙපාර්තමේන්තු මගින් පසුගිය 29වනදා පස්වරුවේ නිදහස් කළේ ඔහුට එරෙහිව එල්ල වී තිබූ චෝදනා ඔප්පු කිරීමට නොහැකිවීම හේතුවෙන් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න මහතා ඊයේ (02) අනාවරණය කළේ ය. හිටපු අමාත්‍ය රිෂාද් බදියුදීන් මහතාගේ සහෝදරයෙකු වන රියාජ් බදියුදීන් පාස්කු ඉරුදින ප්‍රහාර මාලාව සම්බන්ධයෙන් සිදුකෙරෙන විමර්ශනවලට අදාළ සැකපිට අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබුවේ මෙම වසරේ අප්‍රේල් 14 වනදා ය. හිටපු අමාත්‍ය රිෂාඩ් බදියුදීන් මහතාගේ සහෝදරයෙකු වන රියාජ් බදියුදීන්, 01. එක් බෝම්බකරුවෙකු සමඟ සෘජු සබඳතා පවත්වා තිබූ බවටත්, 02. එක් බොම්බකරුවෙකු සමඟ බෝම්බ පිපිරීමට ආසන්න කාලයේ දී එක්තරා ප්‍රසිද්ධ හෝටලයක එකට සිට සාකච්ඡා කර ඇති බවත්, 03. විශේෂ සුභසාධන සමිති සමාගම් ඇති කර බෝම්බකරුවන් සමඟ ඒ සමාගම්වල එකට නිලතල දරමින් කටයුතු කර ඇති බවටත්, 04. එම සමාගම්වලට බෝම්බකරුවන් මුදල් ආයෝජනය කර ඇති බවටත් පොලිසිය විසින් චෝදනා එල්ල කර තිබිණි. කෙසේ වෙතත් පොලිසිය පවසන්නේ තමන්ට මෙම චෝදනා ඔප්පු කිරීමට නොහැකිවීම හේතුවෙන් ඔහුව නිදහස් කළ බවයි.", "URL": "https://lankatruth.com/si/?p=96912", "Category": "පුවත්", "Parent URL": null}