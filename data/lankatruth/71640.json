{"Source": "Lankatruth", "Timestamp": "April 5, 2019", "Headline": "රයන් වැන්රූයන් ලබන 11 දක්වා රිමාන්ඩ්", "News Content": "වැලිගම පොලිස් භාරයේ සිටි රංගන ශිල්පී රයන් වැන්රූයන්, මාතර මහේස්ත්‍රාත් අධිකරණයට ඉදිරිපත් කිරීමෙන් පසු අප්‍රේල් මස 11 වැනිදා දක්වා රක්ෂිත බන්ධනාගාර ගත කිරීමට මාතර ප්‍රධාන මහේස්ත්‍රාත් ඉසුර නෙත්තිකුමාර මහතා නියෝග කර ඇත. ඩුබායි අත්අඩංගුවේ සිට මෙරටට පිටුවලහල් කිරීමෙන් පසු ඊයේ(04) දින අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගත් රයන් වැන්රූයන් අද වැලිගම පොලීසිය වෙත භාර දී තිබිණි. ගංජා මිලි ග්‍රෑම් 5යි ග්‍රෑම් 750ක් ප්‍රවාහනය කළ බවට ඇති චෝදනාවක් සම්බන්ධව සිදුකෙරෙන විමර්ශනයක් සඳහා රයන් වැන්රූයන් වැලිගම පොලීසිය වෙත භාරදී තිබූ අතර පසුව ඔහු මාතර මහේස්ත්‍රාත් අධිකරණය වෙත ඉදිරිපත් කර තිබිණි. මේ අතර රයන් වැන් රෝයන් සමඟ අපරාධ පරීක්ෂණ දෙපාර්තමේන්තුව සිය භාරයට ගත් සෙසු සිව්දෙනා වන කොලොන්නාව ප්‍රදේශයේ පදිංචි 22 හැවිරිදි මොහොමඩ් වෂිම්ඩීන්, සීදුව පදිංචි 25 හැවිරිදි දිමුතු සුරන්ත පෙරේරා, අළුබෝමුල්ල ප්‍රදේශයේ පදිංචි 28 හැවිරිදි සුරාජ් කාවින්ද සිල්වා සහ කඹුරුපිටිය ප්‍රදේශයේ පදිංචි 40 හැවිරිදි චරිත් පත්මන් කොඩිකාර යන අය පොලිස් මත්ද්‍රව්‍ය නාශක කාර්යංශය සහ අපරාධ පරීක්ෂණ දෙපාර්තමේන්තුව සිදුකළ දීර්ඝ ප්‍රශ්න කිරීම්වලින් අනතුරුව අද පෙරවරුවේ මුදා හැරුණි.", "URL": "https://lankatruth.com/si/?p=71640", "Category": "පුවත්", "Parent URL": null}