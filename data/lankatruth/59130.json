{"Source": "Lankatruth", "Timestamp": "September 10, 2018", "Headline": "ක්‍රිකට් ආයතනයේ කෝටි 90ක වංචාවක් ගැන FCIDයට පැමිණිල්ලක්", "News Content": "ශ‍්‍රී ලංකා ක‍්‍රිකට් ආයතනයේ මූල්‍ය අංශ ප‍්‍රධානියකු ඩොලර් මිලියන 5.5ක් හෙවත් රුපියල් මිලියන 900කට අධික මුදලක් වංචා කිරීමට සූදානම් වූයේ යැයි කියන සිද්ධියක් පිළිබඳව ශ්‍රී ලංකා ක‍්‍රිකට් ආයතනය මගින් පොලිස් මූල්‍ය අපරාධ කොට්ඨාසයට අද (10) පැමිණිල්ලක් ගොනු කර තිබේ. මෙම තත්ත්වය හමුවේ ශ්‍රී ලංකා ක‍්‍රිකට් ආයතනයේ මූල්‍ය අංශයේ නිලධාරීන් කීපදෙනකු එම අංශයෙන් මාරු කිරීමට ද ක‍්‍රිකට් ආයතන බලධාරීන් පියවර ගෙන ඇත. චෝදනා ලාභී නිලධාරියාගේ සේවය පිළිබඳ තීරණය අද පස්වරුවේ ගැනීමට නියමිතව තිබිණි. අදාල මූල්‍ය ප‍්‍රධානියා කිරීමට සූදානම් වූයේ යැයි කියන දැවැන්ත මූල්‍ය වංචාවක් පිළිබඳව ශ්‍රී ලංකා ක‍්‍රිකට් ආයතනයේ ප‍්‍රධාන විධායක නිලධාරී ඈෂ්ලි ද සිල්වා මහතා ඇතුළු නිලධාරීහූ පොලිස් මූල්‍ය අපරාධ කොට්ඨාසයට පැමිණිලි කර ඇත. එංගලන්ත ක‍්‍රිකට් කණ්ඩායමේ එළඹෙන ශ්‍රී ලංකා සංචාරයේ රූපවාහිනී විකාශන අයිතිය වෙනුවෙන් ශ්‍රී ලංකා ක‍්‍රිකට් ආයතනයට විදේශ රූපවාහිනී ආයතනයකින් ලැබීමට නියමිත ඩොලර් මිලියන 5.5ක මුදල චෝදනාලාභී ප‍්‍රධානියාගේ ඔහුගේ පෞද්ගලික ගිණුමකට බැර කිරීමට සූදානම් වී ඇති බව වාර්තා වේ. අදාල නිලධාරියා මෙම මුදල පෞද්ගලික ගිණුමකට බැර කරන ලෙස එම රූපවාහිනී ආයතනයට දැනුම්දී ඇති අතර ඒ පිළිබඳව එම ආයතනය ක‍්‍රිකට් ආයතනයේ ප‍්‍රධානීන් දැනුවත් කර තිබේ. මෙම පුද්ගලයා ශ්‍රී ලංකා ක‍්‍රිකට් ආයතනයේ හිටපු ප‍්‍රබලයකුගේ සමීප හිතවතකු බවත් පසුගිය පරිපාලනය සමයේ ක‍්‍රිකට් ආයතනයේ සේවයට බදවාගෙන ඇති බවත් වාර්තා වේ.", "URL": "https://lankatruth.com/si/?p=59130", "Category": "පුවත්", "Parent URL": null}