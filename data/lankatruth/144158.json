{"Source": "Lankatruth", "Timestamp": "January 28, 2023", "Headline": "චාල්ස්ගේ ඉවත්වීම සැකසහිතයි – අනුර දිසානායක", "News Content": "මැතිවරණයක් ප්‍රකාශයට පත්කර ඇති මොහොතක හා මහ මැතිවරණය කල් දැමීමේ ආණ්ඩුවේ කුමන්ත්‍රණයක් පවතින මොහොතක මැතිවරණ කොමිසමේ සාමාජිකා පී.එස්.එම් චාල්ස්ගේ ඉල්ලා අස්වීම පිටුපස යම් කුමන්ත්‍රණකාරී වැඩපිළිවෙළක් ඇද්දැයි සැක සහිත බැවින් පාර්ලිමේන්තුවේ ව්‍යවස්ථා සභාව හරහා මීට කඩිනම් පරීක්ෂණයක් ආරම්භ කළ යුතු බව ජාතික ජන බලවේගයේ නායක අනුර කුමාර දිසානායක අවධාරණය කරයි. ඒ සම්බන්ධයෙන් වැඩිදුරටත් ඔහු දක්වන අදහස්, “විශේෂයෙන් මැතිවරණ කොමිසමට පැවරී තිබෙන ප්‍රධානතම රාජකාරිය තමයි මැතිවරණ පැවැත්වීම. මාස් පතා හෝ අවුරුදු පතා මැතිවරණය තියන්නේ නැහැ. ඔවුන් මහජන මුදලින් සියලු වරප්‍රසාද ලබාගෙනයි කටයුතු කරන්නෙ. ඒ වගේම අපේ දේශපාලනයේ කාලාන්තරයක් තිස්සේ මෙම ආයතනය තුළ පැවැති පක්ෂග්‍රාහී බව වෙනස් කිරීමේ අරමුණින් තමයි කොමිෂන් සභාව පිහිටුවූයේ. එයින් පත්වන අයට කවර දේශපාලන අරමුණක් හෝ පක්ෂග්‍රාහී බවක් තිබුණත් මේ ආයතන ස්වාධීන කිරීම වෙනුවෙන් ජනතාවගේ තිබෙන මහත් බලාපොරොත්තුවලට ඔවුන් වග විය යුතුයි. ඒ සඳහා රජයේ හා වෙනත් ක්ෂේත්‍රවල යම් අත්දැකීම් සහිත පුද්ගලයන් විශ්වාසයකින් යුතුව කොමිෂන් සභාවලට පත් කරනවා. නමුත් මැතිවරණ කොමිෂන් සභාවේ ඇතැම් සාමාජිකයන්ගේ හැසිරීම, වගකීම හා ජනතාව වෙනුවෙන් විය යුතු වගවීම වෙනුවෙන් කටයුතු කරනවාට වඩා යම් දේශපාලන අරමුණුවලට යට වන බව පේනවා. පසුගිය දා කොමිෂන් සභාවෙන් ඉල්ලා අස් වූ චාල්ස් මහත්මියගේ ක්‍රියා කලාපයත් මුළුමනින්ම සැක සහිතයි. මැතිවරණයක් ප්‍රකාශයට පත්කර තිබියදී සහ ආණ්ඩුව මැතිවරණය කල් දාන්න කුමන්ත්‍රණය කරන මොහොතක ඇය ඉල්ලා අස්වීම බරපතළ සැකයට තුඩු දෙන්නක්. ඒ නිසා වහාම පාර්ලිමේන්තුවේ ව්‍යවස්ථා සභාව හරහා මැදිහත්වී ඊට කඩිනම් පරීක්ෂණයක් කරන ලෙස අප ඉල්ලා සිටිනවා.” මව්බිම – අනුරාධා හේරත්", "URL": "https://lankatruth.com/si/?p=144158", "Category": "පුවත්", "Parent URL": null}