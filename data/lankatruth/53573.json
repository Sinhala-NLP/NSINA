{"Source": "Lankatruth", "Timestamp": "June 5, 2018", "Headline": "අධිකරණය හරහා SAITM වංචනික ආයතනය නැවත ස්ථාපිත කිරිමේ තැතක්", "News Content": "වෛද්‍ය උපාධිය මුදලට විකිණීම සඳහා නීවිරෝධීව ස්ථාපිත කළ සයිටම් පුද්ගලික ආයතනය අධිකරණමය ක්‍රියාමාර්ග හරහා නැවත ස්ථාපිත කිරීමේ තැතක් මතුව ඇත් බවත් ආණ්ඩුවේ මෙම ප්‍රයත්නය සම්බන්ධයෙන් විරෝධය දක්වන බවත් වෛද්‍ය පීඨ ශිෂ්‍ය ක්‍රියාකාරී කමිටුව සඳන් කරයි. ඔවුන් ඊයේ (04) කොළඹ දී පැවති මාධ්‍ය හමුවකට එක් වෙමින් මේ බව සදහන් කරන ලදී. මෙහිදී අදහස් දැක්වු වෛද්‍ය පීඨ ශිෂ්‍ය ක්‍රියාකාරී කමිටුවේ නව කැදවුම්කරු දිදුල අමරසිංහ මහතා පැවසුවේ සයිටම් ආයතනය අහෝසි කිරීම සම්බන්ධයෙන් ආණ්ඩුව විවිධ ප්‍රකාශ නිකුත් කළද ආණ්ඩුව කිසිදු නිතිමය ලියවිල්ලක් ඉදිරිපත් කර නොමැති බවයි. එබැවින් සයිටම් ආයතනය සම්බන්ධ ශ්‍රේෂ්ඨාධිකරනයේ ඇති නඩුවේදීත් සයිටම් ආයතනයට වාසිදායක තීන්දුවක් ලැබීමේ තත්ත්වයක් උද්ගතව තිබෙන බවද සදහන් කළේය. ඒ අනුව ජනාධිපතිවරයා දැනුවත් කරමින් ලිපියක් යොමු කළ බවත් එහි පිටපත් අග්‍රාමාත්‍යවරයාට හා සියළුම පාර්ලිමේන්තු මන්ත්‍රීවරුන්ටද ඇතළුව අදාල පාර්ශවයන් දැනුවත් කළ බවත්දිදුල අමරසිංහ මහතා පවසයි. මේ සතිය තුළ දිවයිනපුරා පිහිටි විශ්වවිද්‍යාල ඉදිරිපිටදී විරෝධතා සිදු කරන බවත් ජාතික වශයෙන් මහජනයා මේ සම්බන්ධයෙන් දැනුවත් කිරීමට යොමු වන බවත් ඒ මහතා වැඩිදුරටත් සදහන් කරන ලදී. කොතලාවල ආරක්ෂක විශ්වවිද්‍යාල නව පනත හරහා ලංකාවේ මිලිටරීකරනය යටතේ පුද්ගලික වෛද්‍ය විද්‍යාල බිහි කිරීමට විරුද්ධව සියළු බලවේග සමග එක්ව දැවැන්ත විරෝධතාවක් ඉදිරියේදී සිදු කරන බවද දිදුල අමරසිංහ මහතා අවධාරනය කර සිටියේය. මෙම මාධ්‍ය හමුව සඳහා චතුර ඕවිටිගල, චමීර දිල්ෂාන්, සුසිත ප්‍රියංකර, අවිෂ්ක මදුරංග ඇතුළු වෛද්‍ය සිසු ක්‍රියාකාරිකයින්ද එක්වි සිටියහ.", "URL": "https://lankatruth.com/si/?p=53573", "Category": "පුවත්", "Parent URL": null}