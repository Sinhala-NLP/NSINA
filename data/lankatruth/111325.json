{"Source": "Lankatruth", "Timestamp": "February 24, 2021", "Headline": "මහින්දානන්දගේ වී කිලෝ 1000 නීතිය අවලංගු කරයි…", "News Content": "පොහොර සහනාධාරය ලබන ගොවීන් රජයට වී කිලෝ දහසක් ලබාදිය යුතු යැයි ගත් තීරණයෙන් රජය ඉවත් වූ බව කෘෂිකර්ම අමාත්‍ය මහින්දානන්ද අලුත්ගමගේ මාධ්‍ය හුමවක් පවත්වමින් ඊයේ (23) පැවසීය. “ඒ අනුව තෙත වී රුපියල් හතළිස් හයකට, වියළි නාඩු රුපියල් පනස් දෙකකට, සම්බා රුපියල් පනස් හතරකට මිලදී ගැනීමට තීන්දු කර තිබෙනවා. හෙට වෙළෙඳපොළ වී මිල රුපියල් 55 වුණොත් වී අලෙවි මණ්ඩලයත් 55ට ගන්නවා. හැබැයි වී කීයට ගත්තත් නාඩු හාල් කිලෝ එකක් රුපියල් 97ටත් සම්බා හාල් කිලෝ එකක් රුපියල් 99ක් කියන පාලන මිලට වැඩියෙන් කිසිවකුට විකුණන්න බැහැ. මේ මිලට රජය එළැඹෙන අලුත් අවුරුද්දට හාල් දෙනවා. වී මෝල් හිමියන් තුන් හතරදෙනකු සතුව තිබුණු සහල් ඒකාධිකාරය පරාජයට රජයක් විධියට අපි සූදානම්. අපට ගබඩා පහසුකම් අවශ්‍ය පරිදි තිබෙනවා. අපි ලෑස්තියි වී සහ සහල් මිල පාලනය කිරීමේ බලය රජය සතු කරන්න.” යැයි ඔහු එහිදී පැවසීය. වී කිලෝ 1000 නීතියට එරෙහිව පසුගිය කාලයේ විවිධ ප්‍රදේශවල ගොවි ජනතාව සිය විරෝධය එල්ල කළ අතර සමස්ත ලංකා ගොවිජන සම්මේලනය යෝජනා කර සිටියේ එම නීතිය ඉවත් කර ගොවියාටද සාධාරණය ඉටුවන අයුරින් වෙනත් විද්‍යාත්මක වැඩපිළිවෙලක් සකස් කළ යුතු බවයි.", "URL": "https://lankatruth.com/si/?p=111325", "Category": "පුවත්", "Parent URL": null}