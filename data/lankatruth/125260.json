{"Source": "Lankatruth", "Timestamp": "October 30, 2021", "Headline": "පාකිස්ථානයෙන් හා මියන්මාරයෙනුත් සහල් ගෙන්වයි", "News Content": "වෙළඳපොලේ ශිඝ්‍රයෙන් ඉහළ යන සහල් මිල පාලනය කිරීම සඳහා යැයි පවසමින් පසුගියනවල ඉන්දියාවෙන් සහල් ආනයනය කළ අතර මේ වනවිට පාකිස්ථානයෙන් සහ මියන්මාරයෙන්ද වහාම සහල් ආනයනය කිරීමට ආණ්ඩුව තීරණය කර ඇතැයි වාර්තා වේ. මේ සම්බන්ධයෙන් මාධ්‍ය වෙත ප්‍රකාශයක් ලබාදෙමින් වෙළඳ අමාත්‍ය බන්දුල ගුණවර්ධන සඳහන් කරන්නේ ඉන්දියාවෙන් සහල් ආනයනය කිරීමට දැනටමත් පියවර ගෙන ඇති අතර පාකිස්ථානයෙන් හා මියන්මාරයෙන්ද ඉදිරි සති කීපයේ සහල් ආනයනය කරනා බවය. මේ සම්බන්ධයෙන් එම රටවල් සමග දැනටමත් සාකච්ඡා කර ඇතැයිද ඔහු සඳහන් කරයි. ඉන්දියාවෙන් ආනයනය කළ නාඩු සහල් කිලෝව රුපියල් 98ට එක්වරකට කිලෝ 5 බැගින් සතොසෙන් හෙට (01) සිට පාරිභෝගිකයන්ට ලබා දීමට කටයුතු යොදා ඇතැයිද පිටරටින් සහල් ආනයනය ටෙන්ඩර් නොකැඳවා රජයන් දෙකක් අතර ගනුදෙනුවක් සේ සිදුකරන බවද ඔහු සඳහන් කරයි. රජය විසින් පාලන මිල ඉවත් කරනු ලැබීමත් සමඟ වෙළඳපොලේ දේශීය සහල් මිල විශාල වශයෙන් ඉහළ ගොස් ඇති අතර, කීරි සම්බා කිලෝවක මිල රුපියල් 200 ඉක්මවා ගොස් තිබේ.", "URL": "https://lankatruth.com/si/?p=125260", "Category": "ආර්ථික පුවත්", "Parent URL": null}