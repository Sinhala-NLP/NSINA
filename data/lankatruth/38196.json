{"Source": "Lankatruth", "Timestamp": "July 24, 2017", "Headline": "ආණ්ඩුව හැසිරෙන්නේ පිස්සන් කොටුවට බෝම්බයක් වැටුනා වගේ", "News Content": "වත්මන් රනිල් – මෛත්‍රී ආණ්ඩුව හැසිරෙන්නේ පිස්සන් කොටුවට බෝම්බයක් වැටුනු විලස යැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ මහතා මේ බව පැවසූවේ අද (24) දඹුල්ලේදී පැවති මාධ්‍ය හමුවකට එක්වෙමිනි. ගොවි ජනතාවට ආණ්ඩුව ලබාදීමට පොරොන්දු වූ රුපියල් 40,000ක වන්දියෙන් රුපියල් 10,000ක් පමණක් ඉතාමත් සුළු පිරිසකට ලැබුණු බවත් එම පිරිසෙන්ද රුපියල් 1350ක කපාගෙන ඇති බවත් ඒ මහතා සඳහන් කරයි. එමෙන්ම ගොවි ජනතාවයගේ අති මහත් බහුතරයකට එම වන්දි මුදලෙන් එකඳු රුපියලක් හෝ නොලැබුණු බවත් වාහම එම වන්දි මුදල් ගෙවීමට ආණ්ඩුව කටයුතු කළ යුතු බවත් නාමල් කරුණාරත්න මහතා අවධාරණය කරයි. ලබන 26වනදා ගොවි ජනතාවට සාකච්ඡාවක් ලබාදෙන ලෙස කෘෂිකර්ම ඇමතිවරයාගෙන් ලිඛිතව ඉල්ලා ඇති බවත් මේ වනතෙක් ඊට ප්‍රතිචාරයක් නැති බවත් පවසන නාමල් කරුණාරත්න මහතා සඳහන් කර සිටියේ තවත් සති දෙකක් ඇතුළත ගොවි ගැටළු සාකච්ඡා කිරීමට කෘෂිකර්ම ඇමතිවරයා සාකච්ඡාවක් ලබානොදෙන්නේනම් අනිවාර්යයෙන්ම කෘෂිකර්ම අමාත්‍යාංශයට බලහත්කාරයෙන් කඩාපණින බවය. එමෙන්ම එම මාධ්‍ය හමුවේදී, ආණ්ඩුව සිදුකර ඇති සැකකටයුතු කාරණයක් ගැන විශේෂ හෙළිදරව්වක්ද සිදු කළේය. එනම් එක් ගොවි මහතෙකුගේ බැංකු ගිණුමක් සඳහා එක් වරම වගා වන්දි ලෙස රුපියල් විසිපන්ලක්ෂ තිස් හත්දහසක (රු. 2,537,000) මුදල් බැර කර ඇති අතර ජූනි මාසය වනවිට රුපියල් 8650 බැගින් අවස්ථා 19කදී මුදල් බැර කර ඇති බව ය. එ් අනුව එම ගොවි මහතාගේ ගිණුමට රුපියල් විසිහත්ලක්ෂ එක්දහස් තුන්සිය පනහ (රු. 2,701,350)ක මුදලක් බැරකර ඇත. මෙසේ මුදල් බැර කිරීම ආණ්ඩුවේ යම් පිරිසක් විසින් වංචා සහගත ලෙස සිදු කළ වංචනික ක්‍රියාවක්දැයි සෙවිය යුතු බවත් නාමල් රුණාරත්න මහතා සඳහන් කරයි. මේ වනවිට සයිටම් විරෝධයෙන් රටම ඇවිලී තිබෙන බවත්, ගොවි ප්‍රශ්න ගොවියාගේ ඉහටත් උඩින් ගමන් කරමින් තිබෙන බවත් රට පුරා ඇවිලෙන ආණ්ඩු විරෝධයත් සමග ගොවි ජනතාවද ඒකාබද්ධ වන බවත් වෛද්‍ය සිසුන්ගේ අරගලයට ගොවි ජනතාවගේ සහයෝගය ලබාදෙන බවත් ඒ මහතා පැවසී ය. මෙම ආණ්ඩුවද මහින්ද රාජපක්ෂ පාලනය මෙන්ම ගොවියන්ට පහරදෙනවිට, විශ්වවිද්‍යාල සිසුන්ට පහරදෙන විට, සුදුවෑන් කල්ලිවලින් පැහැර ගෙන යාමට තැත්කරන විට, මාධ්‍ය වේදීන්ට, මාධ්‍ය ආයතනවලට බලපෑම් එල්ල කරන විට “ආ ඔන්න දැන් අපිට බැන්නට මේ ආණ්ඩුවත් ඒකම කරනවා” යැයි කියමින් මහින්ද පිල විකෘති වින්දයක් ලබන බවත් ඔවුන් දෙගොල්ලොම එකම පිලක් බව ජනතාව තේරුම් ගතයුතු බවත් නාමල් කරුණාරත්න මහතා පැවසීය. හෙට (25) දින පැවැත්වෙන සයිටම් විරෝධී ජන පවුර සමුළුවටද ගොවි ජනතාව නියෝජනය කරමින් සමස් ලංකා ගොවිජන සම්මේලය සහභාගී වන බවත් ඒ මහතා සඳහන් කළේය. එමෙන්ම මේ වනවිට දිවයිනේ දිස්ත්‍රික්ක 16ක ප්‍රාදේශීය ලේකම් කොට්ඨාස 118ක ලක්ෂ 11කට වැඩි ජනතාවක් නියඟයෙන් පීඩාවට පත්ව ඇති බවත් මෙම ප්‍රදේශවලට හදිසි අාපදා තත්වයක් නම් කර ඔවුන් එම ස්වභාවික ව්‍යසනයෙන් බේරාගැනීමට ආණ්ඩුව කටයුතු කළ යුතු බවත් නාමල් කරුණාරත්න මහතා අවධාරණය කළේ ය. මෙම මාධ්‍ය හමුව සඳහා සමස්ත ලංකා ගොවිජන සම්මේලනයේ සභාපති සුසන්ත කුමාර නවරත්න, ජාතික කමිටු සාමාජික සුනිල් රණවීර, දඹුල්ල ඒකාබද්ධ ගොවි සංවිධානයේ ලේකම් සිරිවර්ධන යන මහත්වරු එක් වී සිටියහ.", "URL": "https://lankatruth.com/si/?p=38196", "Category": "පුවත්", "Parent URL": null}