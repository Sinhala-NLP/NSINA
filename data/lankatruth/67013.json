{"Source": "Lankatruth", "Timestamp": "January 25, 2019", "Headline": "ඇමතිවරු කිහිපදෙනකෙුගේ විශය පථ වෙනස් වෙයි", "News Content": "ජනාධිපති මෛත්‍රිපාල සිරිසේන මහතා විසින් නිකුත් කරන ලද ගැසට් නිවේදන කිහිපයක් මගින් කැබිනට් හා කැබිනට් නොවන ඇමතිවරුන්ගේ විශය පථයන්වල වෙනස්කම් සිදුකර තිබේ. ඒ අනුව ඉකුත් 10 වැනිදා නිකුත් කරන ලද අති විශේෂ ගැසට් නිවේදනයක් මගින් අකිල විරාජ් කාරියවසම් මහතාගේ අධ්‍යාපන අමාත්‍යාංශය යටතට පැවරී තිබූ බෞද්ධ හා පාලි විශ්ව විද්‍යාලය සහ බුද්ධ ශ්‍රාවක භික්ෂු විශ්ව විද්‍යාලය ඉන් ඉවත් කර රාවුෆ් හකීම් මහතාගේ නගර සැලසුම් ජල සම්පාදන හා උසස් අධ්‍යාපන අමාත්‍යාංශය යටතට පවරා ඇත. පසුගිය 16 වැනිදා නිකුත් කරන ලද අතිවිශේෂ ගැසට් නිවේදනයක් මගින් ලක්ෂ්මන් කිරි ඇල්ල මහතාගේ රාජ්‍ය ව්‍යවසාය කන්ද උඩරට උරුමය සහ මහනුවර සංවර්ධන අමාත්‍යාංශයේ විෂය පථයට කන්ද උඩරට උරුමය සුරැකීම සඳහා ව්‍යවස්ථාපිත මණ්ඩලය පිහිටුවීම සහ ඊට අදාල කටයුතු වෙනුවෙන් අයතනයක්ද අලුතින් එකතු කර ඇත. ලක්ෂ්මන් කිරිඇල්ල මහතාගේ රාජ්‍ය ව්‍යවසාය කන්ද උඩරට උරුමය සහ මහනුවර සංවර්ධන අමාත්‍යාංශයේ විෂය පථයන් ගැසට් කිරීමේදී ලංකා පිඟන් සංස්ථාව (ගඩොල් සහ උළු අංශය), සීමා සහිත කහගොල්ල ඉංජිනේරු සේවා සමාගම , සීමා සහිත බී සී සී සමාගම සහ රාජ්‍ය සම්පත් කළමනාකරණ සංස්ථාව යන ආයතන හතර පමණක් මීට පෙර පවරා තිබිණි. මේ අතර ආර්ථික ප්‍රතිසංස්කරණ සහ පොදු සැපයීම් කැබිනට් නොවන ඇමැති ආචාර්ය හර්ෂ ද සිල්වා, කම්කරු හා වෘත්තීය සමිති සබදතා කැබිනට් නොවන ඇමැති රවී සමරවීර යන මහත්වරුන්ගේ අමාත්‍යාංශවලට පැවරෙන ආයතන හා විෂය පථයන්ද ජනාධිපති මෛත්‍රීපාල සිරිසේන මහතා විසින් අති විශේෂ ගැසට් නිවේදනයක් මගින් ප්‍රකාශයට පත් කරනු ලැබ තිබේ.", "URL": "https://lankatruth.com/si/?p=67013", "Category": "පුවත්", "Parent URL": null}