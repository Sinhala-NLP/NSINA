{"Source": "Lankatruth", "Timestamp": "August 19, 2018", "Headline": "පෙන්ටගනයේ ප්‍රකාශ ප්‍රලාපයන් පමණයි", "News Content": "ඇමරිකානු හිතවාදී රටවලට ප්‍රහාර එල්ල කිරීම සඳහා චීනය යුධ පුහුණු කටයුතුවල නිරත වන බවට ඇමරිකාව විසින් සිදුකරන ප්‍රකාශ චීනය විසින් ප්‍රතික්ෂේප කර තිබේ. ඇමරිකානු ආරක්ෂක කේන්ද්‍රස්ථානය වන පෙන්ටගනය සිය වාර්ශික වාර්තාව ඇමරිකානු කොංග්‍රස් මණ්ඩලය වෙත ඉදිරිපත් කරමින් ප්‍රකාශ කර සිටියේ චීන බෝම්බ ප්‍රහාරක යානා ඇමරිකාවට සහ පැසිෆික් කලාපයේ ඇමරිකානු මිත්‍ර පාක්ෂික රටවල හඳුනාගත් ඉලක්කයන්ට ප්‍රහාර එල්ල කිරීමේ පුහුණු කටයුතුවල නිරතවන බවයි. මෙම ප්‍රකාශයට ප්‍රතිචාර දක්වමින් චීන විදෙස් කටයුතු අමාත්‍යාංශය නිවේදනය කර සිටියේ ඇමරිකානු පෙන්ටගනය විසින් සිදුකළ ප්‍රකාශය වගකීමකින් තොර ප්‍රලාපයක් බවයි. එසේම පූර්ව නිගමනයන් මත සිදුකර ඇති එම ප්‍රකාශය මගින් සැබෑ තත්වය මුළුමනිනම විකෘති කර ඇති බවත් චීන ආරක්ෂක අමාත්‍යාංශය පවසයි. චීනය විසින් සිදුකරන යුධ අභ්‍යාස හුදෙක් සිය රටේ භෞමික අඛණ්ඩතාව ආරක්ෂා කර ගැනීමේ අරමුණින් සිදුකරන්නක් බව ඔවුන් වැඩි දුරටත් අවධාරණය කරයි.", "URL": "https://lankatruth.com/si/?p=57952", "Category": "විදෙස් පුවත්", "Parent URL": null}