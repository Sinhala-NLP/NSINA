{"Source": "Lankatruth", "Timestamp": "February 26, 2021", "Headline": "මෛත්‍රී පත්කළ කොමිසමේ වාර්තාව ශ්‍රීලනිපය ප්‍රතික්ෂේප කරයි", "News Content": "පාස්කු ඉරිදා බෝම්බ ප්‍රහාරය පිළිබඳ සොයාබැලූ ජනාධිපති කොමිෂන් සභාවේ අවසන් වාර්තාව ප්‍රතික්ෂේප කරන බව ශ්‍රී ලංකා නිදහස් පක්ෂය පවසයි. එම පක්ෂයේ විධායක සභාව ඊයේ (25) පැවැත්වූරැස්වීමකදීඒකමතිකව මෙම තීරණය ගෙන ඇති බව පැවසේ. පක්ෂ මහලේකම් දයාසිරි ජයසේකර මහතා පවසන්නේ හිටපු ජනාධිපති මෛත්‍රීපාල සිරිසේන මහතාට පාස්කු කොමිසමෙන් එල්ල කර ඇති අපරාධ චෝදනා පදනම් විරහිත බවයි. ඊයේ පැවති ශ්‍රීලනිප විධායක සභා රැස්වීමෙන් අනතුරුව ශ්‍රීලනිප තරුණ සංවිධානයේ සභාපති පාර්ලිමේන්තු මන්ත්‍රී ශාන්ත බණ්ඩාර මහතා මාධ්‍ය වෙත කරුණු පැහැදිලි කළේ පහත සඳහන් ආකාරයෙනි. “මේ වාර්තාවෙ තියෙන්න ඉබේම සහරාන් කියලා එක්කෙනෙක් එකපාරටම මතුවෙලා, කීපදෙනෙක් එකපාරටම මතුවෙලා, එකපාරටම බෝම්බ පුපුරුවාගෙන මැරුණා වගේ. එහෙනම් මේ අධිබලැති පුපුරණ ද්‍රව්‍ය අපේ රටේ නිෂ්පාදනය කරන්නෙ නෑ, පිටරට ඉඳන් කොහොමද ආවෙ ? කවද්ද මෙහාට ආවෙ ? කවුද ඒවා ගෙනාවෙ ? පිටරටින් කවුද මේකට උදව් කළේ ? කොයි රටද මේක පිටිපස්සෙ ඉන්නෙ ? එහෙම නැත්නම් කොයි සංවිධානයද මේක පිටිපස්සෙ ඉන්නෙ ? එහෙම නිශ්චිත තොරතුරු කිසිවක් නැතිව, දේශපාලනිකව ගත්තත් දේශපාලනික වශයෙන් එක්සත් ජාතික පක්ෂයට සම්බන්ධ පසුගිය රජයේ ඉඳපු අග්‍රාමාත්‍ය රනිල් වික්‍රමසිංහ මහත්තයා, ඒවගේම සාගල රත්නායක මහජන ආරක්ෂාව බාරව පොලිසිය බාරව හිටපු අමාත්‍යතුමා, ඒවගේම පොලිසිය බාරව තවත් අමාත්‍යවරු දෙදෙනෙක් කටයුතු කළා යහපාලන ආණ්ඩුවෙදි. එතකොට ඒ පිළිබඳව කිසිවක් කතා නොකර අර සියලු දේශපාලන නායකයින් මේවායින් ඉවත් වුණේ ඇයි කියන එක. මේ වාර්තාව ශ්‍රී ලංකා නිදහස් පක්ෂය හැටියට අපි ප්‍රතික්ෂේප කරනවා” 2019 සැප්තැම්බර් මාසයේදී මෙම කොමිසම පත් කරන ලද්දේ ද එවකට ජනාධිපතිවරයා වශයෙන් සිටි මෛත්‍රීපාල සිරිසේන මහතා විසින්ම වීම ද විශේෂත්වයකි.", "URL": "https://lankatruth.com/si/?p=111539", "Category": "පුවත්", "Parent URL": null}