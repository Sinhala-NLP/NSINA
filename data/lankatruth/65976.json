{"Source": "Lankatruth", "Timestamp": "January 2, 2019", "Headline": "නාලක ද සිල්වා යළි රක්ෂිත බන්ධනාගාරයට", "News Content": "ජනාධිපති, හිටපු ආරක්ෂක ලේකම් හා උසස් පොලිස් නිලධාරියෙකු ඝාතනය කිරීමට කුමන්ත්‍රණය කළැයි අත්අඩංගුවට ගත් ත්‍රස්ත විමර්ශන කොට්ඨාසය බාර හිටපු නියෝජ්‍ය පොලිස්පති නාලක ද සිල්වා යළි රක්ෂිත බන්ධනාගාර ගත කර තිබේ. ඔහු ජනවාරි මස 16 වනදා දක්වා රක්ෂිත බන්ධනාගාරගත කිරීමට කොටුව මහේස්ත්‍රාත් අධිකරණය නියෝග කර ඇත. එම ඝාතන සැළසුම් සිදුකළ යුතු ආකාරය අඩංගු තොරතුරු මුද්‍රා තැබූ ලියුම් කවරයක බහා නාමල් කුමාර වෙත එවන බවට නාලක ද සිල්වා මහතා කළ ප්‍රකාශයක් ද ඔවුන් අතර ඇතිවූ දුරකථන සංවාදවලදී පැහැදිලිව පෙනෙන්නට තිබෙන බවද අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි සහකාර පොලිස් අධිකාරී ඉන්දික ලොකු හෙට්ටිගේ මහතා අධිකරණයේදී මහේස්ත්‍රාත්වරයාට පෙන්වා දී ඇත. නාමල් කුමාරගේ දුරකථයේ මකා දමා තිබූ සංවාද අතරින් හොංකොං රාජ්‍යෙයන් ප්‍රති උත්පාදනය කිරීමේදී ක්‍රියාත්මක දුරකතන සංවාද 427ක්, වීඩියෝ දර්ශන 26ක් සහ ඡායාරූප 4,321ක් පටිගත වී ඇති බව අනාවරණ වී ඇති බවද අපරාධ පරීක්ෂණ දෙපාර්තමේන්තුව එහිදී අධිකරණයට සඳහන් කර ඇත. අපරාධ පරීක්ෂණ දෙපාර්තමේන්තුව අදාළ දුරකතන සංවාද අතරින් ප්‍රධාන කොට විනාඩි 60ක කොටස් ඇතුළත් සීඩී පට 3ක රජයේ රස පරීක්ෂකවරයා වෙත ඉදිරිපත් කර එම දුරකථන සංවාදවල ඇත්තේ නාමල් කුමාරගේ කටහඬ හා හිටපු නියෝජ්‍ය පොලිසිපති නාලක ද සිල්වාගේ කඩහටදැයි සනාත කර ගැනීම සඳහා අද දිනයේදී අධිකරණයෙන් අවසර ඉල්ලා ඇති අතර අධිකරණය ඒ සඳහා අවසර ලබා දී තිබේ. මේ අතර දෙවැනි සැකකාර නාලක ද සිල්වා මහතාට අධිකරණයෙන් යළි ඇප ඉල්ලා සිටි ඇති අතර එම ඇප ඉල්ලීම සම්බන්ධයෙන් ලිඛිත දේශන සතියක කාලයක් ඇතුළත ගොනු කරන ලෙසට විත්තියේ නීතීඥවරයාට නියෝග කර තිබෙන මහේස්ත්‍රාත් රංග දිසානායක මහතා ජනාධිපතිවරයා ඝාතන කුමන්ත්‍රණයට අදාළව අත්අඩංගුවට ගත් ඉන්දීය ජාතිකයා සහ හිටපු නියෝජ්‍ය පොලිස්පත් නාලක ද සිල්වා මහතා ලබන 16 වෙනිදා දක්වා රක්ෂිත බන්ධනාගාරගත කිරීමට නියෝග කර ඇත.", "URL": "https://lankatruth.com/si/?p=65976", "Category": "පුවත්", "Parent URL": null}