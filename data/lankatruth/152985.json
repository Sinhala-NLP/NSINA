{"Source": "Lankatruth", "Timestamp": "October 8, 2023", "Headline": "රනිල්ගෙන් තවත් අමනෝඥ කතාවක් එළියට පනියි", "News Content": "ජනාධිපති රනිල් වික්‍රමසිංහ සහ පොහොට්ටු හවුල් ආණ්ඩුව එක් වී වෘත්තිකයන් මත දරා ගත නොහැකි බදු පීඩනයක් එල්ල කිරීම හේතුවෙන් රට හැර දා යාමට පිළියම් යොදනවා වෙනුවට අමනෝඥ කතා කියන ඇමතිවරුන් අතරට ජනාධිපතිද එක්වී සිටී. ජෝන් කොතලාවල ආරක්ෂක විශ්වවිද්‍යාලයේ උපාධි ප්‍රදානෝත්සවය පසුගිය 04 වෙනිදා පැවති අතර එහිදී කතා කළ ජනාධිපති රනිල් වික්‍රමසිංහ වෘත්තිකයන් රට හැර යාම නවත්වාගැනීම වෙනුවෙන් කතාකරනවා වෙනුවට පල නොකියා පළා බෙදන තත්වයක් අනුගමනය කර තිබේ. රජයේ නිල වෙබ් අඩවිය එම කතාව “වර්තමාන ආර්ථික අභියෝග හමුවේ රට හැර යනවා ද? නැද්ද? යන්න බුද්ධිමත් මානව සම්පත තීරණය කළ යුතුයි” යන සිරස්තලයෙන් පල කර තිබිණි. එහිදී වැඩිදුරටත් ජනාධිපති රනිල් වික්‍රමසිංහ ප්‍රකාශ කර තිබෙන්නේ “නමුත් රටේ තිබෙන ආර්ථික අභියෝග ජය ගැනීම සඳහා බුද්ධිමත් මානව සම්පතක් රටට අවශ්‍යව තිබෙනවා. එම නිසා නිසි තීරණයකට එළඹෙන ලෙස මෙහි සිටින බුද්ධිමත් උපාධිධාරීන්ට මම යෝජනා කරනවා. මෑත වසර කිහිපයේ දී ජාතියක් ලෙස අප විවිධ දුෂ්කරතාවන්ට සහ අවිනිශ්චිතතාවන්ට මුහුණ දුන්නා. ඒ හමුවේ තම අනාගතය සැලසුම් කිරීමේ දී විදේශගත වීමට බොහෝ අය පෙලඹී සිටිනවා.” යනුවෙනි. රාජ්‍ය නායකයා ලෙස මෙරට වෘත්තික මානව සම්පත රැක ගැනීම සම්බන්ධයෙන් කිසිවක් නොකියා “යනවා නම් යන්න” යන අදහසින් උද්දච්ච ලෙස ප්‍රකාශය කර තිබේ.", "URL": "https://lankatruth.com/si/?p=152985", "Category": "පුවත්", "Parent URL": null}