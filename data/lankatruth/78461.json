{"Source": "Lankatruth", "Timestamp": "August 1, 2019", "Headline": "2015න් පසු ලංකාවට පූර්ණ තරඟාවලි ජයක්", "News Content": "ශ්‍රී ලංකාව සහ බංගලාදේශය අතර පැවති තරඟ තුනකින් සමන්විත එක්දින ක්‍රිකට් තරඟාවලියේ 3 – 0 ක් ලෙස ජය වාර්තා කිරීම ශ්‍රී ලංකා ක්‍රීඩකයින් ඊයේ(31) සමත් විය. කොළඹ ආර්. ප්‍රේමදාස ක්‍රීඩාංගනයේදී පැවති තෙවැනි සහ අවසන් තරඟයේ ළකුණු 122ක ජයක් ශ්‍රී ලංකා කණ්ඩායමට හිමිවිය. මෙම ජයග්‍රහණය 2015 වසරේ නොවැම්බර් මස බටහිර ඉන්දීය කොදෙව් පිලට එරෙහිව පැවති තරඟ තුනකින් සමන්විත ක්‍රිකට් තරඟාවලියේ ජයග්‍රහණයෙන් පසුව ලැබූ පූර්ණ තරඟාවලි ජයග්‍රහණයකි. තරඟයේ කාසියේ වාසිය දිනාගත් ශ්‍රී ලංකා ක්‍රීඩකයින් ළකුණු 294ක් රැස්කළ අතර පිළිතුරු ලෙස බංගලාදේශ ක්‍රීඩකයන් ඕවර් 36ක් අවසානයේ සියලු දෙනා දැවී රැස්කරගෙන සිටියේ ළකුණු 172ක් පමණි. සෞම්‍ය සාකර් පන්දු 86 කින් ලකුණු 69 ක් රැස්කරමින් බංග්ලාදේශ පිලේ වැඩිම ලකුණු ලාභියා බවට පත්විය. ඇන්ජලෝ මැතිව්ස් පන්දු 90කදී ළකුණු 87ක් රැස් කළේය. එය ඔහුගේ 40 වැනි අර්ධ ශතකයයි. දසුන් ශානක පන්දු 14 කදී හතරේ සහ හයේ පහර දෙක බැගින් ඇතුළත් කරමින් ලකුණු 30 ක් රැස්කිරීම කැපී පෙනුණි. තරඟාවලිය අවසානයේ ජාත්‍යන්තර පිටියෙන් සමුගත් නුවන් කුලසේකර වෙනුවෙන් උපහාර පිදීමක් ද සංවිධානය කර තිබිණි.", "URL": "https://lankatruth.com/si/?p=78461", "Category": "ක්‍රීඩා පුවත්", "Parent URL": null}