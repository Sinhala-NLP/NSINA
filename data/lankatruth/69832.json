{"Source": "Lankatruth", "Timestamp": "March 6, 2019", "Headline": "මෙවර ඉදිරිපත් කළේ පොදු වැසිකිළියත් විකිණීමට යෝජනා කළ අයවැයක්…", "News Content": "(දෙවන සංස්කරණය) මෙවර ආණ්ඩුව ඉදිරිපත් කරන ලද්දේ පොදු වැසිකිළියත් පුද්ගලීක අංශයට පැවරීම සඳහා වූ යෝජනා ඇතුළත් අයවැයක් බවත් මෙය ජනතාව රවටන, ආණ්ඩුවේ අර්බුද මගහරවා ගැනීමට ඉදිරිපත් කරන ලද වචන හරඹයක් පමණක් බවත් ජනතා විමුක්ති පෙරමුණේ පාර්ලිමේන්තු මන්ත්‍රී විජිත හේරත් මහතා සඳහන් කරයි. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ මේ වනවිට පැවැත්වෙන මාධ්‍ය හමුව අමතමින් ඒ මහතා මේ බව සඳහන් කළේ ය. අයවැය නම් කර ඇත්තේම විකිණීම මත පදනම්වූ අයවැයක් ලෙස බවත් ණය ලබාගැනීමත් ජනතාව මත බදු බර පැටවීමත් විකිණීමත් හැර වෙනත් කිසිඳු විකල්ප යෝජනාවක් ඉදිරිපත් කර නැති බවත් මෙහිදි විජිත හේරත් මහතා අනාවරණය කළේ ය. අයවැය හිගය පියවීම සඳහා මෙවර රුපියල් කෝටි දෙලක්ෂ අටදහසක (රු. කෝටි 208,000) ණයක් ලබාගැනීමට මෙම අයවැයෙන් යෝජනා කර ඇති බවත් ඉන් 50%ක් වැය වන්නේ පසුගිය වසරේ ණය ලබාගැනීම් පියවීමට බවත් ඒ මහතා පෙන්වා දුන්නේය. විශේෂයෙන් එක් පුද්ගලයෙකු මත රුපියල් 60,704ක බදු බරක් පටවා ඇති බවත් එහිදී විජිත හේරත් මහතා අනාවරණය කළේ ය. කෘෂිකර්මාන්තය ආශ්‍රිත නිෂ්පාදන දිරිගැන්වීමට අදාළව මෙහි කිසිඳු යෝජනාවක් නැති බවත් එයට එරෙහිව මේ වනවිට ගොවිජනතාව විරෝධතා ආරම්භ කර ඇති බවත් ඒ මහතා පෙන්වා දුන්නේය. මෙම අයවැය ජනතාවට බොරුව, දුප්පතාට අහේනිය, ශ්‍රී ලංකාවට විකිණිල්ල ගෙනා බංකොලොත් ආර්ථිකයක් රටට උරුමකර දෙන අයවැයක් බවද මෙහිදී පැවසීය. මෙම මාධ්‍ය හමුව සඳහා ජනතා විමුක්ති පෙරමුණේ මධ්‍යම කාරක සභික වසන්ත සමරසිංහ මහතාද එක්වී සිටි අතර එහිදී වැඩිදුරටත් අදහස් දැක්වූ ජනතා විමුක්ති පෙරමුණේ ප්‍රචාරක ලේකම්, පාර්ලිමේන්තු මන්ත්‍රී විජිත හේරත් මහතා… “2019 වසර දිළිඳුකම පිටුදැකීමේ වසර බවත් ඒ සඳහා අයවැයෙන් සහන මල්ලක් ලබාදෙන බවත් රට වැටී ඇති ආර්ථික ප‍්‍රපාතයෙන් ගොඩ ගැනීම සඳහා අයවැය යෝජනා ඉදිරිපත් කරන බවත් ආණ්ඩුව කිවුවා. නමුත් අයවැය දිහා බැලුවාම සම්පූර්ණ අයවැය කතාවම මිත්‍යා කතාවක් බව පැහැදිලියි. ආණ්ඩුවේ අර්බුදය වහගන්න කරපු වචන හරඹයක් පමණයි. පසුගිය අවුරුද්දට වඩා මේ අවුරුද්දේ ආණ්ඩුවේ ආදායම වැඩිවී තිබෙන්නේ ඉතාම සොච්චමයි. ඒ ආදායමෙන් වැඩිපුර ප‍්‍රමාණයක් බදු විතරයි. අයවැයට අනුව 2019 අපේක්‍ෂිත ආදායම රුපියල් කෝටි ලක්‍ෂ දෙකයි කාලයි. ආණ්ඩුවේ වියදම රුපියල් කෝටි ලක්‍ෂ හතර හමාරක් වෙනවා. ආදායම මෙන් දෙගුණයක් වියදම් කරන අයවැයක්. මේ වියදම හොයන්නේ කොහොමද? ඒකට උත්තර අයවැයේ නැහැ. හිඟ මුදල පියවා ගැනීමට යෝජනා කරන්නේ ණය ගැනීමෙන් සහ ජනතාවට බදු බර පැටවීමෙන්. ඒ අනුව පසුගිය අවුරුද්දට වඩා මේ අවුරුද්දේ රුපියල් කෝටි 36,500ක බදු බරක් ජනතාව මත පටවන්න නියමිතයි. රුපියල් කෝටි 171,200ක් වූ පසුගිය වසරේ බදු ප‍්‍රමාණය මේ වසර වනවිට රුපියල් කෝටි 207,700 දක්වා වැඩිකොට තිබෙනවා. එපමණ ප‍්‍රමාණයක් බදු වැඩි කරලත් අයවැය හිඟය පියවා ගන්න බැහැ. එනිසා අලුතින් රුපියල් කෝටි 208,000ක ණයක් ලබාගැනීමට ආණ්ඩුව බලාපොරොත්තු වෙනවා. 2019 සමස්ත වියදම රුපියල් බිලියන 4,500න් 50%ක්ම වෙන්කොට තිබෙන්නේ ආණ්ඩුව ලබාගත්ත ණය පොලී වාරිකය ගෙවීමටයි. ඉතිරි 50% තමයි ආණ්ඩුවේ මේ වසරේ ඇත්ත වියදම වන්නේ. මේක තමයි චක‍්‍රයක් වගේ ආණ්ඩුවේ අයවැයෙන් සිදුවෙන්නේ. මොන තරම් වචන හරඹ තිබුණත් අයවැයේ සම්පිණ්ඩනය ගත්තාම සම්පූර්ණ ණය මත පදනම් වූ අයවැයක් බව පැහැදිලියි. ඒ වගේම සියල්ල පෞද්ගලීකරණයට යෝජනා කෙරෙන අයවැයක්. වරාය, ගුවන්තොටුපොළ, ඛනිජ නිධි පෞද්ගලීකරණයට ලක්කරනවා වගේම ජනතාවගේ පොදු වැසිකිළියත් පෞද්ගලික අංශයට විකුණන්නයි මංගල සමරවීර යෝජනා කරන්නේ. රටේ නිෂ්පාදනය වැඩි කරන්න කිසිදු යෝජනාවක් ඉදිරිපත් කරලා නැහැ. සමස්ත අයවැයම ගත්තාම තිබෙන්නේ ණය යෝජනා ක‍්‍රමයි. කාන්තාවන්ට, කුඩා පරිමාණ ව්‍යාපාරිකයන්ට, ධීවරයන්ට, ගොවියන්ට, විශ්වවිද්‍යාල සිසුන්ට, අලුත විවාහ වන තරුණ තරුණියන්ට සියල්ලන්ටම ණය යෝජනා ක‍්‍රමය ඉදිරිපත් කොට තිබෙනවා. මේ වෙනකොටත් අපේ රටේ ජනතාවගෙන් විශාල ප‍්‍රමාණයක් ක්‍ෂුද්‍ර මූල්‍ය ණය ක‍්‍රමයට හසුවෙලා ණය ගෙවාගන්න බැරුව සියදිවි නසාගන්ත තත්වයක් උද්ගත වෙලා තිබෙනවා. වසරකට 3,200කට ආසන්න ප‍්‍රමාණයක් සියදිවි නසාගන්න තත්වයක් ඇතිවෙලා තිබියදී මුදල් ඇමතිවරයා තවත් ණය යෝජනා ක‍්‍රම ඉදිරිපත් කරනවා. අයවැයේ ප‍්‍රධාන තේමාව වන එන්ටප‍්‍රයිස් ශ්‍රී ලංකා මගින් රටේ ආර්ථිකයත් රටේ ජනතාවත් ණයකාරයෙක් බවට පත්කරන යෝජනා ඉදිරිපත් කර තිබෙනවා. ණය කියන්නේ සිහිනයක් පමණයි. ණය ලබාගන්න ඕනෑම කෙනෙක්ට සිහිනයක් හදාගන්න පුළුවන්. ආණ්ඩුව සිදුකොට තිබෙන්නේ ජනතාවට සිහිනයක් හදා ගන්න ණය යෝජනා ක‍්‍රම ඉදිරිපත් කිරීම පමණයි. ණය හා විකිණිල්ල මත පදනම්ව කිසිදා සැබෑ නොවන සිහින මාලිගා හදන අයවැයක් තමයි මංගල සමරවීර ඉදිරිපත් කර තිබෙන්නේ. ඒ වගේම ගොවියා මහ පාරට ඇද දාපු අයවැයක්. අපේ රටේ ගොවියෝ විශාල බලාපොරොත්තුවක හිටියා, 2019 අයවැයෙන් තමන්ගේ ගැටලුවලට විසඳුමක් ලබාදෙයි කියලා. පහුගිය කාලයේ කප්පාදු කරපු පොහොර සහනාධාරය නැවත ලබාදෙයි කියලා හිතුවා. නමුත් ඒ පිළිබඳව කිසිදු අවධානයක් නැහැ. නියඟයෙන් සේනා දළඹුවාගෙන් බැට කාපු ගොවියාට කිසිදු සහනයක් නැහැ. තමන්ගේ වී අස්වැන්නට රුපියල් 50ක සහතික මිලක් බලාපොරොත්තුවෙන් හිටියත් ඒ ගැන කිසිදු සඳහනක් නැහැ. වෙළඳපොළේ නාඩු හාල් මිල රුපියල් 90යි 100යි. සම්බා රුපියල් 110යි 120යි. සුපිරි සම්බා කියලා වෙළඳපොළේ හාල් තිබෙනවා. නමුත් ගොවියාගෙන් වී මිගදී ගන්නේ ඉතාම සොච්චම් මුදලකට. නාඩු වී මිල රුපියල් 38යි කිව්වට ගොවියගෙන් මිලට ගන්නේ රුපියල් 27ට 28ට. අයවැයෙන් බලාපොරොත්තු කඩවුණු ගොවියා අද මහ පාරේ උද්ඝෝෂණ ආරම්භ කොට තිබෙනවා. ඒ වගේම සාමාන්‍ය ජනතාව මත විශාල බදු බරක් පටවපු අයවැයක්. භාණ්ඩ හා සේවා මත පනවන බදු රුපියල් කෝටි එක්ලක්‍ෂ විසිනමදාස් තුන්සියය (රු. කෝටි 129,304) දක්වා ඉහළ දමා තිබෙනවා. එය පසුගිය වසරට වඩා රුපියල් කෝටි විසිතුන්දාස් එකසීයක (රු. කෝටි 23,100) වැඩිවීමක්. ආදායම් බදු රුපියල් කෝටි තිස් එක්දාහේ (රු. කෝටි 31,000) සිට රුපියල් කෝටි තිස් අටදාස් පන්සීයය (රු. කෝටි 38,500) දක්වා වැඩිකොට තිබෙනවා. වෙළඳාම මත බදු රුපියල් කෝටි තිස් හතරදාහේ (රු. කෝටි 34,000) සිට කෝටි තිස් නමදාස් නමසීය (රු. කෝටි 39,900) දක්වා වැඩිකොට තිබෙනවා. ඒ වගේම රජයේ සියලුම සේවා ගාස්තුවලට 15%ක බදු වැඩිකොට තිබෙනවා. මුද්දර ගාස්තු, පාස්පෝට් ගාස්තු ඇතුලු සියලුම සේවාවලට මෙම බදු වැඩිවීම බලපාන අතර එය සාමාන්‍ය ජනතාවට සෘජු ගාස්තුවක් ලෙස බලපානවා. අපේ රටේ ජනතාවගෙන් ලක්‍ෂ 30කට ආසන්න ප‍්‍රමාණයක් පිටරටවල රැකියාවල නිරත වන අය. ඔවුන්ගේ පාස්පෝට් සඳහා අයකරන ගාස්තුව රුපියල් 5,000කින් වැඩිකොට තිබෙනවා. මංගල සමරවීර ඇමතිවරයා කිව්වේ විදේශයන්හි සිටින ශ්‍රී ලාංකිකයින්ට තමන්ගේ සිහින මාලිගාව හදන්න ණය පහසුකම් ලබාදෙනවා කියලයි. නමුත් සිදුකර තිබෙන්නේ පාස්පෝට් එකේ ගාස්තුව වැඩි කරලා සියලුම ගුවන් වාරයකදී ගුවන් තොටුපොළ ගාස්තු වශයෙන් ඩොලර් 10ක් අයකර ගන්න කටයුතු කිරීමයි. ඇත්තටම විදේශ රැකියාවල නිරත ජනතාවට සිහින මාලිගාව පෙන්නලා බඩට ගහලා තිබෙනවා. ආණ්ඩුව කැසිනෝ ශාලා සඳහා රුපියල් මිලියන 200ක බද්ද රුපියල් මිලියන 400ක් බවට පත්කරලා ජනතාවට බොරුවක් පෙන්නන්න උත්සාහ කරනවා. කැසිනෝ කියන්නේ නීත්‍යානුකූල නොවන ව්‍යාපාරයක්. ආණ්ඩුව එම නීත්‍යානුකූල නොවන ව්‍යාපාරයෙන් බදු අයකරන ගමන් රෙජිනෝ නැමති සූදුව ව්‍යාප්ත කරන්න ඉඩ හදලා දෙනවා. කැසිනෝවලට බදු වැඩි කරලා කැසිනෝවල දොර වහන බව පෙන්නලා රෙජිනෝ සූදුවට දොර ඇරලා තිබෙනවා. රේස් බයි රේස් සූදුව වගේම රෙජිනෝ සූදුවත් ගම් මට්ටමට පැතිරෙන්න පුළුවන් සූදුවක්. ඒ වගේම මෙවර අයවැයෙන් ත්‍රීවීල් රථයක මිල රුපියල් හැටදහසකින් (රු. 60,000) ඉහළ නංවා තිබෙනවා. රනිල් වික‍්‍රමසිංහ තරුණයින්ට පුංචි කාර් සිහිනය පෙන්නලා බලයට ආවත් මෙවර අයවැයෙන් පුංචි කාර්වල මිල රුපියල් දෙලක්‍ෂ පනස්දාහේ (රු. 250,000) සිට පන් ලක්‍ෂය (රු. 500,000) දක්වා වැඩිකොට තිබෙනවා. අනෙක් පැත්තෙන් බල්ලන්ට වන්ධ්‍යකරණය සඳහා රුපියල් මිලියන 100ක් වෙන් කරන ආණ්ඩුව තරුණයන්ගේ වෘත්තීය පුහුණුව සඳහාත් වෙන්කර තිබෙන්නේ රුපියල් මිලියන 100යි. මංගලගේ අයවැයෙන් කොල්ලයි බල්ලයි එක ගාණට දාලා තිබෙනවා. 2019 අයවැයෙන් මේ වසරේ ඒක පුද්ගල බදු බර රුපියල් හැටදහස් හත්සිය හතරක් (රු. 60,704) බවට වැඩිවෙලා තිබෙනවා. පසුගිය වසරේ ඒක පුද්ගල බදු බරට වඩා මේ වසරේ බදු බර රුපියල් එකලොස් දහසකින් (රු. 11,000) වැඩිවී තිබෙනවා. ‘ජනතාවට ශක්තිය, දුප්පතාට රැකවරණය සහිත එන්ට‍්‍රප‍්‍රයිස් ශ්‍රී ලංකා’ නමින් අයවැය ඉදිරිපත් කළාට ඇත්තටම 2019 අයවැයෙන් සිදුවෙන්නේ ‘ජනතාවට බොරුව, දුප්පතාට අහේනිය, ශ්‍රී ලංකාව විකිණීමට’ යෝජනා කෙරෙන කිසිදා සැබෑ නොවන සිහින මාලිගාවක් තනන යෝජනා ඉදිරිපත් කිරීමක් පමණයි.” ජවිපෙ මධ්‍යම කමිටු සාමාජික වසන්ත සමරසිංහ මහතා අදහස් දක්වමින්… “අපි හිතන්නේ මේක මංගල සමරවීරගේ අවසාන අයවැය හැටියට. මංගල සමරවීර ඇමතිවරයා ඉදිරිපත් කරන අයවැය යෝජනාවලට ආදායම හොයා ගන්නේ කොහොහමද කියලා පැහැදිලි සඳහනක් අයවැය කතාවේ නැහැ. ඒ වගේම රාජ්‍ය සේවකයින් පිළිබඳව, පෞද්ගලික අංශය ගැන, දැනටමත් රුපියල් 1000 අරගලයක නිරත වතු කම්කරු ජනතාව ගැන කිසිදු සඳහනක් වෙලා නැහැ. රාජ්‍ය සේවකයින්ට රුපියල් 2500ක අන්තර් කාලීන දීමනාවක් යෝජනා කොට තිබෙනවා. වැඩ කරන ජනතාවගෙන් රාජ්‍ය සේවකයින් කියන්නේ ලක්‍ෂ 13ක ශ‍්‍රම බලකායක් පමණයි. අපේ රටේ ශ‍්‍රම බලකායේ වැඩිම පංගුව පෞද්ගලික අංශය සහ වතු කම්කරු ජනතාවයි. ආණ්ඩුව යෝජනා කරන බදු අයකිරීම් සියල්ලම පෞද්ගලික අංශයේ සේවකයාටත් වතු කම්කරු ජනතාවටත් සෘජුව බලපානවා. වතු කම්කරු ජනතාව ඉල්ලන රුපියල් 1,000 නීතිගත කරන්න කිසිදු යෝජනාවක් ආණ්ඩුවෙන් ඉදිරිපත්කර නැහැ. ජනතාවට බොරුව දාලා සිහින හදපු අයවැයක් පමණයි. අලුත විවාහ වන තරුණ තරුණියන්ට නිවසක් තනා ගැනීමට 6% ණය යෝජනා ක‍්‍රමයක් ඉදිරිපත් කළත් එම ණය ලබාදෙන්න කිසිදු මුදල් ප‍්‍රතිපාදනයක් වෙන්කර නැහැ. බැංකුවලට කෙරෙන යෝජනාවක් නැහැ. අපේ රටේ අලුතින් විවාහ වන ප‍්‍රමාණය වසරකට එක්ලක්ෂ අසූදහසක් (180,000) වෙනවා. එයින් ලක්‍ෂයකට නිවාස ණය ලබාදීමට අවම ඇස්තමේන්තුවක් කළත් ඒ සඳහා මුදල් හොයා ගන්නේ කොහොමද? ඒ වගේම අපේ රටේ උසස් පෙළ සමත් එහෙත් විශ්වවිද්‍යාලයට ඇතුළත් වීමට නොහැකි සිසුන් වෙනුවෙන් ණයක් ලබාදෙන්න අයවැය යෝජනා කළා. නමුත් එම මුදල් වෙන් කිරීම් සිදු කරන්නේ කොහොමද කියලා නිශ්චිත සඳහනක් නැහැ. අපේ රටේ පවුලක සාමාජිකයන් ප‍්‍රමාණය හතරයි. එක් පුද්ගලයෙකු සඳහා මේ වසරේ බදු බර රුපියල් එකොලොස් දහස (රු. 11,000) බැවින් පවුලේ බදු බර වසරකට රුපියල් හතලිස් හතර දහසක් (රු. 44,000) වෙනවා. එය මාසයකට රුපියල් තුන්දහස් හයසිය හැට හයයි ශත හැට හයක් (රු. 3,666.66) වෙනවා. රාජ්‍ය සේවකයින්ට රුපියල් 2,500ක දීමනාවක් ලැබුණත් තවත් 1166.66ක හිඟයක් තිබෙනවා. පෞද්ලික අංශය සහ වතු කම්කරුවන් මේ වැඩිවෙන බදු ගෙවන්නේ කොහොමද? ඒවගේම මේ ආණ්ඩුව 2016 සිට රාජ්‍ය සේවකයින්ගේ පෙන්ෂන් එක කප්පාදු කළා. ඒ කප්පාදුවෙන් පස්සේ ඉදිරිපත් කරන තුන්වැනි අයවැයේ විශ‍්‍රාම වැටුප් ගැන කිසිදු කතාවක් නැහැ. ආණ්ඩුවම කියන පරිදි මැතිවරණ වසරක් ඉදිරියේ තබාගෙන ඉදිරිපත් කළෙත් ණය සහ බදු අයවැයක්. ඒ අයවැය ඇතුළේ කිසිදු ආර්ථික උපායමාර්ගයක් නැහැ. වැඩ කරන ජනතාවගේ පැත්තෙන් බරපතළ තත්වයක් ඇතිවෙලා තිබෙනවා. අඩුම තරමේ රුපියලේ අවප‍්‍රමාණයට සාපේක්‍ෂව වැඩිවන ජීවන වියදම ආවරණය කරගන්න වැටුප් වැඩිවීමක් කරන්න ආණ්ඩුව කල්පනා කරලා නැහැ. ජීවන වියදම වැඩිවෙනවිට ජනතාවට ජීවත් වෙන්න අමාරු බවවත් මේ ආණ්ඩුවට කල්පනා නොවන එක ඉතාම බරපතළ තත්වයක්. එම නිසා ආණ්ඩුවේ මෙම අයවැය පාර්ලිමේන්තුව තුළ පරාජය කිරීමට ජනතා විමුක්ති පෙරමුණේ ඡන්දය ලබා දෙනවා. එමෙන්ම මෙම සිහින මාලිගා අයවැයට අපේ දැඩි විරෝධය පළ කරනවා. මෛත්‍රී ජනාධිපතිවරයාගේ ප‍්‍රධානත්වයෙන් කැඳවන කැබිනට් ඒකේ අනුමත වූ මෙම අයවැය පරාජය කිරීමට සියලු දෙනා පෙළගැහෙන්න කියලා අපි ආරාධනා කරනවා.” මාධ්‍යවේදීන් නැගූ ප‍්‍රශ්නවලට පිළිතුරු ලබාදෙමින්… “මහින්ද රාජපක්‍ෂ මහතා ඔහු ඉදිරිපත් වූ ජනාධිපතිවරණ දෙකකදී විධායක ජනාධිපති ක‍්‍රමය අහෝසි කරන්න පොරොන්දු වුණා. ඒ වගේම ඔහු දැන් කියා තිබෙනවා, විධායක ජනාධිපති ක‍්‍රමය අහෝසි කළ යුතු බවත් එය ජනතාවගේ පැතුම බවත්. එම නිසා ඒ සම්බන්ධයෙන් ඔහු සමග සාකච්ඡා කිරීමට බලාපොරොත්තු වෙනවා. විපක්‍ෂ නායකවරයා සමග කෙරෙන මෙම සාකච්ඡාවෙන් පසුව අගමැතිවරයා සමගත් පාර්ලිමේන්තුව නියෝජනය කරන අනෙකුත් දේශපාලන පක්‍ෂ සමගත් විධායක ජනාධිපති ක‍්‍රමය සම්බන්ධයෙන් සාකච්ඡා කිරීමට අපි බලාපොරොත්තු වෙනවා. මෙවර අයවැයෙන් ජනාධිපති ලේකම් කාර්යාලයේ වැය ශීර්ෂය රුපියල් කෝටි 1,400ක් වෙන් කොට තිබෙනවා. තනි පුද්ගලයෙක් වෙනුවෙන් මෙපමණ මුදලක් වැය කිරීම අපේ රටේ ජනතාව මත අමතර බරක් බව අමුතුවෙන් කිව යුතු නැහැ. එම නිසා මෙම විධායක ජනාධිපති ක‍්‍රමය අහෝසි කිරීම අනිවාර්ය දෙයක් වෙනවා. ඒ වෙනුවෙන් අපි ඉදිරි ක්‍රියාමාර්ග ගන්නවා. අපේ රටේ වසරකට දරු උපත් 36,000ක් පමණ සිදුවෙනවා. ඔවුන් අධ්‍යාපනයෙන් පසුව 180,000ක් පමණ උසස් පෙළ සමත් වෙනවා. ඉන් විශ්වවිද්‍යාලවලට ඇතුළත් වන්නේ 30,000ක ආසන්න සිසුන් ප‍්‍රමාණයක් පමණයි. ආණ්ඩුව කළ යුත්තේ ඉතිරි උසස් පෙළ සමත් සිසුන් සඳහා දිරිගැන්වීම් සඳහා වැඩපිළිවෙළක් සකස් කිරීමයි. උසස් පෙළ සමත්වන සිසුන්ගෙන් 10-12ක් සඳහා වසරකට විදේශ අධ්‍යාපනය ලබාදීමෙන් සමස්ත සිසුන්ගේ ප‍්‍රශ්නයට විසඳුමක් ලැබෙන්නේ නැහැ.”", "URL": "https://lankatruth.com/si/?p=69832", "Category": "පුවත්", "Parent URL": null}