{"Source": "Lankatruth", "Timestamp": "August 16, 2018", "Headline": "මහජන මුදලින් ඌවේ මන්ත්‍රීන් සවාරි යෑමේ සැළසුමක්", "News Content": "ඌව පළාත් සභාව නියෝජනය කරන මන්ත්‍රීන් 34 දෙනා පළාතේ සංවර්ධන කටයුතු සඳහා වෙන් කොට ඇති ජනතා මුදල් නාස්ති කරමින් රුසියාවේ සංචාරයක නිරතවීමට නියමිත බව ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා පවසයි. සංචාරය සඳහා වැය වන මුදල මධ්‍යම රජය මගින් පළාතේ සංවර්ධන කටයුත්තක් සඳහා වෙන් කොට ඇති මූල්‍ය ප්‍රතිපාදනයක් ලෙසට ලබා ගන්නා ලෙස පළාත් ප්‍රධාන අමාත්‍යවරයා විසින් පළාත් ප්‍රධාන ලේකම් පී.බී. විජේරත්න මහතාට දැනුම් දී ඇතැයි සමන්ත විද්‍යාරත්න මහතා වැඩිදුරටත් පවසයි. පළාත් සභාවේ 2019 අයවැයට පෙර සිදුකිරීමට සැළසුම් කර ඇති මෙම සංචාරයේ අරමුණ ලෙස දක්වා ඇත්තේ රුසියාවේ මංමාවත් ඇතුළු යටිතල පහසුකම් අධ්‍යනය කිරීම බවත් සංචාරයේ සියළු කටයුතු ඒසියන් එවන්ට් මැනේජ්මන්ට් නැමති සමාගමකට පවරා ඇති බවත් එම මහතා පෙන්වා දෙයි. මේ සම්බන්ධව වැඩි දුරටත් අදහස් දක්වමින් සමන්ත විද්‍යාරත්න මහතා පවසා සිටියේ මෙය පළාත් සභාවේ නිල කාලය අවසන්වීමට ආසන්න මොහොතක පළාත තුළ සංවර්ධන කටයුතු ඇද වැටී ඇති මොහොතක ජනතා මුදල් නාස්ති කරමින් සිදුකරන මෙවන් සංචාර අනුමත කළ නොහැකි බවයි. එය අධ්‍යන චාරිකාවක් නම් අදාල විශය භාර අමාත්‍යවරුන් සහ නිලධාරීන් කිහිප දෙනෙකු පමණක් සහභාගීවීම ප්‍රමාණවත් සහ උචිත ක්‍රියාමාර්ගය බව ඒ මහතා පෙන්වා දෙයි. එසේම ජනතා මුදල් සූරාකමින් සිදුකරන මෙම සංචාරය සඳහා ජනතා විමුක්ති පෙරමුණේ ඌව පළාත් මන්ත්‍රීන් දෙදෙනා සහභාගී නොවන බවත් සමන්ත විද්‍යාරත්න මහතා පැවසීය.", "URL": "https://lankatruth.com/si/?p=57808", "Category": "පුවත්", "Parent URL": null}