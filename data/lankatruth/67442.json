{"Source": "Lankatruth", "Timestamp": "February 3, 2019", "Headline": "මහින්ද රනිල් කෝටි 17,600ක් ගිලලා", "News Content": "පසුගිය රාජපක්ෂ පාලනය අවසන් වූ 2014 වසරේ දී සහ වර්තමාන අගමැති රනිල් වික්‍රමසිංහ හා ජනාධිපති මෛත්‍රිපාල සිරිසේන යටතේ ශ්‍රී ලංකන් ගුවන් සමාගම සහ මාර්ග සංවර්ධන අධිකාරිය යන ආයතන දෙකෙන් පමණක් රුපියල් කෝටි 17,638ක් වූ මහජන මුදල් විනශ කොට ඇති බව කෝප් කමිටු වාර්තාවෙන් අනාවරණය වේ. එම වාර්තාව 2019 ජනවාරි 24 වැනි දින නිකුත් කර තිබෙන්නේ, 2017 ජූලි 01 වැනි දින සිට 2017 සැප්තැම්බර් 30 වැනි දින දක්වා රාජ්‍ය ආයතන 17ක් පිළිබඳව පවත්වන ලද පරීක්ෂණවලින් අනාවරණය කරගත් කරුණු අනුවය. එයින හෙලිවන්නේ පෙර කී රාජ්‍ය ආයතන දෙකට අදාළව මහින්ද රාජපක්ෂ පාලනයේ 2014 වසරටද, රනිල් – මෛත්‍රි හවුල් ආණ්ඩුව යටතේ 2015 සිට 2016 වසරවලට ද අදාළව කරන ලද විමර්ශන අනුවය. වර්තමාන ආණ්ඩුව යටතේ මුල් වර්ශ දෙක තුළ ශ්‍රී ලංකන් ගුවන් සමාඟම රුපියල් කෝටි 2,905ක පාඩුවක් ලබා ඇත. එයට අමතරව රාජපක්ෂ පාලන සමයේ එයාර් බස් 8ක් මිලදී ගැනීම සඳහා අත්සන් කළ බව කියන ගිවිසුමක් අවලංගු කිරීමේ වන්දි ලෙන රුපියල් කෝටි 1,692ක් ගෙවා ඇත. රාජ්‍ය ව්‍යවසාය සංවර්ධන ඇමතිව සිටි කබීර් හෂීම් සහ මුදල් ඇමතිව සිටි රවී කරුණානායක දෙනො එක්ව මෙම වන්දි ගෙවීම සඳහා කැබිනට් මණ්ඩල සන්දේශයක් ඉදිරිපත් කර ඇත. එහෙත් එය අනුමත වී ඇත්තේ අදාල වන්දිය ගෙවීමෙන් පසුව බව වාර්තාවෙන් හෙළිකර තිබේ. මේ අනුව එම පාලන කාලය තුළ ශ්‍රී ලංකන් ගුවන් සමාඟම වෙනුවෙන් රුපියල් කෝටි 7,957ක් වූ මහජන මුදලක් විනාශ කොට ඇත. ඊට අමතරව මධ්‍යම අධිවේගී මාර්ගය ඉදිරිකීම සඳහා කොටස් දෙකක කොන්ත්‍රාත් පිළිනැමීමේදී ඉන්ජිනේරු ඇස්තමේන්තු ඉක්වමා ගොස් ගිවිසගෙන ඇති වැඩිපුර ගෙවීම්වල ප්‍රමාණය රුපියල් කෝටි 3,921ක් වේ. මේ අනුව අදාල ආයතන දෙක මගින් රනිල් – මෛත්‍රී පාලනය විසින් විනාශ කර දමා තිබෙන මුළු මහජන ධනය රුපියල් කෝටි 8,518 කි. මේ අතර රාජපක්ෂ පාලන සමයේදී මාතර – හම්බන්තොට අධිවේගී මාර්ගයේ කොටස් හතරක් ඉදිකිරීම සඳහා ඇස්තමේන්තුගත ඉන්ජිනේරු පිරිවැය ඉක්මවා වෙන්කරන ලද මුදල රුපියල් කෝටි 5,199ක් ය. මේ අනුව එම පාලනයේ අවසාන වර්ශයේ ආයතන දෙකටම අදාළව විනාශ කර තිබෙන මුළු මහජන ධනය රුපියල් කෝටි 9,120කි. රනිල් – මෛත්‍රී හවුල් පාලනයේ මුල් වසර දෙක සහ රාජපක්ෂ පාලනයේ අවසන් වසර තුළද වශයෙන් විනාශ කර ඇති මුළු මහජන ධනය රුපියල් කෝටි 17,638 ක් වී ඇත. ලංකා ඉරිදා සංග්‍රහය", "URL": "https://lankatruth.com/si/?p=67442", "Category": "පුවත්", "Parent URL": null}