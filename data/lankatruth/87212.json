{"Source": "Lankatruth", "Timestamp": "December 13, 2019", "Headline": "බ්‍රිතාන්‍ය මහ මැතිවරණයේ ජය අගමැති බොරිස් ජොන්සන් ප්‍රමුඛ කොන්සවේටිව් පක්ෂයට", "News Content": "බ්‍රිතාන්‍ය මහමැතිවරණයේ ජය, අගමැති බොරිස් ජොන්සන් ප්‍රමුඛ පාලක කන්සවේටිව් පක්ෂය දිනාගෙන ඇත. ප්‍රකාශිත ප්‍රතිඵල අනුව බ්‍රිතාන්‍ය පාර්ලිමේන්තුවේ ආසන 326ක බහුතරය ඉක්මවූ ප්‍රතිඵලයක් කන්සවේටිව් පක්ෂය ලබාගෙන ඇත. බ්‍රිතාන්‍ය මහා මැතිවරණය ඊයේ(12) පැවැත්විණි. මෙම මහමැතිවරණය බ්‍රිතාන්‍යයේ වසර 4ක් තුළ පැවැත්වෙන තෙවැනි මහමැතිවරණයයි. පාලක කන්සවේටිව් පක්ෂය හා විපක්ෂයේ කම්කරු පක්ෂය අතර තියුණු තරගයක් පවතිනු ඇතැයි බොහෝ දෙනා අපේක්ෂා කළේය. කෙසේ වෙතත් අගමැති බොරිස් ජොන්සන් ප්‍රමුඛ කන්සවේටිව් පක්ෂය, මැතිවරණයේ පැහැදිලි ජයක් වාර්තාකර තිබේ.‍ මේ අතර ප්‍රතිඵල සම්බන්ධයෙන් අදහස් දැක්වීම සඳහා කම්කරු පක්ෂ නායක ජෙරමි කෝර්බින් හමුවක් කැඳවා තිබුණි. එහිදී අදහස් දැක්වූ විපක්ෂ නායකවරයා සඳහන්කර ඇත්තේ ඉදිරි මැතිවරණවලදී තමන් කම්කරු පක්ෂය සඳහා නායකත්වය ලබානොදෙනු ඇති බවය. බ්‍රිතාන්‍ය කම්කරු පක්ෂයේ සාම්ප්‍රදායික බලකොටු පවා, මෙවර පරාජයට පත්වීම විදෙස් පුවත්වල කතාබහට ලක්විය. ඒ අනුම මෙම මැතිවරණය, බ්‍රිතාන්‍ය කම්කරු පක්ෂය මුහුණ දුන් අවාසනාවන්ත මැතිවරණයක් බව විචාරකයෝ පවසති.", "URL": "https://lankatruth.com/si/?p=87212", "Category": "විදෙස් පුවත්", "Parent URL": null}