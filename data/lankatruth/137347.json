{"Source": "Lankatruth", "Timestamp": "July 25, 2022", "Headline": "QR දිවයින පුරාක්‍රියාත්මක කිරීම අද නෙවෙයි", "News Content": "ඉන්ධන බලපත්‍ර ක්‍රමය හෙවත් QR ක්‍රමවේදය යටතේ ඉන්ධන ලබාදීමේ කටයුතු අද (25) සිට දිවයින පුරා ඉන්ධන පිරවුම්හල්වලදී ක්‍රියාත්මක කරන බව ඊයේ (24) දැනුම්දුන්නද තොරතුරු හා සන්නිවේදන තාක්ෂණ නියෝජිතායතනය ඒ පිළිබඳව සඳහන් කරන්නේ එය දිවයින පුරා ක්‍රියාත්මක කිරීම සිදු නොකරණ බවය. කෙසේවෙතත් දැනට පවතින තත්වය යටතේ අද දිනයේ දීත් මෙය නියමු ව්‍යාපෘතියක් ලෙස ක්‍රියාත්මක වන බවත් මෙය දිවයින පුරා ක්‍රියාත්මක කිරිම සඳහා තවත් දින කිහිපයක් ගතවනු ඇති බවත් එම ආයතනය සඳහන් කරයි. මේ සම්බන්ධයෙන් වැඩිදුරටත් අදහස් දක්වන තොරතුරු හා සන්නිවේදන තාක්ෂණ නියෝජිතායාතනයේ අධ්‍යක්ෂ දසුන් හෑගොඩ, “මේ නියමු ව්‍යාපෘතියක් ලෙස අදියර කිහිපයකින් දිවයින පුරා ව්‍යාප්ත කිරීමට තමා අපේ අරමුණ තියෙන්නේ. එතකොට නියමු ව්‍යාපෘතියේ තෝරාගත් ස්ථාන කිහිපයක ක්‍රියාත්මක කරලා සාර්ථක වෙලා තියෙනවා. කොළඹ අවට ප්‍රදේශ කිහිපයකම අපි මේ ව්‍යාපෘතිය ක්‍රියාත්මක කරා. ඊට අමතරව දිස්ත්‍රික්ක 25ම ආවරණය වන පරිදි පිරවුම්හල් 25ක අපි නියමු ව්‍යාපෘතිය සිදුකරා. මෙයින් ලැබෙන ප්‍රතිචාර පද්ධතිය වෙත ඇතුළු කරගෙන ඉදිරි දින කිහිපයේ දී මේ පද්ධතිය විවෘත කිරීමට බලාපොරොත්තු වෙනවා.”", "URL": "https://lankatruth.com/si/?p=137347", "Category": "පුවත්", "Parent URL": null}