{"Source": "Lankatruth", "Timestamp": "October 5, 2012", "Headline": "අතුරුදන්වූ දැරියක් වසර දෙකකට පසු හමුවේ", "News Content": "මීට වසර දෙකකට පෙර අතුරුදන් වූ දැරියක පසුගිය 03වනදා කුරුවිට සුඩගල වතුයායේ වතු නිවසක සිටියදී හමුවී තිබේ. සිය මල්ලී සමඟ පාසල නිමවී නිවස වෙත පැමිණෙමින් සිටියදී විජය නමැති පුද්ගලයෙකු එම දැරියගේ පියාට අසනීප බව පවසමින් දැරිය රැගෙන ගොස්‌ කුරුවිට වතුයායේ සේවය කරන වැඩිමහළු පුද්ගලයකුට භාරදී ඇත. දැරියගේ දැන් වයස අවුරුදු 10ක් වන අතර අතුරදහන් වනවිට 08වැනි වියේ පසුවී ඇත. එම දැරිය විසින් පවසන පරිදි අදාළ පුද්ගලයා ඇය සිය දියණිය බව පවසමින් ඔහු යන සෑම තැනකටම ඇයව රැගෙන ගොස්‌ ඇත. ගතවූ වසර දෙක පුරා සෑම දිනකම ඇය අපයෝජනයට ලක් කර ඇති බවත් දැරිය විසින් කුරුවිට පොලිස්‌ නිලධාරීන්ට ප්‍රකාශකර ඇති තොරතුරු මගින් අනාවරණය වී ඇතැයිද පොලිස් නිලධාරීන් පවසති. දැරිය වෛද්‍ය පරීක්‍ෂණ සඳහා යොමු කිරීමට පියවර ගෙන තිබේ. සිද්ධිය පිළිබඳ වැඩිදුර පරීක්‍ෂණ කුරුවිට පොලීසිය විසින් මෙහෙයවනු ලැබේ.", "URL": "https://lankatruth.com/si/?p=4478", "Category": "පුවත්", "Parent URL": null}