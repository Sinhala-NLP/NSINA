{"Source": "Lankatruth", "Timestamp": "October 1, 2020", "Headline": "අපිට පේනවා විස්සේ යම් යම් ගැටළු තිබෙනවා – මැදගම ධම්මානන්ද හිමි", "News Content": "ආණ්ඩුක්‍රම ව්‍යවස්ථාව සංශෝධනය සඳහා යෝජනා කර ඇති මේ වනවිට පාර්ලිමේන්තුවට ඉදිරිපත් කර තිබෙන 20 වැනි සංශෝධන කෙටුම්පතෙහි පවතින අඩුපාඩු ගැන තමන් වහන්සේලාටද පෙනෙන බවත් ඒ ගැන සොයා බැලීම සඳහා අග්‍රාමාත්‍ය මහින්ද රාජපක්ෂ මහතා විසින් පත්කළ කමිටුවේ නිර්දේශ පාර්ලිමේන්තුවේ කාරකසභා අවස්ථාවේදී හෝ ඊට ඇතුළත් කළයුතු බවත් එසේ නොවුණහොත් ගැටළු සහගත තත්වයක් උද්ගත විය හැකි බවත් සියම් නිකායේ අස්ගිරි පාර්ශ්වයේ මහා ලේඛකාධිකාරී මැදගම ධම්මානන්ද හිමියෝ පවසති. මැදගම ධම්මානන්ද හිමියන් මේ බව පැවසුවේ ඊයේ (30) කරූ ජයසූරිය මහතා ඇතුළු සාධාරණ සමාජයක් උදෙසා ජාතික ව්‍යාපාරයේ නියෝජිතයින් පිරිසක් එ් හිමියෝ බැහැදැකීම සඳහා පැමිණි අවස්ථාවේදීය. “මූලික පරමාර්ථය අපෙත් තියෙන්නෙ ආණ්ඩුක්‍රම ව්‍යවස්ථාවක් අලුතින් ඇතිකර ගැනීම. ඒකට අවශ්‍ය, පවතින ව්‍යවස්ථාව තුළ සහ පසුගිය කාලපරිච්ඡේදය තුළ මහජන අදහස්වලින් ලබාගත්ත කරුණු කාරණා, ඒවගේම කලිනුත් වරින් වර සාකච්ඡා වෙච්ච කරුණුත් සියල්ලම ඒකරාශී කරගෙන ඉතා ඉක්මනින් කඩිනමින් එවැනි ආණ්ඩුක්‍රම ව්‍යවස්ථාවක් සකස් කරගැනීමට පසුබිම වර්තමානය වෙනකොට තිබෙනවා. අවශ්‍ය මූලාශ්‍ර ටික සියල්ලම ගොනුවෙලා තිබෙන්නෙ. ඒනිසා ඉතා ඉක්මනින් එවැනි ආණ්ඩුක්‍රම ව්‍යවස්ථාවක් අලුතින් සම්මත කරගැනීමට ඉදිරිපත් කළොත් හොඳයි කියන ස්ථාවරයේ අප සිටිනවා. ඉදිරිපත් වෙලා තියෙන්නෙ 19 වන ව්‍යවස්ථාව ඉවත් කරලා 20 වන ව්‍යවස්ථාවට යාම. ඒ තුළින් යම් සාධනීය ලක්ෂණ තිබෙනවා නම් ඒවා රඳවාගෙන අලුතින් ඉදිරිපත් කරන දේවල්වල තිබෙන සමාජයට ඒවාගේම අපේ රාජ්‍ය පාලනයට තිබෙන යහපත කුමක්ද කියන එක නැවත සමාලෝචනය කරගත යුතුව තිබෙනවා. මොකද ආණ්ඩුක්‍රම ව්‍යවස්ථාවක් ඒ කාලසීමාව තුළ සිටින පාලක පිරිසට විතරක් නොවෙයි බලපාන්නේ. අනාගතයේ අපට කියන්න බැහැ කවුද බිහිවෙන්නේ කියලා. ඉතිං ඒනිසා ඒ පිළිබඳවත් අවධානය ඇතුව තමයි ආණ්ඩුක්‍රම ව්‍යවස්ථාව සංශෝධනය කරනවා නම් ඒක කළයුතු වෙන්නේ. අපි අපේක්ෂා කරනවා යම් ප්‍රමාණයකට 20 වෙනි ව්‍යවස්ථා සංශෝධනයට පත්කරලා තිබෙන කමිටුව මගින් ඉදිරිපත් කරලා තිබෙන කරුණුවලත් යම් ප්‍රමාණයකට සුබවාදී දේවල් තිබෙනවා, ඒවාත් කාරකසභා අවස්ථාවෙදිවත් ඇතුළත් කරගත්තොත් හොඳයි කියන කාරණාව. එහෙම නොවුණොත් අපටත් පේනවා යම් යම් ගැටළු සහගත තත්වයක් ඇතිවෙන්න පුළුවන්” යනුවෙනුයි එහිමි සඳහන් කළේ. LNW", "URL": "https://lankatruth.com/si/?p=96837", "Category": "පුවත්", "Parent URL": null}