{"Source": "Lankatruth", "Timestamp": "February 20, 2019", "Headline": "ක්‍රිකට් නිලවරණය හෙට – නාමයෝජනා සම්බන්ධව තවදුරටත් ගැටලු", "News Content": "හෙට පැවැත්වීමට නියමිත නිලවරණයේ දී ලේකම් තනතුර සඳහා මොහාන් ද සිල්වා මහතාට සහ උප සභාපති සහ සහකාර ලේකම් තනතුරු සඳහා රවීන් වික්‍රමරත්න මහතාට තරඟ වැදීම සඳහා බාධාවක් නොමැති බව අද(20) අභියාචනාධිකරණයේ දී අනාවරණය විය. ශ්‍රී ලංකා ක්‍රිකට් ආයතනයේ සභාපති ධුරය සඳහා තරඟ වැදීමට මොහාන් සිල්වා මහතා ද උප සභාපති ධුරය සඳහා රවීන් වික්‍රමරත්න මහතා ද නාමයෝජනා ඉදිරිපත් කළද එම නාමයෝජනා ක්‍රීඩා ඇමතිවරයා විසින් ප්‍රතික්ෂේප කිරීමට විරුද්ධව ඔවුන් අභියාචන පෙත්සමක් ඉදිරිපත් කළ අතර එහි විභාග කටයුතු අද අභියාචනාධිකරණයේදී සිදුවිය. එම අවස්ථාවේදී ක්‍රීඩා අමාත්‍යවරයා සහ එම අමාත්‍යාංශයේ ලේකම් වෙනුවෙන් පෙනී සිටී රජයේ අතිරේක සොලිසිටර් ජෙනරාල් සංජය මහතා පවසා සිටියේ පෙත්සම්කාර මොහාන් ද සිල්වා මහතා ශ්‍රී ලංකා ක්‍රිකට් ආයතනයේ සභාපති ධුරය සඳහා තරග කිරීමට බාරදුන් නාම යෝජනා පත්‍රය ප්‍රතික්ෂේප කිරීම කර තිබුණද ඔහුට එම ආයතනයේ ලේකම් ධුරය සඳහා තරග කිරීමට බාධාවක් නොමැති බවයි. එහිදී පෙත්සම්කරුවන් පවසා සිටියේ මෙසේ තම නාමයෝජනා ප්‍රතික්ෂේප කිරීමට ඇමතිවරයා ගත් තීන්දුව නීති විරෝධී බවත් තමන්ගේ නාම යෝජනා යලි භාරගෙන තමන්ට නිලවරණය සඳහා තරඟ වැදීමට ඉඩලබාදෙන ලෙස ක්‍රීඩා අමාත්‍යවරයාට නියෝග නිකුත් කරන ලෙසත්ය. ක්‍රීඩා අමාත්‍යවරයා විසින් අධිකරණය හමුවේ දැනුම් දුන් එම සමථය සටහන් කරගත් විනිසුරු මඩුල්ල ඒ පිළිබඳව නිලවරණ කමිටුව දැනුවත් කරන මෙන් ද අභියාචනාධිකරණ රෙජිස්ට්‍රාර්වරයාට නියම කළේය. පෙත්සම වැඩිදුර සළකාබැලීම හෙට දිනට කල් තැබීය. අභියාචනාධිකරණයේ වැඩබලන සභාපතිනි දීපාලි විජේසුන්දර සහ අර්ජුන ඔබේසේකර යන මහත්ම මහත්මීන්ගෙන් සමන්විත විනිසුරු මඬුල්ල ඉදිරියේ පෙත්සම කැඳවනු ලැබීය.", "URL": "https://lankatruth.com/si/?p=68671", "Category": "පුවත්", "Parent URL": null}