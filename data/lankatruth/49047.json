{"Source": "Lankatruth", "Timestamp": "March 14, 2018", "Headline": "බලධාරීන් පිරිවෙන් අධ්‍යාපනයේ විනාශය වළක්වන්නේ නැතිනම් පිරිවෙන් වසා දැමීමට සිදුවේවි", "News Content": "අධ්‍යාප බලධාරීන් පිරිවෙන් අධ්‍යාපනයේ විනාශය වැළැක්වීමට අවශ්‍ය පියවර නොගන්නේනම් පරිවෙන් වසාදැමීමට සිදුවෙනු ඇතැයි “පිරිවෙණ” සුරැකීමේ සංවිධානය සඳහන් කරයි. එම සංවිධානය විසින් අද (14) කොළඹදී පවත්වන මාධ්‍ය හමුව සම්බන්ධයෙන් මාධ්‍ය දැනුවත් කිරිම සඳහා යොමු කර ඇති නිවේදනයකින් මේ බව සඳහන් කර තිබේ. කෘත්‍යාධිකාරී පරිවේණාධිපති සංගමයේ සභාපති පූජ්‍ය කෝම්පිටියේ සුසීල නාහමියන්ගේ හා ලංකා පිරිවෙන් ගුරුසේවා සංගමයේ සභාපති පූජ්‍ය වකමුල්ලේ උදිත ස්ථවිර යන්ගේ අත්සනින් නිකුත් කර ඇති එම නිවේදනය සම්පූර්ණයෙන් පහතින් පල වේ. “අධ්‍යාපන අමාත්‍යංශයේ පිරිවෙන් ඒකකය අද අවුල් ජාලයක් වී තිබේ. සුදුසුකම්වලින් තොර වූවන් වැඩ ආවරණය කිරීමට බඳවා ගැනීම මේ තත්වය ඔඩු දිවීමට මූලක හේතුවකි. පිරිවෙන්වල සැබෑ අයිතිකරුවන් වන කෘත්‍යාධිකාරී/පරිවේණාධිපති සංගම්වල බලධාරීන්ගේ හෝ පිරිවෙන් වෘත්තීය සමිති නායකයින්ගේ හෝ බසකට ඇහුම්කන් නොදෙන අධ්‍යාපන අමාත්‍යවරයා, ලේකම්වරයා, පිරිවෙන් අධ්‍යක්‍ෂවරයා හා සෙසු බලධාරීන් අද සිදුකරගෙන යන අත්තනෝමතික ක්‍රියාකලාපය පිරිවෙන් ක්ෂේත‍්‍රය කඩා වැටීමට ප‍්‍රධාන කාරණා වී ඇත. ඉහත තත්වය නිසා සියලු කෘත්‍යාධිකාරින්, පරිවේණාධිපතිවරුන්, ගිහි පැවිදි ගුරුවරුන්, ශිෂ්‍ය භික්‍ෂූන් හා ගිහි සිසුන් යන සෑම පිරිසක්ම වියවුල් සහගත තත්වයට පත්ව ඇත. මෙකි ගැටලු විසඳා ගැනීමට ගුරු වෘත්තීය සමිතිය වූ ලංකා පිරිවෙන් ගුරුසේවා සංගමය හා සමස්ත ලංකා කෘත්‍යාධිකාරී පරිවේණාධිපති සංගමය වෙන වෙනම ගත් උත්සාහයන් පසුගිය වසර 03 තුළ අසාර්ථක වීම නිසා එකී සංගම් දෙක එක්ව “පිරිවෙණ” සුරැකීමේ සංවිධානය නමින් නව ඒකබද්ධ සංවිධානයක් පවා ගොඩනගා ගැනීමට සිදුවිය. මෙම මාධ්‍ය හමුව පවත්වනුයේ එකී එකාබද්ධ සංවිධානයේ පළමු මාධ්‍ය හමුව ලෙසයි. මේ සඳහා පිරිවෙණ සුරැකීමේ සංවිධානයේ සම කැඳවුම්කරුවන් වන කෝම්පිිටියේ සූසීල නාහිමි (සමස්ත ලංකා කෘත්‍යාධිකාරී පරිවේණාධිපති සංගමයේ සභාපති) ශාස්ත‍්‍රපති වකමුල්ලේ උදිත හිමි (ලංකා පිරිවෙන් ගුරුසේවා සංගමයේ සභාපති) යන හිමිවරුන් දෙනම ප‍්‍රධානව පැල්මඩුල්ලේ ධම්මික නාහිමි (කෘ/ප/සංගමයේ ලේකම්) හබරකඩ සෝරත නාහිමි (කෘ/ප/සංගමයේ භාණ්ඩාගාරික) දානියගම ආනන්ද නාහිමි (කෘ/ප/සංගමයේ සම ලේකම්) මීගහජඳුරේ සීලානන්ද හිමි (ලංකා පිරිවෙන් ගුරුසේවා සංගමයේ ලේකම්) වාවුවේ විජිතවංශ හිමි (ලංකා පිරිවෙන් ගුරුසේවා සංගමයේ භාණ්ඩාගාරික) කන්දේගම සුමනසාර නාහිමි (කෘ/ප/සංගමය) වරාපිටියේ රතනසාර නාහිමි (කෘ/ප/සංගමයේ කෑගල්ල දිසා ලේකම්) බඹරගහකන්දේ ඤාණසිරි හිමි (ලකා පිරිවෙන් ගුරුසේවා සංගමයේ සංවිධායක ලේකම්) ( ගමකන්දේ සොභිත හිමි (ලංකා පිරිවෙන් ගුරුසේවා සංගමයේ විධායක සභික) යන හිමිවරු සහභාගිවීමට අපේක්‍ෂිතය. මෙම මාධ්‍ය හමුවෙන් පසු ජනාධිපතිවරයා හමුවීම, සමස්ත පිරිවෙන් පද්ධතිය උද්ඝෝෂණ ක්‍රියාමාර්ගයකට යොමුකිරීම, දැඩි ක්‍රියාමාර්ගයක් ලෙස පිරිවෙන් තාවකාලිකව වසා දැමිම යන ක‍්‍රියාමාර්ගයන්ට අවතීර්ණ වීමටද අපේක්‍ෂාවෙන් සිටියි.”", "URL": "https://lankatruth.com/si/?p=49047", "Category": "පුවත්", "Parent URL": null}