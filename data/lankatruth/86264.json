{"Source": "Lankatruth", "Timestamp": "November 27, 2019", "Headline": "පාසල් සිසුන් ඇතුළු තරුණයන් 11 අතුරුදන් කිරීමේ සිද්ධියට නේවි සම්පත් යලි රිමාන්ඩ්", "News Content": "2008 – 2009 කාල වකවානුව තුළ පාසල් සිසුන් ඇතුළු තරුණයන් 11 දෙනෙකු පැහැරගෙන ගොස් අතුරුදන්කිරීමේ සිද්ධිය සම්බන්ධව අත්අඩංගුවට ගෙන සිටින හිටපු නාවික හමුදා ලුතිනන් කමාන්ඩර් චන්දන ප්‍රසාද් හෙට්ටිආරච්චි නොහොත් “නේවි සම්පත්” නැමැත්තා ලබන මස 10 වැනිදා තෙක් රක්ෂිත බන්ධනාගාර ගතකරන ලෙස කොළඹ කොටුව මහේස්ත්‍රාත් රංග දිසානායක මහතා අද(27) නියෝගකර තිබේ. සිද්ධියට අදාලව නඩුව අද කැඳවූ අවස්ථාවේ, මෙම සිද්ධියට අදාල විමර්ශන අවසන්කර ඇතැයි අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර ඇත. ඒ අනුව සැකකරුවන් 17 දෙනාගෙන් 14 දෙනෙකුට මහාධිකරණය හමුවේ අධිචෝදනා ගොනුකිරීමට නීතිපතිවරයා පියරව ගෙන ඇතැයි ද අපරාධ පරීක්ෂණ දෙපාර්තමේන්තුව සඳහන් කර ඇත. මෙම සිද්ධියට අදාළව ඇප මත සිටිමින් ලූතිනන් කමාන්ඩ(ර්) සම්පත් මුණසිංහ, නාවික හමුදා බුද්ධි අංශ කොමදෝරු සුමිත් රණසිංහ, නාවික හමුදා බුද්ධි නිලධාරී නලින් ප‍්‍රසන්න වික‍්‍රමසූරිය, නාවික හමුදා හිටපු මාධ්‍ය ප‍්‍රකාශක රියර් අද්මිරාල් ඩී. කේ. පී. දසනායක, රාජපක්ෂ පතිරණලාගේ කිත්සිරි, කස්තුරිගේ ගාමිණී සහ මුතුවාහැන්නදි අරුණ තුෂාර මෙන්ඩිස්, හිටපු ලූතිනන් කමාන්ඩ(ර්) චන්දන ප‍්‍රසාද් හෙට්ටිආරච්චි නොහොත් “නේවි සම්පත්”, සංජීව ප‍්‍රසාද් තිලංග සේනාරත්න, උපුල් චමින්ද නොහොත් “අන්නාචි” , නන්දපි‍්‍රය හෙට්ටිහැන්දි, වර්ණකුලසූරිය ඇන්ටන් ප‍්‍රනාන්දු, සම්පත් ජනක කුමාර, සහ හිටපු නාවික හමුදාපති වසන්ත කරන්නාගොඩ යන අයවලූන් අධිකරණය හමුවේ පෙනී සිටියහ.", "URL": "https://lankatruth.com/si/?p=86264", "Category": "පුවත්", "Parent URL": null}