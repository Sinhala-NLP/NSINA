{"Source": "Lankatruth", "Timestamp": "February 5, 2019", "Headline": "රේගු වර්ජනය තව දුරටත් – අත්‍යවශ්‍ය ආහාර ද්‍රව්‍ය හිඟයක අවධානමක්", "News Content": "රේගු නිලධාරීන් දින ගණනාවක සිට ක්‍රියාත්මක කරන අකුරට වැඩ කිරීමේ වෘත්තීය ක්‍රියාමාර්ගය හේතුවෙන් අත්‍යවශ්‍ය ආහාර ද්‍රව්‍ය බහාලුම් 1000ක් මණ වරායේ සිරවී ඇතැයි වාර්තා වේ. අත්‍යවශ්‍ය ආහාර ද්‍රව්‍ය ආනයනකරුවන්ගේ සහ තොග වෙළඳුන්ගේ සංගමය අද(05) කොළඹ පැවති මාධ්‍ය හමුවක් අමතමින් මේ බව පවසා සිටියේය. එසේම රේගු වෘත්තීය ක්‍රියාමාර්ගය හේතුවෙන් තමන් අපහසුතාවයට පත්ව ඇති බව පවසමින් පිටකොටුව තොග වෙළඳුන් සිය වෙළඳසැල් අද පෙරවරුවේ සිට වසා දමා තිබේ. මේ පිළිබඳව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය සහ තොග වෙළදුන්ගේ සංගමය මීට පෙර දන්වා තිබුණද පිට පළාත්වල සිට පැමිණි ව්‍යාපාරිකයින් දැඩි අසීරුතාවයට පත්ව ඇත. එසේම කන්ටේනර් රථ ප්‍රවාහනකරුවන්ගේ සංගමය ද අද පස්වරුවේ සිට සිය සේවා කටයුතුවලින් ඉවත්වීමට තීරණය කර තිබේ. මෙම ක්‍රියාමාර්ග හරහා රට පුරා අත්‍යවශ්‍ය ආහාර ද්‍රව්‍ය හිඟයක් ඇතිවීමේ අවධානමක් ඇත. කෙසේ වෙතත් රජය මෙතෙක් රේගු නිලධාරීන්ගේ ගැටළුව විසඳීමට කටයුතු කර නොමැත. කඩිනමින් රේගු නිලධාරීන්ගේ ඉල්ලීම් ඉටු නොකරන්නේ නම් රටපුරා ගැටළු සහගත තත්වයක් නිර්මාණය විය හැකිය. රේගු අධ්‍යක්ෂ ජනරාල්වරිය ලෙස කටයුතු කළ පී. එස්. එම්. චාල්ස් මහත්මිය වෙනුවට විශ්‍රාමික රියර් අද්මිරාල් ශමාල් ප්‍රනාන්දු මහතා රේගු අධ්‍යක්ෂ ජනරාල් ධුරයට පත් කිරීමට විරෝධය පළකරමින් රේගු ඒකාබද්ධ වෘත්තීය සමිති සන්ධානය අකුරට වැඩ කිරීමේ වෘත්තීය ක්‍රියාමාර්ගය ආරම්භ කළේය. මේ වනවිට වෘත්තීය ක්‍රියාමාර්ගය ආරම්භවී දින 7ක් ගතවී ඇති අතර පිළිගතහැකි විසඳුමක් ලබාදීමට බලධාරීන් කටයුතු කර නැත. වෘත්තීය ක්‍රියාමාර්ගය හේතුවෙන් රේගුවට ලැබිය යුතු අදායම 65%ට වැඩි ප්‍රමාණයකින් පහත බැස ඇත.", "URL": "https://lankatruth.com/si/?p=67540", "Category": "පුවත්", "Parent URL": null}