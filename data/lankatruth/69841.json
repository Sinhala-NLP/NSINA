{"Source": "Lankatruth", "Timestamp": "March 6, 2019", "Headline": "සයිටම් සිසුවියගේ පෙත්සම අප්‍රේල් 4ට කල්යයි", "News Content": "අභියාචනාධිකරණ නියෝගය පරිදි ශ්‍රී ලංකා වෛද්‍ය සභාවේ ලියාපදිංචිය ලබා නොදීමෙන් එම ආයතනය අධිකරණයට අපහාසවන අයුරින් කටයුතු කර ඇතැයි සයිටම් පෞද්ගලික වෛද්‍ය පීඨයේ උපාධිධාරිනියක විසින් ගොනුකළ පෙත්සම අද(06) අභියාචනාධිකරණයේ කැඳවූ අතර එය ලබන අප්‍රේල් මස 4 වැනිදා නැවත කැඳවන ලෙස නියෝග කළේය. සයිටම් පෞද්ගලික වෛද්‍ය අධ්‍යාපන පීඨයේ උපාධිධාරිනියක වන දිල්මි සූරිආරච්චි වන තමන් හට ශ්‍රී ලංකා වෛද්‍ය සභාවේ ලියාපදිංචිය ලබාදෙන ලෙස ඉකුත් 2017 වසරේ ජනවාරි 30 වැනිදා අභියාචනාධිකරණය ලබාදී ඇති නියෝගය මෙතෙක් ක්‍රියාත්මක කර නොමැති බව පෙත්සම්කාරිය පවසයි. ඉහත නියෝගය ශ්‍රේෂ්ඨාධිකරණය මගින් ද තහවුරු කර ඇති බවද ඇය පවසයි. ඒ අනුව තමන් ශ්‍රී ලංකා වෛද්‍ය සභාවේ ලියාපදිංචි නොකිරීමෙන් අධිකරණයට අපහාසවන අයුරින් කටයුතු කර ඇතැයි අදාල සිසුවිය අභියාචනාධිකරණය හමුවේ පෙත්සමක් ගොනුකරමින් පවසා ඇත. පෙත්සම්කාර සයිටම් වෛද්‍ය උපාධිධාරිනිය වෙනුවෙන් ජනාධිපති නීතීඥ රොමේෂ් ද සිල්වා මහතා සමඟ නීතීඥ සුගත් කල්දේරා මහතා පෙනී සිටියහ.", "URL": "https://lankatruth.com/si/?p=69841", "Category": "පුවත්", "Parent URL": null}