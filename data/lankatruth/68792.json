{"Source": "Lankatruth", "Timestamp": "February 22, 2019", "Headline": "පාර්ලිමේන්තු කලහයේ වාර්තාව සභාවට", "News Content": "පසුගිය දා පාර්ලිමේන්තුවේ ඇතිවූ කළහකාරී තත්වය සම්බන්ධ විමර්ශනයට පත්කළ කමිටුවේ වාර්තාව අද(22) පාර්ලිමේන්තුවට ඉදිරිපත් කෙරිණි. එම ගැටුම සම්බන්ධව පොලීසිය ඇතුළු ආරක්ෂක අංශ සම්බන්ධ කර ගනිමින් සිදුකෙරෙන විමර්ශන සහ එම ආයතනවලින් ලබාදෙන තීන්දු ක්‍රියාත්මක කිරීම සම්බන්ධව විපක්ෂ නායක මහින්ද රාජපක්ෂ මහතා ඇතුළු ශ්‍රීලනිප මන්ත්‍රීවරු සිය විරෝධය පළ කළේය. ඔවුන් දිගින් දිගටම සඳහන් කළේ පාර්ලිමේන්තුව තුළ සිදුවන කටයුතු සම්බන්ධව පිටස්තර ආයතන සම්බන්ධකරගත නොහැකි බවත් එම සිදුවීම සම්බන්ධව පාර්ලිමේන්තුව තුළ තීන්දු ගතයුතු බවත් ය. ඉතිහාසයේ ද සිදුව ඇත්තේ පාර්ලිමේන්තු වරප්‍රසාද අනුව පාර්ලිමේන්තුව සිදුකරණ පරීක්ෂණ බව පැවසූ බන්ධුල ගුණවර්ධන මන්ත්‍රීවරයා දක්වා සිටියේ ගොවිජන සේවා පණත අවස්ථාවේ ඇමතිවරයා ලෙස කටයුතු කළ වාසුදේව නානායක්කාර මහතාට බිම පෙරලාගෙන පහර දුන් බවයි. කෙසේ වෙතත් කතානායකවරයා සහ ආණ්ඩු පක්ෂයේ මන්ත්‍රීවරුන් සඳහන් කළේ වරප්‍රසාදවලට යටවී පොලිස් නිලධාරීන්ට පහරදීම සහ පාර්ලිමේන්තුවේ දේපල විනාශ කිරීම අනුමත කළ නොහැකි බවත් රටේ පොදු නීතියට අනුව ක්‍රියාමාර්ග ගතයුතු බවත්ය. කෙසේ වෙතත් වාර්තාව වරප්‍රසාද කමිටුවට භාරදෙන බවත් පොලිස් නිලධාරීන්ට පහරදීම සම්බන්ධව සී.අයි.ඩී.ය වෙනම පරීක්ෂණයක් සිදුකරන බවත් කතානායකවරයා පැවසීය.", "URL": "https://lankatruth.com/si/?p=68792", "Category": "පුවත්", "Parent URL": null}