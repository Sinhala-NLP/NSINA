{"Source": "Lankatruth", "Timestamp": "December 16, 2019", "Headline": "පාස්කු ප්‍රහාරය ගැන විමර්ශනය කෙරෙන පංච පුද්ගල කොමිසමේ අතුරු වාර්තාව බ්‍රහස්පතින්දාට පෙර", "News Content": "පාස්කු දින ප්‍රහාරය සම්බන්ධව විමර්ශනය කර, අදාල නීතිමය ක්‍රියාමාර්ග ගැනීම සඳහා පත්කර තිබෙන ජනාධිපති කොමිසමේ අතුරු වාර්තාව, ලබන බ්‍රහස්පතින්දාට පෙර ජනාධිපතිවරයා වෙත භාරදීමට නියමිත බව කොමිසමේ ලේකම් එච්.එම්.පී.බී. හේරත් මහතා සඳහන් කරයි. අප්‍රේල් 21 ප්‍රහාරය සම්බන්ධව මේ වනවිට පුද්ගලයන් 35 දෙනෙකුගෙන් සාක්ෂි සටහන් කර ගැනීම සිදුකර ඇත. කොමිසම වෙත පැමිණිලි ඉදිරිපත්කිරීමට ලබාදී තිබූ කාලය තුළ පැමිණිලි 65කට අධික සංඛ්‍යාවක් ලැබී තිබිණි. මෙම කොමිසමේ සභාපතීත්වය අභියාචනාධිකරණ විනිසුරු ජනක් ද සිල්වා මහතා දරන අතර සෙසු සාමාජිකයන් වන්නේ අභියාචනාධිකරණ විනිසුරු නිශ්ශංක බන්දුල කරුණාරත්න, විශ්‍රාමික අභියාචනාධිකරණ විනිසුරු නිහාල් සුනිල් රාජකරුණා, විශ්‍රාමික මහාධිකරණ විනිසුරු බන්දුල කුමාර අතපත්තු යන මහත්වරුන් හා විශ්‍රාමික අමාත්‍යංශ ලේකම් ඩබ්ලිව්.එම්.ආර්.අධිකාරි මහත්මියයයි. පාස්කු දින ප්‍රහාරය සම්බන්ධව විමර්ශනය කර වාර්තාකිරීම සහ අදාල නීතිමය ක්‍රියාමාර්ග ගැනීම වෙනුවෙන් හිටපු ජනාධිපති මෛත්‍රිපාල සිරිසේන මහතා විසින් පසුගිය සැප්තැම්බර් 22 වැනිදා මෙම පංච පුද්ගල කොමිසම පත්කළේය.", "URL": "https://lankatruth.com/si/?p=87324", "Category": "පුවත්", "Parent URL": null}