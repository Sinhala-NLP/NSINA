{"Source": "Lankatruth", "Timestamp": "October 15, 2021", "Headline": "විදුහල්පතිවරු දැඩි තීරණයක… තීන්දුව අධ්‍යාපන ලේකම්ට යවයි", "News Content": "කොවිඩ් වසංගතය හේතුවෙන් වසා දමා තිබෙන පාසල් එළඹෙන 21 වැනි දින විවෘත කළද විදුහල්පතිවරුන් සේවයට වාර්තා නොකරන බව ලංකා විදුහල්පති සංගමය පවසයි. සිය තීරණය අධ්‍යාපන අමාත්‍යංශයේ ලේකම්වරයා වෙත ලිපියක් මඟින් දැනුම් දුන් බව ලංකා විදුහල්පති සංගමයේ ලේකම් පියසිරි ප්‍රනාන්දු මහතා පවසයි. දීර්ඝ කාලයක් තිස්සේ විසඳුම් ලබා නොදෙමින් සිටින ගුරුවරන්ගේ සහ විදුහල්පතිවරුන්ගේ වැටුප් ගැටළුවට වත්මන් ආණ්ඩුවෙන් තවමත් විසඳුමක් නොලැබී ඇති හෙයින් එම තීන්දුව ගත් බව ද යවා ඇති ලිපියේ සඳහන් වෙයි. ජාතික හා පළාත් සභා පාසල්වල සේවය කරන ශ්‍රී ලංකා විදුහල්පති සේවයේ  විදුහල්පතිවරුන් නියෝජ්‍ය විදුහල්පතිවරුන් සහ සහකාර විදුහල්පතිවරුන් එම තීන්දුව ක්‍රියාත්මක කරන බව ද එම ලිපියේ සඳහන් වේ.", "URL": "https://lankatruth.com/si/?p=124675", "Category": "පුවත්", "Parent URL": null}