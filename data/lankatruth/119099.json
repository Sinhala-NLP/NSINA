{"Source": "Lankatruth", "Timestamp": "July 6, 2021", "Headline": "කෑගල්ලේ ගමක අමුතු හුදකලා කිරීමක්…", "News Content": "කොවිඩ් ආසාදිතයන් වැඩි වශයෙන් හමුවීම හේතුවෙන් මේ වනවිට හුදකලා කර ඇති කෑගල්ල දිස්ත්‍රික්කයේ මීපිටිය ග්‍රාමසේවා වසමේ මාදෙයියාව ප්‍රදේශයේ නිරෝධායන නීතිය නිසියාකාරව ක්‍රියාත්මක නොකරන බවත් එය තමන්ගේ ජීවිතවලට දැඩිව බලපා ඇති බවත් එම ගම්වාසීහු පවසති. මේ වනවිට එම ප්‍රදේශයෙහි 34 දෙනෙකු ආසාදිතයන් ලෙස හඳුනාගෙන ඇති බවත් එම ගම් ප්‍රදේශයේ ජීවත්වන නගරසභා ලේකම්ට, පොහොට්ටු පක්ෂයේ ප්‍රාදේශීය සභා මන්ත්‍රීට සහ වෙනත් ප්‍රභූන්ට නිරෝධායන නීතිය හෝ හුදකලා කිරීම අදාල වී නැති බවත් ඔවුන් රිසි සේ එහා මෙහා ගමන් කරමින් සිටින බවත් ප්‍රදේශවාසීහු පෙන්වා දෙති. පොහොට්ටු පක්ෂ මන්ත්‍රීවරයාගේ නිවසේ පසු කර ගම දෙසට පොලිස් බැරැක්ක යොදා ඇත්තේ ඔහුට අදාළ නීති බල නොපාන ආකාරයට බවත් එම මන්ත්‍රීවරයාගේ සහෝදරයාගේ වෙළඳසැල විවෘත කර වේළඳාම් කිරීමටද අවස්ථාව ලබා දී ඇති බවත් ප්‍රදේශවාසීහු පෙන්වා දෙති. මාදෙයියාව ප්‍රදේශයටම අයත් කලටුවාගොඩ පාරේ සිල්වමිස් පෙදෙස සම්පූර්ණයෙන්ම විවෘතව ඇති බවත් එම ප්‍රදේශයට පමණක් නිරෝධායන නීතිය අදාළ වී නැති බවත් ගම්වැසියෝ කියති. මාදෙයියාව මංසන්දියේ ත්‍රීරෝද රථ ගාල එම ප්‍රදේශයේ ජනතාව නිරන්තරයෙන් ප්‍රයෝජනයට ගන්නා බවත් එම ත්‍රීරෝද රථ ගාලේ එක් ත්‍රීරෝද රථ රියෙදුරෙකු හැර අනෙක් සෑම රියදුරෙකුගේම, රියදුරා හෝ රිදුරුගේ පවුලේ අයෙකු කොවිඩ් ආසාදිත වී ඇති බවත් එවැනි අනතුරුදායක තත්වයක් තිබියදී මෙලෙස ගම හුදකලා කර ඇතත් නිරෝධායන නීතිය ලිහිල්ව තබා කටයුතු කිරීමෙන් ගමේ සියලුම ජනතාව දැඩි අනතුරකට පත්ව ඇතැයිද ජනතාව වැඩිදුරටත් පවසති.", "URL": "https://lankatruth.com/si/?p=119099", "Category": "කොවිඩ් -19 (කොරෝනා ) පුවත්", "Parent URL": null}