{"Source": "Lankatruth", "Timestamp": "October 21, 2020", "Headline": "වැල්ලවායේ රක්ෂිතයකත් අක්කර 10ක් ඩෝසර් කරලා", "News Content": "වැල්ලවාය ප්‍රාදේශීය ලේකම් කොට්ඨාසයේ මහආරගම ග්‍රාම නිලධාරී වසමට අයත් “දෙමළිය” රජයේ රක්ෂිතයේ අක්කර 10ක පමණ කොටසක් ඩෝසර් කර එළිපෙහෙළිකර තිබේ. දින කිහිපයක් පුරා මෙම රක්ෂිතයේ කොටසක් අනවසරයෙන් එළිපෙහෙළි කරමින් සිටින බවට ලද තොරතුරක් මත බුත්තල පොලිස් විශේෂ කාර්ය බළකා කඳවුරේ නිලධාරීන් සහ වැල්ලවාය වනසංරක්ෂණ කාර්යාලයේ නිලධාරීන් විසින් සිදු කළ වැටලීමකදී එක් සැකකරුවෙක් අත්අඩංගුවට ගෙන ඇති අතර ඒ සඳහා යොදා ගත් ඩෝසර් යන්ත්‍රයක්ද පොලිස් භාරයට ගෙන ඇත. අත්අඩංගුවට ගත් සැකකරු පස්සර ප්‍රදේශයේ පදිංචි, 50 හැවිරිදි පුද්ගලයක් බව වාර්තා වේ. සැකකරු වැල්ලවාය මහෙස්ත්‍රාත් අධිකරණයට ඉදිරිපත් කිරීමට නියමිත අතර බුත්තල පොලිස් විශේෂ කාර්ය බළකා නිලධාරීන් සහ වැල්ලවාය වනසංරක්ෂණ කාර්යාලයේ නිලධාරීන් විසින් විමර්ශන සිදුකරති.", "URL": "https://lankatruth.com/si/?p=98220", "Category": "පරිසර", "Parent URL": null}