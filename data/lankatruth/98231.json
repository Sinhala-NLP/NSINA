{"Source": "Lankatruth", "Timestamp": "October 21, 2020", "Headline": "කොට්ටාව මාළු වෙළඳසැලේ සිව්දෙනෙකුටත් කොරෝනා", "News Content": "කොට්ටාව මාළු වෙළඳසැලේ සේවකයින් සිව් දෙනෙකුට කොරෝනා ආසාදනය වී ඇති බවට අද (21) වාර්තා වූ බව කොට්ටාව මහජන සෞඛ්‍ය පරීක්ෂක පී. තිලකසිරි මහතා පවසයි. ඒ අනුව කොට්ටාව මාළු වෙළෙඳසැල සහ තෙමහල් සේවක නේවාසිකාගාරයට මුද්‍රා තබා ආශ්‍රිතයින් 40දෙනෙකු ස්වයං නිරෝධායනයට ලක් කර තිබේ. මෙලෙස වසාදැමීමට මහජන සෞඛ්‍ය පරීක්ෂක නිලධාරීන් පියවර ගෙන ඇත්තේ, වැල්ලවත්ත පෞද්ගලික බැංකුවේ සේවය කරන පුද්ගලයින් දෙදෙනෙකු ආසාදිතයින් බවට ඉකුත් 18දා හඳුනා ගැනීමත් සමඟ ඉන් එක් ආසාදිතයකු ගමන් කළ බව කියන කොට්ටාවේ සමුපකාර වෙළඳසැලක් සහ මාළු වෙළඳසැළකි. පසුව පසුගිය 19 වනදා මෙම මාළු වෙළඳසැලෙහි සේවය කළ සේවකයින් 17 දෙනකු ස්වයං නිරෝධායනයට ලක් කර PCR පරීක්ෂණයක් සිදු කර ඇත. එහිදී සේවකයන් සිව් දෙනෙකුට මෙසේ කොවිඩ් – 19 ආසාදනය වී ඇති බව බව අනාවරණය වී තිබේ. ඒ අනුව ආසාදනයට ලක්වූ කොට්ටාව තෙමහල් ගොඩනැගිල්ලක රැඳී සිටි පුද්ගලයින් දෙදෙනකු, පන්නිපිටිය, දෙපානම පදිංචි පුද්ගලයකු සහ බොරලැස්ගමුව, නීලම්මහර ප්‍රදේශය පදිංචි පුද්ගලයකු ඇතුළු සිව්දෙනා කළුතර පිඹුර දිසා රෝහලට ඇතුළත් කිරීමට පියවර ගෙන ඇත. මෙම පුද්ගලයින් සිව් දෙනාට කොරෝනා රෝගය ආසාදනය වූයේ පෑලියගොඩ මත්ස්‍ය වෙළෙඳ සැලෙන්ද නැතහොත් වැල්ලවත්ත කොරෝනා ආසාදිතයා ගෙන්ද යන්න පිළිබඳව මූලාශ්‍ර සොයා තවදුරටත් විමර්ශන ක්‍රියාත්මක බව මහරගම සෞඛ්‍ය වෛද්‍ය නිලධාරී කාර්යාලය පවසයි.", "URL": "https://lankatruth.com/si/?p=98231", "Category": "පුවත්", "Parent URL": null}