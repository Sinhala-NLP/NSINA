{"Source": "Lankatruth", "Timestamp": "July 4, 2023", "Headline": "ඇඟලුම් අපනයනයේ 16.5%ක කඩා වැටීමක්", "News Content": "පසුගිය වසරේ (2022) ජනවාරි සහ මැයි මාසයට සාපෙක්ෂව මෙම වසරේ (2023) ජනවාරි සිට මැයි මාසය දක්වා කාලය තුළ ශ්‍රී ලංකාව ඇඟලුම් අපනයන ආදායම 16.5%ක කඩා වැටීමක් ඇති බව මහ බැංකු දත්ත වාර්තා අනුව පැහැදිලි වේ. මෙම වසරේ ජනවාරි සිට මැයි මාසය දක්වා කාලය තුළ ශ්‍රී ලංකාව ඇඟලුම් අපනයනයෙන් උපයා ඇත්තේ ඇමෙරිකානු ඩොලර් මිලියන 1843.3ක මුදලකි. එහෙත් පසුගිය වසරේ ජනවාරි මස සිට මැයි මස දක්වා ශ්‍රී ලංකාව ඇඟලුම් අපනයනයෙන් ඇමෙරිකානු ඩොලර් මිලියන 2206.6ක උපයා ඇත. ගෝලීය ආර්ථිකය පසුබෑමට ලක්වීම හේතුවෙන් මෙම වසරේ මැයි මාසයේදී ශ්‍රී ලංකාවේ ඇඟලුම් අපනයන ඉපැයීම් සියයට 14.2 කින් පහත වැටී ඇති බවද එම වාර්තා පෙන්වා දී තිබේ. පසුගිය වසරේ පළමු මාස 05ට සාපේක්ෂව මෙම වසරේ පළමු මාස 05තුළ රෙදිපිළි අපනයන ආදායමද 3.1%කින් පහත වැටී ඇති බවත් අනෙකුත් නිමකළ රෙදිපිළි ද්‍රව්‍ය 19%කින් පහත වැටී ඇති බවත් එම වාර්තාවේ දැක්වේ.", "URL": "https://lankatruth.com/si/?p=148696", "Category": "ආර්ථික පුවත්", "Parent URL": null}