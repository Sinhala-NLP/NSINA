{"Source": "Lankatruth", "Timestamp": "September 18, 2017", "Headline": "ඉලක්කම් 09යේ බෝනස් එක “ලිට්ල් ජොන්ලා”ව වසංකළාද?", "News Content": "‘ලිට්ල් ජෝන්ලා’ කවුරුන්දැයි යන්න ඔබ හෙළි නොකරන්නේ 2016 වසරේදී පර්පචුවල් ට්‍රෙෂරීස් සමාගමේ වැඩිම පාරිතෝෂික දීමනාලාභියා වූ නිසා දැයි නියෝජ්‍ය සොලිසිටර් ජනරාල් මිලින්ද ගුණතිලක මහතා පර්පචුවල් ට්‍රෙෂරීස් සමාගමේ ප‍්‍රධාන විධායක නිලධාරී කසුන් පළිසේන මහතාගෙන් ප්‍රශ්න කර බැඳුම්කර කොමිසමේදී ප්‍රශ්න කර තිබේ. 2015 පෙබරවාරී මස පළමු වැනිදාත් 2016 මාර්තු මස 31 වැනිදාත් අතර කාලයේ වත්මන් රජය යටතේ භාණ්ඩාගාර බැඳුම්කර නිකුත් කිරීම පිළිබඳව සොයා බැලීම සඳහා පත්කොට ඇති ජනාධිපති පරීක්‍ෂණ කොමිසමේ සාක්කි විභාගය ශ්‍රේෂ්ඨාධිකරණ විනිසුරුවරුන් වන කේ.ටී. චිත‍්‍රසිරි (සභාපති), ප‍්‍රසන්න ජයවර්ධන සහ හිටපු නියෝජ්‍ය විගණකාධිපති වේලුපිල්ලේ කන්දසාමි යන මහත්වරු හමුවේ සිදු කෙරේ. එහිදී සිදුකළ ප්‍රශ්න කිරීම් කිහිපයක් පහතින් දැක් වේ. නියෝජ්‍ය සොලිසිටර් ජනරාල් මිලින්ද ගුණතිලක මහතා – ඒ ‘ලිට්ල් ජොන්ලා’ කවුද? පිළි :- මා දන්නේ නැහැ. ප‍්‍ර :- ඔබ පර්පචුවල් ට්‍රෙෂරීස් සමාගමේ ප‍්‍රධාන ගැනුම්කරු හා එහි ප‍්‍රධාන විධායක නිලධාරි ලෙස කටයුතු කළා නේද? පිළි :- ඔව්. ප‍්‍ර :- එහෙනම් ඒ ‘ලිට්ල් ජොන්ලා’ කවුද කියා ඔබ නොදැන සිටීමට හේතුවක් නැහැ නේද? පිළි :- මා දන්නේ නැහැ. ප‍්‍ර :- පර්පචුවල් ට්‍රෙෂරීස් සමාගම 2016 වසරේදී පාරිතෝෂික දීමනාව වශයෙන් ඔබට කොපමණ මුදලක් ගෙව්වාද? පිළි :- රුපියල් කෝටි 10ක පාරිතෝෂික දීමනාවක් මට ගෙව්වා. ප‍්‍ර :- 2016 වසරේදී පර්පචුවල් ට්‍රෙෂරීස් සමාගම වැඩිම පාරිතෝෂික දීමනාව ගෙව්වේ ඔබටද? පිළි :- ඔව්. ප‍්‍ර :- ඔබ 2016 වසරේදී පර්පචුවල් ට්‍රෙෂරීස් සමාගමේ වැඩිම පාරිතෝෂික දීමනාලාභියා වූ නිසා ‘ලිට්ල් ජෝන්ලා’ කවුරුන්දැයි යන්න ඔබ හෙළි කරන්නේ නැතැයි කියා මා යෝජනා කරනවා. පිළි :- මා ඒ යෝජනාව පිළිගන්නේ නැහැ. කෙසේනමුත් නියෝජ්‍ය සොලිසිටර් ජනරාල් මිලින්ද ගුණතිලක මහතාගේ නැවත ප‍්‍රශ්න කිරීම්වලට පිළිතුරු දුන් කසුන් පළිසේන මහතා දුරකතන සංවාදවලදී ‘ලිට්ල් ජෝන්ලා’ යනුවෙන් හඳුන්වා ඇත්තේ පර්පචුවල් ට්‍රෙෂරීස් සමාගමෙන් ‘සංතෝෂම්’ ලබන වෙනත් ආයතනවල ප‍්‍රථමික ගැනුම්කරුවන් බව පිළිගෙන ඇත.", "URL": "https://lankatruth.com/si/?p=41082", "Category": "පුවත්", "Parent URL": null}