{"Source": "Lankatruth", "Timestamp": "March 20, 2012", "Headline": "කෞතුකාගාරයේ හොරකම අභිරහසක්", "News Content": "පසුගිය 17 වන දින රාත්‍රියේ කොළඹ ජාතික කෞතුකාගාරයේ තිබූ මිල කළ නොහැකි කෞතුක භාණ්ඩ හොරකම් කිරීම තවමත් අභිරහසක්ව පවතින බව පොලිස් ආරංචිමාර්ග සඳහන් කරයි. මෙම සොරකම ඉතා සැලසුම් සහගතව සිදුකර ඇති ආකාරය දැනට කළ පරීක‍ෂණවලදී තහවුරු වී ඇති බව ද එම ආරංචිමාර්ග පැවසීය. භාණ්ඩවල කෞතුක වටිනාකම පමණක් නොව මිල කළ නොහැකි මූල්‍ය වටිනාකමක්ද පවතින බවත් එය මේ වනතුරුත් තක්සේරු කර නොමැති බවත් හෙළිවේ. මේ වනවිට කර ඇති පරීක‍ෂණවලින් සොරුන් පිළිබඳ නිවැරදි හෝඩුවාවක් ලැබී නොමැති බවත් භූමියේ සාක්ෂි මත තොරතුරු රැස්කිරීමට අමතරව තාර්කික අනුමාන මත පරීක‍ෂණ කටයුතු ඉදිරියට මෙහෙයවීමෙන් වැඩි ප්‍රතිඵල අත්වේයැයි විශ්වාස කරන බවත් පොලිස් ආරංචිමාර්ග හෙළි කළේය. මේ අතර ජාතික උරුමයන් පිළිබඳ ඇමතිවරයා සහ කෞතුකාරගාරයේ අධ්‍යක්ෂිකාව මාධ්‍යයට පරස්පර ප්‍රකාශයන් මේ සම්බන්ධයෙන් කර තිබිණි. ඇමති ජගත් බාලසූරිය ප්‍රකාශ කර තිබුණේ කෞතුකාගාරය තුළ සවිකර ඇති වීඩියෝ කැමරා පද්ධිතය පසුගිය 15 වන දා සිට අක්‍රීයව පැවැති බවයි. නමුත් අධ්‍යක්ෂවරිය ප්‍රකාශ කර තිබුණේ එම කැමරා පද්ධතිය ක්‍රියාකාරී මට්ටමේ පැවැති බවය.", "URL": "https://lankatruth.com/si/?p=1822", "Category": "පුවත්", "Parent URL": null}