{"Source": "Lankatruth", "Timestamp": "July 2, 2019", "Headline": "හේමසිරි ප්‍රනාන්දු සහ පූජිත් ජයසුන්දර හෙට තෙක් රක්ෂිත බන්ධනාගාරයට", "News Content": "අපරාධ පරීක්ෂණ දෙපාර්තමේන්තුව විසින් කොළඹ ජාතික රෝහලේ ප්‍රතිකාර ලබමින් සිටියදි අත්අඩංගුවට ගත් හිටපු ආරක්ෂක ලේකම් හේමසිරි ප්‍රනාන්දු මහතා සහ නාරාහේන්පිට පොලිස් රෝහලේ ප්‍රතිකාර ලබමින් සිටියදි අත්අඩංගුවට ගත් අනිවාර්ය නිවාඩු යවා සිටින පොලිස්පති පූජිත් ජයසුන්දර මහතා හෙට (03) දක්වා රක්ෂිත බන්ධනාගාර කරන ලෙස කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය අද (02) පස්වරුවේ නියෝග කර තිබේ. පාස්කු ඉරුදින එල්ල කළ ප්‍රහාරවලින් සිදු වූ මනුෂ්‍ය ඝාතන හා ප්‍රබල දේපල හානි සම්බන්ධයෙන් සාපරාධී වගකීමක් ඇති බවට විමර්ශනවලින් හෙළි වූ සාක්ෂි මත අනිවාර්යය නිවාඩු යවා ඇති පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු යන මහත්වරුන් සැකකරුවන් වශයෙන් නම් කර අධිකරණය හමුවට ඉදිරිපත් කරන ලෙස නීතිපතිවරයා විසින් වැඩබලන පොලිස්පතිවරයාට පසුගියදා දැනුම්දී තිබූ අතර ඒ අනුව අද දින අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස ඔවුන් දෙදෙනාට දැනුම් දී තිබිණි. කෙසේ නමුත් ඔවුන් අද දින අපරාධ පරීක්ෂණ දෙපාර්තමේන්තුව හමුවේ පෙනී නොසිටි අතර ඔවුන් දෙදෙනාම රෝහගතවී තිබිණි. ඉන් පසු අපරාධ පරීක්ෂණ දෙපාර්තමේන්තුව එම රෝහල් වෙත ගොස් ඔවුන් දෙදෙනා අත්අඩංගුවට ගෙන ඒ පිළිබඳව දැනුම්දීම මත කොළඹ ජාතික රෝහලට සහ නාරාහේන්පිට පොලිස් රෝහලට ගොස් සැකකරුවන් පරීක්ෂා කළ මහේස්ත්‍රාත්වරිය මෙලෙස රක්ෂිත බන්ධනාගාර ගත කිරීමට නියෝග කර ඇත.", "URL": "https://lankatruth.com/si/?p=76866", "Category": "පුවත්", "Parent URL": null}