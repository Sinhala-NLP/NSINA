{"Source": "Lankatruth", "Timestamp": "March 13, 2019", "Headline": "ලෙඩ නිවාඩු වාර්තා කිරිමේ ගුරු වෘත්තීය ක්‍රියාමාර්ගය අද", "News Content": "ගුරු සහ විදුහල්පති වෘත්තීය සමිති ඇතුළු අධ්‍යාපන සේවාවේ වෘත්තීය සමිති 30ක් අද(13) දින අසනීප නිවාඩු වාර්තා කරමින් පවත්වන වෘත්තිය සමිති ක්‍රියාමාර්ගය මේ වනවිට ආරම්භ කර තිබේ. වසර 22ක සිය වැටුප් විෂමතා නොවිසඳීම, ගුරු විදුහල්පති වැටුප් වැඩිකිරීම, මාස 30ක හිඟ වැටුප් කප්පාදුව, සිසු විනය රකින ගුරුවරුන් ආරක්ෂා නොකිරීම, ඉගැන්වීමට බාධා කෙරෙන වෙනත් වැඩ පැවරීම, විශ්‍රාම වැටුප අහෝසි කිරීම, දෙමාපියන්ගෙන් මුදල් එකතුකිරීම වහා නැවත්වීම, දළ දේශීය නිෂ්පාදිතයෙන් සියයට 6%ක් පොරොන්දු වූ පරිදි අධ්‍යාපනයට වෙන් නොකිරීම සහ 28 දින ගුරු විරෝධතාවයට එල්ලකල ම්ලේච්ඡ පොලිස් ප්‍රහාරයට විරෝධය දැක්වීමක් වශයෙන් මෙම විරෝධතාවය පවත්වන බව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසයි. මෙම වෘත්තීය සමිති ක්‍රියාමාර්ගයට සමගාමීව රට පුරා ස්ථාන 20කදී ගරු උද්ඝෝෂණ පැවැත්වීමට නියමිතය. කොළඹ ප්‍රධාන උද්ඝෝෂණය සාන්ත ජෝෂප් බාලිකා විද්‍යාලය ඉදිරිපිටදී පැවැත්වීමට නියමිත බවද ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා වැඩිදුරටත් පවසයි.", "URL": "https://lankatruth.com/si/?p=70243", "Category": "පුවත්", "Parent URL": null}