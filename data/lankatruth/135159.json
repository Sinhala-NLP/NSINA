{"Source": "Lankatruth", "Timestamp": "June 5, 2022", "Headline": "කෘෂි ඇමති අමරවීර පස්ස දොරෙන් පැනයයි", "News Content": "ඊයේ (04) අම්බලන්තොට ප්‍රාදේශිය ලේකම් කාර්යාලයේ පැවති උත්සවයකට සහභාගී වූ කෘෂිකර්ම ඇමති මහින්ද අමරවීරට ගොවී ජනතාවගෙන් දැඩි විරෝධයක් එල්ල වී තිබේ. ඇමතිවරයාගේ ප්‍රධානත්වයෙන් ආහාර භෝග නිෂ්පාදනය ජාතික සංග්‍රාමය යන හම්බන්තොට දිස්ත්‍රික් වැඩ සටහනට අමතමින් සිටියදී ප්‍රාදේශිය ලේකම් කාර්යාලය ඉදිරිපිටට පැමිණි ගොවීහු, යල කන්නයේ වගා සඳහා පොහොර ලබාදෙන ලෙසත්, කෘෂිකාර්මික කටයුතු සඳහා අවශ්‍ය ඉන්ධන ලබාදෙන ලෙසත් ඉල්ලා සිටියහ. රැස්වීම අවසන් වී ඇමැතිවරයා ප්‍රධාන දොරටුවෙන් පිටව යන තෙක් මාර්ගය අසළ විරෝධතා කරුවන් රැඳී සිටි අතර අම්බලන්තොට පොලීසියේ නිළධාරීන් රැසක්ද ආරක්ෂාව සඳහා යොදවා තිබිණි. ඇමැති මහින්ද අමරවීර ප්‍රාදේශිය ලේකම් කාර්යාලයේ පිටු පස දොරටුවෙන් ප්‍රදේශිය ලේකම් කාර්යාලයට අයත් වාහනයකින් පිටව ගොස් තිබිණි. ඇමතිවරයාගේ නිළ රථය ඉදිරිපස දොරටුවෙන් වෙනත් කිහිප දෙනෙක් සමඟ පිටවනු දුටු විරෝධතා කරුවෝ කියා සිටියේ කෘෂිකර්ම ඇමැතිවරයා හම්බන්තොට ගොවීන්ට මුහුණ දීමට නොහැකිව පිටිපස්සේ දොරෙන් පිටව යෑම පිළිකුලක් මෙන්ම ලැජ්ජා සහගත ක්‍රියාවක් බවය. මෙම අවස්ථාවට සමස්ත ලංකා ගොවිජන සම්මේලනයේ නියෝජිතයන් එක්වී සිටියහ.", "URL": "https://lankatruth.com/si/?p=135159", "Category": "පුවත්", "Parent URL": null}