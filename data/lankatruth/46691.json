{"Source": "Lankatruth", "Timestamp": "January 24, 2018", "Headline": "ඌමා ඔය සටන පළාත් පාලන ආයතනවලට", "News Content": "මධ්‍යම කඳුකරයේ නැගනහිර ජනයාට පැමිණි සුනාමිය වූ උමා ඔය විනාශකාරී ව්‍යාපතිය ජනතවට මහත් විපතක් ගෙන දුන්නේය. සුනාමියට වසර 10ක් සපිරුණු 2014 දෙසැම්බර 26දා උමා ඔය ප්‍රධාන උමඟේ මහා දිය කාන්දුව ආරම්භ විය. ත්ත්පරයකට ලීටර් 576 කින් ආරම්භ වූ දිය කාණ්දුව ත්ත්පරයට ලීටර් 1000ක් දක්වා වර්ධනය විය. එතැන් සිට ඉදිරියට කණිමින් ගිය උමඟේ දිගින් දිගටම දිය කාන්දුව වර්ධනය විය. එතැන් සිට දිගින් දිගටන කණිමින් ගිය උමඟේ දිගින් දිගටම දිය කාණ්දුව වේගවත් විය. 2017 මාර්තු මාසයේ දී උමඟේ දැවැන්තම දිය කාන්දුව ත්ත්පරයට ලීටර් 2562ක් විය. මේ හේතුවෙන් උමා ඔය බහු විනාශකාරී ව්‍යාපතියෙන් මධ්‍යම කඳුකරයේ නැගෙනහිර බැවුම පුපුරා විනශයට ලක් වූ නිවාස ප්‍රමාණය අද වනවිට 7555 කි. මේ අතරින් පූර්ණ හානි සහ වාසය කිරීමට නුසුදුසු තත්ත්වයේ නිවාස 526කින් නිවැසියන් ඉවත් කර ඇත. සිඳී ගිය ළිං, උල්පත්, පොකුණු ප්‍රමාණය 3412කි. පානීය ජලය නොමැතිකමින් පීඩාවට පත් කර ඇති පවුල් සංඛ්‍යාව 7633කි. පුපුරා ඉරිතලා විනාශයට ලක් වූ පන්සල්, පල්ලි ප්‍රමාණය 23කි. පුපුරා විනාශයට පත්වූ පාසල් ගණන 22කි. එසේම පුපුරා හානියට පත් වූ පොදු ස්ථාන ප්‍රමාණය 18කි. පුපුරා හානියට ලක් වූ මාර්ග ප්‍රමණය 146කි. පුපුරා විනාශයට ලක් වූ ව්‍යාපාරික ස්ථාන සංඛ්‍යාව 326කි. මේ විනාශය නිසා අත්හැර දැමූ ස්වයං රැකියා ප්‍රමාණය 93කි. ජලය නොමැතිකමින් වගා කටයුතු කළ නොහැකිව අත් හැර දැමූ ඉඩම් අක්කර ප්‍රමාණය දළ වශයෙන් අක්කර 10302කි. කිනම් හෝ ආකාරයෙන් බලපෑමට ලක්වූ පවුල් ප්‍රමාණය 20222කි. බලපෑමට ගොදුරුවූ සමස්ථ ජනගහනය 110129 කි. උමා ඔය ව්‍යාප්තිය සංවර්ධන ව්‍යාපතියක් කියන්නේ කෙසේද? මෙය සැබවින්ම අනාථයන් බිහිකළ දැවැන්ත විනාශකාරී ව්‍යාපතියක් බව පැවසිය යුතුයි. උමා ඔය පාරිසරික හානිය කොතරම් බලවත්දැයි පාලකයන්ද තේරුම් ගෙන ඇත. අද වනවිට බදුල්ල දිස්ත්‍රික්කයේ සමස්ථ භූමියෙන් 86% ක් නායයැම් අවදානමට ලක්ව ඇති බව ගොඩනැගිලි පර්යේෂණ අයතනයද පිළිගනියි. එම අවදානම තීව්‍ර වූ ප්‍රදේශය ලෙස මෙම උමා ඔය ව්‍යාපෘතිය ක්‍රියාත්මක වන ප්‍රදේශය ඔවුන් නම් කර තිබේ. පසුගිය දා ලංකාවේ මෙතෙක් නොවූ සිදුවීමක් බණ්ඩාරවෙලදී සිදුවිය. හදිසි ත්ත්ත්වයන්වලට මූණදීම සඳහා කෙටිකාලීන අපදා කළමනාකරණ මධ්‍යස්ථානයක් බණ්ඩාවවෙලදී පිහිටුවිය. ලංකා ඉතිහාසයේ පළමු වතාවට රජයක් විසින් ආපදාවට ලක් වූ ජනතාවට සහන සැපයීම සඳහා සහන ලේකම් කාර්යාලයක් ආරම්භ කරනු ලැබුවේද උමා ඔය ව්‍යාපතිය නිසායි. එය මාසික කුලිය ලක්ෂයකට කුලී කාර්යාලයක් ආරම්භ කරමින් අදද එය පවත්වාගෙන යයි. මෙම ව්‍යාපෘතියට වෙන් කළ මුදලට වඩා සිදු වූ විනාශයට වන්දි ගෙවීමට මුදල් අවශ්‍යවී ඇත. අභ්‍යන්තරයේ සිදු දූ ඇසට නොපෙනෙන විනාශයන් සඳහා මිලක් නියම කළ නොහැකිය. අද වනවිට රටේ නිශ්චිත සැළැස්මකින් තොරව ඉබාගාතේ සංවර්ධනය නාමයෙන් සිදු කරමින් පවතින ව්‍යාපෘති නාමයෙන් ජනතාවගේ මූලික මිනිස් අයිතිවාසිකම් උදුරාගනු ලැබේ. අප අද සාකච්ඡා කරන උමා ඔය ව්‍යාෘතිය හේතුවෙන් ජනතාවගේ මූලික මානව අයිතිවාසිකමක් වූ පානීය ජලය අද ඔවුන්ට අහිමි කර තිබේ. බලවත් සටනක ප්‍රතිඵලයක් හැටියට මධ්‍යම කඳුකරයේ මීදුමින් බර වූ වසන්තයේ පුරවරය නම් දිය කඳු උල්පත්වලින් සුපෝෂිත වූ මෙම භූමිය අද බවුසර් 76ක් මඟින් දිවා රෑ වතුර බෙදා හරිමින් සිටියි. ඔවුන්ගේ ජල උල්පත්වලට නැවත පණදෙන්නේ කවදාදැයි විමසිය යුතුයි. ආණ්ඩුව සහ ජනතාව රජය විසින් අවතැන් කර ඇති ජනතාවට සහන ලබාදීමටත් මධ්‍යම කඳුකරයේ සුරක්ෂිතභාවය වෙනුවෙන් විද්‍යාත්මක පර්යේෂණ මඟින් දැඩි තීන්දු ගත යුතු බව අපගේ අදහසයි. ඒ සඳහා අඳබාල කැබිනට් අනුකමිටුවලින් එහා ගිය පාරිසරික, සාමාජීය, ආර්ථික, කෂිකාර්මික විෂය ක්ෂේත්‍රවල ප්‍රවීණයන්ගෙන් සදුම්ලත් මණ්ඩලයක් මඟින් මෙම තත්ත්වය සමාලෝචනය කොට ක්‍රියාමාර්ගයක් ගතයුතු බව අප රජයට පෙන්වා දෙන අතර එය මෙතෙක් සඵල නොවූ බව පෙන්වා දිය යුතුයි. මේ ව්‍යාපෘතියට 2008 අප්‍රේල් 29 දින මහින්ද රාජපක්ෂ රජය විසින් මුල්ගල් තබා ඔහු සියසුනෙන් බැස යන විට ව්‍යාෘතියේ ඉදිකිරීම්වලින් 15%ක් නිම කර තිබුණි. 2015 ජනාධිපති ධූරයට පත් මෛත්‍රීපාල සිරිසේන ජනාධිපතිවරයා හමුවී අප සංවිධානයත්, රටේ පරිසරවේදීන් සහ විද්වතුන් ඔහු හමුවට ගොස් මෙය විනාශකාරී, අසාර්ථක ව්‍යාපෘතියක් බවට කරුණු ගෙනහැර පෑවෙමු. ඔහුද අපගේ කරුණු පිළිගනිමින් මෙය විනාශකාරී දේශපාලන ව්‍යාපෘතියක් බවත් මේ තුළ විශාල වංචා ඇති බවත් මේ සම්බන්ධයෙන් තමන් තීරණයක් ගන්නා බවත් පවසා අප ආපසු හරවා එවීය. එසේමුත් අවසානයේ රනිල්-මෛත්‍රී ආණ්ඩුවද මෙම ව්‍යාපෘතිය දිගින් දිගටම සිදු කළේය. අද වනවිට ව්‍යාපෘතියෙන් 80%ක් සිදුකර ඇත. ව්‍යාපතියේ 65%ක් රනිල් මෛත්‍රී ආණ්ඩුව විසින් සම්පූර්ණ කර තිබේ. මේ විනාශය හමුවේ රටට ආවරණය කරන ජනතාව මෙන්ම, ඌව වෙළ්ලස්සේ ජනයාද නිහඬව නොසිටි අතර මෙහිලා පෙරමුණ ගනිමින් ජාති, ආගම්, කුල මල සහ පක්ෂ භේද නොසලකා අප සංවිධාන ගත වුණෙමු. මේ සඳහා ඇතිකළ බලවත්ම සක්විධානය උමා ඔය බහු විනාශකාරී ව්‍යාපෘතියට එරෙහි ජනතා පෙරමුණයි. මෙහි සියලුම පාක්ෂිකයන් සහ ජාතිකත්වයන් නියෝජනය විය. අපගේ අරගලයට මේවන විට වසර 10ක් සම්පූර්ණ වෙමින් තිබේ. මේ විවිධ දුෂ්කරතා සහ කුමන්ත්‍රණ හමුවේ මෙම පාරිසරික සටන අප අඛණ්ඩව වසර 10ක් ගෙන ආවෙමු. මෙම විනාශයට එරෙහි ජනතාවගේ සහායෙන් විවිධාකාරයේ උද්ඝෝෂණ 33 ක් මේ වනවිට සිදු කර ඇත. මෙම විනාශයට එරෙහිව විවිධ පැතිමානයන් ඔස්සේ විනාශය වලක්වාගැනීමට අප කටයුතු කළ අතර පරිසර යුක්ති කේන්ද්‍රයේ මූලිකත්වයෙන් ශේෂ්ඨාධිකරණයේ පවරා ඇති නඩුවට ගම්වාසීහූ 41 වතාවක් කොළඹ ගියෝය. ඌව පළාත් මහාධිකරණයේ අප සංවිධානය විසින්ම පැවරූ නඩුව මේ වනවිට වාර තුනක් කැඳවා තිබේ. වත්මන් ජනාධිපතිවරයා සමඟ කොළඹ දී සාකච්ඡා වට 2 ක් පවැත්වූ අතර විවිධ දේශපාලන අධිකාරීන් සමඟ 18 වතාවක් විවිධ ස්ථානවලදී සාකච්ඡා කරනු ලැබීය. මෙම ප්‍රශ්නයට විසඳුම් ඌව පළාත් සභාවට යෝජනා 4ක් ඉදිරිපත් කර ඇති අතර පාර්ලිමේන්තුවේ එක යෝජනාවක් ඉදිරිපත් විය. පාර්ලිමේන්තුවේ මේ සම්බන්ධයෙන් වට තුනක් සාකච්ඡා කළ අතර අප රටේ මතයක් අති කිරීම සහ ජනතාවට දැනුම් දීම සඳහා විවිධ ප්‍රදේශවල සම්මන්ත්‍රණ 16ක් පවත්වන ලදී. මේ සම්බන්ධව රට දැනුවත් කිරීම සඳහා මේ වනවිට මාධ්‍ය සාකච්ඡා 24ක් පවත්වා අත. විවිධ හැලහැප්පීම් මැද අඛණ්ඩව වසර 10ක් සටන් කළ අප ජනතාව වෙනුවෙන් සුළු සහන ප්‍රමාණයක් දිනා ගත් නමුත් අදට වඩා වැඩි පාරිසරික විනාශයක් ඉදිරියේදී සිදුවීමට නියමිත බැවින් යමක් කළ යුතුය. අදාළ ක්ෂේත්‍රවල විද්වතුන්ගේ මතය අනුව ඉදිරියේ මහත් පාරිසරික ගැටලු ප්‍රමාණයකට මේ කලාපයත් සමස්ත රටත් මුහුණ දීමට නියමිත බැවින් අපගේ සටන ඉදිරියේදී විනාශය වළක්වා ගැනීමටත් පිඩාවට පත් ජනතාවට සහන දිනා දීමටත් ශක්තිමත්ව පවත්වාගෙන යෑමේ අවශ්‍යතාවක් පැනනැඟී ඇත. මැතිවරණය අප සංවිධානය දීර්ඝ සාකච්ඡාවකින් පසු මෙතෙක් කළ සටන්වල දිගුවක් ලෙස නවතම සටනක් ලෙස මෙවර පළාත් පාලන මතිවරණය භාවිතා කිරීමට තීන්දු කර අත. ඒ අනුව ඌමා ඔය බහු විනාශකාරී ව්‍යාපෘතියට එරෙහි ජනතා පෙරමුණ ලෙස එහි වසර ගණනාවක්ම සාමාජිකත්වය දැරූ ග්‍රාමීය නායකයෝ එම පළාත් පාලන ආයතනවල මැතිවරණයට ඉදිරිපත් වෙති. එජාප, ශ්‍රීලනිප, ජවිපෙ නියෝජනය කළ සිංහල, දෙමළ, මුස්ලිම් පුරවැසියන් මෙවර මැතිවරණයට ඉදිරිපත් කළෙමු. එම තීන්දුව ගැනීමට බලපෑ ප්‍රධාන හේතු කිහිපයකි. අඛණ්ඩව පැවති සටන ඉදිරියටත් ගෙන යාමේ අවශ්‍යතාවය ඇති බැවින් පාලකයන්ගේ බල දේශපාලන වුවමනාවන්ට අනුව ජනතාව මෙම මැතිවරණයේ දී බෙදී වෙන්වී නොගොස් එක්ව තබා ගැනීමට අවශ්‍ය නිසා ස්වාධීනව තරඟ කිරීම පළමු අවශ්‍යතාවයයි. දෙවැනි අරමුණ මෙම වැඩසටහන පාරිසරික සටනක් බවට පත් කර ගනිමින් අපගේ බලය පෙන්වීම මඟින් මෙතෙක් කළ බලපෑමට වඩා තද බලපෑමක් පාලකයන්ට සහ බලධාරීන්ට කිරීමේ හැකියාව මේ සටන තුළ තිබීමයි. තුන්වනි අවශ්‍යතාවය වන්නේ මෙම පළාත් ආයතනවලට තේරී පත්වන ප්‍රාදේශීය මන්ත්‍රීවරු ඉදිරියේ පවත්වන සටනට ප්‍රබල දායකත්වයක් ලබා දීම තුළ එම බලය ජවයක් බවට පත්වීමෙන් සටන ප්‍රබල කර ගනීමේ හැකියව. සිව් වැනි කාරණය ඉතා වැදගත්ය. ජාතික සහ ජාත්‍යන්තර වශ‍යෙන් මෙතෙක් සටන් දියත් වුවත් මෙතෙක් එම සටන් බලය අත් පත් කර ගැනීම දක්වා ගොස් නැත. මෙම සටන ලොව පළමු ආදර්ශය වනු ඇත. එතුළින් ලොව පාරිසරික සටන්කරුවන්ටත්, පීඩාකාරී පාලකයන්ට එරෙහිව කරනු ලබන අනෙකුත් සටන්වලටත් ආදර්ශයක් සැපයීමට අවස්ථාව ලැබෙනු ඇත. අඛණ්ඩව වසර 10ක් විවිධ හැලහැප්පිලි, බධා මැද මෙම සටනට නායකත්වය දුන් පිරිස සැබෑ මහජන නියෝජිතයන් බවට පත් කිරීමෙන් පසුව වංචා දූෂණ නැතිව ජනතාවට සැබෑ සේවාවන් සපයන ආයතනයක් බවට පත්කගැනීමේ හැකියාව සැපිරීම පස්වැනි වැදගත් කාරණයයි. මෙම ලිපිය ඌව පළාත් සභාවේ ජනතා විමුක්ති පෙරමුණේ මන්ත්‍රී මෙන්මඋමා ඔය බහු විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු සමන්ත විද්‍යාරත්න මහතා විසින් සම්පාදනය කර රාවය පුවත්පතේ පල කළලිපියකි.", "URL": "https://lankatruth.com/si/?p=46691", "Category": "පුවත්", "Parent URL": null}