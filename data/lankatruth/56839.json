{"Source": "Lankatruth", "Timestamp": "July 28, 2018", "Headline": "තමන්ගේ නඩු බේරගන්න රෑට රෑට රනිල් ලඟට රිංගන ඒකාබද්ධ විපක්ෂයේ අයම තමයි ජවිපෙට ඩීල් තියෙනවා කියන්නෙ", "News Content": "“මලික් සමරවික්‍රම කියන්නෙත් මේ ආණ්ඩුවේ ඇමැතිවරයෙක්. රනිල් වික්‍රමසිංහලා දාපු නිව්යෝර්ක් ටයිම්ස් පුවත්පතේ චෝදනාවට අදාළ විවාදයට තමන්ගෙ පක්ෂයෙන් 20ක් වත් ගෙන්නා ගන්න බැරි වුණේ අපි නිසා නෙවේ. ඒ ඒ අයගෙ නොහැකියාව. ඒකෙන් පේනවා මේ පක්ෂ දෙක අතර ඩීල් එක. ඒ ඩීල් එක, ඒ චෝදනාව වහගන්න මේ මලික් සමරවික්‍රම ගැන කතා කරන්නෙ අපි මේ එජාපයත් එක්ක සම්බන්ධයක් තියෙනවා කියලා පෙන්නන්නනේ. අපිට එහෙම පක්ෂ සමඟ සම්බන්ධ ඕනෙත් නැහැ. ඇත්තෙත් නැහැ. අපි එල්ල කර තිබෙන දේශපාලන විවේචනවලට මුහුණ දෙන්න බැරි දේශපාලන අඳ බාලයෝ මෙවැනි උත්සාහ ගන්නවා. රෑට රෑට තමන්ගෙ නඩු බේරාගන්න යන ඒකාබද්ධ විපක්ෂයේ අයම තමයි ජවිපෙට ඩීල් තියෙනවා කියන්නෙ. එතැන තමයි හොඳම විහිළුව.” යැයි ජනතා විමුක්ති පෙරමුණේ මධ්‍යම කාරක සභික, දූෂණ විරෝහඬ සංවිධානයේ කැඳවුම්කරු වසන්ත සමරසිංහ මහතා සඳහන් කරයි. මව්බිම පුවත්පත සමග සම්මුඛ සාකච්ඡාවකට එක්වෙමින් ඒ මහතා මේ බව අවධාරණය කර තිබෙන අතර එම සම්පූර්ණ සම්මුඛ සාකච්ඡාව පහතින් දැක් වේ. විවිධ වංචා දූෂණ ගැන හෙළිදරව් කිරීම වසන්ත සමරසිංහගේ කර මත පටවා ජවිපෙ නායකයන් පැත්තකට වෙලා ඉන්නෙ ඇඟ බේරා ගන්නද? අපේ පක්ෂයේ විවිධ වගකීම්වලට වැඩ කරන්නෙ වසන්ත සමරසිංහ කියලා වෙන්වෙලා නෑ. වසන්ත සමරසිංහ නියෝජනය කරන්නෙ ජවිපෙ. පක්ෂය විසින් පවරපු කාර්යභාරය මා ඉටු කරමින් ඉන්නවා. ඒක පක්ෂයේ කාර්යභාරය. පක්ෂයේ හොඳ නායකත්වයක් සමඟ පමණයි මෙවැනි ගමනක් යා හැක්කේ. නමුත් එක්සත් ජාතික පක්ෂය සමඟ ළබැඳි දේශපාලන ගනුදෙනුවක් පවත්වන බවට ඔබ පක්ෂ නායකයා වෙත එල්ලවී තිබෙන චෝදනාව ඇත්තක් බවට ඔප්පු වෙනවා නේද මේ මුනිවත රැකීම හරහා? ජවිපෙ නායකයා ඉලක්ක කරගෙන මේ එල්ල කරන අභූත චෝදනා හා විවේචන එල්ල කරන්නෙ වෙන විකල්පයක් නැති නිසා. ජවිපෙ නායකයා ප්‍රමුඛ පක්ෂය එකම විදියට මේ ආණ්ඩුවටත් පැවැති ආණ්ඩුවටත් එල්ල කරන විවේචන ඉතාම තියුණු සහ නිශ්චිත සාක්ෂි සහිතයි. ඒවා දරාගන්න බැරි සමහර ඇම්බැට්ටයෝ එල්ල කරන විවේචන අලුයම ලූ කෙළ පිඬක් සේ බැහැර කරනවා. එජාපයේ බැඳුම්කර වංචාවට සම්බන්ධ වූ රනිල් වික්‍රමසිංහටත්, චීන සමාගමකින් මුදල් ගත් මහින්ද රාජපක්ෂටත් කියලා වෙන් කරලා නැහැ. නමුත් රනිල් වික්‍රමසිංහ පාර්ශ්වයට හා මහින්ද රාජපක්ෂ පාර්ශ්වයට ජවිපෙ එල්ල කරන විවේචන හා චෝදනාවල ‘රිද්මයේ’ වෙනසක් පවතින බව ඇයි නොපිළිගන්නේ? අවුරුදු 10ක් හිටපු රාජපක්ෂ රෙජීමයත්, අවුරුදු 3ක් හිටපු රනිල් – මෛත්‍රි හවුල් ආණ්ඩුවත් ගැන අපි අපේ විවේචන ඉදිරිපත් කර තිබෙනවා. ඒ නිසා අවුරුදු 10ක් හිටපු නිසා ඒ අයට එල්ල වන චෝදනාවල බර වැඩියි තමයි. හැබැයි අවුරුදු 3ක් හිටපු අය තව දවස් දෙක තුනක් යනකොට ඒ අයගෙ චෝදනාවල බර ඊට වැඩිවෙයි. මොකද මහ බැංකු බැඳුම්කර වංචාවේ සිට ඇමැතිවරු ගෙවල් අරගෙන හොරකම් අහුවීම, පක්ෂ මූලස්ථානවලට සල්ලි ගත්ත එක, පත්තර කන්තෝරු හදන්න සල්ලි බෙදීම ඉඳන් යූඑන්පීයටත් ඒ චෝදනාවම තියෙනවා. ඒ නිසා බර කිරන්නෙ ඉන්න මිනිස්සු පදනම් කරගෙන නෙවේ, ඒ අයගේ පාලනය තුළ වූ සමස්ත ක්‍රියාවලිය පදනම් කරගෙන. ඒ නිසා තම තමන්ගේ කණ්ණාඩිවලින් බලන්නෙ නැතිව අපි ඉදිරිපත් කරලා තියෙන කාරණා ගැන බලලා උත්තර දෙන්න. හිටපු ජනපති මහින්ද රාජපක්ෂට නිව්යෝර්ක් ටයිම්ස් පුවත්පතින් එල්ල වූ චෝදනාවට අදාළ විවාදයේදී පාර්ලිමේන්තුවේ ගණපූරණයවත් හදාගන්න බැරි වූ බවට ජවිපෙ චෝදනා කළා. එහෙව් ජවිපෙ නායකයම ඇමැති මලික් සමරවික්‍රම සම්බන්ධ විවාදයක් මඟහැරීම ගැන ඔබ මොකද කියන්නේ? මලික් සමරවික්‍රම කියන්නෙත් මේ ආණ්ඩුවේ ඇමැතිවරයෙක්. රනිල් වික්‍රමසිංහලා දාපු නිව්යෝර්ක් ටයිම්ස් පුවත්පතේ චෝදනාවට අදාළ විවාදයට තමන්ගෙ පක්ෂයෙන් 20ක් වත් ගෙන්නා ගන්න බැරි වුණේ අපි නිසා නෙවේ. ඒ ඒ අයගෙ නොහැකියාව. ඒකෙන් පේනවා මේ පක්ෂ දෙක අතර ඩීල් එක. ඒ ඩීල් එක ඒ චෝදනාව වහගන්න මේ මලික් සමරවික්‍රම ගැන කතා කරන්නෙ අපි මේ එජාපයත් එක්ක සම්බන්ධයක් තියෙනවා කියලා පෙන්නන්නනේ. අපිට එහෙම පක්ෂ සමඟ සම්බන්ධ ඕනෙත් නැහැ. ඇත්තෙත් නැහැ. අපි එල්ල කර තිබෙන දේශපාලන විවේචනවලට මුහුණ දෙන්න බැරි දේශපාලන අඳ බාලයෝ මෙවැනි උත්සාහ ගන්නවා. රෑට රෑට තමන්ගෙ නඩු බේරාගන්න යන ඒකාබද්ධ විපක්ෂයේ අයම තමයි ජවිපෙට ඩීල් තියෙනවා කියන්නෙ. එතැන තමයි හොඳම විහිළුව. ඒකාබද්ධ විපක්ෂයෙ එවැනි ඩීල් පවත්වන අය කවුද කියලා ඇයි ඍජුව නොකියන්නෙ? මම මුලින්ම කියන්නෙ අපිට මේ චෝදනා කරන අය හැමදේටම කලින් ඔප්පු කරන්න එපැයි මලික් සමරවික්‍රම හරි එජාපය එක්ක හරි අපි කරපු ඩීල් එක මොකක්ද කියලා. ඔය චෝදනා කරන අය කවුද? ඒ අය තමයි මේ මලික්ලා එක්ක රාජිතලා එක්ක ගනුදෙනු කර තමන්ගෙ නඩු කල්දාගෙන ඇප ගන්න උසාවිවලට කතා කරගත්ත අය. නම් පටලවන්නෙ නැතිව චෝදනාව ඔප්පු කරන්නකෝ ඔය මහත්තුරු ටික. ජවිපෙත් නම් පටලනවනේ? අපි පටලවන නම්වලට අපි වගකියනවා. සාක්ෂි නොමැති කිසිවෙක් ගැන නම් පටලවා නැහැ. හිතුමතේට මිනිස්සුන්ගේ නම් ගැන කියලා අපි අපහාස කරන්නෙ නැහැ. චෝදනා හා සාක්ෂි ඇති අයට අපි ඍජු චෝදනා කළා. ඉදිරියටත් එහෙමයි. පුළුවන් නම් නඩු දාන්න. ඒකාබද්ධ විපක්ෂයේ අයත්, එජාපයේ අයත්, අනෙක් පාර්ශ්වයේ අයත් මේ තුන්ගොල්ලොම එකට එකතු වෙලා ඩීල් දාගන්නවා. උසාවි මඟහරින්න, ෆයිල් යටගහගන්න, ඇප ගන්න මේ ඩීල් එකේ ආනුභාවයෙන් අවස්ථාව ලැබී තිබෙනවා. අපි ඉන්නෙ ජනතාව සමඟ ඩීල් එකේ පමණයි. මතු වෙලා තිබෙන විවිධ ප්‍රශ්න සමඟ බැඳුම්කර ගනුදෙනුවට අදාළ ලිපිගොනුවත් යටගහලද ඔබ කියන විදියට? දවසින් දවස අලුත් ප්‍රශ්න මතු වුණාට බැඳුම්කර වංචාවෙන් වෙච්ච පාඩුව හරි මේ හොරකම හරි යටගහන්න බෑනේ. උසාවියේ විභාග වන මේ නඩුව හරහා මේ බැඳුම්කර කළු සල්ලි ගත්ත එජාපයේ මන්ත්‍රිවරු හා ඒකාබද්ධ විපක්ෂයේ මන්ත්‍රිවරු වහාම හෙළිදරව් කළ යුතුව තිබුණත් ඒවා මඟහැර දවසින් දවස කල් මරන්නෙ ආණ්ඩුවේ කාලය ඉවර වෙන තුරුද කියලා පැහැදිලි සැකයක් තිබෙනවා. ජනපතිගෙන් අපි ඉල්ලීමක් කළා දෙවැනි ජනපති කොමිසම පත්කරන්න කියලා. අපිට සාකච්ඡාවක් ඉල්ලුවා. මාස 2,3ක් ගියා. ජනාධිපති බොරුවට මාධ්‍ය ඉස්සරහ කියනවා මගෙන් සාකච්ඡා ඉල්ලුවොත් මං දෙන්නම් කියලා. හැබැයි අඩුම තරමේ අපේ ලිපියට පිළිතුරක් එවන්නවත් සදාචාර සම්පන්න නෑ එතුමා. දෙවැනි ජනපති කොමිසමක් පත් කිරීමට නෛතිකමය වශයෙන් හැකියාවක් තියෙනවද? ප්‍රථම කොමිසමේ කාලය තිබුණු 2015 පෙබරවාරි සිට 2016 මාර්තු 31 වන තුරු. ඒක තමයි කොමිසමට දීපු බලය. 2016 අප්‍රේල් සිට 2017 දෙසැම්බර් දක්වා ඉතිරි ගනුදෙනු ටික හෙව්වා නම් පර්පචුවල් ට්‍රෙෂරීස් සමාගම ඉපැයූ අයථා ලාභය තව මිලියන 12,000කට වඩා හොයා ගන්න පුළුවන්. එතකොට බැඳුම්කර වංචාවේ පාඩුව බිලියන 2කට වැඩියි. කෝටි 22,300කට වැඩි ලාභයක් අර්ජුන් ඇලෝසියස් ලබලා තියෙනවා. 2016 අප්‍රේල් සිට මාස 06ක් පමණක් රුපියල් මිලියන 6,800ක ලාභාංශ හොයාගෙන තියෙනවා. මේ හොරකම පළමු කොමිෂන් වාර්තාවේ නැහැ. ජනාධිපති සද්ද නැහැ. අනෙක් ප්‍රධාන දේශපාලන පක්ෂවලට විවිධ මාතෘකා තිබුණත් ජවිපෙ මේ මොහොත ඉන්නෙ දෙපැත්ත පැටලිලා නේද? අපි කිසිදු පැටලිල්ලක නැහැ. අවුරුදු 70ක් මේ රට කරවපු පාලකයෝ රට පටලවලා තියෙනවා. ඒ රට පටලවපු එක ලිහන්න කොහොමද කියලා ජවිපෙ අපි රට වටේ කතා කරගෙන යනවා. ඒ සඳහා මේ රටේ උගතුන්, බුද්ධිමතුන්, කලාකරුවන්, වෘත්තීයවේදීන්, රජයේ නිලධාරීන්, පෞද්ගලික අංශයේ ඉහළ කළමනාකරණ නිලධාරීන් ඇතුළු සියලු දෙනා එක්ව ගොඩනැඟුණ ජාතික විද්වත් සංවිධානය සමඟ කටයුතු කරමින් සිටිනවා. පක්ෂයක් ලෙස ජනතාව දැනුවත් කරන ජනහමු දසදහසක් පැවැත්වීමත් ආරම්භ කර තිබෙනවා. ඉතිහාසයේ සිට මෙතෙක් ජවිපෙට ලබාගත නොහැකි වූ ඡන්ද පදනම ඉහළ දමාගන්නෙ කොහොමද කියන පටලැවිල්ල ලිහා ගන්නෙ නැතිව රටේ පටැලැවිල්ල කොහොමද ලිහන්නෙ? එතැන තියෙන්නෙ එවැනි පටැලැවිල්ලක් නෙමේ. මේ රටේ ජනතාව පසුගිය අවුරුදු 40ක් පුරා මේ වෙළෙඳපොළ ආර්ථිකය ඇතුළේ ඔද්දල් කරලා අතරමං කරලා, අසරණ කරලා අද නිවට සමාජයක් රටේ නිර්මාණය කර තිබෙනවා. සිල්රෙද්දට ඡන්දෙ දෙන, අරක්කු බාගෙට, බත් පැකට් එකට ඡන්දෙ දෙන සමාජයක්. ඒ සමාජයත් වෙනස් කරන්න බුද්ධිමය සංවාදයක් අවශ්‍යයි. ඒ වෙනුවෙන් තමයි ජාතික විද්වත් සංවිධාන අපි ගොඩනඟන්නෙ. ඒ හරහා දේශපාලන රැල්ලේ සුළි කුණාටු හමලා නව ජනතාවාදී රටක් ගොඩනැඟීමේ අපේක්ෂාව අප තුළ තියෙනවා. 2019 ජනාධිපතිවරණයේ ජවිපෙ අපේක්ෂකයා කවුද? ජනාධිපතිවරණයක් ආවොත් අපේක්ෂකයෙක් අපිට ඉන්න වෙයි. ඒ කවුද කියලා අපි සමඟ වැඩකරන බලවේග හා තීන්දු වෙයි. නමුත් ඊට පෙර 20 වැනි සංශෝධනය සම්මත කර ගැනීම වෙනුවෙන් අපි අපේ මැදිහත්වීම කරනවා. එවිට අපිට ජනපති අපේක්ෂකයෙක් අවශ්‍ය වෙන්නෙ නැති වෙයි. 20 වැනි සංශෝධනය අගමැති රනිල් වික්‍රමසිංහට වාසි සහගත අයුරින් සැකසූ සංශෝධනයක් බවට එල්ල වූ චෝදනාව නිවැරැදි කිරීමට ජවිපෙට නොහැකි වුණේ ඇයි? පාර්ලිමේන්තුවෙන් බහුතර කැමැත්ත මත තේරෙන පුද්ගලයා තමයි අගමැති වෙන්නෙ. එතකොට 153 ඉන්නකොට පාර්ලිමේන්තුවේ බලය දාලා ගිය මහින්ද රාජපක්ෂලා තමයි මේ චෝදනාව කරන්න. ඉතින් පාර්ලිමේන්තුවේ 113ක් හොයාගෙන වෙන කෙනෙක් අගමැති කරන්න පුළුවන්නේ. ඇයි රනිල් වික්‍රමසිංහ ගැන කියන්නේ. මේ කිසිදු පදනමක් නැති අභූත චෝදනාවක්. අපි ගේන 20 සංශෝධනයෙන් වැඩිම වාසිය එන්නේ එහෙනම් මහින්ද රාජපක්ෂ මහත්තයටනේ. එතුමට තමයි ජනපති ලෙස ඉදිරිපත් වෙන්න බැරි. නමුත් එදා සිට රටේ දේශපාලනය පසුබිම, විපර්යාස ගැන පැහැදිලි අවබෝධයක් තියෙන ජවිපෙට ඊළඟට සිදුවන්නේ කුමක්ද යන්න ගැනත් තිබෙන ඉවෙන් නේද මෙවැනි සංශෝධනයකට අතගැහුවේ? කිසිසේත්ම ඉඩක් නැහැ මෙරට මහ බැංකුව බිඳලා රත්රන් බඩු උකස් කරන කොට කරාබු දෙකේ ඉඳලා පොලිය වැඩි කරන්න මැදිහත් වූ රනිල් වික්‍රමසිංහලාට මේ රට ආපසු භාර දෙනවා නම් ආපසු කල්පනා කරන්න ඕනෑ ඔවුන් බත් කනවද නැත්නම් වෙන මොනවා හරි කනවද කියලා. අවුරුදු 70ක් රට මෙතෙන්ට ගෙනැල්ලා දාපු මේ දෙගොල්ලන්ට නැවත බලය දෙනවා නම් ජනතාවත් නැවත හොඳින් කල්පනා කළ යුතුයි. අද ඔහොම කිව්වත් ජවිපෙ 2005 සහ 2010 වර්ෂවල ජනාධිපතිවරණයේදී කළ දේම 2019 දීත් ක්‍රියාත්මක කරන්න ඉඩ තිබෙනවා නේද? 2005 මේ රට හමුවේ බරපතළ දේශපාලන අභියෝගයක් වුණෙත් රට බෙදීම සම්බන්ධ ක්‍රියාවලිය. එය පරාජය කරන්න තමයි අපි ඒ ක්‍රියාමාර්ගය ගත්තෙ. 2010 ඒකාධිපතියෙක් බිහිවීම වැළැක්වීමට අපි ක්‍රියාමාර්ග ගත්තා. එය 2015 දක්වා දිගු වුණා. 2015ත් අපි ක්‍රියාමාර්ග ගත්තෙ ඒකාධිපති පවුල් පාලනය පරාජය කිරීම වෙනුවෙන්. දැන් අපි මැදිහත් වී සිටින්නෙ රට ගොඩනඟන වැඩපිළිවෙළට. මේ වනවිට ඔබේ මන්ත්‍රි ධුරයත් අහෝසි වී තිබෙනවා. පළාත් පාලන මැතිවරණය පවත්වාගැනීම වෙනුවෙන් මහ හඬින් කෑ ගැසූ ජවිපෙ පළාත් සභා මැතිවරණය පවත්වා ගැනීම ගැන හීන් කෙඳිරියක්වත් නැහැ නේද..? ජවිපෙ අපි මන්ත්‍රි ධුර බලාගෙන දේශපාලන ව්‍යාපාරයක් කරන්නේ නැහැ. හැබැයි ජනතාවට තමන්ගෙ මහජන නියෝජිතයන් තෝරා ගන්න තියෙන අයිතිය කල් දානවා නම් එය ප්‍රජාතන්ත්‍ර විරෝධීයි. පළාත් සභා කල්දදා ඉන්නවට වඩා ආණ්ඩුව පළාත් සභා තියලා ජනතාවට ඒ අයිතියි ලබා දෙන්න. පළාත් පාලන මැතිවරණය කල් දාලා ආණ්ඩුව මොනවද කරගත්තෙ? කොහොමත් මේ ආණ්ඩුව ප්‍රජාතන්ත්‍ර විරෝධී ආණ්ඩුවක් බව පැහැදිලියි. ඒ නිසා තියෙන පනත් සංශෝධනය කරලා මැතිවරණ තියන්න. ලබන අවුරුද්දෙ මාර්තු වෙද්දි ඔක්කොම පළාත් සභා කාලය අවසන් වෙනවා. ඊට පස්සෙ පළාත් සභා නැතුව නම් යන්නෙ එහෙනම් පළාත් සභා පනත අහෝසි කරලා දාමු. දැනුත් පළාත් සභා නැතිව දුවනවනේ කොටසක්. දේශපාලන හා ආර්ථිකමය වශයෙන් අද රට පත්ව තිබෙන ස්ථානය දැක්කම ජවිපෙ 2015 මහ ඉහළින් කරපු වෙනස ගැන පසුතැවීමක් නැතිවෙන්න බැහැ නේද..? කිසිසේත් පසුතැවෙන්නෙ නැහැ. 2015දී කළ යුතු දේ අපි කළා. 2015 අගෝස්තු අපි කිව්වා මේ දෙගොල්ලටම රට දෙන්න එපා දෙගොල්ලම අසාර්ථකයි කියලා. ඒ වෙනුවෙන් දේශයේ හෘද සාක්ෂිය කියලා අපි වැඩපිළිවෙළකුත් ඉදිරිපත් කළා. ඔබලාගේ වැඩපිළිවෙළ අසාර්ථක බවද ඉන් ඔප්පු වුණේ..? නැහැ. ඒ මොහොතේ රටේ පැවැති දේශපාලන තත්ත්වය ඊට බලපෑවා. එදා කරපු දේශපාලන වෙනස අදටත් අනාගතයටත් බලපානවා. එය කළයුතු වගකීමක්ව තිබුණා. නමුත් ජනමතය නම් ජවිපෙටත් වැරදුණු බව. මේ වාරයේවත් ජවිපෙ බුද්ධිමත් තීන්දුවක් ගන්න තුරු ඔවුන් බලා සිටිනවා..? බුද්ධිමත් තීරණයක් ගැනීම සඳහා මේ රටේ ජනතාවට දීපු විශ්වාසය අපි හැමදාම ආරක්ෂා කරලා තියෙනවා. බුද්ධිමත්ව අපි අපේ දේශපාලනය කරනවා. ඒ දේ ජනතාව තේරුම් නොගැනීමයි ගැටලුව. පවතින දේශපාලන පසුබිම තුළ ඔබ කියන වෘත්තිකයන්, බුද්ධිමතුන් වැනි සුළු පිරිසක් සමඟ නව පෙරළියක් ඇති කිරීම ප්‍රායෝගික නැහැ නේද..? අපේ රටේ උගතුන් බුද්ධිමතුන් මහා විශාල ප්‍රමාණයක් නෑනේ. සාක්ෂරතාව 90%ක් වුණාට දේශපාලන සාක්ෂරතාව බින්දුවේ අය තමයි බහුතරයක් ඉන්නෙ. ඒ ජනතාව දැනුමෙන් බුද්ධියෙන් සවිමත් කරන්න ඒ ඒ ක්ෂේත්‍රවල උගතුන්ට කාර්යභාරයක් පැවරී තිබෙනවා. සිංගප්පූරු වෙළෙඳ ගිවිසුම ගැන ඔබ පක්ෂ නායක අනුර දිසානායක මුනිවත රැක්ක බවට මන්ත්‍රි විමල් වීරවංශ සෘජු චෝදනාවක් කළා..? ඒ වීරවංසගේ නායකයා රාජපක්ෂ මොනවද කිව්වේ. ඔය වීරවංස මොනවද කළේ? මේ ගිවිසුම ගැන කතා කරන්න අපේ පක්ෂය වගකීම භාර දුන්නෙ අපේ පක්ෂ දේශපාලන මණ්ඩල සභික හඳුන්නෙත්ති සහෝදරයටත්, මටත්. අපි දෙන්නා මේ වෙනුවෙන් රට පුරා සම්මන්ත්‍රණ පවත්වමින් පුළුල් සංවාදයක් ගොඩනඟමින් සිටිනවා. ඒක පාර්ලිමේන්තුවේත්, පිටතත් සිදුවෙනවා. හැබැයි වීරවංසගේ නායකයා මුනිවත රකිද්දි අපේ නායක අනුර සහෝදරයට ඇඟිල්ල දික් කරනවා. ජවිපෙ කියන්නෙ පක්ෂයක්. හැබැයි වීරවංසගේ පක්ෂයට ඉන්නෙ වීරවංස විතරයි. අඬන්න ඉන්නෙත් ඔහු විතරයි. උපවාස කරන්න ඉන්නෙත් ඔහු විතරයි. වීරවංශ යූ.එන්.පී.යට චෝදනා කරන්නෙ නැහැ. කට ඇරියොත් ඇපත් කැන්සල්. අර කකුළුවා දිය සැළියේ නටන්නේ වතුර නටනකම් වගේ වීරවංසත් හරියට නීතිය ක්‍රියාත්මක දවසක කූඩුවේ කූරු ගනිනවා කාටත් දැකගන්න ලැබෙයි. ඇයි මේ සිංගප්පූරු ගිවිසුමට මේ තරම් විරුද්ධ? මේක සිංගප්පූරු ගිවිසුමක් නොවේ. සිංගප්පූරුව ඉදිරියට දාගෙන ලෝක වෙළෙඳ සංවිධානය සියලු ප්‍රතිපත්තීන් සම්මුතීන් රට තුළ ක්‍රියාත්මක කරන්නයි මේ අස්සන් කර තිබෙන්නෙ. මෙයින් වෙන්නෙ අපේ රට නිදහස් වෙළෙඳ කලාපයක් බවට පත් කිරීමයි. බදු නිදහස සහිතව වෙළෙඳ කටයුතු මේ හරහා සිදුවෙනවා. රස්සා අහිමි වෙනවා. ආදායම් මාර්ග නැතිවෙලා යනවා. කෘෂිකර්මාන්තය එහෙම පිටින්ම ඉවර වෙනවා. මේක හරියට කිතුල මැදලා පැණි ටික අරගෙන හකුරු හදන මිනිහගේ රස්සාව පවා මෙයින් අහිමි වෙන්න ඉඩ වැඩියි. නමුත් මේ ගිවිසුමට අදාළව රටට ආයෝජන මිසක නිදහස් වෘත්තිකයන් පැමිණෙන්නෙ නැති බවයි ඇමැති මලික් සමරවික්‍රම සඳහන් කළේ? වෘත්තිකයන් පැමිණෙනවාද නැද්ද කියන කාරණය ගැන කියන්න මලික් සමරවික්‍රම මේ ගිවිසුම ගැන හරියට පරිශීලනය කළා නම් එතුමට හොයාගන්න පුළුවන්. ආයෝජන එනවා කියන්නෙ මොන පදනමින්ද? කොහොමද ආයෝජන එන්නෙ? අවුරුදු 3 තුළම රටට ආයෝජන ආවේ නැහැ කියලා මේ අයම පිළිගන්නවා. ආයෝජන එනවා කිව්වට එන විදිහක් තියන්න එපැයි. මේ අය හිතාගෙන ඉන්න ලෝක වෙළෙඳ ජාලය නෙවෙයි දැන් තියෙන්නෙ. ලෝකය වෙනස් වෙලා ඒකට ගැළපෙන ආකර්ෂණ හා ආරක්ෂණ ගිවිසුම් ගහනවා වෙනුවට මේක නිකම් රෙද්ද කැඩුවා වගේ ලෝකයට විවෘත කළ පසු රටේ කිසිදු කර්මාන්තයක් ඉතිරි වෙන්නේ නැහැ. හම්බන්තොට වරාය 99 වසරකට චීනෙට බදු දෙන තුරු රජයට බලපෑමක් කරගත නොහැකි ජවිපෙට මත්තල ගුවන්තොටුපොළවත් රැකගන්න හැකිවෙයිද? අපේ කාර්යභාරය ජනතාව දැනුවත් කිරීම. ඒ කාර්යභාරය වෙනුවෙන් මැදිහත් වීම ජනතාව සතුයි. ජනතාව මීට මැදිහත් නොවී කොහොමද ආණ්ඩුවට බලපෑම් කරන්නෙ? විකිණීමට පෙර අපේ කාර්යභාරය ගැන බලන්න. එවිට චෝදනාවක් කරන්න ඉඩක් නැහැ. එජාපය චෝදනා කරන්නෙ චීනෙට උකස් වෙන්න ගිය හම්බන්තොට වරාය, මත්තල ගුවන්තොටුපොළ බදු දී නිදහස් කරගත් පසු කෑමොර දෙන බව. මෙම ප්‍රකාශයේ පදනම ඔබ කොහොමද දකින්නෙ? මේගොල්ලො විකිණීම හා බදුදීම පටලවාගෙන, ඒ ගැන මුලින් අවබෝධයක් ලබාගත යුතුයි. ඩොලර් මිලියන 1400කට හදලා ඩො.මි. 1180කට දුන්නම මොකක්ද ලාභය? මේක කතා කරන්න අපිට බොහෝ වේලා ගන්න වෙයි. අවුරුදු 99ක් යද්දි වරාය දුන්නු රනිලුත් නැහැ. ගත්තු චීන්නුත් නැහැ. අනාගත පරම්පරාවම විකුණූ­ අපරාධකාරී වැඩක් මේක. එජාපය කියන්නෙ රටේ දේපළ විකිණීම වෙනුවෙන්ම ක්‍රියාත්මක වන විකිණීමේ ජාන ලක්ෂණ සහිත පක්ෂයක්. සේවක අර්ථසාධක අරමුදල වෙනුවෙනුත් ඔබ ප්‍රබල හඬක් නඟනවා..? රටේ සම්පත් වෙනුවෙන් පක්ෂ පාට නොසලකා සටනට අවතීර්ණ විය යුතු කාලයක් නේද මේ ඉස්මතු වී තිබෙන්නේ? 2011 දී මේ හිටපු ඒකාද්ධ විපක්ෂයේ කට්ටියම තමයි කටුනායකදී රොෂේන් චානක ඝාතනය කරන තැනට ගෙනාවේ. එදාත් ගෙනාවෙ මේ වැඩපිළිවෙළමයි. ඡ්ර්ථීජ් එකේ 1/3ක් කොටස් වෙළෙඳපොළේ දාන්න එදත් කැස කෑවේ. අද අපිට ඒ අය එක්ක වැඩ කරන්න කිසිදු වුවමනාවකුත් නෑ. මොකද බලයට ආපු ගමන් මේ අය ආපහු පැත්ත පෙරළා ගන්නවා. මහින්ද කරන්න හදපු දේමයි මෛත්‍රි – රනිල් කරන්න යන්නෙත්. එහෙව් අය එක්ක මොන සටන්ද..? ආණ්ඩුව ගෙදර යවනවා කියලා ජවිපෙ මේ කරන්නෙත් ණය බරින්, බදු බරින් හෙම්බත් වී සිටින ජනතාව මුළා කිරීමක් පමණයි නේද..? අපි මේ රටේ ජනතාව සමඟ බඩු මිල වැඩි කිරීමට එරෙහිවත්, වැටුප් වැඩිකර ගැනීම වෙනුවෙනුත් සටනට බැහැලා තියෙනවා. ඊට මැදිහත් විය යුතු සහන දෙන්න ආපු ආණ්ඩුව මොනවද කළේ කියලා අපි ජනතාවට කියන්න ඕනෑද..? ඒක ජනතාවගේ මුදල් පසුම්බිය කියලා දීලා තියෙනවා. මේ ආණ්ඩුව දවසට රුපියල් කෝටි 300 ගාණෙ ණය කරලා. තව කල් මැරිය යුතු නැහැ. සටනට එන්න. අපි ලෑස්තියි ශක්තිය දෙන්න. සංවාදය – අනුරාධා හේරත්", "URL": "https://lankatruth.com/si/?p=56839", "Category": "පුවත්", "Parent URL": null}