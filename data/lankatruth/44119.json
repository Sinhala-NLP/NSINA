{"Source": "Lankatruth", "Timestamp": "November 20, 2017", "Headline": "බැඳුම්කර අලෙවිය වෙන්දේසි ක්‍රමයට යන්න තමන් උපදෙස් දුන් බව රනිල් පිළිගනියි", "News Content": "බැඳුම්කර අලෙවි කිරීමේ සෘජු ක්‍රමවේදයේ විනිවිදභාවයේ පැවැති ගැටළු හේතුවෙන්, වෙන්දේසි ක්‍රමය භාවිත කරන ලෙස තමා හිටපු මහ බැංකු අධිපතිවරයාට උපදෙස් ලබා දුන් බව අග්‍රමාත්‍ය රනිල් වික්‍රමසිංහ මහතා අද (20) බැඳුම්කර කොමිසම හමුවේ ප්‍රකාශ කර තිබේ. ඒ අදාළ වංචාව සම්බන්ධයෙන් විමර්ශනය කිරීම සඳහා පත් කළ ජනාධිපති කොමිසම හමුවේ අග්‍රාමාත්‍යවරයා අද පෙනී සිටිමිණි. බැඳුම්කර අලෙවි කිරීමේ වෙන්දේසි ක්‍රමය භාවිත කරන ලෙස තමන්ට අග්‍රාමාත්‍යවරයා උපදෙස් ලබා දුන් බවත් ඒ අනුව තමන් එම පියවර අනුගමනය කළ බවත් මීට පෙර මෙම බැඳුම්කර වංචාව සම්බන්ධයෙන් විමර්ශන සිදු කළ සුනිල් හඳුන්නෙත්ති මහතාගේ සභාපතිත්වයෙන් යුතු කෝප් කමිටුව හමුවේදී හිටපු මහ බැංකු අධිපති අර්ජුන් මහෙන්ද්‍රන් මහතා ලබා දුන් සිය කටඋත්තරයේ සඳහන් වී තිබේ. අද දින කොමිසමේ කටයුතු ආරම්භයේදී, අග්‍රමාත්‍යවරයා ඉදිරිපත් කළ දිවුරුම් ප්‍රකාශ දෙක සම්බන්ධයෙන් කරුණු පැහැදිලි කර ගැනීමට කොමිසම හමුවට පැමිණීම පිළිබඳ ස්තූතිය පළ කරන බව එහි සභාපති විනිසුරු කේ.ටී චිත්‍රසිරි මහතා ප්‍රකාශ කර ඇත. එහිදී කළ ප්‍රශ්න කිරීමේදී අග්‍රමාත්‍යවරයා ප්‍රකාශ කර ඇත්තේ අර්ජුන් ඇලෝසියස් මහතාට පර්පචුවල් ට්‍රෙෂරීස් සමාගමේ අධ්‍යක්ෂ ධූරයෙන් සහ එහි ව්‍යාපාර ක්‍රියාකාරකම්වලින් ඉවත් වන ලෙස දැනුම් දෙන්නැයි හිටපු මහ බැංකු අධිපති අර්ජුන් මහේන්ද්‍රන් මහතා වෙත උපදෙස් ලබා දුන් බවයි. බැඳුම්කර අලෙවි කිරීමේ සෘජු ක්‍රමවේදයේ විනිවිදභාවයේ පැවැති ගැටළු හේතුවෙන් වෙන්දේසි ක්‍රමය භාවිත කරන ලෙස තමා හිටපු මහ බැංකු අධිපතිවරයාට උපදෙස් ලබා දුන් බව අග්‍රමාත්‍යවරයා කොමිසම හමුවේ ප්‍රකාශ කර තිබේ. එහිදී පිළිපැදිය යුතු නෛතික රාමුව සහ ක්‍රියාදාමය හිටපු මහ බැංකු අධිපතිවරයා විසින් අනුගමනය කරනු ඇති බවට තමා විශ්වාස කළ බවද අග්‍රමාත්‍ය රනිල් වික්‍රමසිංහ මහතා සඳහන් කර ඇත. 2015 වසරේ පෙබරවාරි 27 වනදා බැඳුම්කර වෙන්දේසියෙන් පසු අර්ජුන් මහේන්ද්‍රන් මහතා දුරකථනයෙන් අමතා වෙන්දේසිය සම්බන්ධයෙන් කරුණු පැහැදිලි කළ බවද අග්‍රමාත්‍යවරයා ප්‍රකාශ කර ඇත.", "URL": "https://lankatruth.com/si/?p=44119", "Category": "පුවත්", "Parent URL": null}