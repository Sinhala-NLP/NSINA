{"Source": "Lankatruth", "Timestamp": "February 20, 2019", "Headline": "ශ්‍රී ලංකා නීතීඥ සංගමයේ නිලවරණය අවසන් – සභාපති නීතීඥ කාලිංග ඉන්ද්‍රතිස්ස", "News Content": "ශ්‍රී ලංකා නීතීඥ සංගමයේ නව සභාපතිවරයා ලෙස ජනාධිපති නීතීඥ කාලිංග ඉන්ද්‍රතිස්ස මහතා පත්ව තිබේ. ශ්‍රී ලංකා නීතීඥ සංගමයේ අද(20) පැවති නිලවරණයෙන් ඡන්ද 4677ක් ලබාගෙන ඒ මහතා සභාපති ධුරයට පත්ව ඇති අතර එම ධුරය සඳහා තරඟකළ නීතීඥ මහින්ද ලොකුගේ මහතා ඡන්ද 1415 ක් ලබාගත්තේය. ඒ අනුව වැඩි ඡන්ද 3262කින් කාලිංග ඉන්ද්‍රතිස්ස මහතා සභාපති ධුරයට පත්ව ඇත. එම සංගමයේ ලේකම් ලෙස පත්ව ඇත්තේ නීතීඥ කෞෂළ්‍ය නවරත්න මහතා ය. ඒ සඳහා ඔහුට ඡන්ද 5074ක් ලැබී ඇති අතර එම තනතුර සඳහා තරඟ වැදුණු නීතීඥ සමන් වැලිඅංග මහතා ලබාගත්තේ ඡන්ද 903ක් පමණි. දිවයින පුරා සිටින නීතීඥයින් 15,806 දෙනෙකු සිය ඡන්දය භාවිත කර තිබූ අතර සොලිසිටර් ජනරාල් ජනාධිපති නීතීඥ දප්පුල ද ලිවේරා මහතා මෙම නිලවරණයේ තේරීම් භාර නිලධාරීවරයා වශයෙන් කටයුතු කළේය. ප්‍රාදේශීය මට්ටමින් දිසා විනිසුරුවරුන්, අතිරේක දිසා විනිසුරුවරුන් සහ මහේස්ත්‍රාත්වරු විසින් ඒ ඒ අධිකරණවලදී තේරීම් භාර නිලධාරීන් ලෙස කටයුතු කරනු ලැබුවේය.", "URL": "https://lankatruth.com/si/?p=68691", "Category": "පුවත්", "Parent URL": null}