{"Source": "Lankatruth", "Timestamp": "March 29, 2019", "Headline": "නෙවිල් සිල්වාගේ අත්හිටවූ ස්ථාන මාරුව නැවත ක්‍රියාත්මකර කරයි", "News Content": "කොළඹ අපරාධ කොට්ඨාසයේ ස්ථානාධිපති ප්‍රධාන පොලිස් පරීක්ෂක නෙවිල් ද සිල්වා මහතාට පොලිස්පතිවරයා විසින් ලබාදුන් ස්ථාන මාරුව අනුමත කිරීමට ජාතික පොලිස් කොමිෂන් සභාව තීන්දු කර තිබේ. එම ස්ථාන මාරුව අත්හිටුවමින් මීට ඉහත පොලිස් කොමිෂන් සභාව නියෝගයක් නිකුත් කර තිබූ අතර පොලිස්පතිවරයාගේ නැවත ඉල්ලීමක් සළකාබැලීමෙන් පසු ඊයේ(28) එම ස්ථාන මාරුව අනුමත කිරීමට පොලිස් කොමිෂන් සභාව කටයුතු කර ඇත. අත්අඩංගුවට ගත් සැකකරුවන් සම්බන්ධයෙන් ඉහළ පොලිස් නිලධාරීන් දෙදෙනකු ලබා දුන් බව කියන නීති විරෝධී නියෝගයක් ක්‍රියාත්මක නොකිරීම නිසා තමාට මෙම ස්ථාන මාරුව ලබා දුන් බව කියමින් නෙවිල් ද සිල්වා මහතා පොලිස් කොමිෂන් සභාවට අභියාචනයක් කර තිබිණි. එම නීති විරෝධී නියෝගය සම්බන්ධයෙන් තමන් සතුව සියලු සාක්කි ඇතැයි ද නෙවිල් ද සිල්වා මහතා සිය අභියචනයේ සදහන් කර තිබිණි. එම අභියාචනය සළකා බැලූ මහාචාර්ය සිරි හෙට්ටිගේ මහතාගේ ප්‍රධානත්වයෙන් පැවති පොලිස් කොමිෂන් සභාව ස්ථාන මාරුව අවලංගු කිරීමට පියවර ගත් අතර පොලිස්පති පූජිත ජයසුන්දර විසින් සිදුකළ කරුණු දැක්වීම මත වැඩබලන සභාපති නීතීඥ සාවිත්‍රි ඩී. විජේසේකර මහත්මිය විසින් නැවත එම ස්ථාන මාරුව ක්‍රියාත්මක කිරීමට කටයුතු කර ඇත.", "URL": "https://lankatruth.com/si/?p=71202", "Category": "පුවත්", "Parent URL": null}