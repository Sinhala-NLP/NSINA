{"Source": "Lankatruth", "Timestamp": "April 17, 2020", "Headline": "කොරෝනා වෛරසය ගැන සමාජ මාධ්‍ය ඔස්සේ අසත්‍ය ප්‍රචාර කළැයි තවත් කාන්තාවක් අත්අඩංගුවට", "News Content": "කොරෝනා වසංගතය සම්බන්ධයෙන් සමාජ මාධ්‍ය ජාලා ඔස්සේ විවිධ අසත්‍ය ප‍්‍රචාරය පළ කළැයි කියමින් අපරාධ පරීක්ෂණ දෙපාර්තමේන්තුව විසින් කාන්තාවක් අත්අඩංගුවට ගත් බව පොලිස් මුලස්ථානය කියයි. අත්අඩංගුවට ගත් කාන්තාව නාල්ල, දිවුල්දෙණිය, මීරිගම ප‍්‍රදේශයේ පදිංචි (50) හැවිරිදි කාන්තාවක් බවත් මැය සම්බන්ධයෙන් දීර්ඝ වශයෙන් විමර්ශන සිදුකළ බවත් පොලිස් මාධ්‍ය ප‍්‍රකාශක පොලිස් අධිකාරි ජාලිය සේනාරත්න මහතා පවසයි. කොරෝනා වෛරසය ව්‍යාප්තිය සම්බන්ධයෙන් සමාජ ජාලා ඔස්සේ විවිධ අසත්‍ය ප‍්‍රචාර පළ කළ පුද්ගලයන් 17 දෙනෙකු මේ දක්වා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන ඇති බවත් මින් දෙදෙනකු කාන්තාවන් බවත් ජාලිය සේනාරත්න මහතා පවසයි. කොරෝනා සම්බන්ධයෙන් අසත්‍ය ප‍්‍රචාර සිදුකළ හා ඒවා හුවමාරු කළ පුද්ගලයන් පුද්ගලයන් අත්අඩංගුවට ගැනීම සදහා අපරාධ පරීක්ෂණ දෙපාර්තමේන්තුව තවදුරටත් පරීක්ෂණ පවත්වන බවද පොලිස් මාධ්‍ය ප‍්‍රකාශකවරයා වැඩිදුරටත් පවසයි. මෙසේ අත්අඩංගුවට ගත් 17 දෙනා අතර ජනාධිපතිවරයාද සම්බන්ධ කර කොරෝනා සම්බන්ධයෙන් බොරු ප්‍රචාරයක් කළැයි කියමින් කාන්තාවක් අත්අඩංගුවට ගෙන සිටි නමුත් එලෙස වෙනත් දේශපාලන පක්ෂ නායකයන් සහ හිටපු පාර්ලිමේන්තු මන්ත්‍රීවරු සම්බන්ධ කර කොරෝනා සම්බන්ධයෙන් බොරු ප්‍රචාරයක් දියත් කළ බවට අපරාධ පරීක්ෂණ දෙපාර්තමේන්තුව වෙත පැමිණිලි ගණනාවක්ම මේ වනවිට ගොනු කර ඇතත් කිසිවෙකුත් මේ දක්වා අත්අඩංගුවට ගෙන නැත.", "URL": "https://lankatruth.com/si/?p=92577", "Category": "පුවත්", "Parent URL": null}