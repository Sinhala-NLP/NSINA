{"Source": "Lankatruth", "Timestamp": "August 4, 2017", "Headline": "ඇමෙරිකාව සම්බාධක හරහා අරඹා ඇත්තේ වෙළද යුද්ධයක් – රුසියාව", "News Content": "රුසියාවට එරෙහිව ඇමෙරිකානු සෙනෙට් මණ්ඩලය ගෙන ආ සම්බාධක පැනවීමේ යොජනාවට ජනාධිපති ඩොනල්ඩ් ට්‍රම්ප් අත්සන් තැබීම පිළිබඳව රුසියාව ප්‍රකාශකර ඇත්තේ ඇමෙරිකාව මහා පරිමාණ වෙළඳ යුද්ධයක් ආරම්භ කිරීම සඳහා මුල පුරා ඇති බවයි. රුසියානු අගමැති දිමිත්‍රි මෙඩ්වෙව් මේ පිළිබඳ වැඩිදුරටත් අදහස් දක්වමින් පවසා ඇත්තේ ඇමෙරිකානු නව පාලනය සමග සබඳතා තහවුරු කර ගැනීමේ ක්‍රියාවලිය මේ සමග අඩාල වී ඇති බවයි. මෙම ඇමෙරිකානු නව සම්බාධක ක්‍රියාවලිය හරහා රුසියාවට, ඉරානයට හා උතුරු කොරියාවට එරෙහිව සම්බාධක පැනවීම සිදු කර ඇති බව පැවසේ.‍ ඇමෙරිකානු සම්බාධක පැනවීමට ප්‍රතිචාර දක්වමින් රුසියාව ආරම්භයේදීම ඇමෙරිකානු රාජ්‍යතාන්ත්‍රික නිලධාරීන් 755 දෙනෙකු නෙරපා හැරීමට කටයුතු කළ අතර ඉරානය පවසා ඇත්තේ මෙම සම්බාධක පැනවීම හරහා තමන් සමග ඇති න්‍යෂ්ටික වැඩපිළිවෙල සම්බන්ධයෙන් වූ එකඟතාවයන් උල්ලංඝනයට ලක්වන බවත් ඊට ගැලපෙන ආකාරයෙන් ප්‍රතිචාර දැක්වීමට තමන් සූදානම් බවයි. රුසියාවට එරෙහිව පනවන ලැබූමෙම සම්බාධක ක්‍රියාවලිය හරහා රුසියාව සමග සෘජුව ගනුදෙනු කරන යුරෝපා රටවල් රැසක් අර්බුදයට ලක්වීමේ අවධානමක් මතුව තිබේ. ජර්මනිය ඇතුළු රටවල් කිහිපයක්ම ප්‍රකාශ කර ඇත්තේ නොසිතූ ලෙස ක්‍රියාත්මක වූමෙම සම්බාධක පැනවීම හරහා තමන්ගේ බලශක්ති ක්ෂේත්‍රයට අනිසි බලපෑම් එල්ල වීමේ අවධානමක් මතුවන බවයි.", "URL": "https://lankatruth.com/si/?p=38922", "Category": "විදෙස් පුවත්", "Parent URL": null}