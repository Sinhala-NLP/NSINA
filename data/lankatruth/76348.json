{"Source": "Lankatruth", "Timestamp": "June 25, 2019", "Headline": "අධ්‍යාපන ඇමති ජනපතිට කොමිසමෙන් සිතාසි", "News Content": "පාසල් පෙළපොත් මුද්‍රණය කිරීමේ දී සිදුව ඇති මුල්‍ය අක්‍රමිකතා පිළිබඳව ලැබී ඇති පැමිණිල්ල සම්බන්ධයෙන් සාක්ෂි ලබාදීම සඳහා ලබන මස 08 වන දා අධ්‍යාපන අමාත්‍ය අකිල විරාජ් කාරියවසම් මහතා ජනාධිපති විමර්ශන කොමිෂන් සභාව වෙත කැඳවා ඊයේ (24) සිතාසි නිකුත් කර ඇති බව වාර්තා වේ. ඊට අමතරව ලබන මස පළමු වැනි දින උදෑසන 9.30ට අදාළ කොමිෂන් සභාවේ පොලිස් ඒකකය වෙත පැමිණ ප්‍රකාශයක් ලබාදෙන ලෙසද අධ්‍යාපන අමාත්‍ය අකිල විරාජ්කාරියවසම් මහතාට ජනපති කොමිසම විසින් නොතීසි නිකුත් කර ඇතැයිද වාර්තා වේ. මේ සම්බන්ධයෙන් ඊයේ දින අධ්‍යාපන අමාත්‍යාංශයේ හිටපු අධ්‍යාපන ප්‍රකාශන කොමසාරිස් ජනරාල් අයි.එම්.කේ.බි.ඉලංගසිංහ මහතා සාක්ෂි ලබා දී තිබේ. පෙළ පොත් මුද්‍රණය කිරීමේ දී අධ්‍යාපන අමාත්‍ය අකිල විරාජ් කාරියවසම් මහතා තමාට පෞද්ගලිකවම කතා කර තමාට දිගු දේශපාලන ගමනක් යාම සදහා අවශ්‍ය ජනප්‍රියත්වය ලබාගැනීමේ අරමුණින් ඔහුගේ ජායාරූපය සහ ඔහුගේ අත්සනින් යුත් ප්‍රකාශයක් සියලුම පෙළපොත්වලට ඇතුළත් කරන ලෙස දැනුම්දුන් බව අධ්‍යාපන ප්‍රකාශන කොමසාරිස්වරයා එහිදී ප්‍රකාශ කර ඇතැයිද වාර්තා වේ. අදාළ ඡායාරූපය සහිත පිටුවක් පෙළපොතක් සදහා ඇතුළත් කිරීමට රුපියල් 04ක අතිරේක මුදලක් වැය කිරීමට සිදුව ඇති බවත් පසුගිය වසර කිහිපය තුළ කෝටි 04ක පමණ පෙළපොත් මුද්‍රණය කර ඇති බවත් ඊයේ දිනයේ දී අනාවරණය වූ බවයි ජනාධිපති කොමිසම වැඩිදුරටත් සඳහන් කරයි.", "URL": "https://lankatruth.com/si/?p=76348", "Category": "පුවත්", "Parent URL": null}