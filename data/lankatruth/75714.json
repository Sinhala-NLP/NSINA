{"Source": "Lankatruth", "Timestamp": "June 13, 2019", "Headline": "කුලියාපිටිය ව්‍යාපාරික ස්ථාන කැඩූ සැකකරුවන් 12 කගෙන් 9කට ඇප", "News Content": "කුලියාපිටිය ප්‍රදේශයේ ඇතිවූ නොසන්සුන්කාරී වාතාරවණය සහ මුස්ලිම් ව්‍යාපාරික ආයතනය කිහිපයකට පහරදීමේ සිද්ධිය සම්බන්ධව අත්අඩංගුවේ පසුවූ සැකකරුවන් 11 දෙනාගෙන් පළමු සහ දෙවන සැකකරුවන් 21 වැනිදා දක්වා යලි රක්ෂිත බන්ධනාගාර ගත කරන ලෙස කුලියාපිටිය මහේස්ත්‍රාත් ජනනි එස්. විජේතුංග මහත්මිය නියෝග කළාය. සිද්ධියට අදාල නඩුව අද(13) කැඳවා තිබූ අවස්ථාවේ පොලීසිය විසින් 12 වැනි සැකකරු ලෙස නම්කරමින් තවත් පුද්ගලයෙකු ඉදිරිපත් කළ අතර ඔහු ද ලබන 21 වැනිදා තෙක් රක්ෂිත බන්ධනාගාර ගත කිරීමට මහේස්ත්‍රාත්වරිය නියෝග කළාය. අත්අඩංගුවේ පසුවූ සෙසු සැකකරුවන් එක් අයෙකුට රුපියල් ලක්ෂ දෙක බැගින් වූ ශරීර ඇප දෙකක් මත මුදාහැරීමට මහේස්ත්‍රාත්වරිය නියෝග කළාය. පසුගිය මස 12 වැනිදා කුලියාපිටිය හෙට්ටිපොළ පාරේ වෙළඳ ස්ථාන කිහිපයකට පහරදී හානි සිදුකිරීම හේතුවෙන් අදාල සැකකරුවන් පොලිස් අත්අඩංගුවට පත්විය. අත්අඩංගුවට පත් සැකකරුවන්ගෙන් පිරිසක් 2007 අංක 56 දරන සිවිල් හා දේශපාලන අයිතීන් පිළිබඳ ජාත්‍යන්තර සම්මුති පණත යටතේ සහ තවත් කොටසක් සාමාන්‍ය නීතිය යටතේ නඩු පවරා තිබිණි. සැකකරුවන් වෙනුවෙන් පෙනී සිටි නීතීඥවරුන් පවසා සිටියේ මෙම නඩුවෙන් සැකකරුවන් මුදා හැරිය යුතු බවය. කරුණු සළකා බැලූ මහේස්ත්‍රාත්වරිය පළමු, දෙවන සහ දොළොස්වන සැකකරුවන් හැර සෙසු සැකකරුවන් ඇප මත මුදා හැරීමට පියවර ගත්තේය.", "URL": "https://lankatruth.com/si/?p=75714", "Category": "පුවත්", "Parent URL": null}