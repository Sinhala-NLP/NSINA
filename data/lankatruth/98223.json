{"Source": "Lankatruth", "Timestamp": "October 21, 2020", "Headline": "අධිකරණයට අපහාස කළැයි  රංජන්ට එරෙහි නඩුව කල්යයි", "News Content": "අධිකරණයට අපහාස කළේ යැයි හිටපු අමාත්‍ය රංජන් රාමනායක මහතාට එරෙහිව ඉදිරිපත් කර ඇති පැමිණිල්ලට අදාළ නඩුව කැඳවීම නොවැම්බර් මස 06 වනදා තෙක් කල් දැමීමට අශ්‍රේෂ්ඨාධිකරණය අද (21) තීරණය කර තිබේ. ඒ මෙම නඩුවේ වගඋත්තරකාර රංජන් රාමනායක මහතා වෙනුවෙ පෙනී සිටින ජනාධිපති නීතිඥ එම්.ඒ සුමන්තිරන් මහතා අද දින පාර්ලිමේන්තු රැස්වීම්වලට සහභාගී වන හෙයින් මෙම නඩුවේ ඉදිරි කරුණු දැක්වීම සඳහා දිනයක් ලබාදෙන ලෙස කර ඇති ඉල්ලීම අනුවය. සිසිර ද ආබෲ, විජිත් මළල්ගොඩ සහ ප්‍රීති පද්මන් සූරසේන යන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබූ මෙම පැමිණිල්ලට අදාළ සාක්ෂි මෙහෙයවීම සහ වාචික දේශන ඉදිරිපත් කිරීම මේ වනවිට අවසන් කර ඇති නමුත් අද දින කැඳවීමට ශ්‍රේෂ්ඨාධිකරණය විසින් තීරණය කර තිබුණේ නඩු විභාගයේ දී මතුවන ගැටලු නිරාකරණය කර ගැනීම සඳහා ය.", "URL": "https://lankatruth.com/si/?p=98223", "Category": "පුවත්", "Parent URL": null}