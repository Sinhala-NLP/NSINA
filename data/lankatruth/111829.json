{"Source": "Lankatruth", "Timestamp": "March 2, 2021", "Headline": "වයඹ පළාත් සභාවේ රු. 13,600,000ක් ගිරිඋල්ල රාජ්‍ය බැංකුවක පිරිසක් වංචා කරලා", "News Content": "ගිරිඋල්ල කලාප අධ්‍යාපන කාර්යාලයේ බැංකු ගිණුම්වල සිදුව ඇති මූල්‍ය වංචාව හේතුවෙන් වයඹ පළාත් සභාවට රුපියල් 13,609,655ක අලාභයක් සිදුව ඇති බව වාාර්තා වේ. ගිරිඋල්ල කලාප අධ්‍යාපන කාර්යාලය පළාත් සභා අරමුදල් යටතේ ගිරිඋල්ලේ රාජ්‍ය බැංකුවක පවත්වා ගෙන යනු ලැබූ ගිණුම්වල 2011 වසරේදී මූල්‍ය වංචාවක් සිදුව ඇති බව අනාවරණය වී ඇත. මෙම වංචාව සඳහා යොදාගන්නා ලද චෙක්පත් ව්‍යාජ ඒවා බවත් ඒවා සඳහා බලයලත් නිලධාරීන් විසින් අත්සන් කර නොමැති බවත්, එය රජයේ රස පරීක්ෂක දෙපාර්තමේන්තුව මගින්ද තහවුරු කර අති බවත් අපරාධ පරීක්ෂණ දෙපාර්තමේන්තුව දන්වා තිබේ. ව්‍යාජ අත්සන් සහතික චේපත්වලට ගෙවීම් සිදුකිරීම, කලාප අධ්‍යාපන අධ්‍යක්ෂවරයාගේ අනුමැතියකින් තොරව රජයේ ගිණුම් අතර මෙන්ම පෞද්ගලික හා රජයේ ගිණුම් අතරද මුදල් හුවමාරු කිරීම ව්‍යාජව ලබාදී ඇති බැංකු ප්‍රකාශන මගින් ව්‍යාජ බැංකු සැසඳුම් සකස් කිරීම, බැංකු අයිරා හා අයිරා පොලිය හෙළිදරව්වීම වසන් කිරීම යන කරුණු තුළින් බැංකුව සිය වගකීම් නිසි පරිදි ඉටුකර නොමැති බව අනාවරණය වී ඇත. ඒ පිළිබඳ විමර්ශන කටයුතුවලදී අදාළ බැංකුවේ නිලධාරීන් පිරිසක් මෙම වංචාව සඳහා වගකිව යුතු බව නිරීක්ෂණය වී ඇති අතර, වන්දි නඩුවක් පැවරීමට නීතිපතිවරයාගේ උපදෙස් ඉල්ලා ඇති අතර, නඩුවේ දෙපාර්ශ්වයම රාජ්‍ය ආයතන වන බැවින් මෙම ගැටලුව අමාත්‍ය මණ්ඩලය වෙත යොමු කර විසඳා ගන්නා ලෙස උපදෙස් ලබාදී ඇති බව වාර්තා වේ. ඒ අනුව මෙම මූල්‍ය වංචාව හේතුවෙන් වයඹ පළාත් සභාවට සිදුව ඇති අලාභය අදාළ රාජ්‍ය බැංකුවෙන් අයකර ගැනීම සඳහා අමාත්‍ය මණ්ඩල අනුමැතිය ලබා ගැනීමට අවශ්‍ය බවද වාර්තා වේ.", "URL": "https://lankatruth.com/si/?p=111829", "Category": "පුවත්", "Parent URL": null}