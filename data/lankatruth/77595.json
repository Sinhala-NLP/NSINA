{"Source": "Lankatruth", "Timestamp": "July 13, 2019", "Headline": "මෛත්‍රී මේ අරඅඳින්නේ ඇවන්ගාඩ් යළි සේනාධිපතිටම දීමටද?", "News Content": "පැවති මහින්ද රාජපක්ෂ පාලන සමයේ හිටපු ආරක්ෂක ලේකම් ගෝඨාභය රාජපක්ෂ මහතාගේ සෘජු දායකත්වය මත නීති විරෝධී ලෙස පවත්වාගෙන ගිය ඇවන්ගාඩ් මුහුදු ආරක්ෂකසේවයෙහි අධිපති නිශ්ශංක සේනාධිපති මහතා වෙත ලබාදීමේ කූඨ උත්සාහයක නියැලෙමින් සිටින බව ඉතා විශ්වාසකටයුතු ආරංචිමාර්ග සඳහන් කරයි. මීට අදාලව පසුගිය පෙබරවාරි 27වනදා, අත්අඩංගුවට ගැනීමට සොයන මේ වනවිට රට හැර ගොස් සිටින ඇවන්ගාඩ් ආයතනයේ අධිපති නිශ්ශංක සේනාධිපති මහතා විසින් ආරක්ෂක අමාත්‍යාංශයේ ලේකම්වරයා වෙත ලිපියක් යොමු කරමින් මුහුදු ආරක්ෂක සේවය සුපුරුදු පරිදි පවත්වාගෙනයාම සඳහා තමන් වෙත ලබාදෙන ලෙස ඉල්ලා තිබේ. ඊට පසු එනම් මාර්තු 05 වනදා හෝ ඒ ආසන්න දිනයකදී නිශ්ශංක සේනාධිපති ජනාධිපති මෛත්‍රීපාල සිරිසේන මහතා මුනගැසී තිබූ අතර එහිදීද ඔහු ඉල්ලා තිබුනේ මහුදු ආරක්ෂක සේවය නැවත ඇවන්ගාඩ් ආයතනය වෙත ලබා දෙන ලෙසය. ඒ අනුව 2019 බෙරවාරි 27වනදා නිශ්ශංක සේනාධිපති විසින් ආරක්ෂක අමාත්‍යාංශයේ ලේකම්වරයා වෙත යොමු කරන ලද ලිපියට යහපත් ප්‍රතිචාරයක් දක්වමින් ආරක්ෂක අමාත්‍යාංශයේ අතිරේක ලේකම් රොහාන් අබයරත්න මහතාගේ අත්සනින් 2019 ජූලි 01 දාතමින් යුතුව ඇවන්ගාඩ් අධිපතිවරයා වෙත ලිපියක් යොමුකරමින් සඳහන් කර ඇත්තේ, නිශ්ශංක සේනාධිපතිගේ උක්ත ලිඛිත ඉල්ලීම පිළිබඳ සලකා බැලීම සඳහා ආරක්ෂක අමාත්‍යාංශයේ අතිරේක ලේකම් රොහාන් අබයරත්න මහතාගේ සභාපතිත්වයෙන් යුත් කමිටුවක් පත් කර ඇති බැවින් වහාම 2019 ජූලි 10 දා පෙරවරු 09.30ට එහි පෙනී සිටින ලෙසය. ඒ පැමිණෙන විට ඇවන්ගාඩ් මැරීටයිම් සර්විස් පුද්ගලික සමාගම 2012 වසරේ සිට සියළුම විගණන වාර්තාද එම ආයතනයේ ලිපාදිංචිය තහවුරු කරන වාර්තාද රැගෙන එන ලෙසත් ආරක්ෂක අමාත්‍යාංශයේ අතිරේක ලේකම් රොහාන් අබයරත්න මහතාගේ අත්සනින් යුත් ලිපියෙන් දන්වා ඇත. එම ලිපිය ජූලි මස 05වනදා ඇවන්ගාඩ් සමාගට ලැබී ඇති බවද වාර්තා වේ. ඇවන්ගාඩ් සමාගම ගාලු වරායේ නීති විරෝධී පාවෙන අවි ගබඩාවක් පවත්වාගෙන යාම සම්බන්ධයෙන් වන නඩුවක් අධිකරණයේ පවතින අතර 2010 වසරේ සිට 2014 වසර දක්වා කාලසීමාව තුළ ඇවන්ගාඩ් මැරිටයිම් සර්විස් සමාගමට ගාලු වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4ක පාඩුවක් සිදුකිරීම සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් 08 දෙනෙකුට එරෙහිව අල්ලස් කොමිසම කොළඹ මහේස්ත්‍රාත් අධිකරණය හමුවේ තවත් නඩුවක් පවරා ඇත. මේ අතර රුපියල් ලක්ෂ 355ක අල්ලසක් දීම සහ ලබා ගැනීම සම්බන්ධයෙන්ද ඇවන්ගාඩ් සමාගමේ සභාපති නිශ්ශංක යාපා සේනාධිපති සහ රක්නා ලංකා ආරක්ෂක සමාගමේ හිටපු සභාපති විශ්‍රාමික මේජර් ජනරාල් පාලිත ප්‍රනාන්දු යන අයට එරෙහිව අල්ලස් කොමිසම මගින් තවත් නඩුවක්ද ගොනු කර ඇත. මෙ නඩුවලට අදාළව චූදිතයන් බවට නම් කර සිටින නිශ්ශංක සේනාධිපති ඇතුළු 08 දෙනෙකු මේ වනවිට අත්අඩංගුවට ගැනීම සඳහා නීතිපතිවරයා විසින් අපරාධ පරීක්ෂණ දෙපාර්තමේන්තුව වෙත නියෝගයක්ද සිදු කර තිබෙන අතර “රක්නා ලංකා” ආයතනයේ සභාපති වික්ටර් සමරවීර මහතා පසු ගිය 08 වනදා අපරාධ පරීක්ෂණ දෙපාර්තමේන්තුව විසින් අත්අඩංගුවටද ගන්නා ලදී. මෙවැනි පසුබිමක් තුළ මෛත්‍රීපාල සිරිසේන ජනාධිපතිවරයාගේ පාර්ශවයෙන් යළිත් ආරක්ෂක අමාත්‍යාංශයද මැදිහත්ව නීති විරෝධීව කටයුතු කරමින් රජයේ මුදල් තමන් වෙත ඒකරාශී කර ගත් ඇවන්ගාඩ් සමාගමට නීත්‍යානුකූල පසුබිමක් සකස් කරමින් සිටින බව පැහැදිලි වේ.", "URL": "https://lankatruth.com/si/?p=77595", "Category": "පුවත්", "Parent URL": null}