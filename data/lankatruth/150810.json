{"Source": "Lankatruth", "Timestamp": "August 30, 2023", "Headline": "අද රාත්‍රී අහසේ සුපිරි නීල සඳක්… යළි මෙවන් සඳක් දකින්න වෙන්නේ වසර 14කින්…", "News Content": "අද (30) රාත්‍රී අහසේ සෙනසුරු සමඟ ඉතා විරල ගණයේ සුපිරි නීල සඳක් දැක ගැනීමට හැකි බව කොළඹ විශ්වවිද්‍යාලයේ මහාචාර්ය චන්දන ජයරත්න පවසයි. අද සන්ධ්‍යාවේ පූර්ණ චන්ද්‍රයා දැක ගත හැකි වුවද මෙම සුපිරි නීල සඳ නැරඹීමට හොඳම වේලාව වන්නේ අද රාත්‍රිය ගෙවී ගොස් පසු දින උදෑසන 5.00ට පමණ බව මහාචාර්යවරයා සඳහන් කරයි. එමෙන්ම ඒ ආසන්නයේ ඉතා දීප්තිමත්ව සෙනසුරු ග්‍රහයාද දැක ගැනීමට හැකි බව ඔහු පවසයි. මෙවැනි සුපිරි නීල සඳක් නැවත දැක ගත හැකි වන්නේ, 2037 ජනවාරි මාසයේ බවත්, 2025 නොවැම්බර් වන තෙක් සඳ නැවතත් මෙතරම් සමීප නොවනු ඇති බව‍ත් මහාචාර්ය චන්දන ජයරත්න පෙන්වාදෙයි. නිල් සඳ ලෙස හැඳින්වෙන්නේ එකම මාසයක පුර පසළොස්වක සඳ දෙකක් පවතින විට දෙවන පුර පසළොස්වක පොහොය සඳ බවත් මෙය නමක් පමණක් වන අතර සඳ සැබැවින්ම නිල් පැහැයෙන් දිස් වන්නේ නැති බවත් චන්ද්‍රයා තම කක්ෂයේ පෘථිවියට ඉතා ආසන්නව සිටින විට පූර්ණ චන්ද්‍රයා ඇති වීමේ ප්‍රතිඵලයක් ලෙස පසුගිය කාලයේ දැක ඇති පූර්ණ චන්ද්‍රයන්ට වඩා අද දින 14%කින් විශාල බවත්ර 30%ක පමණ දීප්තියකින් යුක්ත වනු ඇති බවත් ඔහු අනාවරණය කරයි. පුර පසළොස්වක පෝය දිනවල චන්ද්‍රයාගේ ප්‍රමාණය හා දීප්තිය මාසයෙන් මාසයකට තරමක් වෙනස් වන්නේ පෘථිවිය වටා ඇති චන්ද්‍රයාගේ කක්ෂයේ ඉලිප්සාකාර හැඩය නිසා යැයිද ඔහු පෙන්වා දෙයි. හෙට (31) පෙ.ව 7.05ට පෘථිවියට කි.මී 357344ක් පමණ දුරකින් චන්ද්‍රයා පෘථිවියට සමීප වීමද විශේෂත්වයකි. සඳ පෘථිවියට ළං වීම නිසා ඇති වන ගුරුත්වාකර්ෂණයේ වැඩි වීම මත වඩදිය මට්ටමේ වැඩි වීමක් ඇති විය හැකි නමුත් භූමි කම්පා, කුණාටු ඇති වන බවට වන කටකතා සත්‍යයෙන් තොර බවද මහාචාර්යවරයා වැඩිදුරටත් අවධාරණය කරයි.", "URL": "https://lankatruth.com/si/?p=150810", "Category": "පරිසර", "Parent URL": null}