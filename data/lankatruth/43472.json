{"Source": "Lankatruth", "Timestamp": "November 5, 2017", "Headline": "එස්.බී.ගෙන් රජ ගේමක් !", "News Content": "‘මධ්‍යම සංවර්ධන සමුපකාරය’ නමින් සංවිධානයක් අභ්‍යන්තර කටයුතු, වයඹ සංවර්ධන සහ සංස්කෘතික අමාත්‍ය එස්. බී. නාවින්නගේ සෘජු මැදිහත් වීමෙන් පිහිටුවා විශාල මුදල් ජාවාරමක් කෙරී ඇති බව අනාවරණය වේ. මෙම සමුපකාර සමිතියට බැඳෙන අයගෙන් මසකට රුපියල් 250.00 බැගින් සාමාජික ගාස්තුවක් අය කර ස්වයං රැකියා සඳහා ණය ලබා දීමට තවත් අමතර රුපියල් 7,500.00ක ගාස්තුවක් එකතු කර තිබේ. වයඹ සංවර්ධන අමාත්‍යාංශය යටතේ ‘සවිය’ නමින් ව්‍යාපෘති තුනක් දියත් කිරීමට මෙම සමිතිය පිහිටුවන බව ප‍්‍රකාශ කෙරී ඇත. එක්සත් ජාතික පක්‍ෂයේ හිරියාල ආසනයේ සංවිධායක ජගත් මංජුල යාපා මෙම වැඩසටහනේ නිර්මාතෘ මෙන් ම ඇමතිගේ උපදේශකයකු ලෙස ද කි‍්‍රයා කරන බව ද අනාවරණය වේ. ‘සවිය’ ව්‍යාපෘතිය යටතේ කිරි ගවයන් ඇති කිරීම, අපනයනය සඳහා කළු බුලත් වගා කිරීම සහ කුඩා පරිමාණ ඇඟලූම් කර්මාන්ත (මිනි ගාමන්ට්) ඇති කිරීම සඳහා සමුපකාර සමිති පටන් ගන්නා බව මුල දී ප‍්‍රකාශ කර සාමාජික ගාස්තු එකතු කර තිබේ. එහෙත්, ‘මිනි ගාමන්ට්’ ඇරඹීම පමණක් කර තිබෙන අතර, ඉන් 11ක් ආරම්භ කර මේ වන විට දෙකක් හැර අනෙක් සියල්ල වසා දමා ඇත. ස්වයං රැකියා ණය යටතේ ජුකී මැෂින් ලබා දී මිනි ගාමන්ට් ආරම්භ කර පොදු මධ්‍යස්ථානයක තබා කර්මාන්ත පටන්ගෙන තිබේ. දැන් ජුකී මැෂින් ණය ගෙවීමට ද නොහැකිව ණය ලබා ගත් පිරිස් අන්ත අසරණ වී සිටින අතර, සමිතිවලට ලබා ගත් සාමාජික ගාස්තු එකතුව අති විශාල මුදලක් එස්.බී. නාවින්න හා ජගත් මංජුල යන දෙදෙනාගේ පොදු ගිණුමක තැන්පත් කරන ලද බව අනාවරණය වේ. ලංකා ඉරිදා සංග්‍රහය", "URL": "https://lankatruth.com/si/?p=43472", "Category": "පුවත්", "Parent URL": null}