{"Source": "Lankatruth", "Timestamp": "May 29, 2017", "Headline": "ගීතා නිසා නීතිය නැවෙයි", "News Content": "ගාල්ල දිස්ත්‍රික්කය නියෝජනය කරන ගීතා කුමාරසිංහගේ පාර්ලිමේන්තු මන්ත්‍රී ධුරය අහෝසි කරමින්, අභියාචනාධිකරණය දී තිබෙන තීන්දුවට එරෙහිව ඇය විසින් ශ්‍රේෂ්ඨාධිකරණයට ඉදිරිපත් කර තිබෙන පෙත්සම විභාගයට ගැනීම ආරම්භ වත්ම අධිකරණයට කළු පැල්ලමක් එකතු වී ඇති බව අධිකරණ ආරංචි මාර්ග සඳහන් කරයි. එම පෙත්සමේ වගඋත්තරකරුවන් මඟහැර යාමට උත්සාහ කිරීම, නඩු කැඳවන දින තීරණය කිරීම සහ එය විභාග කිරීමට පත් කර සිටින විනිසුරුවරුන්ගේ අපක්‍ෂපාතීත්වය පිළිබඳ ඉතා ම බරපතල ලෙස සැක මතු වීම ආදී කරුණු නිසා මෙයින් අධිකරණයේ ස්වාධීනත්වය හා අපක්‍ෂපාතීත්වය බරපතල ලෙස දූෂණයට ලක් වීමේ තත්ත්වයක් පවතී. ඉහත සඳහන් කළ කරුණු තුන තුළින් අධිකරණයේ ස්වාධීනත්වය සහ අපක්‍ෂපාතීත්වය පෙනෙන්නට තිබිය යුතු ය යන මූලධර්මය කඩ කර ඇත. ගීතා කුමාරසිංහගේ පෙත්සමෙහි වගඋත්තරකරුවන්ට මැයි මස 09 වැනිදා සවස් වන තුරුම අදාළ පෙත්සම පිළිබඳව දැනුම් දී නොතිබිණි. 10 වැනිදා සහ 11 වැනිදා වෙසක් නිවාඩු දින යෙදී තිබුණු අතර 12 වැනිදා පෙත්සම විභාගයට ගැනීමට නියම කර තිබී ඇත. අදාළ පෙත්සම ඉදිරිපත් කිරීමෙන් පසු වැඩ කරන පැය 24ක්වත් නොමැතිව එය විභාගයට ගැනීම සඳහා සාමාන්‍ය නඩු ලැයිස්තුවෙන් පිටත අතිරේක ලැයිස්තුවේ නඩුවක් හැටියට මෙය කැඳවීමට ශ්‍රේෂ්ඨාධිකරණයේ ලේඛකාධිකාරිණිය කටයුතු කර ඇත. පෙත්සම විභාග කිරීමට ත්‍රිපුද්ගල විනිසුරු මඬුල්ලක් පත් කර ඇති අතර අනිල් ගුණරත්න විනිසුරුවරයා හැර ඊවා වනසුන්දර, උපාලි ගුණරත්න යන දෙදෙනා මහින්ද රාජපක්‍ෂ හිටපු ජනාධිපති විසින් කරන ලද දේශපාලන පත්වීම්වලින් පැමිණි අය බව පැහැදිලිව ඔප්පු වී තිබේ. එසේ වුවත්, විනිසුරු මඬුල්ලක් හමුවේ ගීතා කුමාරසිංහ මහත්මියගේ මන්ත්‍රී ධුරය අහෝසි කිරීමට විරුද්ධව ඉදිරිපත් කර තිබෙන පෙත්සම විභාග කිරීම නීති අංශවල විමතියට හේතු වී තිබේ. මෙම නඩු තීන්දුව තවත් ද්විත්ව පුරවැසිකම් හිමි බොහෝ දෙනෙකුට බලපාන බැවින් මෙම නීති ක‍්‍රියාවලියට හැකි තාක් කල් ගැනීම මහින්ද පාර්ශ්වයේ අරමුණ වී ඇති බව ද වාර්තා වේ. ලංකා ඉරිදා සංග්‍රහය", "URL": "https://lankatruth.com/si/?p=35022", "Category": "පුවත්", "Parent URL": null}