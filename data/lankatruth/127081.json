{"Source": "Lankatruth", "Timestamp": "December 16, 2021", "Headline": "අලි චෝදනාට ලක්වූ හිටපු මහේස්ත්‍රාත් තිළිණ ගමගේ නිදොස් කොට නිදහස්", "News Content": "නීතිවිරෝධී ලෙස අලියෙකු සන්තකයේ තබා ගැනීම සම්බන්ධයෙන් පවරා ඇති නඩුවෙන් වැඩ තහනමට ලක්ව සිටි මහේස්ත්‍රාත් තිළිණ ගමගේ මහතා නිදොස් කොට නිදහස් කිරීමට කොළඹ මහාධිකරණය අද (16) දින නියෝග කර තිබේ. සකුරා නමැති අලි පැටවා මෙලෙස හිටපු මහෙස්ත්‍රාත්වරයා සන්තකයේ තබා ගෙන සිටි බවට පැවති යහපාලන ආණ්ඩුව සමයේදී මහත් ආන්දෝලනයක් ඇති කළ සිද්ධියක් වූ අතර පසුව එම අලි පැටවා පින්නවල අලි අනාථාගාරය වෙත ගෙන ගිය බවට එවකට මාධ්‍ය වාර්ථා කරනු ලැබීය. එම සිදුවීමෙන් අනතුරුව මහේස්ත්‍රාත්වරයාගේ වැඩ තහනමකට ලක්වූඅතර නීතිපතිවරයා විසින් අධිචෝදනා යටතේ ඔහුට විරුද්ධව චෝදනා ගොනු කර තිබිණි. අලි පැටවකු නීති විරෝධීව සන්තකයේ තබා ගැනීම ඇතුළු සියලුම අධිචෝදනාවලින් මේ වනවිට වැඩ තහනමට ලක්ව සිටින මහේස්ත්‍රාත් තිළිණ ගමගේ මහතාව නිදොස් කොට නිදහස් කිරීමට කොළඹ ප්‍රධාන මහාධිකරණ විනිසුරු දමිත් තොටවත්ත මහතා අද නියෝග කර ඇත්තේ විත්තිකරුවට එරෙහිව ගොනු කර ඇති කිසිදු අධිචෝදනාවක් පැමිණිල්ල විසින් ඔප්පු කරනු ලැබ නොමැති බව නිගමනය කරමිනි. විනිසුරුවරයා මෙම තීන්දුව ලබා දී ඇත්තේ විත්තියේ සාක්ෂි කැඳවීමකින් තොරවම වීමද විශේෂත්වයකි. එම නඩුව ලබන ජනවාරි 21 වැනිදා නැවත කැඳවිමට ද නියමිතය.", "URL": "https://lankatruth.com/si/?p=127081", "Category": "පරිසර", "Parent URL": null}