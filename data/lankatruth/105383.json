{"Source": "Lankatruth", "Timestamp": "December 28, 2020", "Headline": "පළාත් සභා කල් දාන්නැයි බුද්ධ ශාසන කාර්ය සාධක බළකාය ආණ්ඩුවෙන් ඉල්ලයි", "News Content": "විද්වත් මණ්ඩලයේ වාර්තාව ඉදිරිපත් වන තෙක් පළාත් සභා මැතිවරණයක් පැවැත්වීම සඳහා නව නීති ගෙන ඒමට හෝ වෙනත් පියවර ගැනීමෙන් වළකින ලෙස බුද්ධශාසන කාර්ය සාධක මණ්ඩලය රජයෙන් කාරුණිකව ඉල්ලා සිටියි. බුද්ධ ශාසන කාර්ය සාධක බළකාය වෙනුවෙන් එහි නායක ඉත්තෑපානේ ධම්මාලංකාර සහ සම ලේකම් ත්‍රිකුණාමලේ ආනන්ද යන මහනාහිමිවරුන් ප‍්‍රමුඛ සාමාජික භික්‍ෂුන් වහන්සේ එකොළොස් නමක් සහ එහි ප‍්‍රධාන තනතුරු දරන ගිහි සාමාජිකයන් 18 දෙනකු මෙම නිවේදනයට අත්සන් තබා ඇත. පසුගිය මැතිවරණයට පෙර නව ආණ්ඩුක‍්‍රම ව්‍යවස්ථාව පැනවීම සඳහා ‘රට හදන සෞභාග්‍යයේ දැක්ම’ යන තේමාව යටතේ ඉදිරිපත් කළ ප‍්‍රතිපත්ති ප‍්‍රකාශයෙන් ජනවරමක් ඉල්ලා සිටින ලද බවත් මහා සංඝරත්නයේ ආශීර්වාදයෙන් මැතිවරණයෙහිදී තුනෙන් දෙකක ජනවරමක් ලබා දෙන ලද්දේ ඒ සඳහා යැයිද එම නිවේදනයේ සඳහන් වේ. මහ මැතිවරණයෙන් පසු නව ව්‍යවස්ථාවක් සැකසීමට දුන් පොරොන්දුව ඉටු කිරීම සඳහා බලාපොරොත්තු විනාශ කරමින් පළාත් සභා මැතිවරණයක් පැවැත්වීමට යෝජනා කිරීම මහා සංඝරත්නයේ දැඩි කණස්සල්ලට හේතු වී ඇතැයිද එහි සඳහන් කර තිබේ.", "URL": "https://lankatruth.com/si/?p=105383", "Category": "පුවත්", "Parent URL": null}