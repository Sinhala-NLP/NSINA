{"Source": "Lankatruth", "Timestamp": "January 21, 2019", "Headline": "සිරියාවේ දමස්කස් අගනුවරට ඊශ්‍රායෙලයෙන් මිසයිල ප්‍රහාර", "News Content": "සිරියාවේ දමස්කස් අගනුවර අවට ක්‍රියාත්මක ඉරාන කුඩ්ස්(Quds Force) බලඇණිවලට සහ සිරියානු ගුවන් ආරක්ෂක පද්ධති කිහිපයකට ප්‍රහාර එල්ල කළ බව ඊශ්‍රායෙලය පවසයි. සිරියාවේ සිටින ඉරාන කූඩ්ස් බල ඇණි විසින් ගෝලන් කඳුවැටියේ ඊශ්‍රායෙල් ජනාවාස දෙසට පසුගිය ඉරිදා(20) එල්ලකරන ලද ප්‍රහාරයට ප්‍රති ප්‍රහාර වශයෙන් මෙම පහරදීම සිදුකළ බව ඊශ්‍රායෙල ආරක්ෂක අංශ පවසයි. කෙසේ වෙතත් සිරියානු හමුදා පවසා සිටියේ ඊශ්‍රායෙලය විසින් එල්ලකරන ලද මිසයිල ප්‍රහාර වැඩි ප්‍රමාණයක් වෙඩි තබා බිම හෙලූ බවයි. ප්‍රහාරය සම්බන්ධව නිරීක්ෂණ කණ්ඩායමක් වාර්තා කර සිටියේ සිරියානු රජයට හිතවත් හමුදා භටයින් 11 කට අධික පිරිසක් මියගොස් ඇතිබවට නිරීක්ෂණය වන බවයි. සිවිල් යුද්ධයකට මුහුණ දී ඇති සිරියානු ජනාධිපතිවරයාට සහය පළකරමින් ඉරානය තම විප්ලවීය හමුදා සිරියාවට යවා තිබේ. ඉරාන විප්ලවීය හමුදාව යනු ඉරානයේ නිල හමුදාවට අමතරව පිහිටුවා තිබෙන තවත් හමුදාවකි. ඉරාන විප්ලවයෙන් පසු එය පිහිටුවනු ලැබුවේ එරට ඉස්ලාමීය අගයන් ආරක්ෂා කිරීමේ අරමුණ ඇතිවය. ඉරාන භූමියෙන් පිටත ක්‍රියාත්මක වන මෙහෙයුම් සඳහා යොදවනු ලබන්නේ ඉරාන විප්ලවීය හමුදාවේ කුඩ්ස් බලකායේ භටයන් ය.", "URL": "https://lankatruth.com/si/?p=66777", "Category": "විදෙස් පුවත්", "Parent URL": null}