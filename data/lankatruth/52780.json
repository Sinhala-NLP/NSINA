{"Source": "Lankatruth", "Timestamp": "May 23, 2018", "Headline": "උතුරු කොරියා හමුව කල්දැමීමට ට්‍රම්ප් තීරණය කරයි", "News Content": "ඇමරිකානු ජනාධිපති ඩොනල්ඩ් ට්‍රම්ප් සහ උතුරු කොරියානු ජනාධිපති කිම් ජොන් අන් අතර පැවැත්වීමට තිබූ හමුව කල් දැමීමට සිදුවන බව ඇමරිකානු ජනාධිපතිවරයා පවසයි. ඊට හේතු ලෙස සඳහන් වන්නේ අදාල කොන්දේසිවලට උතුරුකොරියාව එකඟතාව පළ නොකිරීමයි. ඇමරිකානු ජනාධිපතිවරයා මේ බව පවසා ඇත්තේ දකුණු කොරියානු ජනාධිපති මූන් ජේ. ඉන් ඊයේ (22) හමුවූ අවස්ථාවේදී ය. ජූනි මස 12 වැනිදා සිංගප්පූරුවේදී නායකයින් දෙපල හමුවන බවට පසුගිය දින කිහිපයේ විදෙස් මාධ්‍ය වාර්තා පලවිණි. එසේම පසුගිය දින කිහිපය පුරා ඇමරිකාව හා උතුරු කොරියාව අතර මතභේදාත්මක තත්වයක් වර්ධනය වෙමින් පැවතුණි. දකුණු කොරියාව සමඟ ඒකාබද්ධ යුද අභ්‍යාසයක නිරතවීම සාමය සඳහා මෙතෙක් ගත් ක්‍රියාමාර්ග අපතේ හැරීමක් යැයිද න්‍යෂ්ටික අවි අතහරින්න යැයිද ඇමරිකාව විසින් ඒකපාර්ශවිකව බලපෑම් කළහොත් ජූනි 12 වැනිදා දෙරට අතර පැවැත්වීමට නියමිතව තිබූ සාකච්ඡා අවලංගු විය හැකි යැයි උතුරුකොරියාව කිහිපවරක් අවධාරණය කළේ ය. න්‍යෂ්ටික අවි ශීර්ෂ කිහිපයක් සහ අන්තර්මහද්වීපික බලැස්ටික් මිසයිල ඇතුලු තවත් අවි ආයුධ අයිතමයන් මාස හයක් ඇතුලත ඇමරිකාව වෙත එවන්නැයි එරට රාජ්‍ය ලේකම් මයික් පොම්පෙඔ 17 වන දා උතුරු කොරියාවෙන් ඉල්ලීය. එවිට ත්‍රස්තවාදයට සහය දක්වන රටවල් ලැයිස්තුවෙන් උතුරු කොරියාව ඉවත් කරන බව මයික් පොම්පෙඔ පැවසීය. මෙම ප්‍රකාශ සඳහා උතුරු කොරියාව යහපත් ප්‍රතිචාර දක්වා නොතිබිණි.", "URL": "https://lankatruth.com/si/?p=52780", "Category": "විදෙස් පුවත්", "Parent URL": null}