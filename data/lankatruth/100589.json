{"Source": "Lankatruth", "Timestamp": "November 18, 2020", "Headline": "මහනුවර යළි සෙලවෙයි…", "News Content": "මීට පෙර භූ චලන සිදු වූ මහනුවර, හාරගම, අනුරගම, දිගන සහ අඹකොටේ යන ප්‍රදේශවල අද (18) උදෑසන යළිත් භූ චලනයක් සිදුවී තිබේ. ප්‍රදේශවාසින් පවසන්නේ උදෑසන පොළව යටින් විශාල ශබ්දයක් ඇතිවූ බවත් ඒ සමගම නිවාස සෙලවී ගිය බවත්ය. විනාඩි දෙකක් පමණ මෙම සෙලවීම තිබුණු බවත් නිවාසවල වහලවල් වීදුරු ජනෙල් පවා හඩ නගමින් සෙලවුණු බවත් පොලවේ හිටගෙන සිටි අයගේ කකුල් පවා හිරිවැටෙන ආකාරයට පොළව තුළට ඇදගන්නවා මෙන් දැනුන බවත් ඔවූහු පවසති. පසුගිය සැප්තැම්බර් මාසයේදීද වික්ටෝරියා ජලාශය අවට ඇති ගුරුදෙණිය, හාරගම, අනුරගම අවට බොහෝ ප්‍රදේශවලට කිහිප අවස්ථාවකදී පොලවේ සෙලවීම් ඇතිවිය. පල්ලෙකැලේ භූ විද්‍යා හා පතල් කැණිම් කාර් යංශය සවිකර ඇති මාපකයේ 2.2 ක අගයක් සටහන් වි ඇති බවත් එය දරුණු භු කම්පන අවස්ථාවක් නොවන බවත් මේ පිළිබඳව අදහස් දක්වමින් මහනුවර ආපදා කළමනාකරණ මධ්‍යස්ථානයේ සහකාර අධ්‍යක්ෂ රණවීර මහතා සඳහන් කරයි. අනුරගම ප්‍රදේශවාසින් විසින් මේ පිලිබදව තලාතුඔය පොලිසියටද දැනුවත් කර ඇත.", "URL": "https://lankatruth.com/si/?p=100589", "Category": "පුවත්", "Parent URL": null}