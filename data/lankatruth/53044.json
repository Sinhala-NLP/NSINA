{"Source": "Lankatruth", "Timestamp": "May 27, 2018", "Headline": "නච්චාදූව කලුවිල වැව අවසන් ගමනේ – ඉහළ රක්ෂිතයේ නීති විරෝධී වගාබිම්", "News Content": "නච්චාදූව කලුවිල වැව ඉහළ රක්ෂිතයේ අක්කර තිහක පමණ භූමි ප්‍රමාණයක් අනවසරයෙන් අත්පත් කරගෙන ගොවිතැන් කරන බව එම ප්‍රදේශයේ ගොවි සංවිධාන නියෝජිතයෝ චෝදනා කරති. එසේම යල කන්නයේ වගාකරන වාරි ජලය සපයාගන්නා නච්චාදූව වැව නියං සමයත් සමඟ ජලය සිදී පවතින අතර එය මුලුමනින්ම පාහේ ජලජ ශාකවලින් ගහණය වී ඇත. නියං සමයේ වැවේ ප්‍රතිසංස්කරණ සිදුකළ හැකි වුවද ජලජ ශාක ඉවත්කර වගාවට අවශ්‍ය පරිදි ජලය රඳවාගැනීමට බලධාරීන්ගේ උනන්දුවක් නොමැතිබවට ගොවීහු චෝදනා කරති. එසේම වැව උඩ රක්ෂිතයේ අනවසර වගාබිම් හේතුවෙන් ද පරිසර ගැටලු මතුව ඇති බව ගොවීන් පෙන්වා දෙයි. මේ සම්බන්ධයෙන් අදහස් දක්වමින් නාච්චාදුව ඒකාබද්ධ ගොවි සංවිධානයේ උප ලේකම් පි.පි.අමරජිව මහතා මෙසේ පැවසීය. “නාච්චාදුව කලුවිල වැව මේවන විට සම්පුර්ණයෙන්ම ගොඩ වෙලා. වැව යටතේ කුඹුරු අක්කර 700 ක් පමණ වගා කරනවා. මේ යල් කන්නයේ වගා කරන්න තරම් ජලයකුත් නැහැ. වැව සම්පුර්ණයෙන්ම ජපන් ජබර වලින් පිරිලා. මේ වැව ඉතිහාස ගත වැවක් දේශ සංචාරක රොබට් නොක්සන් මහතා ලංකාවට පැමිණ අවස්ථාවකදී වැවේ ගසක් යට හිද විඩාව නිවා ගෙන ගිය බවත් පොත්පත්වල පවා සටහන් වී තිබෙනවා.” “ඒ අතර වැව උඩ රක්ෂිත අක්කර 30 පමණ ඉඩම් පිරිසක් විසින් බලහත්කාරයෙන් අත්පත් කර ගෙන වගා කරනවා. මේ හේතුව නිසා වැව යටතේ කුඹුරු හිමියන්ගේ කුඹුරු සියල්ල යට වෙනවා. ගොවිතැන් කරන කාලේ සියලුම ගොවීන් මේ හේතුව නිසා දැඩි අපහසුතාවයට පත් වෙනවා.” “ඒත් මේ ගැන වගකව යුතු කිසිවෙක් මෙතෙක් පියවර ගෙන නැහැ. නියං කාලයේ වැවේ මේ තියන ජපන් ජබර ඉවත් කරලා වැව හාරන්න පුළුවන්කම තිබුණත් ඒ ගැන කටයුතු කරන්නේ නැහැ.” ගොවින් මේ සම්බන්ධව වැඩිදුරටත් පවසන්නේ නිසි පරීක්ෂණයක් පවත්වා වැව ප්‍රතිසංස්කරණය කර සිය වගා බිම් රැක දෙන ලෙසයි.", "URL": "https://lankatruth.com/si/?p=53044", "Category": "පරිසර", "Parent URL": null}