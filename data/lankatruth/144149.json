{"Source": "Lankatruth", "Timestamp": "January 27, 2023", "Headline": "මානව හිමිකම් කොමිසමෙන් විදුලි බල මණ්ඩලයට නඩු", "News Content": "ශ්‍රී ලංකා මානව හිමිකම් කොමිෂන් සභාවේ විධානය ක්‍රියාත්මක කිරීම පැහැර හැරීම සහ ඊට අගෞරව වන පරිදි අපහාස කිරීමේ වරදට විදුලිබල හා බලශක්ති අමාත්‍යාංශයේ ලේකම් එම්.පී.ඩී.යූ මාපා පතිරණ ඇතුළු පිරිසක් වගඋත්තරකරුවන් කරමින් නඩු පැවරීමට එම කොමිසම තීරණය කර තිබේ. ඒ, අ.පො.ස උසස් පෙළ විභාගය පැවැත්වෙන ජනවාරි 23 වනදා සිට පෙබරවාරි 17 වනදා දක්වා අඛණ්ඩව විදුලි බල සැපයුමක් ලබාදීමේ විධානය ක්‍රියාත්මක නොකිරීම සම්බන්ධයෙනි. ඒ අනුව අදාළ කොමිසම දැනුම් දෙන්නේ ඊට අදාළ සහතික ශ්‍රේෂ්ඨාධිකරණය වෙත අද (27) දින යොමු කළ බවය. විදුලිබල හා බලශක්ති අමාත්‍යාංශයේ ලේකම් එම්.පී.ඩී.යූ මාපා පතිරණට අමතරව ලංකා විදුලිබල මණ්ඩලයේ සභාපති එම්.එස් ඉලංගකෝන් සහ නීතිපති මෙම පැමිණිල්ලේ වගඋත්තරකරුවන් ලෙස සඳහන් කර ඇති බවද මානව හිමිකම් කොමිසම පවසයි.", "URL": "https://lankatruth.com/si/?p=144149", "Category": "පුවත්", "Parent URL": null}