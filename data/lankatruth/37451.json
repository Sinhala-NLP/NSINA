{"Source": "Lankatruth", "Timestamp": "July 13, 2017", "Headline": "පාලකයන් මගහැරිය වසර ගණනක ජනතා ඉල්ලීමකට ජවිපෙ කන්දෙයි", "News Content": "වසර ගණනාවක් සිට තම ගම් යාවන බඹරගල කැටකඩේ පාලම සකස් කර දෙන ලෙස ඉල්ලමින් කිවුලවිල මුදලික් කන්ද ප්‍රදේශයේ ජනතාව, බලයට පත්වූ ආණ්ඩු ගණනාවකින්ම ඉල්ලා සිටියද ඔවුන්ගෙන් ඉටු නොවූ එම කාර්යය ඉටු කරදීම සඳහා ජනතා විමුක්ති පෙරමුණ ඉදිරිපත් වී තිබේ. රඹුක තණබෙල දිරිය පුරවැසි සමිතියේ පළමු යෝජනාව ලෙස ක්‍රියාත්මක මෙම සද්කාර්යය සඳහා එම ප්‍රදේශයේම පදිංචි ජවිපෙ සාමාජිකයෙකුවන සිරිපාල මහතාවිසින් රුපියල් ලක්ෂයක ආධාරයක් මේ සඳහා ලබා දී ඇති අතර ප්‍රදේශවාසීන් එක්ව තවත් රුපියල් ලක්ෂ දෙකක මුදලක් ලබා දී තිබේ. මෙම පාලම පසුගිය මැතිවරණ කිහිපයකදීම ඡන්ද ගුණ්ඩුවක් බවටද පත්ව තිබී ඇති අතර එම රැවටීම තවදුරටත් සිදු කළ නොහැති තැන පසුගිය පාර්ලිමේන්තු මැත්වරණයේදී එක්සත් ජාතික පක්ෂ අපේක්ෂකයෙකු විසින් පාලම ඉදිකරණ බවට පවසා බෝක්කු කැට කිහිපයක්ද එහි ගෙනැවිත් දමා ඇත. ප්‍රදේශවාසීන්ට එම බෝක්කු කැට ප්‍රවාහනය කිරීමේ කුළියද අවසානයේ ගෙවීමට සිදුව ඇති අතර බෝක්කු කැට බෑමට සහභාගී වී ගම්වැසියෙකු ඊට යටවීමෙන් ජීවිතක්ෂයටද පත්ව තිබේ. එහෙත් මෙතක් කිසිවෙකුත් අදාළ පාලම සකස්කර දීමට ඉදිරපත් වී නැත. මෙහි බෝක්කු කැට කිහිපයක් විකුනා ඇති බවටද ප්‍රදේශයේ දේශපාලඥයෙකුට චෝදනා එල්ලවී තිබේ. මෙම තත්වය තුළ රත්නපුර දිස්ත්‍රික්කයේ “ජනබල මේහෙයුම” යටතේ තණබෙළ දිරයපූරවැසි සමිතිය මගින් කලවාන ආසනයේ රඹූක කිවූලවීල, කැටකඩේ පාලම ඉදිකිරීමට අද (13) පෙරවරුවේ ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා විසින් රත්නපුර දිස්ත්‍රික් සංවිධායක ශාන්ත පද්ම කුමාර සහ කලවාන ආසනයේ ප්‍රධාන සංවිධායක ගාමිණී කුමාරසිංහ යන මහත්වරුන්ගේ සහභාගීත්වයෙන් මුල්ගල තබා වැඩ ආරම්භ කර තිබේ. මේ වනවිටත් ආණ්ඩුවේ බලධාරීන් මැදිහත්වෙමින් මෙම පාලමේ ඉදිකිරීම්වට බාධා පමුණුවමින් සිටින බවද වාර්තා වේ.", "URL": "https://lankatruth.com/si/?p=37451", "Category": "පුවත්", "Parent URL": null}