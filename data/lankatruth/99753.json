{"Source": "Lankatruth", "Timestamp": "November 10, 2020", "Headline": "දිලිත් බණින්නේ කාටද? Video", "News Content": "මාධ්‍ය අයතනයක හිමිකරුවෙකු සහ ප්‍රකට ව්‍යාපාරිකයෙකුද වන දිලිත් ජයවීර පසුගියදා සමාජ මාධ්‍ය ඔස්සේ වීඩියෝ පණිවිඩයක් මුදා හරිමින් රූපවාහිනී සංවාදයකදී අදහස් පළ කළ විපක්ෂයේ දේශපාලකයෙකුට තර්ජනාත්මක ප්‍රකාශයක් සිදු කර තිබිණි. තමන්ගේ ආයතනයේ නම නොකියූ බැවින් අදාළ මන්ත්‍රීවරයාගේද නම නොකියන බව ප්‍රකාශ කරන දිලිත් නැගී ගෙන එන රට තුළ ව්‍යාපාරිකයෙකු ලෙස තමාගේ කීර්තිනාමයට මඩ ගැසීමට උත්සාහ නොකරන ලෙස එයින් ඉල්ලා තිබේ. තවත් එසේ කළහොත් එම මන්ත්‍රීවරයාගේ අතීතය හා වර්තමානය සම්බන්ධයෙන් තමන්ටද තොරතුරු හෙළි කළ හැකි බවත් එයින් ඔහුට විශාල අපහසුතාවයක් විය හැකි බවටත් දිලිත් කියා සිටින්නේ තර්ජනාත්මකවය. කෙසේ වුවත් මේ පිළිබඳව පසුගියදා පැවති රූපවාහිනී සංවාදයකදී හරීන් ප්‍රනාන්දු මන්ත්‍රීවරයා විසින්ද අදහස් පළ කර තිබිණි. දිලිත් ජයවීරගේ සමාගමක් විසින් කොවිඩ් වෛරස පරීක්ෂණ කට්ටල තොගයක් ලංකාවට ආනයනය කර ඇති බවට පසුගියදා වාර්තා පළ වූ අතර සෞඛ්‍ය අමාත්‍යාංශ ටෙන්ඩර් විවෘත නොකර තිබියදී එසේ ආනයනය කිරීම සම්බන්ධයෙන් නැගුණු චෝදනාවලට පිළිතුරු වශයෙන් ඔහු ප්‍රකාශ කර තිබුණේ එම කට්ටල සෞඛ්‍ය අමාත්‍යාංශය වෙනුවෙන් නොව පෞද්ගලික සෞඛ්‍ය සේවා වෙනුවෙන් ආනයනය කර ඇති බවය. කෙසේ වුවද මෙරට සෞඛ්‍ය අමාත්‍යාංශ ආරංචි මාර්ග අනාවරණය කර තිබුණේ කොවිඩ් පරීක්ෂණ කට්ටල ලංකාව තුළ භාවිතය සඳහා ඖෂධ හා සුවඳවිලවුන් නියාමනය පිළිබඳ ජාතික අධිකාරියේ අනුමැතිය මෙතෙක් හිමිවී නොමැති බවය. ඒ හේතුවෙන් පරීක්ෂණ කට්ටල විකිණීම සඳහා ආනයනය කිරීම නීතිවිරෝධී බවද පළ වී ඇත.", "URL": "https://lankatruth.com/si/?p=99753", "Category": "පුවත්", "Parent URL": null}