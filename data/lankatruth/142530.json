{"Source": "Lankatruth", "Timestamp": "December 1, 2022", "Headline": "නීතිපතිගේ ඩොලර් බිලියන 7ක මහා මූල්‍ය අපරාධය ගැන අරුන්දික කියන කතාව ඇත්තද?", "News Content": "එක්ස්ප්‍රස් පර්ල් නෞකාව ගිනි ගැනීමෙන් මෙරටට සිදුවූහානිය වෙනුවෙන් වන්දි වශයෙන් ලැබිය යුතු ඩොලර් බිලියන 07ක මුදල ඩොලර් බිලියන 03 දක්වා කපා නීතිපතිවරයා විසින් කපා හැර ඇති බවට නාගරික සංවර්ධන රාජ්‍ය ඇමති අරුන්දික ප්‍රනාන්දු කර තිබෙන ප්‍රකාශය සම්බන්ධයෙන් මහත් ආන්දෝලනයක් ඇතිවී තිබේ.  මේ වනවිට ජාත්‍යන්තර මූල්‍ය අරමුදලින් ලංකාවට ලබාදීම සඳහා නිර්දේශ කර තිබෙන ණය ප්‍රමාණය ඩොලර් බිලියන 2.9ක් වන අතර ඒ වෙනුවෙන් රාජ්‍ය ආයතන රැසක් විකුණා ඩොලර් බිලියන 04ක මුදලක් ලබා ගැනීමට රනිල් වික්‍රමසිංහ සැලසුම් කර තිබේ.  මේ අනුව ඩොලර් බිලියන 07ක ආසන්න මුදලක් ලබා ගැනීම වෙනුවෙන් රටක් හැටියට අනර්ථකාරී තීරණ ගන්නා අතර වන්දි වශයෙන් ලැබීමට නියමිතව තිබූ ඩොලර් බිලියන 07ක මුදල අහිමිකර ගැනීම මෙරට ඉතිහාසයේ විශාලතම මූල්‍ය අපරාධය වී තිබේ.  අරුන්දික ප්‍රනාන්දු අදාළ තොරතුරු පසුගිය 30 වෙනිදා පාර්ලිමේන්තු වරප්‍රසාද යටතේ හෙළිකර තිබිණි. එහිදී වැඩි දුරටත් සඳහන් කර තිබෙන්නේ ඩොලර් බිලියන 03ක වන්දි මුදල රුපියල්වලින් ලබා ගැනීමට ද නීතිපති එකඟ වී ඇති බවයි. මේ අනුව එක්ප්‍රස් පර්ල් නෞකාවෙන් ලබා ගැනීමට තිබූ ඩොලර් බිලියන 07ක වන්දි මුදල විදේශ විනිමය වශයෙන් මුලුමනින්ම අහිමි කර ඇත.  නීතිපතිවරයා රජයේ ප්‍රධාන නීති නිලධාරියා වශයෙන් ක්‍රියා කරන අතර මුලු නීතිපති දෙපාර්තමේන්තුවම නියෝජනය කරමින් අවසාන තීරණ ගැනීමේ බලය ඔහු වෙත පවතී. ලංකාව විදේශ විනිමය සම්බන්ධයෙන් උග්‍ර අර්බුදයක පවතින අවස්ථාවේ මෙරටට ලැබීමට නියමිත ඩොලර් ප්‍රමාණය පවා අහිමිකර ගැනීමේ තීරණ ගැනීම බලවත් අපරාධයක් වී තිබේ.", "URL": "https://lankatruth.com/si/?p=142530", "Category": "පුවත්", "Parent URL": null}