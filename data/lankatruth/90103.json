{"Source": "Lankatruth", "Timestamp": "February 24, 2020", "Headline": "ජවිපෙ සම්බන්ධ හකීම්ගේ ප්‍රකාශයක බොරු – ජවිපෙ", "News Content": "ජනතා විමුක්ති පෙරමුණට ශ්‍රී ලංකා මුස්ලිම් කොන්ග්‍රසය සමග ඉදිරි මහ මැතිවරණය වෙනුවෙන් කිසිදු සාක්ච්ඡාවක් නොමැති බවත් එවැනි සාකච්ඡාවක් සම්බන්ධයෙන් රාවුෆ් හකීම් මහතා සිදු කරනු ලබන ප්‍රකාශය පදනම් විරහිත අසත්‍ය ප්‍රකාශයක් බවත් ජනතා විමුක්ති පෙරමුණ සඳහන් කරයි. එම අසත්‍ය ප්‍රවෘත්තිය සම්බන්ධයෙන් කරුණු පැහැදිලි කරමින් ජනතා විමුක්ති පෙරමුණ විසින් අද (24) මාධ්‍ය වෙත නිවේදනයක් නිකුත් කර තිබේ. එම නිවේදනය සම්පූර්ණයෙන් පහති පල වේ… “අසත්‍ය පුවතක් පිළිබඳ කරුණු පැහැදිලි කිරීමයි පසුගිය 23වැනි දින මහනුවර පැවති ශ්‍රී ලංකා මුස්ලිම් කොන්ග්‍රස් පක්ෂයේ සමුළුවක් අමතමින් එහි නායක රාවුෆ් හකීම් මහතා කරන ලදැයි පැවසෙන ප්‍රකාශයක් පිළිබඳ පුවතක් ජනමාධ්‍ය හා සමාජ මාධ්‍ය තුළ සංසරණය වෙමින් තිබේ. එම පුවතට අනුව රාවුෆ් හකීම් මහතා කියා සිටින්නේ එළඹෙන මහ මැතිවරණයේදී ජනතා විමුක්ති පෙරමුණ, දෙමළ ජාතික සන්ධානය සහ සිවිල් සංවිධාන සමග සන්ධාන ගතව තරග වැදීම පිළිබඳව තම පක්ෂය සලකා බලමින් සිටින බවයි. මේ පිළිබඳ දැනටමත් සාකච්ඡා ආරම්භ වී ඇති බවක්ද ඔහු කියා සිටී. මෙම පුවතේ කිසිදු සත්‍යතාවක් නොමැති අතර එය හුදු රාවුෆ් හකීම් මහතාගේ අදහසක් පමණි. දෙමළ ජාතික සන්ධානය සහ ශ්‍රී ලංකා මුස්ලිම් කොන්ග්‍රසය සමඟ සන්ධානයක් ලෙස තරග වැදීම පිළිබඳ කිසිදු සාකච්ඡාවක් සිදු වී නොමැති බව ජනතා විමුක්ති පෙරමුණ අවධාරණය කර සිටියි. එසේම මෙම පක්ෂ සමග මැතිවරණ සන්ධානයක් ගොඩනැගීම පිළිබඳ අදහසක ජනතා විමුක්ති පෙරමුණ නොමැති අතර එළඹෙන මහ මැතිවරණයේදී ජනතා විමුක්ති පෙරමුණ තරග වදින්නේ ජ.වි.පෙ.ද ඇතුළත් ජාතික ජන බලවේගය ලෙසය. මාධ්‍ය ඒකකය ජනතා විමුක්ති පෙරමුණ 2020.02.24”", "URL": "https://lankatruth.com/si/?p=90103", "Category": "පුවත්", "Parent URL": null}