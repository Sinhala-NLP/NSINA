{"Source": "Lankatruth", "Timestamp": "February 23, 2019", "Headline": "විධායක ජනාධිපති ක්‍රමය අහෝසිකිරීම රටේ ජනතා පැතුමක් – මහින්ද රාජපක්ෂ", "News Content": "විධායක ජනාධිපති ක්‍රමය අහෝසිකිරීමට තමා පමණක් නොව රටේ සමස්ත ජනතාවද දැඩි කැමැත්තකින් සිටින බව හිටපු ජනාධිපති මහින්ද රාජපක්ෂ මහතා ජාතික පුවත්පතකට පවසා තිබේ. මීට ඉහත අවස්ථා ගණනාවකදීම විධායක ජනාධිපති ක්‍රමය අහෝසි කිරීමට තමා කැමැත්තක් දක්වන බව මහින්ද රාජපක්ෂ මහතා මාධ්‍ය ඔස්සේ පැවසූ අතර ජනාධිපතිවරණ කතාබහ අතර තුර හිටපු ජනාධිපතිවරයා නැවතත් මේ බව පවසා තිබේ. ජනාධිපති මෛත්‍රිපාල සිරිසේන මහතා විසින් ජනාධිපති විධායක බලය අහෝසි කිරීම පිළිබඳව සිදු කරනු ලැබූ ප්‍රසිද්ධ ප්‍රකාශය පිළිබඳව කරුණු විමසීමකදී මහින්ද රාජපක්ෂ මහතා එම ප්‍රකාශය සිදුකර ඇත. ජනාධිපති බලතල අහෝසිකිරීම පිළිබඳව තමන් මීට පෙර සාකච්ඡා කළ බවත් මෙය එහි ප්‍රතිඵලයක් විය හැකි බවත් මහින්ද රාජපක්ෂ මහතා වැඩිදුරටත් ප්‍රකාශ කර ඇත. ජනාධිපති විධායක ලබතල අහෝසි කිරීමේදී සුළු ගැටලු කිහිපයක් ඇති වුවද ඒවා බරපතල නොවන ගැටලු බව කී මහින්ද රාජපක්ෂ මහතා ඒවා ළඟදීම නිරාකරණය කරගන්නා බවද කියා සිටියේය. මහින්ද රාජපක්ෂ මහතා මෙසේද පැවසීය… “මේ ආණ්ඩුව ගැන කියන්න අපිට වචන නැහැ. මේ ගොල්ලො කරන දෙයක් නැහැ. කරපු දෙයක් නැහැ. මෙයාලා තාමත් බයිල ගහනවා බයිල චක්‍රවර්තිලා වගේ. රටේ ජනතාවගේ ප්‍රශ්න තාමත් විසඳිලා නැහැ. ජනතාව තව තවත් අසරණ කරනවා. මත්කුඩු අද වසංගතයක් වගේ. ආණ්ඩුවෙම ඇමැතිවරු කියන කතා අනුව මත්ද්‍රව්‍යවල අද තත්වය කොහොමද කියල පැහැදිලි වෙනවා. ජනාධිපති බලය අහෝසි කිරීමට අපි පමණක් නෙවෙයි මේ රටේ සෑම තරාතිරමකම ජන කොටස් ඊට කැමැත්තක් දක්වනවා.” මූලාශ්‍ර – දිවයින", "URL": "https://lankatruth.com/si/?p=68849", "Category": "පුවත්", "Parent URL": null}