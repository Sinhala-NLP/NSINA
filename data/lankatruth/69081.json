{"Source": "Lankatruth", "Timestamp": "February 26, 2019", "Headline": "බන්ධුල ගුණවර්ධණගේ දේපල ප්‍රසිද්ධියේ වෙන්දේසි කිරීමට අධිකරණය නියෝග කරයි", "News Content": "පෑන් ඒෂියා බැංකුවෙන් ලබාගෙන ඇති රුපියල් එක්කෝටි විසි ලක්‍ෂයක (රු. 120,00,000) බැංකු අයිරාව සහ ණය මුදල් නොගෙවන්නේ නම් පාර්ලිමේන්තු මන්ත‍්‍රී බන්ධුල ගුණවර්ධන මහතාගේ නුගේගොඩ ජම්බුගස්මුල්ල මාවතේ පිහිටි ඔහුට අයත් දේපළ ප‍්‍රසිද්ධ වෙන්දේසියේ විකුණා එම මුදල් අයකර ගන්නා ලෙස කොළඹ වානිජ මහාධිකරණ විනිසුරු අශාන් මරික්කාර් මහතා නියෝග කර තිබේ. අවස්ථා කිහිපයකදී පෑන් ඒෂියා බැංකුවෙන් බැංකු අයිරා සහ ණය වශයෙන් ලබාගෙන ඇති රුපියල් එක්කෝටි විසි ලක්ෂයක මුදල් හා ඊට අදාල පොලී මුදල් ගෙවීම පැහැර හැරීම හේතුවෙන් පෑන් ඒෂියා බෑන්කින් කෝපරේෂන් ආයතනය විසින් මහරගම නාවින්න හයිලෙවල් පාරේ අල්ෆා ඩිජිටල් පුද්ගලික සමාගමට සහ නුගේගොඩ ගංගොඩවිල ජම්බුගස්මුල්ල මාවතේ අංක 28 දරණ ස්ථානයේ පදිංචි බන්ධුල ගුණවර්ධන මහතාට එරෙහිව මෙම නඩුව පවරා තිබේ. දෙවැනි විත්තිකාර බන්ධුල ගුණවර්ධන මහතා අල්ෆා ඩිජිටල් පුද්ගලික සමාගම වෙනුවෙන් පෑන් ඒෂියා බෑන්කින් කෝපරේෂන් ආයතනයෙන් රුපියල් එක්කෝටි විසි ලක්‍ෂයක බැංකු අයිරා සහ ණය මුදල් ලබාගැනීමේදී නුගේගොඩ ගංගොඩවිල ජම්බුගස්මුල්ල මාවතේ අංක 28 දරණ ස්ථානය ඇපයක් වශ්‍යයෙන් ඉදිරිපත් කොට ඇති බව පැමිණිලිකාර බැංකුව අධිකරණයට සාක්ෂි සහිතව දැනුම් දී ඇත. නමුත් තමා අත්සන් කරන්නේ උකස්කරයකට බව නොදැන මෙම අත්සන් තැබීම සිදුකර ඇතැයි බන්දුල ගුණවර්ධන මහතා පවසා ඇති අතර ප්‍රසිද්ධ ආර්ථික විද්‍යා උපකාරක පන්ති ගුරුවරයෙකුව සිටි බන්ධුල ගුණවර්ධන මහතා මේ සම්බන්ධව නොදැන අත්සන් තැබීමක් සිදුකළ බවට කරන ප්‍රකාශ පිළිගත නොහැකි බව අධිකරණය තීන්දු කර ඇත. ගුණවර්ධන මහතා අත්සන් කරන්නේ උකස්කරයකට බව හොදින්ම දැන ඔහු අදාළ ලේඛණවලට අත්සන් කොට ඇති බව පැහැදිලිව පෙනී යන බව සිය තීන්දුවේ වැඩිදුරටත් සඳහන් කර ඇතිවිනිසුරුවරයා පෑන් ඒෂියා බැංකුවෙන් ලබාගත් රුපියල් එක්කෝටි විසි ලක්‍ෂයක (රු. 120,00,000) බැංකු අයිරාව හා ණය මුදල් නොගෙවුවහොත් ඒ වෙනුවෙන් ඇපයට තබා ඇති හිටපු මුදල් අමාත්‍ය පාර්ලිමෙන්තු මන්ත‍්‍රී බන්ධුල ගුණවර්ධන මහතාගේ නුගේගොඩ ජම්බුගස්මුල්ල මාවතේ පිහිටි ඔහුට අයත් අංක 28 දරණ දේපළ ප‍්‍රසිද්ධ වෙන්දේසියේ විකුණා එම මුදල් අයකර ගන්නා ලෙසද නියම කර ඇත.", "URL": "https://lankatruth.com/si/?p=69081", "Category": "පුවත්", "Parent URL": null}