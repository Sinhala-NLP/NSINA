{"Source": "Lankatruth", "Timestamp": "April 30, 2018", "Headline": "මහා සිනමාකරු ලෙස්ටර්ගේ අභාවය ගැන ජවිපෙ ශෝකය පල කරයි", "News Content": "ඊයේ (29) අභාවප්‍රාප්ත වූ ශ‍්‍රී ලංකාවේ අග‍්‍රගන්‍ය සිනමාකරු ලෙස්ටර් ජේම්ස් පීරිස් මහතාගේ එම අභාවය ගැන ශෝකය පල කරමින් ජනතා විමුක්ති පෙරමුණ විසින් නිවේදනයක් නිකුත් කර තිබේ. ජනතා විමුක්ති පෙරමුණේ දේශපාලන මණ්ඩලය විසින් නිකුත් කර ඇති එම නිවේදනය සම්පූර්ණයෙන් පහතින් පල වේ. “ලෙස්ටර්ගේ සිනමාකරණ හැකියාව ලාංකේය ප්‍රේක්ෂකයින්ගේ හදවත්වල නොනැසී පවතිනු ඇත. ශ‍්‍රී ලංකාවේ අග‍්‍රගන්‍ය සිනමාකරු ලෙස්ටර් ජේම්ස් පීරිස් මහතා වසර 99ක සිය ජීවිතය හමාර කර නික්ම ගොස් තිබේ. ඒ මහා කලාකරුවාගේ වියෝව වෙනුවෙන් ශෝකවන ලක්ෂ සංඛ්‍යාත ශ‍්‍රී ලාංකේය ජනතාව සමග අපිදු එක්වෙමු. ලෙස්ටර් මහතා 1956 ‘රේඛාවේ’ සිට 2006 ‘අම්මාවරුනේ’ දක්වා දශක පහක් පුරා ලංකේය සිනමාව තුළ තැබූ නොමැකෙන සටහන නිසැක ලෙසම ඔහු යුග පුරුෂයෙකු ලෙසට ඔසවා තබයි. වෘත්තාන්ත චිත‍්‍රපට, කෙටි චිත‍්‍රපට, ළමා චිත‍්‍රපට ආදී සිනමාවේ පුළුල් ක්ෂේත‍්‍රයක හැකියාවන් දැක්වූ ඔහුගේ ‘රේඛාව’ චිත‍්‍රපටය සැලකෙනුයේ සැබෑ දේශීය සිනමාව උපත ලෙසය. ඉදින් අවිවාදයෙන්ම ඔහු සැබෑ දේශීය සිනමාවේ පිතෘවරයාය. සිනමා කැමරාව එවකට පුරුදුව සිටි චිත‍්‍රාගාරයෙන් පිටතට ගෙන ස්වාභාවික පරිසරයක රූගත කිරීම් ඇරඹීමේ අභියෝගාත්මක පියවරේ සිට ලාංකේය පොදු ජන ජීවිතය කලාත්මක ලෙස සැලෝලයිඩ් පට මතට ගැනීම දක්වා පුළුල් පරාසයක විහිදුණු ඔහුගේ හැකියාව විශිෂ්ටය. ලාංකේය මහා ගත්කරු මාර්ටින් වික‍්‍රමසිංහයන්ගේ ගම්පෙරළිය, කලියුගය යුගාන්තය යන තුන් ඈදුතු නවකතාවත් මඩොල් දූව ළමා නවකතාවත් එම නාමයන්ගෙන්ම විශිෂ්ට සිනමා භාෂාවකට පෙරළීමට ලෙස්ටර් මහතා සමත් විය. දෙස් විදෙස් සම්මානයට පාත‍්‍ර වූ ලෙස්ටර් මහතාගේ සිනමාකරණ හැකියාවත් ඒ හැකියාව ප‍්‍රදර්ශනය කළ මිනිසාත් ලාංකේය ප්‍රේක්ෂකයින්ගේ හදවත්වල නොනැසී පවතිනු ඇත. දේශපාලන මණ්ඩලය ජනතා විමුක්ති පෙරමුණ 2018.04.30”", "URL": "https://lankatruth.com/si/?p=51388", "Category": "කලා පුවත්", "Parent URL": null}