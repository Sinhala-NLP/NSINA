{"Source": "Lankatruth", "Timestamp": "May 6, 2019", "Headline": "වනාතේ ජනතාව යළි පාරට බසිති – ගෝඨා ඇති කළ නිවාස ප්‍රශ්නය යළි මතුවෙයි", "News Content": "“සිරිසර උයන” ඇතුළු මහල් නිවාස සංකීර්ණවල ජනතාව මේ වනවිට එම මහල් නිවාස සංකීර්ණ ඉදිරිපිටට පැමිණ විරෝධතාවයක නිරතව සිටිති. ඒ නාගරික සංවර්ධන අධිකාරිය රාජ්‍ය ආරක්ෂක අමාත්‍යාංශය යටතට පත්කරගෙන තිබූ පසුගිය මහින්ද රාජපක්ෂ පාලන සමයේදී වනාතමුල්ල වතු ජනතාවගේ නිවාස කඩා ඉවත්කරමින් ඒ වෙනුවට කුලී පදනම මත ලබාදෙන ලද අඩු පහසුකම් සහිත “සිරිසර උයන” ඇතුළු මහල් නිවාස සංකීර්ණවල නිවාස රාශියක ජලය සහ විදුලියල කප්පාදු කරමින් එම ජනතාව පීඩාවට පත්කිරීමට එරෙහිවය. මෙයට මූලික වී ඇත්තේ මෙම නිවාස සංකීර්නවල පුද්ගලයින් පදිංචි කිරීමේදී නිවාස සංවර්ධන අධිකාරිය සමග අත්සන්කරගත් ගිවිසුමට අනුව බව එම අධිකාරියේ සභාපති ආචාර්ය ජගත් මුණසිංහ මහතා ප්‍රකාශ කර ඇත. මෙසේ ලබාදෙන නිවාස වෙනත් අයට කුලියට දීමට හෝ විකිණීමට හෝ නොහැකි බවට කොන්දේසියක් එම ගිවිසුමේ ඇති බව ඔහු ප්‍රකාශ කර ඇත. එහෙත් එම නිවසා ලාබාගත් ජනතාව ප්‍රකාශ කරන්නේ එවැනි ගිවිසුමකට තමන් අත්සන් නොකළ බවයි. මෙසේ තිබියදී මේ වනවිට උද්ගතවී ඇති ආරක්ෂක තත්වයට මුවා වී කුලියට හෝ බද්දට මෙම නිවාස ලබාගත් ජනතාව බලහත්කාරයෙන් ඉවත් කිරීමට පටන්ගෙන ඇත. එහි මුල් පියවරක් වශයෙන් මේ වනවිටත් බොහෝ නිවාසවල ජලය කපාහැර ඇති අතර ඉදිරියේදී විදුලියද කපාහරින බව නාගරික සංවර්ධන අධිකාරිය ජනතාවට දැනුම්දී ඇත. මේ සම්බන්ධයෙන් අප කළ විමසීමකදී කොළඹ නගර සභාවේ ජනතා විමුක්ති පෙරමුනේ මන්ත්‍රී හේමන්ත වීරකෝන් මහතා සඳහන් කර සිටිවේ ඉදිරියේදී ජනතාව සමග සාකච්ඡා කර ගතහැකි උපරිම පියවර ගන්නා බවයි. පසුගිය 2013, 2014 කාලයේ මෙම වතු ජනතාව ජීවත්වූ නිවාස කඩා ඉවත් කර ඒ තට්ටු නිවාස සකස් කිරීමට නාගරික සංවර්ධන අධිකාරිය සූදානම් වූ අවස්ථාවේ මතුවූ විරෝධතාවලදී අවසානයේ මෙම තට්ටු නිවාසවලට යාමට ජනතාව එකඟවීමෙන් පසු එම විරෝධතා නතර වූ බවත් මේ වනවිට සිදුව ඇත්තේ තමන්ගේම නිවසක ජීවත්වූ එම ජනතාවට නාගරික සංවර්ධන අධිකාරියේ කුලී නිවැසියෙකු ලෙස ජීවත්වීමට බවත් ඒ මහතා සඳහන් කරයි.", "URL": "https://lankatruth.com/si/?p=73433", "Category": "පුවත්", "Parent URL": null}