{"Source": "Lankatruth", "Timestamp": "March 9, 2012", "Headline": "මුරුගන් කෝවිල අවට නොසන්සුන් – හමුදා ආරක්ෂාව තරකරයි", "News Content": "(දෙවන සංස්කරණය) චාවකච්චේරි, මුරුගන් කෝවිලේ දී හමුදා සෙබළුන් තිදෙනෙකු මියයාමේ සිද්ධියත් සමග එම ප්‍රදේශයේ නොසන්සුන්කාරී තත්ත්වයක් ඇතිවී තිබෙන බව වාර්තාවේ. අදාළ කෝවිලේ ආරක්ෂාවේ නිරතව සිටි හමුදා සාමාජිකයින් තිදෙනෙකු වෙඩි වැදීම්වලට ලක්වීමෙන් ඊයේ (08) රාත්‍රියේ මියගොස් තිබිණි. වාර්තා වන අන්දමට මුරුගන් කෝවිල තුල වෙඩි වැදී මියලිය සෙබළුන් දෙදෙනෙකුගේ මළ සිරුරු වැටී ඇති අතර එක් සෙබළෙකුගේ මළසිරුරක් කෝවිලේ මිදුලෙහි වැටී ඇතිබේ. මේ වන විට පශ්චාත් මරණ පරීක්ෂණ සිදුකිරීමට සූදානම් වන අතර කෝවිල පැමිණ සිටි බැතිමතුන් කෝවිල භූමියෙන් ඉවත් කර ඇත. කෝවිල අසල ඇති මට්ටුවිල් පාසලටද අද දිනයේ ශිෂ්‍ය ශිෂ්‍යාවන් පැමිණ ඇත්තේ සුළු පිරිසක් පමණි. එම හමුදා සාමාජිකයින් තිදෙනා ශ්‍රී ලංකා යුද හමුදාවේ 07 වන විජයබාහු පාබල රෙජිමේන්තුවට අනුබද්ධව නුනාවිල් යුද හමුදා කඳවුරේ රාජකාරි කටයුතු කළ අය වෙති. මෙම සිද්ධියෙන් ලාන්ස් කෝප්‍රල් ආර්.එම්.ආර් රත්නායක, සාමාන්‍ය සෙබළ එන්. ඩී කපුකොටුව, සාමාන්‍ය සෙබළ එම්. එම්. එස්. සී ප්‍රනාන්දු යන අය ජීවිතක්ෂයට පත්ව ඇත. මේ වනවිට මුරුගන් කෝවිල අවට ප්‍රදේශයේ පදිංචි ජනතාවද එම ප්‍රදේශයෙන් ඉවත්වෙමින් සිටින බව වාර්තා වේ. කෙසේවෙතත් අදාළ සිද්ධියත් සමග එම ප්‍රදේශයේ හමුදා ආරක්ෂාව තරකර ඇති බව ද වාර්තා වේ.", "URL": "https://lankatruth.com/si/?p=1692", "Category": "පුවත්", "Parent URL": null}