{"Source": "Lankatruth", "Timestamp": "July 6, 2021", "Headline": "සීනි ආනයන තහනමත් රිවස්වෙයි…", "News Content": "සීනි ආනයන බලපත‍්‍ර යළි නිකුත් නොකිරිමට ආණ්ඩුව තීරණය කළ බව උක්, බඩ ඉරිඟු, කජු, ගම්මිරිස්, කරාබුනැටි, බුලත් ආශ‍්‍රිත කර්මාන්ත සහ අපනයන ප‍්‍රවර්ධන ඇතුලු කුඩා භෝග සංවර්ධන රාජ්‍ය අමාත්‍ය ජානක වක්කුඹුර පසුගියදා ප්‍රකාශ කළද සම කැබිනට් ප්‍රකාශක, වෛද්‍ය රමේෂ් පතිරණ අද (06) රජයේ ප්‍රවෘත්ති දෙපාර්තමේන්තුවේදී පැවති මාධ්‍ය හමුවකදී අනාවරණය කර ඇත්තේ රතු පරිප්පු සහ සුදු සීනි ලංකා සතොස සහ සමූපකාරවල මැදිහත්වීම මත ආනයනය කර අලෙවි කිරීමට අමාත්‍ය මණ්ඩල අනුමැතිය හිමිවූ බවය. අදාල කැබිනට් පත්‍රිකාව ඉදිරිපත් කර ඇත්තේ වෙළෙඳ අමාත්‍ය බන්දුල ගුණවර්ධන විසිනි. එම කැබිනට් පත්‍රිකාවෙන් යෝජනා කර ඇත්තේ දේශීය වෙළෙඳපොළ තුළ රතු පරිප්පු සහ සීනි ඉහළ මිල ගණන්වලට අදාළ භාණ්ඩ අලෙවිකරන බැවින් ඊට පිළියමක් ලෙස හා කොවිඩ් වසංගත තත්වය තුළ අත්‍යාවශ්‍ය ආහාර ද්‍රව්‍ය හිඟයකින් තොරව පවත්වාගෙන යාමේ අවශ්‍යතාවය මත මෙලෙස ඉන්දියාවෙන් සහ ඕස්ට්‍රේලියාවෙන් සීනි සහ පරිප්පු තොග ආනයනය කිරීමටය. මීට දින කිහිපයකට පෙර උක්, බඩ ඉරිඟු, කජු, ගම්මිරිස්, කරාබුනැටි, බුලත් ආශ‍්‍රිත කර්මාන්ත සහ අපනයන ප‍්‍රවර්ධන ඇතුලු කුඩා භෝග සංවර්ධන රාජ්‍ය අමාත්‍ය ජානක වක්කුඹුර සඳහන් කර තිබුණේ ඉදිරි මාස හය හතකට අවශ්‍ය සීනි තොග පුද්ගලික ආනයනකරුවන් විසින් ගෙනවිත් රැස්කර තබාගෙන සිටින බවය. මෙලෙස සීනි ආනයනය කර තිබුණේ ෂැංග්‍රිලා සභාපති සජාත් මවුසූන්ගේ ආයතනයක් වන පිරමිඩ් විල්මා සමාගම විසිනි. ඔවුන් එසේ සීනි ආනයනය කර තිබුනේ ගැසට් නිවේදනයක් මගින් සීනි ආනයනයේදී පනවා තිබූ බදු මුදල රුපියල් 50 සිට ශත 25 දක්වා අඩු කිරීමේන් පසුවය. එහෙත් එම තීරණයෙන් රජයට රුපියල් බිලියන 15.9ක් අහිමිවී ඇති බව මහ බැංකුව වාර්තා කර තිබිණි.", "URL": "https://lankatruth.com/si/?p=119153", "Category": "ආර්ථික පුවත්", "Parent URL": null}