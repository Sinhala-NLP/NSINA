{"Source": "Lankatruth", "Timestamp": "November 3, 2020", "Headline": "ලෝක බලවතුන්ට අපේ රට චප්පවෙන හැටි", "News Content": "මේ වනවිට ලෝක බලවතුන් අතර උග්‍රවෙමින් තිබෙන ආර්ථික සහ දේශපාලනික බලපොරයට ශ්‍රී ලංකාව සංවර්ධන ව්‍යාපෘතිවල නාමයෙන් ගොදුරුවී තිබෙන ආකාරය 2019 මුදල් අමාත්‍යාංශයේ වාර්ෂික වාර්තාවේ 235 පිටුවේ සිට පළ කර තිබෙන විදේශ විනමය ව්‍යාපෘති අධ්‍යන කිරීමේදී අනාවරණය වේ. මේ අනුව 2019 දෙසැම්බර් 31දින වනවිට මෙරට තුළ විදේශ ණය ව්‍යාපෘති 771ක් ක්‍රියාත්මක කර තිබූ අතර ඒ වෙනුවෙන් ණය දෙන සංවිධාන බැංකු සෘජුවම රටවල් 46ක් සම්බන්ධ වී තිබිණ. මේ අනුව වැඩිම ව්‍යාපෘති සංඛ්‍යාවක් වෙනුවෙන් ආසියානු සංවර්ධන බැංකුව ණය ලබාදී ඇත. එම ව්‍යාපෘති සංඛ්‍යාව 176කි. ලෝක බැංකුවට අනුබද්ධිත ජාත්‍යන්තර සංවර්ධන මණ්ඩලය (IDA) සංවිධානයෙන් ව්‍යාපෘති 129කට ණය ලබාදී ඇත. ජපානය ව්‍යාපෘති 95ක්ද ඇමරිකා එක්සත් ජනපදය සහ එරට ආනයන අපනයන බැංකුව එකතුව ව්‍යාපෘති 62ක් සඳහාද ණය ලබාදී තිබේ. චීනයේ රජය ව්‍යාපෘති 04ක් වෙනුවෙන්ද එරට සංවර්ධන බැංකුව ව්‍යාපෘති 05ක් වෙනුවෙන්ද එරට ආනයන අපනයන බැංකුව ව්‍යාපෘති 33ක් වෙනුවෙන්ද ණය ලබාදී ඇත. ඉන්දියනු රාජය ව්‍යාපෘති 12ක් සහ එරට ආනයන අපනයන බැංකුව එක් ව්‍යාපෘතියක් වෙනුවෙන්ද වශයෙන් මුළු ව්‍යාපෘති 13කට ණය ලබාදී තිබේ. මේ වනවිට ආසියානු සාන්තිගර කළාපයේ නේටෝව යනුවෙන් හඳුන්වන යුධමය සංවිධානයට අයත් රටවල් 04 අතුරින් 03ක් වන ඇමරිකාව, ජපානය සහ ඉන්දියාව එකතුව මෙරටට ණය ව්‍යාපෘති 170ක් ක්‍රියාත්මක කරමින් පවතියි. දීනය මැදිහත්වී ඇත්තේ ව්‍යාපෘති 42ක් වෙනුවෙන්ය. මෙහි ඇති විශේෂත්වය වන්නේ චීනය තෝරාගත් සීමිත ප්‍රදේශවල ව්‍යාපෘති වෙනුවෙන් ණය ලබාදී ඇති අතර ඇමරිකාව, ජපානය යන රටවල් රට පුරාම විසිරුණු කෘෂිකාර්මික ව්‍යාපෘති ජලසම්පාදන ව්‍යාපෘති සහ සනීපාරක්ෂක ව්‍යාපෘති සහ බලශක්ති ව්‍යාපෘති වශයෙන් ජන ජීවිතයට සෘජුවම අදාල වන ව්‍යාපෘති රැසකට ණය ලබාදී ඇත. ඇමරිකානු රාජ්‍ය ලේකම් මයික් පොම්පියෝ මෙරටට පැමිණීමට සමාන්තරව මෙරට සිටින ඇමරිකානු තානාපතිවරිය වාර්මාර්ග ඇමතිවරයා හමුවී ජල සම්පත් කලමණාකරණය සහ බලශක්ති ක්ෂේත්‍රයේ කටයුතු පිළිබඳව විශේෂ සාකච්ඡාවක් පවත්වා තිබිණි.", "URL": "https://lankatruth.com/si/?p=99300", "Category": "පුවත්", "Parent URL": null}