{"Source": "Lankatruth", "Timestamp": "April 29, 2018", "Headline": "අග්‍රාමාත්‍ය රනිල් වික්‍රමසිංහ මහතාගේ වෙසක් දින පණිවිඩය", "News Content": "චක්කවත්ති සීහනාද සූත්‍රයට අනුව පාලකයාගේ යුතුකම වන්නේ සියලු සමාජ කොටස් වෙත ධාර්මික ලෙස රක්ෂාවරණය සැපයිය යුතු බවත්, ජනතාව සතු දෑ අවහිරයකින් තොරව භුක්ති විඳීමට ඉඩ ලැබෙන, ජීවිතාරක්ෂාව ඇති, පවුල් ජීවිතය සුරැකෙන, මුසාවෙන් තොර අදහස් හුවමාරුවකට ඉඩ සලසාලන, මිනිස් අයිතීන් සුරක්ෂිත වන පරිසරයක් නිර්මාණය කිරීම බව අගමැති තුමා පෙන්වා දෙයි. අගමැතිතුමා වැඩිදුරටත් සඳහන් කරන්නේ තමාගේ පැවැත්මට දහම ආවරණයක් කර නොගත යුතු බවත් දහම නිසි ආකාරව පිළිපැදීම වෙනුවෙන් මෙම වෙසක් දිනය යොදා ගතයුතු බවත්ය. එම පණිවිඩය පහතින් දැක්වේ.  පාලකයා විසින් සියලු සමාජ කොටස් වෙත ධාර්මික ලෙස රක්ෂාවරණය සැපයිය යුතු බවත්, ජනතාව සතු දෑ අවහිරයකින් තොරව භුක්ති විඳීමට ඉඩ ලැබෙන, ජීවිතාරක්ෂාව ඇති, පවුල් ජීවිතය සුරැකෙන, මුසාවෙන් තොර අදහස් හුවමාරුවකට ඉඩ සලසාලන, මිනිස් අයිතීන් සුරක්ෂිත වන පරිසරයක් නිර්මාණය කිරීම පාලකයාගේ යුතුකම බවත් චක්කවත්ති සීහනාද සූත්‍රයෙහි සඳහන්ය. එබඳු යහපත් සමාජයක් ගොඩනැංවීම සඳහා දැඩි දුෂ්කරතා මධ්‍යයේ රජයක් ලෙස අපි කටයුතු කරමින් සිටින්නෙමු. ප්‍රජාතන්ත්‍රීය අයිතීන් සුරැකෙන සදාචාර සම්පන්න සමාජය යථාර්ථයක් බවට පත්කිරීම දැන උගත්, ශිෂ්ට සම්පන්න සෑම පුරවැසියකුගේම අපේක්ෂාව බව අපි දනිමු. මෙත්, මුදිතා, කරුණා, උපේක්ෂා ප්‍රමුඛ වූ බුදුන් වහන්සේ වදාළ ධර්ම මාර්ගය එකී සමාජය ගොඩනැංවීම සඳහා අවශ්‍ය ශක්තිමත් පදනම සපයන බව විවාදයෙන් තොරය. තම තමන්ගේ පැවැත්ම වෙනුවෙන් බුදු දහම ආවරණයක් කර ගැනීමට තැත් නොකොට, සමාජයේ යහ පැවැත්ම වෙනුවෙන් බුදු දහම නිසියාකාරයෙන් පිළිපැදීමට මේ වෙසක් දිනයේ අදිටන් කර ගනිමු. ඒ සඳහා සැම සිත් පහන් වන පින්බර වෙසක් මංගල්‍යයක් වේවා!", "URL": "https://lankatruth.com/si/?p=51293", "Category": "පුවත්", "Parent URL": null}