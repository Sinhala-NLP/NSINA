{"Source": "Lankatruth", "Timestamp": "October 19, 2020", "Headline": "රිෂාඩ් බදියුදීන් අත්අඩංගුවට", "News Content": "පාර්ලිමේන්තු මන්ත්‍රීවරයෙකු මෙන්ම හිටපු කර්මාන්ත, වාණිජ හා අවතැන් වූවන් නැවත පදිංචි කිරීමේ අමාත්‍ය රිෂාඩ් බදියුදීන් මහතා අද (19) අළුයම දෙහිවල ප්‍රදේශයේදී අත්අඩංගුවට ගෙන තිබේ. ඉකුත් 13 වනදා සිට ඊයේ (18) දින 05ක් තිස්සේ පොලිස් කණ්ඩායම් 06ක් විසින් රිෂාඩ් බදියුදීන් මහතාව අත්අඩංගුවට ගැනීම සඳහා සෝදිසි මෙහෙයුම් සිදු කළ අතර ඊයේ (18) සිට තවත් පොලිස් කණ්ඩායම් දෙකක් යොදවා තිබිණි. හිටපු අමාත්‍ය, පාර්ලිමේන්තු මන්ත්‍රී රිෂාඩ් බදියුදීන් මහතා ඇතුළු පිරිසකට එල්ල කර ඇති චෝදනාව වන්නේ පැවති ජනාධිපතිවරණ දිනයේදී ලංකා ගමනාගමන මණ්ඩලයට අයත් බස් රථ 221ක් යොදා ගනිමින් පුත්තලමේ අවතැන්වූවන් ඡන්දය ප්‍රකාශය කිරීමට මන්නාරමට රැගෙනයාම මගින් රුපියල් ලක්ෂ 95කට අධික රජයේ මුදල් සාවද්‍ය පරිහරණය සහ ජනාධිපතිවරයා තෝරා පත්කර ගැනීමේ පනත යටතේ ගැනෙන වැරදිද සිදුකර ඇති බවට ය. රිෂාඩ් බදියුදීන් මහතා සමග අත්අඩංගුවට ගැනීමට සිටි ඔහුගේ එවකට ආරක්ෂකයෙකු ලෙස කටයුතු කළ පොලිස් නිලධාරියෙකු සහ කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයා අපරාධ පරීක්ෂණ දෙපාර්තමේන්තුව විසින් මීට පෙර අත්අඩංගුවට ගන්නා ලදී.", "URL": "https://lankatruth.com/si/?p=98047", "Category": "පුවත්", "Parent URL": null}