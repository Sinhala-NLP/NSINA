{"Source": "Lankatruth", "Timestamp": "June 24, 2023", "Headline": "විශේෂඥ වෛද්‍යවරු ගණන වේගයෙන් පහළට – පිරිසක් රටත් හැර යයි", "News Content": "රජයේ රෝහල්වල සිටි 2,000ක් පමණ වන විශේෂඥ වෛද්‍යවරුන්ගෙන් මේ වසර අවසානය වනවිට ඉතිරි වන්නේ 1,700කට ආසන්න පිරිසක් පමණකැයි සෞඛ්‍ය සේවා ආරංචි මාර්ග සඳහන් කරයි. සෞඛ්‍ය අමාත්‍යාංශය මගින් වාර්ෂික ස්ථාන මාරු සඳහා 2022 ජූනි 06 වන දා අන්තර්ජාලය වෙත මුදාහරින ලද සංඛ්‍යා ලේඛන අනුව රජයේ සේවයේ විශේෂඥ වෛද්‍යවරුන් 2,250ක් සිටි අතර ඒ වනවිට පැවැති පුරප්පාඩු සංඛ්‍යාව 525කි. මේ වසරේ දෙසැම්බර් 31 වනවිට අනිවාර්ය විශ්‍රාම යා යුතු, වයස අවුරුදු 63 ඉක්මවූ පිරිස 55ක් වන අතර, දැනට රාජ්‍ය සේවයේ ක්‍රියාත්මක වන වයස අවුරුදු 60න් විශ්‍රාම යාමේ නීතිය වෛද්‍යවරුන් විෂයෙහි ක්‍රියාත්මක වුවහොත් තවත් 250 දෙනෙක් මේ වසර අවසානයේදී විශ්‍රාම යාමට නියමිත බව නවතම සංඛ්‍යා ලේඛන පෙන්වා දෙයි. එමෙන්ම, ඉහත කී නාම ලේඛනයේ නම් සඳහන්ව ඇතත් මේ වනවිටත් එයින් වෛද්‍යවරුන් 25 දෙනෙක් පමණ විදේශ ගත වී ඇත. 2023 වසරේ වාර්ෂික ස්ථාන මාරු ජනවාරි පළමු වන දා වනවිට ක්‍රියාත්මක කළ යුතුව තිබුණත් එම සංඛ්‍යා ලේඛන අන්තර්ජාලයට එක් කරනු ලැබුවේ වසරකට පසුව, එනම් 2023 ජූනි මාසයේදී ය. එම ලේඛනයට අනුව විශේෂඥ වෛද්‍යවරු 2,000ක් පමණ ලේඛනගත වී තිබු අතර පුරප්පාඩු සංඛ්‍යාව 750කට ආසන්න ගණනක් දක්වා ඉහළ නැග තිබිණි. මේ අනුව, මෙම වසර අවසානය වනවිට දැනට සිටින 2,000කට ආසන්න විශේෂඥ වෛද්‍යවරුන්ගේ සංඛ්‍යාව 1,700 දක්වා අඩුවනු ඇත. 2022 වසර හා ඊට පෙර උසස් අධ්‍යාපනය ලබා ගැනීමට විදේශගත වන ප්‍රමාණයට සමාන පිරිසක් යළිත් මෙරටට පැමිණ වැඩ භාරගෙන ඇතත්, 2022 දෙසැම්බර් 31 වනවිට ආපසු පැමිණ ඇති විශේෂඥ වෛද්‍යවරුන් 250න් 125 දෙනෙකුම ආපසු විදේශගත වී ඇති බවද අමාත්‍යාංශ අභ්‍යන්තර සංඛ්‍යා ලේඛන පෙන්වා දෙයි. පවතින තත්වය අනුව විශේෂඥ වෛද්‍යවරුන්ගෙන් නිර්වින්දන වෛද්‍යවරුන් 284ක් සිටිය යුතු නමුත් සිටින්නේ 129 දෙනෙකි. හෘද රෝග පිළිබඳ විශේෂඥ වෛද්‍යවරුන් 103ක් සිටිය යුතු නමුත් සිටින්නේ 57 දෙනෙකු පමණි. කායික රෝග පිළිබඳව 420 දෙනෙකු සිටිය යුතු නමුත් සිටින්නේ 240 දෙනෙකි. හෘද ශල්‍ය වෛද්‍යවරුන් 27ක් සිටිය යුතු නමුත් 18 දෙනෙකු පමණක් ඉතිරි වී ඇති බවත්, ශල්‍ය වෛද්‍යවරුන් 250 දෙනෙකු වෙනුවට සිටින්නේ 145 දෙනෙකු පමණක් බවත් එම සංඛ්‍යා ලේඛනවල සඳහන්ව ඇත. නාරි හා ප්‍රසව විශේෂඥ වෛද්‍යවරුන් 210ක් සිටිය යුතු නමුත් 123 දෙනෙකු පමණක් සිටින බවද අක්ෂි ශල්‍ය වෛද්‍යවරුන් 138ක් සිටිය යුතු තැන 38ක් පමණක් සිටින බවද, ළමා රෝග පිළිබඳ වෛද්‍යවරුන් 300ක් රජයේ රෝහල්වලට අවශ්‍ය නමුත් සිටින්නේ 146ක් පමණක් බවද, ළමා රෝග පිළිබඳ ශල්‍ය වෛද්‍යවරුන් 29න් සිටින්නේ 19ක් පමණක් බවද එම සංඛ්‍යාලේඛන සනාථ කරයි. එමෙන්ම මානසික වෛද්‍යවරුන් 135 දෙනෙකු අවශ්‍ය නමුත් සිටින්නේ 53 දෙනෙකු බවත්, පිළිකා රෝග පිළිබඳ සිටිය යුතු වෛද්‍යවරුන් 60 දෙනාගෙන් සිටින්නේ 39ක් පමණක් බවත්, කැඩුම් බිඳුම් ශල්‍ය වෛද්‍ය විශේෂඥවරුන් 105 දෙනෙකු සිටිය යුතු නමුත් සිටින්නේ 59 දෙනෙකු බවත්, උගුර, කන, නාසය පිළිබඳ වෛද්‍යවරුන් 85 දෙනෙකු සිටිය යුතු නමුත් සිටින්නේ 38ක් පමණක් බවත් එහි පෙන්වා දෙයි. එමෙන්ම, විදේශගත වන වෛද්‍යවරුන් එසේ විදේශගත වීමට හේතුව දුෂ්කර ප්‍රදේශවල සේවයට ඇති අකමැත්ත බව සමහර තරුණ වෛද්‍යවරුන් චෝදනා කරන නමුත් ඉකුත් වසරේ ජූනි සිට මේ දක්වා විදේශගත වී ඇති වෛද්‍යවරු 350 දෙනාගෙන් 125 දෙනෙකුම පහසුකම් සහිත රෝහල්වල සේවය කළ පිරිස් බව විශේෂඥ වෛද්‍යවරයෙකු පැවසීය. මව්බිම", "URL": "https://lankatruth.com/si/?p=148145", "Category": "පුවත්", "Parent URL": null}