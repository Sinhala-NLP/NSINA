{"Source": "Lankatruth", "Timestamp": "November 23, 2019", "Headline": "ජනාධිපති ගැන බොරු ප‍්‍රචාර ඇරඹේ", "News Content": "නව ජනාධිපතිවරයා සම්බන්ධයෙන් වෙනත් ප‍්‍රතිරූපයක් උලූප්පා දැක්වීම සඳහා ව්‍යාජ ප‍්‍රචාර දියත් කිරීමට කිසියම් කණ්ඩායමක් කි‍්‍රයා කරමින් සිටින බවට කරුණු හෙළි වී තිබේ. ඔවුන් විසින් ප‍්‍රචාරය කර තිබෙන එක් ප‍්‍රබල ම ව්‍යාජ ප‍්‍රවෘත්තියක් වී තිබෙන්නේ, ජනාධිපති කාර්ය මණ්ඩලය සඳහා 2,500 දෙනකු සිටි බවත්, දැන් එය 250 දෙනකු දක්වා කපාහැර ඇති බවත් ප‍්‍රචාරය කිරීම ය. නව ජනාධිපතිගේ කාර්ය මණ්ඩලය 250 දෙනකු දක්වා කපාහැරීම පිළිබඳ සත්‍ය තත්ත්වය ඉදිරියේ දී හෙළි වනු ඇති අතර, එහෙත්, ජනාධිපති කාර්ය මණ්ඩලය 2,500ක් සිටි බව ප‍්‍රචාරය කිරීම සම්පූර්ණයෙන් ම අසත්‍යයක් ය. රජයේ නිල සංඛ්‍යාලේඛන අනුව 2019 වර්ෂය අවසන් වන විට අනුමත ජනාධිපති කාර්ය මණ්ඩලය 1,497කි. එහෙත්, සත්‍ය වශයෙන් ම සේවයට යොදවා සිට ඇත්තේ, 1,064 දෙනෙකි. එම අනුමත කාර්ය මණ්ඩලයට අමතරව පෞද්ගලික කාර්ය මණ්ඩලය ලෙස වෙන ම පිරිසක් නැත. එසේ ම සේවයට එක් කරගෙන සිටින කාර්ය මණ්ඩලයේ සේවක සංඛ්‍යාව අඩු කරන්නේ නම්, එය කළ යුත්තේ, අනුමත නිල සංඛ්‍යාව අඩු කිරීමෙන් බව හෙළි වේ. නිල සංඛ්‍යාව ඉහළ අගයෙහි එසේ ම පවතී නම්, ඕනෑ ම අවස්ථාවක එය ඉහළ දමා ගැනීමේ හැකියාව පවතී. පි‍්‍රයදර්ශන දයාරත්න – ලංකා ඉරිදා සංග්‍රහය", "URL": "https://lankatruth.com/si/?p=86049", "Category": "පුවත්", "Parent URL": null}