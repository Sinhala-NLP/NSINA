{"Source": "Lankatruth", "Timestamp": "December 18, 2019", "Headline": "හෙරොයින් ලඟ තබාගැනීම සහ ජාවාරම් කිරීම සම්බන්ධව වරදකරු වූ පාකිස්තාන ජාතිකයෙකු දිවි ඇතිතෙක් දඟගෙට", "News Content": "හෙරොයින් මත්කුඩු ග්‍රෑම් 720යි මිලිග්‍රෑම් 20ක් ළග තබාගැනීම සහ ජාවාරම් කිරීම යන චෝදනාවන්ට වරදකරු වූ පාකිස්තාන ජාතිකයෙකුට, කෙළඹ මහාධිකරණය විසින් අද(18) ජීවිතාන්තය දක්වා සිරදඬුවම් නියම කළේය. 2017 වසරේ ඔක්තොම්බර් මස 27 වැනිදා පොලිස් මත්ද්‍රව්‍ය නාශක කාර්යාංශයේ නිලධාරින් විසින් වැල්ලවත්ත ප්‍රදේශයේ සිදුකළ වැටලීමක දී මෙම සැකකරු හෙරොයින් මත්කුඩු කිලෝග්‍රෑම් 1යි ග්‍රෑම් 65ක් සමඟ අත්අඩංගුවට ගෙන තිබිණි. සැකකරු සතුව තිබූ මත්කුඩු තොගයේ අඩංගු හෙරොයින් ප්‍රමාණය ග්‍රෑම් 720යි මිලිග්‍රෑම් 20ක් බව රජයේ රස පරීක්ෂකවරයා විසින් නිකුත් කළ වාර්තාවේ දැක්වේ. පසුව නීතිපතිවරයා විසින් මෙම සැකකරුට එරෙහිව මත්ද්‍රව්‍ය සන්තකයේ තබාගැනීම සහ ජාවාරම් කිරීම සම්බන්ධව චෝදනා ගොනුකරමින් නඩු පවරා තිබූ අතර දීර්ඝ නඩු විභාගයකින් පසු ඔහු ජීවිතාන්තය තෙක් සිරගත කිරීමට අධිකරණය අද නියෝග කළේය.", "URL": "https://lankatruth.com/si/?p=87466", "Category": "පුවත්", "Parent URL": null}