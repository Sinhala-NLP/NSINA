{"Source": "Lankatruth", "Timestamp": "June 26, 2020", "Headline": "රවී ඇතුළු පිරිස අත්අඩංගුවට ගන්න වරෙන්තුවක් අවශ්‍ය නැහැ… නීතිපති කියයි…", "News Content": "2016 වසරේ ශ්‍රී ලංකා මහ බැංකුවේ බැඳුම්කර වෙන්දේසි දෙකක දී රුපියල් බිලියන 52කට අධික රජයේ මුදල් සාවද්‍ය ලෙස පරිහරණය කිරිම සම්බන්ධයෙන් හිටපු මුදල් අමාත්‍ය රවි කරුණානායක මහතා ඇතුළු සැකකරුවන් පිරිස වරෙන්තුවක් නොමැතිව අත්අඩංගුවට ගැනීම සඳහා පොලීසියට බලය තිබූ බව නීතිපතිවරයා අභියාචනාධිකරණයට දැනුම් දී තිබේ. මෙම සිද්ධිය සම්බන්ධයෙන් තමන් අත්අඩංගුවට ගන්නා ලෙස කොළඹ කොටුව මහෙස්ත්‍රාත් අධිකරණය විසින් නිකුත් කර තිබෙන වරෙන්තු බලරහිත කරන නියෝග නිකුත් කරන ලෙස ඉල්ලා හිටපු මුදල් අමාත්‍ය රවි කරුණානායක ඇතුළු සැකකරුවන් පිරිසක් ගොනුකර තිබෙන රිට් පෙත්සම් අද (26) සලකා බැලීම සඳහා යළි කැදවනු ලැබූ අවස්ථාවේ දී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් මිලින්ද ගුණතිලක මහතා මේ බව ප්‍රකාශ කර ඇත. නියෝජ්‍ය සොලිසිටර් ජනරාල්වරයා අධිකරණය හමුවේ කරුණු දක්වමින් රවී කරුණානායක ඇතුළු සැකකරුවන්ට එරෙහිව පොලිසිය විසින් පොදු දේපොළ පනතේ 05 වන වගන්තිය යටතේ විමර්ශන සිදුකර අධිකරණය වෙත කරුණු වාර්තා කළ බව ප්‍රකාශ කර තිබේ. එම පනතේ ප්‍රතිපාදන ප්‍රකාරව රවී කරුණානායක ඇතුළු සැකකරුවන් පිරිස වරෙන්තුවක් නොමැතිව අත් අඩංගුවට ගැනීම සඳහා පොලීසිය වෙත බලය පැවරී තිබුණු බවද ඔහු පෙන්වා දී ඇත. මෙම නඩුවට පාදක වන බැදුම්කර වෙන්දේසියට පෙර දින රාජ්‍ය බැංකු ප්‍රධානීන් කැදවා අදාළ බැදුම්කර වෙන්දේසියේ දී අඩු ලංසු ඉදිරිපත් කරන ලෙස රවී කරුණානායක මහතා විසින් උපදෙස් දී තිබු බව විමර්ශනවලදී කරුණු අනාවරණය වූ බවත් ඔහු සඳහන් කර තිබේ. මෙම කරුණට අදාළව හිටපු අමාත්‍ය රවි කරුණානායක සහ පර්පචුවල් ට්‍රෙෂරීස් සමාගමේ අර්ජුන් ඇලෝසියස් සහ එම සමාගමේ ප්‍රධාන විධායක කසුන් පලිසේන අතර සිදුවූ දුරකථන සංවාද පිළිබඳ තොරතුරු අනාවරණය වී ඇති බවද නියෝජ්‍ය සොලිසිටර් ජනරාල්වරයා පෙන්වා දී ඇත. පරීක්ෂණ කටයුතු අඩාල කිරීමේ අරමුණින් රවී කරුණානායක ඇතුළු පෙත්සම්කරුවන් මෙම රිට් පෙත්සම් ඉදිරිපත් කර ඇතැයි චෝදනා කළ රජයේ නියෝජ්‍ය සොලිසිටර් ජනරාල්වරයා පෙත්සම්කරුවන් ඉල්ලා සිටින සහන ප්‍රදානය කිරීමට අධිකරණයට හැකියාවක් නොමැති බව සඳහන් කර තිබේ. රවී කරුණානායක ඇතුළු සැකකරුවන් අධිකරණයට ඉදිරිපත් කිරීම සඳහා වරෙන්තුවක් ලබා ගන්නා ලෙස නීතිපතිවරයා විසින් පොලීසිය වෙත ලබා දුන් උපදෙස බලරහිත කිරීමේ නියෝගයක් නිකුත් කරන මෙන් පෙත්සම්කරුවන් ඉල්ලා සිටියද එවැනි නියෝගයක් නිකුත් කිරීමට අධිකරණයට හැකියාවක් නොමැති බවත් නියෝජ්‍ය සොලිසිටර් ජනරාල්වරයා අධිකරණය හමුවේ සදහන් කර ඇත. මෙම පෙත්සම් පිළිබඳ වැඩිදුර සලකා බැලීම මේ මස 29 වනදා යළි සිදු කෙරේ.", "URL": "https://lankatruth.com/si/?p=94321", "Category": "පුවත්", "Parent URL": null}