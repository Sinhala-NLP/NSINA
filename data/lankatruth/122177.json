{"Source": "Lankatruth", "Timestamp": "August 29, 2021", "Headline": "කොටස් වෙළඳපොල ප්‍රෝඩාව ආණ්ඩුවෙන්ම එලියට", "News Content": "කොළඹ කොටස් වෙළඳපොල ඉතිහාසයේ පෙර නොවූ විරූ ඉහලම ගනුදෙනු ප්‍රමාණය පසුගිය සතියේ වාර්තා වූ බවට ගෙන ගිය ප්‍රචාර ආණ්ඩුව තුළින්ම පුස්සක් බව තහවුරු කර ඇත.  මේ පිළිබඳව අද (29) සිළුමිණ පුවත්පතේ පළඛර තිබෙන ලිපියකින් අදාළ තොරතුරු හෙළිවේ. කොටස් වෙළඳපොළ අධ්‍යක්ෂ ජනරාල් රදීව් බන්ඩාරණායක උපුටා දක්වමින් එම වාර්තාව පළකර ඇත.  “රටේ ජනතාව හරි හම්බ කර ගත්, ඉතිරි කර ගත් මුදල් වැඩි ප්‍රතිලාභයක් සහ වැඩි වාසියක් හිමිවන ආයෝජන උපකරණවල ආයෝජනයට පෙළඹීමේ ප්‍රවණතාවක් මේ වන විට ඉස්මතුව පවතී. මේ නිසා බැංකු ක්‍රමයෙන් මිදී ඉහල ප්‍රතිලාභ හිමි තරමක් අවදානම්කාරී වූ කොටස් වෙළඳපොල ගනුදෙනුවලට ජනතාව පෙළඹී සිටිති.” යනුවෙන් අදාළ වාර්තාවේ පළකර තිබේ. එහි වැඩි දුරටත් සඳහන් කර තිබෙන්නේ උද්ධමන වේගයට වඩා බැංකු පොලී අනුපාත අඩුවීම නිසා කොටස් වෙළඳපොල ගනුදෙනු වර්ධනය වී ඇති බවය. එමෙන්ම ජාත්‍යන්තර මූල්‍ය අරමුදලෙන් ණය වාරිකයක් අනුමත කර තිබීම නිසාද මෙම ගනුදෙනු ඉහල යාමට බලපා ඇති බවය.  විශේෂම කරුණ වී තිබෙන්නේ කොටස් වෙළඳපොලට විදේශ ආයෝජන කිසිවක් නොලැබී තිබීම ය. මෙම කරුණු අනුව පැහැදිලි වන්නේ සැබෑ ලෙසම රටේ ආයෝජන දිරි ගන්වන සැබෑ හේතු සාධක කිසිවක් කොටස් වෙළඳපොල ඉහල යාම තුළ නොමැති බවය.", "URL": "https://lankatruth.com/si/?p=122177", "Category": "පුවත්", "Parent URL": null}