{"Source": "Lankatruth", "Timestamp": "March 20, 2019", "Headline": "ස්වර්ණවාහිනී සේවකයන් වෙනුවෙන් රූපවාහිනී සංස්ථා සේවකයෝ පෙරට එති", "News Content": "වෘත්තීය සමිති අයිතිවාසිකම් වෙනුවෙන්පෙනී සිටි ස්වර්ණවාහිනී සේවකයන්ගේ සේවක අයිතිවාසිකම් වෙනුවෙන් පෙනී සිටිමින් ශ්‍රී ලංකා රූපවාහිනී සංස්ථා සේවක එකමුතුව මාධ්‍ය වෙත නිවේදනයක් නිකුත් කර තිබේ. ශ්‍රී ලංකා රූපවාහිනී සංස්ථා සේවක එකමුතුවේ කැඳවුම්කරු ප්‍රියන්ත වෙදමුල්ල මහතාගේ අත්සනින් නිකුත් කර ඇති එම නිවේදනයේ මෙසේ සඳහන් වේ. “සහෝදර මාධ්‍ය ආයතනයක් වන ස්වර්ණවාහිනී මාධ්‍ය ආයතනයේ මේ වනවිට දැඩි අර්බුදකාරී තත්වයක් හටගෙන තිබේ. මේ වනවිටත් එහි සේවයේ නියුතු ජනමාධ්‍යවේදීන් ඇතුළු සේවකයින් 15 දෙනෙකු වැඩ තහනමකට ලක් කර ඇති අතර අදාල ආයතයේ සේවකයින් අඛණ්ඩ වර්ජනයක්ද ආරම්භ කර තිබේ. සේවක අයිතීන් සුරක්ෂිත කිරීම පාලකයන්ගේ වගකීමක් වන අතර එබැවින් ජනමාධ්‍යවේදීන්ගේ අයිතිය ආරක්ෂා කරන ලෙස ස්වර්ණවාහිනී මාධ්‍ය ආයතනයේ පාලනාධිකාරියෙන් ඉල්ලා සිටිමු. එමෙන්ම මේ පිළිබඳව රටේ අදාළ බලධාරීන්ගේ අවධානය යොමුවනු ඇතැයිද අපේක්ෂා කරමු.”", "URL": "https://lankatruth.com/si/?p=70711", "Category": "පුවත්", "Parent URL": null}