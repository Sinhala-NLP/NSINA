{"Source": "Lankatruth", "Timestamp": "April 29, 2019", "Headline": "මෛත්‍රී – රනිල් එකිනෙකාට ඇඟිල්ල දිගුකරගනිමින් තම තමන්ගේ නොහැකියාව වසාගැනීමට උත්සාහ කරනවා", "News Content": "(දෙවන සංස්කරණය) පසුගිය පාස්කු ඉරිදා රටේ ඇතිවූ පිපිරීම් මාලවත් සමග මේ වනවිට රට තුළ අනාරක්ෂිත තත්වයක් උද්ගතව ඇති බවත් ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා මෙයට වගකිවයුතු නමුත් මෙම තත්වය වලක්වා ගැනීමට තම තමන්ගේ ඇති නොහැකියාව වසා ගැනීම සඳහා එකිනෙකාට චෝදනා එල්ලකරගනිමින් සිටින බව ජනතා විමුක්ති පෙරමුණේ නායක අනුර දිසානායක මහතා සඳහන් කරයි. ඒ මහතා මේ බව ප්‍රකාශ කළේ බත්තරමුල්ල පැලවත්ත හි පිහිටි ජවිපෙ ප්‍රධාන කාර්යාලයේ අද (29) පෙරවරුවේ පැවති මාධ්‍ය හමුවක් අමතමිණි. ජනාධිපතිවරයා විසින් ජාතිය අමතමින් පැය 24ක් ඇතුළත ආරක්ෂක අංශවල වෙනසක් ඇති කරන බව පැවසුවද එම ප්‍රකාශය සිදු කර මේ වනවිට දින ගණනාවක් ගෙවී ඇතත් සිදු කර ඇත්තේ ආරක්ෂක ලේකම්වරයා ඉවත් කිරීම පමණක් යැයිද නිලධාරීන් පමණක් නොව මෙම තත්වයට වගකිවයුතු සියළු දෙනා පිළිබඳ තීරණයක් ගතයුතු යැයිද ඒ මහතා සඳහන් කළේ ය. එම මාධ්‍ය හමුවට ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතාද එක්වී සිටි අතර එහිදී වැඩිදුරටත් අදහස් දැක්වූ අනුර දිසානායක මහතා… “මෙම මාධ්‍ය සාකච්ඡාව කැඳවූයේ පසුගිය 21 දා එල්ල කරන ලද ම්ලේච්ඡ ත‍්‍රස්තවාදී ප‍්‍රහාරයත් ඉන් පසුව රට තුළ උද්ගත වී ඇති තත්වය පිළිබඳව කරුණු පැහැදිලි කිරීමටයි. මෙම ප‍්‍රහාරය ඉස්ලාම් අන්තවාදී ම්ලේච්ඡ ප‍්‍රහාරයක් බව සනාථ වී තිබෙනවා. දැන් කළ යුතු වන්නේ මේ ම්ලේච්ඡ මතවාදී ආකල්ප පතුරවන, ඒ ආකල්ප අනුව යන සංවිධාන හඳුනාගෙන පරාජයට පත්කිරීම සඳහා මූලික පියවර ගැනීමයි. අප සමාජය තවමත් තැතිගැනීමෙන්, බියට පත්වීමෙන් සලිතවී තිබෙනවා. ත‍්‍රස්තවාදය තීරණාත්මක ලෙස පරාජයට පත්කිරීමෙන් තොරව සමාජය යළි යථා තත්වයට පත් කරන්න බැහැ. මේ ප‍්‍රහාරය එල්ල කිරීම දක්වා මෛත්‍රීපාල සිරිසේන ජනාධිපතිවරයාත්, රනිල් වික‍්‍රමසිංහ අගමැතිවරයාත් රටට වගකිව යුතු නායකයින් ලෙස ක්‍රියාකර නැහැ. ජනාධිපතිවරයා කටයුතු කළේ ශ්‍රී ලංකා නිදහස් පක්ෂයේ නායකයා ලෙස. රනිල් වික‍්‍රමසිංහ කටයුතු කළේ එක්සත් ජාතික පක්ෂයේ නායකයා ලෙස. බලය ලබාගත් දවසේ සිටම ඔවුන් එකිනෙකා බැන අඬගහමින්, කුලල් කා ගනිමින් යටිකූට්ටු කුමන්ත‍්‍රණ කරමින් තමන්ගේ බල දේශපාලන අරමුණු වෙනුවෙන් ක්‍රියාකරමින් සිටියා. ජාතික ආරක්ෂාව බරපතළ අනතුරකට හෙළනු ලැබුවේ මේ බල දේශපාලන පොරයයි. මෙම ත‍්‍රස්ත ප‍්‍රහාරයන් පසුව ජනාධිපතිවරයාගේත් අගමැතිවරයාගේත් හැසිරීමෙන් නැවත නැවත ප‍්‍රදර්ශනය කරමින් තිබෙන්නේ රටට වගකිව යුතු, ආරක්ෂාව පිළිබඳව වගකිව යුතු නායකයින් ලෙස කි‍්‍රයා නොකරන බවයි. එක් එක් අයට වගකීම් පටවමින් එක් එක් අය වගකීම්වලින් නිදහස් කරමින් තමන්ගේ දේශපාලන බල න්‍යාය පත‍්‍රය මෙහෙයවමින් ඉන්නවා. ඒ වගේම ආණ්ඩුවක් ලෙස රටට කළ ප‍්‍රකාශය ඉතාමත් පරස්පරයි. අසත්‍ය සහ ළදරු ප‍්‍රකාශයන් කරමින් ඉන්නවා. ජනාධිපතිවරයාට නැවත ජනාධිපති පුටුවේ වාඩිවීමට තිබෙන සිහිනයත්, රනිල් වික‍්‍රමසිංහට මෙතෙක් ළඟාවිය නොහැකි වුණු ජනාධිපති පුටුවේ වාඩිවීමට තිබෙන සිහිනයත් වෙනුවෙන් කටයුතු කරනවා හැරුණුකොට මේ රටේ අනාරක්ෂිත අස්ථාවර ස්වභාවය වෙනස් කිරීම සඳහා ක්‍රියා නොකරන බවයි පැහැදිලි වෙන්නේ. මුස්ලිම් අන්තවාදී උමතුව ව්‍යාප්ත කරමින් මේ ප‍්‍රහාරය දක්වා ඔවුන් ප‍්‍රසිද්ධියේ ක්‍රියාකරමින් අවුරුදු 10-12ක් අතීතයේ සිටම මතුපිට තලයේ කටයුතු කර තිබෙනවා. එවැනි සංවිධාන රට තුළ ක්‍රියාත්මක වෙමින් තිබෙන බව දැනගෙන හිටියත් ඊට එරෙහිව ක්‍රියාත්මක වීමට හෝ තහනම් කිරීමට නීතිමය බලයක් නොමැති බවත් අග‍්‍රාමාත්‍යවරයා පසුගියදා ජාත්‍යන්තර නාලිකාවකට ප‍්‍රකාශ කර තිබුණා. ජාත්‍යන්තර අයි.එස්.අයි.එස් සංවිධානයේ ක්‍රියාකාරිත්වය ලංකාව තුළ තිබෙන බව දැනගෙන සිටි බවත් එය මර්දනය කිරීමට නීතිමය ප‍්‍රතිපාදන නොමැති බවත් කියා තිබුණා. හැබැයි නීතිමය ප‍්‍රතිපාදන නොමැති නම්, පාර්ලිමේන්තුවේදී නීති පැනවීමේ මූලික වගකීම තිබෙන්නේ අගමැතිවරයාටයි. පාර්ලිමේන්තුවේ ප‍්‍රධානියා හැටියට අවශ්‍ය නීති පාර්ලිමේන්තුවට ගෙනත් සම්මත කර, ක්‍රියාත්මක කිරීමේ මූලික වගකීම අගමැතිවරයාට තිබෙනවා. අයි.එස්.අයි.එස් සංවිධානය සමග සම්බන්ධ ලංකාවේ මුස්ලිම් ආගමික උමතුව දැනගෙන සිටියා නම්, එය රටට හෙළිදරව් කරන එක ආණ්ඩුවේ මූලික වගකීමක්. එය මර්දනය කිරීම සඳහා ආරක්ෂක අංශවලට ගත යුතු ක්‍රියාමාර්ග හා උපදෙස් ලබාදීම ආණ්ඩුවේ වගකීමයි. හැබැයි මේ ප‍්‍රහාරය එල්ල කරන තෙක් ආරක්ෂක මණ්ඩලය තුළ හෝ පාර්ලිමේන්තුවේදී හෝ රට සමග හෝ අගමැතිවරයා මේ සාකච්ඡාව කර තිබුණේ නැහැ. නීති ප‍්‍රතිපාදන ප‍්‍රමාණවත් නැහැ කියන එක පිළිගන්න බැහැ. රනිල් වික‍්‍රමසිංහලාට කවුරුහරි දඩයම් කරන්න ඕන වුනහම නීති පොත පෙරළ පෙරළ ඉන්නේ නැහැ. විශ්වවිද්‍යාල ශිෂ්‍යයන්ගේ උද්ඝෝෂණයවලට පහර දුන්නේ, තෙල් සංස්ථාවේ සේවක උද්ඝෝෂණයේදී මැරයින් පහර දුන්නේ, හම්බන්තොට වරාය විකිණීමට එරෙහි උද්ඝෝෂණයේදී ම්ලේච්ඡ ප‍්‍රහාරයන් එල්ල කළේ රනිල් වික‍්‍රමසිංහලාගේ මොන නීති පොතට අනුව දැයි අපි ප‍්‍රශ්න කරනවා. රනිල් වික‍්‍රමසිංහලාට පොදු ජන ව්‍යාපාර දඩයම් කරන්න ඕන වුනාම නීති පොත පෙරළ පෙරළා නොසිට මැර කණ්ඩායම් යොදවා මර්දනය කළ මෑත ඉතිහාසයේ අත්දැකීම් තිබෙනවා. අගමැතිවරයා හැටියට රනිල් වික‍්‍රමසිංහ පෙන්නුම් කරමින් තිබෙන්නේ රට ගැන තමන්ගේ නොහැකියාවත් වගකීම් විරහිතභාවයත් වගේම අනුන් මත වරද පටවා නිදහස් වීමට දරන උත්සාහයයි. රනිල් වික‍්‍රමසිංහ අගමැතිවරයා වගේම ජනාධිපතිවරයාත් ලැජ්ජා විය යුතුයි. මේ ප‍්‍රහාරය ගැන තමන් දැනගත්තේ සමාජ මාධ්‍ය හරහා බව ඔහු කියනවා. මෙයින් කියන්නේ ඔහුට යටින් කිසිදු සංවිධාන යාන්ත‍්‍රණයක් නොමැති බවද? නමුත් බුද්ධි අංශ පවතින්නේ ඔහු සතුව නම්, ආරක්ෂක අමාත්‍යාංශය සතුව පොලිස් දෙපාර්තමේන්තුවත් තියාගෙන ඉන්නවා නම්, අයවැය ලේඛනයේ විශාල මුදලක් ජනාධිපතිවරයා වෙනුවෙන් වැය කරනවා නම්, එයින් පෙන්නුම් කරන්නේ මේ රට සම්බන්ධයෙන් ජනාධිපතිවරයා දරන වගකීමේ ස්වභාවයයි. සමහර විට ඔහු යටතේ සිටින නිලධාරීන් කල්පනා කරන්න ඇති මේ තොරතුරු ජනාධිපතිවරයාට කීමෙන් වැඩක් නැහැ කියල. පොලිස්පති වරයාත් ආරක්ෂක ලේකම්වරයාත් බුද්ධි අංශයේ ප‍්‍රධානීන් සාකච්ඡා කළ යුතු වන්නේ ජනාධිපතිවරයා එක්කයි. නමුත් ඒ නිලධාරීන් තොරතුරු වාර්තා කළේ නැහැ කියලා ජනාධිපතිවරයාම කියනවා නම්, ඔහු තේරුම් ගත යුත්තේ තමන්ට වගකිව යුතු නිලධාරීන්ගේ ඔළුවේ තමන් ගැන හැදිලා තියෙන චිත‍්‍රයේ ස්වභාවයයි. මේ ප‍්‍රහාරයන් තමන්ට සිදුවී තිබෙන හානිය, මේ වගකීමෙන් ඔහුට මිදෙන්න බැරි ස්වභාවයත් සමාජය ඉදිරියේ සාධාරණය කරගැනීම වෙනුවෙන් ජනාධිපතිවරයා වගකීම් විරහිත ප‍්‍රකාශ කරමින් සිටිනවා. පැය 24ක් ඇතුළත වේගවත් ලෙස ආරක්ෂක අංශ ප‍්‍රතිසංවිධානය කරන බව ප‍්‍රකාශ කළත්, මේ දක්වා මොනවාද කර තිබෙන්නේ. ජනාධිපතිවරයා විසින් පොලිස්පතිවරයාට ඉල්ලා අස්වෙන ලෙස දැන්වූ බව අවස්ථා ගණනාවකදී මාධ්‍ය විසින් වාර්තා කර තිබුණා. හැබැයි ජනාධිපතිත් පුටුවේ ඉන්නවා. පොලිස්පතිත් තමන්ගේ ඒ පුටුවෙම ඉන්නවා. එහෙනම් ජනාධිපතිවරයාගේ ඇති ඵලය මොකක්ද? ආරක්ෂක අංශ ප‍්‍රතිසංවිධානය කරන බව කීවත් මේ දක්වා කර ඇති එකම දේ ආරක්ෂක ලේකම්වරයා ඉවත් කිරීම පමණයි. රටේ ජාතික ආරක්ෂාව පිළිබඳවත්, ජනතාවගේ ආරක්ෂාව පිළිබඳවත්, ජනාධිපතිවරයා හෝ අගමැතිවරයා වගකීමෙන් ක්‍රියා නොකරන බව සනාථ කර තිබෙනවා. අග‍්‍රාමාත්‍යවරයා, ජනාධිපතිවරයා, පොලිස්පතිවරයා තමන්ගේ පුටුව රැකගැනීම සඳහා පොරයක ඉන්න අතර, ජනතාව අනාරක්ෂිතභාවයක ඉන්නවා. මේ ප‍්‍රහාරය දේශපාලන කණ්ඩයම්, බටහිර රාජ්‍යයන්, තම තමන්ගේ බල වුවමනාවෙන් පාවිච්චි කරමින් ඉන්නවා. ඒ වගේම පරාජිත කණ්ඩායම්වලට දේශපාලන සටන් පාඨ අහිමිවී තිබෙන අවස්ථාවක මේ ම්ලේච්ඡ ප‍්‍රහාරය පදනම් කරගෙන තමන්ගේ මුළු දේශපාලන ව්‍යාපෘතිය දියත් කරන්න ක්‍රියාකරමින් සිටිනවා. පසුගිය දින කීපය ඇතුළත ඔවුන්ගේ හැසිරීමෙන් ඔප්පුකර තිබෙන්නේ එයයි. එක් පාර්ලිමේන්තු මන්ත්‍රීවරයෙක් සජීවී රූපවාහිනී සංවාදයකදී ප‍්‍රකාශ කළේ අම්පාර දිස්ත්‍රික්කයේ මෙහෙයුමකදී හමුදා නිලධාරීන් 11 දෙනෙකු මිය ගිය බවයි. ඔවුන්ගේ ප‍්‍රාර්ථනාව, ඔවුන්ගේ වුවමනාව, ඔවුන්ගේ කැමැත්ත හමුදා නිලධාරීන් විශාල ප‍්‍රමාණයක් හෝ පොලිස් නිලධාරීන් විශාල ප‍්‍රමාණයක් හෝ ජනතාව විශාල ප‍්‍රමාණයක් මිය යන ප‍්‍රමාණයට තමන්ගේ දේශපාලන න්‍යාය පත‍්‍රය සකස් කර ගැනීමයි. ඉතාමත් භයානක දේශපාලන අරමුණක් ඔවුන්ට තිබෙන්නේ. රූපවාහිනී සජීවී වැඩසටහනකදී මේ ප‍්‍රකාශයට පත් කරන්නේ සමස්ත දේශපාලන කඳවුරේම අභිලාශයයි. එම දේශපාලන කඳවුර ඔහු පිළිබඳව ගත්ත ක්‍රියාමාර්ගය මොකක්ද? ආණ්ඩුව ඔහු පිළිබඳව ගත්ත ක්‍රියාමාර්ගය මොකක්ද? යම් සමාජ මාධ්‍යයක විකෘති ප‍්‍රවෘත්තියක් ඵල කළා නම් හඹාගෙන ගොස් ඔහු අත්අඩංගුවට ගන්න ඔවුන් ක්‍රියාකරනවා. හැබැයි සජීවී රූපවාහිනී වැඩසටහනකදී එවැනි ප‍්‍රකාශයක් කිරීමෙන් පසුවත් කිසිදු ක්‍රියාමාර්ගයක් මේ දක්වා ගත්තේ නැහැ. ආණ්ඩුවේ සියලු ව්‍යාපෘති අසාර්ථක වී තිබෙන වෙලාවක ආණ්ඩුවත් මෙයින් ගොඩ එන්න ක්‍රියාමාර්ග තෝරනවා. ලෝක ත‍්‍රස්තවාදය නිර්මාණය කිරීමේ සිටම, අයිඑස්අයිඑස් සංවිධානය බිහිකිරීමේ සිටම බටහිර රාජ්‍යයන්වල දේශපාලන ආර්ථික අරමුණු තිබෙනවා. සෝවියට් පාලනයට එරෙහිව ඇෆ්ගනිස්ථානයේ මුජහිදීන් ගරිල්ලා ව්‍යාපාරය ආරම්භ කළේ ඇමෙරිකා එක්සත් ජනපදයයි. අල්කයිඩා වැනි ජාත්‍යන්තර ත‍්‍රස්තවාදී ජාලයකට උපත සැපයූවේ මේ සංවිධානයයි. සිරියාවේ නීත්‍යානුකූලව බලයට පත්කර ගන්නා ලද පාලනය පෙරළා හැරීම වෙනුවෙන් අයි.එස්.අයි.එස් සංවිධානයට සියලු යටිතල පහසුකම් සැපයූවේ එක්සත් ජනපදයයි. ඒනිසා බටහිරරටවලට ලෝකය පුරා ක්‍රියාත්මක කරන ආර්ථික, දේශපාලනික ආරක්ෂක න්‍යාය පත‍්‍රයක් තිබෙනවා. ඔවුන්ගේ එම යුදමය න්‍යාය පත‍්‍රය ලංකාව තුළ ක්‍රියාත්මක කිරීමට යොදාගෙන තිබෙනවා. ඇමෙරිකාව සහ ශ්‍රී ලංකාව අතර ආරක්ෂක ගිවිසුම 1997 සිට විවිධ මුහුණුවරින් මේ රට මත පටවා තිබෙනවා. ඒ වගේම ජාත්‍යන්තරයේ විවිධ ඔත්තු සේවාවන් සහ හමුදා කණ්ඩායම් ලංකාවට කැඳවීමේ සූදානමක් තිබෙනවා. මේ ත‍්‍රස්තවාදී ප‍්‍රහාරය එල්ල වුණු මොහොතේ සිටම ජනතා විමුක්ති පෙරමුණ ඉලක්ක කර ගත්තු ප‍්‍රහාරයක් විශේෂයෙන් එල්ල කරමින් සිටිනවා. අපි ඒ තරම් ගණන් නොගන්නා සමාජ මාධ්‍ය ජාලය ඔස්සේ විශාල අවලාද මඩ ප‍්‍රහාරයක් එල්ල කරනවා. එම සමාජ මාධ්‍ය ජාලා හසුරුවන්නන් විසින්ම ඒ මාධ්‍යයට හිමි වටිනාකම් අහෝසි කරගනිමින් සිටිනවා. මා සහ කැනඩාවේ සොහොයුරෙකුගේ ඡායාරූපයක් පළ කර, මරාගෙන මැරනෙ බෝම්බකරු ඔහු බව දක්වා තිබුණා. ඒ වගේම ත්‍රීකුණාමල දිස්ත්‍රික්කයේ සොහොයුරෙකු සහ මා පෙනී සිටින ඡායාරූපයක් යොදාගෙන මරාගෙන මැරෙන බෝම්බකරුවෙකු බව දක්වා තිබුණා. ඒ වගේ කිසිදු වටිනාකමක් නැති විකෘති කරුණු දක්වමින් සමාජ මාධ්‍ය ජාලාවල විශ්වසනීයත්වය බිඳදමා තිබුණා. අපි ඒව කිසිසේත්ම බැරෑරුම් ලෙස සලකන්නේ නැහැ. හැබැයි මේ ඉරිදා පළ කළ පුවත්පතක යම් වාර්තාකරණයක් පිළිබඳව අපි සැලකිල්ලට ලක්කර තිබෙනවා. අරුණ කියන පුවත්පතක් පළ කරන බව ඉතා කුඩා පිරිසක් පමණයි දැනගෙන ඉන්නේ. පුවත්පත මුද්‍රණය කරන්න යන වියදම සහ ඔවුන්ගේ ආදායම හෙළිකරන්න පුළුවන් නම්, මොනතරම් මුදල් ප‍්‍රමාණයක් මීට යොදවනවාද කියන එක තේරුම් ගන්න පුළුවන්. මේ විස්තර රටට හෙළිකරන්න කියලා මම අභියෝග කරනවා. මිලියන ගණන් සතිපතා වියදම් කරමින් එවැනි මාධ්‍ය ආයතන පවත්වාගෙන යන්නේ ඇයි. මෙහි අයිතිකරුවා දිලිප් ජයවීර. ඔවුන්ට දේශපාලන අරමුණක් තිබෙනවා. ඔහුම කියන පරිදි ගාල්ලේ සිට රුපියල් 500/ක් අරගෙන කොළඹ ඇවිල්ලා, මහා ධනවතෙක්, මහා සමාගම් හිමිකරුවෙක් බවට පත්වී ඉන්නවා. මාධ්‍ය ජාලයක හිමිකරුවෙක් බවට පත්වී ඉන්නවා. රුපියල් 500/ක් අරගන කොළඹ ඇවිල්ලා දශකයකට ආසන්න කාලයක් තුළ එවැනි දැවැන්ත සමාගම් හිමිකරුවෙක් හෝ මහා මාධ්‍ය ජාලයක් හිමිකරුවෙක් හෝ බවට පිරිසිදු ආදායම් මාර්ග ලබමින් පත්විය හැකිද? දේශපාලන සබඳකම් නොමැතිව අපේ රටේ එවැනි ව්‍යාපාර වර්ධනය කළ හැකිද? පසුගිය දශකයේ අපේ රටේ පාලනය දෙස බලපුවහම ව්‍යාපාර දියත් කළ හැකිව තිබුණේ, කොටස් වෙළඳ පොළේ සෙල්ලම් දාන්න පුළුවන්කම තිබුණේ දේශපාලන හස්තයන්ගේ අනුග‍්‍රහය මත පමණයි. ඒ දේශපාලන අනුග‍්‍රහය නැතිව දැවැන්ත මාධ්‍ය ජාලා හිමිකරුවන් බවට පත්වෙන්න බැරි බව ඒ ඉතිහාසය ඕනෑවටත් වඩා සාක්ෂි දරමින් තිබෙනවා. මේ පත්තරය ප‍්‍රධාන කර්තෘවරයා හිටපු ජනාධිපති මහින්ද රාජපක්ෂ මහත්තයාගේ මුද්‍රිත මාධ්‍ය පිළිබඳ අධ්‍යක්ෂ මහින්ද ඉලේපෙරුමයි. ඔහුට වරප‍්‍රසාද, ජනාධිපතිවරයාගේ මාධ්‍ය අධ්‍යක්ෂ කියන තනතුර වගේ දේ අහිමි වී තිබෙනවා. ඒ වේදනාවෙන් ඔහු පෙළෙනවා. දිලිප් ජයවීර සහ අප අතර තිබෙන්නේ ව්‍යාපාරික ගැටුමක් නොවේ. අපිට කොහොමත් ව්‍යාපාර ඇත්තේ නැහැ. හැබැයි දිලිප් ජයවීර සහ අපි අතර දේශපාලන ගැටුමක් තිබෙනවා. ඔහු හරි පැහැදිලිව පෙන්නුම් කරමින් තිබෙන්නේ ඔහුගේ දේශපාලන ව්‍යාපෘතියයි. ඒ දේශපාලන ව්‍යාපෘතියේ වුවමනාව වෙනුවෙන් ”දෙමටගොඩින් අත්අඩංගුවට ගත් ඊබ‍්‍රාහිම්, අරුණට කතා කරයි.” යනුවෙන් සඳහන් කර, තිබෙනවා. මම අපරාධ පරීක්ෂණ දෙපාර්තමේන්තුවෙන් වගකීමකින් විමසා සිටියා ඔහු සමග කතාකරන්න ඉඩකඩ ලබාදුන්නාද කියා. එහෙම ඉඩක් ලබාදී නැහැ. දෙරණ නාලිකාව පසුගිය දින කිහිපයක් පුරා මෙය දැන්වීමක් හැටියට ප‍්‍රචාරය කළා. “දෙමටගොඩින් අත්අඩංගුවට ගත් ඊබ‍්‍රාහිම් අරුණට කතා කරයි – ජවිපෙට අතදිගහැර වියදම් කළේ ඊබ‍්‍රාහිම්” කියලා පත්තරේ පළ කරනවා. ඔහු අපි වෙනුවෙන් අතදිගහැර වියදම් කළේ කොහොමද? මුදල් දැම්මේ කොහෙටද? වගේ කරුණු හෙළිකරන ලෙස මම අභියෝග කරනවා. හැබැයි මම අරුණ පත්තරේ වියදම්-ආදායම් සහ ඉතිරි සල්ලි යොදවන්නේ කොහෙන්ද කියල හෙළිකරනවා. රනිල් වික‍්‍රමසිංහ දෙරණ නාලිකාවට පාර්ලිමේන්තුවේදී තර්ජනය කරන කොට, මාධ්‍යවේදීන් ඝාතනය කරන කොට, මාධ්‍යයට පහරදෙන කොට, අපි ඊට එරෙහිව පෙනී සිටියා. හැබැයි මාධ්‍ය ආයතනවලටත් වගකීමක් තිබෙන බව තේරුම් ගත යුතුයි. “බෝම්බ ප‍්‍රහාරයට පෙර සතියේ ඊබ‍්‍රාහිම්ගේ පුතාගේ ගිණුමෙන් මිලියන දහස් ගණනක් නිදහස් කරගෙන” වගේ දේවලුත් කියනවා. මේ කියන්න හදන්නේ මිලියන දහස් ගණනක් ජවිපෙට ආවා කියන එකනේ. ඊට පස්සෙත් රූපවාහිනී නාලිකාවෙන් උදේ පත්තර කියවන කොට ඒ කියන ආකාරය දිහා බලන්න. රස කර කර, තලු මර මරා සමාජයට වැරදි චිත‍්‍රයක් මවනවා. දිලිප් ජයවීරත්, මහින්ද ඉලේපෙරුමත් තමන් නියෝජනය කරන දේශපාලන ව්‍යාපෘතියේ වුවමනාවක් හැටියට මෙය පළ කර තිබෙනවා. ඔහු සතුව දෙරණ රූපවාහිනී නාලිකාව තිබෙනවා. ගුවන් විදුලි නාලිකා තිබෙනවා. ඉංග්‍රීසි-සිංහල මුද්‍රිත මාධ්‍ය තිබෙනවා. මේ මාධ්‍ය ජාලය ඔහුගේ දේශපාලන ව්‍යාපෘතිය වෙනුවෙන් යොදාගත්තාට කමක් නැහැ. හැබැයි අපි අවධාරණය කරන්නේ ඔහුගේ දේශපාලන ව්‍යාපෘතිය වෙනුවෙන්, ඔහුට අහිමි වන ව්‍යාපාර ජාලය වෙනුවෙන්, ධනය උපයා ගැනීමේ මාර්ගයක් හැටියට යළි දේශපාලනයට අවතීරණය වීම වෙනුවෙන් ජනතා විමුක්ති පෙරමුණට අවලාද නගන්න සූදානම් වෙන්න එපා කියන එකයි. මහින්ද ඉලේපෙරුමටයි, දිලිප් ජයවීරටයි අපි ඒ බව අවධාරණයෙන් කියනවා. මේ මාධ්‍ය ජාලයේ භාවිතාවන් පිළිබඳව අපි දීර්ඝකාලයක සිට විමර්ශනයක සිටියා. ඉතාමත් කැත, අවලාද, අසත්‍ය භාවිතය තවත් ඉදිරියට ගෙනයාමටයි මේ පණපොවා තිබෙන්නේ. මේ ක්‍රියාකාරිත්වය පිළිබඳව විරෝධයත්, හෙළාදැකීමත් අපි ප‍්‍රකාශයට පත් කරනවා. මාධ්‍ය සදාචාරය, මාධ්‍ය සම්ප‍්‍රදායවලට ඔවුන් ගරු කරනවා නම්, මා මේ කියන ලද කිසිවක් සංශෝධනයට ලක් නොකොට, ඔහුගේ නාලිකාවෙත්, පුවත්පත්වලත් පළ කරන්න කියලා ඉල්ලා සිටිනවා. මේ කියන ලද හැම වාක්‍යයක් පිළිබඳවම වගකීමෙන් අපි පක්ෂයක් ලෙසට ඉන්නවා. ඔවුන් වගේ අවලාද, අසත්‍යය අපි කියලා නැහැ. මෙහෙම එකක් පළ කළාම ඊළඟ ඉරදා පත්තරයේ නිවැරදි කර පළ කරන එක මාධ්‍ය සම්ප‍්‍රදාය බව අපි දන්නවා. හැබැයි මේ සතිය ඇතුළත ගොඩනැගෙන මතයට ඒකෙන් පිළිතුරක් ලැබෙන්නේ නැහැ. මේ සතිය ඇතුළත ගොඩනැගෙන අසත්‍ය, අවලාද මේ කරුණුවලට පිළිතුරු ලබාදීම අපේ වගකීමයි. ඔවුන්ට ලියන්න, වාර්තා කරන්න අයිතිය තියනවා වගේම ඔවුන්ගේ වාර්තා කරනයේ, ඔවුන්ගේ තොරතුරු සැපයීමේ අවලාද භාවය නිවැරදි කිරීමේ අයිතියක් අපට තිබෙන බව අප පිළිගන්නවා. ඒ අපේ අයිතියක්. ඒ අයිතිය තමයි අපි අද මේ උපයෝගී කරගන්නේ. මේ ක්‍රියාදාමයට එරෙහිව පක්ෂයක් ලෙස ගත හැකි සෑම ක්‍රියාමාර්ගයක් ගන්න අපි සූදානම්. ඒ වගේම අපරාධ පරීක්ෂණ දෙපාර්තමේන්තුවෙන් ලිඛිතව ඊබ‍්‍රාහිම් පිළිබඳව විමසා බැලීමට කටයුතු කරනවා. ඊබ‍්‍රාහිම් පිළිබඳව අපේ පැත්තෙන් අපි සියල්ල කියලා තියෙන්නේ. ඔහු කවුද? ඔහු සහ අපි අතර තිබුණු දේශපාලනයේ ස්වභාවය. මෙම සිදුවීමේදී ඔහුගේ දරුවන් සම්බන්ධ වී තිබෙන ප‍්‍රමාණය වගේම අපි ඉතා පැහැදිලිව කියා තිබෙන්නේ ඔහු පිළිබඳව පරීක්ෂණ පවත්වා මෙම ක්‍රියාදාමයට ඔහු හවුල්වී තිබෙන ප‍්‍රමාණය අනුව ද`ඩුවම් ලබාදිය යුතු බවයි. ඔහු ආරක්ෂා කරන්න හෝ ඔහු වෙනුවෙන් පෙනී සිටින්න, ජනතා විමුක්ති පෙරමුණට කිසි වුවමනාවක් නැහැ. මේ රටේ දේශපාලන ව්‍යාපාරයක් හැටියට විවිධ අයත් එක්ක අපි කටයුතු කර තිබෙනවා. අපි විතරක් නොවෙයි, මහින්ද රාජපක්ෂගේ කඳවුරත් එහෙම තමයි. මීගමුවේ නියෝජ්‍ය නගරාධිපතිවරයා ආයුධ සහ සැකකටයුතු භාණ්ඩ එක්ක අත්අඩංගුවට අරන් තිබෙනවා. නමුත් අපි මහින්ද රාජපක්ෂ මහත්තයා අයිඑස්අයිඑස් එක්ක සම්බන්ධයි කියල කියන්නේ නැහැ. ඒ වගේම කොළඹ මහනගර සභාවේ එක්සත් ජාතික පක්ෂ මන්තී‍්‍රවරයෙක් පල්ලියක් තුළ අවි සඟවලා තිබුණ කියල අත්අඩංගුවට අරන් තිබුණා. පක්ෂයක් ලෙස ඔවුන් මෙයට සම්බන්ධ වුණා කියල අපි විශ්වාස කරන්නේ නැහැ. වත්තල මාබෝලේ ප‍්‍රාදේශීය සභාවේ පොහොට්ටුවේ මන්ත්‍රීවරයෙක් අත්අඩංගුවට ගන්න යනකොට ඔහු රටන් පලාගොස් තිබෙනවා. මේ නිසා පොහොට්ටුව අයි.එස්.අයි.එස් එක්ක සම්බන්ධ විනාශකාරී දාමයක් ගෙනිච්ච කියල අපි කියන්නේ නැහැ. වීරවංශ පාස්පෝට් ඇතුළු කූට ලේඛන සකස් කළ උකුවෙල කණ්ඩායමක් එක්ක සම්බන්ධතාවයක් තිබූ බව හෙළිවී තිබෙනවා. මේ ත‍්‍රස්තවාදීන්ට අවශ්‍ය පාස්පෝට් සහ අයිඩන්ටි කාඩ් හදල දෙන්න නියෝග දුන්නේ වීරවංශ කියලා අපි කියන්නේ නැහැ. ඒක උකුවෙල පුද්ගලයාගේ වැඩක්. දේශපාලන පක්ෂ විවිධ පුද්ගලයන් එක්ක, විවිධ කණ්ඩායම් එක්ක සම්බන්ධතා පවත්වනවා. සමාජය අපරාධවලින් ගහන වී තිබෙනවා. ඒ විවිධ අපරාධකරුවන් පොදු සමාජය තුළ සැඟවී සිටින බව අපි දන්නවා. මේ සිදුවීම් අළලා ජනතා විමුක්ති පෙරමුණ කේන්ද්‍ර ගත කරගෙන එල්ල කෙරෙමින් තිබෙන අවලාදයෙන් පෙන්නුම් කරන්නේ මේ කිසිවෙකුට සත්‍යය මත පදනම්ව ජනතා විමුක්ති පෙරමුණට එරෙහිව චෝදනාවක් එල්ල කරන්න බැරි බවයි. ඒ නිසා නැවත නැවතත් උත්සාහ කරමින් තිබෙන්නේ අවලාද, අසත්‍යය, බොරු ප‍්‍රචාර අපේ පක්ෂයට එරෙහිව එල්ල කිරීමටයි. ඒ නිසා නැවතත් අපි දෙරණ රූපවාහිනියටත්, පත්තර කඩමල්ලටත්, එහි අයිතිකරුවාටත් කර්තෘවරයාටත් අපි ප‍්‍රකාශ කරන්නේ කරුණාකරල ඔයගොල්ලන්ගේ ව්‍යාපෘතිය කි‍්‍රයාත්මක කරන්න අපේ පක්ෂයට අවලාද එල්ල කිරීම නවත්වන්න කියලයි.” මාධ්‍යවේදීන් නැගූ ප‍්‍රශ්නවලට පිළිතුරු “මේ ප‍්‍රශ්නයට අපි කවුරුත් මැදිහත් විය යුත්තේ තම තමන්ගේ දේශපාලන කෝණය අනුව විග‍්‍රහ කරගෙන නොවෙයි කියල, අපි මුලසිටම ප‍්‍රකාශ කළා. ජනතා විමුක්ති පෙරමුණේ අපි මෙය පදනම් කරගෙන යම් දේශපාලන ප‍්‍රතිලාභයක් ගැනීමේ අරමුණින් මැදිහත් නොවන බව ප‍්‍රකාශ කළා වගේම ක්‍රියාකාරිත්වයෙනුත් ඒ බව ඔප්පු කරමින් ඉන්නවා. අපේ මුළු ප‍්‍රවේශයම තිබෙන්නේ රටේ ආරක්ෂාවත් ජනතාවගේ ආරක්ෂාවත් ප‍්‍රමුඛ තැන්හිලා කටයුතු කිරීමටයි. ආණ්ඩුවට කාර්ය භාරයක් තිබෙනවා වගේම දේශපාලන ව්‍යාපාරයක් විදිහට අපට තිබෙන කාර්යභාරය අපි නිසිලෙස ඉටුකරමින් තිබෙනවා. කථානායකවරයාගේ ප‍්‍රධානත්වයෙන් පැවැත්වූ සර්වපාක්ෂික සමුළුවට ගිහිල්ලා අපි අදහස් ඉදිරිපත් කළා. ජනාධිපතිවරයා කැඳවා තිබූ සර්වපාක්ෂික සමුළුවට ගිහිල්ල අදහස් ඉදිරිපත් කළා. ඒ වගේම විවිධ ආකාරයෙන් අපි ආණ්ඩුවේ සහ විපක්ෂයේ කණ්ඩායම් එක්ක සාකච්ඡා කර තිබෙනවා. මෙම තත්වය මැඩ පැවැත්වීම සඳහා අපේ උපරිම දායකත්වය සක්‍රීයව ලබාදී තිබෙනවා. මේ සිදුවීමේදී වෙනදා මෙන් ප‍්‍රකෝපකාරී නොවී දක්වන ලද ප‍්‍රතිචාරය සම්බන්ධයෙන් අපි ජනතාවට ස්තුතිවන්ත වෙනවා. එහිදී කාදිනල් පියතුමා දැක්වූ දායකත්වය ඉතාමත් ප‍්‍රසංසනීය බව අවධාරණය කරනවා. රනිල් උත්සාහ කරන්නේ බොරදියේ මාළු බාමින් ප‍්‍රතිත‍්‍රස්ත පනත ගෙන එන්නයි. අපේ රටේ ඇතිවෙන ත‍්‍රස්තවාදය හෝ මෙවැනි ආගමික අන්තවාදය පරාජය කිරීම වෙනුවට දේශපාලන ව්‍යාපාරත්, වෘත්තීය සමිති, පොදු මහජන ව්‍යාපාරත් මර්දනය කිරීමට නීති ගෙන එන්න කටයුතු කරමින් තිබෙනවා. මෙවැනි ව්‍යාපාරයක් මර්දනය කිරීම සඳහා ප‍්‍රමාණවත් නීති රීති සකස් වී තිබෙනවා. රනිල් වික‍්‍රමසිංහ උත්සාහ කරන්නේ මේ තත්වය ප‍්‍රයෝජනයට ගෙන ජනතාව මර්දනය කිරීම සඳහා තව තවත් නීති ගෙන ඒමටයි. ඒකට කිසිසේත්ම ඉඩ නොදිය යුතුයි. පොලිස්පතිවරයාට විරුද්ධව එවැනි යෝජනාවක් ගෙන එන විට ඒ මොහොතේ තිබෙන තත්වය එක්ක මොකද කරන්නේ කියල අපි බලමු. පොලිස්පතිවරයා වගේම මෙයට වගකිව යුතු අනෙක් නිලධාරින් දේශපාලනඥයන් සම්බන්ධයෙනුත් යෝජනාවක් පාර්ලිමේන්තුවට ගෙන ආ යුතුව තිබෙනවා. අවස්ථා ගණනාවකදීම සමහර බුද්ධි තොරතුරු ලැබී තිබුණු බව අපි දැක්කා. සමහර තොරතුරු පහරදීමේ ස්වභාවයන්, පහර දිය හැකි ආකාර, වගේ තොරතුරු නිශ්චිත කර තිබුණා. ජනාධිපතිවරයා හෝ ඊට අදාළ වගකිවයුතු ආරක්ෂාව භාර නිලධාරීන් හෝ අදාළ කටයුතු නොකළ බව පැහැදිලියි. ඒ සියලු දෙනා තමන්ගේ වගකීම ඉටුනොකළ බව ඔබ ඔය කියන තොරතුරුවලින් තවදුරටත් සනාථ වෙමින් තිබෙනවා.” ටිල්වින් සිල්වාමහතා ප‍්‍රශ්නවලට පිළිතරු දෙමින්.. “මේ ප‍්‍රහාරය සම්බන්ධයෙන් ආණ්ඩුවේ මැදිහත්වීම බැලුවහම පැහැදිලි වන්නේ මේ රටේ ආණ්ඩුවක් නැති බවයි. විශේෂයෙන්ම පහුගිය ඔක්තෝබර් මාසයේ 26වැනිදා මහින්ද රාජපක්ෂ මහත්තයත් එක්ක එකතු වෙලා බලය පැහැර ගැනීමේ කුමන්ත‍්‍රණය අසාර්ථක වුණාට පස්සේ ආණ්ඩුවේ බෙදීම වඩාත් තීව‍්‍ර වෙලා තිබෙන්නේ. අගමැතිවරයා එක පැත්තකත්, ජනාධිපතිවරයා එක පැත්තකත් ඉන්නේ. අගමැතිවරයාත්, පොලිස්පතිවරයාත් ආරක්ෂක මණ්ඩලයට කැඳවන්නේ නැති බව කීමෙන් පැහැදිලි වන්නේ ඔවුන් තම තමන්ගේ ව්‍යාපාර කරගෙන යන බවයි. ආණ්ඩුවක් පවත්වාගෙන යනවා වෙනුවට එකිනෙකාගේ පුද්ගලික ප‍්‍රතිවිරෝධයන් දේශපාලන ප‍්‍රතිවිරෝධයන් බවට පත්කරගෙන වෙන වෙනම වැඩකරගෙන යාම නිසා මේ ප‍්‍රහාරය එල්ල වුණු බව පැහැදිලියි. මේකට වගකිවයුතු නිලධාරීන්ට විරුද්ධව පියවර ගන්නවා වගේම, නිලධාරීන්වත් ඒ තත්වයට පත් කළ දේශපාලන බල අධිකාරිය ඉස්සෙල්ලාම මේ ගැන වගකීම භාරගත යුතුයි. පොලිස්පතිට වගකීම පටවනකොට ජනාධිපතිවරයාටත් ඒ වගකීම තියෙනවා. ආරක්ෂක ඇමතිකම දරන්නේත් ජනාධිපතිවරයාමයි. ඒ නිසා මේ කාටවත් වගකීමෙන් බැහැරව යන්න පුළුවන්කමක් නැහැ. තමන්ව ආරක්ෂක මණ්ඩලයට කැඳවන්නේ නැහැ කියලා, සිද්ධිය වුණාට පස්සේ අතහෝදා ගන්න ප‍්‍රකාශ කරනවා වෙනුවට ඉස්සෙල්ලාම තමන්ගේ වැරැද්ද, තමන්ගේ දුර්වලතාවය පිළිගත යුතුයි. පිළඅරගෙන නිවැරදි කරගත යුතුයි. නමුත් තාමත් එක්නෙකාට ඇඟිල්ල දික්කරගන්නවා වෙනුවට තමන්ගේ වරද භාර ගන්නේ නැහැ. කාදිනල්තුමා කැඳවපු රැස්වීමට ඒ හැමෝම සහභාගි වෙලා කැමරා ඉස්සරහා සන්දර්ශන දානවා. රූපවාහිනී කැමරා ඉස්සරහා එක දේශපාලනයකුත් ඇතුළේ බල දේශපාලනයක් කරගෙන යනවා. එකිනෙකාට එරෙහිව බෙලි කපා ගන්නවා. රූපවාහිනී කැමරා ඉස්සරහා රඟපානවා වෙනුවට මේ වැනි ව්‍යසනයක් නැවත ඇතිවීම වැළැක්වීමටත්, සිදුවූ ව්‍යසනයෙන් ගොඩ ඒමටත් එකාවන්ව කටයුතු කළ යුතුව තිබෙනවා. මනුෂ්‍යත්වයේ නාමයෙන් බොරදියේ මාළුබෑමට මේ සිද්ධිය පාවිච්චි කරගන්නවා වෙනුවට විපතට පත්වූවන්ට සහන දීමටත් නැවත ඇතිවීම වැළැක්වීමටත් සම්පූර්ණයෙන්ම ක්‍රියා කළ යුතුයි. ජනතා විමුක්ති පෙරමුණේ අපිට ආණ්ඩුවත් එක්කත්, මහින්ද රාජපක්ෂ මහත්තයාගේ කණ්ඩායමත් එක්කත් දේශපාලන ප‍්‍රශ්න තිබෙනවා. ඒ මොනවා තිබුණත් නැවත මෙවැනි දෙයක් ඇති වීම වැළැක්වීමට අපේ පැත්තෙන් කළ හැකි උපරිම කාර්යභාරය කරමින් ඉන්නවා.”", "URL": "https://lankatruth.com/si/?p=73026", "Category": "පුවත්", "Parent URL": null}