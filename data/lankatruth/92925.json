{"Source": "Lankatruth", "Timestamp": "May 1, 2020", "Headline": "කොරෝනා පවුලක් යැයි කියමින් පොහොට්ටුවේ ආධාර කරුවන් පිරිසක් නාවික සෙබළෙකුගේ පියාට සහ සොයුරාට පහර දීලා", "News Content": "කොරෝනා ආසාදිත පවුලක් යැයි පවසමින් පොහොට්ටු පක්ෂයේ ආධාරකරුවන් පිරිසක් විසින් වාරියපොළ නෑටිය අමරඋදාගම ප්‍රදේශයේදී ඊයේ (30) රාත්‍රියේදී නාවික හමුදා සාමාජිකයෙකුගේ පියාට සහ සොයුරාට අමාණුෂික ලෙස පහර දී ඇතැයි වාර්තා වේ. පහර දීමෙන් තුවාල ලැබූ දෙදෙනා ප්‍රතිකාර සඳහා වාරියපොළ දිසා රෝහලට ඇතුළත් කර තිබේ. හිරියාල තඹගල්ල ප්‍රදේශයේ පදිංචි මෙම හමුදා සාමාජිකයාගේ බිරිඳ වාරියපොළ නෑටිය අමරඋදාගම ප්‍රදේශයේ සිය දෙමව්පියන්ගේ නිවසට පැමිණ සිට ඇත. ඒ ඔවුන්ගේ වයස අවුරුදු එක හමාරක් පමණ වන සිඟිති දරුවාද සමගය. එසේ සිටින අතර තුර එම දරුවාගේ ඇඟ කැසීමක් හටගෙන ඒ සඳහා පාවිච්චි කරන පවුඩර්වගර්යක් ගෙන්වාගෙන තිබේ. ඒම පවුඩර් ගෙන ඒම සඳහා නාවික සෙබළාගේ පියා සහ සහෝදරයා පැමිණ ඇති අතර ඒ බව දැනගත් ප්‍රදේශයේ පොහොට්ටු ආධාරකරුවෙකු වන ඩබ්ලිව්.පී ආනන්ද දිසානායක නැමති පොලිස් සේවයේ සිට (වැල්ලව පොලිස්ථානයේ සේවයේ යෙදී සිටියදී) වැඩ තහනම් වූවෙකු එම නිවසට පැමිණ තිබේ. ඔහු පැමිණ “තොපිට කොරෝනා කාරයෝ නේද?” යැයි පවසා බැන වැදී පිටව ගොස් ඇත. ඉන් පසු නාවික සෙබළාගේ පියා සහ සොහොයුරාද ආපසු යාමට පිටවත් ගොස් මදු දුරක් යද්දී මෙම ආනන්ද නැමති මැරයා ඇතුළු පිරිසක් පාර හරස් කර ඔවුන්ව නවතා පහරදී තිබේ. මෙම නාවික හමුදා සෙබළා යාපනය නාවික හමුදා කඳවුරක සේවය කරන්නෙකු වන අතර පසුගිය අප්‍රේල් 11 වනදා නිවාඩු ලබා නිවසට පැමිණ පසුව අප්‍රේල් 21 වනදා නිවාඩු අවසන්ව රාජකාරි සඳහා පිටත්ව ගොස් ඇත. එම කාලවකවානුවේ නාවික හමුදා සෙබළුන්ට කොරෝනා රෝගී තත්වයන් මතුව නොතිබිණි. එම නාවික සෙබළාටත් කොරෝනා ආසාදනය වී ඇතැයි මෙතෙක් අනාවරණය වී නැත. මේ සම්බන්ධයෙන් වාරියපොළ පොලිසියට පැමිණිල්ලක් ලැබී ඇති බවත් මැරයන් සොයා පොලිසිය මෙහෙයුමක් දියත් කර ඇති බවත් වාර්තා වන අතර මැර ප්‍රහාරයට සම්බන්ධ මැරයන් ප්‍රදේශයෙන් පලා ගොස් ඇතැයිද වාර්තා වේ.", "URL": "https://lankatruth.com/si/?p=92925", "Category": "පුවත්", "Parent URL": null}