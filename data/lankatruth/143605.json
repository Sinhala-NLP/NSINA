{"Source": "Lankatruth", "Timestamp": "January 9, 2023", "Headline": "මහ පාරේදී වාහනවලින් වන අලින්ට කෑම දුන්නොත් වැඩ වරදියි", "News Content": "බුත්තල – කතරගම පාරේ මෙන්ම උඩවලව, හබරණ ආදී ස්ථානවලදීද වන අලින්ට කෑම ලබා දෙනු ලැබුවහොත් හෝ වන අලින්ට හිංසාවන පරිදි හැසිරෙන පුද්ගලයින් අත්අඩංගුවට ගෙන ඔවුන්ට එරෙහිව නඩු පැවරීමට පියවර ගන්නා ලෙස වනජීවී නිලධාරීන්ට උපදෙස් දී ඇතැයිද වනජීවී අධ්‍යක්ෂ ජනරාල්වරයා පවසයි. එමෙන්ම බුත්තල – කතරගම පාරේ වන අලින්ගෙන් වාහනවලට සිදුවන පහරදීම් වැලැක්වීමට සහ වන අලි පලවා හැරීමට වනජීවී දෙපාර්තමේන්තුව ජංගම රථ යෙදවීමටද කටයුතු කර ඇත. ඒ අනුව පසුගිය දින හතර පුරාම පෙරවරු 5.00 සිට මධ්‍යම රාත්‍රිය දක්වා යාල ගල්ගේ අඩවි වන කාර්යාලයේ නිලධාරීන් සහ වාහන යොදවා බුත්තල – කතරගම පාරේ රැඳී සිටින වන අලි වනාන්තරයට පලවා හැරීමටත්, වාහනවලට අනතුරු සිදු කිරීම වලක්වාලීම සඳහාත් ජංගම රථ යොදවා මෙහෙයුම් කිරීමේ වැඩපිළිවෙලක් ක්‍රියාත්මක බවද වනජීවී අමාත්‍යාංශය පවසයි. මින් ඉදිරියටත් මෙම වැඩපිළිවෙල අවශ්‍යතාවය පරිදි අඛණ්ඩව ක්‍රියාත්මක කිරීමට වනජීවී දෙපාර්තමේන්තුව තීරණය කරන ලද බව එම දෙපාර්තමේන්තුවේ අධ්‍යක්ෂ ජනරාල් චන්දන සූරියබණ්ඩාර පවසයි. මෙම පාරේ වාහනවලින් ගමන් කරන සමහර පිරිස් වන අලින්ට ආහාර ලබාදීම නිසා එම සතුන් මඟ රැක සිට වාහනවලින් ආහාර ලබාගැනීමට පුරුදු වී සිටීම මෙන්ම ඇතැම් මගීන් හා රියදුරන් වන අලි කුලප්පු කිරීම මඟින් කිසියම් ප්‍රාථමික වින්දනයක් ලැබීමට තැත් කිරීම නිසා වන අලින්ගෙන් සිදුවන හානි ඉහළ ගොස් ඇති බව වනජීවී දෙපාර්තමේන්තුව පවසයි.", "URL": "https://lankatruth.com/si/?p=143605", "Category": "පරිසර", "Parent URL": null}