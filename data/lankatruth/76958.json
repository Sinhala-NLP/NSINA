{"Source": "Lankatruth", "Timestamp": "July 3, 2019", "Headline": "දඹුල්ලේ නායක හිමියන්ගෙන් කෝටි 10ක කප්පම් ඉල්ලූ තිදෙනා රිමාන්ඩ්", "News Content": "දඹුල්ලේ රජමහා විහාරයේ විහාරාධිපති පූජ්‍ය අඹගස්වැව රාහුල හිමියන්ගෙන් රුපියල් කෝටි 10ක කප්පම් ඉල්ලා දුරකතනයෙන් තර්ජනය කළ පුද්ගලයන් තිදෙනා ජූලි මස 17 වැනිදා තෙක් යලි රක්ෂිත බන්ධනාගාර ගතකර තිබේ. සැකකරුවන් ජවාඩ් නම් ඉස්ලාම් අන්තවාදී සංවිධානයක සාමාජිකයන් බව පවසමින් නායක හිමියන් බියවද්දා රුපියල් කෝටි 10ක කප්පම් ඉල්ලා තිබේ. පසුව නායක හිමියන් සිදුකළ පැමිණිල්ලක් හේතුවෙන් සැකකරුවන් අත්අඩංගුවට ගෙන තිබිණි. අත්අඩංගුවේ පසුවන පළමු සැකකරු දඹුල්ල, උසාවිය හන්දියේ පදිංචි 34 හැවිරිදි අයෙකි. දෙවන සැකකරු සිගිරිය, පොතාන ප්‍රදේශයේ පදිංචි 25 හැවිරිදි අයෙකි තෙවන සැකකරු 19 හැවිරිදි දඹුල්ල, රත්මල්කටුව පදිංචි අයෙකි. පළමු හා දෙවන සැකකරුවන් නායක හිමියන්වැඩ වෙසෙන දඹුලු මැද පන්සල විහාරස්ථානයට යාබදව පිහිටි විහාරස්ථානයක නායක හිමියන්ගේ වාහනයක රියදුරන් වශයෙන් සේවය කරන දෙදෙනකු බව පොලිසිය කියයි. සැකකරුවන් වෙනුවෙන් පෙනීසිටි නීතීඥවරුන් ඇප ඉල්ලීම් සිදුකළ ද මූලස්ථාන පොලිස් පරීක්ෂක සම්පත් වික්‍රමරත්න මහතා පවසා ඇත්තේ සැකකරුවන් යලි රක්ෂිත බන්ධනාගාර ගත කරන ලෙසය. ඒ අනුව අදාල නඩුව ලබන 17 යලි කැඳවීමට නියමිතය.", "URL": "https://lankatruth.com/si/?p=76958", "Category": "පුවත්", "Parent URL": null}