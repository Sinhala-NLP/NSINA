{"Source": "Lankatruth", "Timestamp": "June 13, 2019", "Headline": "අනිසි ප්‍රමාදයක් ඇති නඩු හතරක් කඩිනම් කරන්නැයි නීතිපතිගෙන් උපදෙස්", "News Content": "දීර්ඝ කාලක් පුරා දිග ඇදෙමින් පවතින සහ ආන්දෝලනයට තුඩු දී ඇති සිද්ධි හතරක් සම්බන්ධව කඩිනමින් විමර්ශන අවසන්කර වාර්තාවක් ඉදිරිපත් කරන ලෙස වැඩබලන පොලිස්පති ඇතුළු බලධාරීන්ට නීතිපතිවරයා විසින් නියෝගයක් නිකුත් කර තිබේ. ලසන්ත වික්‍රමතුංග ඝාතනය, වසීම් තාජුදීන් ඝාතනය, කප්පම් ලබාගැනීම සඳහා පුද්ගලයන් එකොළොස් දෙනෙකු පැහැරගෙන ගොස් අතුරුදන් කිරීමේ සිද්ධිය සහ මුතුර් action farm රාජ්‍ය නොවන සංවිධානයේ සේවකයින් 17 දෙනෙකු වෙඩි තබා ඝාතනය කිරීම යනාදී සිද්ධින්ට අදාළ පරීක්ෂණවල අනිසි ප්‍රමාදයක් පවතින බවට නීතිපතිවරයා විසින් නිරීක්ෂණය කර තිබේ. ලසන්ත වික්‍රමතුංග ඝාතන සිද්ධිය සම්බන්ධව හිටපු ආරක්ෂක ලේකම් ගෝඨාභය රාජපක්ෂ මහතාට චෝදනා එල්ල වී ඇති අතර රගර් ක්‍රීඩක වසීම් තාජුඩීන් ඝාතන සිද්ධියට පාර්ලිමේන්තු මන්ත්‍රී නාමල් රාජපක්ෂ, යෝෂිත රාජපක්ෂ සහ ශිරන්ති රාජපක්ෂ ඇතුළු පිරිසකට චෝදනා එල්ලවී ඇත. 2008-2009 කාල වකවානුව තුළ පාසල් සිසුන් ඇතුළු තරුණයන් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධව හිටපු නාවික හමුදාපති වර්තමාන ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න සහ නාවික හමුදා සාමාජිකයින් පිරිසකට චෝදනා එල්ලවී ඇත. 2006 වසරේ අගෝස්තු මාසයේ ප්‍රංශ ආධාර ලැබූ සංවිධානයක් වන ඇක්ෂන් කොන්ට්‍රා ලා ෆාම් සංවිධානයේ සාමාජිකයන් 17 දෙනෙකු ඝාතනය කර ඇති අතර ඒ සම්බන්ධව මෙතෙක් නිසි විමර්ශනයක් සිදුකර චෝදනා ගොනුකර නොමැත. ඒ අනුව ඉහත අපරාධ සිද්ධීන්ට අදාල පරීක්ෂණ කටයුතු කඩිනමින් අවසන් කර වාර්තා කරන මෙන් වැඩබලන පොලිස්පතිවරයා, අපරාධ පරික්ෂණ දෙපාර්තමේන්තුව භාර නියෝජ්‍ය පොලිස්පති සහ එම දෙපාර්තමේන්තුවේ අධ්‍යක්ෂවරයා වෙත උපදෙස් ලබාදී ඇතැයි රජයේ අධිනීතීඥ නිෂාරා ජයරත්න මෙනවිට සඳහන් කළාය.", "URL": "https://lankatruth.com/si/?p=75689", "Category": "පුවත්", "Parent URL": null}