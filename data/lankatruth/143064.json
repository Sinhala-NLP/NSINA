{"Source": "Lankatruth", "Timestamp": "December 22, 2022", "Headline": "ඇමති මොනවා කිව්වත් පැය 10ක් විදුලිය කපන්න වෙනවා – මෙරට ඉන්ජිනේරුවන් ‘මැට්ටන්’ නොවෙයි – රංජන් ජයලාල්", "News Content": "විදුලිබල ඇමැති මාධ්‍යයට හෝ තම ට්විටර් ගිණුමට කුමක් ප්‍රකාශ කළත් ජනවාරි වනවිට අනිවාර්යයෙන්ම පැය 10ක 12ක විදුලි කප්පාදුවකට යෑමට සිදුවන බවත් රටේ හිරු සහ සුලං විදුලිය උත්පාදනයට ඉන්දියාවේ අදානි සමාගමට අවස්ථා දුන් බවත් මේවා මෙසේ සිදුවන තෙක් ඇස් කන් පියා සිටීමට තරම් මෙරට ඉන්ජිනේරුවන් ‘මැට්ටන්’ නොවන බව ආණ්ඩුව සිහි තබා ගත යුතු බවත් ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ කැඳවුම්කරු රංජන් ජයලාල් පවසයි. ඉටි නිපදවන සපුගස්කන්ද පිරිපහදුවත් අඩාල වීම නිසා ඉදිරියේදී ඉටිපන්දමක් හෝ ලබා ගැනීමට වාතාවරණයක් ජනතාවට නොමැති වනු ඇතැයිද ඔහු අවධාරණය කරයි. විදුලි බල ඇමැති කංචන විජේසේකර මේ වනවිට කරන ප්‍රකාශ අනුව ඔහු උත්සාහ ගන්නේ සත්‍ය තත්වය වසං කර දැනට ජනතාව කලබලයට පත් වීම වැළැක්වීමට බවද ඔහු සඳහන් කළේය. නොරෙව්වෝලේ ඇතුළු බලාගාර තුන ගත් විට දිනකට එක් යන්ත්‍රයකට ගල් අඟුරු මෙට්‍රික් ටොන් හාරසීයක් බැගින් මෙට්‍රික් ටොන් 1,200ක් අවශ්‍ය බවත් ආණ්ඩුව විසින්ම එක් යන්ත්‍රයක් පිලිස්සුණු බවට කියා අද හෙට ප්‍රකාශ කළත් ජනතාවට කට අයාගෙන බලා සිටීමට සිදුවන බවත් ඔහු සඳහන් කරයි. පසුගිය ජුනි (09) විදුලි බල අමාත්‍යවරයා විසින් විදුලි බිල වැඩි නොකරන බවට පාර්ලිමේන්තුවේදී ප්‍රකාශ කළ නමුත් එය එසේ සිදු නොවූ සේම 2019 අංක 20 දරන ශ්‍රී ලංකා විදුලි බල මණ්ඩල පනත පාර්ලිමේන්තුවේ සම්මත කර ගෙන ඉන්දියාවේ අදානි සමාගමට මෙරට හිරු එළිය හා සුළං විදුලිය උත්පාදනය කිරීමට එමඟින් අවස්ථාව සැලසූ බවද ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ කැඳවුම්කරු රංජන් ජයලාල් කීය. මේවා මෙසේ සිදුවන තෙක් ඇස් කන් පියා සිටීමට තරම් මෙරට ඉන්ජිනේරුවන් ‘මැට්ටන්’ නොවන බව ආණ්ඩුව සිහි තබා ගත යුතු බව ඔහු වැඩිදුරටත් පැවැසීය.", "URL": "https://lankatruth.com/si/?p=143064", "Category": "පුවත්", "Parent URL": null}