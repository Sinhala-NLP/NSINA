{"Source": "Lankatruth", "Timestamp": "November 2, 2021", "Headline": "තරුණයන් 11දෙනා අතුරුදහන් කිරීම; කරන්නාගොඩට එරෙහි අධිචෝදනා ඉවත් කර ගැනීමට කළ ඉල්ලීම ඉවතට", "News Content": "හිටපු නාවික හමුදාපති අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහිව ගොනු කර ඇති අධිචෝදනා ඉවත් කර ගැනීමට නීතිපතිවරයා කළ ඉල්ලීම කොළඹ විශේෂ ත්‍රිපුද්ගල මහාධිකරණ විනිසුරු මඩුල්ල අද (02) ප්‍රතික්ෂේප කර තිබේ. ඔහුට එරෙහි අධිචෝදනා තවදුරටත් ඉදිරියටත් පවත්වාගෙන යාමක් හෝ සාක්ෂි මෙහෙයවීමක් නොකිරීමට නීතිපතිවරයා තීරණය කර ඇති බැවින් අධිචෝදනා පවත්වාගෙන නොයෑමට අවසර ලබා දෙන ලෙසට නීතිපතිවරයා වෙනුවෙන් පෙනී සිටි රජයේ ජ්‍යේෂ්ඨ අධිනීතිඥ ලොහාන් අබේවික්‍රම අධිකරණයෙන් ඉල්ලා ඇත. විශේෂ ත්‍රිපුද්ගල මහාධිකරණයක් හමුවේ අධිචෝදනා ගොනු කර නඩු පැවරීමෙන් පසුව යම් විත්තිකරුවෙකුට එරෙහිව පවතින අධිචෝදනා ඉල්ලා අස් කර ගන්නේ නම් නීතිපතිවරයා පෞද්ගලිකව අධිකරණය හමුවේ පෙනී සිට හෝ ඔහුගේ අත්සන සහිතව ලිඛිතව ඉල්ලීම කළ යුතු බව අධිකරණය අවධාරණය කර ඇත. තම අධිකරණය හමුවේ වාචිකව කරන එවැනි ඉල්ලීමකට අවසර ලබා දිය නොහැකි බවද විනිසුරු මඩුල්ල එම ඉල්ලීම ප්‍රතික්ෂේප කරමින් පෙන්වා දී තිබේ. තරුණයින් 11 දෙනෙකු පැහැර ගෙන ගොස් අතුරුදන් කිරිම ඇතුළු අධිචෝදනා යටතේ පවරා ඇති නඩුවේ 14 වැනි විත්තිකරු වන්නේ වසන්ත කරන්නාගොඩය.", "URL": "https://lankatruth.com/si/?p=125392", "Category": "පුවත්", "Parent URL": null}