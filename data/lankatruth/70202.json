{"Source": "Lankatruth", "Timestamp": "March 12, 2019", "Headline": "එජාප මන්ත්‍රී පහරදී පාක්ෂිකයෙක් රෝහලේ", "News Content": "තංගල්ල ප්‍රාදේශීය සභාවේ එක්සත් ජාතික පක්ෂ මන්ත්‍රීවරයකු විසින් සිදුකළ පහරදීමක් හේතුවෙන් තුවාල ලැබූ එක්සත් ජාතික පක්ෂයේම සාමාජිකයකු ප්‍රතිකාර සඳහා තංගල්ල මූලික රෝහලට ඇතුළත් වී ඇති බව වාර්තා වේ. ඊයේ (11) පෙරවරුවේදී මෙලෙස පහරකෑමට ලක්ව රෝහල්ගතව ඇත්තේ තංගල්ල විතාරන්දෙණිය උතුර ප්‍රදේශයේ පදිංචි 43 හැවිරිදි අයෙකි. තංගල්ල විතාරන්දෙණිය උතුර නුගවෙලගෙදර හන්දිය අසල මාර්ගයක් ඉදිකිරීමේදී ඇති වූ ආරවුලක් හේතුවෙන් මෙම පහරදීම සිදුව ඇතැයි වීරකැටිය පොලිසිය සඳහන් කරයි. එක්සත් ජාතික පක්ෂයේ සාමාජිකයකු වන තමන් යතුරුපැදියෙන් ගමන් කරමින් සිටියදී එක්සත් ජාතික පක්ෂයේ ප්‍රාදේශීය සභා මන්ත්‍රීවරයා පිස්තෝලයක් පෙන්වා තමාගේ යතුරුපැදිය නවතා ඉන් අනතුරුව මුගුරකින් පහර දුන් බව ප්‍රහාරයට ලක්වූ පුද්ගලයා පවසයි. පහරකෑමට ලක්වූ පුද්ගලයා විසින් මේ පිළිබදව වීරකැටිය පොලිස් ස්ථානයේ පැමිණිල්ලක් සටහන් කර ඇති අතර ඔහු තංගල්ල මූලික රෝහලේ ප්‍රතිකාර ලබමින් සිටියි. සිද්ධිය සම්බන්ධ යැයි සැකකරන ප්‍රාදේශීය සභා මන්ත්‍රීවරයා විතාරන්දෙණිය සුදර්ශනගම ප්‍රදේශයේ පදිංචිකරුවකු වන අතර ඔහු ප්‍රදේශයෙන් පලාගොස් ඇතැයි ද වාර්තා වේ. මෙම පහරදීමට සම්බන්ධ මන්ත්‍රීවරයා ඉකුත් දෙසැම්බර් මස 13 දින පොලිස් සැරයන්වරයකුගේ නිවෙසට රතිඤ්ඤා ප්‍රහාරටක් එල්ල කිරීම නිසා සිදුවූ ආරවුලක් හේතුවෙන් අත්අඩංගුවට පත්ව අධිකරණයෙන් ඇප ලබා සිටින අයකු බව පොලීසිය සඳහන් කරයි. වීරකැටිය පොලිසිය සිද්ධිය සම්බන්ධයෙන් වැඩිදුර පරීක්ෂණ සිදුකරයි.", "URL": "https://lankatruth.com/si/?p=70202", "Category": "පුවත්", "Parent URL": null}