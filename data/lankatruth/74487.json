{"Source": "Lankatruth", "Timestamp": "May 23, 2019", "Headline": "ප්‍රසන්න, බිරිඳ ඇතුළු පිරිසට එරෙහි කප්පම් නඩුවේ සාක්ෂි විමසීම යළි ඇරඹේ", "News Content": "මහින්ද පිලේ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග මහතා සහ ඔහුගේ බිරිඳ මොරින් රණතුංග ඇතුළු විත්තිකරුවන් තුන්දෙනෙකුට එරෙහිව ගොනුකර තිබෙන බහත්කාරයෙන් අල්ලස් ලබාගැනීම ගැන නඩුව අද (23) කොළඹ මහාධිකරණ විනිසුරු මංජුල තිලකරත්න මහතා ඉදිරියේ යළි විභාගය ගෙන ඇත. එහිදී සාක්ෂි දුන් දුරකථන සමාගමේ විශේෂ විමර්ශන අංශයේ නිලධාරීයෙකු සඳහන් කර ඇත්තේ මෙම සිද්ධිය වූ වකවානුවේ නඩුවේ විත්තිකාර ප්‍රසන්න රණතුංග මහතාගේ ජංගම දුරකථනයේ සිට මෙම නඩුවේ පැමිණිලිකරු වන ව්‍යාපාරික ජෙරාඩ් මෙන්ඩිස් මහතාගේ දුරකථනය අතර දුරකථන ඇමතුම් හුවමාරු වී ඇති බවයි. දින ගණනාවක් සහ අවස්ථා ගණනාවකදී මේ ආකාරයෙන් දෙපාර්ශවය අතර දුරකථන සංවාද පැවති බවට තාක්ෂණික කරුණු ඔස්සේ අනාවරණය වී ඇතැයිද සාක්ෂිකරු අධිකරණය හමුවේ ප්‍රකාශ කර තිබේ. වැඩිදුර සාක්ෂි විමසීම ලබන මස 06 වනදාට කල් තබා ඇත. කොළොන්නාව, මීතොටමුල්ල ප්‍රදේශයේ පිහිටි වගුරු බිමක් ගොඩකර එහි අනවසර පදිංචිකරුවන් ඉවත් කර දීම සඳහා ව්‍යපාරික ජෙරාඩ් මෙන්ඩිස් නමැත්තාට තර්ජනය කර රුපියල් මිලියන 64ක මුදලක් බලහත්කාරයෙන් ලබා ගැනීම සම්බන්ධයෙන් චෝදනා කරමින් නීතිපතිවරයා විසින් මහින්ද පිලේ පාර්ලිමේන්තු මන්ත්‍රී ප්‍රසන්න රණතුංග, ඔහුගේ බිරිඳ මොරින් රණතුංග ඇතුළු විත්තිකරුවන් තිදෙනෙකුට එරෙහිව නීතිපතිවරයා මෙම නඩුව ගොනු කර තිබේ. ප්‍රසන්න රණතුංග මහතා සහ ඔහුගේ බිරිඳ මෙලෙස බහත්කාරයෙන් අල්ලස් ලබාගැනීමට මැදිහත්වූ වකවානුවේ ප්‍රසන්න රණතුංග මහතා බස්නාහිර පළාත් මහ ඇමතිවරයා ය. ඔහු අදාළ ආයෝජකයාගෙන් බලහත්කාරයෙන් අල්ලස් ඉල්ලන ආකාර ශ්‍රවනය වන හඬපටයක්ද සමාජ ජාල මාධ්‍යවල හුවමාරු විය.", "URL": "https://lankatruth.com/si/?p=74487", "Category": "පුවත්", "Parent URL": null}