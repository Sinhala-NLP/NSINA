{"Source": "Lankatruth", "Timestamp": "October 4, 2023", "Headline": "ඛනිජ තෙල් සංස්ථාවේ සහ පර්යන්තයේ සභාපති ඉල්ලා අස්වෙයි", "News Content": "ලංකා ඛනිජ තෙල් නීතිගත සංස්ථාවේ සභාපති මෙන්ම ලංකා ඛනිජ තෙල් තොග ගබඩා පර්යන්තයේ සභාපති ලෙස කටයුතු කරන මොහොමඩ් උවයිස් සිය ධුරයෙන් ඉල්ලා අස්වී තිබේ. ඊට අදාළ ලිපිය අද (04) පෙරවරුවේ විදුලි හා බලශක්ති ඇමති කංචන විජේසේකර වෙත භාරදී ඇත. ඔහුගේ ඉල්ලා අස්වීම සම්බන්ධයෙන් සිය නිල X ගිණුමේ සටහනක් තබමින් ඇමති කංචන විජේසේකර සඳහන් කර ඇත්තේ, මොහොමඩ් උවයිස් මාස 14කට පෙර වඩා අභියෝගාත්මක කාලසීමාවකදී එම ධුරය භාර ගෙන ඔහු විසින් කරන ලද කැපවීමට සහ සේවයට ස්තුතිවන්ත වන බවය. පෞද්ගලික හේතුවක් මත තමන් සිය ධුරයෙන් ඉල්ලා අස්වන බව දැනුම් දුන් බවද ඇමති කංචන විජේසේකර සිය පණිවුඩය මගින් සඳහන් කර තිබේ. ඔහු මීට පෙර එනම් 2021 දෙසැම්බර් 21 වනදාද ලංකා ඛනිජ තෙල් නීතිගත සංස්ථාවේ සහ ලංකා ඛනිජ තෙල් තොග ගබඩා පර්යන්තයේ සභාපති ධුරයෙන් ඉල්ලා අස් වූ අතර පසුව 2022 ජුලි 05 වනදා යළි ඔහු එම ධුර සඳහා පත් කරන ලදී.", "URL": "https://lankatruth.com/si/?p=152673", "Category": "පුවත්", "Parent URL": null}