{"Source": "Lankatruth", "Timestamp": "March 25, 2019", "Headline": "අසත්‍ය තොරතුරකට ජනාධිපති බියවෙලා", "News Content": "ජනාධිපතිවරයාගේ පැමිණීම නිමිත්තෙන් සමස්ත ලංකා ගොවිජන සම්මේලනය මගින් විරෝධතාවයක් සංවිධානය කර ඇති බවට පැතිර ගිය අසත්‍ය ප්‍රචාරයක් හේතුවෙන් අද(25) පොළොන්නරුව හිගුරක්ගොඩ ප්‍රදේශයේ දැඩි පොලිස් ආරක්ෂාවක් යොදා තිබිණි. ජනාධිපතිවරයා අද හිගුරක්ගොඩ ප්‍රදේශයේ උත්සව කිහිපයකට සහභාගීවීමට සැළසුම්කර තිබූ අතර ජනාධිපතිවරයා පැමිණෙන මාර්ගවල සමස්ත ලංකා ගොවිජන සම්මේලනය මගින් විරෝධතා පැවැත්වෙන බවට අසත්‍ය ප්‍රචාරයක් පැතිරයාම හේතුවෙන් ජල බවුසර් ද සහිතව විශාල පොලිස් බල ඇණියක් ප්‍රදේශයේ රාජකාරිවල යොදවා තිබිණි. මේ සම්බන්ධව ජනතා විමුක්ති පෙරමුණේ හිටපු ප්‍රාදේශීය සභා මන්ත්‍රී සමස්ත ලංකා ගොවිජන සම්මේලනයේ උප ලේකම් ටී.බී. සරත් මහතා ඊයේ(25) දින පොලීසියට කැඳවා ප්‍රශ්න කර ඇති බව ද වාර්තා වේ. පොලීසිය වෙත ප්‍රකාශයක් ලබාදෙමින් ඒ මහතා පවසා ඇත්තේ අද දිනයේ සමස්ත ලංකා ගොවිජන සම්මේලනය මගින් විරෝධතා සැළසුම්කර නොමැති බවය. කෙසේ වෙතත් විරෝධතා පැවැත්වීම තහනම් කරමින් පොලීසිය විසින් අධිකරණ නියෝගයක් ද ගෙන තිබූ බව වාර්තා වේ. දිනය අවසානයේ ජනාධිපතිවරයා පිටව ගිය පසු පොලීසිය ද ප්‍රදේශයෙන් ඉවත් වී ඇත.", "URL": "https://lankatruth.com/si/?p=71029", "Category": "පුවත්", "Parent URL": null}