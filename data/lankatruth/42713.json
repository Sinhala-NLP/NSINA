{"Source": "Lankatruth", "Timestamp": "October 18, 2017", "Headline": "උතුරුමැද වකුගඩු රෝගය සහ කෘෂි රසායන පිළිබඳව ජවිපෙන් ලෝක ප්‍රජාතන්ත්‍රවාදී තරුණ හා ශිෂ්‍ය උළෙලේ අවධානයට", "News Content": "මෙරට උතුරුමැද පළාතේ මුළුමනින්ම පැතිර ගොස් තිබෙන දරුණු මාරාන්තික වකුගඩු රෝගය සහ කෘෂි රසායන ද්‍රව්‍යවලින් වන හානිය පිළිබදව 19වන ලෝක ප්‍රජාතන්ත්‍රවාදී තරුණ හා ශිෂ්‍ය උළෙලේ ප්‍රධාන අවධානයක් යොමුකරවීමට ජනතා විමුක්ති පෙරමුණ නියෝජනය කරමින් එම උළෙලට සහභාගී වී සිටින තරුණ කණ්ඩායම කටයුතු කර තිබේ. අධිරාජ්‍ය විරෝධී අධීකරණය හමුවේ සිය දේශනය පවත්වමින් සමාජවාදී ශිෂ්‍ය සංගමයේ ජාත්‍යන්තර කටයුතු පිළිබඳ ලේකම් මධූ කල්පනා මෙනවිය මෙම තත්වය සම්බන්ධයෙන් ලෝක ප්‍රජාවගේ අවධානය යොමුකරවීමට කටයුතු කර ඇත. මෙම සමුළුව සඳහා ජනතා විමුක්ති පෙරමුණේශිෂ්‍ය අංශය වන සමාජවාදී ශිෂ්‍ය සංගමයත් තරුණ අංශය වන සමාජවාදී තරුණ සංගමයත් නියෝජනය කරමින් ජවිපෙ ජාතික සංවිධායක බිමල් රත්නායක මහතා සහ මධ්‍යම කාරක සභික වෛද්‍ය නලින්ද ජයතිස්ස මහතාගේ නායකත්වයෙන් තරුණ තරුණියන් කණ්ඩායමක් සහභාගී විසිටිති. විදේශ රටවල සිටින ජවිපෙ තරුණ තරුණියන්කණ්ඩායමක්ද ඊට එක්වී සිටින අතර ලෝක ප්‍රජාතන්ත්‍රවාදී තරුණ හා ශිෂ්‍ය උළෙලේ උප සභාපතිත්වය දරන්නේද සමාජවාදී තරුණ සංගමය විසිනි.", "URL": "https://lankatruth.com/si/?p=42713", "Category": "පුවත්", "Parent URL": null}