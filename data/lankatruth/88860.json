{"Source": "Lankatruth", "Timestamp": "January 17, 2020", "Headline": "අධි චෝදනා 7573ක් ගොනු කර සිටි ඇවන්ගාඩ් නිශ්ශංකට ඇප", "News Content": "ශ්‍රී ලංකාව අවට මුහුදේ පාවෙන අවි ගබඩාවක් පවත්වගෙන යාම ඇතුළු අධි චෝදනා 7573ක් යටතේ නීතිපතිවරයා විසින් ඇවන්ට්ගාඩ් සමාගමේ සභාපති නිශ්ශංක සේනාධිපති මහතා ඇතුලු විත්තිකරුවන් 13 දෙනෙකුට එරෙහි නඩුවට ඉදිරිපත් වූ මූලික විරෝධතාවක් සැලකිල්ලට ගනිමින් නිශ්ශංක සේනාධිපති රුපියල් ලක්ෂ 05 මුදල් ඇපයක් හා රුපියල් ලක්ෂ 25 බැගින් වටිනා ඇපකරුවන් දෙදෙනෙකුගේ ශරීර ඇප මත මුදාහැරීමට කොළඹ විශේෂ ත්‍රිපුද්ගල විනිසුරු මඬුල්ල අද (17) තීරණය කර තිබේ. එම නඩුවේ චෝදනා 19ක් හැර සෙසු චෝදනා පවත්වාගෙනයාමට නොහැකි බවද ත්‍රිපුද්ගල විනිසුරු මඬුල්ල තීරණය කර ඇත. ඒ අනුව රක්නා ලංකා සමාගම, ඇවන්ට්ගාඩ් සමාගම, විශ්‍රාමික හමුදා මේජර් ජෙනරාල්වරුන් වන පාලිත ප්‍රනාන්දු සහ බී එගොඩවෙල යන මහත්වරු සහ ආරක්ෂක අමාත්‍යංශයේ හිටපු අතිරේක ලේකම් සුජාතා දමයන්ති ජයරත්න මහත්මිය මෙම නඩුවෙන් නිදහස් කිරීමටද තීරණය කර තිබේ. මෙහි ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය නඩුව ගොනු කළ මොහොතේම රාජ්‍ය සේවකයෙකු විදේසගතවීමේදී අනුගමනය කළ යුතු නීතිමය කටයුතුද උල්ලංඝනය කරමින් නීති විරෝධී ලෙස විදේශගතව සිටින අතර ඇය කිසිඳු දිනක අධිකරණය හමුවේ පෙනී සිටියේද නැත. සෙසු විත්තිකරුවන් 08 දෙනාට එරෙහි නඩුව ලබන පෙබරවාරි 10 වැනිදා සිට විභාග කිරීමටද තීරණය කර තිබේ.", "URL": "https://lankatruth.com/si/?p=88860", "Category": "පුවත්", "Parent URL": null}