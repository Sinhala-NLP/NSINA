{"Source": "Lankatruth", "Timestamp": "October 31, 2018", "Headline": "වෙලේ සුදාගේ කෝටි 17 නඩුවත් කල් යයි", "News Content": "හෙරොයින් මත්කුඩු ජාවාරමෙන් උපයාගත් මුදල්වලින් රුපියල් කෝටි 17කට ආසන්නන වටිනාකමකින් යුත් දේපළ අත්පත් කරගත්තේ යැයි චෝදනා එල්ල වී සිටින ගම්පොළ විදානගේ සමන්ත කුමාර හෙවත් වෙලේ සුදා සහ ඔහුගේ බිරිඳ මෙන්ම ඥාති සොයුරියකට එරෙහිව ගොනු කර තිබෙන නඩුව දෙසැම්බර් මස 13දා විභාගයට ගැනීමට කොළඹ මහාධිකරණයේදී විනිසුරු විකුම් කළුආරච්චි මහතා මහාධිකරණය අද (31) නියම කර ඇත. එහිදී නඩුව දෙසැම්බර් මස 13දා විභාගයට ගන්නා බව සඳහන් කළ මහාධිකරණ විනිසුරුවරයා එදිනට අධිකරණය හමුවේ පෙනී සිටින්නැයි දන්වා සාක්ෂිකරුවන්ට අවවාද කර තිබේ. හෙරොයින් මත්කුඩු ජාවාරමෙන් උපයාගත් මුදල්වලින් කෝට්ටේ, දෙහිවල සහ රාජගිරිය ප්‍රදේශවලින් රුපියල් කෝටි 17කට ආසන්න වටිනාකමකින් යුත් ඉඩම් හා දේපළ අත්පත් කරගැනීම තුලින් මුදල් විශුද්ධිකරණය වැළැක්වීමේ පනත යටතේ දඬුවම් ලැබිය හැකි වරදක් සිදුකර ඇතැයි චෝදනා කරමින් වෙලේ සුදා නොහොත් සමන්ත කුමාරගේ බිරිඳ ගයනි ප්‍රියදර්ශනී, ඔහුගේ ඥාති සොහොයුරිය වන වසන්ති වසුන්දරා යන අයට එරෙහිව නීතිපතිවරයා මෙම නඩුව පවරා ඇත. මෙම නඩුවේ විත්තිකරුවකු ලෙස නම් කර සිටින ගම්පොළ විදානගේ සමන්ත කුමාර හෙවත් වෙලේ සුදා නමැත්තා වෙනත් මත්කුඩු නඩුවක් සම්බන්ධයෙන් මේ වනවිට මරණීය දණ්ඩනය නියම වී සිටින්නෙකි.", "URL": "https://lankatruth.com/si/?p=62334", "Category": "පුවත්", "Parent URL": null}