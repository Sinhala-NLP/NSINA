{"Source": "Lankatruth", "Timestamp": "December 8, 2020", "Headline": "මීගමු කලපුවත් වනසයි", "News Content": "මීගමුව කළපුවේ දෑලතුර දෙසින් කලපුවේ ආරම්භක ස්තානයේම අක්කර 100ක පමණ විශාල ඉඩමක් හොර රහසේ පුරවමින් සිටින බව එම ප්‍රදේශයේ කළ සංචාරය කළ මාධ්‍යවේදීන් පිරිසනට දැකගැනීමට හැකි වී තිබේ. කටුනායක අධිවේගී මාර්ගයේ 15 වන කිලෝමීටර් කණුව ආසන්නයේ දී ඇරඹෙන මෙම කළපුව පිරවීම 18 වන කිලෝමීටර් කණුව තෙක් පමණ සිදුකරමින් පවතී. කෙසේ වෙතත් මෙම ඉඩම පුරවනු ලබන බව කිසිසේත්ම අධිවේගී මාර්ගයට නොපෙනෙන ලෙස සූක්ෂ්ම අන්දමින් සිදුකරන බවද එහි කළ සංචාරයේ දී දැකිය හැකිවී තිබේ. විශේෂයෙන් එකී ඉඩම වටා වවන ලද කැලෑවකින් මෙම පුරවන ප්‍රදේශය සඟවා ඇති අන්දමත් එහි යාමට ඇති පාර ආරම්භයේ සිට පිරවීම් සිදුකරන ඉඩම දක්වා යන අයෙකුට ඒ සඳහා සුවිසල් ගේට්ටු දෙකක් පසුකළ යුතු බවද අදාල ප්‍රදේශයේ කළ සංචාරයේ දී තවදුරටත් දැකිය හැකිවී තිබේ. මෙම ඉඩම පිරවීම සිදුකරනු ලබන්නේ පෞද්ගලික සමාගමක් විසින් බවත් ඒ සඳහා නිසි අවසර ලබා නැති බවත් ප්‍රදේශවාසිහු පවසති. මුතුරාජවෙල වනජීවී කලාපයට ආසන්නව ඇති මෙම භූමිය මීගමු කලපුවේ කඩොලාන සහිත බිමකි. මේ වනවිට එහි විශාල කඩොලාන සංහාරයක් සිදුකරමින් ඇතැයිද පෙනී යන අතර ඒ පිළිබඳ ගූගල් සිතියමේ වඩාත් හොඳින් නිරික්ෂණය කළ හැකිය. මධ්‍යම පරිසර අධිකාරියේ නිලධාරියෙක් කියා සිටියේ එම ප්‍රදේශයේ කලපුවේ කිසිදු පිරවීමක් සඳහා අවසර දී නැති බවය. එමෙන්ම ඒ සඳහා කිසිවෙකුගෙන් ඉල්ලීමක් හෝ ලැබී නැති බවත් කළපුවේ ඉඩම් පිරවීම නීති විරෝධී බවත් හෙතෙම කියා සිටියේය. ලංකාදීප", "URL": "https://lankatruth.com/si/?p=102809", "Category": "පරිසර", "Parent URL": null}