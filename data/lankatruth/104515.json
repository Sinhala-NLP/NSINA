{"Source": "Lankatruth", "Timestamp": "December 25, 2020", "Headline": "අනුරගේ ප්‍රහාරයෙන් බේරෙන්න ජනපති ගෝලයාව බිලි දෙයි", "News Content": "ජනතා විමුක්ති පෙරමුණේ නායක අනුර කුමාර දිසානායක විසින් හෙළිදරව් කළ ආණ්ඩුවේ සීනි වංචාව ගෝඨාභය රාජපක්ෂ ආණ්ඩුවට එල්ල වූ දේශපාලන මල්ටි බැරල් ප්‍රහාරයක් බඳු විය. පාර්ලිමේන්තුවේ අය වැය විවාදය අවස්ථාවේ ප්‍රථම වරට අනුර දිසානායක විසින් ආණ්ඩුවේ ඉහළම නායකයන් සහ කූප්‍රකට ජාවාරම්කාරුවන් පිරිසක් එකතුව ආනයනික සීනි සඳහා අයකළ බද්ද අඩු කර රජයට අති දැවැන්ත පාඩුවක් සිදු කර ඇති ආකරය පැහැදිලි දත්ත සහිතව එළිදරවු කරන ලදි. අනුර විසින් පාර්ලිමේන්තුවට කළ හෙළිදරව්වට පාර්ලිමේන්තුවේ සම්ප්‍රදාය අනුව පිලිතුරු දිය යුතු වුයේ වෙළඳ ඇමතිවරයා වන බන්දුල ගුණවර්ධන වුවත් ඊට පසු දින පුවත්පත් සාකච්ඡාවක් කැඳවා උත්තර බැන්දේ සතොස සභාපති නුෂාඩ් පෙරේරාය. එම පුවත්පත් සාකච්ඡාවේදි නුෂාඩ් ස්ථිරසාරව ප්‍රකාශ කළේ අනුර ගේ හෙලිදරව්ව පදනම් විරහිත බවත් අදාල සීනි ආනයනය කිරීමේ ක්‍රියාවලිය ඉතාමත් විනිවිදභාවයෙන් සිදුකර ඇති බවත්ය. පලපුරුදු අලෙවිකරුවෙකු වන නුෂාඩ් පෙරේරාගේ පුවත් පත් සාකච්ඡාවෙන් පසු “ඇත්තටම මේදා සැරේ අනුරට වැරදුනාවත්ද” යන පැනය යමෙකුට ඇතිවුනා නම් පුදුම විය යුතු නැත. මක්නිසාද යත් එතරම් විශ්වාසනීය ලෙස පුවත්පත් සාකච්ඡාවේදී නුෂාඩ් පිලිතුරු දුන් නිසාය. එහෙත් අනුර නිහඬ වුයේ නැත. ඔහුගේ ප්‍රතිප්‍රහාරය අති බිහිසුණු එකක් විය. මෙවර ඔහු සීනි ගණුදෙනුවේ පාඩුව පමණක් නොව එය පිටුපස සිටි දේශපාලකයන් සහ ඔවුන්ගේ සහාය ලුබන ජාවාරම්කාරුවන්ගේ නම්ගම් සහිතව හෙළිදරව් කරන ලදි. එයින් නොනැවතුනු අනුර එකී ජාවාරමුන් සහ දූෂිත ඉන්දීය ව්‍යාපාරිකයන් අතර ඇති ව්‍යාපාරික ජාලය සහ එහි අඳුරු හෙවනැළි නැගෙනහිර කොළඹ ජැටිය හරාහා වැටී ඇති අයුරුදු එළිදරවු කරන ලදි. අනුරගේ හෙළිදරවුව සම්ප්‍රදායික මාධ්‍ය මෙන්ම විශේෂයෙන් ඩිජිටල් මාධ්‍ය හරහා “පැටව් ගසන්නට” විය. සීනි ජාවාරම සම්බන්ධයෙන් මාධ්‍ය ප්‍රශ්න කිරීම් ඉදිරියේ ආණ්ඩුවේ ප්‍රබලයන්ගේ “කන් රතු වන්නට” විය. සමාජ මාධ්‍ය හරහා ජනතා විරෝධය සහ පිලිකුල ගෝඨභය රාජපක්ෂ ආණ්ඩුවේ ඉහළම නායකත්වයට එරෙහිව ප්‍රකාශ වන්නට විය. තමන්ගේ හිස මත කඩා වැටුන අනුරගේ බර අවි ප්‍රහාරයත් සමඟ එල්ල වන ජනතා විරෝධය සහ පිලිකූල වෙනතකට යොමුකිරීමට තිරණය කළ ආණ්ඩුවේ ඉහළම බලවතුන් ඒ සඳහා “බිලි බෝයි” කෙනෙකු තෝරාගන්නා ලදි. ඒ අන් කිසිවෙකු නොව සතොස සභාපති නුෂාඩ් පෙරේරායි. ඒ අනුව ක්‍රියාත්මකවූ ඉහළම නායකත්වය, ජනපතිවරයාගේ නම විකුණමින් ජාවාරම්කාරයන් හා එකතු වෙමින් සීනී ජාවාරම් කළ බවට චෝදනා කර නුෂාඩි පෙරේරාව සතොස සභාපති ධුරයෙන් ඉවත් කරන ලදි. දෙව්මිත් රාජසිංහ විසින් ලියයි.", "URL": "https://lankatruth.com/si/?p=104515", "Category": "පුවත්", "Parent URL": null}