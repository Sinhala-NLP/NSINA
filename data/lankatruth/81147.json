{"Source": "Lankatruth", "Timestamp": "September 19, 2019", "Headline": "යළිත් සුදුවෑන් පැහැරගැනීමක්…", "News Content": "මාතර, ඌරුබොක්ක බෙරලපනාතර ප්‍රදේශයේ විවිධ සේවා සමුපකාර සමිතියේ අධ්‍යක්ෂක මණ්ඩලයෙහි නිලධාරියකු අද (19) සුදු වෑන් රථ දෙකකින් පැමිණි පිරිසක් විසින් බෙරලපනාතර නගරයේදී පැහැරගෙන ගොස් ඇතැයි ඌරුබොක්ක පොලිසිය පවසයි. මෙසේ පැහැරගෙන ගොස් ඇත්තේ දෙව්ලියද්ද පාර, බෙරලපනාතර ලිපිනයේ පදිංචි ප්‍රදීප් සුරංග එදිරිසිංහ නම් 45 හැවිරිදි දෙදරු පියෙකි. මෙම පැහැර ගැනීම සිදුව ඇත්තේ ඔහු සිය දරුවන් දෙදෙනා පාසල වෙත ඇරලවා නැවත පැමිණෙමින් සිටියදීය. එම වෑන් රථ දෙකෙහි ඉදිරිපස අංක තහඩු නොමැති බවත්, එයින් එක් වෑන් රථයක් ඌරුබොක්ක දෙස සිට කොටපොල දෙසට සහ අනෙක් රථය කොටපොල දෙස සිට ඌරු බොක්ක දෙසට ධාවනය වූ බවට කරුණු අනාවරණය වී ඇති බවත් පොලීසිය කියයි. නගරය අවට CCTV කැමරා දර්ශන උපයෝගී කරගෙන සැකකරුවන් අත්අඩංගුවට ගැනීම සඳහා වැඩිදුර පරීක්ෂණ පවත්වන බව ඌරුබොක්ක පොලිසිය පවසයි.", "URL": "https://lankatruth.com/si/?p=81147", "Category": "පුවත්", "Parent URL": null}