{"Source": "Lankatruth", "Timestamp": "December 5, 2018", "Headline": "මන්නාරම් සමූහ මිනී වලෙන් මිනිස් සිරුරු 252ක අස්ථි කොටස් හමුවේ", "News Content": "මන්නාරම සමූහ මිනී වලේ අද(05) දක්වා සිදුකරන ලද කැනීම්වලින් සිරුරු 252කට අයත් ඇට සැකිලි සොයාගෙන ඇති බව කැනීම් පිළිබඳව පරීක්ෂණ පවත්වන විශේෂඥ අධිකරණ වෛද්‍ය නිලධාරී ශමින්ද රාජපක්ෂ මහතා පවසයි. මන්නාරම පැරණි සතොස ගොඩනැගිල්ල පැවති ස්ථානයේ දින 111ක් පුරා සිදුකරන ලද කැනීම්වලින් සම්පූර්ණ සිරුරු කොටස් 246ක් පමණ හමුව තිබේ. එම සිරුරු වෙන්කර තමන්ගේ බාරයේ මන්නාරම අධිකරණ සංකීර්ණයේ මේ වනවිට තැන්පත් කර ඇතැයි ද වෛද්‍ය ශමින්ද රාජපක්ෂ මහතා පැවසීය. මෙම සිරුරු 252 අතුරින් සිරුරු 18ක් ළමුන්ගේ බවට සැකකරන බවද ඒ මහතා වැඩිදුරටත් පැවසීය. මන්නාරම පැරණි සතොස ගොඩනැගිල්ල කඩා ඉවත් කිරීමේදී ඉවත් කළ පස් ගොඩක තිබී පසුගිය මාර්තු 26 වැනිදා මිනිස් අස්ථි කොටස් තොගයක් හමුවීමෙන් පසු අදාල ස්ථානය සම්බන්ධව පරීක්ෂණ කටයුතු ආරම්භ කළ අතර පසුගිය නොවැම්බර් 14 වැනිදා එහි කැනීම් කටයුතු තාවකාලිකව නවතා දැමුණි. ඒ වන විට මිනිස් අස්ථි කොටස් 235ක් හමුව තිබිණි. නැවත එහි කැනීම් කටයුතු නොවැම්බර් 27 වැනිදා ආරම්භ වූ අතර අද දිනය වනවිට තවත් සිරුරු 17කට අයත් අස්ථි කොටස් හමුව තිබේ. මේ අතර පසුගිය 27 වැනිදා සමූහ මිනිස් වලේ කැනීම් කටයුතු නැවත ආරම්භ කිරීමේ දී ජර්මන් තානාපතිවරිය ඇතුළු විදෙස් මාධ්‍යවේදීන් රැසක් එහි සංචාරයක ද නිරත විය. මන්නාරම පොලිසිය අදාළ ස්ථානය සම්බන්ධයෙන් මන්නාරම මහේස්ත්‍රාත් අධිකරණය වෙත කරුණු ඉදිරිපත් කිරීමෙන් පසුව පළමුව මන්නාරම මහේස්ත්‍රාත් ඒ. ජි. ඇලෙක්ස් රාජා මහතාගේ නියෝග යටතේ අදාළ ස්ථානයේ කැනීම් කටයුතු ආරම්භ කරනු ලැබීය. වර්තමානයේ මන්නාරම නව මහේස්ත්‍රාත් ආර්. සර්වනරාජා මහතාගේ නියෝග යටතේ විශේෂඥ අධිකරණ වෛද්‍ය සමීන්ද්‍ර රාජපක්ෂ මහතා, මන්නාරම පොලිස් නිලධාරීන්, මන්නාරම අධිකරණ නිලධාරීන් සහ රජයේ රස පරීක්ෂක නිලධාරීන්ගේ සහයෝගය යටතේ අදාළ ස්ථානයේ පරීක්ෂණ පැවැත්වේ.", "URL": "https://lankatruth.com/si/?p=64749", "Category": "පුවත්", "Parent URL": null}