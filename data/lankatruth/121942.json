{"Source": "Lankatruth", "Timestamp": "August 24, 2021", "Headline": "කුමන්ත්‍රණ බිල්ලා වීරවංශලා පසුපස පන්නයි", "News Content": "වාසුදේව නානයක්කාර, උදය ගම්මන්පිල, විමල් වීරවංශ යන කැබිනට් ඇමතිවරු ප්‍රමුඛ ආණ්ඩුව නියෝජනය කරන පක්ෂ හා කණ්ඩායම් 10ක් විසින් නිරෝධායන ඇඳිරි නීතිය පනවන ලෙස ජනාධිපතිවරයාගෙන් ලිඛිතව කරන ලද ඉල්ලීම ජාත්‍යන්තර කුමන්ත්‍රණයක කොටසක් බව පොහොට්ටු පක්ෂයේ චෝදනාවට ලක්වී තිබේ.  ඊයේ එම පක්ෂය පැවැත්වූ මාධ්‍ය හමුවකදී පක්ෂයේ මහා ලේකම් නීතිඥ සාගර කාරියවසම් සහ කැබිනට් ඇමති ගාමිණි ලොකුගේ යන දෙදෙනා කුමන්ත්‍රණයක් පිළිබඳ චෝදනා නගා තිබිණි. එහෙත් කැබිනට් තීරණ දැනුම්දීමට අද (24) පැවැත්වූ මාධ්‍ය හමුවේදී කැබිනට් ප්‍රකාශක ඩලස් අලහප්පෙරුම ඇමතිවරයා ඊට හාත්පසින්ම වෙනස් තත්වයක් පිළිබඳව කරුණු ඉදිරිපත් කර ඇති බව ලංකාදීප වෙබ් අඩවියේ සඳහන් කර ඇත. මාධ්‍යවේදියෙකු නැගූ ප්‍රශ්නයකට පිළිතුරු දෙමින් ඩලස් අලහප්පෙරුම ඇමතිවරයා ප්‍රකාශ කර තිබෙන්නේ රට වසා දැමීම පිළිබඳව පසුගිය සතියේ කැබිනට් මණ්ඩලයේදී සාකච්ඡා කරන අවස්ථාවේ මෙම ඇමතිවරුන් තිදෙනා නොසිටි බවය.  ඩලස් අලප්පෙරුම ඇමතිවරයා මෙසේ ප්‍රකාශ කළද,ගාමිණි ලොකුගේ කැබිනට් ඇමතිවරයා ඊයේ චෝදනා කර තිබුණේ තලේබාන් ආකාරයෙන් ආණ්ඩු බලය ඇල්ලීමට මෙම දස දෙනා කුමන්ත්‍රණය කරන බවය.", "URL": "https://lankatruth.com/si/?p=121942", "Category": "පුවත්", "Parent URL": null}