{"Source": "Lankatruth", "Timestamp": "October 22, 2011", "Headline": "IMF කොන්දේසි ඉටු කිරීමට දේශීය ආදායම්, රේගුව, විදුලිය, තෙල් බිල්ලට.", "News Content": "ජාත්‍යන්තර මූල්‍ය අරමුදලෙන් 2009 වසරේදී ලබාගත් ණය කොන්දේසි වලින් මෙතෙක් ඉටුකර නැති සියළු කොන්දේසි 2012 වසර තුළ ඉටු කිරීමට සිදුවී ඇති බව මුදල් අමාත්‍යාංශ ආරංචි මාර්ග සදහන් කරයි. මේ අනුව 2012 අයවැය ඉදිරිපත් කිරීමෙන් පසුව ලබන මාර්තු මසට පෙර ආදායම් අධිකාරිය පිහිටුවීම හා විදුලිබල මණ්ඩලයෙ සහ ඛණිජතෙල් නීතිගත සංස්ථාව ප්‍රතිව්‍යුහගත කිරීමට ආණ්ඩුව සූදානම් වන බව එම ආරංචි මාර්ග වැඩිදුරටත් සදහන් කරයි. දේශීය ආදායම් බදු දෙපාර්තමේන්තුව, ශ්‍රී ලංකා රේගු දෙපාර්ථමේන්තුව සහ සුරාබදු දෙපාර්මේන්තුව එක් කොට වෙනම ආදායම් අධිකාරියක් පිහිටුවීම “රිගේනින්” ශ්‍රී ලංකා ප්‍රතිපත්තියේ ප්‍රමුඛ කාර්යයක් විය. එයට එරෙහිව නැගුනු දැඩි විරෝදය නිසා රනිල් වික්‍රමසිංහ ආණ්ඩුවට එය ක්‍රියාත්මක කල නොහැකි විය. රජයේ මුළු ආදායමෙන් 90% පමනණ උපයා දෙන්නේ මෙම දෙපාර්තමේන්තු 3 විසිනි. මෙම වසරේ මුල් මාස 05 තුලදී මෙම දෙපාර්තමේන්තුව විසින් බදු ආදායම් වශයෙන් රුපියල් මිළියන 319,764 රජයට උපයා දී ඇති. කෙසේ වෙතත් මෙම දෙපාර්මේන්තු 3 එක් කර ආදායම් අධිකාරිය පිහිටුවීමට මුල්වටයේදී නොහැකි උවහොත් එම දෙපාර්ථමේන්තු තුන වෙන් වෙන් වශයෙන් ස්වාධීන අධිකාරී බවට පත් කිරීමට සූදානම් වන බවද අනාවරණය වෙයි. මෙයට අමතරව රජයට විශාල බරක් වී තිබෙන ලංකා විදුලිබල මණ්ඩලය සහ ඛනිජතෙල් නීතිගතසංස්ථාවද ඉතා ඉක්මනින් ප්‍රතිව්‍යුහගත කිරීමට නියමිත බව අනාවරණය වෙයි. සමස්ථයක් ලෙස 2012 වසර තුලදී බොහෝ රාජ්‍ය ආයතන විකුනා දැමීමට ආණ්ඩුව සූදානම් වන බවද එය කොටස් වෙලදපොල හරහා සිදුකරනු ඇති බවද මුදල් අමාත්‍යංශයෙන් වාර්ථා වෙයි.", "URL": "https://lankatruth.com/si/?p=66", "Category": "පුවත්", "Parent URL": null}