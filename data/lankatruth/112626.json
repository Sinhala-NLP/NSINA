{"Source": "Lankatruth", "Timestamp": "March 13, 2021", "Headline": "කුඩා ළමයින් පිරිසක් බේරාගැනීමට මුහුදට පැන්න ඉංජිනේරුවා අවසන් ගමන් යයි…", "News Content": "කැලිඩෝ මුහුදෙහි රළ පහරට ගසාගෙන යමින් සිටි කුඩා ළමයින් පිරිසක් බේරාගැනීමට ඉදිරිපත් වූ සිවිල් ඉංජිනේරුවරයෙකු පසුගිය 11 වනදා පස්වරුවේ මුහුදු රළ පහරට හසුව මියගොස් ඇතැයි කළුතර උතුර පොලිසිය සඳහන් කරයි. මෙසේ මියගොස් ඇත්තේ මතුගම කළු පහන ප්‍රදේශයේ පදිංචිව සිටි දමිත් ශ්‍රීමාල් උදය කුමාර නමැති 31 හැවිරිදි අයෙකි. එදින පස්වරු 5.55ට පමණ ඔහු තවත් පිරිසක් සමග කැලිඩෝ වෙරළ තීරයට පැමිණ සිටියදී කුඩා ළමයින් පිරිසක් රළ පහරට හසුව ඇති බව දැක තිබේ. කුඩා දරුවන් බේරාගැනීම සඳහා කාන්තාවන් කිහිප දෙනෙක් මුහුදට බැස අති අතර ඔවුන්ස රළ පහරට හසුව තිබේ. පසුව මෙම සිවිල් ඉංජිනේරුවරයා මුහුදට පැන කාන්තාවන් සහ දරුවන් බේරාගැනීමට සහාය වී ඇත. එහිදී හදිසියේම ඔහුද රළ පහරට හසුව ගසාගෙන ගොස් ඇති අතර තවත් පිරිසක් එක්ව ඔහු බේරාගෙන සුවසැරියකින් නාගොඩ මහ රෝහලට රැගෙන ගොස් ඇති තිබේ. එහිදී ඔහු මියගොස් ඇත. කෙසේ වෙතත් මෙම සිද්ධිය සම්බන්ධයෙන් අළුතර උතුර පොලීසිය පරීක්ෂණයක් පවත්වන බවද වාර්තා වේ.", "URL": "https://lankatruth.com/si/?p=112626", "Category": "පුවත්", "Parent URL": null}