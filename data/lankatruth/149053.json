{"Source": "Lankatruth", "Timestamp": "July 13, 2023", "Headline": "රටවල් අටක් පරාද කර රන් පදක්කමක් දිනූ කැප්පෙටිපොල සිසුවිය", "News Content": "සිංගප්පූරුවේදී රටවල් අටක් අතර පැවති Lion City Cup Karate Champion Ship – 2023 තරගාවලිය සඳහා ඉදිරිපත්වූ ශෙනුෂී තමාෂා සිසුවිය වයස අවුරුදු 15න් පහළ (කාන්තා) “කාතා” ඉසව්වෙන් රන් පදක්කම සහ “කුමිතෙ” ඉසව්වෙන් රිදී පදක්කම දිනා ගැනීමට සමත්ව තිබේ. ගම්පහ, මිරිස්වත්ත කැප්පෙටිපොල මහ විදුහලෙහි 10 ශ්‍රේණියෙහි ඉගෙනුම ලබන මෙම සිසුවිය කරාතේ ක්‍රීඩාවට යොමුව ඇත්තේ 03 ශ්‍රේණියේදීය. 2019 සහ 2020 යන වර්ෂයන්හිදී සමස්ත ලංකා ප්‍රථම ස්ථානයන්ද හිමිකරගෙන ඇති ශෙනුෂී තමාෂා සිසුවියගේ පුහුණුකරු ලෙස කටයුතු කරනු ලබන්නේ ධනුක පියුමාල්ය. විෂය සහ විෂය බාහිර කටයුතුවලදී දක්ෂතා දක්වන දැරිය විද්‍යාලයීය අපරදිග තූර්ය වාදක කණ්ඩායමේ නායිකාව ලෙසද කටයුතු කරන බව වාර්තාවේ. මෙම සිසුවිය කැප්පෙටිපොල විදුහලට මෙන්ම ශ්‍රී ලංකාවට හිමිකර දුන් ජයග්‍රහණය වෙනුවෙන් විද්‍යාලයේ උපහාර පිදීමේ උත්සවයක්ද එම විදුහල්පතිනී ශාන්තී විජේසූරියගේ ප්‍රධානත්වයෙන් පවත්වා තිබේ.", "URL": "https://lankatruth.com/si/?p=149053", "Category": "ක්‍රීඩා පුවත්", "Parent URL": null}