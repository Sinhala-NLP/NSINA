{"Source": "Lankatruth", "Timestamp": "August 16, 2019", "Headline": "පාතාල කල්ලි සාමාජිකයන් ඝාතනයට සැකපිට තුනක් අත්අඩංගුවට", "News Content": "පාතාල කල්ලි සාමාජිකයෙකු ලෙස සැළකෙන ආනමාළු රංග නොහොත් සම්පත් නිරෝෂන් සහ මොහොමඩ් ඉම්රාන් නැමැත්තාගේ ඝාතන සම්බන්ධව සැකපිට පුද්ගලයන් තිදෙනෙකු අත්අඩංගුවට ගෙන ඇතැයි පොලිස් විශේෂ කාර්ය බලකාය සඳහන් කරයි. ඊයේ(15) දින මට්ටක්කුලිය මාදම්පෙ සුසාන භූමිය අසලදී ත්‍රීරෝද රථයකින් පැමිණි පිරිසක් තියුණු ආයුධවලින් පහරදී මොවුන් ඝාතනය කර තිබූ අතර ඝාතන සැකකරුවන් සම්බන්ධව සිදුකළ විශේෂ පොලිස් මෙහෙයුමකදී මොවුන් අත්අඩංගුවට ගෙන තිබේ. අත්අඩංගුවට ගත් සැකකරුවන් සමඟ වානේ කඩු දෙකක්, රබර් මිට සහිත මොට ආයුධයක්, යතුරුපැදියක් සහ ජංගම දුරකථනයක් පොලිස් භාරයට ගෙන ඇත. අවමඟුල් උත්සවයකට සහභාගීවීමෙන් පසු යමින් සිටියදී ඝාතනයට ලක්වූවන් මෙම ප්‍රහාරයට ලක්වී ඇති අතර රෝහල් ගතකරනවිටත් ඔවුන් ජීවිතක්ෂයට පත්ව සිටි බව කොළඹ ජාතික රෝහල පැවසීය.", "URL": "https://lankatruth.com/si/?p=79202", "Category": "පුවත්", "Parent URL": null}