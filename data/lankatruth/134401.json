{"Source": "Lankatruth", "Timestamp": "May 17, 2022", "Headline": "මහින්ද රාජපක්ෂ ඇතුළු මැර කණ්ඩායම අත්අඩංගුවට ගන්නා ලෙස අපි බලකරනවා – SYU ජාතික සංවිධායක එරංග ගුණසේකර", "News Content": "මහින්ද රාජපක්ෂ ඇතුළු මැර කණ්ඩායම අත්අඩංගුවට ගන්නා ලෙස බලකරන බව සමාජවාදී තරුණ සංගමය අද (17) පස්වරුවේ පැවති මාධ්‍ය හමුවකදී අවධාරණය කළේය. පැලවත්ත බත්තරමුල්ල හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති එම මාධ්‍ය හමුව සඳහා එහි ජාතික සංවිධායක එරංග ගුණසේකර, ජාතික කමිටු සමාජිකා නීතීඥ ශානිකා ද සිල්වා සහ ජාතික කමිටු සමාජික මහේෂ් අඹේපිටිය යන අය එක්වී සිටි අතර එහිදී ඔවුන් දැක්වූ අදහස් පහතින් පල වේ. “ගෝඨාභය රාජපක්ෂ හා ඔහුගේ ආණ්ඩුව ගෙදර යැවීම වෙනුවෙන් රට තුළ මාස ගණනාවක් පුරා අරගලයක් සිදුවෙමින් තිබෙනවා. ගෝල්ෆේස් අරගලය සන්ධිස්ථානයක් වී තිබෙනවා. අද වන විට මහින්ද රාජපක්ෂ නම් මිනීමරුවා මෙම අරගලයට පහරදී දින 08ක් ගතවී තිබෙනවා. මෙම කුමන්ත්‍රණය දියත් කළ රාජපක්ෂ ආණ්ඩුව 1500ක පමණ පිරිසකගේ නාම ලේඛනයක් සකස් කර ඇති බවටත් එයින් 300කට වැඩි ප්‍රමාණයක් අත්අඩංගුවට ගෙන ඇති බවටත් වාර්තා වෙනවා. මාධ්‍යවලත් සමාජ ජාලා තුළත් මහින්ද රාජපක්ෂ විසින් එවන ලද 2000කට වැඩි පිරිසකගේ පහරදීමේ වීඩියෝ සංසරණය වෙමින් තිබුණත් රනිල් – රාජපක්ෂ ආණ්ඩුවට තාමත් මෙම පිරිසගෙන් අත්අඩංගුවට ගැනීමට හැකිවී තිබෙන්නේ තිදෙනෙක් පමණයි. ඊයේ (16) දිනය වන විට නීතිපතිවරයා විසින් මෙයින් 22ක පිරිසක් අත්අඩංගුවට ගන්නා ලෙස පොලිසියට දන්වා තිබෙනවා. ඊයේ දිනයේ සමාජවාදී තරුණ සංගමය විසින් මීට අදාළ වැරදිකරුවන් අත්අඩංගුවට ගන්නා ලෙස ඉල්ලා පොලිස් මූලස්ථානය වටලනු ලැබුවා. මහින්ද, ජොන්ස්ටන්, දේශබන්දු තෙන්නකෝන්, සනත් නිශාන්ත, ඇතුළු දේශපාලන මැරයන් අත්අඩංගුවට නොගන්නේ ඇයිදැයි අපි පොලිස්පතිවරයාගෙන් ප්‍රශ්න කළා. එම ස්ථානය වැටලීමේදී එම ස්ථානයට පැමිණි නිලධාරියා අපට පොරොන්දු වුණේ දින 07ක් ඇතුළත මෙම අත්අඩංගුවට ගැනීම් සිදුකරන බවයි. මේ ඔහු අපට කියන ලද දෙයයි. කෙසේ වුවද, සවස් වන විට නීතිපතිවරයා නම් 22ක ලැයිස්තුවක් අත්අඩංගුවට ගන්නා ලෙස ඉදිරිපත්කොට තිබුණා. එසේ වුවද ඔහු මෙහිදී, සාක්ෂි ඇත්නම් යනුවෙන් සටහනක් යොදනවා. මේ රටේ නීතිපතිවරයා සාක්ෂි ඇත්නම් යනුවෙන් ප්‍රකාශ කරන්නේ ඇයි? මාධ්‍ය තුළ සමාජ ජාලා තුළ මීට අදාළ වීඩියෝ සාක්ෂි ඕනෑතරම් තිබෙනවා. එතරම් සාක්ෂි තිබියෙදී නීතිපතිවරයා නම් 22ක් පමණක් ඉදිරිපත් කර, සාක්ෂි ඇත්නම් අත්අඩංගුවට ගන්නා ලෙස පවසා තිබෙනවා. මේ වන විට පාර්ලිමේන්තුව රැස්වී තිබෙනවා. එම ලැයිස්තුවේ නම් සඳහන් සනත් නිශාන්ත, මිලාන් ජයතිලක, සංජීව එදිරිමාන්න යන තිදෙනා එහි සිටිනවා. මෙම පිරිස අත්අඩංගුවට ගනීදැයි අපි බලාගෙන සිටිනවා. පොලිසිය උනන්දු නම්, ගෝල්ෆේස් අරගලයට පහරදුන් මෙම මැර මන්ත්‍රීන් අත්අඩංගුවට ගත හැකියි. මෙම නම් 22 තුළට මහින්ද රාජපක්ෂ, නාමල් රාජපක්ෂ ඇතුළත් නොවුණේ ඇයි? ප්‍රසන්න, පවිත්‍රා අමතක වුණේ ඇයි? මේ කුමන්ත්‍රණයෙන් සිදුවුණේ කුමක්ද? මහින්ද රාජපක්ෂ මැරයා අරලියගහ මන්දිරයට තමන්ගේ මැර හමුදාව ගෙනත් උද්වේගකර සාකච්ඡා පවත්වලා, දැන් මේ වැඬේ ඉවරයි; අපි ගෝල්ෆේස් එකට ගහන්න යන්නේ කියන වීඩියෝ අපි සතුව තිබෙනවා. මේ සියල්ල සිදුවුණේ අගමැති නිල නිවාසයේදි. ඒ මන්දිරය තුළ ඉඳගෙන තමයි මේ කුමන්ත්‍රණය සැලසුම් කරන්නේ. මන්දිරයෙන් එළියට මැරයෝ ආවේ පොලු, පිහි, අදාල දේවල් අරගෙන. ඒ ආයුධ ලැබුණේ කොහොමද? එතකොට මේ මන්දිරය ඇතුළේ තමයි මේ සැළසුම දියත් වුණේ. එහෙනම් ඇයි මහින්ද රාජපක්ෂව අත්අඩංගුවට නොගන්නේ ? නීතිපති ඇයි ඒකට මැදිහත් නොවන්නේ ප්‍රශ්නය අපි මතුකරනවා. අපි අපේ නිවසේ සිට මෙවැනි ප්‍රහාරයකට සූදානම් වුණා නම් පොලිසිය අපව අත්අඩංගුවට නොගෙන ඉඳියිද? නීතිය සාමාන්‍ය ජනතාවට ක්‍රියාත්මක වෙනවා නම්, මිනීමරු මහින්ද ක්‍රියාත්මක නොවන්නේ ඇයි? මේ නීතිපතිට, පොලිස්පතිට අපි කියනවා බබා පාට් දමන්නේ නැතිව මේ කුමන්ත්‍රණයේ මහ මොළකරු මහින්දව වහාම අත්අඩංගුවට ගන්න. අපි තදින්ම බලපෑම් කර කියා සිටිනවා මහින්ද, නාමල්, ප්‍රසන්න, පවිත්‍රා අත්අඩංගුවට ගන්නා ලෙස. මේ වන විට 300කට වැඩි ප්‍රමාණයක් අත්අඩංගුවට අරගෙන තිබෙනවා. හැබැයි මේ කුමන්ත්‍රණයට සහභාගී වූ කිසිවෙක් ඒ නම් අතර නැහැ. අපි ළඟ ඡායාරූප සහිතව විස්තර තිබෙනවා. දකුණු පළාත් සභා මන්ත්‍රී, ඩී.වී. උපුල්, මහර ප්‍රාදේශීය සභා මන්ත්‍රී, සුසීමා චාන්දනී, බොරලැස්ගමුව නගර සභාවේ සභාපති, අරුණ ප්‍රියශාන්ත, කොළඹ නගර සභාවේ කුලතිස්ස ගී කියනගේ, කවුරුත් දන්නා, වසන්තා හඳපාන්ගොඩ, කොළඹ නගර සභා මන්ත්‍රී, දිලිප් ප්‍රනාන්දු, කුරුවිට ප්‍රාදේශීය සභා මන්ත්‍රී, ප්‍රේමරත්න මල්කැකුල, දෙහිවල-ගල්කිස්ස නගර සභා මන්ත්‍රි – ප්‍රසන්ත පොන්සේකා, ඇහැලියගොඩ ප්‍රාදේශීය සභා මන්ත්‍රී-සුජීව වීරසිංහ, කැලණිය ප්‍රාදේශීය සභා මන්ත්‍රී – මංජුල ප්‍රසාද්, හිටපු පළාත් සභා මන්ත්‍රී – උපාලි කොඩිකාර, අරාබි වසන්ත නොහොත් නාලක විජේසිංහ, පාර්ලිමේන්තු මන්ත්‍රී – ඉන්දික අනුරුද්ධ, කරන්දෙනිය ප්‍රාදේශීය සභා මන්ත්‍රී – සමීර චතුරංග, ඇහැලියගොඩ ප්‍රාදේශීය සභා මන්ත්‍රී – ආරියවංශ පල්ලේවෙල, මොවුන්ව අත්අඩංගුවට නොගත්තේ ඇයි? තව ඕනෑ තරම් ඡායාරූප තිබෙනවා. දැවැන්ත තොරතුරු ප්‍රමාණයක් තිබෙනවා. මෙතරම් තොරතුරු තිබියදී මේ කුමන්ත්‍රණය කරපු මැරයෝ ටික අත්අඩංගුවට ගන්නේ නැතිව පොලිස්පති කරන්නේ කුමක්ද? මේක ප්‍රශ්නයක් නොවෙයිද? මාළිගා කුමන්ත්‍රණ කරලා ආපු රනිල් සහ රනිල් රාජපක්ෂ ආණ්ඩුව මොවුන්ව අත්අඩංගුවට ගන්නේ නැත්තේ ඇයි? අපි අවධාරණය කරන්නේ මේ රටේ ජනතාවත් එක්ක සෙල්ලම් කරන්න එපා. මේ කුමන්ත්‍රණය සූදානම් කළ මහ මොළකරුගේ සිට සියලු දෙනා අත්අඩංගුවට ගත යුතුයි. නිකම් ප්‍රකාශ සටහන් කරගෙන වැඩක් නැහැ. ඒ වගේම අපත් ස්වේච්ඡා සංවිධාන ගණනාවකුත් මේ මැරයන්ගේ තොරතුරු ඒකරාශී කරමින් සිටිනවා. මොවුන්ගේ විස්තර තවත් අපි සොයමින් සිටිනවා. අපි ජනතාවගෙන් ඉල්ලන්නේ ඔබ සතුව තිබෙන මෙවැනි තොරතුරු අපට ලබාදෙන්න කියලා. අපි සූදානම් ඒ තොරතුරු ලබාගෙන විධිමත් අධිකරණ ක්‍රියාමාර්ගයක් ආරම්භ කරන්න. දැන් 300කට වැඩි ප්‍රමාණයක් අත්අඩංගුවට ගෙන තිබෙනවා. බස්, ගෙවල් ගිනි තියපු එක හරිදැයි ඇතැමුන් අපෙන් අහනවා. ප්‍රහාරය සිදුවූ දින සවස ගෝල්ෆේස් අරගලයේ සිටින අපි කණ්ඩායම් සියලු දෙනා එකතුවී මාධ්‍ය සාකච්ඡාවක් පවත්වා ප්‍රචණ්ඩත්වය අත්හරින ලෙස ජනතාවගෙන් ඉල්ලුවා. අප කිසිවෙක් ප්‍රචණ්ඩත්වය අනුමත කරන්නේ නැහැ. ගෝල්ෆේස් අරගල බිමේ, මයිනා ගෝගමේ සටන්කාමීව හා නිර්මාණශීලීව අරගල කරමින් සිටියා. මෙසේ දවස් ගණනාවක් ගතවුණා. කිසිදු පොලිස් නිලධාරියෙකුට මැදිහත්වීමේ අවශ්‍යතාවයක් ඇති වුණේ නැහැ. එහෙත් මහින්ද රාජපක්ෂ නම් මැරයා ඔහුගේ මැර හමුදාව රැගෙන පසුගිය 09 වැනිදා අපට පහර දුන්නා. මේ සිටින පොලිසිය අපට ආරක්ෂාව සැලසුවා. ඒ වෙලාවේ හිටපු දේශබන්දු තෙන්නකෝන්ගෙන් ලබාදෙන ආරක්ෂාව ගැන අපි අහනකොට හරි හරි අවුලක් නෑ මම බලාගන්නම් යැයි පැවසුවා. පාර පටු තැනකදී මැර පිරිස ඉදිරියට පැමිණීම වැළැක්විය හැකිව තිබියදී, එය වැළැක්වීමට කටයුතු නොකර බීච් එක පැත්තට පැමිණ එය වැළැක්විය නොහැකි තැනකදී බොරු බාධකයක් දමා මැරයන්ට පැමිණීමට අවස්ථාව හැදුවා. මෙය බලාසිටින අරගලයට ආදරය කරන මහජනතාව මෙය දැක්කා. අරගලයේ යෙදී සිටි තරුණ, තරුණියන්ගේ අත් පා කඩමින්, අරගල භූමිය ගිනි තබමින් විනාශ කරන ආකාරය ඔවුන් දැක්කා. ඒ නිසා තමයි ඔවුන් තමන් රැකියා කරන තැන්වලින් දුවගෙන ඇවිත් පහර කෑමට ලක්වුණු අරගලකරුවන්ව ආරක්ෂා කළේ. ඔවුන් අපව ආරක්ෂා කළේ නැත්නම් එතැන ලේ විලක් වෙන්න ඉඩ තිබුණා. මේ තත්වය පොලිස්පතිවරයා සැලකිල්ලට ගත යුතු නැද්ද? මෙම තත්වයට ඇති වූ ප්‍රතික්‍රියාව තුළ සිදු වූ සියල්ල අප අනුමත කරන්නේ නැහැ. නමුත් ඔවුන් මේ අරගලය ආරක්ෂා කළේ ඔවුනුයි. අපේ ජීවිත බේරුවේ ඔවුනුයි. මහින්ද රාජපක්ෂ ඇතුළු කුමන්ත්‍රණකරුවන්ගේ සැලසුම වී තිබුණේ මයිනාගෝගම සිට ගෝල්ෆේස් දක්වා වන අරගලය පැය කිහිපයකින් විනාශ කර දමන්නයි. ඒ සමග ගම්වලට ගිහින් අරගලකරමින් සිටි සියලු දෙනාට ප්‍රහාර එල්ල කරන්නයි. ඔවුන්ට, ඔවුන්ගේ නිවාසවලට, වාහනවලට පහර දෙන්න ඔවුන් අපේක්ෂා කළා. නමුත් මේ රටේ ජනතාව එය ආපස්සට හැරෙව්වා. දැන් කුමන්ත්‍රණයේ මහමොළකරු වූ මහින්ද රාජපක්ෂ අත්අඩංගුවට ගන්නවා වෙනුවට අරගලය ආරක්ෂා කිරීමට කටයුතු කළ තරුණ තරුණියන් අත්අඩංගුවට ගනිමින් ඉන්නවා ඔවුන් පහුගිය මාසයකට වැඩි කාලයක් පුරා ගම් නගර තුළ සාමකාමීව අරගල කරමින් හිටපු තරුණ තරුණියනුයි. එසේම ඔවුන්ගෙන් විශාල පිරිසක් කොහෙත්ම ගිනිතැබීම් ආදී ක්‍රියාවන්ට සම්බන්ධ වූ පිරිස් නෙමෙයි. මහමොළකරු වූ මහින්ද රාජපක්ෂ එළියේ තබා, ඔහුට හමුදා කඳවුරක් තුළ සුඛෝපභෝගී ජීවිතයක් ලබා දී තිබෙනවා. තවත් මැරයන් පිරිසකට පාර්ලිමේන්තුවට පැමිණීමට පහසුකම් සලසා දී තිබෙනවා. එසේ තිබියෙදී මේ අරගලය ආරක්ෂා කළ තරුණ තරුණියන්ට නඩු පැවරීමේ සාධාරණත්වය කුමක්ද? නීතිය තිබිය යුත්තේ ජනතාව වෙනුවෙනුයි. නමුත් දැන් නීතිය පාවිච්චි වෙන්නේ මේ කුප්‍රකට හොර කල්ලිය රකින්න එය පාවිච්චි වන බව පැහැදිලිව පේනවා. අපි මේ අසාධාරණයට එරෙහිව සටන් කරනවා. මහින්ද රාජපක්ෂ ඇතුළු මැර කණ්ඩායම අත්අඩංගුවට ගන්නා ලෙස අපි බලකරනවා. දැන්වත් ජනතාවගේ පැත්තේ සිටගන්නා ලෙස අපි පොලීසියට අවධාරණය කරනවා. මේ ජනතා බලය තේරුම් ගන්නා ලෙස පොලිස්පතිවරයාට කියා සිටිනවා. එසේ නොවුණහොත් ජනතාවගේ විරෝධය දෙගොඩතලා යාවි. එවැනි තත්වයකට පාර නොකපන ලෙස ඉල්ලනවා.” මහමොළකරුවන් අතහැර අරගලය ආරක්ෂා කළ මිනිසුන්ට එරෙහිව නීතිය ක්‍රියාත්මක වෙමින් තිබෙනවා සමාජවාදී තරුණ සංගමයේ ජාතික කමිටු සමාජිකා නීතීඥ ශානිකා ද සිල්වා “ගොල්ෆේස් අරගලයට පහරදීමේ සිදුවීමට සතියක් පිරුණු ඊයේ (16) දිනයේ ඊට අදාළ වරදකරුවන් අත්අඩංගුවට නොගැනීමට හා ඔවුන්ට එරෙහිව අපරාධ නීතිය යටතේ නඩු නොපැවරීමට එරෙහිව සමාජවාදී තරුණ සංගමය විසින් පොලිස් මූලස්ථානයට කරන ලද බලපෑමත් සමග ඒ පිළිබඳ සාකච්ඡාව තීව්‍ර වී තිබෙනවා. ඒ වගේම නීතිපතිවරයා විසින් ඊට අදාළ සැකකරුවන් 22කගේ ලයිස්තුවක් පොලීසිය වෙත ලබා දී ඇති බවද වාර්තා වුණා. මේ නිතිපතිවරයාගේ ලිපියත් සමග ඔවුන්ට එරෙහිව නීතිය ක්‍රියාත්මක වනු ඇතැයි කතාබහක් ඇති වී තිබෙනවා. අප මේ ලිපියේ ඇතුළත් කරුණු දන්නේ මාධ්‍යයෙන් වාර්තා වූ ප්‍රමාණයට පමණයි. ඒ මාධ්‍ය වාර්තාවලට අනුව ප්‍රහාරයේ මූලිකයින් අතරින් මහින්ද රාජපක්ෂ, නාමල් රාජපක්ෂ, ප්‍රසන්න රණතුංග, පවිත්‍රා වන්නිආරච්චි යන පිරිස ලයිස්තුවට ඇතුළත් වී නැහැ. ඔවුන් නොමැතිව ජොන්ස්ටන් ප්‍රනාන්දු, මිලාන් ජයතිලක, සංජීව එදිරිමාන්න යන කිහිපදෙනෙක් පමණක් ඊට ඇතුළත් වී තිබෙනවා. එහිදී පවා නීතිපතිවරයා දන්වා තිබෙන්නේ නඩු පැවරිය හැකි සාක්ෂි තිබේනම් පමණක් අපරාධ නීතිය යටතේ කටයුතු කරන ලෙසයි. යම් අපරාධයක් සිදුවීමෙන් පසුව ඊට අදාළ විමර්ශනය කර අදාළ වරදකරුවන් අත්අඩංගුවට ගත යුතුය යන්න නීතිපතිවරයා විසින් කිව යුතු කරුණක් නෙමෙයි. එය පොලීසියේ වගකීමයි. විමර්ශන නිලධාරියා සෑහීමකට පත්විය හැකි පරිදි සාක්ෂි තිබේනම් නීතිපතිවරයාට යමෙක් අත්අඩංගුවට ගන්නැයි පොලීසියට දැනුම් දිය හැකියි. නැතහොත් මේ කරුණ පිළිබඳව නීතිපතිවරයාගේ උපදෙස් ලබා දෙන ලෙස පොලීසිය විසින් ඉල්ලීමක් කළහොත් ඒ ඉල්ලීම මත විමර්ශනයක් කර අපරාධ පනතේ වගන්ති යටතේ නඩු පැවරිය හැකි යැයි දැනුම් දිය හැකියි. නමුත් මේ ලිපියේදී නීතිපතිවරයා සිදු කර ඇත්තේ මෙසේ කරන්නැයි උපදෙස්දී වංගුවක් දැමීම පමණයි. ප්‍රහාරයේ මහමොළකරුවන් අත්අඩංගුවට නොගැනීම ගැන මහජනතාව තුළ ඇති වී තිබෙන විරෝධය දිය කර හැරීමට මොවුන් උත්සාහ කරනවාදැයි සැක උපදිනවා. මේ වෙලාවේ ජනතාව සමග වංගු ගහන්න නොයන්නැයි අපි නීතිපතිවරයාට කියනවා. මේ ප්‍රශ්නය තිබෙන්නේ එසේ කළ හැකි තැනක නෙමෙයි. පොලිස්පතිවරයා, නීතිපතිවරයා මේ සම්බන්ධයෙන් ගන්නා පියවර දෙස මහජනතාව බලා සිටිනවා. වරදකරුවන්ට එරෙහිව නිශ්චිතව නීතිය ක්‍රියාත්මක වීමක් මේ මොහොතේ ජනතාව අපේක්ෂා කරනවා. ප්‍රහාරය සිදු වන මොහොතේ ගොල්ෆේස් පිටියේ මාධ්‍යවේදීන් විශාල ප්‍රමාණයක් සිටියා. මේ ප්‍රහාරයට අදාළ විඩියෝ ඕනෑ තරම් ඔවුන් ළඟ තිබෙනවා. මේ තොරතුරු ලබා ගෙන වරදකරුවන්ට එරෙහිව නීතිය ක්‍රියාත්මක කරන්නට පොලිස්පතිවරයාට හැකියාව තිබෙනවා. නමුත් අපට පෙනෙන්නේ ඔවුන් වංගු ගසමින් මේ සිද්ධිය යටපත් කරමින් සිටින බවයි. මේ ප්‍රහාරකයින් පළමුවෙන්ම පැමිණෙන්නේ අරලියගහ මන්දිරයටයි. එතැන එවකට අගමැති මහින්ද රාපක්ෂගේ නිල නිවසයි. ප්‍රහාරකයින් මෙම ස්ථානයට කැඳවන්නේ ඔහුගේ අනුදැනුම යටතේයි. එතෙනට පැමිණි පසුව මෙම පිරිස ප්‍රහාරය සඳහා මෙහෙයවනු ලබනවා. ඒ අනුව මහින්ද, නාමල්, ජෙන්ස්ටන්, පවිත්‍රා, ප්‍රසන්න, මිලාන්, සංජීව, මහින්ද කහඳගමගේ, වසන්තා ඇතුළු පිරිසට අපරාධ චෝදනා ගණනාවක් යටතේ නඩු පැවරිය හැකියි. එකක් වන්නේ පහරදීමේ කුමන්ත්‍රණය සිදු කිරීමයි. ජනතාව අරලියගහ මන්දිරයට කැඳවා සාමකාමී අරගලකරුවන්ට පහර දෙන්න ඔවුන්ව උසිගන්වනවා. ප්‍රහාරකයින් නාමල් සමග සෙල්ෆි ගහනවා. අපිට දුන්නනම් මෙය එක දවසින් ශුද්ධ කරන බව ජොන්ස්ටන් කියනවා. මෙවැනි ප්‍රකෝපකාරී ප්‍රකාශ කරන අය එම ස්ථානයේ සිටියෙදී මහින්ද, නාමල් රජපක්ෂවරුන් කරන්නේ මේ කුමන්ත්‍රණයට අනුබල දීමකුයි. එසේම මෙතැන අයුතු ජන රාශියක් සිදුවී තිබෙනවා. මිනිසුන් ගෙන්වා ඔවුන් ප්‍රහාරයක් සඳහා මෙහෙයවනු ලබනවා. මෙම පිරිස මයිනාගෝගම සහ ගෝඨාගෝගම අරගලකරුවන්ට පහරදෙනවා. මෙයින් බොහෝ දෙනෙකුට බරපතළ තුවාල සිදුවනවා. සාමකාමී අරගලකරුවන්ට යකඩ පොලුවලින් පහර දුන්නා. එය මිනීමැරීමට තැත් කිරීමක්. අරගලබිම්වල තිබුණු දේපළවලට පහර දී ගිනි තබා අනර්ථයක් සිදු කරනවා. මෙවැනි අපරාධ චෝදනා ගණනාවක් යටතේ මොවුන්ට එරෙහිව නීතිය ක්‍රියාත්මක කළ යුතුයි. මෙතරම් සාක්ෂි තිබියෙදී නීතිපතිවරයා ප්‍රමාණවත් සාක්ෂි තිබේනම් ක්‍රියා වංගු ගහනවානම්. පොලිස්පතිවරයා අදාටත් සාක්ෂි එකතු කරනවා යැයි බලන් සිටිනවානම් ඔවුන් මේ ප්‍රහාරකයින්ට එරෙහිව නීතිය ක්‍රියාත්මක කරවියැයි අපි සිතන්නේ කොහොමද? නමුත් මහමොළකරුනවන්ට ක්‍රියාත්මක නොවූ නීතිය අරගලය ආරක්ෂා කිරීම වෙනුවෙන් ක්‍රියාත්මක වූ මිනිසුන්ට එරෙහිව ක්‍රියාත්මක වෙමින් තිබෙනවා. ඔවුන් අත්අඩංගුවට ගනිමින් තිබෙන්නේ හදිසි නීතිය යටතේයි. ඔවුන්ට ඇප ලබා ගැනීමට පවා දුෂ්කරයි. ප්‍රහාරයේ මහමොළකරුවන්ට එරෙහිව මේ හදිස්සිය ක්‍රියාත්මක නොවන්නේ මන්දැයි අපි ප්‍රශ්න කරනවා. මෙය පාස්කු ප්‍රහාරය මෙන් ඇදිය යුතු නැහැ. මේ ප්‍රහාරයට ලක්වුණේ අපේ මිනිස්සු. දැන් අත්අඩංගුවට ගනිමින් තිබෙන්නේ අපේ මිනිස්සු. ගුටිකාපු මිනිස්සුන්ටම හිරේ යන්නත් සිදු වී තිබෙනවා. නීතිය සමග, මහජනතාව සමග සෙල්ලම් කරන එක වහා නතර කළ යුතුයි. ඒ වෙනුවට මේ ප්‍රහාරයේ මහමොළකරුවන්ට එරෙහිව වහා නීතිය ක්‍රියාත්මක විය යුතුයි. මේ පිළිබඳව ඕනෑවටත් වඩා සාක්ෂි තිබෙනවා. ඔවුන් අත්අඩංගුවට ගත යුත්තේත් හදිසි නීතිය යටතේම තමයි. මේ රාජපක්ෂ පවුල හදිසි නීතිය ගෙනාවේම සාමකාමී අරගලකරුවන් මර්දනය කරන්නයි. මිනිස්සුන්ට සාමකාමීව තමන්ගේ මතය ප්‍රකාශ කරන්න තියෙන අයිතිය මර්දනය කරමින් තිබෙනවා. මිනීමරු රාජපක්ෂ, ජොන්සටන් ඇතුළු පිරිස වහා අත්අඩංගුවට ගත යුතුයි. එසේ නොවුණහොත් ජනතාව නීතිය ක්‍රියාත්මක කරන නිලධාරීන්ට එරෙහි වන දවසක් ඒවි. එය මහජන කැලඹීමක් ඇති කරන තත්වයකට දුර යා යුතු නැහැ. මේ කටයුත්තට අදාළ සහය ලබා දෙන්න පොදු ජනතාවත්, සමාජවාදී තරුණ සංගමය ඇතුළු ස්වේඡාවෙන් කටයුතු කරන සංවිධාන රැසක් සූදානමින් සිටිනවා. ඒ වගේම ඒ වෙනුවෙන් තොරතුරු ලබා ගැනීම වෙනුවෙන් සකස් කර ඇති වට්ස්ඇප් අංකයට (0767645848) මේ ප්‍රහාරය සම්බන්ධ මහජනතාව ලෙස ඔබ සතුව ඇති තොරතුරු ලබා දීමට කටයුතු කරන ලෙස ඉල්ලනවා.”", "URL": "https://lankatruth.com/si/?p=134401", "Category": "පුවත්", "Parent URL": null}