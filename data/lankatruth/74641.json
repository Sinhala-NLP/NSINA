{"Source": "Lankatruth", "Timestamp": "May 27, 2019", "Headline": "ආර්ථිකය දැවැන්ත ලෙස කඩාවැටී තිබියදී ආණ්ඩුව කෝටි ප්‍රකෝටි ගණන් සිදු කරන නාස්තිකාර වියදම් වහාම නතර කළ යුතුයි", "News Content": "(දෙවන සංස්කරණය) ආණ්ඩුවේ වැරදි ආර්ථික ප්‍රතිපත්තිය නිසාත්, 21 ප්‍රහාරය නිසාත් ආර්ථිකය දැවැන්ත ලෙස කඩා වැටීමට ලක්ව ඇති මොහොතක කැපකිරීම් කළ යුතු ආණ්ඩුව සංදර්ශන පවත්වමින් දැවැන්ත ලෙස ජනතා මුදල් නාස්ති කරමින් සිටින බව ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා අනාවරණය කරයි. පැලවත්ත බත්තරමුල්ල හි පිහිටි ජනතා විමුක්ති පෙරමුණේ ප්‍රධාන කාර්යාලයේ මෙම මාධ්‍ය හමුව මේ වනවිටත් පැවැත්වෙමින් තිබෙන මාධ්‍ය හමුවේදී ඒ මහතා මේ බව අනාවරණය කළේ ය. දිළඳුකම තුරන් කිරීමේ වසර ලෙස 2018 වසර නම් කළ ආණ්ඩුව දැන් එය අමතක වී මේ වනවිට සමෘද්ධි ලබන ලක්ෂ 14ක ගොඩට තවත් ලක්ෂ 06ක් එක්කර ඇති බවද විජිත හේරත් මහතා පෙන්වා දුන්නේය. රටේ දුප්පත් ජනතාව, අඩු අදායම් ලබන ජනතාව නගා සිටුවීම සඳහා ආරම්භ කරන ව්‍යාපෘතිවලට ජනතා විමුක්ති පෙරමුණේ කිසිදු විරෝධතාවක් නැති නමුත් මෙම ලක්ෂ 06ට සමෘද්ධිය ලබාදීම සඳහා ආණ්ඩුව ප්‍රචාරක වියදම් සඳහා රුපියල් දසලක්ෂ 180ක් ඇස්තමේන්තු කර ඇති බවත් එම ඇස්තමේන්තුව රුපියල් දසලක්ෂ 300ක් කළ යුතු බව ඇමතිවරයා ඉල්ලා ඇති බවත් මෙහිදී විජිත හේරත් මහතා අවධාරණය කළේ ය. මෙහි දිස්ත්‍රික්ක 25 සඳහා වේදිකාව ඉදිකිරීම සඳහා පමණක් රුපියල් ලක්ෂ 700ක වියදමක් දැරීමට සිදුව ඇති බවත් මෙහිදී ඒ මහතා පෙන්වා දුන්නේය. සම්පූර්ණ මාධ්‍ය සාකච්ඡාව “මේ ආණ්ඩුවේ අසාර්ථක ආර්ථික ප‍්‍රතිපත්ති නිසා රටේ ආර්ථිකය කඩා වැටෙමින් තිබුණා. රටේ ආර්ථික වර්ධන වේගය තුනයි දශම ගාණට බැස්සා. රුපියල බාල්දු වුණා. 2018 මහ බැංකු වාර්තාවට අනුව මුළු ආදායම රුපියල් බිලියන 1920ක් වෙනකොට ඒ වසරේ ණය පොලී වාරිකය රුපියල් බිලියන 2088ක් වුණා. බිලියන 168ක හිඟයක් තිබුණා. රටක් විදිහට පහුගිය අවුරුදු 71 පුරා ආණ්ඩු විසින් අපේ රට ගෙනත් තිබෙන්නේ එවැනි තැනකටයි. රට ණය කන්දක හිරවුණා. නිෂ්පාදනය කඩා වැට්ටුටවා. ගිය වසර වනවිට රටේ ණය ප‍්‍රමාණය රුපියල් බිලියන 11,978ක් එනම් ට්‍රිලියන 12කට ආසන්න ණය බරක් තිබෙනවා. ඒ වසර වනවිට රුපියල කඩා වැටීම නිසා පමණක් රටේ ණය ප‍්‍රමාණය රුපියල් බිලියන 1063කින් වැඩිවුණා. ඒ තරම් ආර්ථික අර්බුදයක් තිබියදී තමයි 21වැනිදා ප‍්‍රහාරය සිදුවුණේ. 21 ප‍්‍රහාරයෙන් පසුව මෙම බිඳ වැටීම තීව‍්‍ර වී තිබෙනවා. රටේ ආර්ථිකය තව දුරටත් කඩා වැටෙමින් තිබෙනවා. සංචාරක කර්මාන්තය කඩා වැටිලා. සංචාරක කර්මාන්තයට සෘජුව හා වක‍්‍රව සම්බන්ධ වුණු සියලුම මහා පරිමාණ, සුළු පරිමාණ ව්‍යාපාරිකයින් සහ ස්වයං රැකියා කළ සියලු පුද්ගලයින් විශාල අර්බුදයකට ලක්වෙලා ඉන්නවා. මහා පරිමාණ ව්‍යාපාරිකයින්ට ආණ්ඩුව සහන ලබාදෙනවා කිවුවට සුළු පරිමාණ ව්‍යාපාරිකයින්ට සහ වක‍්‍ර රැකියා කළ පුද්ගලයින්ට කිසිදු සහනයක් ලබාදීමට ආණ්ඩුව කටයුතු කළේ නැහැ. මෙවැනි ප‍්‍රහාරයකින් පසුව ආණ්ඩුව ඉතාම වගකීම්සහගතව කටයුතු කළ යුතුයි. ජනතාව තමන්ගේ අමාරුව දරාගෙන ඉන්න අතරේ ආණ්ඩුව ඇමතිවරුන්ගේ වියදම් නාස්තිකාර වියදම් උත්සව වියදම් කපා හැරිය යුතුව තිබෙනවා. නමුත් ආණ්ඩුව සිදුකරමින් ඉන්නේ තමන්ගේ පුරුදු නාස්තිකාර වියදම් ඒ විදිහටම කරගෙන යෑමයි. ආණ්ඩුව සැලසුම් කර තිබෙනවා, අලුත් පවුල් ලක්‍ෂ හයකට සමෘද්ධි සහන ලබාදීමේ ව්‍යාපෘතියක්. මේ වනවිටත් සමෘද්ධි පවුල් ලක්‍ෂ 14ක් ඉන්නවා. ආණ්ඩුවේ ව්‍යාපෘතියෙන් පෙනෙන දේ තමයි රටේ දුප්පත්කම තවත් වැඩිවෙලා කියන එක. රටේ ආර්ථිකය හොඳනම් දුප්පත්කම තුරන් වෙනවා නම් සමෘද්ධි ලබන පවුල් ගණන අඩුවිය යුතුයි. ජනාධිපතිවරයා ඇතුළු ආණ්ඩුව පහුගිය වසර දිළිඳුකම පිටුදැකීමේ වසර කියලා නම් කළා. ඇත්තටම සිදුවෙලා තිබෙන්නේ දිළිඳුකම වැඩිවීමයි. ඒ නිසා තවත් පවුල් ලක්‍ෂ හයක් සමෘද්ධිලාභී පවුල් අතරට එකතු වෙලා. ඒ සඳහා ආණ්ඩුව ගත්ත ණයවලින් රුපියල් බිලියන 10ක් වෙන්කරලා තිබෙනවා. ආණ්ඩුව මෙම සමෘද්ධි ප‍්‍රතිලාභ බෙදාදීමට සැලසුම් කොට තිබෙන ක‍්‍රමවේදය මගින් නාස්තිකාර වියදම් වැඩිවෙලා. මෙහි රාජ්‍ය උත්සවය අම්පාරේදී මැයි 30වැනිදා පැවැත්වීමට නියමිතයි. ඊට සමගාමීව උත්සව 25ක් දිස්ත්‍රික්කවල සැලසුම් කොට තිබෙනවා. එම උත්සවවල එක වේදිකාවකට පමණක් ලක්‍ෂ 42ක් ඇස්තමේන්තු කොට තිබෙනවා. එනම් එම උත්සවවල වේදිකාවලට පමණක් ලක්‍ෂ 1,000ක මුදලක් වැයවෙනවා. ටීෂර්ට්වලට රුපියල් ලක්‍ෂ 700ක මුදලක්ද වැයවෙලා තිබෙනවා. මෙවැනි නාස්තිකාර වියදම් නතර කළ යුතුයි. මෙම උත්සවයේ උපදෙස් පත්‍රිකා, සහතික පත‍්‍ර මුද්‍රණයට, ප‍්‍රචාරක සහ සංග‍්‍රහ වියදම් සියල්ලටම වෙන්කොට තිබුණේ රුපියල් මිලියන 180ක්. දැන් එම මිලියන 180 මදි කියලා තවත් මුදලක් වෙන්කරගන්න නියමිතයි. එම මුදල් ලැබෙන තුරු සමාජ ආරක්‍ෂණ අරමුදලෙන් මුදල් ලබාගන්න ආණ්ඩුව උපදෙස් දීලා තිබෙනවා. සමාජ ආරක්‍ෂණ අරමුදල කියන්නේත් සමෘද්ධි ප‍්‍රතිලාභීන්ගෙන් රුපියල් සියයක මුදලක් නැවත ආණ්ඩුවට අයකරගෙන ස්ථාපිත කර ඇති අරමුදලක්. දැන් මේ ආණ්ඩුව මේ නාස්තිකාර වියදම් සඳහා යොදා ගන්නේ සමෘද්ධි ප‍්‍රතිලාභීන්ගේ අරමුදලයි. ඒ නිසා මෙම නාස්තිකාර වියදම් වහාම නතර කළ යුතුයි. මේ සම්බන්ධයෙන් මහින්ද අමරවීර මන්ත්‍රීවරයාත් පාර්ලිමේන්තුවේ කතා කළා. නමුත් එතුමාගේ නායකයා වන මෛත්‍රීපාල සිරිසේන ජනාධිපතිවරයා 2018.09.08වැනිදා පොළොන්නරුවේ පවත්වපු මෙවැනිම උත්සවයකට රුපියල් 3,404,033ක් උත්සව වියදම් විදිහට වැයකොට තිබෙනවා. එම වසරේම සැප්තැම්බර් මාසයේ මාතලේ පවත්වපු උත්වයට උත්සව වියදම් විදිහට 6,455,964ක් වැයකරලා තිබෙනවා. එදා වගේම අදත් කරන්නේ මේ වගේ නාස්තිකාර වියදම්. එදා බැසිල් රාජපක්‍ෂලා සමෘද්ධි බැංකුවල අරමුණුවලට පටහැණිව විශාල නාස්තියක් සිදුකර තිබෙන බව විගණන වාර්තාවල පැහැදිලිව සඳහන් වෙනවා. මෙම සමෘද්ධි ප‍්‍රතිලාභ ලබාදීම සිදු කරන්නේ ඉදිරියේ පැවැත්වෙන ජනාධිපතිවරණය ඉලක්ක කරගනිමින්. එක්සත් ජාතික පක්‍ෂය ඉදිරියේ පවත්වන ජනාධිපතිවරණය අරමුණු කරගනිමින් තමයි එම උත්සව පවත්වන්නේ. ලක්‍ෂ්මන් කිරිඇල්ල මන්ත්‍රීවරයා පාර්ලිමේන්තුවේදී පිළිගත්තා පහුගිය ආණ්ඩුව ඒ අයගේ ඡුන්දදායකයින්ට සමෘද්ධි ලබාදුන්න නිසා දැන් එජාප පාක්‍ෂිකයින්ට සමෘද්ධි ලබාදෙනවා කියලා. තමන්ගේ පක්‍ෂයේ අයට බෙදාගන්න එකද සමෘද්ධි ප‍්‍රතිලාභවලින් කරන්නේ? එතකොට එක්සත් ජාතික පක්‍ෂයේ විතරද දුප්පත් අය ඉන්නේ? මේක විළි ලැජ්ජා නැති වැඩක්. ඒ වගේම සදාචාර විරෝධී අයුක්තිසහගත වැඩක්.” මාධ්‍යවේදීන් නැගූ ප‍්‍රශ්නවලට පිළිතුරු ලබාදෙමින්… “21වැනිදා ප‍්‍රහාරය පිළිබඳව සම්පූර්ණ පරීක්‍ෂණයක් පාර්ලිමේන්තුව නියෝජනය කරන සියලූ පක්‍ෂවල සහභාගිත්වයෙන් පාර්ලිමේන්තුවේ තේරීම් කාරක සභාවක් පත්කොට සිදුකළ යුතු බවට ආණ්ඩුවත් විපක්‍ෂයේ ප‍්‍රධාන පක්‍ෂත් එකඟතාවයකට ආවා. එයින් සිදුවන්නේ 21වැනිදා ප‍්‍රහාරය පිළිබඳවත් ඉන්පසු තත්වය පිළිබඳවත් සම්පූර්ණ පරීක්‍ෂණයක් සිදුකිරීමයි. එම යෝජනාව ඉදිරිපත් වුණාට පසුව තමයි රිෂාඩ් බදුර්දීන් ඇමතිවරයට එරෙහිව විශ්වාසභංග යෝජනාව ඉදිරිපත් වෙන්නේ. එනිසා පාර්ලිමේන්තුවේ තේරීම් කාරක සභාවත් රිෂාඞ් බදුර්දීන්ට එරෙහි විශ්වාසභංගයත් අතර කිසිදු සම්බන්ධයක් නැහැ. ඒනිසා ආණ්ඩුවට කිසිදු නීතිමය ප‍්‍රතිපාදනයක් නැහැ, විශ්වාසභංගය කල් දාන්න. විශ්වාසභංගය කල් දැමීමට අපි එදත් විරුද්ධ වුණා. අපි අදත් කියනවා විශ්වාසභංගය කල් නොදැමිය යුතුයි. විශ්වාසභංගයක් ඉදිරිපත් වන්නේ පාර්ලිමේන්තුවේ පිළිගත් ක‍්‍රමවේදයන්ට අනුවයි. මීට පෙර රවී කරුණානායකටත් රනිල් වික‍්‍රමසිංහටත් එරෙහිව ඉදිරිපත් කළ විශ්වාසභංගවලට නිශ්චිත කරුණු ඉදිරිපත්කොට තිබුණා. මහ බැංකු ගනුදෙනුව සහ ඊට අදාළ වෙනත් මූල්‍ය ගනුදෙනු පිළිබඳව චෝදනා නිශ්චිත වෙලා තිබුණා. ඒ නිසා අපි ඔවුන්ට විරුද්ධව ඡන්දය ලබා දුන්නා. රිෂාඩ් බදුර්දීන් ඇමතිවරයාට එරෙහිවත් අපි කටයුතු කරනවා. ආණ්ඩුවේ කිසිදු ඇමතිවරයෙක් ආරක්‍ෂා කරන්න ජවිපෙට වුවමනාවක් නැහැ. ආණ්ඩුවටම එරෙහිව විශ්වාසභංගයක් ගෙනාපු ජවිපෙට එක ඇමතිවරයෙක් ලොකු නැහැ. රිෂාඩ් බදුර්දීන් ඇමතිවරයාට එරෙහි විශ්වාසභංග විවාදය පළමුව එනවා. එහි ඡන්ද විමසීමෙන් පසුව තමයි ජවිපෙ ගෙන ආ ආණ්ඩුවට එරෙහි විශ්වාසභංගය විවාදයට ගන්නේ. ඒ දෙක අතර කිසිදු සම්බන්ධයක් නැහැ. ඇතැම් අය චෝදනා කරනවා රිෂාඩ් බේරගන්න ආණ්ඩුවට එරෙහිව අපි විශ්වාසභංගයක් ගෙනාවා කියලා. බැරිවෙලා හරි රිෂාඩ්ට එරෙහි විශ්වාසභංගය ජවිපෙ ගෙනාවා නම් ඒ අය කියන්නේ ආණ්ඩුව බේරගන්න රිෂාඩ්ට එරෙහිව විශ්වාසභංගයක් ගෙනාවා කියල. එනිසා අපිට ඒ අයගේ කතාවලින් වැඩක් නැහැ. ජනතා විමුක්ති පෙරමුණ තීරණ ගන්නේ ස්වාධීනවයි. අපි කවදාවත් ප‍්‍රශ්නයක වලිගයෙන් අල්ල ගන්නේ නැහැ. අපි ප‍්‍රශ්නයේ ඔළුවෙන් අල්ල ගන්න පක්‍ෂයක්. ආණ්ඩුවට එරෙහිව විශ්වාසභංගය ගෙනාවේ නිශ්චිතව තහවුරු කරගත් කරුණු අනුවයි. ප‍්‍රහාරය සම්බන්ධයෙන් විවිධ චෝදනාවල් ආණ්ඩුවට එරෙහිව ඉදිරිපත් වෙලා තිබෙනවා. ඇතැම් ඇමතිවරු මෙම ප‍්‍රහාරය සම්බන්ධයෙන් යම් යම් සම්බන්ධකම් තිබෙනවා. මෙම ප‍්‍රහාරය හේතුවෙන් අපේ රටට විදේශ බලපෑම්වලට පාර කැපෙනවා. ඒ සියලු කරුණු පදනම් කරගෙන තමයි අපි මෙම විශ්වාසභංග යෝජනාව ගෙනාවේ. ඇත්තටම අපිට චෝදනා කරන පිරිස තමයි ආණ්ඩුව බේරගන්න රිෂාඩ්ට එරෙහිව විශ්වාසභංගය ගෙනත් තිබෙන්නේ. ආණ්ඩුවට එරෙහි විශ්වාසභංගය ජයග‍්‍රහණය කළත් මැතිවරණයක් එන්නේ නැහැ. සිදු වන්නේ පාර්ලිමේන්තුව ඇතුළේම වෙනත් ආණ්ඩුවක් හැදෙන එකයි. රටේ ජනතාවගේ බහුතරයක් මේ ආණ්ඩුවට විරුද්ධයි. රූපවාහිනියෙන් ජනාධිපති, අගමැති ඇතුළු ඇමතිවරු පේනවටත් බහුතරයක් ජනතාව කැමති නැහැ. ඒ ජනතා විරෝධය තමයි විශ්වාසභංගය හරහා අපි ඉදිරිපත්කොට තිබෙන්නේ. 21 ප‍්‍රහාරය වළක්වා ගැනීමට නොහැකිවීම නිසා ඇත්තටම ආණ්ඩුව කළ යුතුව තිබුණේ ඉල්ලා අස්වෙන එකයි. අපි මාසයක් බලාගෙන හිටියා. ඊට පස්සේ තමයි විශ්වාසභංගය ඉදිරිපත් කළේ. විශ්වාසභංග විවාදයෙන් පස්සේ ඉදිරි පියවරයන් ගැන සලකා බලන්න පුළුවන්. අවශ්‍ය නම් පාර්ලිමේන්තුව විසුරුවා හැරීමේ යෝජනාවක් පාර්ලිමේන්තුවට ඉදිරිපත් කළ හැකියි. ඒවා සලකා බලන්න වෙන්නේ ඒ මොහොතේ ඇතිවන තත්වයන් අනුවයි. කුරුණෑගල වෛද්‍යවරයා අත්අඩංගුවට ගෙන තිබෙන්නේ අයථා වත්කම් උපයා ගැනීමක් සම්බන්ධවයි. ඒ ආකාරයෙන් අත්අඩංගුවට ගන්නවා නම් අපේ රටේ තවත් බොහෝ පුද්ගලයින් ඉන්නවා තමන්ගේ ගිණුම්වල තිබෙන මිලියන ගණන් මුදල් හම්බ කරගත්තේ කොහොමද කියලා පැහැදිලි කරගන්න බැරි අය. මේ ආණ්ඩුවෙත් ඇමතිවරු ඕනෑ තරම් ඉන්නවා එවැනි අය. අදාළ වෛද්‍යවරයා අත්අඩංගුවට ගත්තේ වත්කම් සම්බන්ධයෙන් වුවත් ඔහු සම්බන්ධයෙන් තවත් පරීක්‍ෂණ පැවැත්වෙනවා. වඳ සැත්කම් පිළිබඳව පරීක්‍ෂණයත් ඉන් එකක්. පොලිස් මාධ්‍ය ප‍්‍රකාශකවරයාත් කිවුවා, ඔහුට එරෙහිව තිබෙන පැමිණිලි ඉදිරිපත් කරන්න කියලා. දැන් දිවයින පුවත්පතටත් පුළුවන් වඳ සැත්කම් කළ 4000 දෙනාගේ තොරතුරු පොලීසියට ලබාදෙන්න. ඒක පරීක්‍ෂණවලට පහසුවක් වෙයි. ආදාළ වෛද්‍යවරයා වඳ සැත්කම්වලින් වත්කම් උපයාගෙන තිබෙනවා නම් එයත් බරපතළ තත්වයක්. එනිසා ඔහු පිළිබඳව විධිමත් පරීක්‍ෂණයක් සෞඛ්‍ය අමාත්‍යාංශය, ප‍්‍රසව හා නාරිවේද ආයතනය, ශ්‍රී ලංකා වෛද්‍ය සභාව යන ආයතනයන් එක්ව සිදුකළ යුතුයි. ඔහුට එරෙහිව ඉදිරිපත් වෙලා තිබෙන චෝදනා ඔප්පු වෙනවා නම් වහාම ඔහුට දඬුවම් ලබාදිය යුතුයි. අන්තවාදී මතවාදය අපේ රටේ ප‍්‍රචලිත වීම වසර ගණනාවකට සිට ආපු එකක්. එහි ප‍්‍රතිඵලයක් ලෙස තමයි 21වැනිදා ප‍්‍රහාරය සිදුවුණේ. එම නිසා කළ යුතුව තිබෙන්නේ මෙම ආගමික අන්තවාදය එයට සහාය වෙන අන්තවාදී මතවාදය ප‍්‍රචාරය වීමත් වහා නතර කිරීමයි. ඒ සම්බන්ධයෙන් විවිධ පාර්ශ්ව විසින් යෝජනා ඉදිරිපත් කරනු ලැබ තිබෙනවා. නව නීති ගෙන ඒමත්, එවැනි යෝජනාවල අඩංගු වෙනවා. ඒ වගේම අපි යෝජනා කරන්නේ පවතින නීති රාමුව ඇතුළේ අන්තවාදී මතවාදයන් ප‍්‍රචාරය වීම වැළැක්වීමට ආණ්ඩුව කඩිනම් පියවර ගත යුතුයි. මෙම අන්තවාදය ඉතාම බරපතළ තත්වයක්. එනිසා එම මතවාදය පෝෂණය වීම වැලැක්වීමට ආණ්ඩුව ගතහැකි උපරිම ක්‍රියාමාර්ග ගත යුතුයි. රිෂාඩ් බදුර්දීන් ඇමතිවරයා ආරක්‍ෂා කරනවා යැයි විවිධ පාර්ශ්වයන්ගෙන් චෝදනා එල්ල වෙනවා. ජනතා විමුක්ති පෙරමුණට කිසිවෙකු ආරක්‍ෂා කිරීමට වුවමනාවක් නැහැ. ඒ වගේම ජනතා විමුක්ති පෙරමුණ කාගේවත් මුදල්වලට, බලයට යටත් වෙන පක්‍ෂයක් නෙවෙයි. අපි ගන්නා ක්‍රියාමාර්ග සම්බන්ධයෙන් ජනතාවට අවබෝධයක් තිබෙනවා. ජනතා විමුක්ති පෙරමුණ කියන්නේ අපරාධ ගැන හෝ පුද්ගලයින් ගැන පරීක්‍ෂණ කරන ආයතනයක් නෙවෙයි. ඒක කළ යුත්තේ ආණ්ඩුවයි. අපි කරන්නේ විපක්‍ෂයේ දේශපාලන පක්‍ෂයක් විදිහට ආණ්ඩුව ගත යුතු ක්‍රියාමාර්ග ගැනීමට බලපෑම් කරන එකයි. ඒක අපි කවුරු මොනවා කිව්වත් උපරිමයෙන් ඉටු කරනවා.”", "URL": "https://lankatruth.com/si/?p=74641", "Category": "පුවත්", "Parent URL": null}