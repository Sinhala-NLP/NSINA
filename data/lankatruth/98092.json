{"Source": "Lankatruth", "Timestamp": "October 19, 2020", "Headline": "බදියුදීන් රැඳී සිටි නිවසේ හිමිකරු අත්අඩංගුවට…", "News Content": "අත්අඩංගුවට සොයමින් සිටි රිෂාඩ් බදියුදීන් මන්ත්‍රීවරයා රැඳී සිටි නිවසේ හිමිකරුවාද මේ වනවිට අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන ඇති බව වාර්තා වේ. රිෂාඩ් බදියුදීන් මන්ත්‍රීවරයා ව අද (19) අලුයම දෙහිවල එබනයිස් පෙදෙස පිහිටි මහල් නිවාස සංකීර්ණයක රැඳී සිටියදී අත්අඩංගුවට ගන්නා ලදී. පාර්ලිමේන්තු මන්ත්‍රී රිෂාඩ් බදියුදීන් මහතා මේවන විට අපරාධ පරීක්ෂණ දෙපාර්තමේන්තුව තුළ රඳවාගෙන ප්‍රශ්න කරමින් සිටින අතර මූලික විමර්ශනවලින් අනතුරුව කොටුව මහෙස්ත්‍රාත් අධිකරණය වෙත ඉදිරිපත් කිරීමට නියමිත ය. හිටපු අමාත්‍ය, පාර්ලිමේන්තු මන්ත්‍රී රිෂාඩ් බදියුදීන් මහතා ඇතුළු පිරිසකට එල්ල කර ඇති චෝදනාව වන්නේ පැවති ජනාධිපතිවරණ දිනයේදී ලංකා ගමනාගමන මණ්ඩලයට අයත් බස් රථ 221ක් යොදා ගනිමින් පුත්තලමේ අවතැන්වූවන් ඡන්දය ප්‍රකාශය කිරීමට මන්නාරමට රැගෙනයාම මගින් රුපියල් ලක්ෂ 95කට අධික රජයේ මුදල් සාවද්‍ය පරිහරණය සහ ජනාධිපතිවරයා තෝරා පත්කර ගැනීමේ පනත යටතේ ගැනෙන වැරදිද සිදුකර ඇති බවට ය.", "URL": "https://lankatruth.com/si/?p=98092", "Category": "පුවත්", "Parent URL": null}