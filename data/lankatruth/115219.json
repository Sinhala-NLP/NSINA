{"Source": "Lankatruth", "Timestamp": "April 22, 2021", "Headline": "ලෝක ණය බර ඩොලර් බිලියන 62500කින් ඉහළ යයි !", "News Content": "ලෝක ආර්ථික කළමනාකරණය පිළිබඳව සංවිධානයක් වන Janus Henderson විසින් පසුගිය වසර 25ක් පුරා රටවල් 37ක් විසින් ලබාගන්නා ලද රාජ්‍ය ණය සම්බන්ධයෙන් සිදුකරන ලද අධ්‍යයනයකින් පසුව එළිදක්වූ වාර්තාවක් පවසනුයේ ලෝක ණය ප්‍රමාණය ඩොලර් බිලියන 62,500කින් ඉහළ ගොස් ඇති බවයි. 2008 දී සිදුවූ ලෝක ආර්ථික අර්බුදයත්, කොරෝනා වසංගතයත් නිසාවෙන් මෙලෙස ණය කන්දරාව ඉහළ යාමට ආසන්න හේතු ලෙස එම වාර්තාවේ සඳහන් වේ. පසුගිය 2020 වසරේදී පමණක් ඩොලර් බිලියන 9,300ක් එම ණය කන්දට එකතු වී ඇත. ලෝකයේ එක් පුද්ගලයෙකු ඩොලර් 13,050ක් රජයකට හෝ බැංකුවකට මෙසේ ණය වී ඇත. 2021 දී මෙම ණය ප්‍රමාණය ඩොලර් බිලියන 4000කින් වැඩි වීමට නියමිතව ඇති අතර එහිදී එක් පුද්ගලයෙකුගේ ණය ප්‍රමාණය ඩොලර් 768 කින් තවදුරටත් වැඩි වනු ඇති බවද පැවසේ. ඇමරිකාව, චීනය හා ජපානය ලෝකයේ වැඩිම ණය ප්‍රමාණය ගන්නා ලද රටවල් ලෙස සැලකේ. කෙසේ වෙතත් මෙම ධනේෂ්වර රටවල ණය හිමිකරුවන් වනුයේ ඔවුන්ගේම බැංකු හා ආයෝජන මුල්‍ය ආයතන බැවින් ඒ රටවලට ණය ගැනීම් නිසා එතරම් බලපෑමක් සිදුකල නොහැකිය. එහෙත් දිළිඳු රටවල ණය ගෙවීම සඳහා ධනේෂ්වර රටවල් විසින් පනවන අසාධාරණ කොන්දේසි හේතුවෙන් එම රටවල් තවදුරටත් ආරථික අර්බුදයන්ට ලක්වනු ඇතැයිද එම වාර්තාව අනතුරු හඟවයි. Janus Henderson වාර්තාවට අනුව ලොව දියුණු ධනේෂ්වර රටවල් අතරින් මහා බ්‍රිතාන්‍යයයේ වැඩිම අයවැය හිඟයක් වාර්තා වේ. ස්විස්ටර්ලන්තය (41%PIB-31%PIB) ණය ප්‍රමාණය අඩුම රටවන අතර එය 2020 දී ඩොලර් බිලියන 246 වන අතර එය වසර අවසානයේ දී 234ක් දක්වා අඩුවීමට නියමිතය. එසේම ඩෙන්මාර්කය, හා ස්වීඩනය රටවල් වලද ණය ප්‍රමාණය අඩුම අගයක පවතී. ධනේෂ්වර රජයන්ට සම්බන්ධ ආර්ථික උපදේශකයින් පවසනුයේ මෙම රාජ්‍ය ණය කන්දරාවෙන් සිදුවිය හැකි අනතුර එතරම් බරපතළ නොවන බවයි. එහෙත් මධ්‍යස්ථ ආර්ථික විශේෂඥයින් එම ස්ථාවරය ප්‍රතික්‍ෂේප කරමින් කියා සිටින්නේ ” ඔවුන් එසේ පවසනුයේ මේ වනවිට ලෝක වෙළඳපලේ පොලි අනුපාතය ඉතා පහල අගයක පැවතීම නිසා. නමුත් කොරෝනා වසංගතය අවසාන වී ආර්ථික ක්‍රියාකාරිත්වයන් නැවත සක්‍රීය වූ විට මෙම පොලී අනුපාත ඉහළ යාම නවත්වන්න ඔවුන්ට හැකියාවක් නෑ. එහිදී ඔවුන් ගන්නා ලද ණය ආපසු ගෙවීමට සාමාන්‍ය ජනතාව විසින් ගෙවනු ලබන බදු ඉහළ දමනවාට කිසිදු සැකයක් නෑ”. මේ අතර පසුගියදා එක්සත් ජාතීන්ගේ සංවිධානයේ ලේකම් Antonio Guterres විසින් අන්තර් ජාතික මුල්‍ය අරමුදලෙන් හා ලෝක බැංකුවෙන් ඉල්ලා සිටියේ දුප්පත් රටවල් විසින් ලබා ගන්නා ලද ණය අහෝසි කිරීමට, සංශෝධනය කිරීමට හෝ යම් සහන කාලයක් එම රටවල් වෙත ලබා දෙන ලෙසයි. එහිදී ණය අහෝසි කිරීම අන්තර් ජාතික මුල්‍ය අරමුදල ප්‍රතික්‍ෂේප කරනු ලැබූ අතර රටවල් 28 කට ණය ගෙවීම සඳහා සහන කාලයක් ලබා දීමට එම සංවිධාන එකඟතාවය පළකර තිබේ. ඉතා දියුණු යැයි සැළකෙන ලෝක ධනවාදයේ වත්මන් අවධියේදී ආර්ථික අර්බුදයන් සහ වසංගතයන් හමුවේ දුප්පත් රටවල් මෙලෙස අර්බුදයේ පතුළට ඇද වැටෙමින් පැවතියත් මේ වනවිට ලොව සිටින බිලියනපතියන්ගේ ධනස්කන්දය ඉතාමත් වේගයෙන් ඉහළයමින් එම ධනපතියන්ගේ සංඛ්‍යාවද තව දුරටත් ඉහළයමින් පවතී.", "URL": "https://lankatruth.com/si/?p=115219", "Category": "ආර්ථික පුවත්", "Parent URL": null}