{"Source": "Lankatruth", "Timestamp": "January 26, 2020", "Headline": "පොල්පිතිගම නියන් සහනාධාර නොදීමට එරෙහි මානව හිමිකම් පරීක්ෂණය කැඳවයි", "News Content": "කුරුණෑගල පොල්පිතිගම ප්‍රාදේශීය ලේකම් කොට්ඨාසයට අයත් පවුල් 13,000ක් සඳහා 2018 වසරේදී ලැබිය යුතු නියන් සහනාධාරය, අසාධාරණ ලෙස සහ සදාචාර විරෝධී ලෙස ලබාදීම අත්හිටුවීමට එරෙහිව ප්‍රාදේශීය ලේකම්වරිය ඇතුළු වගකිවයුතු නිලධාරීන් වගඋත්තරකරුවන් කරමින් ශ්‍රී ලංකා මානවහිමිකම් කොමිසම හමුවේ 2019 පෙබරවාරි 14 දින ගොනු කළ පැමිණිල්ල විභාග කිරිම සඳහා සියලු පාර්ශව හෙට (27) දින මානවහිමිකම් කොමිසම වෙත කැඳවා ඇති බව වාර්තා වේ. අසාධාරණයට පත් ජනතාව වෙනුවෙන් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ඇතුළු එම ප්‍රදේශයේ ගොවි ජනතාව නීතීඥ සුනිල් වටගල මහතා මගින් මෙම පැමිණිල්ල ගොනු කර ඇත. ඒ අනුව හෙට පෙරවරු 9.30ට මෙම පැමිනිල්ල විභාග කිරිමට නියමිතය. එමෙන්ම මෙම කරුණට අදාළවම තොරතුරු දැනගැනීමේ පනත යටතේ පොල්පිතිගම ප්‍රාදේශීය ලේකම්වරියගෙන් තමන් ඉල්ලා සිටි තොරතුරු ලබා නොදීමට එරෙහිව බණ්ඩාරනායක සම්මන්ත්‍රණ ශාලාවේ පිහිටි ප්‍රධාන තොරතුරු කාර්යාලයේ තමන් විසින් ගොනු කර ඇති පැමිණිල්ල විභාග කිරීමද හෙට දින දහවල් 12.00ට සිදු කරන බැවින් ඒ සඳහාද සියුලු පාර්ශව කැඳව ඇති බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කරයි. පොල්පිතිගම ප්‍රාදේශීය ලේකම්වරිය ඇතුළු නිලධාරීන් කිහිප දෙනෙකු විසින් අත්තනෝමතිකව මෙම ජනතාවට ලබා නොදීමට තීරණය කර තිබූ නියන් සහනාධාර ලබාදීමට පසුව රජය විසින් තීරණය කරන ලදී. ප්‍රාදේශීය ලේකම්වරිය ඇතුළු නිලධාරීන් කිහිපදෙනෙකු අත්තනෝමතිකව මෙම තීරණය ගෙන ඇති බවත් ජනතාව ගෙන ගිය අරගලය සාධාරණ බවත් මේ වනවිටත් ඔප්පුවී හමාර යැයි නාමල් කරුණාරත්න මහතා වැඩිදුරටත් අවධාරණය කළේ ය.", "URL": "https://lankatruth.com/si/?p=89011", "Category": "පුවත්", "Parent URL": null}