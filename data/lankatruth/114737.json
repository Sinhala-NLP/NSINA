{"Source": "Lankatruth", "Timestamp": "April 12, 2021", "Headline": "ඉන්ධන ප්‍රවාහන බවුසර් හිමියන්ටත් මුදල් ගෙවා නැහැ…", "News Content": "මාර්තු මාසයේ ඉන්ධන ප්‍රවාහනය කිරීම වෙනුවෙන් බවුසර් හිමියන්යට ලබාදිය යුතු මුදල් මෙතෙක් ලබාදී නොමැති බව ලංකා ඛනිජතෙල් පෞද්ගලික ටැංකිකරුවන්ගේ සංගමය සඳහන් කරයි. සාමාන්‍ය ක්‍රමවේදයට අනුව අප්‍රේල් 07 හෝ 08 යන දිනවල අදාළ මුදල් ගෙවිය යුතු බවත්, එහෙත් මෙවර මෙතෙක් අදාළ මුදල් ලබාදී නොමැති බවත් එම සංගමය පෙන්වා දෙයි. ඉන්ධන ප්‍රවාහනය කරදීමට අදාළ මුදල් නොලැබීම නිසා බවුසර් රියදුරන්ට වැටුප් ගෙවීමට බවුසල් හිමියන්ට නොහැකි වී තිබෙන බවත් මේ නිසා අලුත් අවුරුදු සමයෙන් පසු බවුසර් රියදුරයන් සේවයට වාර්තා කිරීම පිළිබඳවත් ගැටලුවක් ඇති වී තිබෙන බවත් එම සංගමය සඳහන් කරයි. ඉන්ධන ප්‍රවාහනය කරදීමට අදාළ මුදල් ප්‍රවාහන රථ හිමියන්ගේ බැංකු ගිණුම් වෙත චෙක්පත් මගින් ලබාදෙන බවත් අද (12) දිනයේදී චෙක්පත් බැංකු ගත කළත් හෙට (13) සහ අනිද්දා සිංහල අලුත් අවුරුද්ද නිසා අදාළ මුදල් බැංකුගත වීම ප්‍රමාද වන බවත් එම සංගමය පවසයි. මේ පිළිබඳ බලශක්ති අමාත්‍ය නීතිඥ උදය ගම්මන්පිල මහතාට හා සිලෝන් පෙට්‍රෝලියම් ස්ටෝරේජ් ටර්මිනල්ස් සභාපතිවරයාටත් ලිඛිතව පැමිණිලි කළ බවද එම සංගමය පෙන්වා දෙයි.", "URL": "https://lankatruth.com/si/?p=114737", "Category": "පුවත්", "Parent URL": null}