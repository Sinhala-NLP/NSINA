{"Source": "Lankatruth", "Timestamp": "March 28, 2018", "Headline": "කිම් ජොන්ග් උන් චීනයට පැමිණි බව චීනය තහවුරු කරයි", "News Content": "උතුරු කොරියානු නායක කිම් ජොන්ග් උන් චීනය වෙත සැබෑ ලෙසින්ම පැමිණියේද යන සැකසංකා දුරු කරමින් චීනය මෙන්ම උතුරු කොරියාවද ඔහුගේ චීන සංචාරය සත්‍ය සිදුවීමක් ලෙස මේ වනවිට තහවුරු කර තිබේ. විශේෂ රාජතාන්ත්‍රික දුම්රියකින් උතුරු කොරියාවේ ඉහළ පෙළෙහිරාජතාන්ත්‍රිකයෙකු චීනය වෙත පැමිණි පුවත ගෙවීගිය දින කිහිපය පුරා ලෝකය පුරා දැඩි ආන්දෝලනයක් ඇති කළ සිදුවීමක් විය. කෙසේ වෙතත්, මේ වනවිට චීනය සහ උතුරු කොරියාව කිම් ජොන්ග් උන්ගේ පැමිණීම තහවුරු කර ඇති අතර, එය ඔහු බලයට පැමිණි 2011 වසරින් පසුව විදෙස් රටක් වෙත සිදුකළ ප්‍රථම සංචාරය වීමද විශේෂත්වයකි. චීනයේදී උතුරු කොරියානු නායකයා වෙත ඉහළ පිළිගැනීමක් ලැබී ඇති අතර, ඔහු චීන ජනපති ෂී ජින්පිං සමග සුවිශේෂී හා සාර්ථක සාකච්ඡා වටයක් පවත්වා ඇති බවද කියැවෙයි. ඇමෙරිකානු ජනාධිපති ඩොනල්ඩ් ට්‍රම්ප් විසින් කිම් ජෝන්-අන් ගේ අනපේක්ෂිත ආරාධනය පසුගිය මාසයේ දී පිළිගත් අතර මෙය ඒ සඳහා පෙර සූදානමක් විය හැකි බවට දේශපාන විශ්ලේෂකයෝ පෙන්වා දෙති.", "URL": "https://lankatruth.com/si/?p=49722", "Category": "පුවත්", "Parent URL": null}