{"Source": "Lankatruth", "Timestamp": "June 8, 2020", "Headline": "තැපෑල අඩපන කිරීමේ ආණ්ඩුවේ උත්සාහයට එරෙහිව අද සිට වෘත්තීය ක‍්‍රියාමාර්ගවල", "News Content": "තැපෑල තුල සති ගණනක සිට ගොඩගැසී පවතින ලිපි හා පාර්සල් අදාල අයට ලබාදීමේ කඩිනම් පියවර නොගැනීම, ආණ්ඩුවේ නියෝග පරිදි තැපැල් පරිපාලනය විසින් සෙනසුරාදා දින තැපැල් කාර්යාල වසා දැමීමට තිරණය කිරීමට යන කරුණු මුල්කරගෙන තැපැල් සේවකයෝ අද (08) සිට වෘත්තීය ක‍්‍රියාමාර්ගයක නියැලෙති. මෙම වෘත්තීය ක‍්‍රියාමාර්ගය සඳහා ලංකා තැපැල් සේවා සංගමයද එක් වී සිටින අතර එම සංගමයේ සභාපති ජගත් මහින්ද මහතා විසින් මෙම ගැටලු වහා විසඳීමට බලකරමින් තැපැල්පතිවරයාට ලිපියක්ද යොමුකර ඇත. කොවිඩ්-19 වෛරසයේ බලපෑම නිසා මහජනතාව හට සෞඛ්‍ය උපදෙස්වලට අනුකූලව සමාජ දුරස්ථභාවය පවත්වා ගනිමින් සිය ජීවිතයේ එදිනෙදා කටයුතු පවත්වා ගැනීමට සිදුවී ඇති බවද මේ අනුව මහජනතාව තැපෑල භාවිතා කිරීම හේතුවෙන් ලක්‍ෂ ගණනින් ලිපි භාණ්ඩ යොමු කර තිබෙන බවද එම සංගමය පවසා ඇත. තැපැල් දෙපාර්තමේන්තුවේ සිය ආදායම් තත්වය වර්ධනය සඳහා මෙය හොඳ තත්වයක් වන අතර රටේ මහජනතාව මහජන තැපැල් සේවය කෙරෙහි ඇති විශ්වාසය තවදුරටත් තබා ගනිමින් මෙම වගකීම ඉටුකරනවා වෙනුවට තැපැල් සේවය අඩපණ කර මහජනතාවට අවශ්‍ය නොවන දෙපාර්තමේන්තුවක් බවට පත්කිරීමේ උවමනාව අනුව ආණ්ඩුව ක‍්‍රියාත්මක වන බවද එම සංගමය පවසා තිබේ. කුමන තත්වයක වුවද මහජනතාවට සේවය ලබාදීම සඳහා ආණ්ඩුව කටයුතු කළ යුතු අතර එම අවශ්‍යතාවයන් සපුරාලීම සඳහා සෙනසුරාදා පමණක් නොව ඉරිදා දිනද විවෘතව තැබීම ආණ්ඩුවේ කාර්යයක් බවද පෙන්වා දෙන ලංකා තැපැල් සේවා සංගමය, තත්වය එසේ තිබියදී සෙනසුරාදා දින වසා දැමීම මහජන සේවාවන් ඉටුකර ගැනීමට තිබුනු අවස්ථා අහිමි කිරීමක් බවද පෙන්වා දෙයි. එබැවින් මෙම ව්‍යාකූල පසුබිම තුල තැපැල් සේවකයින් වෘත්තීය ක‍්‍රියාමාර්ග සඳහා තල්ලු නොකර මෙම තීන්දු තීරණ හකුලා ගන්නා ලෙස ද එම සංගමය මගින් ආණ්ඩුවට බලකර ඇත.", "URL": "https://lankatruth.com/si/?p=93919", "Category": "පුවත්", "Parent URL": null}