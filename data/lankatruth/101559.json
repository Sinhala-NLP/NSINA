{"Source": "Lankatruth", "Timestamp": "November 26, 2020", "Headline": "සමාජ මාධ්‍ය පරිශීලිකයන්ට පකිස්ථානයේ නීති දැඩි වෙයි", "News Content": "පකිස්ථාන රජය සමාජ මාධ්‍ය සම්බන්ධව අනුගමනය කිරීමට නියමිත නව නීති හේතුවෙන් ගූගල්, ෆේස්බුක් සහ ට්විටර් ඇතුළු සමාජ මාධ්‍ය ජාල කිහිපයක් පකිස්ථානයෙන් ඉවත්වීමේ සූදානමක් ඇතැයි විදෙස් මාධ්‍ය වාර්තා කරයි. නව නීති රෙගුලාසි යටතේ ඉස්ලාම් ධර්මය සම්බන්ධ ඇතැම් කරුණු, ත්‍රස්ථවාදයට අනුබල දෙන ප්‍රකාශ, ද්වේශ සහගත ප්‍රතිචාර ඇතුළු කරුණු රැසක් සමාජ මාධ්‍ය ඔස්සේ ප්‍රචාරය කිරීම එරට ජාතික ආරක්ෂාවට තර්ජනයක් බව දක්වා තිබේ. පකිස්ථාන අග්‍රාමාත්‍ය ඉම්රාන් ඛාන් විසින් මාධ්‍ය රෙගුලාසි සම්පාදනය කරන බලධාරීන්ට වැඩි බලතල ප්‍රමාණයක් පැවරීමෙන් පසු මෙම නව නීති හඳුන්වාදීමට නියමිතව ඇත. පනවා ඇති වාරණ කඩකරන මාධ්‍ය ආයතනයට හෝ අන්තර්ජාල පහසුකම් සපයන ආයතනවලට ඇමරිකානු ඩොලර් මිලියන 3.14ක වන්දියක් ගෙවීමට නව නීති යටතේ සිදුවනු ඇත. පකිස්ථාන රජය සිදුකිරීමට නියමිත මෙම නව නීති සංශෝධන සම්බන්ධව තමන් විමතිය පළකරන බව ගූගල්, ෆේස්බුක් සහ ට්විටර් සමාජ මාධ්‍ය ජාලා ප්‍රකාශ කර ඇතැයි ද වාර්තා වේ.", "URL": "https://lankatruth.com/si/?p=101559", "Category": "විදෙස් පුවත්", "Parent URL": null}