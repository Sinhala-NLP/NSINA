{"Source": "Lankatruth", "Timestamp": "February 15, 2019", "Headline": "ආදරයට දෑවැදි නැති කුලමල නැති හෙටක් !", "News Content": "ආදරයට දෑවැදි නැති, කුලමල නැති හෙටක් නමින් සමාජවාදී තරුණ සංගමය, අළුත් පියාපත් ඇතුලු සංවිධාන ගණනාවක් එක්ව සංවිධානය කළ ගීතමය සැඳෑවක් ආදරවන්තයන්ගේ දිනය යෙදුණු ඊයේ(14) දින සංවිධානය කර තිබුණි. කොළඹ කොටුව පාවෙන වෙළඳ සංකීර්ණය කේන්ද්‍රකර ගනිමින් මෙය පැවැත්වුණ අතර වැලන්ටයින් දිනය ව්‍යාපාරයක් කර ගනිමින් ආදරණීයයන් ගසාකන දිනයක් බවට පත්ව ඇතිබව එහි රැස්ව සිටි තරුණ තරුණියන් ජනතාව දැනුවත් කර සිටියහ. ‘දෑවැදි එපා’, ‘මුදල් ආදරය මනින ඒකකයක් නොවේ’, ‘ආදරය මිනිස් බැඳීමක් මිස වෙළඳ ගනුදෙනුවක් නොවේ’ වැනි පාඨ ඇතුළත් පුවරු ප්‍රදර්ශනය කරමින් එම තරුණ තරුණියන් පිරිස කොළඹ කොටුව දුම්රිය පොළ ඉදිරිපිට නිහඬ විරෝධතාවක ද නිරතවිය. ආදරණීය හැන්දෑව ගීතමය සංවාද මණ්ඩපය සඳහා රවී සිරිවර්ධන, කෞෂල්‍ය කුමාරසිංහ, විමල් කැටපෙආරච්චි, සුදන්ත මාධව, විසාකේස චන්ද්‍රසේකරම්, සමනලී ෆොන්සේකා, තනුජා ජයවර්ධන, සුලක්ෂන් අශෝකන්, නදී වාසලමුදලිආරච්චි, ශිවලිංගම් අනූ ඇතුලු පිරිසක් එක්ව සිටියහ.", "URL": "https://lankatruth.com/si/?p=68177", "Category": "පුවත්", "Parent URL": null}