{"Source": "Lankatruth", "Timestamp": "December 15, 2021", "Headline": "ගෝඨාභයගෙන් අලුත්ම වන්දි න්‍යායක්", "News Content": "මෙරටට ආනයනය කළ චීන කාබනික පොහොර නැව සඳහා වන්දි ලබාදීමට හොර රහසේම කැබිනට් මණ්ඩල අනුමැතිය ලබාදී ඇති අතර කොළඹ වරාය ආසන්නයේ ගිනි ගැනීමට ලක්වූ නැව නිසා සිදු වූ හානිවලට වන්දි ලබා ගැනීඹ කෙරෙහි ජනාධිපතිවරයා ප්‍රමුඛ ආණ්ඩුව කිසිදු මැදිහත්වීමක් නොකරණ බව තහවුරු වී තිබේ.  චීන කාබනික පොහොර නැව සඳහා ඩොලර් මිලියන 6.7ක ( රුපියල් කෝටි 136.2) වන්දි මුදලක් නීතිපතිගේ නිර්දේශ අනුව බව කියමින් ලබාදීමට 13 වෙනිදා රැස්වූ කැබිනට් මණ්ඩලය තීරණය තර ඇත. එහෙත් මේ පිළිබඳව කැබිනට් තීරණ දැනුම්දීමේ රජයේ නිළ නිවේදනයේ කිසිදු සඳහනක් කර නොමැති අතර කෘෂිකර්ම අමාත්‍යංශයේ ලේකම්වරයාගේ ලිපියකින් මේ බව තහවුරු කර ඇත. මේ අතර රසායනික ද්‍රව්‍ය ගිනි ගැනීමට ලක්වූ පර්ල් එක්ප්‍රස් නවුකාව කොළඹ වරායට බාර ගැනීමේ ක්‍රියාවලිය නිසා දැවැන්ත පාරිසරික දූෂණයක් සිදුවී ධීවරයන්ගේ උපකරණ විනාශයට පත්විය. මේ වෙනුවෙන් මූලික හානි පූරණය සඳහා ඩොලර් මිලියන 40ක වන්දි මුදලක් ලබාගැනීමට නියමිත වුවද නැව ගිනිගෙන මාස 6කට පසුව මේ දක්වා ලබාගෙන ඇත්තේ ඩොලර් මිලියන 3.6 (රුපියල් කෝටි 73.2) සේවා කුලිය පමණක් බව හෙළීවී තිබේ.  ගෝඨාභය රාජපක්ෂ ජනාධිපති ප්‍රමුඛ ආණ්ඩුව අනුගමනය කරනු ලබන අත්නෝමතික ක්‍රියාකාරකම් නිසා රටක් හැටියට ශ්‍රී ලංකාව විශාල මූල්‍යමය වන්දි ගෙවන තත්වයට ඇද වැටී ඇත.", "URL": "https://lankatruth.com/si/?p=127003", "Category": "ආර්ථික පුවත්", "Parent URL": null}