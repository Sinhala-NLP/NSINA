{"Source": "Lankatruth", "Timestamp": "August 21, 2017", "Headline": "සමන්තලා යළිත් මහපාරේ සටනට සැරසෙති", "News Content": "උමාඔය බහුවිනාශකාරී ව්‍යාපෘතිය නිසා විපතට පත් ගම්මානවල ජනතාව ඉල්ලූ සහනවලින් මෙතෙක් ලැබී ඇත්තේ 10%ක පමණ ප්‍රමාණයක් බැවින් ඉතිරි සහන ලබා ගැනීම සඳහා ගතයුතු ඉදිරි ක්‍රියාමාර්ග සම්බන්ධයෙන් සාකච්ඡා කිරීම සහ ජනතාව දැනුවත් කිරීම මේ දිනවල දියත් කර ඇති බව උමාඔය බහුවිනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු, ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා පවසයි. ඒ අනුව අද (21) දින වටගමුව, තෙලිහාවැව සහ පනස්ගල යන ගම්මානවල අදාළ රැස්වීම් පවත්වා ඇත. උමාඔය බහුවිනාශකාරී ව්‍යාපෘතියෙන් හානියට පත් ජනතාව ඉල්ලූ සහනවලින් 10%කට ආසන්න ප්‍රමාණයක් ලැබී ඇති බවත් ඉතිරි ඉල්ලීම් 90% දිනාගැනීම සඳහා ජනතාව පෙලගැසිය යුතු බවටත් ජනතා ගැටළු සාකච්ඡා කරමින් ගම්මාන මට්ටමින් රැස්වීම් 36ක් පැවැත්වීටෙ කටයුතු සූදානම් කර ඇති බවත් සමන්ත විද්‍යාරත්න මහතා සඳහන් කරයි. මේ සඳහා උමාඔය බහුවිනාශකාරී ව්‍යාපෘතියට එරෙහි ජනතා පෙරමුණේ ගෞරවනීය අනුශාසක හිමිවරුන් ඇතුළු නිලධාරීන්ද සහභාගී වන බවත් ඉදිරියේදී ජනතා ඉල්ලීම්වට සාධාරණය ඉටු නොවුනහොත් දැඩි ක්‍රියාමාර්ගයක් ගැනීම සඳහා ගම්වැසියන්ගේ ඒකඟතාවයද සෑම රැස්වීමකදීම ලබා ගන්නා බවත් සමන්ත විද්‍යාරත්න මහතා වැඩිදුරටත් සඳහන් කළේ ය. මෙම රැස්වීම් සඳහා ජනතාව පවුල්පිටින් දරුමල්ලන්ද රැගෙන සහභාගී වී තිබීමද විශේෂත්වයකි.    වටගමුව ගම්මානයේ පැවති රැස්වීම  තෙලිහාවැව ගම්මානයේ රැස්වීම     පනස්ගල ගම්මානයේ රැස්වීම", "URL": "https://lankatruth.com/si/?p=39670", "Category": "පුවත්", "Parent URL": null}