{"Source": "Lankatruth", "Timestamp": "July 3, 2019", "Headline": "මෛත්‍රීට ගහන්න එපා – මහින්ද අගමැති හා විපක්ෂනායක වුනේ ජනපති සමග ඇතිකරගත් එකඟතාවය නිසයි", "News Content": "මහින්ද රාජපක්ෂ මහතාට පසුගිය දින 51ක කාලය තුළ රටේ අගමැති බවට පත්වූයේත් මේ වනවිට විපක්ෂ නායක බවට පත්ව ඇත්තේත් ජනාධිපති මෛත්‍රීපාල සිරිසේන මහතා සමග ඇතිකරගත් එකඟතාවයන්ට අනුව බැවින් මහින්ද පිලේ මන්ත්‍රීවරු ජනාධිපතිවරයාටත් ශ්‍රී ලංකා නිදහස් පක්ෂයට පහර ගැසීමෙන් වැළකිය යුතු බව මහින්ද පිලේ පාර්ලිමේන්තු මන්ත්‍රී වාසුදේව නානායක්කාර මහතා අවධාරණය කරයි. ජනාධිපතිවරයා එක්සත් ජාතික පක්ෂය සමඟ ගැටෙමින් සිටින මොහොතේ ඔහුට බාධා කරන්නේ කුමකටදැයි වාසුදේව නානායක්කාර මහතා මහින්ද පිලේ මන්ත්‍රීවරුන්ගෙන් විමසා සිටියි. කළ යුතුව ඇත්තේ ජනාධිපතිවරයා සමඟ සාකච්ඡා කරමින් එජාප විරෝධී එක් අපේක්ෂකයකු ඉදිරිපත් කිරීමට පොදු එකඟතාවයකට පැමිණීමට උත්සාහ කිරීම බව පෙන්වා දෙන ඒ මහතා, ඒ සඳහා පළමුවෙන්ම ජනාධිපතිවරයාටත් ශ්‍රීලනිපයටත් පහර ගැසීමෙන් වැළකී සිටිය යුතු බව අවධාරණය කරයි. මහින්ද රාජපක්ෂ මහතාට මීට පෙර අග්‍රාමාත්‍ය තනතුර ලැබුණු බවත් දැන් විපක්ෂ නායක තනතුර හිමිව ඇති බවත් සිහිපත් කරන ඒ මහතා ඒ සියල්ල සිදුවූයේ ජනාධිපතිවරයා සමඟ ඇති කරගත් එකඟතාවන්ට අනුව බව අවධාරණය කරයි. එසේම ජනාධිපතිවරයා සහ පොහොට්ටුව අතර මතභේදයක් ඇතිකිරීම එජාපයේ උපක්‍රමයක් විය හැකි බවද ඒ මහතා ප්‍රකාශ කරයි. LNW", "URL": "https://lankatruth.com/si/?p=76925", "Category": "පුවත්", "Parent URL": null}