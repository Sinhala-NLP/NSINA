{"Source": "Lankatruth", "Timestamp": "August 19, 2018", "Headline": "විපක්ෂ නායකකම පාර්ලිමේන්තුවේ ප්‍රශ්නයක් නෙවෙයි – එජනිස අභ්‍යන්තර අර්බුධයක්", "News Content": "ජනතා විමුක්ති පෙරමුණ හැමදාම ජනතාවගේ පැත්තෙන් කටයුතු කළ බවත් සැබෑ විපක්ෂයේ කාර්යභාරය ඉටුකර ඇති බවත් ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර දිසානායක මහතා පවසයි. ඒ මහතා මේ බව ප්‍රකාශ කර තිබුණේ සති අන්ත පුවත් පතක් සමඟ පැවැත්වූ සම්මුඛ සාකච්ඡාවක් අතරතුර දීය. එම සම්මුඛ සාකච්ඡාව සම්පූර්ණයෙන්ම පහතින් පළවේ… ඒකාබද්ද විපක්ෂය විපක්ෂ නායකකම ඉල්ලන සටන තවම අත්හැර නැහැ. මේ ගැන ඔබේ අදහස මොකක්ද? එය කිසිසේත්ම පාර්ලිමේන්තුවේ ප්‍රශන්යක් නෙවෙයි. එක්සත් ජනතා නිදහස් සන්ධානයේ අභන්තර අර්බුධයක්. 19 වැනි ව්‍යවස්ථා සංශෝධනය අනුව පාර්ලිමේන්තුවේ අනන්‍යතාවයන් සහිත පක්ෂවලට විශේෂ බලයන් සහ අවස්ථාවන් ලැබෙනවා. මැතිවරණයේදී ඔවුන් නියෝජනය කරන පක්ෂ අනුව පාර්ලිමේන්තුවේ සිටින පක්ෂ මොනවාද එම පක්ෂවල සිටින මන්ත්‍රීවරුන් කවුරුන්ද යන්න තීරණය කරනවා. මැතිවරණ කොමසාරිස් ගාව කුමන දේශපාලන පක්ෂයක් ලියාපදිංචිවෙලා තිබුනත් යම් මන්ත්‍රීවරයෙක් පාර්ලිමේන්තුව නියෝජනය කරන්නේ කුමන පාර්ශවයෙන්ද යන්නයි වැදගත්. ඉතින් මේ කණ්ඩායම පාර්ලිමේන්තුවට තරඟ කරල තියෙන්නේ එක්සත් ජනතා නිදහස් සන්ධානය සමඟයි. එක්සත් ජනතා නිදහස් සන්ධානය ආණ්ඩුවේ කොටස්කරුවන් වන මොහොතක එක්සත් ජනතා නිදහස් සන්ධානයේ තව කණ්ඩායමකට පාර්ලිමේන්තුවේ විපක්ෂ නායක ධුරය ලබාදීම අර්බුධ රැසකට මුහුණ දෙන්නක්. ඒ නිසා මහින්ද රාජපක්ෂ කණ්ඩායම පළමුවෙන් කළ යුතුව තියෙන්නේ මහින්ද රාජපක්ෂ බන්දේසියක තබා මෛත්‍රිපාලට සිරිසේනට ලබාදුන් එක්සත් ජනතා නිදහස් සන්ධානයේ නායකකම නැවත තමන්වෙත අත්පත් කර ගැනීමයි. එක්සත් ජනතා නිදහස් සන්ධානයේ තීරණයක් මත ඔවුන්ට විපක්ෂයේ වාඩි විය හැකියි. 19 වැනි සංශෝධනය නිසා ඔවුන්ට විපක්ෂ නායකකම ගන්න බැරි බව ඔබ කියනවා. නමුත් 2015දි මෛත්‍රිපාල සිරිසේන ජනාධිපති වූ පසු විපක්ෂ නායක වූයේ එක්සත් ජනතා නිදහස් සන්ධානයේ මන්ත්‍රී නිමල් සිරිපාල ද සිල්වායි. 19 වැනි සංශෝධනයෙන් පසුවත් ඔහු විපක්ෂ නායක ලෙස ඉන්නවා. 19 වැනි සංශෝධනයෙන් පසුවත් ඉතා කෙටි කාලයකට පමණක් ඔහු විපක්ෂ නායකකමේ හිටිය. ඒ වෙලාවේ එම ප්‍රශ්නය කවුරුත් මතු කරල තිබුණේ නැහැ. ඒ වගේම ව්‍යවස්ථාදායක සභාව පිහිටුවීමේ කටයුතු ආරම්භ කරල තිබුනේ නැහැ. ඒ වගේම ජාතික ආණ්ඩු පිහිටුවීමේ ගිවිසුම් අත්සන් කරල තිබුණෙත් නැහැ. මේ සියළු කාරණා ආරම්භ වුණේ නව පාර්ලිමේන්තුව පත් වුනාට පසුවයි. විපක්ෂයේ කාර්යභාරය කරන්නෙ ඔබ පක්ෂයවත් දෙමළ ජාතික සන්ධානයවත් නොවෙයි ඔවුන් බවයි ඒ අය කියන්නෙ? ඔවුන් විපක්ෂයේ කාර්යභාරයක් කරන බව පිළිගත යුතුයි. නමුත් මෙතන තියෙන්නෙ ව්‍යවස්ථාමය අර්බුධයක්. ඔවුන් කියන දේ කළොත් මේ තත්වය මත නැති අර්බුධයක් මතුවෙනව. එක් අවස්ථාවක මන්ත්‍රීවරු 162ක් මහින්ද රාජපක්ෂ මහතා සතුව සිටියා. ඔහුට මන්ත්‍රීවරු 113ක් තියාගෙන ඉතිරි පිරිස විපක්ෂයේ වාඩි කළා නම් ඒ වෙලාවෙත් ඔවුන් විපක්ෂයේ ප්‍රධාන කණ්ඩායම බවට පත්වෙනව. මෙවැනි තත්වයක් ආණ්ඩුව නිර්මාණය කළොත් ආණ්ඩුවත් විපක්ෂයත් එකම පක්ෂයකට කරගෙනයාමට හැකියාව ලැබෙනවා. වර්තමානයේ විපක්ෂයේ සිටින මහින්ද රාජපක්ෂගේ කණ්ඩායමත් ගත්තහම එහි සමහරුන් ජනාධිපතිවරයා සමඟ ගනුදෙනු කරනවා. ඔහුගේ රැස්වීම්වල වාඩි වෙනවා. ශ්‍රිලනිප මධ්‍යම කාරක සභා රැස්වීම්වලට ඔව්න් සහභාගී වෙනව. ඒ වගේම ඔවුන් එක්සත් ජනතා නිදහස් සන්ධානයෙන් තරඟ කරන්නේ ජාතික ආණ්ඩුවක් පිහිටුවන බවට ඒ අවස්ථාවේ වේදිකාවේ ප්‍රකාශ කරද්දීමයි. එවිටද ජනාධිපති මෛත්‍රිපාල සිරිසේන. අගමැති රනිල් වික්‍රමසිංහ. ඒ වගේම ඒ අවස්ථාවෙදි පාර්ශව දෙක එකතුවෙලා ආණ්ඩුවක් කරගෙන යමින් හිටියෙ. මේ සියල්ල දැනගෙන තමයි ඔව්න් එක්සත් ජනතා නිදහස් සන්ධානයෙන් තරඟ කරන්නෙ. එදා එක ක්‍රියාමාර්ගයක් අරගෙන අද වෙනස් ක්‍රියාමාර්ගයක් ගන්න යන නිසා තමයි මේ අර්බුධය ඇතිවෙලා තියෙන්නෙ. දෙමළ ජාතික සන්ධානයත් ජනතා විමුක්ති පෙරමුණත් ආන්ඩුවෙ විපක්ෂය ලෙස කටයුතු කරන බව තමයිි ඔවුන් කියන්නෙ? ජනතා විමුක්ති පෙරමුණ හැමදාම ජනතාවගේ පැත්තෙන් කටයුතු කරලා තියෙනවා. අපි සැබෑ විපක්ෂයේ කාර්යභාරය කළා. හැබැයි ජනතාව ඉස්සරහට ඇවිල්ලා නඩුවෙන් නිදහස් වෙන්න අර අයියට මේ අක්කට අපි කතා කරන්න ගිහිල්ල නැහැ. ආණ්ඩුවත් එක්ක ඩීල් දාලා නඩු ටික ෂේප් කර ගන්න රාත්‍රියට කතා කරල දවල්ට වේදිකාවෙ නැගල වීරයෝ වෙන්න හදන්නෙ කවුද කියල අමුතුවෙන් කියන්න දෙයක් නැහැ. මහින්ද රාජපක්ෂ පන්සල් ළඟ කතා කරන එකක්වත් පාර්ලිමේන්තුවෙ කතා කරන්නෙ නැහැ. ජනතාවගේ සැබෑ ප්‍රශ්න වෙනුවෙන් අපි පෙනී ඉන්නවා. සටන් කරනවා. එය ජනතාව දන්නවා. 2015ට පෙර ජ.වි.පෙ. වට තිබූ උද්ඝෝෂණ විරෝධතා පෙළපාලි අද දකින්න නැහැ. ඒ නිසා නේද ආණ්ඩුවෙ විපක්ෂය කියන චෝදනාව එල්ල වෙන්නෙ? මේ ආණ්වේ ආර්ථික, දේශපාලන ප්‍රශ්නවලදී ඉතාමත් නිවරදි ස්ථාවරයක සිට අදත් විවේචනයට ලක් කරන්නෙ ඊට එරෙහිව සටන් වදින්නෙ ජනතා විමුක්ති පෙරමුණයි. උදාහරණයක් ලෙස ගත්තොත් හම්බන්තොට වරාය චීන සමාඟමකට ලබා දීමෙන් අනතුරුව ඔවුට බදු සහන ලබා දීමට එරෙහිව කටයුතු කළේ අපියි. ගොවි ජනතාවගෙ අයිතිවාසිකම් කප්පාදු කරද්දි සෑම ගොවි බිමකම ඒ අයිතිවාසිකම් වෙනුවෙන් පෙනී සිටියා. ඒ වගේම අපේ රටේ රාජ්‍ය සේවකයාට ඇතිවී ඇති මහා විනාශයට එරෙහිව කටයුතු කරන්නෙ අපේ වෘත්තීය සමිතියි. කාගෙවත් බොරු රැලිවලට අනුව කරුණු නොමැතිව ජනතා විමුක්ති පෙරමුණ කවදාවත් කටුයුතු කරල නැහැ. ලිප්ටන් වටරවුමෙ කොටුව දුම්රිය ස්ථානයේ හැමදාම අතීතයේ දි ජනතා ප්‍රශ්න වෙනුවෙන් හිටිය. අද ඒ තැන්වල ඔබ පක්ෂය නැහැ? අදත් ජනතා විමුක්ති පෙරමුණ ජනතාවගේ ප්‍රශ්න වෙනුවෙන් කාටත් කලින් පෙනී සිටිනවා. ජනතා ප්‍රශ්න වෙනුවෙන් සැබෑ අරගලය කරන්නෙ සැබෑ අරගලය කරන්නේ අපි බව ජනතාව දන්නව. නමුත් මේ මොහොතෙ බඩු මිල ඉහළ ගිහිල්ලා, රාජ්‍ය දේපොළ විකුණනවා. ඇයි ඒ අරගලය මුලින් අතට ගන්නෙ නැත්තෙ? ඒ වෙනුවෙන් අනිවාර්යයෙන් සටන් කළ යුතුයි. හම්බන්තොට වරාය විකුනද්දි අපේ වෘත්තීය සමිති ව්‍යාපාරය තමයි ප්‍රභලම සටන් ව්‍යාපාරය දියත් කළේ. සිංගප්පූරු ගිවිසුමට එරෙහිව අපි ප්‍රභල මැදිහත්වීමක් කර තිබෙනවා. රනිල් මෛත්‍රී ආණ්ඩුවේ විනාශකාරී කොල්ලකාරී ආර්ථිකයට එරෙහිව අපි අපේ ප්‍රමාණයෙන් සටන් කර තිබෙනවා. එදා ජනතා විමුක්ති පෙරමුණ කළ සටන් ජයග්‍රහණයෙන් අවසන් වුණා. අද ජයග්‍රහණයක් තබා සටනක් කරන බවවත් ජනතාවට දැනිලා නැහැ.. දැනෙන්න ඕන අයට ඕක දැනිල තියෙනවා. අනෙක සටනක් ජයග්‍රහණයකින් කෙළවර විය හැකියි. සටනකින් විනාශයකින් වලක්වා ගත හැකියි. නමුත් සටනක් කළත් විනාශය නවත්වා ගන්න බැරි අවස්ථාද තිබෙනවා. සමහර දේ අපි පරාජයට පත් කර තිබෙනවා. සමහර දේ අපි පසුපසට ඇද දමා තිබෙනවා. සමහර දේ මොන තරම් සටන් කළත් පරාජයට පත් කළ නොහැකි අවස්ථා තිබෙනවා. ඒක තමයි ස්වභාවය. මේ සටන්වලදි ජනතා විමුක්ති පෙරමුණට පමණක් නොවෙයි පොදු ජනයාටත් වගකීමක් තිබෙනවා කියල අපි විශ්වාස කරනවා. කොහොමවුණත් වත්මන් රජයේ අදූරදර්ශී වැඩපිළිවෙළ නිසා ජනතාවගේ ඇතිවන කළකිරීමේ වාසිය ජනතා විමුක්ති පෙරමුණ ගන්න උත්සාහ නොකිරීම නිසා එය හිටපු කණ්ඩායම අතට පත්වලා තියෙනවා. මෙය පක්ෂයට අවාසියක් නොවෙයි ද? විශේෂයෙන්ම අපි උත්සාහ කළ යුතුව තිබෙන්නෙ මේ රටේ ජනතාවට යථාර්ථය අවබෝධ කර දීමටයි. අවුරුදු 70ක් පුරාවට මේ දේශපාලන පක්ෂ දෙක රටට කරල තියෙන හානිය ඇස් පනාපිටම පේන්න තියෙනවා. මහින්ද රාජපක්ෂට එරෙහිව අපි සටන් වදිද්දි රනිල් වික්‍රමසිංහ මහින්ද රාජපක්ෂත් එක්ක කෝපි බිව්ව. රනිල් වික්‍රමසිංහගේ නායකත්වය ආරක්ෂා කරල දෙන්න සිරිකොත ඉස්සරහ පාරට කාපට් පවා දාල දුන්නා. මෛත්‍රිපාල සිරිසේන මහත්තයා ඒ සියල්ල අනුමත කරමින් රාජපක්ෂ රාජපක්ෂ ආණ්ඩුවේ අමාත්‍ය ධූරයක් දරමින් සිටියා. ජනතා විමුක්ති පෙරමුණ මේ ගැන නොතකා සටන් වදිද්දි එහි ජයග්‍රහණය පිරිසක් කැත විදිහට කොල්ල කනවා. අපේ සටන් ව්‍යාපාරය දැන් ක්‍රියාත්මක වෙන්නෙ එවන් කොල්ල කෑමකට ඉඩ නොදී මේ රටේ ජනතාවට සාධාරණය ඉටු කිරීමටයි. ආණ්ඩු විරෝධී දේශපාලන ගමනට එරෙහිව සියලු දේශපාලන පක්ෂ එකතු විය යුතු බවට ඒකාබද්ධ විපක්ෂය වගේම තවත් පක්ෂ යෝජනා කරනවා. ඔබ පක්ෂය මේ ගමනට එකතුවෙන්න අදහසක් නැද්ද? වේදිකාවට නැගල නායකයෝ අත්වැල් බැදගත්ත ඉතිහස අපි ඕනෑ තරම් දැකල තියෙනවා. හැබැයි මොනව වෙනුවෙන්ද තමන්ගේ වරප්‍රසාද වෙනුවෙන් තමයි මේ කල්ලි ගැසීම්, රංචු ගැසීම් ඉතිහාසය පුරාම සිදුවෙලා වෙලා තියෙන්නෙ. එය කිසිසේත්ම ඉටුවෙලා නැහැ. දැන් ජනතාවට අවශ්‍ය වී තිබෙනවා බල කඳවුරක් මේ රටේ පොදු ජනතාව දිනවන වැඩපිළිවෙලක්. එහි පළමුවැන්න විය යුත්තෙ අපේ රටේ ව්‍යාපාරයක් බවට පත්ව තිබෙන දේශපාලනය මහජන සේවයක් බවට පත් කිරීම. අපේ රටේ දේශපාලනය අතිශය ලාභ ලබන ව්‍යාපාරයක්. අමාත්‍යවරයෙක් ධූරය ගන්න පෙර හා පසු තත්වය විමසා බැලුවහම එය පැහැදිලි වෙනවා. දේශපාලනය ඔවුන්ගේ පවුලේ බූදලයක් බවට පත්කර තිබෙන තත්වයක් පේන්න තිබෙනවා. මෙම දේශපාලන සංස්කෘතිය වෙනුවට පොදු ජනතාවගේ දේශපාලන අවශ්‍යතා නියෝජනය කරන දේශපාලන සංස්කෘතියක් අපේ රටේ නිර්මාණය කළ යුතුව තිබෙනවා. පළාත් සභා ඡන්දය දිනෙන් දින කල් යනවා ජනතා විමුක්ති පෙරමුණ නිහඬව ඉන්නවා. ඒකාබද්ධ විපක්ෂය විතරයි සටන් කරන්නෙ කියල චෝදනාවක් තියෙනවා? ඒක වැරදියි. එහෙම කියන්නෙ ඇස් කන් පේන්නැති සවිඤ්ඤාණික නොවන අය කියල තමයි අපි නම් හිතන්නෙ. අපි ඒ වෙනුවෙන් හැමදාම සටන් කරනවා. අලුත් මැතිවරණ ක්‍රමය ගේන කොට කවුරුත් කිව්වෙ හොඳයි කියල. මොකද මනාප ක්‍රමය නැති වන නිසා. නමුත් මැතිවරණයෙන් ආණ්ඩුව පරාජයට පත් වූ නිසා ඔවුන් හිතනවා අලුත් ක්‍රමය නිසා පරාජය වුණා කියලා. නැහැ. ඔවුන් පරාජයට පත් වුණේ අවුරුදු තුනක ඔවුන්ගේ පාලනයේ පැවති දුර්වලතා නිසයි. මේ නිසා ඔවුන් නැවත කොල්ලකාරී දූෂිත මනාප ක්‍රමය යලි ගේන්න හදනවා. ජනතා විමුක්ති පෙරමුණ ඊට එකඟ නැහැ. ලබන වසරේ ජනාධිපතිවරණයක් එන බව ආන්ඩුවේ ඇමැතිවරු ප්‍රකාශ කරනවා. ඉදිරි ජනාධිපතිවරණයේ දී ඔබ පක්ෂයේ තීරණය කුමක්ද? මේ ආණ්ඩුවට යලි ජනාධිපතිවරණයක් පැවැත්වීමේ අයිතියක් නැහැ. මෛත්‍රිපාල සිරිසේන ජනාධිපතිවරයා එන්නෙම ජනාධිපති ධූරය අහෝසිකිරීමේ එකඟතාව මතයි. රනිල් වික්‍රමසිංහ ඒ මැතිවරණයේදි පුන පුනා ප්‍රකාශකළේ ජනාධිපති ධූරය අහෝසිකරනවා කියලායි. යලි ජනාධිපතිවරණයක් පැවැත්වීමේ අයිතියක් මේ ආණ්ඩුවට තියෙනව කියල අපි විශ්වාස කරන්නේ නැහැ. විධායක ජනාදිපති ධූරය අහෝසිකරන්න ජනතා විමුක්ති පෙරමුණ ගෙනා 20 වැනි සංශෝධනයත් අමතක වෙලා ගියා. ඉතින් ඔය කියන දේ කරන්න පුළුවන් කියල හිතනව ද? සැබවින්ම අපි ඉතාම ඉක්මනට 20 වැනි සංශෝධන කෙටුම්පත පාර්ලිමේන්තුවට ඉදිරිපත් කරනවා. ඉතාම සීරු මාරුවට අපි මේ පනත සම්මත කර ගැනීමට අවශ්‍ය කටයුතු අපේ පැත්තෙන් අපි කරගෙන යනවා. ආණ්ඩුව ජනාධිපතිවරණයක් ගෙනාවොත් ඔබ පක්ෂය අපේක්ෂකයෙක් ඉදිරිපත් කරනවද මොකද කරන්නෙ. අපේ පළමු පියවර ජනාධිපතිවරණයක් යලි පැවැත්වීම වැලැක්වීමට කටයුතු කිරීම. ඊළඟ පියවර තමයි 20 වැනි සංශෝධනය සම්මත කර ගැනීමට කරන සියලු කටයුතු කිරීම. ඒ වෙනුවෙන් අපි මුළු වෙර සහ බර යොදමින් ඉන්නවා. ලක්බිම ඉරිදා සංග්‍රහය – ලසන්ත වීරකුලසූරිය", "URL": "https://lankatruth.com/si/?p=57924", "Category": "පුවත්", "Parent URL": null}