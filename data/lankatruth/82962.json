{"Source": "Lankatruth", "Timestamp": "October 14, 2019", "Headline": "අණ නොතකා ධාවනය කළ ජීප් රථයකට පොලීසියෙන් වෙඩි", "News Content": "කිලිනොච්චිය ප්‍රදේශයේ අද(14) උදෑසන අණ නොතකා ධාවනය කළ සුඛෝපභෝගී ජීප් රථයකට පොලීසිය විසින් වෙඩි තබා තිබේ. අදාල ජීප් රථයෙන් ගංජා තොගයක් ප්‍රවාහනය කරන බවට ලද තොරතුරක් මත කිලිනොච්චිය කොට්ඨාස දූෂණ මර්ධන අංශයේ නිලධාරීන් විසින් මෙම ජීප් රථය නැවැත්වීමට උත්සාහ ගෙන ඇති අතර එහිදී රියදුරු අණ නොතකා ධාවනය කර ඇතැයි පොලීසිය පවසයි. එම අවස්ථාවේදී ජීප් රථයට වෙඩි පහර කිහිපයක් එල්ල කර තිබේ. වෙඩි තැබීමෙන් ජීප් රථයේ ගමන්ගත් එක් පුද්ගලයෙකුට සුළු තුවාල සිදුව ඇති අතර ඔහු කිලිනොච්චිය රෝහලේ ප්‍රතිකාර ලබයි. පසුව සිදුකරන ලද විමර්ශනවලදී අනාවරණය වී ඇත්තේ අදාල රථයේ ගමන් කොට ඇත්තේ කැබිතිගොල්ලෑව සුරාබදු ඒකකයේ නිලධාරීන් බවය. තුවාල ලබා රෝහල් ගතකර ඇත්තේ සුරාබදු ඒකකයට තොරතුරු සපයන පුද්ගලයෙකු බව ද වාර්තා වේ. සිද්ධිය සම්බන්ධව වැඩිදුර විමර්ශන ක්‍රියාත්මක වේ.", "URL": "https://lankatruth.com/si/?p=82962", "Category": "පුවත්", "Parent URL": null}