{"Source": "Lankatruth", "Timestamp": "November 5, 2018", "Headline": "යුක්රේන දූෂණ විරෝධී ක්‍රියාකාරිනියක් ඇසිඩ් ප්‍රහාරයකින් මරුට", "News Content": "ඇසිඩ් ප්‍රහාරයකට ලක්ව සිටි යුක්රේනයේ දූෂණ විරෝධී ප්‍රබල ක්‍රියාකාරිනියක් ජීවිතක්ෂයට පත්ව තිබේ. ජූලි මස 31 වෙනිදා ඛර්සන් ප්‍රදේශයේදී එල්ල වූ ඇසිඩ් ප්‍රහාරයකින් 33 හැවිරිදි කැට්රිනා හැන්ඩ්ස්යුක්ගේ සිරුරෙන් 40%ක් පිළිස්සී තිබූ අතර ඇයගේ ඇස්වලට බරපතළ හානි සිදුව තිබිණි. ඛර්සන් නගර සභාවේ සාමාජිකාවක ද වූ කැට්රිනා, ශල්‍යකර්ම 11කට භාජනය කර තිබිණි. මේ වනවිට සැකකරුවන් 5 දෙනෙකු අත්අඩංගුවට ගෙන තිබෙන අතර ඝාතකයින්ට දඬුවම් දෙන බව යුක්රේන් ජනාධිපති පෙත්රෝ පොරොෂෙන්කෝ පවසයි. ඇසිඩ් ප්‍රහාරයට ලක්ව අසාධ්‍ය තත්ත්වයේ සිටියදී ද යුක්රේනයේ අසීමිත දූෂණවලට එරෙහිව සටන් කරන ලෙස ඉල්ලා සිටිමින් කැට්රිනා වීඩියෝවක්ද මුදා හැර තිබිණි. “මම දන්නවා දැන් මගේ තත්ත්වය නරකයි කියලා. ඒත් අඩු තරමින් මට ප්‍රතිකාර හරි ලැබෙනවා. යුක්රේනයේ යුක්තියට වඩා මගේ තත්ත්වය යහපත්. මොකද යුක්රේනයේ යුක්තිය වෙනුවෙන් කිසි කෙනෙක් ප්‍රතිකාර කරන්නෙ නැහැ” යැයි ඇය එම වීඩියෝව මගින් පවසා තිබිණි. ඇයගේ මරණයත් සමග යුක්රේනයේ සමාජ මාධ්‍යවලද දැඩි ආන්දෝලනාත්මක තොරතුරු හුවමාරුවෙමින් තිබේ. බීබීසී සිංහල", "URL": "https://lankatruth.com/si/?p=62667", "Category": "විදෙස් පුවත්", "Parent URL": null}