{"Source": "Lankatruth", "Timestamp": "February 28, 2020", "Headline": "බදියුදීන්ගේ බිරිඳගේ සහ සොහොයුරාගේ බැංකු ගිණුම් පරික්ෂාවට අධිකරණයෙන් අවසර", "News Content": "ලංකා සතොස ආයතනයේ මිලදීගැනීම්වලට අදාළ ලිපිලේඛන රැසක් වැල්ලවත්ත ප්‍රදේශයේ නිවසක තිබී හමුවීමේ සිද්ධියේ විමර්ශනවලට අදාළව හිටපු අමාත්‍ය රිෂාඩ් බදියුදීන් මහතාගේ බිරිඳගේ සහ සොහොයුරාගේ බැංකු ගිණුම් පරික්ෂා කිරීමට අධිකරණය අද (29) විමර්ශකයින්ට අවසර ලබාදී තිබේ. ඒ අදාළ විමර්ශනය සම්බන්ධයෙන් අපරාධ පරීක්ෂණ දෙපාර්තමේන්තුව අද ගල්කිස්ස මහේස්ත්‍රාත් අධිකරණයට කරුණු වාර්තා කළ අවස්ථාවේදීයි. වැල්ලවත්ත ප්‍රෙද්ශයේ පිහිටි නිවසක රජයට අයත් ලිපිලේඛන රඳවාගෙන සිටින බවට ලැබුණු තොරතුරකට අනුව අපරාධ පරීක්ෂණ දෙපාර්තමේන්තුව පසුගිය පෙබරවාරි 08 වනදා අදාළ නිවස පරික්ෂා කර සතොස ආයතනයට අයත් ලිපිලේඛන රැසක් සහ සැකකරුවෙක් අත්අඩංගුවට ගෙන තිබුණි. ඉම්රාන් මොහොමඩ් නැමැති සැකකරු පසුව ගල්කිස්ස මහේස්ත්‍රාත් අධිකරණයට ඉදිරිපත් කෙරුණු අතර ඔහුව අද දිනය දක්වා රක්ෂිත බන්ධනාගාරගත කිරීමට අධිකරණයට නියෝග කර තිබිණි. අපරාධ පරීක්ෂණ දෙපාර්තමේන්තුව අධිකරණයට අද කරුණු වාර්තා කරමින් සඳහන් කර ඇත්තේ සතොස ආයතන සිදුකළ මිලදීගැනීම්වලට අදාළ ලිපිලේඛන ගණනාවක්ම වැල්ලවත්ත ප්‍රදේශයේ නිවසේ තිබී සොයාගත් බවයි. එම නිවස හිටපු අමාත්‍ය රිෂාඩ් බදියුදීන් මහතාගේ බිරිඳවන අයිෂා බදියූදීන්ට අයත් නිවසක් බවත් ලිපිලේඛන සමග ඒ නිවස භාරව සිටි ඉම්රාන් මොහොමඩ් නැමැත්තා අත්අඩංගුවට ගත් බවත් අපරාධ පරීක්ෂණ දෙපාර්තමේන්තුව අද ප්‍රකාශ කර ඇත. විමර්ශනවලදී රුපියල් නවකෝටි අනූතුන්ලක්ෂ පනස්දහසක ප්‍රොමිසරි (promisary) නෝට්ටුවක් හමුවූ අතර සැකකාර ඉම්රාන් මොහොමඩ් නැමැත්තා විසින් අදාළ මුදල ශාන්ති කනගරත්නම් නැමැත්තියට ලබාදී ඇති බවත් ඇය අධිකරණ ගණනාවක නඩු කිහිපයක්ම පවතින අපරාධවලට සම්බන්ධ කාන්තාවක් වන බවත් අපරාධ පරීක්ෂණ දෙපාර්තමේන්තුව අධිකරණයට සඳහන් කර තිබේ. සැකකාර ඉම්රාන් මොහොමඩ් නැමැත්තා ශාන්ති කනගරත්නම් නැමැත්තියට කෝටි 09කට අධික මුදලක් ලබාදීම සඳහා මුදල් ඉපැයූ ආකාරය විමර්ශනයට ලක්කළ යුතුව ඇති බවද අපරාධ පරීක්ෂණ දෙපාර්තමේන්තුව පෙන්වා දී ඇත. ලංකා සතොස ආයතනයේ මිලදී ගැනීම්වලට සම්බන්ධ ලිපිලේඛන ගණනාවක්ද අදාළ නිවසෙන් හමුවූ බැවින් මෙම විමර්ශනයේදී රාජ්‍ය දේපල අවභාවිත කිරීමක් හෝ පොදු දෙපළ විශය ගනයේ ලා සැලකිය හැකි වරදක් සිදුව ඇත්දැයි යන්න සොයාබැලිය යුතු බවද විමර්ශකයින් අධිකරණයට දන්වා තිබේ. අපරාධ පරීක්ෂණ දෙපාර්කමේන්තුව වැඩිදුරටත් දැනුම් දී ඇත්තේ විමර්ශනයට අදාළව අවස්ථා දෙකකදී හිටපු අමාත්‍ය රිෂාඩ් බදියුදීන් මහතාගේ බිරිඳගෙන් ප්‍රකාශ සටහන් කරගත් බවත් මෙම නිවස තමා විසින් රිෂාඩ් බදියුදීන් මහතාගේ සොහොයුරෙකු වන රියාජ් බදියුදීන්ට භාරදී තිබූ බව ඇය සඳහන් කළ බවත් ය. ඒ අනුව විමර්ශනයට අදාළව මේ වනවිට රක්ෂිත බන්ධනාගාරගතව සිටින ඉම්රාන් මොහොමඩ් නැමැත්තාගේ, රිෂාඩ් බදියුදීන් මහතාගේ බිරිඳගේ සහ රිෂාඩ් බදියුදීන් මහතාගේ සොහොයුරු රියාජ් බදියුදීන් නැමැත්තාගේ බැංකු ගිණුම් පරික්ෂා කිරීමට අවසර ලබාදෙන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා ඇත. ඒ අනුව අධිකරණය ඒ සඳහා අවසර ලබාදී ඇති අතර අපරාධ පරීක්ෂණ දෙපාර්තමේන්තුව වැඩිදුරටත් සඳහන් කර ඇත්තේ මූලික විමර්ශනවත් අවසන් නොමැති පසුබිමක සැකකරුට ඇප ලබාදීමට අපරාධ පරීක්ෂණ දෙපාර්තමේන්තුව විරුද්ධ වන බව ය. කරුණු සළකා බැලූ මහේස්ත්‍රාත්වරයා සැකකාර ඉම්රාන් මොහොමඩ් නැමැත්තා මාර්තු මස 13 වනදා දක්වා යළි රක්ෂිත බන්ධනාගාරගත කිරීමට නියෝග කර තිබේ.", "URL": "https://lankatruth.com/si/?p=90362", "Category": "පුවත්", "Parent URL": null}