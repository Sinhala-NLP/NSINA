{"Source": "Lankatruth", "Timestamp": "November 26, 2020", "Headline": "හිඟුරක්ගොඩ කලාප අධ්‍යාපන කාර්යාලයත් වහයි", "News Content": "කොවිඩ් – 19 ආසාදිනය වූ සේවකයෙකු හමුවිම හේතුවෙන් හිඟුරක්ගොඩ කලාප අධ්‍යාපන කාර්යාලය තාවකාලිකව වසා දැමීමට අද (26) පියවර ගත් බව පොළොන්නරුව ප‍්‍රාදේශීය සෞඛ්‍ය සේවා අධ්‍යක්‍ෂ වෛද්‍ය ඩබ්ලිව්.කේ.ඩබ්ලිව්.එස්. කුමාරවංශ මහතා ප‍්‍රකාශ කරයි. අධ්‍යාපන කාර්යාලයේ සේවය කරන ආසාදිත පුද්ගලයා කොළඹ ප‍්‍රදේශයේ පදිංචිකරුවෙකු බවත් මීට දින කිහිපයකට පෙර ඔහු හිඟුරක්ගොඩ අධ්‍යපන කාර්යාලයට සේවය සඳහා පැමිණ ඇති බවත් කොළඹ කිරිබත්ගොඩ දළුගම ප‍්‍රදේශයේ පිහිටි සිය නිවෙසට ගොස් සිටියදී එහිදී සිදුකල PCR පරීක්‍ෂණයෙකින් කොරෝනා වයිරසය ආසාදිතවී තිබෙන බව තහවුරුවී ඇති බවත් ප‍්‍රාදේශීය සෞඛ්‍ය සේවා අධ්‍යක්‍ෂ අනාවරණය කරයි. මේ අතර එම කෙරෝනා ආසාදිතයාගේ ආශ‍්‍රිතයන් ලෙස දැනට හඳුනාගෙන ඇති 81 දෙනෙකු PCR පරීක්‍ෂණ සඳහා යොමුකළ බවද එම වාර්තා ලැබෙන තෙක් ඔවුන් සියලු දෙනා ස්වයං නිරෝධායනය සඳහා යොමුකළ බවද ඒ මහතා පවසයි. ඉන් ආශ‍්‍රිතයන්ගෙන් 51 දෙනෙකු අධ්‍යාපන කාර්යාලයේ රාජකාරී කරන අය බවත් අනෙක් 30 දෙනා ගුරුවරුන් සහ ගුරු උපදේශකවරුන් පිරිසක් බවත් පොළොන්නරුව ප‍්‍රාදේශීය සෞඛ්‍ය සේවා අධ්‍යක්‍ෂ වෛද්‍ය ඩබ්ලිව්.කේ.ඩබ්ලිව්.එස්. කුමාරවංශ මහතා පවසයි.", "URL": "https://lankatruth.com/si/?p=101589", "Category": "කොවිඩ් -19 (කොරෝනා ) පුවත්", "Parent URL": null}