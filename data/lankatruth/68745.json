{"Source": "Lankatruth", "Timestamp": "February 21, 2019", "Headline": "අය – වැයට ප්‍රථම ජීවන වියදමට සරිලන වැටුප් වැඩිවීමක් ලබාදිය යුතුයි", "News Content": "වැඩවූ ජීවන මිල ඉහළයාමට සාපේක්ෂව සියලු ක්ෂේත්‍රවල වැටුප් ඉහළ යා යුතු බව ජාතික වෘත්තීය සමිති මධ්‍යස්ථානය පවසයි. රනිල් මෛත‍්‍රී ආණ්ඩුව විසින් රාජ්‍ය සේවකයාගේ විශ‍්‍රාම වැටුප් අයිතිය අහෝසි කර ඇති බවත් එම විශ‍්‍රාම වැටුප් අයිතිය නැවත ලබාගැනීම වෙනුවෙනුත්, රුපියල අවප‍්‍රමාණය වීම ඇතුලු පසුගිය කාලය තුල සිදුවූ ජීවන මිල ඉහළ යාම හේතුවෙන් එම වැඩිවූ ජීවන වියදමට සරිලන වැටුප් වැඩිවීමක්, එමෙන්ම ජීවන වියදම ඉහළ යාම හේතුවෙන් පෞද්ගලික අංශයේ සේවකයාට රු. 10,000 ක වැටුප් වැඩිවීමකුත්, වතු කම්කරු දෛනික වැටුප රු. 1000 ක් දක්වා වැඩිවීමකුත් මෙවර අයවැයේදී නීති ගත කිරීමට වර්තමාන ආණ්ඩුව කටයුතු කළ යුතු බවත් අද(21) කොළඹදී පැවති මාධ්‍ය හමුවකදී ජාතික වෘත්තීය සමිති මධ්‍යස්ථානයේ සභාපති ලාල්කාන්ත මහතා පැවසීය. එසේම මෙම ඉල්ලීම් මූලික කරගෙන මෙම මස 26 දින සිට රාජ්‍ය, පෞද්ගලික, වතු ක්ෂේත්‍ර ඒකාබද්ධව ආයතන තුල, ආයතන ඉදිරිපිට, කාර්යාල තුල දැවැන්ත උද්ඝෝෂණ, වැඩවැරීම්, අතිකාල වැඩවැරීම් ආදී වෘත්තීය ක්‍රියාමාර්ග අනුගමනය කිරීමට නියමිත බව ජාතික වෘත්තීය සමිති මධ්‍යස්ථානය පවසයි. මීට අමතරව ආණ්ඩුවට බලකරමින් රටපුරා දැවැන්ත උද්ඝෝෂණ ව්‍යාපාරයක් ආරම්භ කිරීමට කටයුතු කරන බවත් මේ වන විටත් එම අරගලය ඉදිරියට යන බවත් මාධ්‍ය හමුව අමතා ලාල්කාන්ත මහතා පැවසීය. අයවැය සම්මත කිරීම සිදුකරන මොහොත වන විට මෙම යෝජනා ආණ්ඩුව සපුරා නොතිබෙන්නේ නම් සමස්ත වැඩකරන ජනතාව සමග දැවැන්ත වැඩවර්ජනයකට යාමට කටයුතු කරන බවත් එබැවින් මෙම ඉල්ලීම් නොසලකා යාමට ආණ්ඩුව කටයුතු නොකළ යුතු බවත් මෙහිදී ලාල්කාන්ත මහතා ආණ්ඩුවට අවධාරණය කළේය. ජාතික වෘත්තීය සමිති මධ්‍යස්ථානය මගින් පැවත්වූ මෙම මාධ්‍ය හමුව සඳහා අන්තර් සමාගම් සේවක සංගමයේ සභාපති වසන්ත සමරසිංහ, සංවර්ධන නිලධාරී සේවා සංගමයේ ලේකම් චන්දන සූරියආරච්චි, සමස්ත ලංකා වරාය පොදු සේවක සමිතියේ ලේකම් චන්‍ද්‍රසිරි මහගමගේ, රාජ්‍ය සේවා කළමණාකරන සහකාර නිලධාරී සංගමයේ ලේකම් චන්දිම විමලසුරේන්‍ද්‍ර, රජයේ මුද්‍රණ සේවක සංගමයේ ලේකම් සරත්ලාල්, සමස්ත ලංකා වතු කම්කරු සංගමයේ ලේකම් ජේ.එම්.ඒ. ප්‍රේමරත්න ඇතුලු වෘත්තීය සමිති නියෝජිතයන් සහභාගී විය.", "URL": "https://lankatruth.com/si/?p=68745", "Category": "පුවත්", "Parent URL": null}