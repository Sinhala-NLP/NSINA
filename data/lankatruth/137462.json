{"Source": "Lankatruth", "Timestamp": "July 27, 2022", "Headline": "අගෝස්තු මාසයේ සිට තෙල් අර්බුදය තවත් උග්‍ර අතට", "News Content": "ලබන අගෝස්තු මැද සිට මෙරටට ඉන්ධන ආනයනය කිරීම තවදුරටත් අර්බුදයට යා හැකි බව මහ බැංකු අධිපති නන්දලාල් වීරසිංහ මාධ්‍යයට හෙළි කර තිබේ. මහ බැංකු අධිපතිවරයා පෙන්වාදී තිබෙන ප්‍රධානම කරුණ වන්නේ, ඩීසල් නැව් තුනකට සහ පෙට්‍රල් නැව් දෙකකට මේ වනවිටත් ඩොලර්වලින් ගෙවීම් කර ඇති බවය. එම තෙල් තොග අගෝස්තු මස මැද පමණ වනවිට අවසන් වනු ඇති බවද මහ බැංකු අධිපතිවරයා පෙන්වා දී ඇත. නමුත් ඉන් ඉදිරියට තෙල් ආනයනය කිරීම සඳහා අවශ්‍ය විදේශ විනිමය අවම වශයෙන් මාසයකට ඩොලර් මිලියන 400ක් පමණ සපයාගැනීම අවිනිශ්චිත බව හෙළි කර තිබේ. පසුගිය මාස කිහිපයකදී පැවති ඉන්ධන අර්බුදය තවදුරටත් අවිනිශ්චිත තත්වයට පත්වීම වැලැක්වීමටනම් වහාම විදේශ විනිමය සොයාගැනීමට සිදුවී ඇති බව පෙන්වා දී තිබේ. එහෙත් එයට ප්‍රමාණවත් තරම් ණය හෝ වෙනත් විදේශ විනිමය සපයා ගැනීමේ මාර්ගයක් මේ වනවිට විවෘත වී නැති බව ඔහු හෙළි කර තිබේ.", "URL": "https://lankatruth.com/si/?p=137462", "Category": "පුවත්", "Parent URL": null}