{"Source": "Lankatruth", "Timestamp": "May 1, 2018", "Headline": "දේශපාලන පලිගැනීම්වලට ලක්වූවන්ට සාධාරණය ඉටුකිරීමට මුවාවී ඇත්තටම පලිගැනීමට ලක්වූ සේවකයන්ට අසාධාරණයක් කරනවා…", "News Content": "දේශපාලන හේතුන් මත විවිධ ගැටළුවලට මුහුණදුන් අයට සහන සැලසීම සඳහා නිකුත්කොට ඇති අමාත්‍ය මණ්ඩල පත්‍රිකාවට මුවා වී එවැනි අසාධාරණයකට ලක් නොවූ පිරිසකටද සහන හිමිවෙමින් තිබෙන බැවින් එම කැබිනට් පත්‍රිකාව සමාලෝචනය කරන ලෙස ඉල්ලමින් සමස්ත ලංකා දුම්රිය පොදු සේවක සංගමය විසින් රාජ්‍ය පරිපාලන හා කළමනාකරණ අමාත්‍ය රංජිත් මද්දුමබණ්ඩාර මහතා වෙත ලිඛිතව දන්වා ඇත. සමස්ත ලංකා දුම්රිය පොදු සේවක සංගමයේ ප‍්‍රධාන ලේකම් එස්.පී.විතානගේ මහතාගේ අත්සනින් අද (01) දින යොමු කර ඇති එම ලිපිය මාධ්‍යවෙතද යොමු කර ඇති අතර එය පහතින් පල වේ. රාජ්‍ය පරිපාලන හා කළමනාකරණ අමාත්‍ය, රංජිත් මද්දුමබණ්ඩාර මැතිතුමා, රාජ්‍ය පරිපාලන හා කළමනාකරණ අමාත්‍යාංශය.  දේශපාලන හේතුන් මත විවිධ ගැටළුවලට මුහුණදුන් අයට සහන සැලසීම සඳහා නිකුත්කොට ඇති අමාත්‍ය මණ්ඩල පත්‍රිකා නැවත සමාලෝචනය කරන ලෙස ඉල්ලීම දේශපාලන හේතූන් මත විවිධ ගැටළුවලට මුහුණදුන් අයට සහන සැලසීම සඳහා, අමප/17/2985/734/005-V, අමප/17/2986/734/005-VI, අමප/18/0102/734/001, අමප/18/0102/734/001-1 සහ අමප/17/2823/734/046 හා 2018 අප්‍රේල් 04 දාතමින් අමාත්‍ය මණ්ඩල පත්‍රිකා 05ක් නිකුත් කොට ඇත. මෙම අමාත්‍ය මණ්ඩල පත‍්‍රිකා මගින් ලබා දී ඇති සහන සහ එම සහන ලබාගෙන ඇති පුද්ගලයින් සම්බන්ධයෙන් සලකා බැලීමේදී, බොහෝ දෙනෙකු දේශපාලන පලිගැනීමකට ලක් වූවන් නොවන බව ඉතාමත් පැහැදිලි කරුණකි. එමෙන්ම මෙම සහන නිර්දේශ කර ඇති කමිටුව, රජයේ ජේෂ්ඨ නිලධාරී කමිටුවක් නොවන බවත්, ආණ්ඩුවේ ජේෂ්ඨ නිලධාරී කමිටුවක නිර්දේශ අනුව දුම්රිය පරිපාලනය විකෘති වන ආකාරයට පෙරදාතම් පදනමක් මත උසස්වීම් ලබාදී ඇති බවත්, මේ හේතුව නිසා ඇත්ත වශයෙන්ම විවිධ දුෂ්කරතා මැද වැඩ කළ සේවකයින්ට අසාධාරණයක් සිදුවන බවත් පැහැදිලිය. එමෙන්ම උසස්වීම ලබා ඇති තනතුරුවලට ඇතැම් නිලධාරීන් කිසිසේත්ම නුසුදුසු බවත්, ඇතැම් අයගේ එකම සුදුසුකම කවර ආණ්ඩුවක් පත්වුවද එම ආණ්ඩුවේ සුරතලුන් බවට පත්වීම බවත් බොහෝ දෙනා දන්නා කරුණකි. කාලයක් තිස්සේ දුම්රිය දෙපාර්තමේන්තුවේ පවතින අවිධිමත් පරිපාලනය හේතුකොටගෙන අසාධාරණයට පත් බොහෝ පිරිසක් සිටින බව පෙන්වා දෙන අතර, ඔහුන්ගේ ගැටළුවලට ඇහුම්කන් දීමටවත් කිසිදු ඇමතිවරයෙකු නොමැති බවත් පෙන්වා දෙමු. රටතුල යහපාලනය ගොඩනගන බවට ජනතාවට පොරොන්දු වූ මේ ආණ්ඩුවේ කැබිනට් මණ්ඩලය, ආණ්ඩුක‍්‍රම ව්‍යවස්ථාවේ 55 (1) ව්‍යවස්ථාවෙන් සැලසී ඇති ප‍්‍රතිපාදනයන් අනිසි ලෙස යොදාගනිමින් කැබිනට් තීරණ අවතක්සේරුවන පරිදි අමාත්‍ය මණ්ඩල තීන්දු ගෙන ඇත. 2000 කට ආසන්න අනියම් දුම්රිය සේවකයන් ස්ථීර කිරීම සඳහා තීරණය නොගන්නා අමාත්‍ය මණ්ඩලය, කැබිනට් තීන්දුත්, රාජ්‍ය සේවයත් හෑල්ලූවට ලක්කරමින් තමන්ගේ ගෝලබාලයන් පිනවීමට අවශ්‍ය වටපිටාව කැබිනට් පති‍්‍රකා පහකින්ම එකවිට සලසාගෙන ඇත. එය තුල ඇත්තේ කවර යහපාලනයක් දැයි පැහැදිලි නැත. මීට පෙර පැවති ආණ්ඩු විසින්ද, මෙවැනි අමාත්‍ය මණ්ඩල පත්‍රිකා ක්‍රියාත්මක කිරීම නිසා දුම්රිය සේවය බරපතල ඇදවිටීමකට ලක්වී ඇති බව පෙන්වා දෙන අතර, යහපාලන ආණ්ඩුව මෙම අමාත්‍ය මණ්ඩල තීරණ කි‍්‍රයාත්තමක කළහොත් වගකීම් සහිත තනතුරුවලට නුසුදුසු අය පත්කිරීම නිසා දුම්රිය පරිපාලනය බරපතල ලෙස කඩාවැටීමට හේතුවන බවද පෙන්වා දෙමු. එසේ හෙයින් ඔබතුමා ප‍්‍රකාශ කරන පරිදි ම රාජ්‍ය සේවය වඩා යහපත් සේවාවක් බවට පත්කිරීමේ සැබෑ අවශ්‍යතාවක් ඇත්නම්, මෙම අමාත්‍ය මණ්ඩල පති‍්‍රකා පහ ම (05* නැවත සමාලෝචනයකට ලක්කරන ලෙසත්, එසේ නොකර, එය කි‍්‍රයාත්මක කිරීමට කටයුතු කළහොත් දුම්රිය සේවකයින් අතර මතුවිය හැකි නොසන්සුන්තාවය හා ඉදිරියේදී සිදුවිය හැකි වෘත්තීය කි‍්‍රයාමාර්ගවල වගකීම අගමැතිතුමා ඇතුළු ඔබතුමාත්, මේ අමාත්‍ය මණ්ඩල පති‍්‍රකා අනුමත කිරීමට ධායක වූ කැබිනට් මණ්ඩලයත් භාරගත යුතු බව අවධාරණයෙන් පෙන්වා දෙමු. ස්තූතියි. මෙයට, සේවක අයිතීන් වෙනුවෙන්, එස්.පී.විතානගේ ප‍්‍රධාන ලේකම්”", "URL": "https://lankatruth.com/si/?p=51441", "Category": "පුවත්", "Parent URL": null}