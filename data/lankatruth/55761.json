{"Source": "Lankatruth", "Timestamp": "July 7, 2018", "Headline": "SAITM සිසුන්ගේ තොරතුරු UGCයේ නැතිනම් KDUඑකට SAITM සිසුන් තෝරාගන්නේ කොහොමද? – දිඳුල අමරසිංහ", "News Content": "මුදලට වෛද්‍යඋපාධිය විකිණිම සඳහා නීතිවිරෝධීව ඇති කළ මාලඹේ සයිටම් ආයතනයේ සිසුන් කොතලාවල ආරක්ෂ විශ්වවිද්‍යාලයේ වෛද්‍ය පීඨයට ඇතුළත් කරගැනීම සඳහා පසුගියදා පාර්ලිමේන්තුවේ සම්මත කළ පනත අනුව සයිටම් සිසුන්ගේ සුදුසුකම් පරීක්ෂා කිරීමට අදාළ කිසිඳු තොරතුරක් විශ්වවිද්‍යාල ප්‍රතිපාදන කොමිසම සතුව නැති බව අනාවරණය වී ඇතැයි වෛද්‍ය පීඨ ශිෂ්‍ය ක්‍රියාකාරී කමිටුව සඳහන් කරයි. වෛද්‍ය පීඨ ශිෂ්‍ය ක්‍රියාකාරී කමිටුව ඊයේ (07) පැවැත්වූ මාධ්‍ය හමුවකදී එහි කැඳවුම්කරු දිඳුල අමරසිංහ මහතා මේ බව හෙළිදරව් කළේ ය. ඒ මහතා සඳහන් කර සිටියේ පසුගියදා පාර්ලිමේන්තුවේ සම්මත කළ පනත අනුව සයිටම් සිසුන් කොතලාවල ආරක්ෂක විශ්වවිදයාලයේ වෛද්‍ය පීඨයට ඇතුළත් කිරීමට අදාලව අවම සුදුසුකම් නම් කර ඇති නමුත් එම සුදුසුකම් සපිරූ සිසුන් කවුරුන්ද යන්න දැන ගැනීම සඳහා තොරතුරු දැනගැනීමේ පනත යටතේ විශ්වවිද්‍යාල ප්‍රතිපාදන කොමිෂන් සභාවෙන් ඉල්ලා සිටියද එම තොරුතුරු තමන් සතුව නැති බව විශ්වවිද්‍යාල ප්‍රතිපාදන කොමිෂන් සභාව තමන්ට දැනුම් දී ඇති බවයි. එසේ සත්‍ය තොරතුරු විශ්වවිද්‍යාල ප්‍රතිපාදන කොමිෂන් සභාව සතුව නොමැතිව සයිටම් සිසුන් කොතලාවට වෛද්‍ය පීඨයට ඇතුළත් කරගන්නේ කෙසේදැයි දිඳුල අමරසිංහ මහතා ප්‍රශ්න කර සිටියේය. මෙම පනතට මුවා වී සුදුසුකම් ඇති සහ සුදුසුකම් නොමැති සිසුන් සියළුම දෙනා කොතලාවල වෛද්‍ය පීඨයට ඇතුළත් කිරීමේ කුමන්ත්‍රණයක් ක්‍රියාත්මක වෙමින් ඇතැයි තමන්ට සැකයක් මතු වන බවද ඒ මහතා අවධාරණය කළේ ය. මුදලට වෛද්‍යඋපාධිය විකිණිම සඳහා නීතිවිරෝධීව ඇති කළ මාලඹේ සයිටම් ආයතනයේ සිසුන් කොතලාවල ආරක්ෂක විශ්වවිද්‍යාලයට අන්තර් ග්‍රහණය කිරීමේදී මූලික ක්‍රියාපටිපාටියෙන් බැහැරව සිදු කරන දූෂණ සහිත ක්‍රියාවලිය සම්බන්ධයෙන් සහ ආණ්ඩුව මේ වනවිට අනුගමනය කරමින් තිබෙන ශිෂ්‍ය මර්දනයත් ආණ්ඩුවේ ජනතා විරෝධී ප්‍රතිපත්තිවලට එරෙහිව සටන් කරන බලවේග මර්ධනය කිරීම සම්බන්ධයෙන් ජනතාව දැනුවත් කිරීමට මෙම මාධ්‍ය හමුව පවත්වන ලදී. දිඳුල අමරසිංහ මහතා අදහස් දැක්වූ හඬපටය", "URL": "https://lankatruth.com/si/?p=55761", "Category": "පුවත්", "Parent URL": null}