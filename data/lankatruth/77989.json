{"Source": "Lankatruth", "Timestamp": "July 22, 2019", "Headline": "ජාතික රූපවාහිනියට සභාපතිවරු දෙන්නයි – අර්බුද පිට අර්බුද නිර්මාණය වන ලකුණු", "News Content": "මූල්‍යමය සහ පරිපාලනමය අර්බුද රැසකට මුහුණදී සිටින ජාතික රූපවාහිනිය සඳහා මේ වනවිට ජනමාධ්‍ය අමාත්‍යාංශය මගින් සභාපති ලෙස එහි ක්‍රියාකාරි අධ්‍යක්ෂ සංජීව විජේගුණවර්ධන මහතාව පත් කිරීමට කටයුතු කර තිබේ. කෙසේ නමුත් මෙතෙක් එහි සභාපතිවරයා ලෙස කටයුතු කළ ඉනෝකා සත්‍යාංගනී මහත්මිය ඉවත් කිරීමට හෝ ඇයි ඉල්ලා අස්වීමට හෝ කටයුතු කර නැත. කෙසේ නමුත් ජනාධිපතිවරයා තමන්ට ඉල්ලා අස් නොවන්නැයි දැන්වූ බව පවසමින් ඉනෝකා සත්‍යාංගනි මහත්මිය ජාතික රූපවාහිනියේ තමන්ට සමීප කිහිප දෙනා අතර කියා ඇති බවත් එය සේවකයන් අතර කටින් කට ප්‍රචාරය වෙමින් තිබෙන බවත් මේ අතර වාර්තා වේ. ජාතික රූපවාහිනියේ වංචා හා දූෂණවලට සම්බන්ධ කිහිපදෙනාගේ මැදිහත්වීම මත ඉනෝකා සත්‍යාංගනී මහත්මිය සේවක විරෝධය නොතකා මෙම සභාපති තනතුරේ රැඳී සිටින බවත් සේවකයෝ චෝදනා කරති. මේ අතර ජනාධිපති ලේකම් උදය ආර්. සෙනෙවිරත්න මහතාගේ අත්සනින් යුතුව ජනමාධ්‍ය අමාත්‍යාංශයේ ලේකම් සුනිල් සමරවීර මහතා අමතා යොමු කර ඇති ලිපියක සඳහන් වන්නේ ජනමාධ්‍ය අමාත්‍ය රුවන් විජේවර්ධන මහතා විසින් සිදු කළ සංජීව විජේගුණවර්ධන මහතාගේ පත්කිරිමට ජනාධිපතිවරයා මෙතෙක් අනුමැතිය ලබා දී නොමැති බවය. මෙවැනි පසුබිමක් තුළ මේ වනවිට ජාතික රූපවාහිනියේ මෙතෙක් පැවති මූල්‍යමය සහ පරිපාලනමය අර්බුද තවදුරටත් ඉහළ යන තත්වයකට පත්ව තිබෙන අතර දහසකට අධික සේවකයන් මේ වනවිටත් කැළඹීමකට පත්ව සිටින අතර ඉනෝකා සත්‍යාංගනී මහත්මිය වෙත ඔවුන් අතිමහත් බහුතරයකගේ විරෝධය එල්ල වී තිබේ. ජාතික රූපවාහිනියේ පැවති අර්බුද සමනය නොවී තවදුරටත් උඩු දුවන තත්වයට පත්වූයේ ඇයගේ දුර්වල පරිපාලනය හේතුවෙන් බව සේවකයෝ සෘජුවම ප්‍රකාශ කරති.", "URL": "https://lankatruth.com/si/?p=77989", "Category": "පුවත්", "Parent URL": null}