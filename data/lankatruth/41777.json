{"Source": "Lankatruth", "Timestamp": "October 2, 2017", "Headline": "මාව ලේකම් ධුරයෙන් නෙරපුවේ මහින්ද, හකීම්, රවීගේ බලපෑමට", "News Content": "බරපතල වංචා දූෂණ විමර්ශන ජනාධිපති කොමිසමේ ලේකම් ලෙස කටයුතු කරමින් සිටියදී තමන්ව එම ධුරයෙන් නෙරපුවේ විශ්‍රාමික ජනාධිපති මහින්ද රාජපක්ෂ, අමාත්‍ය රවූෆ් හකීම් සහ හිටපු මුදල් ඇමති රවී කරුණානායක යන මහත්වරුන්ගේ බලපෑමට යැයි එම කොමිසමේ හිටපු ලේකම් නීතීඥ ලැසිල්ද සිල්වා මහතා පවසයි. මව්බිම පුවත්පත සමග සිදු කළ සාකච්ඡාවකදී ඒ මහතා මේ බව ප්‍රකාශක කර ඇති අතර එහි උපුටාගත් කොටස් පහතින් පළ වේ. ජනවාරි 8 වැනිදා මේ රටේ දේශපාලන පරිවර්තනයක් වුණා. එතැන් සිට ගෙවී ගිය කාලය ඔබ දකින්නේ කුමනාකාරයටද? දූෂණයට එරෙහිව ක්‍රියාත්මක වීම, රාජ්‍ය සේවය කාර්යක්‍ෂම කිරීම, මාධ්‍ය නිදහස, අධිකරණය ස්වාධීන කිරීම වැනි පොරොන්දු දුන්නා. මූලිකව දීපු පොරොන්දු කිහිපය අතරින් අපි මූලික වශයෙන් බලාපොරොත්තු වුණේ දූෂණයට එරෙහි වැඩපිළිවෙළ ක්‍රියාත්මක කිරීමයි. දූෂණ වංචාවලට විරුද්ධව ජනාධිපති කොමිෂන් සභාවක් පත් කළා. ඊට අවශ්‍ය උපරිම ශක්තිය ජනාධිපතිතුමා දුන්නා. දක්‍ෂ කාර්යශූර කාර්ය මණ්ඩලයක් තෝරා ගන්න අවස්ථාව ලබා දුන්නා. මාර්තු මාසයේ කොමිසම පිහිටෙව්වේ. ජුනි මාසයේ වෙනකොට පෙත්සම් අටසිය ගණනක් විතර ලැබුණා. පෙත්සම් විභාග කරන්නත් පටන් ගත්තා. පළමුවැනි වාර්තාව දුන්නා. පෙබරවාරි මාසය අවසානයේදී මාව ලේකම් ධුරයෙන් ඉවත් කළා. ඉවත් කරන්න හේතුව මොකක් කියලද ඔබ හිතන්නේ? දූෂණ විමර්ශනය නවත්වන්න ඕන කියලා බලපෑම් ආවා. මම හිතන විදිහට හිටපු ජනාධිපති මහින්ද රාජපක්‍ෂ වගේම ඒකාබද්ධ විපක්‍ෂය නියෝජනය කරන බොහෝ අයගේත් විමර්ශන කටයුතු ආරම්භ වෙලයි තිබුණේ. මේ චෝදනාවලට ලක් වෙච්ච සමහරු ආණ්ඩුවට ගත්තා. ඒ හැරුණුකොට හකීම්, රවි කරුණානායක වැනි ඇමැතිවරු පැහැදිලිවම චෝදනාවලට ලක් වෙලා තිබුණා. මේ අයත් කෙළින්ම මාව ඉවත් කරන්න කියලා ජනාධිපතිතුමාට බලපෑම් කළා. ඔබ වගකීමෙන්ද කියන්නේ? මම වගකීමෙන් කියනවා. සතොස අනුමැතිය දීලා තිබුණා හාල් ගෙන්වන එකට. එතැනදී හාල් ගෙන්වලා රුපියල් කෝටි එක්දාස් පන්සිය පහළොවක මුදලක්ද රජයට පාඩු සිදුවුණා. ඔය වගේ දූෂණ හරහා පවතින ආණ්ඩුවේ ඇමැතිවරුන්ටත් තර්ජනයක් වුණා අපේ විමර්ශන කටයුතු. කොමිෂන් සභා ඉදිරියට යන්න බැහැ. ඒ අය කළේ ඒ අයගේ රාජකාරිය කියන්න නිලධාරීන් පටන් ගත්තා. මේ ඉල්ලීම කරලා තිබුණේ අග්‍රාමාත්‍යතුමාට. ඒ කාලය වන විටත් ජනාධිපතිතුමා හිටියේ දූෂණ වංචා කටයුතු විමර්ශනය කරන්න ඕන කියන ස්ථාවරයෙයි. පෙබරවාරි මාසයේ අවසානයේදී මම එළියට දාන්න කලින් මගේ මතකයේ හැටියට ඊට කලින් දවසේදීත් ජනාධිපතිතුමා කීවා ඔහොම කරගෙන යන්න, හොඳයි කියලා. ජනාධිපතිතුමාට පීඩනය එනකොට ජනාධිපතිතුමා එවකට ලේකම්තුමාට කතා කරලා කියන්න ඇති මාව ඉවත් කරන්න කියලා. ජනාධිපතිවරයාට පීඩනය එල්ල වුණා කියලද ඔබ කියන්නේ? අනිවාර්යයෙන්ම පීඩනය එල්ල වීම නිසා තමයි කිසියම් විදිහකට ඒ තීරණය ගත්තේ මාව ඉවත් කරන්න. නිලධාරීන්ට කොමිෂන් සභාවට යන්න බෑ කියන ස්ථාවරය ජනාධිපතිතුමා අගමැතිතුමා සාකච්ඡා කළා. ඒ සේරම එක කාලවකවානුවකදී සිදුවුණේ. පළමුවෙනි පියවර මම ‍දොට්ට දැම්මා. ඊළඟට රාජ්‍ය නිලධාරීන් ගෙන්වන එක ටිකක් අඩපණ වුණා. විමර්ශන කටයුතු සියල්ලම අඩාල වුණා. ඔය විදිහට දුන් පොරොන්දු ඉටු කිරීම අඩාල වෙමින් යන්නේ. නැවත රටේ තියෙන විවිධ සංවිධාන හරහා නැවත දූෂණ විමර්ශන බලගන්වන්න පටන් ගත්තා. රටක් විදිහට දූෂණය වංචාව නවත්වන්න ඕනෑ. නැතිනම් රටක් විදිහට ගොඩ යන්න බැහැ. අහිංසක මිනිස්සු දුක් විඳින්නේ. අද තරුණ කොටස් විරෝධතා කරනවා. ඒ ඉල්ලීම් සාධාරණයි. අපට මතකයි රජයට එරෙහිව අවි ආයුධ ගත්තා. රටක් ඒ සම්බන්ධයෙන් ගැඹුරින් හිතලා කටයුතු කරලා නැහැ. ඒකට හේතුව මේ දේශපාලකයන්ට එහෙම හැකියාවක් නැහැ. ඔවුන්ට එහෙම කරන්න අවශ්‍යතාවකුත් නැහැ. සැලසුමක් හදා ගන්නවත් ඔවුන්ට බැහැ. අද වටිනා සන්ධිස්ථානයකට ඇවිත් තියෙන්නේ. අපේ රට 2009 බරපතළ යුද්ධයකින් පස්සේ එදා ආණ්ඩුව රට යම් කිසි මට්ටමකට ඔසවා තැබුවා. එදා ආණ්ඩුව වුණත් අසමත් වුණා එතැනින් ඔබ්බට ගෙන යන එකට. දූෂණ වංචා, ටෙන්ඩර් මගඩි අරවා මේවා කියලා බලයට පත් වුණා. රනිල් වික්‍රමසිංහ මහත්තයා කියපු එකක්වත් කරන පුද්ගලයෙක් නොවෙයි. මම පැහැදිලිවම ඒක කියනවා. බැඳුම්කර සිදුවීම ගත්තොත් එදා ඉඳලම අනවශ්‍ය රැකවරණයක් දුන්නා. ඒක සම්පූර්ණයෙන්ම වැරදියි. වාසනාවකට ජනාධිපතිතුමා යම් කිසි තීරණයක් ගත්තා. ඒ තීන්දුව හරහා යම් කිසි ආකාරයට සත්‍ය මොකක්ද කියන එක පැහැදිලි වෙනවා. නමුත් අදත් යම්කිසි විදිහකට සැකයක් තියෙනවා මේවා යටපත් කරයිද කියලා. මම සියයට 100ක් දන්නවා යටපත් වෙන්නේ නැහැ. බැඳුම්කර වංචාවක් සිදුවුණා නම් ඒ වැරදිකරුවන්ට දඬුවම් ලැබෙයි කියලා විශ්වාස කරන්න පුළුවන්ද? අනිවාර්යයෙන්ම ලැබෙනවා. ඒක කරනවා. අප ‍දොට්ට දාලා කළේ එතුමා, එතුමා අතින් බෙල්ල කපා ගන්නවා හා සමාන වැඩක්. නැවත ඒ මෝඩකම කරයි කියලා මං හිතන්නේ නැහැ. මිනිස්සු බලාපොරොත්තු වෙන්නෙත් ඒකයි. එක්සත් ජාතීන්ගේ සමුළුවට ගිහින් මේ මඟ නිවැරදි කරන බව කීවා. එහෙම නැත්නම් ජනාධිපතිතුමාට වුණත් දේශපාලන අනාගතයක් තියේවි කියලා හිතන්න අමාරුයි. මේ සැරේ අවසාන වාරය. ඒක පැහැදිලියි. මේ තත්ත්වය ගොඩගන්න බැරි මේ ආණ්ඩුව කකුල් මාට්ටු දාන ප්‍රමාණය වැඩිකමයි. ආණ්ඩුවේ ඉන්න පිරිස ගැන සෑහීමකට පත් වෙන්න පුළුවන්ද? ඔළමොට්ටළ කැබිනට් එකක් මේ ආණ්ඩුවේ තියෙන්නේ. කැබිනට් නිවේදන දෙන රැස්වීමේදී අහන ප්‍රශ්නවලට සංවරශීලීව උත්තර දෙන එක තමයි ප්‍රජාතන්ත්‍රවාදී වන්නේ. උත්තර දෙන්නේ ප්‍රජාතන්ත්‍රවාදීව නොවෙයි. වචනෙන් දෙකෙන් ගහලා දිනාගන්නවා. ඒවා විසඳිය යුත්තේ එහෙම නොවෙයි. මේ කැබිනට් මණ්ඩල දිනෙන් දින ප්‍රශ්න වැඩි කරගන්නවා මිසක් ලිහා ගන්න ස්වරූපයක් නැහැ. අවසානයේදී ජනාධිපතිතුමාට තමයි හැම එකකටම මැදිහත් වෙලා විසඳන්න වෙලා තියෙන්නේ. දැන් මෙතැනින් රට කොහාටද යන්න ඕන? කෘෂිකර්මය ගොඩනැඟිය යුතු, රැකියා උත්පාදනය සඳහා සාර්ථක වැඩපිළිවෙළක් තිබිය යුතු රටක්. අද අපි ඉතාමත් පසුගාමී මට්ටමක ඉන්නේ. ඒවා නිවැරදි වෙන්න ඕනෑ. මේ රටේ සම්පත් වැය වෙන්නේ මැති ඇමැතිවරුන්ගේ සුඛ විහරණයටයි. ලෝකේ හොඳම වාහන ලංකාවට ගෙන්වනවා. වර්තමාන රටේ ආර්ථික තත්ත්වය සම්පූර්ණයෙන් නිර්මාණය වෙලා තියෙන්නේ දේශපාලනඥයන්ගේ අදක්ෂතාව නිසයි. අධ්‍යාපනයේ දියුණුවට උපරිමය වැය කළ යුතුයි. සෞඛ්‍ය සේවය, ප්‍රවාහනය, අධිකරණය මෙන්ම සමස්ත රාජ්‍ය සේවය අන්තිමටම කඩා වැටිලා. රට ඉදිරියට ගෙනියන්න අත්‍යවශ්‍යයෙන්ම රාජ්‍ය සේවය ගොඩනඟන්න ඕනෑ. සිල් රෙදි නඩුව අවසානයේ ඒකාබද්ධය කීවා රාජ්‍ය නිලධාරීන්ට එරෙහි මේ වගේ තීන්දු නිසා නිලධාරීන් බිය වනවා කියලා. ඒ නඩු තීන්දුව 100%ක්ම හරි. පවතින වාතාවරණය උඩ පත්වීම් දෙන්නේ දේශපාලකයන්. ඒ නිසා දේශපාලන අතකොළු වෙන්න ඕන. හැබැයි යම් කිසි නිලධාරියකු කීවොත් මට ඒක කරන්න බැහැ කියලා වෙන නිලධාරියකු ඒ පුටුවට දාලා ඒක කරනවා. ඒක තමයි සිදුවන්නේ. ඒ වගේම රාජ්‍ය නිලධාරීන් කරපු දේවලට වග කියන්න ඕන. ගිහාන් කුලතුංග විනිශ්චයකාරතුමා දුන් නඩු තීන්දුව මේ ඉතිහාසයේ යම්කිසි සන්ධිස්ථානයක්. වැරැදි නියෝගයක් අවොත් අපි ක්‍රියාත්මක වෙන්නේ නැහැ කියන විදිහේ රාජ්‍ය සේවයක් ක්‍රියාත්මක වෙන්නයි ඕනෑ. ලංකාවේ සිංහල, දෙමළ, මුස්ලිම් මිනිස්සු පිටරටවලදී හොඳින් නමක් තියාගන්න වැඩ කරනවා. මේ ජරාජීර්ණ දේශපාලකයන් යටතේ වැඩ කරන්න බැහැ. මේ රට ගොඩනඟන්න නම් ජනාධිපතිතුමා කීව පොරොන්දු රාශිය ඉෂ්ට කරන්න ඕන. රනිල් වික්‍රමසිංහ ඒ සත පහක දෙයක් ඉටු කරන බව පේන්නේ නෑ. මඩේ හිටවපු ඉන්න වගේ ඒ පැත්තට වැනෙනවා මේ පැත්තට වැනෙනවා. එහෙම නායකත්වයක් එක්ක මේ රටක් ඉදිරියට ගෙනියන්න බැහැ. මම තරහ වෙන්න ඕන ජනාධිපතිතුමත් එක්ක. ජනාධිපතිතුමා දන්නවා මම කරපු කාර්යභාරය. මාව ‍දොට්ට දැම්මේ මට කියන්නෙවත් නැතුව. මම දකිනවා මේ මොකද්ද වෙන්නේ කියලා. කොමිසමින් ඉවත් කරපු නිසා කලකිරීමෙන්ද මේ ආණ්ඩුව විවේචනය කරමින් කතා කරන්නේ? අවංක පුරවැසියකු විදියටයි. මම ඉන් පස්සේ ගිහින් රස්සා ඉල්ලලා නැහැ. මට ඇති වෙන්න දෙයකුත් නැහැ. නැති වෙන්න දෙයකුත් නැහැ. එහෙම නම් විවේචනය කරන්න ඕන ජනාධිපතිතුමයි. මේ ආණ්ඩු මාරු කිරීමෙන් ඔය බලාපොරොත්තු වෙන වෙනස ඉටු කරන්න බැහැ කියලා හිතනවද? චරිතයි මාරු වෙන්න ඕනෑ. ප්‍රජාතන්ත්‍රවාදී රටක ප්‍රජාතන්ත්‍රවාදය ක්‍රියාත්මක කරන්න ඉන්න ඕන ප්‍රජාතන්ත්‍රවාදය ගරු කරන නායකයනුයි. උගත් දැනුම තියෙන කාණ්ඩය වෙන්න ඕනෑ. එකම ආණ්ඩුවක් තබා ගන්න උප්පරවැට්ටි දාන්නේ එකම ආණ්ඩුවක් තිබ්බොත් එකම පිරිසකට කන්න පුළුවන්නේ. කොහොමද ඔය විදිහේ පිරිසක් හොයා ගන්නේ? ප්‍රාදේශීය මට්ටමින් දක්ෂයන් තෝරා ගන්න ඕන. එහෙම වුණොත් මේ රට ගොඩ ගන්න පුළුවන්.", "URL": "https://lankatruth.com/si/?p=41777", "Category": "පුවත්", "Parent URL": null}