{"Source": "Lankatruth", "Timestamp": "February 4, 2021", "Headline": "ශ්‍රි ලංකා ක්‍රිකට්වලට අත ගැසූ අදෘශ්‍යමාන හස්තය කවුද ???", "News Content": "කොරෝනා වසංගතය හේතුවේ මාස ගණනක් අඩපණ වූ ලාංකීය ප්‍රේක්ෂකයන්ගෙ ජනප්‍රියතම ක්‍රීඩාව වූ ක්‍රිකට් ක්‍රීඩාව යළි ආරම්භ වන්නේ මංගල එල් පී එල් සමගිනි. එසේ පැවැත් වූ පලමු එල් පි එල් තරගාවලිය අවසන් වූ වහාම පසු දින දකුණු අප්‍රිකාව බලා පිටත් වන ශ්‍රි ලංකාව දරුණු ටෙස්ට් පරාජයක් සමගින් ලංකාවට සම්ප්‍රාප්ත වෙනවාත් සමගම එංගලන්තය සමග ටෙස්ට් තරගාවලිය පැවැත් වූ අතර එහිදිත් එකී ඉරණමේ වෙනසක් නොවී ය. මෙකී දරුණු අර්බුදයක ශ්‍රි ලංකා ක්‍රිකට් වැටි ඇති මොහොතක ශ්‍රි ලංකා ක්‍රිකට් තේරීම් කමිටු සභාපති අසන්ත ද මෙල් මහතා සිය කළමණාකාර තනතුරෙන් මෙන්ම ශ්‍රි ලංකා තේරිම් කමිටු සභාපති පුටුවෙන් ඉවත් වන්නේ ශ්‍රි ලංකා ක්‍රිකට් දැඩි අර්බුදයක් මවමිනි. කෙසේ නමුත් එය එසේ වෙද්දී ලෝක ශූරතා ටෙස්ට් තරගාවලියේ පහසුවෙන්ම අවසාන මහ තරගයට සුදුසුකම් ලබන්නට නවසීලන්ත කන්ඩායම සමත් විය. ඒ එළැඹෙන්නට නියමිත ඕස්ට්‍රේලියා දකුණු අප්‍රිකා තරගාවලිය අවලංගු වීම නිසාවෙනි. එකී ටෙස්ට් තරගාවලිය ඇරඹෙන්නට තිබුනේ දකුණු අප්‍රිකාවේ ය. කෙසේ නමුත් දකුණු අප්‍රිකාවේ ඇති දරුණු කොවිඩ් – 19 වෛරසයේ අවදානම හේතුවෙන් එම තරගාවලිය අවලංගු කර දමන්නට ඕස්ට්‍රේලියානු බල්‍රධාරින් තීරණය කළේ ය. එසේම මෙකී දරුණු කොවිඩ් අවදානමක් තිබියදී දකුණු අප්‍රිකානු සංචාරයකට සහභාගි වන්නේ ශ්‍රි ලංකාව පමණි. මීට පෙර එංගලන්තය දකුණු අප්‍රිකාවේ සංචාරයකට ලකලෑස්ති වූ නමුත් ඔවුන්ද කොරෝනා හේතුවෙන් එම තරගාවලිය අවලංගු කරද්දි දකුණු අප්‍රිකාවේ ඇදිරි නීතිය පවා තිබූ මොහොතක ශ්‍රි ලංකාව දකුණු අප්‍රිකාවේ ටෙස්ට් තරගාවලි සංචාරයකට ගොස් දරුණු පරාජයක් භුක්ති වින්දේ ය. එසේ පරාජයන් ගැන හිටපු තේරිම් කමිටු සභාපතිගෙන් මාධ්‍යවේදීන් ප්‍රශන මතු කරනා අවස්ථාවේ අසන්ත ද මෙල් පැවසූ කරුණුවල එක් ප්‍රශ්නාර්ථයක් ඉතුරු කළේ ය. මන්ද හිටපු තේරිම් කමිටු සභාපති පවසනා පරිදි ලංකා ප්‍රිමියර් ලීගය ඉවර වූ වහාම පසුදා දකුණු අප්‍රිකාව බලා පිටත් වන්නට අසන්ත ද මෙල් ප්‍රමුඛ පුහුණුකරු සහ ක්‍රිකට් ආයතනයේ බලයලත් නිලධාරීන් සමග මේ පිලිබදව සාකච්ඡා කර මෙම තරගාවලිය අවලංගු කර යුතු බවට සාමූහික තීරණයක් ගෙන ඇත. අසන්ත ද මෙල් පවසනා පරිදි එල් පි එල් තරගාවලිය ඉවර වූ වහාම දකුණු අප්‍රිකානු සංචාරය යාම ක්‍රීඩකයින්ට එතරම් සුදුසු නැති බවට දන්වමින් පුහුණුකරු මිකී ආතර් පවා අදාල කරුණු ඇතුලත් ලිපියක්ද ශ්‍රි ලංකා ක්‍රිකට් ආයතනයට ලබා දී ඇති බව ඔහු සදහන් කරයි. එල් පී එල් වකවානුව තුළ ක්‍රීඩකයින් නියමිත පරිදි සිය ශාරිරික යෝග්‍යතාව පවත්වාගෙන නොගිය බව ඊට අදාල පුද්ගලයින් විසින් තේරිම් කමිටු සභාපතිට දැනුවත් කර තිබූ අතර එල් පි එල් අවසන් වී පසුදා දකුණු අප්‍රිකානු සංචාරයට ක්‍රීඩකයින් සූදානම් කිරීමේදී ක්‍රීඩකයින්ගේ ශාරිරික යෝග්‍යතාව පරික්ෂා කිරීම මෙන්ම සුදු පන්දුවෙන් රතු පන්දුවට ක්‍රීඩකයින්ට පුහුණු වෙන්නටවත් ඉඩක් නොතිබූ හෙයින් මේ තරගාවලිය නොයා ඉන් පසූ එළැඹෙන එංගලන්ත තරගාවලියට සූදානම් වන්නේ නම් එය මීටත් වඩා සාර්ථක වන්නේ යැයි තේරිම් කමිටු සභාපති පුහුණුකරු සේම අනෙකුත් පාර්ශ්වයන් එදින පැවැත් වූ සාකච්ඡාවෙදි සාකච්ඡා කර මෙම දකුණු අප්‍රිකානු තරගාවලිය අවලංගු කර දමන්නට තීරණය කර තිබූ මොහොතක නැවතත් එකී තීරණය හකුලා දමමින් සැලසුමක් නැති දකුණු අප්‍රිකානු සංචාරයට ක්‍රීඩකයින් කැටුව යාමට අවැසි වූයේ කාටදැයි ප්‍රශ්නයකි. එකී ටෙස්ට් තරගය බොක්සිං ඩේ ටෙස්ට් තරගයක් වූ නිසාවෙනි එකී තරගාවලිය පැවැත්වෙන දකුණු අප්‍රිකාවට විශාල ධනස්කන්දයක් ගලා එන තරගාවලියක් බවට මෙම තරගාවලිය පත් විය. එසේම ඉන් පසුව එළැඹුණ එංගලන්ත ටෙස්ට් තරගාවලිය ලංකාවේ පැවැත්වෙන නිසාවෙන් එකී තරගාවලිය මගින් ශ්‍රි ලංකා ක්‍රිකට්වලට විශාල ධනයක් හිමි වෙන්නේ ය. ඉතිං කොවිඩ් අවධානමත් සමග දකුණු අප්‍රිකාවේ සංචාරයට ශ්‍රි ලංකාව එළැඹෙන්නේ ක්‍රිකට් පාලක මණ්ඩලය කාට කාගේ අතකොලුවක් වී ඇත්දැයි දන්නේ එකී කාරණයට අදාල පුද්ගලයින් පමණි. කෙසේ නමුත් සෘජු තීරණයක් ගත නොහැකිව මෙසේ ලාංකීය ක්‍රිකට් අවදානමකට දමමින් මෙවන් තීරණ ගන්නා ක්‍රිකට් සභාපති ඇතුළු ඊට වගකිව යුතු පුද්ගලයින් පෙර සිටි බුකිකාරයින්ගේ අනුසාරය ඇතුව මෙසේ ශ්‍රි ලංකා ක්‍රිකට් මුරුංගා අත්තේ තබමින් ශ්‍රි ලංකා ක්‍රිකට් පරිහානියට හේතු වන පුද්ගලයින් කවුදැයි සොයා බලමින් ලාංකීය ප්‍රේක්ෂකයන්ගේ හෘද සාක්ෂිය බඳු ක්‍රිකට් ක්‍රීඩාව ආරක්ෂා කර ගැනීමට බලය හිමි බලධාරින් පසුබට වන්නේ නම්, ශ්‍රී ලංකා ක්‍රිකට් හෙට දවසක් උදා නොවන්නට ඉඩ ඇත. ©️Rishie Bro", "URL": "https://lankatruth.com/si/?p=109835", "Category": "ක්‍රීඩා පුවත්", "Parent URL": null}