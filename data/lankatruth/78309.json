{"Source": "Lankatruth", "Timestamp": "July 29, 2019", "Headline": "මවට ඒඩ්ස් යැයි පාසලෙන් පිටමන් කළ කුලියාපිටිය දරුවාට යළි පාසල් ගමන අහිමි වෙයි", "News Content": "මවට ඒඩ්ස් රෝගය වැළඳී ඇතැයි පාසලෙන් ප‍්‍රතික්ෂේප වූ විට මධ්‍යම පළාතේ පාසලකට ඇතුළත් කරගනු ලැබූ කුලියාපිටියේ දරුවාට යළි පාසල් ගමන අහිමිවී ඇතැයි වාර්තා වේ. සිසුවාගේ මව මධ්‍යම පළාතේ එම ජනප‍්‍රිය පාසල අසළ නිවසක් කුලියට ගෙන සිසුවා සමඟ නවාතැන් ගෙන සිටි අතර ඒ සඳහා නිවාස කුලිය වන රුපියල් 15,000 ගෙවා තිබුණේ ප්‍රධාන පෙලේ සමාගමක් විසිනි. එම සමාගම විසින් මේ වනවිට එම මුදල ගෙවීම නවතා දමා ඇති බැවින් එය අහිමි වීමෙන් යළි ඔවුන් කුලියාපිටියට ගොස් ඇති බවත් මේ නිසා සිසුවාගේ පාසල් ගමන නැවතී ඇති බවත් වාර්තා වේ. ඉංග‍්‍රීසි මාධ්‍යයෙන් 09 වසරේ අධ්‍යාපනය ලැබු එම සිසුවා දක්ෂ සිසුවෙක් බවත් ඔහුගේ අධ්‍යාපනය කඩාකප්පල් වීමට ඉඩ නොදිය යුතු බවත් අධ්‍යාපන අමාත්‍යවරයා මැදිහත්වී වහා යම් පියවරක් ගත යුතු බවත් ගුරුවරු සංගම් නියෝජිතයෝ කියති. කුලියාපිටිය විදුහලක ඉගෙනුම ලබමින් සිටි මෙම සිසුවා 2016 වසරේ දී අර්බුදයකට ලක්ව පාසල් ගමන නවත්වනු ලැබූයේ ඔහුගේ මව එච්.අයි.වී ආසාදිත කාන්තාවක් බැවින් දරුවා පාසලට එවීමෙන් තම දරුවන් අවදානමක වැටෙන බවට මව්පියන් දැඩි විරෝධතා දැක්වීම හේතුවෙනි. පසුව ඔහුට පාසලක් ඉල්ලා ඔහුගේ මව කුලියාපිටිය අධ්‍යාපන කාර්යාලය ඉදිරියේ උපවාසයක් ද ආරම්භ කළ නමුත් කුලියාපිටිය අධ්‍යාපන කලාපයේ එම සිසුවාට පාසලක් ලැබුණේ නැත. මෙසේ පාසලක් අහිමිවීම පිළිබඳව මාධ්‍යයෙන් අනාවරණය වූ අවස්ථාවේ මධ්‍යම පළාතේ ජනප්‍රිය විදුහලක් මෙම සිසුවා භාරගත් අතර ඔහුට එදිනෙදා වියදම් සියල්ල විවිධ පුද්ගලයෝ බාරගත්හ. මේ වනවිට එසේ භාරගත් බොහෝ දෙනෙක් බාරගත් දේ අමතක කර දමා තිබේ. ඒ හේතුවෙන් නැවතත් එම දරුවාගේ අධ්‍යාපනය අතරමග නතර වී ඇත.", "URL": "https://lankatruth.com/si/?p=78309", "Category": "පුවත්", "Parent URL": null}