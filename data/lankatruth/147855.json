{"Source": "Lankatruth", "Timestamp": "June 16, 2023", "Headline": "ගෝඨා හමට තඩිබාමින් රනිල් දරුණු ආර්ථික ගේමක", "News Content": "ගෝඨාභය පාලනය යටතේ විදුලිය කැපීම්, ඉන්ධන පෝලිම්, ගෑස් පෝලිම් ඇතුළු රට බංකොලොත් වී තිබියදී අන් කිසිවෙකුත් ඉදිරිපත් නොවූ අවස්ථාවේ තමන් බලය බාර ගත් බව කියන රනිල් වික්‍රමසිංහ ගෙවී ගිය කෙටි කාලය තුළ රට අතිශය දරුණු ආර්ිථික අගාදයකට හෙළා ඇති බවට තහවුරු වන සංඛ්‍යා දත්ත නිකුත් වී තිබේ.  මුදල් අමාත්‍යංශයේ 2022 වර්ශයට අදාළව වාර්ෂික වාර්තාවේ මේ බව තහවුරු කෙරෙන සංඛ්‍යා දත්ත රැසක් අඩංගු වන අතර එම වාර්තාවට ඇතුලත් කර තිබෙන විගණකාධිපතිගේ වාර්තාව තුළින් මේ සම්බන්ධයෙන් විශේෂ තොරතුරු හෙළිවී ඇත. පසුගිය වසර අවසන් වනවිට රජයේ සමස්ත බාහිර වගකීම් රුපියල් ට්‍රිලියන 27.281ක් (රුපියල් කෝටි 2,728,116) වී තිබූ අතර රජයේ සමස්ත වත්කම් ප්‍රමාණය රුපියල් ට්‍රිලියන 4.803ක් (කෝටි 480,379) පමණක් බව හෙළිකර තිබේ. මේ අනුව රජයේ සමස්ත වත්කම් ඉක්මවා බාහිර වගකීම්වල ප්‍රමාණය රුපියල් ට්‍රිලියන 22.477ක් (කෝටි 2,247,736) බව එහි දක්වා ඇත.  ගෝඨාභය පාලනය යටතේ 2021 වර්ෂය අවසන් වනවිට රජයේ සමස්ත ණය බර රුපියල් ට්‍රිලියන 17.614 (කෝටි 1,761,418) වී තිබූ අතර වර්ෂයක් තුළදී එය රුපියල් ට්‍රිලියන 27.492ක් (කෝටි 2,749,203) වූ බව මහ බැංකු වාර්ෂික වාර්තාවේ දැක්වේ. මුදල් අමාත්‍යංශ වාර්තාව සහ මහ බැංකු වාර්තාව අතර පවතින සුළු වෙනස්කම නොකතා ගණනය කළහොත් පසුගිය 2022 වසරේදී ආසන්න වශයෙන් රුපියල් ට්‍රිලියන 10ක (රුපියල් කෝටි 1,000,000) ණය ලබා ගෙන ඇති අතර රජයේ සමස්ත වත්කම් ප්‍රමාණය ඇත්තේ එයින් අඩකටත් වඩා අඩු ප්‍රමාණයක් ය. මේ අනුව ගෙවී ගිය වසර 75ක් පුරා රජය රුපියල් ට්‍රිලියන 27 ඉක්මවූ ණය ලබා ගෙන ඇතත් එම ණයවලින් වත්කම් උපයා ගෙන ඇත්තේ රුපියල් ට්‍රිලියන 5කටත් අඩු ප්‍රමාණයක් බව තහවුරු වී තිබේ.  මුදල් අමාත්‍යංශයේ 2022 වාර්ෂික වාර්තාවේ ඇතුලත් විගණකාධිපතිගේ වාර්තාව – https://www.treasury.gov.lk/si/api/file/40eb1212-f96a-4afb-bd5b-2bbb246a7047", "URL": "https://lankatruth.com/si/?p=147855", "Category": "ආර්ථික පුවත්", "Parent URL": null}