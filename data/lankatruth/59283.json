{"Source": "Lankatruth", "Timestamp": "September 13, 2018", "Headline": "ප්‍රසන්නගේ මිලියන 64ක අල්ලස් නඩුව හෙටට කල්යයි", "News Content": "2015 අප්‍රේල් සහ ජූනි මාස අතර කාලය තුළ මොරටුව උයන පාරේ අංක 66/12 පදිංචි ජෙහාඩ් මෙන්ඩිස් නමැති ව්‍යාපාරිකයකුට මීතොටමුල්ල පාරේ අංක 251/9 දරන ස්ථානයේ පිහිටි අක්කර දෙකක ඉඩමක් බහාලුම් පර්යන්තයක් සහ ගබඩා සංකීර්ණයක් ඉදිකිරීම සඳහා කුලී පදනම මත බස්නාහිර පළාත් සභාවට ලබාදීමට සහ එහි අනවසර පදිංචිකරුවන් ඉවත් කර ගොඩකිරීම සඳහා මිලියන හැට හතරක මුදලක් ඉල්ලා මිලියන පහළොවක මුදලක් ලබාගත් බවට ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග සහ ඔහුගේ බිරිඳ මොරින් ස්ටෙලා රණතුංග යන අයට එරෙහිව පවතින චෝදනාවට අදාල නඩු විභාගය හෙට දින දක්වා කල් තැබීමට කොළඹ මහාධිකරණය අද(13) නියෝග කර තිබේ. විත්තිය වෙනුවෙන් පෙනී සිටි ජනාධිපති නීතීඥ අනිල් සිල්වා මහතා අභියාචනාධිකරණය හමුවේ වෙනත් නඩු විභාගයකට පෙනී සිටින බැවින් මෙම නඩු විභාගය වෙනත් දිනයකට කල් දමන ලෙස ඔහුගේ කනිෂ්ඨ නීතීඥවරයා සිදුකළ ඉල්ලීමකට අනුව මහාධිකරණ විනිසුරු චම්පා ජානකී රාජරත්න මහත්මිය මෙම තීරණයට එළැඹ ඇත. නඩු විභාගය අද කැඳවූ අවස්ථාවේ විත්තිකාර ප්‍රසන්න රණතුංග සහ ඔහුගේ බිරිඳ මොරින් ස්ටෙලා රණතුංග මහාධිකරණය හමුවේ පෙනී සිටියහ. නඩුවේ තුන්වන විත්තිකරු වන නරෙෂ් ෆාරික් නමැත්තා මේ වන විට අධිකරණය මගහැර විදේශගතව සිටින අතර ඔහු නොමැතිව නඩු විභාගය පවත්වාගෙන යාමටද මහාධිකරණය තීරණය කර තිබේ.", "URL": "https://lankatruth.com/si/?p=59283", "Category": "පුවත්", "Parent URL": null}