{"Source": "Lankatruth", "Timestamp": "February 26, 2020", "Headline": "රන්ජන් රාමනායක ඇප මත නිදහස්", "News Content": "අධිකරණ කටයුතුවලට මැදිහත් වීමේ චෝදනා මත රක්ෂිත බන්ධනාගාර ගත කර සිටි පාර්ලිමේන්තු මන්ත්‍රී රන්ජන් රාමනායක මහතා ඇප මත නිදහස් කර ඇත. ඒ රක්ෂිත බන්ධනාගාරගත කර සිටි රන්ජන් රාමනායක මහතාට ඇප ලබාදෙන ලෙස නුගේගොඩ මහේස්ත්‍රාත් මොහොමඩ් මිහාර් මහතා අද (26) ලබාදුන් නියෝගය මත ය. ඒ අනුව ලක්ෂ 5ක ශරීර ඇප 2ක් මත ඇප ලබාදීමට මහේස්ත්‍රාත්වරයා නියෝග කර තිබේ. විනිසුරුවරුන් සමඟ දුරකතන සංවාදවල නිරත වෙමින් අධිකරණ කටයුතුවලට මැදිහත්වීමේ චෝදනා මත පසුගිය මස 14 වනදා කොළඹ අපරාධ කොට්ඨාශය මගින් මන්ත්‍රීවරයා අත්අඩංගුවට ගෙන තිබිණි. මේ අතර මාධ්‍යවල ප්‍රචාරය වූ දුරකතන හඬපට සමඟ මන්ත්‍රීරන්ජන් රාමනායක මහතාගේ හඬපට සැසදෙන බවද රජයේ රස පරීක්ෂකවරයා අද අධිකරණයට දැනුම් දී ඇත.", "URL": "https://lankatruth.com/si/?p=90213", "Category": "පුවත්", "Parent URL": null}