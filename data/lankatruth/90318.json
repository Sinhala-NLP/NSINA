{"Source": "Lankatruth", "Timestamp": "February 28, 2020", "Headline": "අයහපත් වගන්ති ඉවත් කොට MCC ගිවිසුම අත්සන් කරනවා…", "News Content": "ආමාත්‍ය මණ්ඩලයට ඊයේ (27) ඉදිරිපත් කෙරුණු, මිලේනියම් චැලේන්ජ් හෙවත් MCC ගිවිසුමෙහි අයහපත් වගන්ති ඉවත්කොට එම ගිවිසුම යලි සකස් කර අත්සන් කරන බවත් එතෙක් ගිවිසුම අත්සන් කිරීම අත්හිටුවූ බවත් කැබිනට් ප්‍රකාශක බන්දුල ගුණවර්ධන මහතා සඳහන් කරයි. ඒ මහතා මේ බව පැවසූවේ අද (28) පෙරවරුවේ පැවති කැබිනට් මාධ්‍ය හමුවේදී ය. එදී බන්දුල ගුණවර්ධන මහතා පැවසූවේ මිලේනියම් චැලේන්ජ් කෝපරේෂණ් හෙවත් MCC ගිවිසුම සම්බන්ධයෙන් අධ්‍යනය කිරීම සඳහා කැබිනට් මණ්ඩලය විසින් මහාචාර්ය ලලිතසිරි ගුණරුවන් මහතාගේ සභාපතිත්වයෙන් පත් කළ විද්වත් කමිටුවේ මූලික වාර්තාව මගින් පෙන්ව දී ඇති මූලික කරුණු මත එම ගිවිසුම පිළිබඳව නැවත ඇමරිකා එක්සත් ජනපදය සමග සාකච්ඡා කිරීමට සූදානම් බව ය. ප්‍රාග්ධන සම්පත් හිඟ සහ ණය බරින් තෙරපුණු ශ්‍රී ලංකාවේ මූලික ආර්ථික සංරෝධක දුරලීමේ ආයෝජන උදෙසා අවශ්‍ය මූල්‍ය සම්පත් රටේ විදේශ ණය බර වැඩි නොකරමින් සපයා ගැනීමේ හැකියාව MCC යෝජනාවේ ඇතුළත්ව ඇති බවත් එහිදී බන්දුල ගුණවර්ධන මහතා අවධාරණය කළේ ය. කෙසේ වෙතත් මීට පෙර පසුගිය ජනාධිපතිවරණයේදී ගෝඨාභය රාජපක්ෂ පාර්ශවය සඳහන් කර සිටියේ මෙම ගිවිසුම මුළුමණින්ම රටට අහිතකර බැවින් තමන් බලයට පැමිණි වහාම එම ගිවිසුම ඉරා විසි කරන බව ය. එහෙත් මේ වනවිට කැබිනට් මණ්ඩලයේදී තීරණය වී ඇත්තේ මෙහි හානිකර වගන්ති නොමැතිව එම ගිවිසුම පිළිබඳව සාකච්ඡා කිරීමට ය.", "URL": "https://lankatruth.com/si/?p=90318", "Category": "පුවත්", "Parent URL": null}