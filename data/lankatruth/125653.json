{"Source": "Lankatruth", "Timestamp": "November 9, 2021", "Headline": "කොරෝනා; කැබිතිගොල්ලෑවේ පාසල් 04ක් වහයි", "News Content": "පාසල් සිසුන් හා ගුරුවරුන් රැසකට කොවිඩ් – 19 ආසාදනය විමේ හේතුවෙන් කැබිතිගොල්ලෑව අධ්‍යාපන කලාපයේ පාසල් 04ක් දින 14ක කාල සිමාවකට වසාදැමු බව කලාප අධ්‍යාපන අධ්‍යක්ෂිකා කුමුදුනි ආරියවංශ අද (09) පැවසුවාය. මෙසේ වසා ඇත්තේ කපුගොල්ලෑව නාමල්වැව, කිඹුල්පැටියාව, කල්පේ රලපනාව හා පදවිය කොක්පැටියාව යන පාසල් හතරකි. මේ සම්බන්ධයෙන් වැඩි දුරටත් අදහස් දැක්වු කැබිතිගොල්ලෑව සෞඛ්‍ය වෛද්‍ය නිලධාරි කේ.එම්.සි මිහිරංග බණ්ඩාර පැවසූවේ පාසල් කිහිපයක කොවිඩ් – 19 වෛරසය පැතිර යමින් තිබෙන බවය. මීට අමතරව වාහල්කඩ ඩී 2 පාසලේ ගුරැවරියකුටද කොවිඩ් – 19 ආසාදනය වි ඇතැයිද වාර්තා වේ. එම නිසා එම ගුරැවරිය සේවය කළ පංති තුනක් වසා දමා ළමුන් 38 දෙනෙකු නිරෝදායනයට ලක්කොට තිබේ. එසේම එම ගුරැවරිය නේවාසිකව සිටි නිවසේ සාමාජිකයන්ද නිරෝදායනය කොට ඇත. පෙරේදා (08) දින ප්‍රදේශයේ සිදුකළ රැපිට් ඇන්ටජන් පරික්ෂණයේදි පුද්ගලයන් 26 දෙනෙකු කොවිඩ් ආසාදිතයන් බවට තහවුරැ වී තිබේ. ඔවුන් අතර ගැබිණි කාන්තාවක් හා මාස එකත් මාස තුනත් අතර වියේ පසුවන දරැවන්ද සිටින බව කැබිතිගොල්ලෑව සෞඛ්‍ය වෛද්‍ය නිලධාරි කේ.එම්.සී මිහිරංග බණ්ඩාර පවසයි. අනුරාධපුර දිස්ත්‍රිකයෙන් වාර්තාවන කොරෝනා ආසාදිතයන්ගේ ඉහළ යාමක් දක්නට ඇති බවත් පෙරේදා (08) රෝගින් 250කට අධික ප්‍රමාණයක් හදුනාගත් බවත් අනුරාධපුර දිස්ත්‍රික් වසංගත රෝග විද්‍යාඥ වෛද්‍ය ආර්.එම්.එස්.බි රත්නායක පවසයි.", "URL": "https://lankatruth.com/si/?p=125653", "Category": "කොවිඩ් -19 (කොරෝනා ) පුවත්", "Parent URL": null}