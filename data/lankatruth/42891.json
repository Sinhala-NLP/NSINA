{"Source": "Lankatruth", "Timestamp": "October 21, 2017", "Headline": "මීගහකිවුලේ තවත් ගිලා බැසීමක් – කුඹුරක අඩි 15ක ගිලා බැසීමක්", "News Content": "මීගහකිවුල තල්දෙන මාලිගාතැන්න කුඹුරක මැද ගිලා බැසීමක් හේතුවෙන් විෂ්කම්භය අඩි 15ක් පමණ වූ විශාල ආවාටයක් සෑදී ඇතැයි ප්‍රදේශවාසීහු පවසති. අද (21) මෙම ගිලා බැසීම සිදුව ඇති අතර එය දැක බලා ගැනීමට විශාල පිරිසක් පැමිණෙන අතර එය අනතුරුදැයක නිසා එහි පැමිනෙන පිරිස සීමා කිරීමට එහි පැමිණි මීගහකිවුල සහකාර ප්‍රාදේශිය ලේකම් චාමර මහතා කටයුතු කර ඇත. මේ සම්බන්ධයෙන් පොලීසියට හා බදුල්ල ආපදා කළමණාකරණ ඒකකයට දැණූම් දී ඇති අතර සිද්ධීයට හේතුව නිශ්චිතව ප්‍රකාශ කළ නොහැකි බවත් පරීක්ෂණයකින් පසුව හේතුව දැණුම් දීමට කටයුතු කරන බවත් වැඩබලන බදුල්ල දිස්ත්‍රික් ආපදා කළමණාකරණ අධ්‍යක්ෂ අජිත් නිශාන්ත මහතා පවසයි. මෙම ස්ථානයට මීටර් 150ක් පමණ ඉහළින් පිහිටි කුඹුරුයායද දින දෙකකට පමණ පෙර අඩි 15ක් පමණ පළලට හා අඩි 50 ක් පමණ පහළට පස් කන්දකක් කඩා වැටී ඇති අතර මීට පෙරද මිගහකිවුල ප්‍රදේශයේ ඇල මාර්ගයක ගිලා බැසීමක් සිදු විය. එම ඇල මාර්ගයේ ගිලාබැසීමට හේතුව පොලෙව අභ්‍යන්තරයේ ඇති හුනුගල් තට්ටුවක ගිලා බැසීමක් බව පසුව අනාවරණය කරගෙන තිබිණි.", "URL": "https://lankatruth.com/si/?p=42891", "Category": "පරිසර", "Parent URL": null}