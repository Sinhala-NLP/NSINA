{"Source": "Lankatruth", "Timestamp": "December 9, 2019", "Headline": "සිව් දෙනෙකුගේ මරණ දඬුවම ක්‍රියාත්මකකිරීම වලකාලමින් නිකුත්කර තිබූ වාරණය දිගුකරයි", "News Content": "මරණ දඬුවම නියමවී සිටි වරදකරුවන් සිව් දෙනෙකුගේ එම දඬුවම ක්‍රියාත්මකකිරීම වළක්වාලමින් පනවා තිබූ තහනම් නියෝගයක් ලබන මාර්තු මස 20 වැනිදා තෙක් දීර්ඝකිරීමට ශ්‍රේෂ්ඨාධිකරණය අද(09) නියෝගකර තිබේ. මත්ද්‍රව්‍ය චෝදනා මත මෙම පුද්ගලයන් සිව් දෙනාට නියමකර තිබූ මරණ දඬුවම ක්‍රියාත්මකකිරීමට හිටපු ජනාධිපති මෛත්‍රිපාල සිරිසේන මහතා විසින් තීන්දුක් ගෙන ඇති බවත් එය ක්‍රියාත්මකකිරීම වලක්වන ලෙසත් ගොනුකර තිබූ පෙත්සම් සැළකිල්ලට ගත් අවස්ථාවේ විනිසුරු මඬුල්ල මෙම නියෝගය සිදුකර ඇත. එසේම මෙම පෙත්සම් සියල්ල මාර්තු මස 17, 18 සහ 19 යන දිනයන්හි නැවත සළකා බැලෙන බව ද විනිසුරු මඬුල්ල නියෝගකර ඇත. පෙත්සම් මගින් නම්කර තිබෙන වගඋත්තරකරුවන්ගේ ද වෙනස්කම් සිදුව ඇති බැවින් ඒවා සංශෝධනයකර මීළඟ නඩු දිනියේදී ඉදිරිපත් කරන ලෙස ශ්‍රේෂ්ඨාධිකරණ විනිසුරු මඬුල්ල මෙහිදී නියෝගකර ඇත. පෙත්සම්කරුවන් දක්වා ඇත්තේ, පසුගිය මැයි මස ලෝක මත්ද්‍රව්‍ය දිනය දා හිටපු ජනාධිපතිවරයා විසින් මත්ද්‍රව්‍ය චෝදනා සම්බන්ධව වරදකරුවන් වී මරණ දඬුවම නියමවී සිටින පුද්ගලයන් සිව් දෙනෙකුගේ එම දඬුවම ක්‍රියාත්මක කිරීමට තමා අත්සන් කළබව ප්‍රකාශ කර තිබෙන බවත් මේ ආකාරයෙන් තෝරාගත් සිරකරුවන් කිහිපදෙනෙකුට මරණ දඬුවම ක්‍රියාත්මකකිරීම තුලින් නීතිය ඉදිරියේ සමාන සැළකිලි ලැබීමට ඇති මූලික අයිතිය උල්ලංඝනය වන බවත් දක්වා ඇත. මරණීය දණ්ඩනය ක්‍රියාත්මක කිරීම වළක්වන ලෙස ඉල්ලා විකල්ප ප්‍රතිපත්ති කේන්ද්‍රය ඇතුළු පාර්ශව 12 ක් විසින් ශ්‍රේෂ්ඨාධිකරණය වෙත මූලික අයිතිවාසිකම් පෙත්සම් ඉදිරිපත් කර තිබේ.", "URL": "https://lankatruth.com/si/?p=86975", "Category": "පුවත්", "Parent URL": null}