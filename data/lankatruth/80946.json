{"Source": "Lankatruth", "Timestamp": "September 16, 2019", "Headline": "අධිකරණයට අපහාස කර ඇති බවට රංජන්ට එරෙහිව පවතින නඩුව 30 වැනිදාට කල්යයි", "News Content": "අධිකරණයට අපහාස කර ඇති බවට චෝදනා එල්ලවී ඇති අමාත්‍ය රංජන් රාමනායක මහතාට එරෙහි නඩුවේ සාක්ෂිකරුවන්ට ලබන 30 වැනිදා අධිකරණය හමුවේ පෙනී සිටින්නැයි ශ්‍රේෂ්ඨාධිකරණය සිතාසි නිකුත් කර තිබේ. සිද්ධියට අදාල නඩුව අද(16) සිසිර ද ආබෲ, ප්‍රසන්න ජයවර්ධන සහ විජිත් මළල්ගොඩ යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවා තිබූ අවස්ථාවේ මෙම නියෝගය සිදුකර තිබේ. නඩුවේ සාක්ෂිකරුවන් ලෙස නම්කර ඇත්තේ අධිකරණ සේවා කොමිෂන් සභාවේ ලේකම් වරයා සහ “උසාවිය නිහඬයි” චිත්‍රපටය අධ්‍යක්ෂණය කළ ප්‍රසන්න විතානගේ යන මහත්වරුන්ට ය. ඒ අනුව නඩුවේ ඉදිරි කටයුතු ලබන 30 වැනිදා දක්වා කල් තැබීය. පාර්ලිමේන්තු මන්ත්‍රීවරයෙකුව සිටිමින් සමාජ සවිබල ගැන්වීමේ සහ සුබසාධන නියෝජ්‍ය අමාත්‍ය ධුරය දරමින් රංජන් රාමනායක මහතා 2017 අගෝස්තු 21 වැනි දින අග‍්‍රමාත්‍ය නිල නිවස වන අරලියගහ මන්දිරයේදී පාර්ලිමේන්තු කණ්ඩායම් රැස්වීමකදී මාධ්‍ය වෙත ලබා දුන් ප‍්‍රකාශයක් මඟින් ආණ්ඩුක‍්‍රම ව්‍යවස්ථාවේ 105.3 වගන්තිය අනුව ශ්‍රේෂ්ඨාධිකරණයට අපහාසයක් සිදු කර ඇති බවට නුගේගොඩ , ගංගොඩවිල ,වලව්වත්ත පාර් ,අංක 43 /11 දරණ ස්ථානයේ පදිංචි රණවක සුනිල් පෙරේරා නැමැත්තා සහ මාගල්කන්දේ සුදන්ත හිමි විසින් ශ්‍රේෂ්ඨාධිකරණයට මෙම පැමිණිලි ඉදිරිපත් කර තිබේ.", "URL": "https://lankatruth.com/si/?p=80946", "Category": "පුවත්", "Parent URL": null}