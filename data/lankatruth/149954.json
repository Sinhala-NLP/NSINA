{"Source": "Lankatruth", "Timestamp": "August 3, 2023", "Headline": "රනිල් පොහොට්ටු ආණ්ඩුවෙන් උද්ධමනය යට ගැසීමට වංගුවක්", "News Content": "මෙරට උද්ධමන අනුපාතිකය වේගයෙන් අඩුවී ඇති බව පෙන්වීමට ආණ්ඩුව ගෙන යන කුප්‍රකට ක්‍රියාමාර්ග පිළිබඳව මහ බැංකු නිල ලේඛනවලින් අනාවරණය වී තිබේ.  මහ බැංකුව පසුගිය ජනවාරි මාසයේ උද්ධමනය සම්බන්ධයෙන් නිකුත් කළ නිවේදනයේ “ශ්‍රී ලංකා මහ බැංකුවේ නවතම සාර්ව ආර්ථික පුරෝකථන අනුව, දැඩි මුදල් හා රාජ්‍ය මූල්‍ය ප්‍රතිපත්ති ක්‍රියාමාර්ග හේතුවෙන් යටපත් වූ ඉල්ලුම් තත්ත්වයන්,”යනුවෙන් සැලසුම් සහගතව ආර්ථිකය හැකිලීම නිසා ඉල්ලුම අඩුවී උද්ධමන තත්වය අඩු වෙනු ඇතැයි පුරෝකතනය කර තිබේ. විදුලි බලය සහ බලශක්ති මිල ඉහල යාම සහ ගෝලීය බලපෑම් හමුවේ එය තවදුරටත් අඩු වෙමින් පවතින බවද එම නිවේදනයෙන් දැක්වේ.  තව දුරටත් එහි දැක්වෙන්නේ “මහජනතාවගේ මිලදී ගැනීමේ හැකියාව අඩු වීම වැනි සාධක හේතුවෙන් උද්ධමන පීඩන අඩු විය හැකි අතර” යනුවෙනි. මෙයින් තහවුරු කර තිබෙන්නේ ජනතාවගේ ආදායම් මාර්ග බිඳ වැටීම නිසා මිලදී ගැනීමේ හැකියාව (ක්‍රය ශක්තිය) පහත වැටී ඇති බවයි. ඒ හැර රනිල් වික්‍රමසිංහ සහ පොහොට්ටු හවුල් පාලනය විසින් ආර්ථිකය ගොඩ ගැනීමේ ක්‍රියාවලියේ ප්‍රතිඵලයක් ලෙස උද්ධමනය අඩු වී ඇති බව මෙයින් නොකියවේ.  මේ අතර 2023 ජනවාරි මාසයේදී කොළඹ පාරිභෝගික මිල දර්ශකයේ හැසිරීම තීරණය කිරීමේ පාදක වර්ෂය ලෙස 2013 (2023 =100) යොදා ගෙන තිබූ අතර පෙබරවාරි මාසයේදී එය 2021 වර්ෂය (2021 = 100) දක්වා යනුවෙන් වෙනස් කර තිබිණි. මේ අනුව උද්ධමන අනුපාතිකයන් සැලකිය යුතු ලෙස විකෘති තත්වයක් පෙන්නුම් කෙරේ. ජන හා සංඛ්‍යා ලේඛන දෙපාර්තමේන්තුව කොළඹ පාරිභෝගික මිල දර්ශකය සකස් කරන අතර එම දත්ත ප්‍රසිද්ධියට පත් කිරීම සම්බන්ධයෙන් මහජන අවධානය වැඩි වශයෙන් යොමු වී තිබෙන්නේ ශ්‍රී ලංකා මහ බැංකු නිවේදන කෙරෙහි ය.  කෙසේ වෙතත් මේ වනවිට ශ්‍රී ලංකා මහ බැංකුව යළිත් වරක් දැඩි දේශපාලන අතකොලුවක් බවට පත් වෙමින් පවතින බවට චෝදනා එල්ල වන අතර එය විසින් නිකුත් කරන වාර්තා සහ නිවේදනවලින් යම් ප්‍රමාණයක සත්‍ය තත්වයන් ද අනාවරණය වෙමින් පවතී. ජනතාවගේ මිලදී ගැනීමේ හැකියාව පහත වැටී ඇති බව නිවේදනවලින් කියවෙන්නේ ඒ අනුව ය.", "URL": "https://lankatruth.com/si/?p=149954", "Category": "ආර්ථික පුවත්", "Parent URL": null}