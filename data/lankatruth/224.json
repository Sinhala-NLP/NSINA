{"Source": "Lankatruth", "Timestamp": "November 9, 2011", "Headline": "නීතිය වල් වැදීමේ සැබෑ අනතුර", "News Content": "මීට මාසයකට පෙර කරන්දෙණිය ප්‍රදේශයේ ජනප්‍රිය වෛද්‍යවරයකු ඝාතනය කළ බවට සැකකෙරෙන පුද්ගලයින්ට හා ඔවුන්ගේ සමීපතමයින්ට අයත් නිවාස, දේපළ ගිනිතබා විනාශ කිරීමට පසුගියදා ප්‍රදේශවාසින් පිරිසක් කටයුතු කළ බව මාධ්‍ය වාර්තා කළේය. මෙය මේ ආකාරයේ මෑත කාලීන සිදුවීම් මාලාවක තවත් එක් සිද්ධියකි. නීතිය නිසි ආකාරව ක්‍රියාත්මක නොවේය යන ජනතාව තුළ වන විශ්වාසය විිසින් මෙවැනි ආකාරයේ ප්‍රචණ්ඩත්වයක් කරා ඔවුන් තල්ලූ කරවන බව සිතිය හැකිය. එය රිය අනතුරකින් පසු බස් රථයකට ගිනිතැබීමේ සිට පොලීසියකට පහරදී ගිනි තැබීම දක්වා පරාසයක විහිදේ. විශේෂයෙන් පසුගිය කාලයේ සිදුවීම් කිහිපයක් මතකයට නඟා ගතහොත් අඟ=ලාන පොලිසිය විසින් සිදුකරන ලද ද්විත්ව ඝාතනයෙන් පසු පොලිසියට පහරදීම, ඌරණිය පොලිස් මුරපොලට පහරදීම, දොම්පේ පොලිසිය ගිනිතැබීම වැනි සිදුවීම් කියා පාන්නේ මෙයට වඩා වෙනස් අත්දැකීමක් නොවේ. එසේම දේපළ පමණක් නොව ග්‍රීස් යකුන් පිළිබඳව ඇතිවූ භීතය මත ඒකරාශී වූ ජන කණ්ඩායම් අතින් ජීවිත කිහිපයක් අහිමිවීමද මෙහිදී සැලකිල්ලට ගත යුතුය. මෙසේ ජනතාව නීතිය තමන් අතට ගැනීම හුදු ඔවුන්ගේ වරදක් ලෙස සැලකිය හැක්කක් නොවේ. නමුත් දැන් ප්‍රශ්නය විඳන්නට යන්නේ, අදාල සිදුවීම්වලට සම්බන්ධ වූ හෝ නොවූ හෝ තවත් පිරිසක් අත්අඩංගුවට ගෙන සිරගත කරමිනි. නමුත් ඊට බලපෑ සමාජ – දේශපාලනික හේතු ගණනාවක් මෑත කාලීනව වර්ධනය වෙමින් තිඛෙන ආකාරය විමසිලිමත් අයෙකුට නිරීක්ෂණය කළ හැකිය. නීතිය ක්‍රියාත්මක කරවන ප්‍රධාන ආයතනවලින් එකක් වන පොලීසිය කෙරෙහි මහජන විශ්වාසය බිඳ වැටීම එක් හේතුවකි. අනෙක් අතට පොලීසිය කෙරෙහි මහජන විශ්වාසය බිඳවැටීමට බලපා ඇති වරද ඇත්තේද හුදු පොලීසියටත් වඩා පොලීසියේ භූමිකාව පාලනය කරන ආයතනවලය. රාජ්‍ය ආයතනයක් වශයෙන් පොලිස් දෙපාර්තමේන්තුව රාජ්‍ය නීතිරිතිවලට බැඳී තිබීම තේරුම් ගත හැකිය. එහෙත් රාජපක‍ෂ ආණ්ඩුව පොලීසිය තමන්ට රිසිසේ හැසිරවිය හැකි උපකරණයක් බවට පත්කර ගැනීමට උත්සාහ දැරීම ගැටලූ සහගතය. මහජනතාව අරභයා තීන්දු තීරණ ගත හැකි ආයතනයක් තමන්ගේ සෟජු පාලනයට ගැනීමට ආණ්ඩුවට ඇතිවන වුවමනාව කෙනෙකුට තේරුම් ගත හැකි වුවත් ඒ සඳහා නිර්ලජ්ජී ලෙස ක්‍රියාත්මක වීම කිසිසේත් යුක්ති යුක්ත කළ නොහැකිය. මහජනතාවගේ බලවත් උනන්දුව හා ජ.වි.පෙ. මැදිහත්වීම තුළ සම්මත කරන ලද 17වැනි ආණ්ඩුක්‍රම ව්‍යවස්ථා සංශෝධනය මගින් ස්ථාපිත කරන ලද ස්වාධීන කොමිසන් සභාවලින් එකක් වූයේ, ස්වාධීන පොලිස් කොමිසමයි. මෙය ප්‍රජාතන්ත්‍රවාදයේ පරමාදර්ශී නිර්ණායකයක් නොවුණද දශක ගණනාවක් පුරා දේශපාලනීකරණය කරන ලද පොලීසියට යම් ස්වාධීනවීමකට ඉඩකඩ විවර කළේය. එහෙත් 2/3ක පාර්ලිමේන්තු බලය පාවිච්චි කර ගනිමින් ආණ්ඩුව සිදුකළ ප්‍රාතිහාර්යයන්ගෙන් එකක් වූයේ ඒ ඉඩද වසා දමා යළි පොලීසිය තමන් අතට පත් කර ගැනීමය. ඒ තුළ ප්‍රදේශයේ ආණ්ඩු පක්ෂයේ සංවිධායකයාගේ අණසකට යටත් පොලිස් ස්ථානාධිපතිවරයෙක් නිර්මාණය කර ගැනීමට ආණ්ඩුව සමත් වී ඇත. නීතිපතිවරයා මගින් කෙරුණු දේශපාලන වුවමනාකම් මත නඩු පැවරීම් මෙන්ම ඉල්ලා අස්කර ගැනීම්ද පසුගිය කාලයේ විශාල වශයෙන් කතාබහට ලක්විය. කත්‍රිආරච්චි හිටපු මන්ත්‍රීවරයා මිනිමැරුම් චෝදනාවලින් නිදහස් කිරීම, දුමින්ද සිල්වා මන්ත්‍රීවරයා අපචාර චෝදනාවලින් නිදහස් කිරීම, අර්ල් ගුණසේකර මන්ත්‍රීවරයා නීතිවිරෝධී ඉදිකිරීම් චෝදනාවලින් නිදහස් කිරීම ආදිය ලයිස්තුව දීර්ඝ කිරීමෙන් තොරව කෙටියෙන් සඳහන් කළ හැකි අවස්ථාවයන්ය. ජනාධිපතිවරයාට විධායක බලතල යටතේ තමන් කරන වැරදිවලින් මිදී සිටීමට මුක්තියක් ඇතිවා පමණක් නොව අනුන් කරන වැරදිවලින් ඔවුන් නිදහස් කිරීමට හැකිවීම සුවිශේAෂී තත්වයකි. ඒ යටතේ මිල්රෝයි ප්‍රනාන්දු ඇමතිවරයාගේ බිරිඳ මිනීමැරීමට අදාලව ලබමින් සිටි ද~ුවම්වලින්ද හිටපු බස්නායක නිලමේ ඇන්ටන් තෙන්නකෝන් සහ මෑතකදී මහනුවර හිටපු නගරාධිපතිවරයා විඳිමින් සිටි සිරද~ුවම්වලින්ද ආදී වශයෙන් සමාව යටතේ නිදහස් කිරීමේ අවස්ථා ගණනාවකි. මෙමගින් සිදුවී ඇත්තේ, අධිකරණ ද~ුවම පාලන බලයේ හිතවත්කම අනුව තීරණය වන බව මහජනතාවට ඒත්තුයාම මිස වෙනකක් නොවේ. නීතිය සම්බන්ධ මහජනතාවගේ විශ්වාසය පළුදුවන තවත් ප්‍රධාන කරුණක් වූයේ, විරුද්ධ පක්ෂයේ සිට ආණ්ඩු පක්ෂයට සංක්‍රමණය වීමෙන් සියලූ දොස් දුරු කර ගැනීමේ හැකියාවක් ඇති බවට වන විශ්වාසයයි. පසුගිය කාලයේ දූෂණ චෝදනා ලද, අපරාධ චෝදනා ලද හා නීති විරෝධී ක්‍රියාවන්ට සම්බන්ධ විපක්ෂයේ මහජන නියෝජිතයන් බොහෝමයක් ආණ්ඩුවේ ඔඩොක්කුවට පැන්නේ ආණ්ඩුව කෙරෙහි හටගත් ආදරයක් නිසා නොවන බව මහජනතාව දනී. ප්‍රභූ ඝාතනයට ත්‍රස්තවාදයට අනුබල දුන් බවට චෝදනා ලද වුන්ට, පෞද්ගලීකරණ මගඩිවලින් වංචා කළ වුන්ට පමණක් නොව විදේශවලින් සහනාධාර ලෙස ලද ආහාර ද්‍රව්‍ය හා සෙවිලි තහඩු හොර රහසේ විකුණු බවට ඔප්පු වූ අයද මෙසේ පැනගත් අය අතර වූ බව මහජනතාව දනී. ඇතැම් නීති විරෝධී ජාවාරම්වලට සම්බන්ධ වූවන්ද කල් ඇතිවම ඒවාට ආවරණය පතා ආණ්ඩුවේ සරණ ගිය බව රහසක් නොවේ. මේ දේශපාලන සරණාගතයන්ට රැකවරණ දීමෙන් ආණ්ඩුව තම 2/3ක බලය සම්පූර්ණ කර ගැනීම ආණ්ඩුව ජයග්‍රහණයක් ලෙස සලකනවා විය හැකිය. එහෙත් සිදුවූයේ, මෙම ඇතැම් වංචා සහගත ක්‍රියා මගින් විනාශ වී ගිය මහජන මුදල්වලට වගකිව යුත්තෙක් හඳුනා ගැනීමට නොහැකි වීම පමණක් නොවේ. බරපතළම ඛේදවාචකය වනුයේ එමගින් සමාජය තුළ තහවුරු වූ නීතිය හෑල්ලූ වීම පිළිබඳව මතයයයි. මෑත කාලිනව මාධ්‍ය මගින් සාකච්ඡාවට බඳුන් වී ඇති නීතිය සාධාරණත්වය අභියෝගයට ලක්වන කරුණ වන්නේ පසුගිය 08 වැනි දින මුල්ලේරියවේදී සිදුවූ ජනාධිපති වෘත්තීය සමිති අධ්‍යක‍ෂ ජනරාල් භාරත ප්‍රේමචන්ද්‍ර මහතාගේ ඝාතනයයි. එහිදී පොලීසිය තවමත් නිශ්චිත වරදකරුවෙක් හඳුනාගෙන නොමැති අතර චෝදනා එල්ල වී ඇති දුමින්ද සිල්වා මන්ත්‍රීවරයා අත්අඩංගුවට ගැනීමට තබා කටඋත්තර ගැනීමටවත් අසමත්ව සිටී. ඒ අතර ඔහු ප්‍රතිකාර සඳහා යැයි කියමින් ස්වකැමැත්තෙන් රටින් බැහැර වූයේ නොබෝදාය. ජනාධිපතිවරයා ප්‍රමුඛ කැබිනට් ඇමතිවරු පස් දෙනෙක් ඔහු බැලීමට පසුගියදා රෝහලට ගිය බවද මාධ්‍ය වාර්තා කළේය. භාරත ඝාතනය අරභයා සාධාරණ පරීක්ෂණයක් ආණ්ඩුව මගින් සිදු නොවනු ඇති බවට මහජනතාවට, විශේෂයෙන්ම ඔහුගේ පවුලේ සමීපතමයින්ට හැඟී යනු ඇත්තේ, මෙවැනි සිදුවීම් පෙළගැසීම තුළය. මේ සියලූ සාධක සලකා බලන විට නීතිය කෙරෙහි වන විශ්වාසය බිඳවැටීමත් පොදුවේ පවතින සමාජ, ආර්ථීක, දේශපාලන ක්‍රමය පිළිබඳ කැකෑරෙන පීඩනයත් කුඩා සිදුවීමකදී පවා නීතිය අතට ගැනීමට මහජනතාවට බලපෑම් කරන බව පැහැදිලිය. මෙම පරිසරය මෙම සමාජ ආර්ථීක ක්‍රමය වඩා සාධාරණ ක්‍රමයක් කරා පරිවර්තනය විය යුතු බවට වන අදහස තහවුරු කරන්නක් වේනම් එහි ඇත්තේ, සාධනීය වර්ධනයකි. එසේ නොවන්නේ නම් සමාජයට සිදුවනු ඇත්තේ, සමාජීය අරාජිකත්වය තුළ ම්ලේච්ඡත්වය කරා පල්ලම් බැසීමටය. බොහෝ දෙනෙකු නොදකින අනතුර ඇත්තේ, එතැනය.", "URL": "https://lankatruth.com/si/?p=224", "Category": "වදය", "Parent URL": null}