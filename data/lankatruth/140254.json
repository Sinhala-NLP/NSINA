{"Source": "Lankatruth", "Timestamp": "October 7, 2022", "Headline": "තවත් ආණ්දෝලනාත්මක නඩුවකින් රිෂාඩ් බදියුදීන් අතුළු පිරිස නිදහස්", "News Content": "හිටපු ජනාධිපති මහින්ද රාජපක්ෂ පරාජයට පත් වූ 2015 වසරේ පැවති ජනාධිපතිවරණයට ඡන්දය ප්‍රකාශ කිරීම සඳහා ඡන්ද දායකයන් 12,000කට අධික පිරිසක් පුත්තලමේ සිට සිලාවතුර දක්වා ලංකා ගමනාගමන මණ්ඩලයට අයත් බස් රථවලින් රැගෙන යාම සඳහා, නැවත පදිංචි කිරීමේ වැඩසටහනේ රුපියල් මිලියන 9.5ක් සාවද්‍ය පරිහරණය කළ බව කියන සිද්ධිය සම්බන්ධයෙන් චෝදනා ලැබ සිටි හිටපු ඇමති රිෂාඩ් බදියුදීන් ඇතුළු විත්තිකරුවන් තිදෙනා නිදොස් කොට නිදහස් කරන ලෙස කොළඹ කොටුව ප්‍රධාන මහේස්ත්‍රාත් තිළිණ ගමගේ ඊයේ (06) නියෝග කර තිබේ. හිටපු ඇමති රිෂාඩ් බදියුදීන්ට අමතරව එසේ නිදොස්කොට නිදහස් කර ඇත්තේ, දීර්ඝකාලීන අවතැන්වූවන් නැවත පදිංචි කිරීමේ වැඩසටහනේ අධ්‍යක්ෂවරයා ලෙස කටයුතු කළ සම්සුදීන් මොහොමඩ් යසීන් හා ගණකාධිකාරි මනෝ රන්ජන් යන විත්තිකරුවන්ය. මහේස්ත්‍රාත් තිළිණ ගමගේ එම නියෝගය නිකුත් කර ඇත්තේ නඩුව තවදුරටත් පවත්වාගෙන යා නොහැකි බවට නීතිපතිවරයා අධිකරණයට කළ කරුණු දැක්වීමක් සලකා බැලීමෙන් අනතුරුවය. නීතිපතිවරයා විසින් මෙම නඩුව පවරන ලද්දේ අක්මීමන දයාරතන හිමියන් විසින් අපරාධ පරීක්ෂණ දෙපාර්තමේන්තුව වෙත කරන ලද පැමිණිල්ලකට අනුවය.", "URL": "https://lankatruth.com/si/?p=140254", "Category": "පුවත්", "Parent URL": null}