{"Source": "Lankatruth", "Timestamp": "November 11, 2020", "Headline": "කොවිඩ් අතරතුර මානුෂික යැයි හඟවා අමානුෂික ක්‍රියා සිදුවෙනවා… හඳුන්නෙත්ති හෙළිකරයි – Video", "News Content": "කොරෝනා වසංගතයෙන් ඍජුව සහ වක්‍රව පීඩාවට පත් වන ජනතාවට සාධාරණය ඉටු විය යුතු මොහොතක ආණ්ඩුව තමන්ට බලයට ඒමට උදව් කළ ගජමිතුරන්ට ලාභ උපදවා ගැනීමට අවස්ථාව ලබාදී මානුෂික යැයි හඟවමින් සිදුකරන අමානුෂික ස්වභාවය හෙළිදරව් කිරීම රටට ආදරය කරන සියලු දෙනාගේම වගකීම යැයි ජනතා විමුක්ති පෙරමුණේ දේශපාලන මණ්ඩල සභික සුනිල් හඳුන්නෙත්ති මහතා පවසයි. රට තුළ වර්ධනය වෙමින් තිබෙන කොරෝනා වසංගත තත්වයත් ජනතාවට සහන ලබාදීමේදී සිදුවෙමින් තිබෙන අක්‍රමිකතාවයන්, දූෂණ හා වංචාවන් පිළිබඳවත් කරුණු හෙළිදරව් කිරීමේ අරමුණින් එම පක්ෂ මූලස්ථානයේ අද (11) කැඳවා තිබූමාධ්‍ය හමුකදීඔහු මේ බව පැවසීය. එහිදීවැඩිදුරටත් අදහස් දැක්වූසුනිල් හඳුන්නෙත්ති මහතා, “ආණ්ඩුව වගකීම් විරහිතව කටයුතු කරමින් රෝගය හිඟන්නාගේ තුවාලය බවට පත් කරගැනීමක් සිදුකර තිබෙනවාදැයි සැක මතුවනවා. සුනාමි ව්‍යසනය සිදුවූ අවස්ථාවේ අරමුදල් වංචා කළ බවට රාජපක්ෂවරුන්ට ප්‍රබල චෝදනා එල්ල වුණා. ඒ වගේම මාවිල් ආරු වගා වන්දි ගෙවීම්වලදී වංචා සිදු කළ බවට චෝදනා නැගුණා. දැන් එවැනි වාතාවරණයක් කොවිඩ් අරමුදල් සම්බන්ධයෙන්ද ඊට අදාළ උපකරණ ගෙන්වීමේදීද සිදු වෙනවා. අද මේ වසංගතය ඇතැමුන්ට සොරාකෑමට වසන්තයක් බවට පත් වෙලා. ලැජ්ජා සහගත තත්වය වන්නේ එය ජනතාව වෙනුවෙන් කරන මානුෂික කටයුත්තක් ලෙස අර්ථ දක්වන්න උත්සාහ කිරීමයි. මෙය වංචා ජනතාවට බෙදන බඩු මල්ලේ සිට ප්‍රතිදේහ පරීක්ෂා කරන කට්ටල් ගෙන්වීම දක්වා සිදුවෙමින් තිබෙනවා. අද වන විට ජනතාව කබලෙන් ලිප වැටිලා. නාගරික හා අර්ධ නාගරික ප්‍රදේශවල ජනතාවගේ ආදායම් මාර්ග විශාල ප්‍රමාණයක් ඇණහිට තිබෙනවා. ආණ්ඩුව රෝගය පාලනය කර හෝ ආර්ථිකය පවත්වාගෙන යාමේදී ජනතාවට සාධාරණයක් ඉටුකර නැහැ. රුපියල් 5000 බඩුමල්ල තුළ භාණ්ඩවල වටිනාකම ඊට බොහෝ අඩු බව ජනතාව අපට පැමිණිලි කොට තිබෙනවා. ඔවුන් එම භාණ්ඩවලට අදාළ මිල ගණන් ඉල්ලා සිටි විට ලැබී තිබූ බිලක භාණ්ඩවල ඇත්තේ ආණ්ඩුවේ පාලන මිල නෙමෙයි. බඩු ලයිස්තුව පුංචි කර ඇත්තේ ඒවායේ මිල ගණන් විශාල ලෙස ඉහළ නැංවීමෙනුයි. රු. 5000 ලබාදීමේදී හා අනු පවුල් තෝරාගනීමේදී විශාල අක්‍රමිකතා සිදුවී ඇති බවටද වාර්තා පළවනවා. දැන් ආණ්ඩුව ජනතාවට සහන දෙනවා වෙනුවට ජනතාවට රෝගයේ වගකීමත් පීඩාවත් භාර දී තමන්ගේ හිතවත් ගජමිතුරු ව්‍යාපාරිකයින්ට ඔවුන් බලයට ගෙන්න උදව් කළ අයට මේ ව්‍යසනයෙන් ආදායම් ඉපදවීමට අවස්ථාව ලබා දීලා. දැන් අලුතින්ම කථාබහට ලක්ව තිබෙන්නේ ප්‍රතිදේහ පරීක්ෂා කිරීමේ පරීක්ෂණ කට්ටල ගෙන්වීමේ ක්‍රියාවලියයි. ලංකාවට සෞඛ්‍ය උපකරණ හෝ ඖෂධ ආනයනය කිරීමේදී ජාතික ඖෂධ නියමන අධිකාරිය මගින් අනුමත වී තිබිය යුතුයි. නමුත් ප්‍රතිදේහ පරීක්ෂණ කට්ටල ලංකාවට ගෙන්වූ ව්‍යාපාරික සමාගම කට්ටල ලක්ෂ 02ක් ආනයනය කර තිබෙන්නේ මෙම අනුමැතිය ලැබීමෙන් තොරවයි. සමාජයෙන් මෙම ගැටලුව මතුවෙද්දී මෙම ගජමිතුරු ව්‍යාපාරිකයින් කියන්නේ තමන් මානුෂික කටයුත්තක් සිදු කරමින් සිටින බවයි. මෙම ක්‍රියාවලිය සිදුවී තිබෙන්නේ එසේ නොවන බව අපට පේනවා. ජෝර්ජ් ස්ටුවට් සමාගමේ සභාපති දිලිත් ජයවීර මහතා කියන්නේ, මෙසේ මානුෂික ක්‍රියාවලිය තුළ සිදුකරන දෙයක් බවයි. ආණ්ඩුව එම උපකරණ මිලදී ගන්නේද නොගන්නේද යන්නත් මිලදී ගැනීමේ ක්‍රියාවලිය ආණ්ඩුව ප්‍රකාශයට පත්කරන්නත් කලින් එවැනි උපකරණ ගෙන්වීමම ගැටලු සහගතයි. ජාතික ඖෂධ නියාමන අධිකාරිය මෙම උපකරණවලට අදාළ අනුමැතිය දුන්නේ ඊයේ (10) දිනයි. එම අනුමැතියට පෙර ගෙන්වීමේ කටයුතු සිදුවූයේ කෙසේද? ජාතික ඖෂධ නියාමන අධිකාරිය පූර්ව අනුමැතියක් ලබා දී නොතිබියෙදී රේගුව විසින් ඒවා නිදහස් කර තිබුණේ කොහොමද? ගෝඨාභය රාජපක්ෂ ජනාධිපතිතුමා තමන්ගේ යාළුවෙක් බව ඔවුන්ම කියනවානම් ඒකම ඇති මේ යාළුකම් තුළ සිදුවන සිදුවීම් තේරුම් ගන්න. මේ උපකරණ කට්ටලවල වලංගුතාවය නොසුදුසු වූයේනම් මේ ගෙන්වීම අදාළ වගකීම බාර ගන්නේ කවුද? ගෙන්වන ව්‍යාපාරිකයින්ට වගකීමක් නොතිබිය හැකියි. ඔවුන්ට ජනතාවගේ ජීවිතවලට වඩා මුදල්වල වටිනාකම වැඩියි. අද ආණ්ඩුව මේ පිළිබඳව කුමක් කියන්නේදැයි ජනතාව දැනගැනීමට කැමතියි. මෙය මිනිස් ජීවිත සමග සිදුවන්නක් නිසා නිසි ක්‍රමවේදය මඟහැරීමේ වගකීම ආණ්ඩුව විසින් භාරගත යුතුයි. වෛද්‍ය උපකරණ හිතුවක්කාර ලෙස ආනයනය කිරීමට නොහැකියි. ලෝක සෞඛ්‍ය සංවිධානය මෙවැනි කට්ටල පරිත්‍යාග කිරීමට සූදානම් බව කියනවා. එම ක්‍රියාවලිය වේගවත් නොකොට, නෙදර්ලන්තයෙන් ආනයනය කරන ලද කට්ටල තොගයක් රේගුව භාරයේ තිබියෙදී මෙම පෞද්ගලික සමාගමට මෙතරම් ඉක්මණින් අවසරය හිමි වූයේ දේශපාලන බලපෑම්වලින් නොවේයැයි කිසිවෙකුත් විශ්වාස කරන්නේ නැහැ. මෙම ඇතිවෙමින් තිබෙන තත්වය ජනතාවගේ පාර්ශ්වයේ සිට බැලීමේ වගකීමක් අපට තිබෙනවා. වසංගතය හමුවේ පීඩාවට පත් ජනතාව සූරාකෑමට ලක් නොකර, කබලෙන් ලිපට වැටුණු ජනතාව ගින්දරෙන් පිළිස්සීමට නොදී මේ පිළිබඳ සම්පූර්ණ වගකීම ආණ්ඩුව විසින් භාරගත යුතුයි. ආණ්ඩුව මෙම කටයුත්තේදී වගකීම් සහගත විය යුතුයි. මෙම දුෂ්කර සමය තුළ අපි එකිනෙකා වගකීම් සහගත විය යුතු බවට අපි ජනතාවගෙනුත් ඉල්ලනවා. පක්ෂ භේදයෙන් තොරව අප මෙම ජාතික ව්‍යසනයෙන් මිදිය යුතුව තිබෙනවා. මේ ව්‍යසනය තමන්ගේ ලාභය බවට පත්කරගන්නවුන්ට තමන්ගේ විරෝධය පළ කරන ලෙසත් අපි ජනතාවගෙන් ඉල්ලා සිටිනවා.", "URL": "https://lankatruth.com/si/?p=99822", "Category": "පුවත්", "Parent URL": null}