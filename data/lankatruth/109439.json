{"Source": "Lankatruth", "Timestamp": "January 27, 2021", "Headline": "දකුණු ආසියාවේ රටවල් පහකට ඉන්දීය එන්නත් ලබාදී අවසන්…", "News Content": "ඉන්දියාවේ නිෂ්පාදනය කරන ලද AstraZeneca එන්නත දකුණු ආසියාවේ රටවල් පහකට මේ වනවිටත් බෙදා හැර ඇත. ඒ අනුව පසුගිය 20දා භූතානයට එන්නත් ලක්ෂ එකහමාරක්ද මාලදිවයිනට එන්නත් ලක්ෂයක්ද ලබා දී ඇත. ජනවාරි 21 දා අසල්වැසි බංග්ලාදේශයට එන්නත් ලක්ෂ 20ක් හා නේපාලයට එන්නත් ලක්ෂ 10ක් ලබා දුන් ඉන්දියාව ඊට පසුවදා මියන්මාරයට තවත් එන්නත් ලක්ෂ 15ක් භාර දී ඇත. ඊට අමතරව කුඩා නැගෙනහිර අප්‍රිකානු රාජ්‍යයක් වූ සීෂෙල්ස් දූපතට ද මේ වනවිටත් ඉන්දියානු එන්නත් පිරිනමා ඇත. දකුණු ආසියානු කලාපයේ අවසානයට ඉන්දියානු එන්නත ලබාදෙන රටවල් ලෙස ශ්‍රී ලංකාව සහ ඇෆ්ගනිස්ථානය ඇති බව ඉන්දියානු මාධ්‍ය වාර්තා කර තිබිණි. දකුණු ආසියාවේ රටවලට අමතරව සෞදි අරාබිය, දකුණු අප්‍රිකාව, බ්‍රසීලය සහ මොරොක්කෝව යන රටවලට එන්නත් ලබාදීමට ඉන්දියාව කටයුතු කරනු ඇත. පළමු වටයේදී එන්නත් ලක්ෂ සීයක් බෙදාහැරීමට ඉන්දියාව බලාපොරොත්තු වේ.", "URL": "https://lankatruth.com/si/?p=109439", "Category": "පුවත්", "Parent URL": null}