{"Source": "Lankatruth", "Timestamp": "May 18, 2021", "Headline": "වෙල්ලමුල්ලිවයික්කාල් සැමරුමට අධිකරණයෙන් කොන්දේසි දෙකක්…", "News Content": "මුලතිව් වෙල්ලමුල්ලිවයික්කාල් යුද සැමරුම් සඳහා පනවා තිබූ අධිකරණ තහනම් නියෝගයන් සංශෝධනය කොට කොන්දේසි දෙකක් මත සැමරීමට මුලතිව් අධිකරණය විසින් අවසර ලබා දී ඇත. මේ අනුව පවතින වසංගත අවදානම හමුවේ නිකුත් කොට ඇති සෞඛ්‍ය නීතිරීතීන් ආරක්ෂා කරමින් නිරෝධායන නීති කඩ නොකරන ලෙසටත් යුද සැමරුම් සිහිපත් කිරීමේදී මිය ගිය ත්‍රස්ත නායකයින්, ත්‍රස්ත සංවිධානයක් හෝ ප්‍රසිද්ධියේ සිහිපත් නොකරන ලෙසට යන කොන්දේසි ආරක්ෂා කරමින් වෙල්ලමුල්ලිවයික්කාල් සැමරුම් සිදුකිරීමට හැකි බවය. පසුගියදා මුලතිව් පොලිස් ස්ථාන 07ක් මගින් වෙල්ලමුල්ලිවයික්කාල් යුද සැමරුම් සිදුකිරීමට සූදානමින් සිටි පුද්ගලයින් 32 දෙනෙකුට එරෙහිව අධිකරණ තහනම් නියෝගයන් ලබාගෙන තිබුණි. නීතීඥ ඇන්ටන් පුනිදනායගම්, මුලතිව් හිටපු පළාත්සභා මන්ත්‍රී රවිහරන් ඇතුළු පිරිසක් විසින් අතුරු මෝසමක් ඉදිරිපත් කිරීම හේතුවෙන් පනවා තිබූ වෙල්ලමුල්ලිවයික්කාල් යුද සැමරුම් තහනම් නියෝගය සංශෝධනය කිරීමට මුලතිව් මහෙස්ත්‍රාත් ලෙනින් කුමාර් මහතා මෙලෙස නියෝග කර ඇත.", "URL": "https://lankatruth.com/si/?p=116481", "Category": "පුවත්", "Parent URL": null}