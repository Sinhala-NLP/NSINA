{"Source": "Lankatruth", "Timestamp": "December 11, 2020", "Headline": "දැන්වීම් ආයතනයක පිරිසක් ඩ්‍රෝන කැමරාවක් සමග අත්අඩංගුවට", "News Content": "අනුරාධපුර ගුවන් හමුදා කදවුර ආසන්නයේ අනවසරයෙන් ඩ්‍රෝන කැමරාවක් ගුවන්ගත කළේ යැයි චෝදනා කරමින් කාන්තාවක් ඇතුළු පුද්ගලයන් පස් දෙනෙකු අනුරාධපුර පොලිසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ බොරලැස්ගමුව ප්‍රදේශයේ දැන්විම් ආයතනයක් පවත්වාගෙන යන බොරලැස්ගමුව, ගනේමුල්ල, ඉබ්බාගමුව හා හොරණ පදිංචි පිරිසකි. එම දැන්වීම් ආයතනයේ හිමිකරුද මේ අතර සිටී. අනුරාධපුර, තම්මැන්නාපුර විදුහලට ආධාරදිම සදහා පසුගියදා පුද්ගලික ආයතනයක් එකගතාවය පළකොට ඇති අතර ඒ අනුව මෙම විදුහල පිළිබදව වාර්තාමය වැඩ සටහනක් නිෂ්පාදනය කරදෙන ලෙසට එම පුද්ගලික ආයතනය විසින් බොරලැස්ගමුව පිහිටි මෙම දැන්විම් ආයතනයට භාර දී ඇත. ඒ අනුව ඔවුන් විසින් රූගත කිරිම් සදහා ඩ්‍රෝන කැමරාවක්ද ගුවන්ගත කොට තිබේ. අනුරාධපුර ගුවන් හමුදා කදවුර ආසන්නයේ මෙම පාසල පිහිටා ඇති බැවින් ඩ්‍රෝන කැමරාව ගුවන් ගතකරන අවස්ථාවේදි ඒ බව ගුවන් හමුදා කදවුරේ රේඩාර් පද්ධතියේ සටහන් වීම නිසා ඒ පිළිබඳව මූලික විමර්ශනයක් නොකර ක්ෂිණිකව ගුවන් හමුදා කදවුරේ නිලධාරින් විසින් පොලිසියට පැමිණිලි කර ඇත. එ් අනුව අනවසරයෙන් ඩ්‍රෝන කැමරාවක් ගුවන්ගත කිරිමේ චෝදනාව මත මෙම පුද්ගලයන් හා ඩ්‍රෝන කැමරාව පොලිස් නිලධාරීන් විසින් අත්අඩංගුවට ගෙන තිබේ. සැකකරැවන් පස් දෙනා අද (11) අධිකරණයට ඉදිරිපත් කිරිමට නියමිත අතර සිද්ධිය සම්බන්ධයෙන් අනුරාධපුර පොලිසිය වැඩිදුර පරික්ෂණ පවත්වයි.", "URL": "https://lankatruth.com/si/?p=103096", "Category": "පුවත්", "Parent URL": null}