{"Source": "Lankatruth", "Timestamp": "May 22, 2013", "Headline": "ආණ්ඩුවේ පහත් අරමුණුවලට ගුරු වැටුප හිලව් කරලා", "News Content": "ගුරු වැටුප් නියමිත දිනට නොගෙවීම හා පාර්ලිමේන්තුවේදී අසත්‍ය ප්‍රකාශ කිරීම සම්බන්ධයෙන් ලංකා ගුරුසේවා සංගමය මගින් බන්දුල ගුණවර්ධන අමාත්‍යවරයාට ලිපියක් යොමු කර තිබේ. සංගමයේ ප්‍රධාන ලේකම් මහින්ද ජයසිංහ මහතාගේ අත්සනින් යවන ලද ලිපියේ මෙසේ සඳහන් වේ. ගුරු වැටුප් නියමිත දිනට නොගෙවීම හා පාර්ලිමේන්තුවේදී අසත්‍ය ප්‍රකාශ කිරීම සම්බන්ධයෙන් ලංකා ගුරුසේවා සංගමය මගින් බන්දුල ගුණවර්ධන අමාත්‍යවරයාට ලිපියක් යොමු කර තිබේ. සංගමයේ ප්‍රධාන ලේකම් මහින්ද ජයසිංහ මහතාගේ අත්සනින් යවන ලද ලිපියේ මෙසේ සඳහන් වේ. ගුරුවරුන්ගේ මැයි මස වැටුප් ගෙවීම ප‍්‍රමාද කිරීම සම්බන්ධව ඔබ විසින් 2013.05.21 දින පාර්ලිමේන්තුවේදී දක්වන ලද අදහස් සම්පූර්ණයෙන් සත්‍ය වසන් කරන ලද කරුණු වේ. මෙරට අධ්‍යාපන ක්‍ෂෙත‍්‍රයට වගකිවයුතු රටේ අධ්‍යාපන ඇමතිවරයා ලෙස ඔබ මීට වඩා වගකීම් සහගතව කටයුතු කළයුතු වුවද ඔබ විසින් පවසා සිටියේ ගුරුවැටුප් ගෙවීම ප‍්‍රමාද කිරීමට තමා හෝ තම අමාත්‍යාංශය පියවර නොගත් බවයි. මෙය සම්පූර්ණයෙන්ම සත්‍ය විකෘති කළ ප‍්‍රකාශයක් බවට අප අවධාරණය කරන අතර මෙය හුදෙක් ආණ්ඩුවේ පහත් දේශපාලන උපක‍්‍රමයන් රටට හෙළිදරව් වීම වැළැක්වීමේ බොළඳ උත්සාහයක් බවද කියා සිටිමු. සත්‍ය තත්වය නම් ඔබගේ උපදෙස් අනුදැනුම හා වාචික නියෝග අනුව සියලූ අධ්‍යාපන බලධාරීන් විසින් ගුරු වැටුප් ගෙවීම ප‍්‍රමාද කිරීම සිදුකළ බව සමස්ත ගුරුවරුන් හොඳින් දනී. සැබැවින්ම මැයි 21 දින වැඩවර්ජනය කඩාකප්පල් කිරීමේ පහත් අරමුණින් හා එදිනට ගුරුවරුන් පාසල්වලට ගෙන්වා ගැනීමේ කූට උපක‍්‍රමයක් ලෙස මැයි 20 වැනි දින ලබා දීමට නියමිත වූ ගුරු වැටුප් මැයි 21 වැනි දින ප.ව. 1.30 න් පසු ලබාදීමට දිවයින පුරා සිටින අධ්‍යාපන බලධාරීන් පියවර ගත් බව සත්‍ය තත්වය වේ.  මේ තරම් සංවිධානාත්මක කි‍්‍රයාවලියක් රටපුරාම ගුරු වැටුප් අරබයා සිදුවීම පිළිබඳව මෙරට අධ්‍යාපන ඇමතිවරයා නොදැන සිටීම මහා විහිළුවකි. ඔබ පවසන පරිදි ගුරුවරුන්ගේ වැටුප් ගෙවීම ප‍්‍රමාද කිරීමට ඔබ විසින් කිසිදු පියවරක් නොගන්තේ නම් මේ ආකාරයට ගුරු වැටුප් ප‍්‍රමාද කළ නිලධාරීන් හඳුනාගෙන පරීක්‍ෂණයක් පවත්වා අදාළ වැරදිකරුවන්ට දක්‍ෂුවම් ලබාදීමට නොපමාව කටයුතු කරන ලෙස ද අපි අවධාරණය කර සිටිමු. අපේ‍්‍රල් මස වැටුප එම මාසයේ 10 වැනි දින ලබාදීමත් අලූත් අවුරුදු උත්සව සමය තුළ අධික වියදමත් හේතුවෙන් බලවත් ආර්ථික දුෂ්කරතාවයෙන් පෙළෙමින් සිටි මෙරට ගුරුවරුන්ගේ වැටුප් ප‍්‍රමාද කිරීම කොතරම් පහත් අසීලාචාර කි‍්‍රයාවක් ද යන්න අමුතුවෙන් කිවයුතු නොවේ. ඒ මගින් තමන්ගේ දේශපාලන අරමුණු වෙනුවෙන් ගුරුවරුන්ගේ සොච්චම් වැටුප හිලව්වට තැබීමට තරම් ඔබ ඇතුළු ආණ්ඩුව පහත් තත්වයට පත්වන්නේ මෙරට ගුරුවරුන්ට ආණ්ඩුවේ තරම මනාව පෙන්නුම් කෙරිණි. තමන්ගේ පහත් දේශපාලන අරමුණු වෙනුවෙන් මෙරට ගුරුවරයාත් ගුරු වැටුපත් හිලව්වට ගැනීම සම්බන්ධව අප සංගමයේ බලවත් විරෝධය පළකරන අතර මැයි මස ගුරු වැටුප් ප‍්‍රමාද කිරීමට ඔබ විසින් බලපෑම් නොකළේ නම් ඒ සම්බන්ධව සත්‍ය හා කඩිනම් පරීක්‍ෂණයක් පවත්වා වැරදිකරුවන් රටට හෙළි කරන ලෙසද අප සංගමය අවධාරණයෙන් යුතුව දන්වා සිටිමු.", "URL": "https://lankatruth.com/si/?p=7274", "Category": "පුවත්", "Parent URL": null}