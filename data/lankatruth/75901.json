{"Source": "Lankatruth", "Timestamp": "June 17, 2019", "Headline": "හෙරොයින් ග්‍රෑම් 4.3ක් සමඟ අත්අඩංගුවට ගත් සැකකරුවෙකු ජීවිතාන්තය දක්වා දඟගෙට", "News Content": "හෙරොයින් මත්කුඩු ග්‍රෑම් 4.3ක් සමඟ අත්අඩංගුවට ගත් ත්‍රීරෝද රථ රියදුරෙකු, මත්ද්‍රව්‍ය සන්තකයේ තබාගැනීම සහ ජාවාරම් කිරීමේ චෝදනාව යටතේ ජීවිතාන්තය දක්වා සිරදඬුවම් නියම කර තිබේ. කොළඹ මහාධිකරණ විනිසුරු ගිහාන් කුලතුංග මහතා සිද්ධියට අදාලව තීන්දුව ප්‍රකාශ කළේය. සැකකරු 38 හැවිරිදි වෘත්තියෙන් ත්‍රීරෝද රථ රියදුරෙකු වන තිදරු පියෙකි. සැකකරු ඩුබායි සිට ජාත්‍යන්තර මත්ද්‍රව්‍ය ජාවාරමේ යෙදුනු කෙසෙල්වත්ත දිනුක නැමැත්තාගේ ගෝලයෙකු ලෙසද හඳුනාගෙන ඇතැයි පොලීසිය පවසයි. එසේම ඔහු ප්‍රසිද්ධ පාපන්දු කණ්ඩායමක දක්ෂ ගෝල රකින්නෙකු ලෙස කටයුතුකරන ක්‍රීඩකයෙකි.මෙවැනි පුද්ගලයන්ට දැඩි දඬුව්ම ලබාදිය යුතු යැයි රජයේ ජ්‍යෙෂ්ඨ නීතීඥ නිශාරා ජයරත්න මෙනවිය කළ ඉල්ලීම පිළිගනිමින් විනිසුරුවරයා මෙම නඩුතීන්දුව ප්‍රකාශයට පත්කර තිබේ. 2011 වසරේ අගෝස්තු මස 13 වැනිදා කොළඹ, වේල්ල වීදිය ප්‍රදේශයේ සිදුකළ වැටලීමකදී පොලිස් මත්ද්‍රව්‍ය නාශක කාර්යාංශයේ නිලධාරීන් විසින් සැකකරු අත්අඩංගුවට ගෙන ඇති අතර දීර්ඝ නඩු විභාගයකින් පසු සැකකරුට එරෙහිව පවතින, හෙරොයින් මත්ද්‍රව්‍ය සන්තකයේ තබාගැනීම සහ ජාවාරම් කිරීම සම්බන්ධ චෝදනා සාධාරණ සැකයකින් තොරව ඔප්පු වන බව විනිසුරුවරයා ප්‍රකාශ කර තිබේ. ඒ අනුව සැකකරුට ජීවිතාන්තය දක්වා සිර දඬුවම් නියම කරන බව විනිසුරුවරයා තීන්දු කර තිබේ.", "URL": "https://lankatruth.com/si/?p=75901", "Category": "පුවත්", "Parent URL": null}