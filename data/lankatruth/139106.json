{"Source": "Lankatruth", "Timestamp": "September 9, 2022", "Headline": "ඇමති කුට්ටම ජනතාව වනසන හැටි මෙන්න", "News Content": "ඊයේ (08) රාජ්‍ය ඇමතිවරුන් 37ක් අටවන ජනාධිපති රනිල් වික්‍රමසිංහ විසින් පත් කිරීමත් සමඟ අති විශාල බරක් මහජනතා මත පැටවෙන අතර අවම වශයෙන් තවත් ඇමතිවරුන් 22ක් පත් කිරීමේ සැලසුම් පවතින බව අනාවරණය වේ.  රාජ්‍ය ඇමතිවරු වැටුප් වරප්‍රසාද ලබා නොගන්නා බවට ආණ්ඩුව විශාල ප්‍රචාරයක් ගෙන ගියද මසකට ‌‌පෙට්‍රල් ලීටර් 750ක් ලබාදීම ඇතුළු වරප්‍රසාද ප්‍රමාණයක් 2015 පෙබරවාරි 11 ‌වෙනි දින ඉදිරිපත් කළ අංක CSA/17/1/1 දරණ චක්‍රලේඛය අනුව ලබා දී තිබේ. එම චක්‍රලේඛයට අනුව ඩීසල් වාහනයක් හිමි ඇමතිවරුන් නම් මසකට ලීටර් 600ක් ලබාදීමට නියමිත අතර කැබිනට්, රාජ්‍ය සහ නියෝජ්‍ය ඇමති යන සියලු දෙනාට පෙට්‍රල් හෝ ඩීසල් සම්බන්ධයෙන් මෙම වරප්‍රසාදය ලබාදී ඇත.  එසේම, එම ඇමතිවරුන්ගේ සහාය කාර්ය මණ්ඩලයට 5 ‌දෙනෙකු අනුයුක්ත කර ගත හැකි අතර ඒ සියලු දෙනාට රියදුරෙකු සමඟ වාහන ලබාදී මසකට ඉන්ධන ලීටර් 140ක් ද වෙන් කර ඇත. ඊට අමතරව දස දෙනෙකුගෙන් සමන්විත පෞද්ගලික කාර්ය මණ්ඩලයක් ඇමතිවරුන් සඳහා වරප්‍රසාද වශයෙන් ලබාදී ඇත. ඇමතිවරයාට නිල වාහන 3ක් වෙන් කර තිබේ.  ඇමති කාර්ය මණ්ඩලයේ 15 දෙනා සඳහා මසකට පැය 200ක පමණ අතිකාල දීමනා ද මසකට දින 12ක සංයුක්ත දීමනා ද එම ඇමති වරප්‍රසාදවල අන්තර්ගත වේ. ඔවුන් අතරින් පෞද්ගලික ලේකම්, සම්බන්ධීකරණ ලේකම් සහ මාධ්‍ය ලේකම්ගේ දුරකතන බිල් සඳහා මහජන මුදලින් රුපියල් 10,000/- බැගින් වෙන්කර තිබේ.  ඇමතිවරයාගේ කාර්යාලයට දුරකතන දෙකක්, නිවාසයට දුරකතන දෙකක්, ජංගම දුරකතනයක් සහ ෆැක්ස් යන්ත්‍රයක් ලබා දේ. කාර්යාල දුරකතන සඳහා මාසයකට රුපියල් 20,000ක් ද අනෙකුත් දුරකතන සඳහා අමතරව තවත් රුපියල් 20,000ක් ද ලබාදීමට අදාළ චක්‍ර ලේඛයෙන් නියම කර ඇත.  රනිල් වික්‍රමසිංහ මේ වනවිට කැබිනට් ඇමතිවරු සහ රාජ්‍ය ඇමතිවරුන් වශයෙන් පත්කර සිටින සියලු දෙනාම 2018 මෛත්‍රිපාල සිරිසේන විසින් දියත් කළ දින 52 කුමන්ත්‍රණ ආණ්ඩුවේදී රනිල් වික්‍රමසිංහට විරුද්ධව දැඩි ප්‍රහාර එල්ල කළ අය වීම විශේෂත්වයකි.", "URL": "https://lankatruth.com/si/?p=139106", "Category": "පුවත්", "Parent URL": null}