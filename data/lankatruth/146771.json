{"Source": "Lankatruth", "Timestamp": "May 4, 2023", "Headline": "වැඩකරන ගැහැනුන් හා පිරිමින් අලුත් සමාජ පරිවර්තනයක එළිපත්තේ රැඳී සිටිනවා – සමන්මලී ගුණසිංහ", "News Content": "වැඩකරන ගැහැනුන් හා පිරිමින් අලුත් සමාජ පරිවර්තනයක එළිපත්තේ රැඳී සිටින බව සමාජවාදී කාන්තා සංගමයේ ජාතික සංවිධායිකා සමන්මලී ගුණසිංහ අවධාරණය කරයි. ඇය මේ බව අවධාරණය කළේ ජාත්‍යන්තර කම්රු දිනය වෙනුවෙන් මැයි 01 දා විහාරමහාදේවී උද්‍යාන අසළ පැවති ජනතා විමුක්ති පෙරමුණේ රතු මැයි රැලිය අමතමිණි. එහිදී වැඩිදුරටත් ඇය දැක්වූ අදහස්, “දහසක් රාජකාරි තිබියදීත් ඈත එපිට ඉඳන් සියලු දෙනා පැමිණ සිටින්නේ වැඩකරන ජනතාවගේ දිනය සමරන්නයි. ඒ දිනය සමරන්න ධෛර්යයෙන් රතු ගොඩිය රැගෙන අලුත් බලාපොරොත්තුවකින් එකතු වී ඉන්නවා. ඒ අතර මෙතෙක් රට පාලනය කළ පච හොරුන් ඒකාබද්ධ රැලි පවත්වනවා. ඒවා මැයි රැලි කියන්න මම කැමති නැහැ. ඒක වැඩකරන ජනතාවට අපහාසයක්. සියලුම හොරුන් එකට ගාල්වෙමින් පච රැලි පවත්වනවා. බොරු කියන, හොරා කන දේශපාලන සංස්කෘතිය නවත්වන්න අපේ රටේ වැඩකරන ගැහැනුන් හා පිරිමින් එකතු වී අලුත් පරිවර්තනයක එළිපත්තේ රැඳී සිටිනවා. වැඩකරන ගැහැනුන්නට සංස්කෘතික ජීවිතයක් නැහැ, ජීවිතයක් නැහැ. දරු පවුල ආරක්ෂා කරන, වැඩ පොදියක් උසුලන, ගැහැනිය සමාජයක් ජීවත් කරවන්න ආර්ථිකයට දායකත්වය සපයනවා. ඒ නිසා අපේ අරගලය කුස්සිය ඇතුළේ විතරක් සිදුකළාට හරියන්නේ නැහැ. සමාජ පරිවර්තනයක් වෙනුවෙන් අරගලයට තමන්ගේ දායකත්වය සපයන්න එක හඬින් ගෙවිලියන්, වැඩකරන ගැහැනුන් පාරට ආවා. අද පිඟානේ බත් ඇටයක් වෙනුවට බදුවලින් පුරවා තිබෙනවා. පාසල් දරුවන්ගේ අවශ්‍යතා ටික ලබාදෙන්න බැරි තරම් බදුවලින් පුරවා තිබෙනවා. කාන්තාවන් රැකියාවක් කළත් වැඩක් නැහැ. ගෙදර පීඩනයට අමතරව රැකියාවෙන් ජීවත්වෙන්න බැරිතරම් උග්‍ර පීඩනයක ඉන්නේ. අපි මෙපමණ කල් කර තිබෙන්නේ ධනපති පාලකයන් නඩත්තු කරන එක විතරයි. අපේ රටේ ගැහැනුන් වසර 75ක් කර තිබෙන්නේ ගෙදර වගේම ආර්ථිකය පීඩනයත් සමාජ පීඩනයත් දරාගෙන සිටීමයි. ඒ නිසා ආකල්පමය වෙනසක් සමග පාරට බහින්න ඉදිරියෙන්ම සිට අරගල කරන්න රතු කොඩිය අරගෙන ඉදිරියට ආවා. ගුරු අරගලය, ගොවි අරගලය, ඇතුළු සියලුම අරගලවලදී සහෝදරවරු වගේම සහෝදරියන් නායකත්වය දුන්නා. සමාජයක් වෙනස් කරන්න නම්, ඇය දේශපාලන අරගලවල ඉන්න ඕනෑ. ඒ නිසා සියලුම කාන්තාවන් පාරට බැස්සා. වතුකරයේ වැඩ කරන කාන්තාවන්ට රුපියල් 1000ක දෛනික වැටුපක් දෙන්න බැරි නිවට පාලකයන් මැයි දිනය සමරනවා. වතු කාන්තාවන් ඇතුළු ජනතාව අවුරුදු 200කට වැඩි ඉතිහාසයක් මේ පීඩනය දරාගෙන ඉන්නවා. තමන්ගේ ශ්‍රමය, දහදිය, විදේශවලදී හෙළමින් රටට ඩොලර් එවන සහෝදරියන් පවා එකතු වී කළ යුතු සටනක් තිබෙනවා. සමාජයක් වෙනස් වෙන්න නම් ඒ රටේ බහුතර ජනතාවක් ඊට සූදානම් වෙන්න ඕනෑ. සූදානම් වී සංවිධානය වෙන්න ඕනෑ. අරගල කරන්න ඕනෑ. අපේ අයිතීන් දිනාගන්න සියලු කර්මාන්ත ශාලාවල, සියලු ගොවි බිම්වල, සියලු ආයතනවල, සියලු ජනතාව අසාධාරණයට එරෙහිව ඒකාබද්ධ සටනට එකතු වෙන්න ඕනෑ. ඒ සටනේදී ජීවය දී අලුත් බලාපොරොත්තු එක් කරන්න ගැහැනියට විශේෂ කාර්යභාරයක් තිබෙනවා. අදටත් වඩා කැපකිරීම් තවත් කළ යුතුයි. තව තවත් සංවිධානය විය යුතුයි. ඒ කාන්තාවන්ට නායකත්වය දෙන්න සමාජවාදී කාන්තා සංගමය සූදානම්. අපි සියලු දෙනාම එක්වී ජයග්‍රහණය කරා යාමට මේ මැයි දිනයේදී ශක්තිය, ධෛර්යය ලැබේවා.”", "URL": "https://lankatruth.com/si/?p=146771", "Category": "පුවත්", "Parent URL": null}