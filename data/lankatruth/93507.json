{"Source": "Lankatruth", "Timestamp": "May 26, 2020", "Headline": "දීමනා කප්පාදුවට එරෙහිව දඹුල්ලේ හෙද හෙදියෝ නිහඬ විරෝධයක", "News Content": "තමන්ට ලබා දීමට තිබූ දීමනා මධ්‍යම පළාත් සභාව මඟින් කප්පාදු කිරීම සහ ප්‍රවාහන පහසුකම් ලබා නොදීම සම්බන්ධයෙන් විරෝධය පළ කරමින් අද (26) දින පෙරවරුවේ දඹුල්ල වීර ඩෙන්සිල් කොබ්බෑකඩුව මූලික රෝහල ඉදිරිපිට දී හෙද නිලධාරීන් පිරිසක් නිහඬ විරෝධතාවක නිරත වූහ. “සුව විරුවන් රූපවාහිනියට පමණක්ද?” “රාජකාරිය ගන්නා තෙක් සෞඛ්‍ය සේවය සුව විරු වේ” යන ආදී වදන් සහිත පුවරු ප්‍රදර්ශනය කරමින් මෙම හෙද නිලධාරීන් විරෝධතාවයේ නිරත වෙන අයුරු දක්නට ලැබිණි. සමස්ත ලංකා හෙද සංගමය විසින් මෙම විරෝධතාවය සංවිධානය කර තිබුණි. එම් සංගමයේ දඹුල්ල රෝහල් ශාඛාවේ ලේකම් සමන් විජේතිලක මහතා කියා සිටියේ රටේ පවතින කොරෝනා වෛරසයට එරෙහි වැඩ සටහනේදී රෝගී සත්කාර සේවාවේ ප්‍රමුඛ කාර්යභාරයක් ඉටුකරන හෙද සේවාවට සෞඛ්‍ය අමාත්‍යංශයේ චක්‍රලේඛ අනුව ගෙවිය යුතු දීමනා විවිධ හේතු දක්වමින් කප්පාදු කර ඇති බවයි. දුරබැහැර සිට විවිධ දුෂ්කරතා මධ්‍යයේ සේවයට පැමිණෙන ලංගම ප්‍රවාහන සේවාව වරින්වර නතර කිරීම නිසා පවතින දුෂ්කරතා ආදිය පිලිබදව බලධාරීන්ගේ අවධානය යොමුකර වඩාත් ඵලදායි හෙද සේවාවක් ලබාදීම සදහා පවතින බාධාවන් ඉවත් කරැ ගැනීම මෙම විරෝධතාවය පැවැත්වීමේ අරමුණ බවත් ඒ මහතා පැවසීය. ඔවුන් පෙරවරු 9.00ට ආරම්භ කළ විරෝධතාවය අවසන් කර යලි පෙරවරු 9.30 සුපුරුදු රාජකාරි ආරම්භ කළ මෙම නිහඩ විරෝධතාවයෙන් අනතුරුව හෝ තමන්ට නිසියාකාරව ප්‍රවාහන පහසුකම් ලබාදෙන ලෙස ඒ මහතා ඉල්ලීමක් කළේ ය.", "URL": "https://lankatruth.com/si/?p=93507", "Category": "පුවත්", "Parent URL": null}