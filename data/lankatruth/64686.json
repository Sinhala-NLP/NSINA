{"Source": "Lankatruth", "Timestamp": "December 4, 2018", "Headline": "ජනාධිපතිවරයාගේ පාර්ලිමේන්තුව විසිරුවීමේ තීරණයට එරෙහි පෙත්සමේ වැඩිදුර විභාගය හෙට", "News Content": "ජනාධිපතිවරයා විසින් කුමන්ත්‍රණකාරී ලෙස පාර්ලිමේන්තුව විසිරුවා හැරීමට නිකුත්කළ ගැසට් නිවේදනය නීති විරෝධීබව ප්‍රකාශ කරන මෙන් ඉල්ලා ගොනුකර ඇති මූලික අයිතිවාසිකම් පෙත්සමේ වැඩිදුර විභාග කටයුතු හෙටට කල් තැබීමට ශ්‍රේෂ්ඨාධිකරණය අද(04) තීන්දු කර තිබේ. පෙත්සම සත් පුද්ගල විනිසුරු මඬුල්ලක් ඉදිරියේ අද කැඳවූ අතර එහි ප්‍රධානියා ලෙස අගවිනිසුරු නලීන් පෙරේරා මහතා කටයුතු කළේය. විනිසුරු මඬුල්ලේ සෙසු සාමාජිකයන් ලෙස බුවනෙක අළුවිහාරේ , ‍ප්‍රියන්ත ජයවර්ධන, ප්‍රසන්න ජයවර්ධන, සිසිර ද ආබෘ, විජිත් මළල්ගොඩ සහ මුර්දු ප්‍රනාන්දු යන විනිසුරුවරු කටයුතු කරයි. පාර්ලිමේන්තුවක නිල කාලය ආරම්භවී වසර 4 හමාරක් ගතවූ පසු හෝ පාර්ලිමේන්තුවේ තුනෙන් දෙකක බහුතර බලයෙන් පාර්ලිමේන්තුව විසිරුවා හරින ලෙස ජනාධිපතිවරයාගෙන් ඉල්ලාසිටින අවස්ථාවක හැර පාර්ලිමේන්තුව විසිරුවා හැරීමේ බලයක් ජනාධිපතිවරයාට ව්‍යවස්ථානුකූලව පැවරී නොමැති බව පෙත්සම්කාර පාර්ශවයේ විනිසුරුවරුන් පෙන්වා දුන්හ. එබැවින් පාර්ලිමේන්තුව විසිරුවාහැරීමට ජනාධිපතිවරයා කටයුතු කිරීම මුලුමනින්ම ව්‍යවස්ථා විරෝධී කටයුත්තක් බව ඔවුහු අධිකරණය හමුවේ පැවසූහ. ජනාධිපතිවරයා විසින් පාර්ලිමේන්තුව විසුරුවා හැරීම නීති විරෝධී යැයි ප්‍රකාශ කරන මෙන් ඉල්ලා එක්සත් ජාතික පක්ෂය, දෙමළ ජාතික සන්ධානය ,ජනතා විමුක්ති පෙරමුණ ,ශ්‍රී ලංකා මුස්ලිම් කොංග්‍රසය ,ශ්‍රී ලංකා මහජන කොංග්‍රසය ,විකල්ප ප්‍රතිපත්ති කේන්ද්‍රය, මැතිවරණ කොමිසමේ සාමාජිකයෙකු වන මහාචාර්ය රත්නජීවන් හූල් ඇතුළු පාර්ශව 13 ක් විසින් පෙත්සම ඉදිරිපත් කර තිබේ.", "URL": "https://lankatruth.com/si/?p=64686", "Category": "පුවත්", "Parent URL": null}