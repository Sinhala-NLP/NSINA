{"Source": "Lankatruth", "Timestamp": "November 10, 2019", "Headline": "කලාකරුවන් හැටියට අපේගේ වගකීම ජනතාවට කරුණු පැහැදිලි කර දීමයි", "News Content": "කලාකරුවන් ලෙස තම වගකීම ජනතාවට කරුණු පැහැදිලි කර දීම යැයි ජන නියමු කලාකරුවෝ සංවිධානය නියෝජනය කරමින්, ප්‍රවීන චිත‍්‍රපට අධ්‍යක්‍ෂ අනුරුද්ධ ජයසිංහ මහතා අවධාරණය කරයි. ඔහු ඒ බව පැවසූවේ ඊයේ (09) පැවති, ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ වාරියපොළ ජන රැලිය අමතමිණි. එහිදී වැඩිදුරටත් අදහස් දැක්වූ අනුරුද්ධ ජයසිංහ මහතා… “අපව මුණගැහුණාම සමහර අය අහනවා, දේශපාලනයට ආවේ ඇයි කියලා. අපි චිත‍්‍රපට අධ්‍යක්‍ෂවරු වුණේ, ටෙලි නාට්‍ය අධ්‍යක්‍ෂවරු වුණේ, කලාකරුවෝ වුණේ අපි මිනිස්සු නිසා. අපි මිනිස්සු විදියට මේ සමාජයට වෙන අසාධාරණකම් නොදැක්කා වාගේ ඇහැ කන පියාගෙන ඉන්න පුළුවන් නම්, පාඩුවේ ඉන්න පුළුවන්. නමුත්, මේ මොහොත වෙන කොට අපේ රට හැම පැත්තෙන් ම මළගමක තත්ත්වයකට පත් වෙලා. මේ තත්ත්වයෙන් රට මුදා ගන්න පුළුවන් හොඳ ම නියමුවෝ ටික එකතු වෙලා ඉන්නේ, ජාතික ජන බලවේගයේ වේදිකාවට. ලංකාවේ ඉන්න සුපිරිසිදු මිනිසුන් එකතු වෙලා ඉන්නේ, ජාතික ජන බලවේගය වේදිකාවේ. මියෙන තුරා ම අපි ඉන්නේ මේ වේදිකාවේ කියලා, මේ රට වෙනුවෙන් වැඩ කරනවා කියලා මම ප‍්‍රකාශ කරනවා. ජාතික ජන බලවේගයේ කලාව හා සංස්කෘතික ප‍්‍රතිපත්ති ප‍්‍රකාශනයේ ප‍්‍රධාන ම අරමුණ සංස්කෘතික මිනිසා නිර්මාණය කිරීමයි. සත්තුන්ගෙන් මනුෂ්‍යයා කියන කොට්ඨාසය වෙන් වෙන්නේ මිනිසාට සංස්කෘතියක් තියෙන නිසයි, දේශපාලනයක් කරන නිසයි. කවිය, නවකතාව, චිත‍්‍රපටය, ටෙලිනාට්‍යය කියන කලා කටයුතු නිර්මාණය වෙන්නේ, අපි සංස්කෘතික මිනිසුන් නිසා. කාලා බීලා නිකම් හිටියාට සංස්කෘතික මිනිහෙක් වෙන්නේ නැහැ. ජීවිතය රසවිඳින්න ඕනෑ. රටේ සංවර්ධනයක් ඇති කරන්න ඕනෑ. සංස්කෘතික මිනිසා කියන්නේ, සරල වශයෙන් ම මේ ක්‍රියාවට. මෙවැනි මිනිසුන්ගෙන් සමන්විත සමාජයක් ගොඩනඟන්න අප දේශපාලනය කරනවා. එදා අපට ඇහුම්කන් දුන්නේ නැති අය අද අපට ඇහුම්කන් දෙනවා. උතුර, නැඟෙනහිර, බස්නාහිර, දකුණ භේදයකින් තොරව ජන රැල්ලක් අනුර කුමාර දිසානායක ජාතික ජන බලවේගයේ අපේක්‍ෂකයා වටා නිර්මාණය වෙලා තියෙනවා. අපේ තරුණ පරපුර අතුරින් මේ රැල්ල නිර්මාණය වෙලා. මම විශේෂයෙන් ම කතා කරන්නේ, මේ රටේ අම්මලාට සහ තරුණ පරපුරට. ඔවුන්ට සිදු වෙලා තියෙන්නේ, වැඩ ඇරිලා ඇවිල්ලත් ආයෙත් වැඩ කරන්නයි. වහල් සේවයක් තියෙන්නේ. කිසි ම සංස්කෘතික ජීවිතයක් නැහැ. ඒ නිසා කිසි ම තෙතමනයක් ජීවිතවලට ඇති වී නැහැ. කලාකරුවෝ හැටියට අපේ වගකීම මේ තත්වයෙන් මිදෙන්න ජනතාවට කරුණු පැහැදිලි කර දීමයි. තව දුරටත් බලාපොරොත්තු තබාගෙන ධනපති දේශපාලකයන්ට ඡන්දය දෙන්න එපා. තරුණ තරුණියන්ටත් මම කියන්නේ ඒක. අවුරුදු හැත්තෑඑකක් තිස්සේ රට සම්බන්ධයෙන් ශේෂ පත‍්‍රය බින්දුවට ම වට්ටලා, මහ බැංකුවත් හොරා කාලා. හොරා හොරා කිය කියා ඡන්දය දෙන එක නවත්වන්න. ඔබේ හෘදය සාක්‍ෂියට එකඟව මේ අපේක්‍ෂාවේ අපේක්‍ෂකයාට ඡන්දය ලබා දී ඉදිරියේ දී ජනාධිපති සහෝදරයෙක්ව පත් කර ගන්න කියලා ඉල්ලා සිටිනවා. ඒ වෙනුවෙන් පෙරමුණට එන්න කියලා ඉල්ලා සිටිනවා.”", "URL": "https://lankatruth.com/si/?p=85277", "Category": "පුවත්", "Parent URL": null}