{"Source": "Lankatruth", "Timestamp": "June 10, 2019", "Headline": "මෛත්‍රීගේ තානාපතිකම අසාද් සාලි ප්‍රතික්ෂේප කරයි", "News Content": "බස්නාහිර ආණ්ඩුකාර ධුරයෙන් ඉල්ලා අස් වූ අසාද් සාලි මහතාට මෛත්‍රීපාල සිරිසේන ජනාධිපතිවරයා විසින් ප්‍රබල රටක ශ‍්‍රී ලංකා තානාපති ධුරයක් යෝජනා කර ඇති නමුත් අසාද් සාලි මහතා විසින් එම යෝජනාව ප්‍රතික්ෂේප කර ඇතැයි වාර්තා වේ. මේ අතර ජනාධිපතිවරයා විසින් තමන්ට එළඹෙන 16 වන දින විදේශ සංචාරයක් සඳහා කළ යෝජනාවද තමන් විසින් ප්‍රතික්ෂේප කළ බව අසාද් සාලි මහතා පවසයි. අසාද් සාලි සහ එම්.එල්.ඒ.එම්. හිස්බුල්ලා යන ආණ්ඩුකාරවරුන් දෙදෙනා සහ රිෂාඩ් බදියුදීන් ඇමතිවරයා ඉල්ලා අස් විය යුතු බවට අතුරලියේ රතන හිමියන් පසුගියදා උපවාසයක නිරතවූ අතර එයට ප්‍රතිචාර දක්වමින් මෙම ආණ්ඩුකාරවරුන් දෙදෙනා සහ ආණ්ඩුව නියෝජනය කළ සියලුම මුස්ලිම් ඇමතිවරුන් පසුගිය 03වනදා ඉල්ලා අස් වූහ. ඉල්ලා අස්වූ ඇමතිවරු සඳහන් කරන්නේ චෝදනා එල්ල කර ඇති ඇමතිවරුන්ට ඇති චෝදනා සම්බන්ධයෙන් මාසයක් ඇතුළත පරීක්ෂණ සිදු කර රටට සත්‍ය අනාවරණය කිරීම සඳහා ආණ්ඩුවට මාසයක කාලයක් ලබා දෙන බවයි. මේ අතර පාස්කු ඉරිදා ප්‍රහාරය පිළිබඳ සොයාබලන පාර්ලිමේන්තු තේරීම් කාරක සභාවේදී පසුගියදා සාක්ෂි ලබාදුන් පොලිස්පති පූජිත ජයසුන්දර මහතාද සඳහන් කර සිටියේ මෙම ප්‍රහාරයේ වගකීම භාරගන්නේනම් තමන්ට විදෙස් රටක තානාපති ධුරයක් ලබා දීමට මෛත්‍රීපාල සිරිසේන ජනාධිපතිවරයා යෝජනා කළ බවයි.", "URL": "https://lankatruth.com/si/?p=75474", "Category": "පුවත්", "Parent URL": null}