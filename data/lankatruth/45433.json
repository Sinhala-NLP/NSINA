{"Source": "Lankatruth", "Timestamp": "December 21, 2017", "Headline": "අක්කරේපත්තුවේ අපේක්ෂකයෙකු කෝටි ගණනක මත්පෙති සමඟ අත්අඩංගුවට", "News Content": "අක්කරේපත්තුව මහ නගර සභාව සඳහා ජාතික කොංග්‍රසය යටතේ තරඟ වදින එම්. රාෆික් නැමැත්තා රුපියල් කෝටි ගණනක මත්පෙති තොගයක් සමඟ පසුගිය 19 වනදා පස්වරුවේ අම්පාර පොලිසිය විසින් අත්අඩංගුවට ගෙන ඇති බව වාර්තා වේ. තවද හික්කඩුව මීටියාගොඩ හබරාදූව යන පොලිස් ස්ථානවල මිනිමැරුම්, කප්පම් චෝදනා රැසක් ඇති පුද්ගලයින් කිහිප දෙනෙකු වෙත නාම යෝජනා ලබාදීමට නියමිත බවද පැවසේ. මේ අතර පාතාල ක්‍රියාකාරකම්වලට සම්බන්ධ පුද්ගලයින් අපේක්ෂකයින් ලෙස ඉදිරිපත් කිරීම සම්බන්ධයෙන් එම ප්‍රදේශවල ඡන්ද දායකයින් තුළ භීතියක් හටගෙන ඇති බවද ඒ සම්බන්ධයෙන් තොරතුරු වාර්තා වී ඇති බවද මැතිවරණ නිරීක්ෂක සංවිධාන සඳහන් කරයි. පළාත් පාලන මැතිවරණයෙන් තේරී පත්වන මහජන නියෝජිතයෙකු ඉන් අනතුරුව පළාත් සභාවටත් පසුව පාර්ලිමේන්තුවටත් තේරී පත්වී දේශපාලනය තුළ ඉදිරියට යාමේ අවකාශය සැලසෙන නිසා අන් මැතිවරණවලට වඩා මෙම මැතිවරණයේදී ජනතා නියෝජිතත්වයට සුදුසු පුද්ගලයින් වෙත පමණක් අපේක්ෂකත්වය ලබාදීමේ අවශ්‍යතාව මතුව තිබේ. ඉහත ආකාරයේ නීති විරෝධී ජාවාරම්වලට සම්බන්ධ පුද්ගලයින්, දූෂිතයින්ට පළාත් පාළන ඡන්ද විමසීම සඳහා අවස්ථාව ලබාදීම මඟින් අනාගතයේදී බරපතල ප්‍රතිවිපාක ඇතිවිය හැකි බවද මැතිවරණ නිරීක්ෂණ සංවිධාන සඳහන් කරයි. මෙවර කොට්ඨාස ක්‍රමයට ඡන්ද විමසීම පැවැත්වීමේ ප්‍රධාන අරමුණක් වන්නේද වඩා සුදුසු පුද්ගලයා තම ගම නියෝජනය කිරීම සඳහා පත්කර ගැනීම වන නමුත් දේශපාලන පක්ෂ විසින් දුෂිත, වංචනික පුද්ගලයින් ඉදිරිපත් කරන අවස්ථාවලදී ජනතාව ඡන්දය ප්‍රකාශකිරීමෙන් ඈත්වීමේ අවධානමක් පවතින බවද නාම යෝජනා ලබාදීමේදී වඩා සුදුසු පුද්ගලයින් අපේක්ෂකත්වයට පත් කරගැනීම ප්‍රධාන දේශපාලන පක්ෂ නායකයින්ගෙන් සහ ලේකම්වරුන්ගෙන් වගකීම බවද එම සංවිධාන අවධාරණය කරයි.", "URL": "https://lankatruth.com/si/?p=45433", "Category": "පුවත්", "Parent URL": null}