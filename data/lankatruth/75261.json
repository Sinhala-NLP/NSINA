{"Source": "Lankatruth", "Timestamp": "June 7, 2019", "Headline": "කඩා වැටී ඇති සංචාරක ක්ෂේත්‍රයේ සේවකයන්ට ලබාදුන් පොරොන්දු ඉටුවී නැහැ", "News Content": "අප්‍රේල් 21 ත්‍රස්ත ප්‍රහාරයෙන් බරපතලම හානිය සිදුවූ සංචාරක ක්ෂේත්‍රයේ කඩා වැටීමට පිළියම් ලෙස රජය ලබාදුන් පොරොන්දු තවදුරටත් ඉටු වී නොමැති බව අන්තර් සමාගම් සේවක සංගමයේ හෝටල් සේවක මධ්‍යස්ථානය පවසයි. අන්තර් සමාගම් සේවක සංගමයේ හෝටල් සේවක මධ්‍යස්ථානය ඊයේ(06) බත්තරමුල්ල warter’s Edge හෝටලයේ දී මාධ්‍ය හමුවක් කැඳවා මෙම අදහස් පලකළේය. පසුගිය අප්‍රේල් 21 දින සිදු වූ ම්ලේච්ඡ අන්තවාදී ත්‍රස්තවාදී ප්‍රහාරයෙන් ශ්‍රී ලංකාවේ බරපතලම හානිය, සංචාරක කර්මාන්තයට සිදුව තිබේ. මෙම කඩා වැටීම හේතුවෙන් සංචාරක කර්මාන්තය තුල සේවයේ නියුතු ලක්ෂ දෙකකට (200 000) අධික සේවක පිරිසක් හා ඔවුන්ගේ දරුපවුල් අද අන්ත අසරණභාවයට පත්කොට ඇත. නමුත් ආණ්ඩුව ඒ පිලිබඳ අවධානය යොමුකොට නිසි පිළියම් යෙදීමට තවමත් අපොහොසත් වීම කණගාටුවට කරුණකි. 21 ප්‍රහාරයෙන් පසු අනියම්, තාවකාලික, පුහුණුවන ආදී කාණ්ඩයන් තුල සේවය කල 45000 ක පමණ සේවක පිරිසගේ රැකියා අහිමි වී ඇත. හෝටල් සේවක මූලික වැටුප් යනු ලංකාවේ පහලම මූලික වැටුප් පවත්වාගෙන යනු ලබන කර්මාන්තය වන අතර ඔවුන්ගේ වැටුපෙන් අර්ධයකට වඩා සමන්විත වන්නේ සේවා ගාස්තු (service charges ) මගිනි. මේ වනවිට ඇතැම් හෝටල් හි සේවාගාස්තු රුපියල් 4000, 5000 තරම් පහලට වැටී ඇත. මේ හේතුවෙන් සේවකයන්ගේ දෛනික ජීවිතය ද කඩාවැටී ඇත. ත්‍රස්තවාදී ප්‍රහාරය එල්ල වී දින කිහිපයක් ඇතුලත ආණ්ඩුවේ මුදල් ඇමති ප්‍රකාශ කොට සිටියේ හෝටල් හිමියන්ට සහන පැකේජයක් ලබා දෙන බවය. ඒ අනුව ණය ගෙවීම් වසරකින් කල් දැමීම, අලුතින් ලබා ගන්නා ණය සදහා පොලිය ආණ්ඩුව ගෙවීම, ණය වාරිකයේ ප්‍රමාණය පහත දැමීම ආදී සහන ගනනාවකි. නමුත් සේවක දෛනික ජීවිත පවත්වාගෙන ‍යාමට කිසිදු සහනයක් අණ්ඩුව යෝජනා නොකරයි. මේ සම්බන්ධයෙන් හෝටල් සේවක මධ්‍යස්ථානය සිය බලවත් විරෝධය පලකර සිටින අතර ආණ්ඩුව සේවක ජීවිත පවත්වාගෙන ‍යාම පිලිබඳ සිය අවධානය වහාම යොමුකළ යුතු බවට බලකර සිටී. සේවාගාස්තු අවම රුපියල් 25000ක් ලබාදීමට යම් සහන මුදලක් වෙන්කර දෙන ලෙසත්, සේවකයන් ලබා ඇති ණය සදහා වාරික අයකර ගැනීම වසරකින් ප්‍රමාද කරන ලෙසත්, ණය වාරික පොලිය අඩුකර දීමට කටයුතු කරන ලෙසත් හෝටල් මධ්‍යස්ථානය ආණ්ඩුවෙන් හා මුදල් ඇමතිවරයාගෙන් ඉල්ලා සිටී.", "URL": "https://lankatruth.com/si/?p=75261", "Category": "පුවත්", "Parent URL": null}