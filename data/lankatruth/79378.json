{"Source": "Lankatruth", "Timestamp": "August 20, 2019", "Headline": "බන්ධනාගාර ජේලර්වරයා ඝාතනයේ සැකකරුවෙකු අද අධිකරණයට", "News Content": "වැලිකඩ බන්ධනාගාරයේ පුහුණු අංශයේ ප්‍රධාන ජේලර්වරයෙකු වෙඩි තබා ඝාතනය කිරීමේ සිද්ධියට සම්බන්ධ සැකකරුවෙකු අද(20) අධිකරණය හමුවට ඉදිරිපත් කිරීමට නියමිත බව වාර්තා වේ. පසුගිය 13 වැනිදා හෙරොයින් ග්‍රෑම් 02 යි මිලිග්‍රෑම් 790ක් ළඟ තබාගැනීම සම්බන්ධව අම්බලන්ගොඩ පොලීසිය මගින් අත්අඩංගුවට ගත් සැකකරුවන් දෙදෙනාගෙන් එක් අයෙකු ජේලර්වරයා ඝාතනය කිරීමට සම්බන්ධ බව ප්‍රශ්න කිරීම්වලදී හෙළිව තිබේ. මංජුල රංග කුමාර නැමති එම සැකකරු පසුගිය 3 වැනිදා, තිලිණ රුවන් තිහාර ජයරත්න නැමති බන්ධනාගාර පුහුණු අංශයේ ජේලර්වරයාට වෙඩි තබා ඝාතනය කරීමේ සිද්ධියට ආධාර අනුබල දුන් සැකකරුවෙකු බවත් ප්‍රශ්න කිරීම්වලින් පසු ඔහුගේ නිවසේ සඟවා තිබූ ටී 56 වර්ගයේ ගිනි අවි සඳහා භාවිත කරනු ලබන සජීවී පතොරම් 63ක් හා විවිධ වර්ගයේ සිම් කාඩ්පත් 15ක් පමණ සොයාගැනීමටත් හැකිව තිබේ. මෙම සැකකරුවන් දෙදෙනා හෙරොයින් මත්ද්‍රව්‍ය ලග තබාගැනීමේ චෝදනාව යටතේ බම්බලපිටිය මහේස්ත්‍රාත් අධිකරණයට අද ඉදිරිපත් කිරීමට නියමිත බවත් ජේලර්වරයා ඝාතනය සම්බන්ධව මංජුල රංග කුමාර නැමති සැකකරුට එරෙහිව ඝාතනයට අනුබලදීමේ චෝදනාව යටතේ කරුණු දැක්වීමටත් නියමිත බවත් වාර්තා වේ.", "URL": "https://lankatruth.com/si/?p=79378", "Category": "පුවත්", "Parent URL": null}