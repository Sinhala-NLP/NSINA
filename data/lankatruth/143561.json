{"Source": "Lankatruth", "Timestamp": "January 7, 2023", "Headline": "විදුලි බිල ගැන අනුර අනතුරු අඟවයි", "News Content": "විදුලි බිල සතියකින් ඉහළ දමනවාද යන්න පිළිබඳ අවධානයෙන් සිටින බවත් යම් හෙයකින් බිල ඉහළ නැංවීමට කටයුතු කළහොත් අනිවාර්යයෙන්ම දැවැන්ත වෘත්තීය මෙන්ම දේශපාලන ක්‍රියාමාර්ගද ජවිපෙ විසින් ආරම්භ කරනු ලබන බවත් එහි නායක, කොළඹ දිස්ත්‍රික් පාර්ලිමේන්තු මන්ත්‍රී අනුර දිසානායක පැවසීය. ඒ පිළිබඳව ගන්නා ක්‍රියාමාර්ග දැන් තියා පැවසීම අවශ්‍ය නොවන අතර ආණ්ඩුව සතියක් කල්මරමින් සිටින්නේ කුමක් කිරීමටද යන්න ගැන බලා සිටින බවද ජවිපෙ නායකයා කීය. දැනට විදුලි අර්බුදය සම්බන්ධයෙන් ජවිපෙ වෘත්තීය සමිති ව්‍යාපාර ක්‍රියාමාර්ග ගණනාවක් ආරම්භ කර ඇති බවත් ඒ අනුව දේශපාලන ක්‍රියාමාර්ගද ගැනීමට සූදානම් බවත් මන්ත්‍රීවරයා පැවසීය. මේ පිළිබඳව ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ කැඳවුම්කරු රන්ජන් ජයලාල් සඳහන් කළේ ආණ්ඩුව විදුලි බිල වැඩි කිරීමට අදාළ තීන්දුව ප්‍රකාශ කිරීම සතියකින් කල් දැමූ නමුත් සතියක් ගතවී හෝ විදුලි බිල ඉහළ දැමීමට කිසිසේත්ම ඉඩක් නොතබන බවය. එමෙන්ම, යම් හෙයකින් විදුලි බිල වැඩි කළහොත් එම වැඩි වන බිල ජනතාව නොගෙවිය යුතු බවත් විදුලි විසන්ධි කිරීමේ රාජකාරි ලංවිම සේවකයන් විසින් ඉටු නොකර සිටීමේ තීරණයක් ගත් බවත් ඔහු සඳහන් කළේය. විදුලි බල ඇමති කංචන විජේසේකර ජනතාව පැත්තේ සිට නිවැරදි තීන්දුවක් ප්‍රකාශ නොකර ආණ්ඩුවේ මෙම ක්‍රියා කලාපය විවේචනය කරන පුද්ගලයන්ට හතර වටේට දෙස් දෙවොල් තැබීම ප්‍රායෝගික කරුණක් නොවන බවද හෙතෙම වැඩිදුරටත් කීය. මව්බිම – අනුරාධා හේරත්", "URL": "https://lankatruth.com/si/?p=143561", "Category": "පුවත්", "Parent URL": null}