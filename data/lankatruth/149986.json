{"Source": "Lankatruth", "Timestamp": "August 3, 2023", "Headline": "විල්පත්තුවේ ගස් සිටුවීමට බදියුදීන්ට දුන් නියෝගය වළක්වමින් අතුරු තහනමක්", "News Content": "විල්පත්තුව ආසන්නයේ පිහිටි මරයිච්චුකඩ්ඩි ප්‍රදේශයේ වනාන්තර කපා හෙළි කිරීමේදී කපන ලද ගස්වලට සමානව යළි ගස් සිටුවීමට පියවර ගන්නා ලෙස හිටපු ඇමති, වත්මන් පාර්ලිමේන්තු මන්ත්‍රී රිෂාඩ් බදියුදීන්ට එරෙහිව අභියාචනාධිකරණය දුන් තීන්දුවක් ක්‍රියාත්මක කිරීම වළක්වාලමින් ශ්‍රේෂ්ඨාධිකරණය ඊයේ (02) අතුරු තහනම් නියෝගයක් නිකුත් කර තිබේ. ඒ පාර්ලිමේන්තු මන්ත්‍රී රිෂාඩ් බදියුදීන් විසින් ශ්‍රේෂ්ඨාධිකරණයට ඉදිරිපත් කළ අභියාචනා පෙත්සම විභාගයට ගැනීමට විජිත් මලල්ගොඩ, ගාමිණී අමරසේකර සහ ප්‍රියන්ත ප්‍රනාන්දු යන ශ්‍රේෂ්ඨාධිකරණ විනිසුරු මඩුල්ල විසින් අවසර ලබාදෙමිණි. පරිසර යුක්ති කේන්ද්‍රය ඉදිරිපත් කළ රිට් පෙත්සමක් විභාග කළ අභියාචනාධිකරණය කපා හෙළි පෙහෙළි කළ ප්‍රදේශ වෙනුවට ඒ හා සමානව වෙනත් ස්ථානයක ගස් සිටුවීමට පියවර ගන්නා ලෙසත්, ඊට අදාළ වියදම් හිටපු ඇමති රිෂාඩ් බදියුදීන්ගෙන් අයකර ගැනීමට පියවර ගන්නා ලෙසත් වන සංරක්ෂණ දෙපාර්තමේන්තුවට නියෝග කර තිබිණි. එම තීන්දුව බල රහිත කිරීමේ නියෝගයක් නිකුත් කරන ලෙස ඉල්ලා හිටපු ඇමති රිෂාඩ් බදියුදීන් ශ්‍රේෂ්ඨාධිකරණයට ඉදිරිපත් කළ පෙත්සම කැදවනු ලැබූ අවස්ථාවේදී ඔහු වෙනුවෙන් පෙනී සිටි ජනාධිපති නීතිඥ ෆයිස් මුස්තාපා කරුණු දක්වමින් මෙම නඩුකරයට පාදක වන කැලෑ ප්‍රදේශය නැවත පදිංචි කිරීමේ කටයුතු සඳහා පත් කර තිබූ ජනාධිපති කාර්ය සාධක බලකාය විසින් වෙන් කර තිබු ඉඩමක් යැයිද, තම සේවාදායකයා කිසිදු ආකාරයකින් නීතියට පටහැනි ක්‍රියාවක් කර නැතැයිද ප්‍රකාශ කර ඇත. නීතිමය සිද්ධාන්තයක් වැරදි ලෙස අර්ථකථනය කරමින් අභියාචනාධිකරණය මෙම තීන්දුව ලබාදී ඇතැයි කී ජනාධිපති නීතිඥ ෆයිස් මුස්තාපා අභියාචනාධිකරණ තීන්දුව ඉවත දමන්නැයි ඉල්ලා තිබේ. ඉදිරිපත් වු කරුණු සලකා බැලීමෙන් අනතුරුව අදාළ නියෝග නිකුත් කළ අධිකරණය, පෙත්සම ලබන වසරේ පෙබරවාරි මස 28 වැනිදා විභාගයට ගැනීමට නියෝග කර ඇත..", "URL": "https://lankatruth.com/si/?p=149986", "Category": "පුවත්", "Parent URL": null}