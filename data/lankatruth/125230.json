{"Source": "Lankatruth", "Timestamp": "October 29, 2021", "Headline": "ආණ්ඩුවේ පස්ස බිම අන්නනවා… යුගදනවි රැකගැනීමේ සටන විදුලි සේවකයෝ අරඹති", "News Content": "කෙරවලපිටිය යුගදනවි බලාගාරයේ කොටස් සියයට 40ක් හා එල්.එන්.ජී. වායු ගෙන්වීම හා බෙදාහැරීමේ ඒකාධිකාරිය ඇමෙරිකාවට විකිණීමට එරෙහිව ලංවිම ඒකාබද්ධ වෘත්තීය සමිති සංධානය කළ උද්ඝෝෂණ මාලාවක් රටපුරා විදුලිබල මණ්ඩල නියෝජ්‍ය සාමාන්‍යාධිකාරි කාර්යාල ඉදිරිපිට දී අද (29) දින පැවැත්විණි. මෙම විරෝධතා අද දිනයේ දිස්ත්‍රික් 19ක් පුරා පිහිටි ලංකා විදුලි බල මණ්ඩල ශාඛා කාර්යාලය ඉදිරිපිට පැවති අතර ඊට විදුලිබල මණ්ඩලය නියෝජනය කරන සියලු වෘත්තීය සමිති එක්ව සිටි බව පැවසේ. එහි ප්‍රධාන විරෝධතාවය කොල්ලුපිටිය ලංකා විදුලි බල මණ්ඩල ශාඛා කාර්යාලය ඉදිරිපිට පැවති අතර ඊට ලංවිම ඒකාබද්ධ වෘත්තීය සමිති සංධානයේ නායකයින්ද එක්ව සිටියහ. එහිදීයුගදනවි බලාගාරය විකිණීමට එරෙහි පෙත්සමකට වෘත්තීය සමිති නායකයින්ද සිය අත්සන් එකතු කරනු ලැබීය. එහිදී මාධ්‍ය වෙත අදහස් දැක්වූලංවිම ඒකාබද්ධ වෘත්තීය සමිති සංධානයේ කැඳවුම්කරු රන්ජන් ජයලාල්… “අද අපේ මේ උද්ඝෝෂණය හරහා පෙත්සම් අත්සන් කිරීම හරහා අපේ බලවත් අප්‍රසාදය ආණ්ඩුවට පළකරනවා. විශේෂයෙන්ම තමන්ගේ කැබිනට් ඇමතිවරුන්ට, ආණ්ඩුව නියෝජනය කරන පක්ෂවලට පවා නොකියා මේ අත්සන් කරපු හොර ගිවිසුම කුමක්ද කියලා තමයි මුළු රටම අහන්නේ. අප්පගේ මහප්පගේ බූදලය වගේ නිව් පෝට්‍රස් කියන සමාගමට මේ රටේ බලශක්තිය පවරලා දීල කරන්නේ ජාතික ආරක්ෂාව අනතුරේ හෙළීමක්. අද අත්සන් කරන පෙත්සමත් අරගෙන නොවැම්බර් 03 වෙනිදා බලාගාර, කාර්යාල, වැඩබිම්වලින් එළියට බැහැලා අපි එනවා කොළඹට. තුන් වෙනිදයින් පස්සේ අපි තීරණය කරනවා දැවැන්ත වැඩවර්ජනයටක යන්න. අපි කියනවා මතක් කරගන්න කියලා 1996 පැය 72 වැඩ වර්ජනය. පාලකයෝ රටේ ජනතාව පීඩාවට පත්කරලා තියෙද්දී වැඩවර්ජනයට යන්නේ අපි කැමැත්තෙන් නෙවෙයි. ආණ්ඩුවක් නෙවෙයි දැන් රට පාලනය කරන්නේ අයියලා මල්ලිලා කණ්ඩායමක. ඒ නිසා අපි කියනවා සහතිකයි ආණ්ඩුවේ පස්ස පැත්ත අපි බිම අන්නනවා.” යනුවෙන් පැවසීය.", "URL": "https://lankatruth.com/si/?p=125230", "Category": "පුවත්", "Parent URL": null}