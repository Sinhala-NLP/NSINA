{"Source": "Lankatruth", "Timestamp": "January 26, 2012", "Headline": "ජල සම්පාදනය කුරුණෑගල ජනතාවට පණුවෝ පොවයි", "News Content": "ජාතික ජල සම්පාදන හා ජලාපවහන මණ්ඩලය මගින් කුරුණෑගල නගරයට සපයනු ලබන පානීය ජලයෙහි ඇසට නොපෙනෙන කුඩා පණු විශේෂයක් සිටින බව හෙළිවී තිබේ. කුරුණෑගල රන්තලිය වැවේ ජල අපිරිසුදුතාව පිළිබඳව කරන ලද පැමිණිල්ලක් අනුව ජල සාම්පලයක් රසායනාගාර පරීක්ෂණයකට ලක්කිරීමෙන් පසු මේ ක්ෂුද්‍ර ජීවී විශේෂය සොයා ගෙන ඇත. පානීය ජලය අපවිත‍්‍රවීමට හේතුවී ඇත්තේ කුරුණෑගල නගරයට ජලය සපයන ස්වභාවික ජල උල්පතක් වන තැන්පාන ජලාශය ඉස්මත්තේ ජල මූලාශ‍්‍ර සිඳී යාම නිසා ජල මණ්ඩලය මගින් වැව් ජලය උපයෝගි කර ගැනීමේ හේතුව නිසා බව පැවසේ. කුරුණෑගල නගරය වටා ඇති කඳු මුදුන්වල ස්වභාවික ජල උල්පත් ප‍්‍රයෝජනයට ගැනීම කෙරෙහි අවදානය යොමු නොකර වැව් ජලය සැපයීමට ජලාපවාහන මණ්ඩලය කටයුතු යෙදීම සම්බන්යෙන් එම මණ්ඩලය කුරුණෑගල ජනතාවගේ දැඩි දෝෂ දර්ශනයට ලක්ව තිබේ. වැඩිදුරටත් ඔවුන් පවසන්නේ කුරුණෑගල නගරය දිවයිනේ දිස්ත්‍රික් ගණනාවකට කේන්ද්‍රස්ථානය වීඇති බැවින් කුරුණෑගල නගරයට දිනකට විශාල ජනකායක් පැමිණෙන බවත් ඔවුන් සහ නගරාසන්න පාසල්වල ශිෂ්‍ය ශිෂ්‍යාවන්ද නගරාසන්න ජනතාවද මෙම ජලය පරිභෝජනය කරන බැවින් බොවන රෝග ‍හෝ වෙනත් ආකාරයකට රෝගීතත්වයක් ඇතිවුවහොත් විශාල පිරිසක් පීඩාවට පත්වන බවයි.", "URL": "https://lankatruth.com/si/?p=1096", "Category": "පුවත්", "Parent URL": null}