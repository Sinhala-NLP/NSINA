{"Source": "Lankatruth", "Timestamp": "July 20, 2017", "Headline": "වත්කම් සැඟවූ සරණට අධිකරණයෙන් “දෙදහසක” දඩයක්", "News Content": "ජාතික ලොතරැයි මණ්ඩලයේ සභාපති ලෙස කටයුතු කළ වසර දෙකක කාලය තුළ වත්කම් බැරකම් ප්‍රකාශයට පත් නොකළ මහින්ද රාජපක්ෂ පාලනසමයේ හිටපු නියෝජ්‍ය අමාත්‍ය සරණ ගුණවර්ධන මහතාට එම වරදට අදාළව කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා රුපියල් 2000ක දඩ මුදලක් නියම කර තිබේ. අදාළ නඩුව ඉකුත් සතියේ කැඳවූ අවස්ථාවේදී අධිකරණය හමුවේ වරද පිළිගත් සරණ ගුණවර්ධන මහතාට දඬුවම් නියම කිරීම අද (20) දිනට නියම වී තිබුණි. එමෙන්ම ඔහුව පසුගිය 2016 වසරේ ඔක්තෝබර් 26වනදා ඇප මත නිදහස් කරනු ලැබුවේද අදාල චෝදනා පිළිගත් බැවිණි. ඒ අනුව අදාළ නඩුව කැඳවූ අවස්ථාවේදී කොළඹ ප්‍රධාන මහේස්ත්‍රාත් වරයා මෙම දඩය පනවා ඇත. වරදකරුට යමි හෙයකින් අදාළ දඩ මුදල ගෙවාගැනීමට නොහැකිනම් මාස 06ක සිරඳඬුවම් ලබාදෙන බවටද නියෝග කර තිබේ. සරණ ගුණවර්ධන මහතා ජාතික ලොතරැයි මණ්ඩලයේ සභාපති ලෙස කටයුතු කළ වසර 2005 දෙසැම්බර් මස 06 වැනිදා සිට 2006 ජුනි මස 30 වැනිදා දක්වා කාලය තුළත් 2007 වසරේ මාර්තු මස 31 වැනිදා සිටි ජූලි මස 31 දක්වා කාලය තුළත් වත්කම් ප්‍රකාශ හෙළි නොකළ බවට සරණ ගුණවර්ධනට එරෙහිව චෝදනා එල්ල වී තිබූ අතර එයට අදාළව අල්ලස් හෝ දූෂණ චෝදනා විමර්ශන කොමිසම විසින් නඩු දෙකක් පවරා තිබිණි. සරණ ගුණවර්ධන මහතා ජාතික ලොතරැයි මණ්ඩලයේ සභාපති සමයේ සිදු කළ රුපියල් තුන්කෝටි හැට ලක්ෂයක (රු. 36,000,000) වංචාවක් සම්බන්ධයෙන් සහ තවත් චෝදනා 107ක් සම්බන්ධයෙන් කොළඹ ප්‍රධාන මහේස්ත්‍රාත් අධිකරණයේද නඩු ක්‍රියාත්මක වෙමින් තිබිණ. එමෙන්ම ඔහුට එරෙහිව සංවර්ධන ලොතරැයි මණ්ඩලයේ වාහන කුලී පදනම මත ගැනීමේදී රජයට පාඩු කිරීම ඇතුළු සිද්ධීන් සහ කප්පම් ගැනීම් ඇතුළු වෙනත් චෝදනා සම්බන්ධයෙන්ද ඔහුට එරෙහිව තවත් නඩු 09ක් ක්‍රියාත්මක වේ.", "URL": "https://lankatruth.com/si/?p=37851", "Category": "පුවත්", "Parent URL": null}