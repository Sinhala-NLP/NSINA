{"Source": "Lankatruth", "Timestamp": "December 8, 2019", "Headline": "දකුණු ආසියානු ක්‍රීඩා තරඟවලට ගිය 13ක් ඩෙංගු වැළදී රෝහලේ", "News Content": "නේපාලයේ කත්මණ්ඩු නුවර පැවැත්වෙන දකුණු ආසියානු ක්‍රීඩා උළෙල සඳහා සහභාගීව සිටින ශ්‍රී ලාංකික ක්‍රීඩක ක්‍රීඩිකාවන් 13 දෙනෙකු, ඩෙංගු රෝගය හේතුවෙන් මේවනවිට රෝහල් ගතකර ඇතැයි, ශ්‍රී ලංකා කණ්ඩායම භාර වෛද්‍ය ලාල් ඒකනායක මහතා පවසයි. ක්‍රීඩක ක්‍රීඩිකාවන් සිව්දෙනෙකු තවදුරටත් රෝහල් ගතව ප්‍රතිකාර ලබන බවත් ඔවුන්ගේ තත්වය අවධානම් නොවන බවත් වෛද්‍ය ලාල් ඒකනායක මහතා පවසයි. නේපාල වෛද්‍යවරුන්ට අමතරව මෙරට වෛද්‍යවරයෙකු ද ලබාදෙන ලෙස මෙරට බලධාරීන්ගෙන් මේවනවිට ඉල්ලීමක් කර ඇතැයි ද ඒ මහතා පැවසීය. ඒ සඳහා නේපාල වෛද්‍ය බලධාරීන් එකඟතාව පලකර ඇති බව ද වෛද්‍ය ලාල් ඒකනායක මහතා පවසයි. මෙම ක්‍රීඩක ක්‍රීඩිකාවන් 13 දෙනොගෙන් 12 දෙනෙකුට ඩෙංගු රෝගය වැලදී ඇත්තේ මෙරටදී බව අනුමාන කරන අතර ඔවුන් 12 දෙනා සුගතදාස හෝටලයේ නවාතැන්ගෙන සිටි බවත් වෛද්‍ය ලාල් ඒකනායක මහතා පැවසීය.", "URL": "https://lankatruth.com/si/?p=86891", "Category": "පුවත්", "Parent URL": null}