{"Source": "Lankatruth", "Timestamp": "November 10, 2019", "Headline": "අපේ දරුවන්ට සුභදායක රටක් ගොඩනගන්න එකතු වෙන්න…", "News Content": "අපේ දරුවන්ට සුභදායක රටක් ගොඩනගන්න ජාතික ජන බලවේගය වටා එකතු වන්න යැයි අයිතීන් උදෙසා කාන්තාවෝ සංවිධානයේ සම සභාපතිනී සරෝජා පෝල්රාජ් මහත්මිය අවධාරණය කරයි. ඇය මේ බව පැවසූවේ පසුගිය 08වනදා මාතරදී පැවති, ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරීමේ ජන රැලිය අමතමිණි. එහිදී වැඩිදුරටත් අදහස් දැක්වූ සරෝජා පෝල්රාජ් මහත්මිය… “මේ වෙලාවේ ඉතා සතුටින්ම සිටින ජනතාව ඉන්නේ ජාතික ජන බලවේගයේ වේදිකාව වටා කියලා අපි කියනවා. මේ රටේ ජනතාවගේ සියලු රීරිමාංශ සූරාකන මේ විලිලැජ්ජා නැති දේශපාලන සංස්කෘතිය වෙනස් කරන්න උදාර අභිමානවත්, ජනතාවට පිටකොන්දක් දෙන්න පුළුවන්, නිදහසේ සතුටින් ජීවත්වෙන්න පුළුවන්, ජනතාවක් නිර්මාණය කරන්න පුළුවන් වේදිකාවක්, බලවේගයක් සහ ඒ බලවේගය ඉදිරියට ගෙනයන්න පුළුවන් නායකත්වයක් අපිට හම්බවෙලා තිබෙනවා. ඒ තමයි ජාතික ජන බලවේගය. අපිට ආඩම්බර වෙන්න කාරණා රැසක් තිබෙනවා. විශේෂයෙන්ම මේ වෙනකොට ඔබ අපි සියලු දෙනාම ජයග‍්‍රාහී බව විශ්වාසය කරන්න. ඒක සුළුපටු ජයක් නොවෙයි. අවුරුදු 71ක් වංචාවෙන්, දූෂණයෙන් සහ හොරාකෑම්වලින් පිරිලා තිබුණු මේ ලංකාවට කිසිදු ලාභ අපේක්ෂාවකින් තොරව, දේශපාලනය ස්වේච්ඡා සේවයක් වගේම ගරු සේවයක් බවට පත්කරන්න පුළුවන්, අලූත් දේශපාලන පිටුවක් අරඹන දිනය තමයි මේ නොවැම්බර් 16 වැනිදා, අහිමි කරපු සතුට නැවත ලබාගැනීමේ දිනය තමයි නොවැම්බර් 16 වැනිදා කියන්නේ. පසුගිය 20 වැනිදා වන විට අපි ලංකාවේ කාන්තා සංවිධාන, ස්ත්‍රීවාදී ප‍්‍රගතිශීලී චින්තනයක් සහිතව, අපේ රටේ ඉදිරිගමන වෙනුවෙන් ඒකරාශී කරන්න පුළුවන් කාන්තා සංවිධාන 18කට ආසන්න ප‍්‍රමාණයක් ඒකරාශීවෙලා, අපි ප‍්‍රගතිශීලි ස්ත්‍රී එකමුතුවක් සංවිධානය කළා. සමස්ත ලංකාවේ ශ්‍රී ලංකා කාන්තා පරපුරේම අභිලාෂයන් වෙනුවෙන් ජාතික ජන බලවේගයේ අපේක්ෂක අනුර කුමාර දිසානායක සහෝදරයා දිනවීම සඳහා අපි, ස්ත්‍රී ප‍්‍රඥප්තියක් ඉදිරිපත් කළා. ඒ නිසා ප‍්‍රගතිශීලී ස්ත්‍රී එකමුතුව අනුර කුමාර දිසානායක සහෝදරයාගේ සහායට ඉහළින්ම දායක වෙමින් සිටිනවා. අපි බලාපොරොත්තු වෙනවා සිංහල, දෙමළ, මුස්ලිම් ජනතාවට එකාවන්ව ජීවත්වීමට පුළුවන්, ඒ වගේම අපේ අනාගත දරුවන්ට සුබදායක සුන්දර ශ්‍රී ලංකාවෙක් ගොඩනඟන්න, මේ රටේ සියලුම ජනයාට එකසමානව අභිමානයෙන් යුතුව ජීවත් විය හැකි, රට ගොඩනැඟිය හැකි එකම බලවේගය ජාතික ජන බලවේගයයි. ලංකාවේ උපදින දරුවන්ගෙන් 16% දෙනෙක් නිසි බර නැතිව තමයි උපදින්නේ. ලංකාවේ පාසල් දරුවන්ගෙන් 52%ක් රක්තහීනතාවයෙන් පෙළෙනවා. අපේ රට දකුණු ආසියාවේ මන්දපෝෂණයෙන් පෙළෙන රටවල් අතරින් දෙවන තැනයි අපේ රටට තිබෙන්නේ. ලංකාවේ ගර්භිණී කාන්තාවන්ගෙන් 40%ට ආසන්න ප‍්‍රමාණයක් රක්තහීනතාව හා ඌන පෝෂණයෙන් පෙළෙනවා. එහෙත් රටක ඉඳගෙන මෙතෙක් කල් අපි අනුන්ට රජවෙන්න කතිරය ගැහැව්වා. ආදරණීය සහෝදරයනි, දියණිවරුනි, මව්වරුනි, මේ ඔබේ අවස්ථාව. අපි තවදුරටත් නාස්තිකාර මිනිසෙක් මෙම 16 වැනිදාට ජනාධිපතිවරණ පුටුවේ වාඩිකරවන්නේ නැහැ කියන අධිෂ්ඨානය ඇතිව, අපේ කතිරයේ බලය පාවිච්චිකර, ඔබ අප හැමදෙනාගේ දරුවන්ගේ හෙට දිනයන් යහපත් කිරීමේ අරමුණින් මාලිමාව ඉදිරියේ කතිරය ගසා අනුර කුමාර දිසානායක සහෝදරයාව දිනවන ලෙස අපි ඔබට එක හඬින් ආරාධනා කරනවා.”", "URL": "https://lankatruth.com/si/?p=85242", "Category": "පුවත්", "Parent URL": null}