{"Source": "Lankatruth", "Timestamp": "June 21, 2018", "Headline": "රාජපක්ෂ සමයේ වංචා දූෂණ විමර්ශනය කළ FCID නිලධාරීන් 03ක් දොට්ට", "News Content": "රාජපක්ෂ පාලන සමයේ රාජපක්ෂ පවුලේ සාමාජිකයින් විසින් සිදු කළ මහා පරිමාණයේ වංචා දූෂණ සම්බන්ධයෙන් විමර්ශන කටයුතු සිදු කළ පොලිස් අපරාධ විමර්ශන කොට්ඨාශයේ නිලධාරීන් තිදෙනෙකු එම කොට්ඨාශයෙන් ඉවත් කර ඇතැයි වාර්තා වේ. මෙහිදී මුදල් විශුද්ධිකරණ පනත උල්ලංඝනය කිරිම, කූට ලේඛන පිළියෙළ කිරීම, සාපරාධී විශ්වාසය කඩකිරීම, සාපරාධී සාවද්‍ය පරිහරණ, රේගු පනතට ගැනෙන වැරදි සිදුකිරීම ඇතුළු චෝදනා ගණනාවක් සම්බන්ධයෙන් කාල්ටන් ස්පෝර්ට් නෙට්වර්ක් හෙවත් CSN ආයතනයට එරෙහිව විමර්ශන කළ නිලධාරියා ඉවත් කිරිම බලවත් සැකයකට හේතු වී ඇතැයි පොලිස් මූලස්ථාන ආරංචිමාර්ග පවසයි. මෙම නිලධාරියා උක්ත විමර්ශනවලට අදාළව සිංගප්පූරුවට පවා ගොස් විමර්ශන සිදුකර රාජපක්ෂවරුන් අයතා ලෙස උපයාගෙන තිබූ කෝටි ගණනක මුදලක් යළි රජයට අයත්කර දීමටද කටයුතු කළ අයෙකි. එසේම මහා මාර්ග අමාත්‍යාංශයේ සිදුව ඇති බරපතල වංචා දූෂණ හා හම්බන්තොට වරායේ බංකරින් ගනුදෙනුවකට අදාළව සිදුව ඇති මූල්‍ය වංචා සම්බන්ධයෙන් විමර්ශනය කළ නිලධාරීන් දෙදෙනාද මෙසේ ඉවත් කර තිබේ. මෙසේ ඉවත් කර ඇති නිලධාරීන් වංචා දූෂණ විමර්ශන සම්බන්ධයෙන් විදේශයන්හි විශේෂඥ පුහුණුවක් ලැබූවන් වීම විශේෂත්වයකි. මූලාශ්‍ර මිරර්", "URL": "https://lankatruth.com/si/?p=54862", "Category": "පුවත්", "Parent URL": null}