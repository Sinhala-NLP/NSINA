{"Source": "Lankatruth", "Timestamp": "September 22, 2012", "Headline": "අධිකරණයේ ස්‌වාධීනත්වයට එරෙහි වන කුමන්ත්‍රණකරුවන් වහා හෙළිකරණු – ජවිපෙ", "News Content": "අධිකරණයේ ස්‌වාධීනත්වයට එරෙහි වන කුමන්ත්‍රණකරුවන් වහාම රටට හෙළිදරව් කරන්නැයි ජනතා විමුක්‌ති පෙරමුණ අධිකරණ සේවා කොමිෂන් සභාවෙන් ඉල්ලීමක්‌ කරයි. එම පක්ෂයේ ප්‍රචාරක ලේකම් විජිත හේරත් මහතා දිනපතා පුවත්පතකට ප්‍රකාශයක් ලබාදෙමින් මේ බව පවසා ඇත. ඉකුත් දිනයකදී මෙම කොමිෂන් සභාව පළමු වරට මාධ්‍ය නිවේදනයක්‌ නිකුත් කළ බවත් එහි කුමන්ත්‍රණකරුවන් පිළිබඳව ලිඛිතව දැන්විය හැකි බවට සඳහන්ව තිබූ බවත් ජවිපෙ ප්‍රචාරක ලේකම්වරයා පවසයි. අධිකරණය ස්‌වාධීන ආයතනයක්‌ බවද එහි ස්‌වාධීනත්වය තවදුරටත් ආරක්‍ෂා කිරීමට නම් කුමන්ත්‍රණකරුවන් වහාම හෙළි කළ යුතු බවද හෙතෙම පෙන්වා දෙයි. එසේම කුමන්ත්‍රණකරුවන් කවුරුන්ද කියා රටේ ජනතාවට දැනගත හැකිනම් ඔවුන්ගෙන් අධිකරණයේ ස්‌වාධීනත්වය ආරක්‍ෂා කිරීම වෙනුවෙන් මහජනතාවට පෙළගැසිය හැකි බවද විජිත හේරත් මහතා වැඩිදුරටත් පවසයි.", "URL": "https://lankatruth.com/si/?p=4282", "Category": "පුවත්", "Parent URL": null}