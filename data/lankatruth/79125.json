{"Source": "Lankatruth", "Timestamp": "August 15, 2019", "Headline": "අනවශ්‍ය මැතිවරණ වියදම් නතර කරන පනත් කෙටුම්පත සම්මත කිරීම සොරකමට විරුද්ධ දේශපාලකයන්ගේ වගකීම", "News Content": "මැතිවරණ සඳහා අපේක්ෂකයන් සිදුකරන අනවශ්‍ය වියදම් නතර කිරීමට මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය හා පැෆරල් සංවිධානය එක්ව මැතිවරණ වියදම් නියාමනය කිරීමේ ලේඛනයක් සකස් කර ඇතැයි මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානයේ ජාතික සම්බන්ධීකාරක මංජුල ගජනායක මහතා පවසා තිබේ. ඊයේ(14) මරදාන පිහිටි සමාජ හා සමයික කේන්ද්‍රයේ පැවති මාධ්‍ය හමුවකට එක්වෙමින් මංජුල ගජනායක මහතා මේ බව පවසා තිබේ. එසේම මැතිවරණ සම්බන්ධ නඩු තීන්දු ප්‍රමාද වීම අවාසනාවන්ත තත්වයක් බවත් එම නඩු තීන්දු කඩිනමින් ලබාදීමට වෙනමම අධිකරණයක් ස්ථාපිත කළ යුතුව ඇති බවත් ඒ මහතා පවසා තිබේ. වැඩිදුරටත් අදහස් දැක්වූ ඒ මහතා… “පළාත් සභා අටක් මේ වනවිට විසුරුවා හැර තිබෙනවා. පළාත් සභා ඡන්දය පැවැත්වීම සම්බන්ධයෙන් ශ්‍රේෂ්ඨාධිකරණයේ තීන්දුව ඉදිරියේදී ලැබීමට නියමිතව තිබෙනවා. ශ්‍රේෂ්ඨාධිකරණය මේ පිළිබඳව ගන්නා කවර තීරණයක් වුවත් පිළිගැනීමට අපි බැඳී සිටිනවා. ඡන්ද කල් නොදැමීමේ සංස්කෘතියක් අපි ඇති කර ගත යුතුයි. ඒ වෙනුවෙන් අපිත් අවස්ථා කිහිපයකදීම අධිකරණයට ගොස් තිබෙනවා. නමුත් මේවායේ තීන්දු ලබාදීම සඳහා යම්කිසි කාලයක් ගතවෙනවා. ඒ නිසා මැතිවරණ සඳහා පවත්නා නඩු විභාග කිරීම සඳහා මේ රටේ වෙනමම අධිකරණයක් ස්ථාපිත කළ යුතුයි. යම් තීරණාත්මක මැතිවරණ පෙත්සමක් සැලකිය යුතු කලක් ප්‍රමාද වීම ඉතා අවාසනාවන්ත තත්වයක්. ජනාධිපතිවරණයට තවත් කෙටි කලක් තිබියදීම වියදම් කිරීම අරඹා තිබෙනවා. දේශපාලන පක්ෂ මේ සඳහා දිනපතා රුපියල් මිලියන ගණන් වියදම් කිරීම අරම්භ කර තිබෙනවා. මැතිවරණ සඳහා වැයවන අනවශ්‍ය වියදම් නතර කිරීම සඳහා මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය හා පැෆ්රල් සංවිධාන මැතිවරණ වියදම් නියාමනය කිරීමේ පනත් කෙටුම්පතක් හා සමාන ලේඛනයක් සකස් කර තිබෙනවා. මැතිවරණ කොමිසන් සභාවත් පනත් කෙටුම්පතක් සකස් කොට ඇති අතර එය දැනටමත් නීති කෙටුම්පත් දෙපාර්තමේන්තුවේ අනුමැතියෙන් නීතිපතිවරයා වෙත ලැබී තිබෙනවා. මෙය කඩිනමින් පාර්ලිමේන්තුවේ සම්මත කර ගැනීම සොරකමට විරුද්ධ දියුණු දේශපාලන සංස්කෘතියකට ලැදි දේශපාලන නායකයන්ගේ වගකීම විය යුතුයි. මේ රටේ මැතිවරණ වියදම් ගැන දත්ත හා සංඛ්‍යා ඇත්තේ ඉතා අවම වශයෙන්. මැතිවරණ කොමිසන් සභාව වෙත රජයෙන් ලබා දෙන මුදල් පිළිබඳ නිල වාර්තා වලට අනුව ජනාධිපතිවරණය 2005, මුලු වියදම මිලියන 715 ක්, ජනාධිපතිවරණය 2010, මුලු වියදම මිලියන 1856 ක්, ජනාධිපතිවරණය 2015 මුලු වියදම මිලියන 2706 ලෙස සටහන් වෙනවා. එළඹෙන ජනාධිපතිවරණය 2020, මුලු වියදම මිලියන 4,000 කට ආසන්න වේ. මේ මුදල් මැතිවරණ කොමිසන් සභාව නිල වශයෙන් වැය කල මුදල් පමණයි. මෙයට අමතරව මැතිවරණ ප්‍රචාරය, ගමනාගමන , ප‍්‍රචාරක රැලි පැවැත්වීම, තම ආධාරකරුවන්ට විවිධ වරප‍්‍රසාද මෙන්ම ආහාරපාන ආදිය ලබා දීම සඳහා වැය කර ඇති මුදල බිලියන 5 කට ආසන්න විය හැකියි. මේවා පිළිබඳ කිසිඳු නිල සංඛ්‍යා ලේඛනයක් ඉදිරිපත් වන්නේ නැහැ. මෙවර ජනාධිපතිවරණයේ බොහෝ වියදම් පිළිබඳ දිවයිනම ආවරණය වනසේ මැතිවරණ ප‍්‍රචණ්ඩ ක්‍රියා නිරීක්ෂණ මධ්‍යස්ථානය මගින් සමීක්ෂණයක් සිදුකෙරේ. මැතිවරණය අවසන්ව මසක් ඇතුළත අදාළ වාර්තාව ජනගත කිරීමට අපේක්ෂා කරනවා”", "URL": "https://lankatruth.com/si/?p=79125", "Category": "පුවත්", "Parent URL": null}