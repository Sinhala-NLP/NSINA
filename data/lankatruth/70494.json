{"Source": "Lankatruth", "Timestamp": "March 16, 2019", "Headline": "බැදුම්කරය මෙන් එකොළොස් ගුණයක පාඩුවක් කිරීමට ආණ්ඩුව සැරසෙයි", "News Content": "කෙරවලපිටිය එල්.එන්.ජී. බලාගාර ටෙන්ඩරය නිසි ක්‍රියා පරිපාටියෙන් බැහැරව චීන සමාගමකට ලබාදීම සදහා කැබිනට් මණ්ඩලය ගෙන ඇති තීරණය හේතුවෙන් රුපියල් බිලියන 90ක අලාභයක් රටට සිදුවන බව ලංකා විදුලි සේවක සංගමය චෝදනා කරයි. කොළඹ සමාජ හා සාමායික කේන්ද්‍රයේ පැවති මාධ්‍ය හමුවක් කැඳවමින් එම සංගමය මේ බව පවසා සිටියේය. ලක්දනවි නමැති දේශීය සමාගම විසින් විදුලි ඒකකයක් සදහා රුපියල් 14.97ක මිලක් ලබාදී තිබියදී රුපියල් 15.97ක මිලක් ලබාදුන් චීන සමාගම තෝරා ගැනීම මඟින් ටෙන්ඩර් ක්‍රියාදාමයේදී අනුගමනය කල යුතු විදුලිබල පණතේ සදහන් අවම මිල පිළිබඳ නීතිමය ප්‍රතිපාදන උල්ලංඝනය වන බව මාධ්‍ය හමුව අමතමින් එම සංගමයේ ප්‍රධාන ලේකම් රංජිත් ජයලාල් මහතා ප්‍රකාශ කළේය. මෙම ටෙන්ඩරය සම්බන්ධව ආණ්ඩුව නිසි ක්‍රමවේදයට අනුව ක්‍රියා නොකරමින් රටට අතිවිශාල මූල්‍ය පාඩුවක් සිදුකිරීමට සැරසෙන්නේ නම් ඊට විරෝධය පලකරමින් වෘත්තීය ක්‍රියාමාර්ගවලට එළඹීමට සූදානම් බවද එම සංගමය සඳහන් කළේය.", "URL": "https://lankatruth.com/si/?p=70494", "Category": "පුවත්", "Parent URL": null}