{"Source": "Lankatruth", "Timestamp": "July 27, 2023", "Headline": "ආර්ථිකය ගොඩ ගන්නා බව පෙන්වීමට රනිල් – නන්දලාල් ඉලක්කම් ජිල්මාට්වල", "News Content": "මෙරට ආර්ථිකය ගෝඨාභය රාජපක්ෂ සමයේ බිඳ වැටීමෙන් ගොඩ ගෙන ඇති බව දැක්වීමට නොයෙක් සංඛ්‍යා දත්ත විකෘති කිරීම් මුදල් ඇමති ලෙස රනිල් වික්‍රමසිංහ සහ මහ බැංකු අධිපති ආචාර්ය නන්දලාල් වීරසිංහ සිදු කරමින් තිබෙන්නේ දැයි බලවත් සැකයක් මතුවී තිබේ. මෙම සැකයට හේතුවී තිබෙන කරුණු මෙසේය. ශ්‍රී ලංකා මහ බැංකුව සතිපතා නිකුත් කරන ආර්ථික තොරතුරු අනුව 2023 මාර්තු මස අවසන් වනවිට මධ්‍යම රජයේ නොපියවූ සමස්ත ණය ප්‍රමාණය රුපියල් බිලියන 26,927.89ක් ලෙස දැක්වේ. පසුගිය වසර අවසන් වනවිට එම ණය ප්‍රමාණය රුපියල් බිලියන 27,492.03ක් බවද එම මට්ටමට වඩා ණය බර මාස තුනක් තුළ අඩුකර ඇති බව මේ දත්ත අනුව කියවේ.  එහෙත් ඉහත දැක්වෙන මහ බැංකු වාර්තාවේ ම 3.1 වගුව අනුව වසරේ මුල් මාස 4 තුළ රජයේ සමස්ත ආදායම රුපියල් බිලියන 821.35ක් බවත්, ශුද්ධ වියදම රුපියල් බිලියන 1,645.60ක් සහ එම කාලය තුළ අයවැය හිඟය රුපියල් බිලියන 824.26ක් බව දැක්වේ. එම දත්ත අනුව මධ්‍යම රජයේ ණය ප්‍රමාණය පහත වැටෙන්නේ කෙසේ දැයි ප්‍රශ්නයක් මතු වේ.  ඊට අමතරව මුදල් අමාත්‍යංශය නිකුත් කරන වසර මැද වාර්තාව අනුව ජනවාරි සිට අප්‍රේල් දක්වා රජයේ මුලු ආදායම රුපියල් බිලියන 820ක් වන අතර රජයේ ණය පොලිය ගෙවීම සඳහා පමණක් රුපියල් බිලියන 818කට මදක් වැඩි මුදලක් දැරීමට සිදුවී ඇත. මෙම තත්වය තුළ රාජ්‍ය ණය ප්‍රමාණය පහත වැටෙන්නේ කෙසේදැයි නැවතත් ප්‍රශ්නයක් මතුවේ.  එමෙන්ම මුදල් අමාත්‍යංශය විසින් නිකුත් කර තිබෙන වාර්තාවක් අනුව වසරේ මුල් මාස 3 තුළ රජයේ සමස්ත ණය බර ඩොලර් බිලියන 7කින් ඉහල ගොස් ඇති බව දැක්වේ. ඒ සම්බන්ධයෙන් ලංකා ටෘත් පළකළ ප්‍රවෘත්තිය සහ මුදල් අමාත්‍යංශ වාර්තාව පහත දැක්වේ. එකිනෙකට පරස්පර විරෝධී මෙම සංඛ්‍යා දත්ත අනුව පැහැදිලි වන්නේ රටේ ආර්ථිකය සම්බන්ධයෙන් වර්තමාන මහ බැංකු අධිපතිවරයා සහ මුදල් ඇමති ඉදිරිපත් කරන දත්තවල විශ්වාසනීයත්වය පිළිබඳව බරපතළ ගැටළු මතුවන බවය.  මෙම වසරේ මුල් මාස තුනේදී රාජ්‍ය ණය ප්‍රමාණය ඩොලර් බිලියන 7කින් ඉහළ දමා ඇති බව මුදල් අමාත්‍යංශය මගින් නිකුත් කරන ණය වාර්තාවෙන් හෙළිවේ. පසුගිය 2022 වසර අවසන් වනවිට මෙරට සමස්ත දේශීය ණය ප්‍රමාණය ඩොලර් බිලියන 40.123 සිට 2023 මාර්තු 31 දින වනවිට ඩොලර් බිලියන 46.900 දක්වා ඉහල දමා තිබේ. එම කාලය තුළ විදේශ ණය ප්‍රමාණය ඩොලර් බිලියන 35.976 සිට 36.090 දක්වා ඉහල දමා තිබේ. මේ අනුව මාස තුනකදී ඩොලර් බිලියන 7කට ආසන්න සමස්ත ණය ප්‍රමාණයක් රනිල් වික්‍රමසිංහ ආණ්ඩුව විසින් ලබා ගෙන ඇත. දිනදී ණය ගැනීමේ සාමාන්‍ය ඩොලර් මිලියන 76.2ක් ණය ලබා ගෙන ඇත. නිල දත්තවලදී රුපියල්වලින් සඳහන් කරනවා වෙනුවට පවතින අවිනිශ්චිත විනිමය අනුපාත හේතුවෙන් ඩොලර්වලින් සඳහන් කිරීමට යොමුවී තිබේ.", "URL": "https://lankatruth.com/si/?p=149668", "Category": "ආර්ථික පුවත්", "Parent URL": null}