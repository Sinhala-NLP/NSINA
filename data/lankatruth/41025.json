{"Source": "Lankatruth", "Timestamp": "September 16, 2017", "Headline": "බැඳුම්කර විමර්ශන අවසන් වෙන්නේ කිසිම විසඳුමක් නැතුවයි – ඇමති රංගෙබණ්ඩාර කියයි", "News Content": "බැඳුම්කර ගනුදෙනුවට අදාළව සිදු කරන විමර්ශන විසඳමකින් තොරව අවසන්වීමට ඉඩ ඇති බව වාරිමාර්ග රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ මෙම චෝදනාවට අදාළ කරුණු අධිකරණයක් හමුවේ ඔප්පු කර පෙන්වීමට හැකියාවක් නොමැති බවය. එමෙන්ම මෙම ගැටළුවද මිලේනියම් සිටි සිද්ධිය විසඳුනු ආකාරයට සමාන කළ හැකි බවද අමාත්‍යවරයා පවසයි. කෙසේ වෙතත් කමිටු පත් කරමින් හා කොමිෂන් සභා පත්කරමින් ඒ පිළිබඳ විමර්ශන සිදු කිරීමට පියවර ගෙන ඇති බවත් එහිදී යම් යම් කරුණු ඔප්පු වෙමින් තිබුණද ඒවා ඇතැම් විට අධිකරණයකදී ඔප්පු කිරීමට අවස්ථාවක් නොලැබෙනු ඇති බවත් පාලිත රංගේ බණ්ඩාර අමාත්‍යවරයා පෙන්වා දෙයි. මිලේනියම් සිටි සිද්ධීයේදී දැවැන්ත හඩක් නැගුණද කුමන විමර්ශන දියත් වුවද නඩුවක් ක්‍රියාත්මක නොවීමෙන් හා වරදකරුවෙක් හෙළිදරව් නොවීමෙන් එහි අවසානය සිදු වූ බවත් එවැනිම ආකාරයකින් බැඳුම්කර සිද්ධියද නිමාවට පත්වීමට ඉඩ ඇති බවත් ඔහු පවසයි. ආණමඩුව ප්‍රදේශයේ පැවති රැස්වීමකදී අමාත්‍යවරයා මේ බව පවසා ඇත.", "URL": "https://lankatruth.com/si/?p=41025", "Category": "පුවත්", "Parent URL": null}