{"Source": "Lankatruth", "Timestamp": "November 10, 2022", "Headline": "පොළොන්නරුව, දිඹුලාගල හඳපාන්විල පුරාවිද්‍යා රක්ෂිතය ඩෝසර් කරලා", "News Content": "ඓතිහාසික හා පුරාවිද්‍යාත්මක අතින් ඉතා ඉහළ වැදගත්කමක් ඇති වසර 2,000කටත් වඩා ඉපැරණි පොළොන්නරුව, දිඹුලාගල, හඳපාන්වීල පුරාවිද්‍යා රක්ෂිතය කිසියම් පුද්ගලයෙකු විසින් ඩෝසර් කර පුරාවස්තු රාශියක් විනාශ කර ඇතැයි පොළොන්නරුව පුරාවිද්‍යා කාර්යාලය පවසයි. මෙම ස්ථානය ලජ්ජිතිස්ස රජු විසින් කරවා සංඝරත්නයට පූජා කළ විහාරාරාම සංකීර්ණයක් බව එහි ඇති සෙල්ලිපියක සඳහන් වේ. එමෙන්ම රුවල් නැවක සංකේතයක් සහිත පුරා විද්‍යාත්මක සලකුණක්ද මෙම ස්ථානයේ පවතී. මේ සම්බන්ධයෙන් පුරාවිද්‍යා නිලධාර්න් සිදු කළ ක්ෂේත්‍ර පරීක්ෂණයේදී අනාවරණය වී ඇත්තේ ඉපැරණි ගල් කණු හා ගල් පුවරු ආදී පුරාවස්තු රැසක් විනාශ කර ඇති බවයි. මීට සම්බන්ධ සැකකරුවන් අත්අඩංගුවට ගැනීම සඳහා මනම්පිටිය පොලීසියට පැමිණිල්ලක් ඉදිර්පත් කළ බව පොළොන්නරුව පුරාවිද්‍යා සහකාර අධ්‍යක්ෂ නලීන් වීරරත්න පවසයි. මෙම ඓතිහාසික පුරාවිද්‍යා ස්ථානය නිසි ලෙස සංරක්ෂණය කර නොමැති බැවින් පුරාවිද්‍යාත්මක හා ඓතිහාසික වශයෙන් ඉතා වැදගත් සාක්ෂි රැසක් මේ නිසා විනාශ වී ඇති බවත් මෙම ස්ථානය එම ප්‍රදේශයේම භික්ෂුවක් විසින් අත්තනෝමතිකව විනාශ කර ඇති බවට තොරතුරු ලැබී තිබෙන බවත් ඔහු වැඩිදුරටත් පවසයි.", "URL": "https://lankatruth.com/si/?p=141837", "Category": "පරිසර", "Parent URL": null}