{"Source": "Lankatruth", "Timestamp": "May 23, 2019", "Headline": "225ම එපා කියන්නේ දේශපාලන කොන්ත‍්‍රාත්කාරයෝ…", "News Content": "දේශපාලකයෙකු නොවන පුද්ගලයෙකු රටේ නායකයා විය යුතු බවත් පාර්ලිමේන්තු මන්ත්‍රීවරු 225ම එපා යැයි කියන්නේත් ජනතාව මුලා කරමින් බටහිර න්‍යාය පත්‍රවලට අනුව දේශපාලන කොන්ත‍්‍රාත්තුවක් ඉටු කරන පිරිසක් යැයි විශ්‍රාමික ජනාධිපති, විපක්ෂ නායක මහින්ද රාජපක්ෂ මහතා සඳහන් කරයි. මහින්ද රාජපක්ෂ මහතා මේ බව සඳහන් කර ඇත්තේ අද (23) කොළඹදී පැවති වැඩසටහනක් අවසානයේ මාධ්‍ය වෙත අදහස් දක්වමිනි. එහිදී වැඩිදුරටත් අදහස් දැක්වූ විශ්‍රාමික ජනාධිපති, විපක්ෂ නායක මහින්ද රාජපක්ෂ මහතා… “දේශපාලනඥයෙක් එපා, 225ම එපා, කියලා ජනතාව ගොනාට අන්දන්න හදන අය කරන්නෙත් දේශපාලන කොන්ත‍්‍රාත්තුවක්. මෙහෙම කියලා තෝරගන්න කෙනාත් අන්තිමට කරන්නේ දේශපාලනයමයි. ළඟදී පාරවල් වහලා ඇමැතිවරුන්ගේ වාහන පේළියක් ගියාම ජනතාව ඊට දැඩි විරෝධයක් පල කළා. ඒ විරෝධය සංවිධානය වෙලා කරපු දෙයක් නෙවෙයි. ජනතාව ආණ්ඩුවේ ක්‍රියාවන් නිසා මොන තරම් පීඩනයකට පත්වෙලා ඉන්නවාද කියන දෙයයි මෙයින් පැහැදිලි වෙන්නේ.” යැයි පවසා තිබේ.", "URL": "https://lankatruth.com/si/?p=74476", "Category": "පුවත්", "Parent URL": null}