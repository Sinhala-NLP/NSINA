{"Source": "Lankatruth", "Timestamp": "December 29, 2011", "Headline": "වෛද්‍ය සභාවේ සභාපති ධූරය මහාචාර්ය කාලෝට?", "News Content": "දැනට ශ්‍රී ලංකා වෛද්‍ය සභාවේ සභාපති ධූරය දරන මහාචාර්ය ලලිතා මෙන්ඩිස් මහත්මිය එම තනතුරෙන් ඉවත්කර තමන්ට හසුරුවා ගතහැකි අයෙක් එම තනතුරට පත් කිරීමට ආණ්ඩුව කටයුතු කරමින් සිටින බව වාර්තාවේ. මෙයට මූලික හේතුව වී ඇත්තේ ශ්‍රී ලංකා වෛද්‍ය සභාව පෞද්ගලික වෛද්‍ය විද්‍යාල පිහිටුවීමට තරයේ විරුද්ධවීමයි. පෞද්ගලික විශ්ව විද්‍යාල පනත පාර්ලිමේන්තුවට ගෙනඒමට පෙර ශ්‍රී ලංකා වෛද්‍ය සභාවේ සභාපති ධූරයට මහාචාර්ය කාලෝ ෆොන්සේකා පත් කිරීම ආණ්ඩුවේ අරමුණ වී තිබේ. මහාචාර්ය කාලෝ ෆොන්සේකා 2006වසරේදී පිලියන්දල මාකන්දන ප්‍රදේශයේ පිහිටවූ විග්නන් පෞද්ගලික වෛද්‍ය විද්‍යාලයේ අධ්‍යක්ෂ ධූරය භාර ගත්තේය. ගොඩනැගිලි සංකීර්ණයද ඉදිකර පළමු සිසු කණ්ඩායමද බදවා ගත් පසු පැන නැගුණු සිසු විරෝධතානිසා ‍එම පෞද්ගලික විශ්ව විද්‍යාලය අතරමග නතර කිරීමට සිදුවිය. කාලෝ ‍ෆොන්සේකා මහතාගේ පත්වීමට වෛද්‍ය සංගම් සහ වෛද්‍යවරු දැඩි විරෝධයක් දක්වති.", "URL": "https://lankatruth.com/si/?p=663", "Category": "පුවත්", "Parent URL": null}