{"Source": "Lankatruth", "Timestamp": "July 22, 2019", "Headline": "රටපුරා ගුරු විදුහල්පතිවරු සැප්. 26, 27 අසනීප නිවාඩු වාර්තා කිරීමේ ක‍්‍රියාමාර්ගයක", "News Content": "වසර 22ක් තිස්සේ නොවිසඳී ඇති වැටුප් විෂමතාවය විසඳීම ඇතුළු ප‍්‍රධාන ඉල්ලීම් කිහිපයක් මුල්කරගනිමින් ගුරු විදුහල්පතිවරු ආරම්භ කළ වෘත්තීය ක‍්‍රියාමාර්ගයේ ඉදිරි ක‍්‍රියාමාර්ග ආරම්භ කරමින් සැප්තැම්බර් 26 සහ 27 යන දෙදින තුළ අසනීප නිවාඩු වාර්තා කිරීමේ ක්‍රියාමාර්ගයක් දියත් කිරීමටත් සැප්තැම්බර් 26 වනදා කොළඹදී දැවැන්ත උද්ඝෝෂණයක් පැවැත්වීමටත් තීරණය කර ඇති බව ලංකා ගුරුසේවා සංගමයේ ප‍්‍රධාන ලේකම් මහින්ද ජයසිංහ මහතා පවසයි. අධ්‍යාපන අමාත්‍යාංශය විසින් ගුරු විදුහල්පතිවරුන් හා රටේ ජනතාව රවටමින් විවිධ රුපියල් ලක්‍ෂ ගණනින් ජනතා මුදල් වැයකරමින් පත්තරවල දැන්වීම් පලකළද ගුරුවරුන්ගේ වැටුප් විෂමතාවය ඉවත් කිරිම වෙනුවෙන් කිසිදු ක‍්‍රියාමාර්ගයක් ආණ්ඩුව ගෙන නැති බව පවසන මහින්ද ජයසිංහ මහතා ඉදිරියේදී මෙම සටන ජයග‍්‍රහණයෙන් කෙලවර කරන තෙක් ක‍්‍රියාමාර්ග ගැනීමට කටයුතු කරන බවද ඒ වෙනුවෙන් සියලු ගුරු විදුහල්පති සංගම් මෙම අරගලය සඳහා එක්වී සිටින බවද මෙහිදී ඒ මහතා පැවසීය. මෙම මාධ්‍ය හමුවේදී ලංකා ගුරුසංගමයේ ලේකම් ජෝසප් ස්ටාලින්, සමස්ත ලංකා එක්සත් ගුරුසංගමයේ ලේකම් යල්වෙල පඥ්ඥාසාර හිමි, අධ්‍යාපන වෘත්තිකයන්ගේ සංගමයේ ලේකම් වසන්ත ධර්මසිරි, ලංකා විදුහල්පති සේවා සංගමයේ ලේකම් පියසිරි ප‍්‍රනාන්දු, ලංකා ප‍්‍රගති ගුරු සංගමයේ ලේකම් මයුර සේනානායක, ශ‍්‍රී ලංකා ප‍්‍රජාතන්ත‍්‍රවාදී ගුරු සංගමයේ සභාපති ඒ.බී කමලදීන් ඇතුලු ගුරු සංගම් නියෝජිතයින් කිහිප දෙනෙකු මෙහිදී අදහස් දැක්වූහ. ගුරු හා විදුහල්පති වෘත්තීය සමිත 26ක් ඒකාබද්ධව පවත්වනු ලබන මෙම වෘත්තීය සමිති ක්‍රියාමාර්ගය සම්බන්ධයෙන් මාධ්‍ය දැනුවත් කිරීම සඳහා ඊයේ (21) පැවති මාධ්‍ය හමුවකදී ඒ මහතා මේ බව සඳහන් කළේ ය.", "URL": "https://lankatruth.com/si/?p=77995", "Category": "පුවත්", "Parent URL": null}