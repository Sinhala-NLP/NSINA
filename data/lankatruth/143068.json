{"Source": "Lankatruth", "Timestamp": "December 22, 2022", "Headline": "රෝසිගේ බදු කන්දට විරුද්ධ ජවිපෙ පමණයි", "News Content": "ලබන 2023 වර්ෂය වෙනුවෙන් කොළඹ මහ නගර සභාවට ඉදිරිපත් කළ අයවැය ලේඛනයට අනුව රුපියල් මිලියන 2,000ක අමතර බදු බරක් පැටවීමේ මූලික යෝජනාව සම්මත කර ගැනීම වෙනුවෙන් ජනතා විමුක්ති පෙරමුණ හැර අනෙකුත් සියලුම පක්ෂවල මන්ත්‍රීවරුන් ඡන්දය ලබාදී ඇත.  මෙම ඡන්ද විමසීම පසුගිය 20 වෙනි දින පවත්වන ලද අතර එයට පක්ෂව ඡන්ද 94ක් ද විපක්ෂව ජවිපෙ මන්ත්‍රීවරුන් 06 දෙනා පමණක් සිටි අතර 19 දෙනෙකු නොපැමිණි මන්ත්‍රීවරුන් ලෙස සටහන්වී ඇත.  ලබන වසර වෙනුවෙන් රුපියල් මිලියන 17,800කට අධික ආදායමක් ඇස්තමේන්තු කර තිබෙන අතර එයින් බදු ආදායම් වශයෙන් රුපියල් මිලියන 2,150ක් ලබා ගැනීමට අපේක්ෂිත ය. ගෙවී යන 2022 වර්ෂය වෙනුවෙන් ඇස්තමේන්තු කර තිබූ බදු ආදායම රුපියල් මිලියන 150කි. මේ අනුව ලබන වසර වෙනුවෙන් රුපියල් මිලියන 2,000කින් බදු ඉහල දැමීමට සජිත් පිළ, රනිල් පිළ, මනෝ ගනේෂන්ගේ කණ්ඩායම, මුස්ලිම් කොන්ග්‍රස් මන්ත්‍රීවරුන් මෙන්ම පොහොට්ටුවේ මන්ත්‍රීවරුන්ද පක්ෂව ඡන්දය ලබාදී තිබේ.", "URL": "https://lankatruth.com/si/?p=143068", "Category": "පුවත්", "Parent URL": null}