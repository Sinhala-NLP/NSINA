{"Source": "Lankatruth", "Timestamp": "September 16, 2022", "Headline": "දුම්වැටි සහ මත්ද්‍රව්‍ය භාවිතයෙන් වසරකට 40,000කට ජීවිත අහිමිවෙයි – ශ්‍රී ලංකා අමද්‍යප මහා සභාව", "News Content": "දුම්වැටි සහ මත්ද්‍රව්‍ය භාවිතයෙන් ශ්‍රී ලංකාව තුළ වසරකට පුද්ගලයන් 40,000ක් පමණ මිය යන බව ශ්‍රී ලංකා අමද්‍යප මහා සභාව පවසයි. ඉන් බහුතරයක් පිරිමි වන අතර එමඟින් කාන්තාවන් 35,000කට සිය ස්වාමි පුරුෂයාත්, දරුවන් 700,000කට පමණ සිය පියාත් අහිමි වී යන බව එම සභාවේ ජාතික සංවිධායක රූබන් වික්‍රමආරච්චි පවසයි. වසරකට 40,000ක් පමණ අහිමි වී යෑමෙන් වෙළෙඳපොළ තුළ ඇති වන හිඩස පුරවා ගැනීම සඳහා මද්‍යසාර හා දුම්කොළ සමාගම් අලුතින් පුද්ගලයන් 50,000ක් පමණ දුම්වැටි සහ මද්‍යසාර භාවිතයට පුරුදු කර ගන්නා බවත් ඔවුන්ගෙන් බහුතරයක් නව යොවුන් පරපුර නියෝජනය කරන අය බවත් ඔහු පවසයි. මෙම තත්වය වෙනස් කර තරුණ පරපුර ඉන් මුදා ගැනීම සඳහා ශ්‍රී ලංකා අමද්‍යප මහා සභාව, සිය විධායක සභාව සහ සමාජික සාමාජිකාවන් එක්ව විශාල අරගලයක යෙදී සිටින බව පවසන ඔහු අමද්‍යප සංවිධානය තවත් එවැනි සංවිධාන සමඟ එක්ව අමද්‍යප රාජ්‍ය ප්‍රතිපත්තියක් ක්‍රියාත්මක කිරීම වෙනුවෙන් කටයුතු කරමින් සිටින බවද පවසයි.", "URL": "https://lankatruth.com/si/?p=139310", "Category": "පුවත්", "Parent URL": null}