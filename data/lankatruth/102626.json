{"Source": "Lankatruth", "Timestamp": "December 6, 2020", "Headline": "වනජීවී නිලධාරීන් හෙට යළි වැඩ වර්ජනයක", "News Content": "වනජීවී සිලධාරීන් හෙට (07) සිට යළිත් සංකේත වැඩ වර්ජනයක් ආරම්භ කරන බව ඒකාබද්ධ වනජීවී නිලධාරීන්ගේ සංගමයේ සභාපති ප්‍රභාෂ් කරුණාතිලක මහතා පවසයි. පොළොන්නරුව ජලගැලුම් නිම්න රක්ෂිතයේ අනීතික කටයුතු සිදු කිරීමට රාජ්‍ය ඇමතිවරයෙක් පිඹුරුපත් සකස්කරමින් සිටින බවත් ඊට විසඳුම් ලැබෙන තෙක් බලා සිටියද මේ දක්වා කිසිදු විසඳුමක් නොලද බවත් ප්‍රභාෂ් කරුණාතිලක මහතා පවසයි. ඒ අනුව හෙට සිට වෘත්තීය සමිති ක්‍රියාමාර්ගයකට එළඹෙන බවත් ගහ කොල සතා සිව්පාවගේ ආරක්ෂාව වෙනුවෙන් කටයුතු කරන බවත් ඒ මහතා පවසයි. මේ සම්බන්ධයෙන් විසඳුම් සඳහා විශය භාර ඇමතිවරයාගේ මැදිහත්වීමක් බලාපොරොත්තු වන බවත් ඒ මහතා සඳහන් කරයි. ජලගැලුම් නිම්නය අලින්ගේ නිජබිම බවත් රක්ෂිතය තුළට ගවයින් ඇතුළු කළහොත් පොළොන්නරුව දිස්ත්‍රික්කයටම වන අලි තර්ජනය ඇතිවන බවත් ගවයින් පස් දෙනෙක් අලියෙකුගේ දිනක ආහාර ප්‍රමාණය නැති කරන බවත් ඔහු පෙන්වා දෙයි. ගවයින් 20,000ක් 30,000ක් පමණ ප්‍රමාණයක් මේ වනවට ඇතුළු කිරීමට සූදානම් වන බවත් එවැනි තත්වයක් තුළ අලි මිනිස් ගැටුම පාලනය කරන්නේ කෙසේදැයි ඔහු ප්‍රශ්න කරයි. කිලෝමීටර් 30ක් කාපට් පාරක් ගම්වාසීන්ගේ ප්‍රයෝජනය සඳහා ඉඳි කර තිබියදී, වසරකට මාස දෙකක් ජලයෙන් යටවෙන, මහවැලි ගඟේ වැලි නිදි හරහා කිලෝමීටර් 11.5ක මාර්ගයක් ඉදිකිරීමට සූදානම් වන බවත් ඒ මහතා අවධාරණය කරයි. මේ සිදු කරමින් තිබෙන්නේ දේශපාලන වාසී ලබා ගැනීමත් රක්ෂිතයේ වාණිජ සම්පත් ඩැහැගැනීමත් සහ මෙම මාර්ගය හරහා අනීතික ක්‍රියාමාර්ග සිදු කිරීමත් යැයිද ඒ මහතා පෙන්වා දෙයි. මහවැලි නිම්නයේ වැලි ගොඩ ගතහොත් මුහුදු ජලය රට තුළට එන බවත් ඒ තුළින් පරිසර පද්ධතියේ ලවණතාව වැඩි වී පරිසර හානි රැසක් සිදුවන බවත් පොළොන්නරුව පිහිටීම අනුව මුහුදු මට්ටමේ සිට ඉතාමත් පහතින් පිහිටා ඇති බැවින් භූගත ජලය සමග ලවණතාවය මිශ්‍ර වන බවත් ඒ මහතා සඳහන් කරයි. මේ සිදුකිරීමට සූදානම් වන පරිසර විනාශය සිදු කළ හොත් ලංකාවට අවුරුදු ගණනාවකින් විශාල ප්‍රශ්නයක් ඇති වන බවත් 1984දී ජලගැලුම් නිම්නය රක්ෂිතයක් බවට පත් කළ යුත්තේ ඇයිදැයි යන්න සඳහන් කර ඇති බවත් ඒ මහතා පවසයි.", "URL": "https://lankatruth.com/si/?p=102626", "Category": "පුවත්", "Parent URL": null}