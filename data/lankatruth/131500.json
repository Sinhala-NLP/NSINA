{"Source": "Lankatruth", "Timestamp": "April 5, 2022", "Headline": "ජනතා විරෝධය අවතක්සේරු නොකර ආණ්ඩුව වාහම ඉල්ලා අස්වෙන්න – අමරපුර රාමඤ්ඤ සංඝ සභාව", "News Content": "ජනතා විරෝධය අවතක්සේරු නොකර ආණ්ඩුව වහා ඉල්ලා අස්විය යුතු බව ශ්‍රී ලංකා අමරපුර, රාමඤ්ඤ සාමග්‍රී මහා සංඝ සභාව අවධාරණය කරයි. ඒ රටේ මතුව ඇති වත්මන් තත්ත්වය පිළිබඳ සාකච්ඡා කිරීමට ශ්‍රී ලංකා රාමඤ්ඤ මහා නිකායේ මහා සංඝ මූලස්ථානයේ අද (05) පෙරවරුවේ පැවති විශේෂ හමුවකදීය. රජයට අපි කියන්නේ යථාර්ථය තේරුම් ගන්න එහිදී අදහස් දැක්වූ ශ්‍රී ලංකා රාමඤ්ඤ මහනිකායේ, පූජ්‍ය ආචාර්ය වලේබඩ ගුණසිරි අනු නාහිමි, “මේ කෙටි කාලය තුළ රජය හැම විදියෙන්ම අසාර්ථක වෙලා තියෙනවා. රාජ්‍ය පරිපාලනය, මුදල් පරිපාලනය, ආර්ථික කළමනාකරණය, මහජනතාවගේ දෛනික ඕනෑ එපාකම් ඉෂ්ට කිරීම ආදි මේ හැම අංශයකින්ම රජය අසාර්ථක වෙලා තියෙනවා. මේ තත්වයට නිසි විසඳුම් ලබානොදුන්නොත් මහා විශාල ලේ වැගිරීම් ඇතිවෙලා, ජීවිත හානි වෙලා, දේපල හානිවෙලා, මහා අනතුරක් වෙන්න පුළුවන් ලකුණු දැනටම පහළ වෙලා තියෙනවා. නමුත් අපිට පේන්නේ නැහැ රජය ඒක තේරුම් අරන් තියෙනවා කියලා සමහර මැති ඇමතිවරුන්ගේ කථාවලින්. මේක අන්තවාදී වැඩක් කියලා කියෙනවා. සමහර දේශපාලන කුමන්ත්‍රණයක් කියනවා. ඒක ඇත්ත නෙමෙයි. ඒ නිසා මේ රජයට අපි කියන්නේ යථාර්ථය තේරුම් ගන්න.” මේ ජනතා විරෝධය සාධාරණ ජනතා විරෝධයක් ශ්‍රී ලංකා අමරපුර මහා සංඝ සභාවේ, නියෝජ්‍ය ලේකකාධිකාරී, පූජ්‍ය මාදම්පාගම අස්සජි අනු නාහිමි, “මේ ජනතා විරෝධය සාධාරණ ජනතා විරෝධයක්. මේ පෝලිම් තියෙනවා කන්න බොන්න නෑ. ඩීසල් නෑ. ඉන්ධන නෑ. නමුත් අපේ පාලකයින් කිසි කෙනෙක් තමන්ගේ සුඛ විහරණය අඩු කළේ නැහැ. සැප වාහනවල ආරක්ෂක නිලධාරින් යොදා ගෙන ගිය ගමන් බිමන් අඩුකළේ නැහැ. උත්සවවලට වියදම් කරන දේවල් අඩු කළේ නැහැ. ඒවා ජනතාව හොඳින් බලාගෙන ඉඳලා තමයි අවසාන වශයෙන් ජනතාව පාරට බැහැලා තමන්ගේ විරෝධය පළ කළේ.” ගතවු වසර 02 හමාර තුළ අන්තයටම මේ රට විනාශ කරලා තියෙනවා ශ්‍රී ලංකා රාමඤ්ඤ මහා නිකායේ, පූජ්‍ය මහාචාර්ය අත්තංගනේ රතනපාල හිමි, “මේ රජය විසින් ගතවු වසර 02 හමාර තුළ අන්තයටම මේ රට විනාශ කරලා තියෙනවා. නීතියේ ආධිපත්‍ය බිඳ වට්ටලා තියෙනවා. ජාතික සම්පත් විකුණලා තියෙනවා. මුල්‍ය අවභාවිතා කරලා තියෙනවා. සියල්ල ජනතාව දන්නවා. ඒ නිසා තමයි ජනතාව පාරට බැහැලා ඉන්නේ. ආණ්ඩුව මේ වෙලාවේ ජනතා විරෝධය අවතක්සේරු නොකර, ඒක කරට අරගෙන ආණ්ඩුව ඉල්ලා අස්වෙන්න ඕනේ.” තමන්ගේ ගෞරවය රැකගෙන‍ මේ හැම කෙනාම ඉවත්වෙන්න අමරපුර වජිරවංශ මහා නිකායේ වැඩබලන මහ නායක, අතිපූජ්‍ය මහාචාර්ය පල්ලෙකන්දෙ රතනසාර හිමි, “කරුණාකරලා තමන්ගේ ගෞරවය රැකගෙන‍ මේ හැම කෙනාම ඉවත්වෙලා නව භාරකාර රජයක් නෙමෙයි. නව අලුත් රජයක් පිහිටුවා ගැනීම සඳහා නැවත ප්‍රජාතන්ත්‍රවාදීව ව්‍යවස්ථාවට අනුකූලව පත්කිරීමට කටයුතු කරන ලෙස ගෞරවයෙන් ඉල්ලා සිටිනවා වගේම ජනතාවගෙන් ඉල්ලා සිටිනවා ප්‍රකෝපකාරි නොවී තමන්ගේ විරෝධතා තමන්ගේ විරෝධය සාමකාමීව ප්‍රකාශ කරන ලෙසත් ගිය වංචනික ධනය නැවතත් ලංකාවට ලබාගැනීමට ක්‍රියාමාර්ගයක් අනුගමනය කරන ලෙසත් මහජනතාවගේ සටන සාර්ථක වේවා කියලත් අපි සංඝ සභාව ලෙස ප්‍රාර්ථනා කරනවා.”", "URL": "https://lankatruth.com/si/?p=131500", "Category": "පුවත්", "Parent URL": null}