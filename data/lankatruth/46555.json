{"Source": "Lankatruth", "Timestamp": "January 21, 2018", "Headline": "මහ ඇමතිට විරුද්ධව බදුල්ලේ විදුහල්පතිනියගෙන් පොලිසියට පැමිණිල්ලක් VIDEO", "News Content": "ඌව පළාත් මහ ඇමති චාමර සම්පත් දසනායක මහතා තමන්ට එල්ල කළ බලපෑම් සම්බන්ධයෙන් බදුල්ල දෙමළ බාලිකා විද්‍යාලයේ විදුහල්පතිනිය විසින් බදුල්ල මූලස්ථාන පොලිසියට පැමිණිල්ලක් ඉදිරිපත් කර තිබේ. ලංකා ගුරුසේවා සංගමයේ උප ලේකම් ප්‍රියන්ත වර්ශමාන සහ ඌව පළාත් ලේකම් නන්දන හපුගෙදර යන මහත්වරුන්ගේ මැදිහත්වීමෙන් නීතීඥ යසන්තා රාජපක්ෂ මහත්මිය මගින් මෙම පැමිණිල්ල ඉදිරිපත් කර ඇත. පැමිණිල්ල ඉදිරිපත් කළ අවස්ථාවේම පොලිස් නිලධාරීන් විදුහල්පතිනියගෙන් කටඋත්තරයක් ලබාගැනීමට කටයුතු කර ඇත. පසුව සහකාර පොලිස් අධිකාරී රොෂාන් රාජපක්ෂ මහතාගේ මූලිකත්වයෙන් ස්ථානීය පරීක්ෂණයක් පැවැත්වීම සඳහා විදුහල්පතිනිය සමග මහ ඇමතිවරයාගේ නිල නිවස වෙත ගොස් ඇති අතර එම පරීක්ෂණයෙන් පසු විදුහල්පතිනියව වෛද්‍ය පරීක්ෂණයක් සඳහා යොමු කර තිබේ. කෙසේ නමුත් ඇයව වෛද්‍ය පරීක්ෂණය සඳහා ඉදිරිපත් කිරීමට සූදානම් වූ අවස්ථාවේ පොලීසිය අසළ රැස්ව සිටි ජනතාව එයට විරෝධය දැක්වීමත් සමග දැඩි උණුසුම්කාරී තත්වයක්ද හටගෙන ඇත. විදුහල්පතිනිය මහ ඇමතිවරයාගේ නිවස වෙත රැගෙන යන බවට පැතිර ගිය ආරංචි සමග එසේ රැගෙනයාම සම්බන්ධයෙන් මතුව ඇති සැකය මත ප්‍රදේශවාසීන් විශාල පිරිසක් මහ ඇමතිවරයාගේ නිවස අසළද රැස්ව සිට තිබේ. විදුහල්පතිනියට සිදුව තිබෙන අසාධාරණයටත් ඇයට විඳීමට සිදුවූ මානසික පීඩාවටත් ඇයව පත් කළ දැඩි අපහසුතාවයටත් එරෙහිව ස්වාධීන විධිමත් පරීක්ෂණයක් පැවැත්විය යුතු යැයි ලංකා ගුරුසේවා සංගමයේ උප ලේකම් ප්‍රියන්ත වර්ශමාන මහතා පවසයි. එසේ නොවුනහොත් ඉදිරියේදී දැඩි ක්‍රියාමාර්ගවලට එළඹෙන බවද සඳහන් කළේ ය.", "URL": "https://lankatruth.com/si/?p=46555", "Category": "පුවත්", "Parent URL": null}