{"Source": "Lankatruth", "Timestamp": "December 26, 2020", "Headline": "ජනතා විරෝධය ඉදිරියේ ආණ්ඩුව නිරෝධායන නීති ඉදිරියට දමයි", "News Content": "මහජන විරෝධතා සහ උද්ඝෝෂණ නැවැත්වීමට නිරෝධායන නීති මෙන්ම අනිකුත් අනපනත් ක්‍රියාත්මක කරන බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කරණ ලද ප්‍රකාශය මේ වනවිට විවිධ හේතු නිසා ඇතිවෙමින් තිබෙන, විරෝධය පෑමට ඇති මූලික අයිතිවාසිකම් පවා උල්ලංඝණය කිරිමේ අනතුරක් මත්වී තිබේ. පසුගිය සතිය පුරා මූලික ආහාර ද්‍රව්‍ය ලබා ගැනීමේ අවස්ථාව පවා අහිමිවී ගිය මහජනතාව උද්ඝෝෂණ ක්‍රියාමාර්ගවලට යොමු වී සිටියහ. රැකියා ස්ථීර කිරීම්, පෞද්ගලික අංශයේ රැකියා අහිමිකිරීම, වැටුප් නොදී ආයත වසා දැමීම, අධ්‍යාපන අයිතිවාසිකම් සුරැකීම, ආණ්ඩුන ගෙනයන මහජන සම්පත් විකිණීමේ ක්‍රියාමාර්ග, පරිසහ විනාශයට එරෙහි විරෝධාතා සහ ගොවි විරෝධතා ආදී වශයෙන් විවිධ පීඩාවන්ට එරෙහිව මෙම උද්ඝෝෂණ පවත්වනු ලැබීය. පොලිස් මාධ්‍ය ප්‍රකාශක වරයා නිරෝධායන නීති සහ අනිකුත් නීති රීති ක්‍රියාත්මක කරන බව ප්‍රකාශ කළද ආණ්ඩුවේ ඇමතිවරුන්ගේ සෘජු අනුග්‍රහය ලද කොරෝනා පැණිය ලබා ගැනීමට සතියකට අධික කාලයක් ජනතාව දස දහස් ගණනින් රොද බැඳගෙන සිටීම පාලනය කිරීම සඳහා එම කිසිදු ක්‍රියාමාර්ගයක් පොලිසිට අනුගමණය නොකිරීම විශේෂත්වයක් වී තිබිණි. “පසුගිය දින කිහිපයේදී දක්නය ලැබුණා විවිධ උද්ඝෝෂණ. මේ උද්ඝෝෂණවලදී නිරෝධායන නීති උල්ලංඝනය කරන ආකාරයක් දක්නට ලැබුණා. සියලුම ජන කොටස්වලින් ඉල්ලා සිටින්නේ එලෙස කටයුතු කරන්න එපා කියලා. එහෙම වුණොත් කොවිඩ් පොකුරු, අනු පොකුරු නිර්මාණය වෙයි. එවිට එම ප්‍රදේශ සම්පූර්ණයෙන්ම හුදකලා කිරීමට වෙයි,” යනුවෙන් පොලිස් මාධ්‍ය ප්‍රකාශක පවසා තිබේ.", "URL": "https://lankatruth.com/si/?p=104609", "Category": "පුවත්", "Parent URL": null}