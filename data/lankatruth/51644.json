{"Source": "Lankatruth", "Timestamp": "May 6, 2018", "Headline": "සැකකටයුතු බෝට්ටුවක් සමග 14ක් නාවික හමුදා භාරය", "News Content": "උතුරු නාවික විධානයට අයත් වේග ප්‍රහාරක යාත්‍රාවකට අනුයුක්ත නාවිකයින් විසින් අද (05) අළුයම සිදු කළ මුර සංචාරයක් අතරතුරදී සැක කටයුතු ලෙස උතුරු මුහුදේ යාත්‍රා කරමින් තිබූ ඩිංගි යාත්‍රාවක් සහ පුද්ගලයින් 14 දෙනෙකු නාවික හමුදා භාරයට ගෙන ඇත. පේදුරුතුඩුවට වයඹ දෙසින් වූ මුහුදු ප්‍රදේශයේ නාවික සැතපුම් 11ක පමණ දුරකින් ‍සැක කටයුතු ඩිංගි යාත්‍රාවක් යාත්‍රා කරන බව නාවික හමුදාව නිරීක්ෂණය කොට තිබේ. ඒ අනුව එම යාත්‍රාව දෙසට නාවික හමුදා වේග ප්‍රහාරක යාත්‍රාවක් පිටත් කර යැවිමට කටයුතු කර ඇත. එහිදී ‍පිරිමි පුද්ගලයින් 07 දෙනෙකු, කාන්තාවන් 03 දෙනෙකු සහ ළමුන් 04 දෙනෙකු නාවික හමුදා භාරයට ගැනීමට කටයුතු කර තිබේ. කන්කසන්තුරෙයිහි පිහිටි ශ්‍රී ලංකා නාවික නෞකා උත්තර ආයතනය වෙත ඔහුන් රැ‍ගෙන ඒමෙන් පසු ප්‍රථමධාර සහ වෛද්‍ය පහසුකම් සැපයිමට නාවික හමුදාව කටයුතු කර ඇත. අනතුරුව ඉදිරි පරීක්ෂණ කටයුතු සඳහා එම පුද්ගලයින් සහ ඩිංගි යාත්‍රාව කන්කසන්තුරෙයි පොලීසිය වෙත භාර දී තිබේ.", "URL": "https://lankatruth.com/si/?p=51644", "Category": "පුවත්", "Parent URL": null}