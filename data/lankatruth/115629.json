{"Source": "Lankatruth", "Timestamp": "April 29, 2021", "Headline": "දෙවැනි මාත්‍රාව සති 4, 12, 14, දක්වා කල් ගිය හැටි…", "News Content": "කෝවිඩ් මර්දන එන්නත මුල් වටයේ ලබාදුන් අයට එහි දෙවැනි මාත්‍රාව සති 4කින් ලබාදිය යුතු යැයි මුලදී තීරණය කර තිබුණු නමුත්, පසුව එය සති 12ක් දක්වා ද, ඉන්පසුව නැවත වරක් එය සති 14ක් දක්වා ද වශයෙන් කල් දැමීම අයෝග්‍ය නොවන බව ආණ්ඩුව වෙනුවෙන් කරුණු දක්වන වසංගත රෝග විද්‍යා අංශයේ අධ්‍යක්ෂවරයා ප්‍රකාශ කර තිබේ. එම අධ්‍යක්ෂ විශේෂඥ වෛද්‍ය සුදත් සමරවීර මේ බව අද (29) පළවී තිබෙන ලංකාදීප පුවත්පතට කරුණු දක්වා තිබේ. ඔහු සඳහන් කර තිබෙන පරිදි පළමු එන්නත ලබාගත් පිරිසට දෙවැනි එන්නත ලබාදීම සම්බන්ධයෙන් මේ ආකාරයට අවස්ථා කිහිපයකදි කාල නිර්ණයන් සිදුකර ඇත. ඒ සම්බන්ධයෙන් අධ්‍යක්ෂවරයා පළකර තිබෙන සම්පූර්ණ අදහස පහත දැක්වේ. ‘මෙය අප විද්‍යාත්මකව බැලිය යුතු කරුණකි. පුද්ගලයෙකුට කොරෝනාවලට එරෙහිව පූර්ණ ප්‍රතිශක්තිය ලැබීමට නම්, එන්නත් දෙකක් දිය යුතුය. පළමු එන්නතින් ප්‍රතිශක්තිය ලැබුණත් සති 12ක් පමණ යද්දී, එය ක්‍රමාණුකූලව වියැකේ. එවිට රුධිරයේ ප්‍රතිදේහ අඩුවේ. එහෙත් අපේ සෛලවල ගබඩා වී ඇති මතකය හේතුවෙන් වෛරසය පැමිණිය හොත් එම මතකය ඔස්සේ නැවත ප්‍රතිදේහ නිෂ්පාදනය වීමක් සිදුවේ. එහෙත් මෙම ක්‍රියාවලිය තරමක් මන්දගාමීය. අප දෙවැනි එන්නතක් ලබාදෙන්නේ මේ නිසාය. පළමු එන්නත දුන් පසු ප්‍රතිශක්තිය පූර්ණ ලෙස ලබාගැනීමට හොඳම කාලය සති 04 යැයි මුලදී සොයාගෙන තිබූ නමුත් පසුව එය සති 12ක් යැයි වෙනස් විය. රජය දෙවැනි එන්නත සති10ත් 12ත් අතර කාලයේදී ලබාදෙන්නට තීරණය කළ නමුත් අතුරු ආබාධ ආදී කාරණා සමග එය සති 14ක් බවට තීරණය කළේය.‘", "URL": "https://lankatruth.com/si/?p=115629", "Category": "පුවත්", "Parent URL": null}