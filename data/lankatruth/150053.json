{"Source": "Lankatruth", "Timestamp": "August 5, 2023", "Headline": "මොන්කාඩා ප්‍රහාරයේ 70 වැනි සංවත්සරය සැමරේ !", "News Content": "1953-1959 කාලය තුල කියුබාව පාලනය කල ඒකාධිපති Fulgencio Batista පාලනයට එරෙහිව කියුබානු නායක ෆිදෙල් කැස්ත්‍රෝ විසින් එල්ල කල මුල්ම සන්නද්ධ මෙහෙයුම වන සුප්‍රසිද්ධ මොන්කාඩා ප්‍රහාරය සැමරීම සඳහා කියුබාවේ සන්තියාගෝ නුවරට 10,000 කට අධික ජනතාවක් මෙම බදාදා ජුලි 26 වන දින රැස් වී සිටියහ. අධිරාජ්‍යවාදයට එරෙහිව සටන් කිරීම, ජාතික ස්වෛරීත්වය ආරක්ෂා කිරීම, යුක්තිය සහ සමාජ ප්‍රගතිය සාක්ෂාත් කර ගැනීම සඳහා අවශ්‍ය මූලික පදනම 1959 දී සිදු වූ කියුබානු විප්ලවයට පන්නරය ලබා දෙනු ලැබුවේ මෙම ප්‍රහාරය යයි සැලකේ. 1953 ජුලි 26දා සිදු වූ මෙම එයතිහාසික ප්‍රහාරයට සෘජුවම නායකත්වය දුන් ජෙනරාල් රාවුල් කැස්ත්‍රෝ, ජෙනරල් Ramiro Valdés හා දැනට ජීවතුන් අතර සිටින බොහෝ විප්ලවවාදීන් රාශියක් හා කියුබානු ජනාධිපති Miguel Díaz-Canel, මෙම සැමරුම් උත්සවයට සහභාගි වී සිටියහ. කියුබානු නායක ෆිදෙල් කැස්ත්‍රෝ විසින් කියුබාවේ බලය 1959 දී විප්ලවයකින් අල්ලා ගැනීමට පෙර එරට දැවැන්ත දේශපාලන, ආර්ථික හා සමාජ අර්බුදයක වැටී තිබුණු බව ඉතිහාසය සාක්ෂි දරයි. මෙය ප්‍රධාන වශයෙන් 1929-1935 කාලය තුල හට ගත් මහා ආර්ථික අවපාතයේ සිට කෘෂිකාර්මික අර්බුධය, ව්‍යසනකාරී දූෂිත කළමනාකරණය සහ රටේ අභ්‍යන්තර කටයුතු සඳහා ඇමරිකානු මැදිහත්වීම් උග්‍ර වීම වැනි කාරනා විශාල වශයෙන් බලපා තිබිණි. 50 දශකය තුල දී “ඇමරිකාවේ ගණිකා මඩම” ලෙස හැඳින්වුණු කියුබාව දකුණු ඇමරිකාවේ සියළු මාෆියා ව්‍යාපාර වන කැසිනෝ, ගණිකා මඩම්, මත්ද්‍රව්‍ය ජාවාරම් වැනි සියළුම නීති විරෝධී හවුල් වල මුලස්ථානය ලෙස ලොව පුරා ප්‍රසිද්ධ වී තිබිණි. වසර 300කට වැඩි කාලයක් ස්පාඤ්ඤ කිරීටයට යටත්ව සිට 1898 දී දීර්ඝ අරගලයකින් පසු කියුබාව එයින් නිදහස ලබා ගත්තේය. කෙසේ වෙතත්, කියුබානු ජනතාව ස්පාඤ්ඤ අධිපත්‍යයෙන් ක්‍රමයෙන් මිදී ඇමරිකානු එක්සත් ජනපදයේ කලාපීය බලහත්කාරයට ලක් වීම නිසා ලබා ගත් නිදහස මිත්‍යාවක් බවට පත් වෙමින් තිබිණි. කම්කරු අයිතිවාසිකම් කප්පාදු නීති, ජාතික සම්පත් කොල්ලකෑම නීත්‍යනුකුල කරනු වස් හා අවශ්‍ය ඕනෑම අවස්ථාවක දිවයින ආක්‍රමණය කිරීම සඳහා අවශ්‍ය වූ “ප්ලැට්(PLATT) සංශෝධනය”නමින් වූ පනතක් 1901 මාර්තු 2 වනදා ඇමරිකානු කොංග්‍රසය විසින් සම්මත කර ගන්නා ලදී. පසුව ඇමරිකාවේ ඍජු මැදිහත් වීමෙන් කියුබානු ව්‍යවස්ථාවට පවා මෙම පනත ඇතුළු කරවන ලද්දේ එරට ස්වරිභාවය අමු අමුවේ උල්ලංඝණය කරමිනි. එනම් මෙම පනත මගින් කියුබාව ඇමරිකාව වක්‍ර ලෙස තම යටත් විජිතයක් බවට පත් කර ගන්නා ලදී. මෙම යටත් විජිත යාන්ත්‍රණය 1934 දක්වා පැවතිණි. පසුව එය අහෝසි කර මිත්‍ර ගිවිසුමක් දක්වා වර්ධනය වුයේ කියුබාවේ ගුවන්තනමෝ දූපත ඇමරිකාවට ලබා දෙමිනි. මෙම නව ගිවිසුම මගින් ඇමරිකාව ක්‍රමයෙන් අධිරාජ්‍යවාදයේ වඩාත් “සම්භාව්‍ය” ස්වරූපයක් කරා විකාශනය වීමක් ලොවට පෙන්නුම් කලත් රටේ ජාතික සම්පත් වන සීනි, සම් සහ දුම්කොළ කර්මාන්තයේ පාලනය ඇමරිකානු බහු ජාතික සමාගම් හි ඍජු ග්‍රහණයට ලක් කර තිබිණි. එසේම ඇමරිකාව කියුබාවේ අභ්‍යන්තර දේශපාලනයට හා මහජන කටයුතුවලට නිතිපතා මැදිහත් වූ අතර, මැතිවරණ වලදී ජනාධිපති ධූරය සඳහා වඩාත්ම ඇමරිකන් හිතවාදී නිහතමානී “අපේක්ෂකයින්” සඳහා මුල්‍යමය, දේශපාලනික සහ ඇතැම් අවස්ථාවල මිලිටරිමය වශයෙන්ද සහාය දැක්වීමටත් පැකිළුනේ නැත. 1952 මාර්තු මාසයේ ජනාධිපතිවරණය ආසන්නයේදී කියුබාවේ ආර්ථික හා දේශපාලන අර්බුධ තවත් උග්‍ර කරමින් ඇමරිකානු රජයේ සහාය ඇතිව, ජෙනරාල් Fulgencio Batista විසින් ප්‍රචණ්ඩකාරී සහ කුමන්ත්‍රණ කාරී ලෙස අනපේක්ෂිත හමුදා කුමන්ත්‍රණයක් මගින් එරට බලය අල්ලා ගන්නා ලදී. එතැන් සිට බැටිස්ටාගේ මගින් 1959 දක්වා පාලනය වූ ඒකාධිපති පාලන සමයකට කියුබානු ජනතාව මුහුණ දුන්හ.කියුබානු ජනතාව මේ වන විට අධිරාජ්‍යවාදී රටවල් දෙකකින් එල්ල වූ සියලු ආකාරයේ කුරිරු සූරාකෑම් අත්විඳ තිබිණි. 1886 වන තෙක් වහල් වෙළඳාම හා වහල් සේවය අහෝසි නොවිණි. 20 වන සියවසේ ආරම්භයේ සිට ඇමරිකාවේ මැදිහත් වීමෙන් ධනේශ්වර නිෂ්පාදන දාමයන් වේගවත් ලෙස ස්ථාපිත කිරීමත් සමඟ ශක්තිමත් කම්කරු පංතියක් කියුබාව තුල බිහි විනි. මෙම සියළු අසීරු කොන්දේසි යටතේ බැටිස්ටාගේ නව පාලනය කියුබානු ජනතාව කබලෙන් ලිපට තල්ලු කෙරිණි. කියුබානු ජනතාව ජෙනරාල් Fulgencio Batistaගේ හමුදා පාලනයෙන් කුරුරු මර්දනයකට ලක් වූ අතර, විපක්ෂයේ පක්ෂ 1953 අප්‍රේල් මාසයේ සිට පාලනයට එරෙහිව සාමකාමී ක්‍රියා මාර්ග වල සිට ප්‍රචණ්ඩ කාරී විරෝධතා ක්‍රියාමාර්ගවලට දක්වා මාරුවීමේ සලකුණු ඒ වන විටත් කියුබානු සමාජය තුල විද්‍යමාන වෙමින් පැවතිණි. දේශපාලන සංවිධාන සහ වෘත්තීය සමිති තහනම් කිරීම, මහජන නියෝජිත ආයතන අහෝසි කිරීම සහ දැඩි මර්දන නීති පැනවීම කියුබානු සමාජය උඩු යටි කුරු වීමට බොහෝ ඉවහල් විණි. ඇතැම් දේශපාලන සංවිධාන හා නායකයින් කිහිප දෙනෙකු රහසිගත සන්නද්ධ සංවිධාන ගොඩ නගමින් ඒකාධිපතිත්වයට එරෙහිව සටන් උත්සන්න කරන්නට විය. තරුණ නීතීඥයෙකු වන ෆිදෙල් කැස්ත්‍රෝ, තරුණ කියුබානුවන් 150කට ආසන්න පිරිසක් සමඟ කියුබාවේ සන්තියාගෝ නුවර පිහිටුවා තිබූ Guillermón මොන්කාඩා බැරැක්කවලට සහ බයාමෝ නගරය ආශ්‍රිතව ගොඩ නගා තිබුණු Carlos Manuel de Céspedes බැරැක්කවලට පහර දීමට සැලසුම් කරනුයේ මෙම සන්දර්භය තුළ ය. 1953 ජූලි 26 වන දින උදාවන විට සැලසුම් කරන ලද මෙම සන්නද්ධ ප්‍රහාර මගින් එම බලකොටුව යටත් කිරීම සහ මොන්කාඩා බැරැක්කය නම් වූ රටේ ප්‍රධාන හමුදා බලකොටුවෙහි ආයුධ සහ පතොරම් අවි ගබඩාව අත්පත් කර ගැනීම එම ප්‍රහාරයේ ප්‍රධාන අරමුණ විය. අත්පත් කර ගන්නා ආයුධ ඓතිහාසික සන්තියාගෝ නුවර ජනතාවට බෙදා දී බැටිස්ටාගේ රජය සන්නද්ධ අරගලයකින් පෙරලා දැමීමට කැස්ත්‍රෝ ඇතුළු ගරිල්ලන් සැලසුම් කර තිබිණි. මෙම දිනයේදී සන්තියාගෝ නුවර උත්සව ශ්‍රීයක් ගනු ලැබූ අතර විශාල වශයෙන් ජනතාව ඒක රාශි වූ දිනයක් වූ හේතුවෙන් මෙම දිනය තෝරා ගත් බව ෆිදෙල් කැස්ත්‍රෝ විසින් පසුව හෙළි කර තිබිණි. සන්තියාගෝ නුවර මේ සඳහා තෝරා ගනු ලැබුවේ ඉතිහාසයේ සිටම මෙම නුවර වාසීන් අධිරාජ්‍යවාදයට හා මර්දනයට එරෙහිව සටන් කල ජනතාවක් හේතුවෙන් බව ඔහු තවදුරටත් හෙළි කර සිටියේය.මේ ප්‍රහාරය සඳහා ප්‍රධාන වශයෙන් කම්කරුවන්, කෘෂිකාර්මික කම්කරුවන්, තරුණ රැකියා විරහිත හෝ අවිනිශ්චිත රැකියාවල නියුක්තව සිටි පිරිස් රාශියක් එක් වී සිටියහ. එනම් ඉතා පැහැදිලිවම අධිරාජ්‍යවාදය සහ ආඥාදායකත්වය විසින් කියුබානු සමාජය තුල ඇති කරන ලද බලපෑම් වලින් පීඩාවට පත් වූ තරුණයන්ගේ නියෝජනයක් එහි අඩංගු විය. අධ්‍යාපන අයිතිය සීමා කිරීම, (රටේ ලිවීමේ කියවීමේ හැකියාව 50% ලෙස සටහන් වන අතර1953 දී අවුරුදු 14 ට වැඩි අයගෙන් 23.6%කට අධ්‍යාපනය අහිමි වී තිබිණි), කාර්මික රැකියා වල පැවති අවිනිශ්චිතතාවය මෙසේ සටහන් වේ: මෙම යුගයේ සීනි කර්මාන්තයේ නියැලුණු කම්කරුවන්ගෙන් 57% ට 1953-59 කාලයේදී වැඩ කිරීමට හැකි වූයේ මාස හයක් වැනි කෙටි කාලයක් තුල තාවකාලික කොන්ත්‍රාත් පදනමින් පමණි, එය දුම්කොළ කේෂ්ත්‍රය තුල 40% දක්වාත් සහ සම් කර්මාන්තයේ 50%ක් ලෙස පෙන්නුම් කළේය. කෘෂිකාර්මික කේෂ්ත්‍රයේ විරැකියාව (1954 දී 47%) සහ එහිම කාන්තාවන් 60%ක් පමණ වූහ.1953 දී කියුබානු විරැකියාව 40%ක් ලෙස හා එය කාන්තාවන්ගෙන් 13.7%ක් විරැකියාවෙන් පෙළුණි. එවකට කියුබානු කම්කරු සටන් මධ්‍යස්ථානයේ (CTC) හි මධ්‍යම පුවත්පත වන Trabadojes විසින් වාර්තා කරන ලද මෙම සංඛ්‍යා, විප්ලවය ආසන්නයේ කියුබානු ජනතාව සහ තරුණයින් මුහුණ දුන් ආර්ථික හා සමාජීය අර්බුධයේ බරපතලකම පිලිබඳ සාක්ෂි ලබා දේ. ෆිදෙල් කැස්ත්‍රෝගේ ප්‍රහාරය අසාර්ථක වූ අතර පාලන තන්ත‍්‍රය විසින් දරුණු මර්දනයක් තරුණයන්ට එරෙහිව සිදු කරන ලදී. මාධ්‍ය වෙත නිකුත් කල සුප්‍රසිද්ධ ප්‍රකාශයක් මගින් බැටිස්ටා ඉල්ලා සිටියේ “ක්‍රියාන්විතයේදී මිය ගිය සෑම සොල්දාදුවෙක් වෙනුවෙන්ම විප්ලවවාදීන් දස දෙනෙකු ඝාතනය කළ යුතු බවයි.” කෙසේ වෙතත්, මොන්කාඩා ප්‍රහාරය කියුබානු ඉතිහාසයේ මෙන්ම ජාත්‍යන්තරය තුලත් දැවැන්ත සංකේතයක් හා ආදර්ශයක් බවට පත් වුයේ ඉන් පසුවය. මොන්කාඩා ප්‍රහාරය ජුලි 26 ව්‍යාපාරය බිහිවීමට පදනම සකස් කරමින් ඒකාධිපතිත්වයට එරෙහි සන්නද්ධ අරගලයක ආරම්භය හා අවශ්‍යතාවය සනිටුහන් කරනු ලැබිණි. එසේම ප්‍රහාරයේ කම්පනය සහ මර්දනයේ ප්‍රචණ්ඩත්වය විසින් මහජන මතය වෙනස් කරමින් කියුබානු විප්ලවවාදීන්ට වඩ වඩාත් ශක්තිමත් ජනතා සහයෝගයක් ලබා ගැනීමට අවශ්‍ය පන්නරය හා පදනම එමගින් නිර්මාණය විණි.ප්‍රහාරය අසාර්ථක වීමෙන් පසු ෆිදෙල් කැස්ත්‍රෝ අත් අඩංගුවට පත් වේ. 1953 ඔක්තෝම්බර් මාසයේදී හවානාහි මහා අධිකරණයේදී ඔහුට එරෙහිව නඩුව විභාගයට ගන්නා ලදී. ඔහුගේ ඉරණම දැනටමත් තීරණය කර අවසාන බැවින්, අධිකරණ ක්‍රියා දාමය තම අනාගත දේශපාලන වේදිකාවක් බවට පත් කර ගන්නා ෆිදෙල් කැස්ත්‍රෝ, හිටපු තරුණ නීතිඥවරයා, නඩුව සඳහා තමා වෙනුවෙන් පෙනී සිටීමට තීරණය කරනු ලැබුවේය. ඔහු පාලක බැටිස්ටාට චෝදනා කරන්නේ කියුබානු ඉතිහාසගත මුලධර්ම වලට පටහැනිව සහ නිදහස් සටනේ ජොසේ මාර්ටි වැනි වීරයන් විසින් නියම කරන ලද සාරධර්මවලට එරෙහිව එක්සත් ජනපදයේ යහපත සඳහා කියුබානුවන්ගේ ස්වෛරීභාවය පාවාදුන් ද්‍රෝහියෙකු හැටියටයි. ජුලි 26 වෙනිදා මොන්කාඩා බැරැක්කයට එල්ල වූ ප්‍රහාරයේ පිටුපස සිටි රහසිගත උසිගැන්වීම්කරු කවුදැයි විනිසුරුවන් ෆිදෙල් කැස්ත්‍රෝ ගෙන් විමසූ විට ඔහු පිළිතුරු වශයෙන් ප්‍රකාශ කලේ ඒ ජෝස් මාටි බවයි. අවසාන විග්‍රහයේදී මෙම එයතිහාසික නඩු විභාගය අවසන් වන විට චූදිත ෆිදෙල් කැස්ත්‍රෝ ඉතිහාසය ඉදිරියේ විනිසුරුවරයෙකු බවට වේගයෙන් පත් වූ අතර බැටිස්ටා කියුබානු නිජභූමියට රාජද්‍රෝහී වීම සම්බන්ධයෙන් රාජ ද්‍රෝහියෙකු බවට පත් වෙමින් තිබිණි. මෙම නඩු විභාගය තුලදී රටේ අත්‍යවශ්‍ය ක්ෂේත්‍ර හයක් පිළිබඳව ෆිදෙල් කැස්ත්‍රෝ කරුණු ඉදිරිපත් කරනු ලැබුවේ විනිසුරුවන් පවා විශ්මයට පත් කරමිනි: එනම් රටේ ඉඩම් අයිතිය, කර්මාන්ත,රැකියා සඳහා ප්‍රවේශය, නිවාස, අධ්‍යාපනය සහ සෞඛ්‍යය දේශපාලනිකව ගැඹුරු වෙනසක අවශ්‍යතාවය ඔහු රටට අවධාරණය කරනු ලැබුවේය. ඔහුගේ නඩු විභාගය අතරතුර, ෆිදෙල් කැස්ත්‍රෝ ප්‍රථම වරට කියුබාවේ දේශපාලන තන්ත්‍රයේ පරිවර්තනයක සහ විශේෂයෙන්ම කෘෂිකාර්මික ප්‍රතිසංස්කරණ හරහා සමාජ-ආර්ථික විප්ලවයක පරම අවශ්‍යතාවය මතු කළේය. නඩු විභාගයෙන් පසු “ඉතිහාසය මා නිදොස් කරනු ඇත” යන සුප්‍රසිද්ධ සූත්‍රය නමින් මෙම වැඩ පිලිවෙල විශාල වශයෙන් රට පුරා බෙදා හැරීම සඳහා කටයුතු කළ අතර එය ඉතා ඉක්මනින් රටේ ප්‍රධාන දේශපාලන වැඩසටහනක් බවට පත් වී කෙටි කලක් තුලදී ජනතාව විසින් ගෞරවයෙන් වැළඳ ගනු ලැබුහ. ඒකාධිපතිත්වය පෙරලා දැමීම සඳහා ඇති එකම විකල්පය සන්නද්ධ අරගලය බවට පත් වෙමින් විප්ලවයක අවශ්‍යතාවය කියුබානු සමාජය දැඩිව මේ යුගයේ ඉල්ලා සිටිනු ලැබීය. ජූලි 26 ව්‍යාපාරය (M-26-7) සන්නද්ධ සංවිධානයක සිට බහු ජන සහය ලබන දැවැන්ත ජාතික විමුක්ති ව්‍යාපාරයක් දක්වා වර්ධනය වීමට හා පසුව එය අනාගත රට පාලනයට සඳහා අවශ්‍ය කොමියුනිස්ට් පක්ෂය නිර්මාණය කිරීමට අවශ්‍ය පදනම ඉහත දේශපාලන වැඩපිළිවෙල සහ මධ්‍යගත සංවිධාන ව්‍යුහයන් විශාල කාර්‍ය බාරයක් සිදු කරනු ලැබීය. 1955 දී පයින්ස් දූපතෙන් නිදහස් වූ ෆිදෙල් කැස්ත්‍රෝ, ඔහුගේ සහෝදරයා වන රාවුල් සහ තවත් මොන්කාඩා ප්‍රහාරකයින් කිහිප දෙනෙකු සමග පසුව මෙක්සිකෝවට පිටුවහල් කරනු ලැබීය. පසුව මධ්‍යම ඇමරිකාවේ වෙරළ තීරයේ සිට ඔවුන් රහසිගතව නැවත සියෙරා මයේස්ට්‍රා වෙරළ තීරයට ග්‍රැන්මා නම් තාවකාලික බෝට්ටුවකින් 1956 දෙසැම්බර් 2 වන දින කියුබාවට ගොඩ බසිනු ලැබුහ. 1959 ජනවාරි 1 වැනිදා ෆිදෙල් කැස්ත්‍රෝ, චේ, රාවුල් හා කැමිලෝ විසින් නායකත්වය දුන් ජුලි 26 ව්‍යාපාරය කියුබාවේ බලය අල්ලා ගනු ලැබිණි. මෙම සැමරුම් උත්සවයට සහභාගි වූ කොමියුනිස්ට් පක්ෂයේ ප්‍රධාන ලේකම් සහ කියුබාවේ වර්තමාන ජනාධිපති Miguel Díaz-Canel පැමිණි සිටි ජනතාව අමතමින් ” ඓතිහාසික මොන්කාඩා පරාජය ජයග්‍රහණයේ ආරම්භය බවට පත්වූවා! පරාජය වූ මොන්කාඩා ප්‍රහාරය කියුබානු විප්ලවයේ ජයග්‍රහණය සඳහා අවශ්‍ය වූ තීරනාත්මක මාවත විවෘත කළා” යයි ප්‍රකාශ කර සිටියේය.", "URL": "https://lankatruth.com/si/?p=150053", "Category": "පුවත්", "Parent URL": null}