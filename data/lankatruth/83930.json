{"Source": "Lankatruth", "Timestamp": "October 25, 2019", "Headline": "තංගල්ල නගර සභාවේ හිටපු නගරාධිපති රිමාන්ඩ්", "News Content": "තංගල්ල නගර සභාවේ හිටපු සභාපතිවරයෙකු සහ දැනට එක්සත් ජනතා නිදහස් සන්ධාන මන්ත්‍රීවරයෙකු වන අනිල් සෙල්වාහැන්දදි මහතා මෙම මස 30 වැනිදා දක්වා රක්ෂිත බන්ධනාගාර ගතකර තිබේ. 2013 වසරේ තංගල්ල නගර සභාවේ සභාපතිවරයා ලෙස කටයුතු කරමින් තංගල්ල නගරසභාවට අයත් රුපියල් ලක්ෂ හැට නවදහසක් වටිනා ගිනි නිවීමේ උපකරණ කට්ටලයක් නගර සභාවට යලි භාර නොදීම සහ පෙරපාසලකට ලබාදී ඇති මල්ටි මීඩියා යන්ත්‍රයක් සහ එහි තිරය අස්ථාන ගතකිරීමේ චෝදනාවක් සම්බන්ධව මන්ත්‍රීවරයා අත්අඩංගුවට ගෙන අධිකරණයට ඉදිරිපත් කර තිබේ. මෙම උපකරණ කට්ටලය අතුරුදන්වීම සම්බන්ධව 2015 වසරේ තංගල්ල නගර සභාවේ හිටපු ලේකම්වරයා විසින් තංගල්ල මූලස්ථාන පොලීසියට පැමිණිල්ලක් ඉදිරිපත් කර ඇත. පැමිණිල්ලට අදාල විමර්ශන කටයුතු සිදුකෙරෙමින් පවතින අතරතුර එම උපකරණ නැවත භාරදෙන බවට පොරොන්දු වී අවස්ථා දෙකකදී උපකරණ එවා තිබී ඇති අතර ඒවායේ උපකරණ අඩුවීම හේතුවෙන් නිසි බලධාරියෙකු නොමැතිව උපකරණ භාරගැනීම ප්‍රතික්ෂේප කර තිබිණි. පසුව හිටපු සභාපතිවරයාට වරෙන්තු නිකුත් කර ඇති අතර පසුගිය දා ඔහු නීතීඥයෙකු මාර්ගයෙන් තංගල්ල පොලීසිය වෙත භාරවී ඇත. පසුව ඔහු තංගල්ල ප්‍රධාන මහේස්ත්‍රාත් එල්.ටී. වරුසවිතාන මහතා වෙත ඊයේ(24) ඉදිරිපත් කිරීමෙන් පසු ලබන 30 වැනිදා දක්වා රක්ෂිත බන්ධනාගාර ගතකර ඇත.", "URL": "https://lankatruth.com/si/?p=83930", "Category": "පුවත්", "Parent URL": null}