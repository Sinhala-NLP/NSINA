{"Source": "Lankatruth", "Timestamp": "March 25, 2017", "Headline": "බැඳුම්කර වංචාව තහවුරු කරන තවත් අභ්‍යන්තර වාර්තාවක් පිටවෙයි", "News Content": "අර්ජුන් මහේන්ද්‍රන් මහ බැංකුවේ අධිපතිව සිටි සමයේ සිදු කළ බැදුම්කර වෙන්දේසියේ වංචාවේ තරම කියැවෙන තවත් අභ්‍යන්තර විගණන වාර්තාවක් එළි දක්වා තිබේ. මෙම වාර්තාව අනුව උක්ත බැඳුම්කර වෙන්දේසියෙන් සේවක අර්ථසාධක අරමුදලට රුපියල් බිලියන 9.6ක මූල්‍ය පාඩුවක් සිදුව ඇති බව හෙළි වී තිබේ. කෙසේ නමුත් පසුගිය සැප්තැම්බර් මාසයේදීද මෙවැනිම අභ්‍යන්තර විගණන වාර්තාවක් වත්මන් අධිපති ආචාර්ය ඉන්ද්‍රජීත් කුමාරස්වාමි මහතා විසින් මුදල් මණ්ඩලයට ඉදිරිපත් කර තිබූ අතර එම වාර්තාව මුදල් මණ්ඩලයෙන් පිටතට යාමද වලක්වමින් මුදල් මණ්ඩල සාමාජිකයන් වෙත බෙදාදුන් එම වාර්තාවේ පිටපත් නැවත කුමාරස්වාමි මහතා විසින් සිය සන්තකයට ගෙන තිබීමද විශේෂත්වයකි. එම වාර්තාවට අනුව අර්ජුන් මහේන්ද්‍රන්ගේ බැඳුම්කර වංචාව නිසා සේවක අර්ථසාධක අරමුදලට රුපියල් බිලියන 11.9ක පාඩුවක් සිදුව ඇත. මෙම බැඳුම්කර වංචාව සිදුකළ වංචණිකයින්ට දඬුවම් පැමිණවීම සම්බන්ධයෙන් උනන්දුනවන පාර්ශවවල දැඩි සැකයට තුඩුදෙන කාරණා කිහිපයක් මේ වනවිට මතුව ඇති බව දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා පවසයි. ඔහු පවසන්නේ බිලියන 9.6ක පාඩුවක් සිදුව ඇතැයි පවසමින් ඉදිරිපත්ව ඇති විගණන වාර්තාව සහ බිලියන 11.9ක පාඩුවක් සිදුව ඇතැයි සඳහන් කුමාස්වාමි මහතාගේ වාර්තාව වාර්තා දෙකක් ලෙස ඉදිරිපත්ව ඇති එකක්ද එසේත් නැතිනම් කුමාස්වාමි මහතා ඉදිරිපත් කළ වාර්තාවම සංශෝධනය කර නව වාර්තාවක් ඉදිරිපත් කර ඇත්ද යන්න මහ බැංකුවේ අධිපතිවරයා විසින් පැහැදිලි කර යුතුව ඇති බවය. මෙම වාර්තා දෙක දෙකක්නම් එම වාර්තා දෙකටම අනුව මහෙන්ද්‍රන් – ඇලෝසියස් බැඳුම්කර වංචාවෙන් සේවක අර්ථසාදක අරමුදලට රුපියල් බිලියන 21.5ක පාඩුවක් සිදුව ඇති බවත් වසන්ත සමරසිංහ මහතා පවසයි. 2015 ජනවාරි 01 සිට මාර්තු 31 දක්වා පර්පෙචුවල් ට්‍රෙෂරීස් සමාගමේ මිලියන 959වූ මාස තුනක ලාභය 2015 අප්‍රේල් 01 සිට 2016 මාර්තු 31 දක්වා මාස 12කදී රපියල් මිලියන 5,124ක් වී තිබේ. එය 2016 අප්‍රේල් 01 සිට සැප්තැම්බර් 30 දක්වා මාස 6කදී රුපියල් මිලියන 6,815ක් වී තිබේ. මෙවැනි ව්‍යාපාරික ආයතන විසින් මාස තුනෙන් තුනණට තම මූල්‍ය වාර්තා ප්‍රසිද්ධ කළ යුතු නමුත් අර්ජුන් ඇලෝසියස්ගේ පර්පෙචුවල් ට්‍රෙෂරීස් සමාගම එසේ මාස තුනෙන් තුනට මූල්‍ය වාර්ත ප්‍රසිද්ධ කර නැත. එම සමාගම මාස 21කදී රුපියල් මිලියන 12,628ක ලාභයක් උපයා ඇත. මෙම දත්ත අනුව මහ බැංකුවේ බැඳුම්කර වෙන්දේසියෙන් පසු පර්පෙචුවල් ට්‍රෙෂරීස් සමාගම අධික ලාභයක් ලබමින් තිබෙන බව පැහැදිළිවම පෙනෙමින් තිබෙන බවත් ඒ අනුව සේවක අර්ථසාදක අරමුදලට හිමිවිය යුතු අදික මුදලක් වංචාකාරි ලෙස පුද්ගලික සමාගමක් වෙත ගලා යමින් තිබෙන ඔප්පු වී ඇති බවත් වසන්ත සමරසිංහ මහතා පෙන්වා දෙයි. ඒ අනුව මෙම වංචණිකයින් නීතියේ රැහැරනට හසුකරගෙන එම මුදල් නැවත අයකර ගත යුතු බවත් උක්ත වාර්තා දෙක සම්බන්ධයෙන් වත්මන් මහ බැංකු අධිපති ඉන්ද්‍රජීත් කුමාර්වාමි මහතා වහාම රට හමුවේ පැහැදිලි කිරීමටක් කළ යුතුව ඇති බවත් මෙම පාඩුව නැවත අයකරගන්නා ආකාරයද රටට කිවයුතු බවත් වසන්ත සමරසිංහ මහතා අවධාරණය කරයි. එසේ නොවෙන්නේනම් ඉදිරියේදී රටේ ජනතාව ඒකරාෂී කරමින් මීට එරෙහිව දැඩි ක්‍රියාමාර්ග ගන්නා බව දූෂණ විරෝධී හඬ සංවිධානයේ කැඳවුම්කරු වසන්ත සමරසිං මහතා වැඩිදුරටත් පවසයි.", "URL": "https://lankatruth.com/si/?p=31692", "Category": "පුවත්", "Parent URL": null}