{"Source": "Lankatruth", "Timestamp": "June 27, 2021", "Headline": "එන්නතක මිල හෙළි කළොත් ගිවිසුම අවලංගු කරනවා… චීන සමාගම කොන්දේසි දමයි…", "News Content": "ශ්‍රී ලංකාවට විකිණීමට නියමිත සිනොවැක් එන්නතක මිල හෙළිදරව් කළ හොත් සාම ගිවිසුම අවලංගු කරන බව එන්නත නිපදවන චීන සමාගම දන්වා ඇත. චීනයේ Sinovac Lifesciences Co.Ltd ආයතනය සහ ශ්‍රී ලංකාවේ Kelun Lifesciences Pvt Ltd අතර ඇති කර ගත් අවබෝධතා ගිවිසුමට මෙම කොන්දේසි ඇතුළත් කර ඇත. ඒ අනුව එන්නතක මිල පිළිබඳව ප්‍රසිද්ධ කිරීම හෝ ප්‍රසිද්ධියේ කතා කිරීම ගිවිසුම අවසන් කිරීමට හේතුවනු ඇත. මීට කලින් සිනොෆාම් එන්නතක් ශ්‍රී ලංකාවට ඩොලර් 15ට ලබා දෙද්දී එම එන්නතම බංග්ලාදේශයට ඩොලර් 10ට ලබාදීම ගැන මාධ්‍ය වාර්තා කර තිබුණි. රාජ්‍ය අමාත්‍ය චන්න ජයසුමනට ලිපියක් යොමුකරන Kelun ආයතනය දන්වා සිටින්නේ ශ්‍රී ලංකාව විසින් එන්නත් ලක්ෂ 130ක් මිලදී ගත යුතුය යන්න ගිවිසුමේ තවත් කොන්දේසියක් බවයි. එහි පළමු එන්නත් ලක්ෂ 30 සඳහා කලින් මුදල් ගෙවිය යුතු බවත් ඉතිරි ලක්ෂ 100ට ණයවර ලිපි විවෘත කළ හැකි බවත් සඳහන් වේ. පසුගියදා ජනාධිපති ගෝටාබය රාජපක්ෂ ජාතිය අමතමින් කියා සිටියේ සැප්තැම්බර් මාසය වනවිට එන්නත් ලක්ෂ 130ක් ලංකාවට ලැබෙන බවයි. ඒ මේ ගිවිසුම ප්‍රකාරවය. චීනයේ නිපදවන එන්නත මහනුවර පල්ලෙකැලේ පිහිටි Kelun Lifesciences කර්මාන්ත ශාලාවේ දී පිරවීම හා ඇසිරීම සිදුකරයි.", "URL": "https://lankatruth.com/si/?p=118556", "Category": "කොවිඩ් -19 (කොරෝනා ) පුවත්", "Parent URL": null}