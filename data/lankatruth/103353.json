{"Source": "Lankatruth", "Timestamp": "December 14, 2020", "Headline": "පිල්ලෙයාන් පරණ වැඩට බසියි – මන්ත්‍රීවරියන් දෙදෙනෙකුටත් පහරදීලා", "News Content": "මඩකලපුව, වාලච්චේන කෝරලේපත්තු ප්‍රාදේශීය සභාවේ 2021 වසර සඳහා අයවැය යෝජනා බලහත්කාරයෙන් සම්මත කර ගැනීමට ක්‍රියාකළ ආණ්ඩුවේ මන්ත්‍රීවරයෙකු වන ශිවනේෂතුරෙයි චන්ද්‍රකාන්තන් හෙවත් පිල්ලෙයාන් මර කණ්ඩායමක් සමග පසුගිය 11 වෙනි දින ප්‍රාදේශීය සභාවට කඩා වැදී එල්ලකරන ලද ප්‍රහාරයකින් විපක්ෂයේ මන්ත්‍රීවරින් දෙදෙනෙකු ඇතුළු පිරිසක් තුවාල ලබා රෝහල් ගත කර ඇත. මෙම ප්‍රාදේශීය සභාවේ බලය පිල්ලෙයාන් නායකත්වය දරන තමිල් මක්කල් විඩුදලෙයි පුලිගල් පක්ෂය විසින් දරන අතර සෝමා ජයරංජිත් එහි සභාපතිත්වය හොබවයි. නමුත් එහි පවතින වංචා දූෂණ නිසා විරුද්ධ පක්ෂය මෙම අයවැය යෝජනාවලට විරෝධය පල කරමින් එය පරාජය කිරීමට ක්‍රියා කර තිබේ. ඒ නිසා මෙයට පෙර අවස්ථා දෙකකදී ඡන්ද විමසීම් කල් දමා ඇති අතර පසුගිය 11 වෙනිදා පැවති ඡන්ද විමසීමේදී බලහත්කාරයෙන් එය සම්මත කර ගැනීමට පිල්ලෙයාන්ද මැදිහත්වී තිබේ. එදින ප්‍රාදේශීය සභාව අවට දැඩි පොලිස් ආරක්ෂාවද යොදා තිබියදී පිල්ලෙයාන් ඇතුළු මැර කණ්ඩායම ප්‍රාදේශීය සභාවේ ගේට්ටු සහ එම ගොඩනැගිල්ලේ දොරවල් කඩාගෙන සභාව තුළට වැදී පුහාරය දියත් කර ඇත. මේ වනවිට ශිවනේෂතුරෙයි චන්ද්‍රකාන්තන් හෙවත් පිල්ලෙයාන් හිටපු පාර්ලිමේන්තු මන්ත්‍රී ජෝෂප් පරරාජසිංහම් ඝාතනේ ප්‍රධාන චූදිතයා වී අධිකරණයේ ඇපමත මුදාහැර සිටින්නෙකු වන අතර පිල්ලෙයාන්ගේ මෙම මැර ප්‍රහාරය ඇප අවලංගු කිරීමට හේතුවන වරදක්ද වන්නේය.", "URL": "https://lankatruth.com/si/?p=103353", "Category": "පුවත්", "Parent URL": null}