{"Source": "Lankatruth", "Timestamp": "March 8, 2022", "Headline": "ඩලස්ගෙන් කොහිලකටු ප්‍රහාරයක්", "News Content": "ආණ්ඩුවේ මැති ඇමතිවරු පිරිවරාගෙන යන වාහන අඩු කරමින් ජනතාවට ආදර්ශ දිය යුතු බව ජනමාධ්‍ය ඇමති ඩලස් අලහප්පෙරුම අද (08) පැවති කැබිනට් තීරණ දැනුම්දීමේ මාධ්‍ය හමුවේදී ප්‍රකාශ කර තිබේ. ඇමතිවරයා මෙම ප්‍රකාශය කළේ, වීදි පහන් නිවාදමන ලෙස මුදල් ඇමති බැසිල් රාජපක්ෂ පළාත්පාලන ආයතන සභාපතිවරුන්ට දැනුම් දී දිනකට පසුවය. ජනාමාධ්‍ය ඇමතිවරයා ඇමතිවරු සම්බන්ධයෙන් මෙම ප්‍රකාශකය කර තිබෙන්නේ මුදල් ඇමතිවරයා පොදු ජනතාවට අදාල පොදු පහසුකම් කප්පාදු කරන ලෙස උපදෙස් දෙන පසුබිමකය. “රටේ ජනතාව මේ මොහොතේ මුහුණ පා ඇති අසීරුතාවයන් පිළිබදව කැබිනට් මණ්ඩලය නියෝජනය කරමින් තමා කණගාටුව පළ කරන බවද, ප්‍රතිපත්ති සම්පාදකයන් වශයෙන් දේශපාලනඥයින් මේ අවස්ථාවේ අරපිරිමැස්ම පිළිබඳ පරමාදර්ශී චරිත විය යැයිද කැබිනට් ප්‍රකාශක ජනමාධ්‍ය අමාත්‍ය ඩලස් අලහප්පෙරුම මහතා කියා සිටියේය. ඔහු මේ බව පැවසුවේ, අද (08) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේ දී අඳහස් දක්වමිනි. ආරක්ෂාව වෙනුවෙන් දේශපාලනඥයින් මෙම අවස්ථාවේ අනවශ්‍ය පරිදි වාහන භාවිතා නොකළ යුතු බව අවධාරණය කළ ජනමාධ්‍ය අමාත්‍යවරයා මේ මොහොත තමන්ගේ පරමාදර්ශී කැපකිරීම රට ඉදිරියේ ඔප්පු කිරීමට හොඳ අවස්ථාවක් බවද එවිට ජනතා නියෝජිතයින් මෙම දුක තේරුම්ගෙන ඇති බවට සාමාන්‍ය පුරවැසියාට ද යම් සැනසිල්ලක් ඇතිවෙතැයි ඔහු පැවසුවේය.” රජයේ නිල වෙබ්අඩවිය ඇමතිවරයාගේ ප්‍රකාශය වාර්තා කර තිබුණේ මෙලෙසය.", "URL": "https://lankatruth.com/si/?p=129812", "Category": "පුවත්", "Parent URL": null}