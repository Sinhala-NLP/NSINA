{"Source": "Lankatruth", "Timestamp": "January 28, 2020", "Headline": "රන්ජන්ගේ හඬපට තවමත් රස පරීක්ෂකට ලැබී නැහැ", "News Content": "හිටපු රාජ්‍ය අමාත්‍ය රන්ජන් රාමනායක මහතාගේ හඬ සසැඳීම සඳහා අවශ්‍ය කෙරෙන හඬපටය රජයේ රස පරීක්ෂක දෙපාර්තමේන්තුවට ඊයේ (27) වනතුරුත් ලැබී තිබී නැතැයි වාර්තා වේ. හඬ සසැඳීමේ කටයුතු සඳහා රන්ජන් රාමනායක මහතාගේ කටහඬ ඇතුළත් හඬපටයක් කොළඹ අපරාධ කොට්ඨාසය මගින් රජයේ රස පරීක්ෂක දෙපාර්තමේන්තුවට ඉකුත්දා බාරදෙනු ලැබූ නමුත්, ඒ හඬපටයේ හඬ අපැහැදිලි තත්ත්වයේ පැවතීම නිසා එය එම කොට්ඨාසයට නැවතත් බාර දී තිබිණි. හඬපටය නැවත මෙසේ බාර දී තිබුණේ හඬ සසැඳීම සඳහා වෙනත් පැහැදිලි හඬපටයක් ඉදිරිපත් කරන ලෙස දැනුම් දෙමිනි. එහෙත් මේ දක්වා ඒ හඬපටය ඉදිරිපත් කර නැතැයි රජයේ රස පරීක්ෂක දෙපාර්තමේන්තුවේ නිලධාරියෙකු මාධ්‍ය වෙත අනාවරණය කර ඇත. මේ අතර තැටිගත කිරීමේ කටයුතු සඳහා රජයේ රස පරීක්ෂක දෙපාර්තමේන්තුවට එවා තිබූ රන්ජන් රාමනායක මහතාගේ හඬපට තැටිගත කිරීම මේ දිනවල කරගෙන යන අතර, එම තැටිගත කිරීම් අවසන් කිරීමට තව සති දෙකක්වත් ගත වනු ඇතැයි එම දෙපාර්තමේන්තු ආරංචිමාර්ගවලින් පැවැසේ. තැටිගත කිරීමට මෙසේ දිගු කාලයක් ගත වන්නේ ඒ හඬපටවල දුරකතන සංවාද දහස් ගණනක් ඇතුළත් වී තිබෙන හෙයිනැයිද එම ආරංචිමාර්ග සඳහන් කරයි. හඬපට තැටිගත කිරීම සඳහා අවශ්‍ය දෘඪ තැටි අවශ්‍ය ප්‍රමාණයට පොලිසියෙන් ලබාගෙන ඇතැයි රස පරීක්ෂක දෙපාර්තමේන්තු ප්‍රධානීහු කියති. හඬ සැසඳීම සඳහා අවශ්‍ය කෙරෙන හඬපටය ලැබුණු පසුව ඒ සැසඳීම් කටයුතු සඳහා රන්ජන් රාමනායක මහතා දින කිහිපයක් ඇතුළත කැඳවෙනු ඇතැයි රජයේ රස පරීක්ෂක දෙපාර්තමේන්තුව පවසයි. එහෙත් පසුගියදා මාධ්‍ය වාර්තා කර තිබුනේ නැවත දැනුම්දෙන තුරු හඩ පරීක්ෂණ සඳහා රන්ජන් රාමනායක මහතාව රජයේ රස පරීක්ෂකවරයා වෙත යොමු කිරීම අත්හිටුවන ලෙස අධිකරණය නියෝග කර ඇති බවය. මූලාශ්‍ර ලංකාදීප", "URL": "https://lankatruth.com/si/?p=89096", "Category": "පුවත්", "Parent URL": null}