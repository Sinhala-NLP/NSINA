{"Source": "Lankatruth", "Timestamp": "July 22, 2021", "Headline": "පරීක්ෂණ යන්නේ වෙන පැත්තක… අපිට මේ ගැන සැකයි… බදියුදීන්ගේ නිවසේ පිළිස්සී මියගිය දැරියගේ මව කියයි…", "News Content": "හිටපු අමාත්‍ය පාර්ලිමේන්තු සහ මන්ත්‍රි රිෂාඩ් බදියුදීන් මහතාගේ නිවසේ මෙහෙකාර සේවයේ යෙදී සිටියදී පිළිස්සුම් තුවාල ලබා මියගිය 16 හැවිරිදි දැරියගේ මරණය සම්බන්ධයෙන් සිදුකරන ලද විමර්ශන ගමන් කරන්නේ වෙනත් දිශාවකට බවත් තමන්ට ඒ ගැන සැකයක් ඇති බවත් එම දැරියගේ මව සඳහන් කරයි. ඊයේ දිනයේ එම දැරියගේ මව පියා, සොහොයුරා සහ දැරිය මෙම නිවස සදහා රැගෙන ගිය බව කියන තරව්කරු ඇතුලු සිව්දෙනකුගෙන් පැය 10 ට අධික කාලයක් ප්‍රකාශ සටහන් කරගත් බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පැවසීය. කොළඹ දකුණ කොට්ඨාස අපරාධ කොට්ඨාසයේ පොලිස් කණ්ඩායමක් දැරිය පදිංචිව සිටි ඩයගම ප්‍රදේශයට ගොස් මෙම ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශකවරයා කියා සිටී. මෙම දැරිය මරණය සම්බන්ධයෙන් මීට පෙරද ඇගේ මව ඇතුලු 10 දෙනකුගෙන් පමණ ප්‍රකාශ සටහන් කරගෙන තිබු අතර දැරිය ලිංගික අපයෝජනයට ලක්ව ඇති බවට ඇයගේ මරණය සම්බන්ධයෙන් සිදුකළ පශ්චාත් මරණ පරීක්ෂණයේ දී හෙළි වීමත් සමග ඇයගේ මව මව ඇතුලු පිරිසකගෙන් යළිත් ප්‍රකාශ සටහන් කරගත් බවද පොලිසිය කියයි. කෙසේ වෙතත් ඇගේ මව සඳහන් කරන්නේ දැරිය තමන් සමග සිටින කාලයේ එවැනි අපයෝජනයට ලක්ව නොසිටි බවත් ඒ සම්බන්ධයෙන් දිගින් දිගටම ප්‍රශ්න කරමින් තමන්ව අපහසුතාවයට පත් කරන්නේ මෙම පරීක්ෂණ වෙනත් දිසාවකට යොමු කර ඇත්ත අපරාධ කරුවන් සැඟවීමටදැයි තමන්ට සැකයක් මතුවන බවයි.", "URL": "https://lankatruth.com/si/?p=120048", "Category": "පුවත්", "Parent URL": null}