{"Source": "Lankatruth", "Timestamp": "January 5, 2020", "Headline": "ඉන්ධන මිල සූත්‍රයත් දිගටම ක්‍රියාත්මකයි", "News Content": "ඉන්ධන මිල ගණනය කිරීම සඳහා මිල සූත්‍රයක් අවශ්‍ය බවත් එම නිසා දැනට ඇති ඉන්ධන මිල සූත්‍රෙය් ((MRP) = V1 + V2 + V3 + V4) කිසිඳු වෙනසක් සිදු නොකර දිගටම පවත්වාගෙන යන බවත් භාණ්ඩාගාරයේ ලේකම් එස්.ආර් ආටිගල මහතා අවධාරණය කරයි. මෙම ඉන්ධන මිල සූත්‍රය හඳුන්වා දුන් අවස්ථාවේ සිට එයට රටතුළ දැඩි විවේචනයක් එල්ල වූ අතර පැවති ජනාධිපතිවරණ සමයේදීත් ජනාධිපතිවරණය ජය ගැනීමෙන් පසුවත් ගෝඨාභය රාජපක්ෂ මහතාව දිනවීම සඳහා කටයුතු කළ දේශපාලනඥයන් පැවසූවේ ඉන්ධන මිල සූත්‍රය වහාම ක්‍රියාත්මක වන පරිදි අත්හිටුවන බවය. එහෙත් මේ වනවිට එම ප්‍රකාශ නොසලකා එම ඉන්ධන මිල සූත්‍රය ක්‍රියාත්මක කිරීමට තීරණය කර ඇත. භාණ්ඩාගාර ලේකම් එස්.ආර් ආටිගල මහතා පවසන්නේ “ඉන්ධන මිල ගණනය කිරීම සඳහා අපට කෙසේ හෝ සූත්‍රයක් තිබිය යුතුයි. ඒ නිසා දැන් අප සතුව ඇති සූත්‍රයේ කිසිදු වෙනසක් සිදු වෙන්නේ නැහැ. අපි මෙය දිගටම කරගෙන යනවා.” යනුවෙනි. ජනාධිපති ගෝඨාභය රාජපක්ෂ මහතා සිය මැතිවරණ ප්‍රතිපත්ති ප්‍රකාශනය තුළින් දැනට ක්‍රියාත්මක ඉන්ධන මිල සූත්‍රය ඉවත් කිරීමට පොරොන්දු වූ නමුත් ඔහු බලයට පැමිණි පසු මේ සම්බන්ධයෙන් ගනු ලබන ක්‍රියාමාර්ග සම්බන්ධයෙන් මේ දක්වා කිසිදු ප්‍රකාශයක් සිදු කර නැත. සෑම මසකම 10වනදා මධ්‍යම රාත්‍රී 12 සිට ක්‍රියාත්මක වන පරිදි ඉන්ධන මිල සංශෝධනය වූ අතර බොහෝ අවස්ථාවල සංශෝධනය මගින් සිදු වූවේ ඉන්ධන මිල ඉහළ යාමය.", "URL": "https://lankatruth.com/si/?p=88358", "Category": "පුවත්", "Parent URL": null}