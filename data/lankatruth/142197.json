{"Source": "Lankatruth", "Timestamp": "November 21, 2022", "Headline": "ලංකාවේ ළමා මන්දපෝෂණය ඉහළට", "News Content": "යුනිසෙෆ් සංවිධානය විසින් හඳුන්වාදුන් නවතම වාර්තාවකට අනුව ශ්‍රී ලංකාවේ ළමයින් 56,000ක් පමණ උග්‍ර මන්ද පෝෂණයෙන් පෙළෙන බවත් ඉන් වයස අවුරුදු 5ට අඩු ළමයින් සඳහා ඉක්මන් වෛද්‍ය ප්‍රතිකාර ලබාදීමට අවශ්‍ය වන බවත් අනාවරණය වී තිබේ. ශ්‍රී ලංකාවේ දේශපාලණ හා ආර්ථික අර්බුදය හේතුවෙන් 2022 වසරේදී රැකියා සඳහා ශ්‍රමිකයන් ලෙස විදෙස් ගතවන ප්‍රමාණයද සියයට 286 කින් වැඩි වී ඇති බවත්, ශ්‍රී ලංකාවේ ළමුන් මිලියන 4.8 කට අධ්‍යාපනය සඳහා ප්‍රවේශය අවශ්‍ය බව යුනිසෙෆ් සංවිධානය එම වාර්තාව මගින් පෙන්වා දී ඇත.ශ්‍රී ලංකාවේ ඇති වී තිබෙන ආර්ථික අර්බුදය හමුවේ මෙම වසරේ ඔක්තෝම්බර් මස සිට ලබන වසරේ පෙබරවාරි මස දක්වා කාලය තුළ ආහාර අනාරක්ෂිත භාවය තවත් දරුණු අතට හැරෙතැයි අනුමාන කර ඇති අතර මිලියන 6.2 ක ජනතාවක් මධ්‍යස්ථ ආහාර අනාරක්ෂිත භාවයෙන් පෙළෙන බවත් 66000 ක් උග්‍ර ආහාර අනාරක්ෂිතභාවයෙන් පෙළෙන බවත් යුනිසෙෆ් සංවිධානයේ වාර්තාවේ වැඩිදුරටත් වාර්තා වේ. මේ අතර ශ්‍රී ලංකාවේ සෑම පවුල් 5 කින් 2 දෙකක්ම තම මාසික වැටුපෙන් සියයට 75 වියදම් කරන්නේ ආහාර අවශ්‍යතා සපුරාගැනීම සඳහා බැවින් එම පවුල් වලට අධ්‍යාපනය සහ සෞඛ්‍ය වෙනුවෙන් වෙන්කළ හැක්කේ ඉතාමත් ස්වල්ප ප්‍රමාණයක් බවත් එම වර්තාවෙන් වැඩිදුරටත් අනාවරණය කර තිබේ.", "URL": "https://lankatruth.com/si/?p=142197", "Category": "පුවත්", "Parent URL": null}