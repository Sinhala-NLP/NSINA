{"Source": "Lankatruth", "Timestamp": "October 7, 2019", "Headline": "ශ්‍රීලනිපයට බාලගිරිදෝශය!", "News Content": "ශ්‍රී ලංකා නිදහස් පක්ෂය ඉදිරි ජනාධිපතිවරණයේදී සහය දක්වන පක්ෂය සම්බන්ධව අද(07) තීරණයක් ලබාදෙන බව ප්‍රකාශ කර සිටිය ද අද දිනයේ ද එම තීන්දුව ප්‍රකාශයට පත්කර නැත. ජනාධිපතිවරණයේදී කවර පක්ෂයකට සහය දක්වනවාද යන්න සම්බන්ධව ශ්‍රී ලංකා නිදහස් පක්ෂය සාකච්ඡා වට ගණනාවක් පැවැත්වූ අතර එහි අවසන් තීන්දුව ගැනීමේ බලය ජනාධිපතිවරයාට පවරා ඇති බව පසුගිය දා එම පක්ෂයේ මන්ත්‍රීවරු මාධ්‍ය ඔස්සේ පැවසූහ. ඒ අනුව ඊයේ දින අවසන් තීන්දුව ලබාදෙන බව ප්‍රකාශ කළ ද පසුව එය අද දිනය දක්වා කල් තැබුණි. කෙසේ වෙතත් අද දිනයේ ද සන්ධාන මහලේකම් පාර්ලිමේන්තු මන්ත්‍රී මහින්ද අමරවීර මහතාගේ කොළඹ පිහිටි නිවසේ දී සාකච්ඡා වට ගණනාවක් පවත්වා ඇති අතර එහිදී ද අවසන් තීන්දුවක් ගෙන නැත. අද පස්වරුවේ පැවති මාධ්‍ය හමුවක් අමතමින් ශ්‍රීලනිප මාධ්‍ය ප්‍රකාශක පාර්ලිමේන්තු මන්ත්‍රී වීරකුමාර දිසානායක මහතා සඳහන් කර සිටියේ අවසන් තීන්දුව ලබාදීම තවදුරටත් කල් යනු ඇති බවය.", "URL": "https://lankatruth.com/si/?p=82492", "Category": "පුවත්", "Parent URL": null}