{"Source": "Lankatruth", "Timestamp": "June 29, 2023", "Headline": "ගිය සතිය, කොටින්ට පණ දෙනවා;දළදා මාළිගාවට ගිය T56 කොපු…", "News Content": "රජය ලබා ගෙන තිබෙන ‍දේශීය ණය කපා හැරීමේ ක්‍රියාවලිය සහ මූල්‍ය අරමුදලේ නියෝග අනුව සමෘද්ධි ප්‍රතිලාභ හිමිකම් කියන්නන් කපා හැරීමේ ව්‍යාපෘති ක්‍රියාත්මක කිරීමට පෙර පසුගිය 19 වෙනි දා සිට ජනතාවගේ අවධානය වෙනතක යැවීමේ ප්‍රවෘත්ති ගණනාවක් නිර්මාණය කර තිබිණි.  එයට මුල පිරුවේ “කොටින්ට පණ දෙන්න හැදූ මෙරට පාතාළයන් 10කට ඉන්දියාවෙන් නඩු” යනුවෙන් සහ “දළදා මාළිගාවට ගිය කසළ ලොරියේ T56 කොපු 32ක්” යනුවෙන් 19 වෙනිදා දිනමිණ පුවත්පතේ ප්‍රධාන ප්‍රවෘත්තියක් සහ අනු ප්‍රවෘත්තියක් පළ කිරීමෙන් ය. ඉන්පසුව මෙම සතිය ආරම්භයේදී බස්නාහිර ප්‍රදේශය බාර ජේෂ්ඨ පොලිස්පති දේශබන්දු තෙන්නකෝන් විසින් ජනාධිපති ඝාතන කුමන්ත්‍රණයක් පිළිබඳව නිල ලේඛණයක් සකස් කර රනිල් වික්‍රමසිංහ විදේශ සංචාරය නිමවා යළි මෙරටට පැමිණෙන අවස්ථාවේදී ප්‍රචාරය කර තිබිණි.  ඒ අතර දින 5ක දීර්ග බැංකු නිවාඩු ලබාදී කොටස් වෙළඳපොල ද වසා දමනු ලැබීය. දේශීය ණය කපා හැරීමේ ක්‍රියාවලිය මෙම සති අන්තයට පාර්ලිමේන්තුව කැඳවා හදිසියේම අනුමත කර ගැනීමට ද සියලු කටයුතු සූදානම් කර තිබේ. දේශීය ණය කපා හැරීම සම්බන්ධයෙන් බැංකුකරුවන්ගේ සංගමය, බැංකු වෘත්තීය සමිති, සේවක අර්ථ සාධක අරමුදලට අයත් සාමාජිකයන්ගෙන් සෑදුම්ලත් වෘත්තීය සමිති මෙන්ම බැංකුවල මුදල් තැන්පත් කර තිබෙන සමස්ත තැන්පත්කරුවන් ද දැඩි නොසන්සුන්තාවයට පත්වන ආකාරයෙන් සියලු තොරතුරු සඟවමින් ආණ්ඩුව ක්‍රියාකර තිබිණි.  මෙම පසුබිම තුළ විශේෂයෙන් ම කොටි සංවිධානයට පණ දෙන්න යනවා සහ ජනාධිපති ඝාතන සැලැස්මක් යන කරුණු දෙක මෙරට ඉතිහාසයේ ඉතා ඛේදජනක මනුෂ්‍ය ඝාතන සිදු කළ පසුබිම්වලට අදාළ ය. ජාතිවාදය සහ ආගම්වාදය මූලික කර ගත් එම දේශපාලන න්‍යාය පත්‍රයන් වෙනත් ආකාරවලින් මතු කිරීමේ උත්සාහයන් පවතින බව තහවුරු වී ඇත. මෙයට ආණ්ඩුවේ මෙහෙයවීම් පවතින බවට සාක්ෂි හමුවේ.  එවැනි පසුබිමක ඉන්දියානු ජාතික විමර්ශන ඒජන්සිය සකස්කළ බව කියන වාර්තා ඇසුරින් දිනමිණ පුවත්පතේ ප්‍රධාන ප්‍රවෘත්තිය නිර්මාණය කර තිබේ. නමුත් එය සනාථ කිරීමට යොදා ගෙන තිබෙන්නේ සාම්ප්‍රදායිකව පකිස්ථානය සමඟ පවතින පසමිතුරුතාවය යොදා ගැනීම ය. “ඒ ඉන්දියාවේ ජාතික ආරක්ෂාවට පවා බරපතළ ලෙස තර්ජනයක් එල්ල කරමින් එල්ටීටීඊය නැවත නැගිටුවන්නට පකිස්ථානු මත්කුඩු ජාවාරම්කරුවන් සමඟ එක්ව කටයුතු කිරීමේ වරදට චෝදනා පත්‍ර පවා පසුගිය සතියේ ඔවුන්ට ඉදිරිපත් කර ඇති බැවිනි” යනුවෙන් 25 වෙනිදා සිළුමිණ පුවත්පත පළ කර තිබූ ලිපියේ උදෘතයෙන් පැහැදිලි වේ.  ඊට අමතරව ජනාධිපති ඝාතන ප්‍රයත්නය පිළිබඳව ජේෂ්ඨ නියෝජ්‍ය පොලිස්පති දේශබන්දු තෙන්තකෝන් සකස් කළ ලිපියේ අඩංගු කරුණු 6න් අවම තර්ජනය හෝ සම්බන්ධයෙන් කිසිදු හෝඩුවාවක් පවා රට තුළ නොවීය. මෙය නාමල් කුමාර නැමැත්තා 2018දී පමණ එවකට ජනාධිපති මෛත්‍රිපාල සිරිසේන සහ ගෝඨාභය රාජපක්ෂ ඝාතනය කිරීමට කුමන්ත්‍රනයක් පවතින්නේ යැයි කළ ප්‍රකාශයට සමාන තත්වයක් පෙන්වා තිබේ. නමුත් ඔහුගේ එම ප්‍රකාශයෙන් පසුව ත්‍රස්ථ විමර්ශන ඒකකයේ (TDA) ප්‍රධානියා අත්තඩංගුවට ගෙන සෙසු නිලධාරීන් කිහිප දෙනෙකු හට ස්ථාන මාරු ලබා දෙන ලදී. එම ක්‍රියාවලිය අවසානයේ බිහිසුණු පාස්කු ප්‍රහාරය දක්වා යාමට ඉඩකඩ විවිර කර දෙනු ලැබීය.  වර්තමානයේ ජනතාවගේ ප්‍රශ්න අමතක කරවීම සඳහා සහ ආණ්ඩුවේ දේශපාලන වෙනුවෙන් මේ වනවිට දියත් කර තිබෙන ප්‍රචාරයන්ගේ ඊලඟ අන්තය කුමක් දැයි සැක සංකා මතුවී තිබේ.", "URL": "https://lankatruth.com/si/?p=148388", "Category": "පුවත්", "Parent URL": null}