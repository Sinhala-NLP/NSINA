{"Source": "Lankatruth", "Timestamp": "May 17, 2019", "Headline": "මේ ආණ්ඩු කරන්නේ අන්තවාදී ප්‍රහාර හමුවේ බොරදියේ මාළු බාන එක", "News Content": "මේ වනවිට රට තුළ ආරක්ෂාව තහවුරු කර ඇතැයි ආරක්ෂක අංශ ප්‍රකාශ කළද අග්‍රාමාත්‍ය රනිල් වික්‍රමසිංහ මහතා එයට එතරම් කැමැත්තක් නොමැති බව ඔහු සිදු කරන ප්‍රකාශවලින් පෙනී යන බවත් මෙම අන්තවාදී ප්‍රහාර හමුවේ මෙම ආණ්ඩු සිදු කරන්නේ බොරදියේ මාළු බෑම බවත් ජනතා විමුක්ති පෙරමුණේ දේශපාලන මණ්ඩල සභික, පාර්ලිමේන්තු මන්ත්‍රී සුනිල් හඳුන්නෙත්ති මහතා අවධාරණය කරයි. ඒ මහතා මේ බව පැවසූවේ ජනතා විමුක්ති පෙරමුණ මේ දිනවල ජාතික සමගිය තේමා කරගනිමින් රට පුරා පවත්වාගෙන යනු ලබන “අන්තවාදය පැරදවීමට, ජාතික සමගිය ගොඩනැගීමට, මහජන ආරක්ෂාව තහවුරු කිරීමට අපගේ කාර්යභාරය” මැයෙන් වූ සම්මන්ත්‍රණ මාලාවේ පසුගිය 15වනදා හිඟුරක්ගොඩදී පැවති සම්මන්ත්‍රණය අමතමිණි. එම අවස්ථාවට ජනතා විමුක්ති පෙරමුණේ පොළොන්නරුව දිස්ත්‍රිත් නායක ඩී.බී සරත් මහතාද එක්වී සිටි අතර එහිදී වැඩිදුරටත් අදහස් දැක්වී සුනිල් හඳුන්නෙත්ති මහතා… “21 අන්තාවාදී ත්‍රස්ත ප්‍රහාරයෙන් සති තුනකට පසුව මිනුවන්ගොඩ මුස්ලිම් මුදලාලි කෙනෙකුගේ කඩේට ගහන්න හදිස්සියේ ජාති ආලය එකපාරටම මිනුවන්ගොඩින් මතුවුනේ කොහොමද? ඒක පිටිපස්සෙ ඉන්නේ කවුද? දැන් කියනවා මධුමාදව අරවින්ද එතනින් ගියාලු. බලාගෙන යන්න. යනගමන් දැකල බැස්සලු. සෙනග මොකද කියල බලන්න බැස්සලු. අම්පාරෙ නාමල් කුමාර, මෛත්‍රීපාලගේ දූෂණ විරෝධී බලකායේ ලොක්ක, අධ්‍යක්ෂක, මෙන්න එයත් මෙතන බැහැල. හෙට්ටිපොල. ආරච්චිකට්ටුවට යන ගමන්ලු. දූෂණයක් බලන්න යන්න ඇති. ඔය නාමල් කුමාර දූෂණ විරෝධී බලකායේ ලොක්කලු. මොකද්ද එයා හොයා ගත්තු එකම එක දූෂණයක් කියන්න ලංකාවේ තියෙනවනම්. රාජ්‍ය බලය පාවිච්චි කරලා හෙළිදරව් කරගත්තු, හොයාගත්තු දූෂණයක්. ඊට පස්සේ අර මොකද්ද බලකායක තව හාදයෝ ඉන්නවලු. ඒ අය ඔක්කොම ආය මේ හරියේ ඉන්නවා දැන්. මධුමාදව අරවින්ද ගියාද දන්නෙ නැහැ සින්දුවකට තනුවක් හොයන්න. කල්පනා කරල බලන්න. මේව කාටද මේ කියන්නේ? මේව මේ රටේ ජනතාවට කියන්න පුළුවන් දේවල්ද? ලැජ්ජ වෙන්න ඕන මේ ආණ්ඩු. අදටත් ඒ ගොල්ලො කරන්නේ බොරදියේ මාළු බාන එක. ආරක්ෂක හමුදාව කියනවා මේ ප්‍රශ්නය විසඳලා තියෙන්නේ. විසඳමින් ඉන්නේ. රනිල් වික්‍රමසිංහ මහත්තයට මේක විසඳුවයි කියන එක ඇඟට මදි. රනිල් වික්‍රමසිංහ ඒක පිළිගන්නේ නැහැ. එයා කියන්නේ මොකද්ද? මේක ගෝලීය ප්‍රහාරයක්. ගෝලීය ත්‍රස්තවාදී ප්‍රහාරයක්. ඒක හින්දා ගෝලීය ත්‍රස්තවාදය පරාජය කිරීමට තරම් නීති අපේ රටේ නැහැ. නීතී අපේ රටේ තිබ්බනම් මේක පරද්දනවා. ගෝලීය ත්‍රස්තවාදී ප්‍රහාරයක් නිසා ගෝලීය නීති අවශ්‍යයි මේකට. ඒක නිසා ඉක්මනින්ම ප්‍රති ත්‍රස්ත පනත ගේන්න ඕනා. මිනිහ මතුරන්නේ ඒක.” මෙහි තවත් සම්මන්ත්‍රණයක් ඊයේ (16) ත්‍රීකුණාමලයේදීද පවත්වන ලදී.           පොළොන්නරුව – හිඟුරක්ගොඩ          ත්‍රීකුණාමලය", "URL": "https://lankatruth.com/si/?p=74060", "Category": "පුවත්", "Parent URL": null}