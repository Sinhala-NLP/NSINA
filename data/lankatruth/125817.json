{"Source": "Lankatruth", "Timestamp": "November 15, 2021", "Headline": "ආණ්ඩුවේ අත්භූත තීන්දු අද විහිළුවක් වෙලා – W.D.J. සෙනෙවිරත්න", "News Content": "රටේ ජනතාව කවමදාකවත් මුහුණ නොදුන් දුෂ්කර තත්වයකට පත්කරමින් ආණ්ඩුව විසින් ගනුලබන අත්භූත තීන්දු මේ වනවිට විහිළුවක් බවට පත්ව ඇතැයි ශ්‍රීලංකා පොදුජන පෙරමුණේ පාර්ලිමේන්තු මන්ත්‍රී W.D.J. සෙනෙවිරත්න පවසයි. රටේ ජනතාව ආණ්ඩුව කෙරෙහි ඉතා බරපතල ලෙස කලකිරී සිටින බවත් රසායනික පොහොර සම්බන්ධයෙන් ආණ්ඩුව තීන්දුව හේතුවෙන් නුදුරේදීම රට තුළ ආහාර හිගයක් ඇති වන බවත් මන්ත්‍රීවරයා පවසයි. ඔහු මේ අදහස් පළකරනු ලැබුවේ පසුගියදා අන්තර්ජාල නාලිකාවක් සමඟ පැවැත්වූසම්මුඛ සාකච්ඡාවකදීය. එහිදී වැඩිදුරටත් අදහස් දක්වන මන්ත්‍රීවරයා…. “සාගතයක් ඇති වෙයි කියලා මිනිස්සුන්ට විතරක් නෙවෙයි අපිටත් බයක් තියෙනවා. ජනාධිපතිතුමා මේ රටේ සියල්ලම දන්න කෙනෙක් නෙවෙයි. මේ රටේ අනාගතය ගැන අපිට බයක් තියෙනවා. ආසියාවේ තියෙන දුප්පත්ම රට බවට අද ලංකාව පත්වෙලා. අපි ගම්වලට ගියාම මිනිස්සු අපි හමුවෙලා කතා කරනවා.﻿ ඒ මිනිස්සු දුක්ගැනවිලි කිව්වාම අපි දන්න කාලෙක මෙහෙම දුෂ්කර තත්වයක් ඇති වෙලා නෑ, බඩුමිල ඉහළ යෑම ගැන හැම කෙනෙක්ටම විශාල වේදනාවක් තියෙනවා. මිනිස්සුන්ට ජීවත් වෙන්න බෑ. සිමෙන්ති, යකඩ වගේ දේවල් විශාල ලෙස ගණන් ගිහිල්ලා. යම්කිසි පියවරක් ගන්නවා නම් ඒ ගැන ජනතාව දැනුවත් කරන්න ඕන. අත්භූත ආකාරයට තීන්දු තීරණ ගත්තාම ඒවායෙන් ජනතාව බැට කනකොට වහාම පැය විසිහතරෙන් ඒක රිවස් කරනවා. මිනිස්සුන්ට මේක දැන් විහිළුවක් වෙලා. අද ආණ්ඩුවේ වැඩ විහිළුවක් වෙලා.” යනුවෙන් පැවසීය.", "URL": "https://lankatruth.com/si/?p=125817", "Category": "පුවත්", "Parent URL": null}