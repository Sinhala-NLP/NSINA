{"Source": "Lankatruth", "Timestamp": "February 25, 2021", "Headline": "නිරෝධායනයට යොමු කළ ධීවර ආශ්‍රිතයෝ මුහුදෙන්ම පලා ගිහින්", "News Content": "තිස්සමහාරාම කිරින්ද ආමදුව නමින් හඳුන්වන සීමාවේ ධීවරයින් පිරිසකට කොරෝනා වයිරසය ආසාදනය වීම හේතුවෙන් නිරෝධායනයට යොමු කර සිටි එම ආසාදිත ධීවරයින්ගේ ළඟම ආශ්‍රිතයින් පිරිසක් මුහුදු මාර්ග ඔස්සේ පැනගොස් ඇතැයි තිස්සමහාරාම සෞඛ්‍ය වෛද්‍ය නිලධාරී ප්‍රභාත් ලියනාරච්චි සඳහන් කරයි. මෙම ස්ථානයේ වාඩි තුළ සිටි 85ක පමණ පිරිසගෙන් 22 දෙදෙනෙකුට කොරෝනා වයිරසය ආසාදනයවී තිබී ඇත. ධීවර වාඩි තුළම පළමු පෙළ ආශ්‍රිතයින් ලෙස නිරෝධායනයට ලක් කර සිටි මෙම පිරිස ඉකුත් 23දා වනවිට දින 14 සම්පූර්ණකර තිබූ බව ද කියයි. එසේ නමුත් ඔවුන්ගේ ජීවන රටාව අනුව තවත් දින 14ක් නිවෙස් තුළම නිරෝධායනය වන ලෙස ඔවුන්ට උපදෙස් දී තිබූ නමුත් එම පිරිසෙන් 15ත් 20ත් අතර පිරිසක් මුහුදු මාර්ග ඔස්සේ ඉන් පිටතට පැන ගොස් ඇති බවට තොරතුරු ලැබී ඇතැයිද සෞඛ්‍යය වෛද්‍ය නිලධාරිවරයා සඳහන් කරයි. මෙම පිරිස තංගල්ල, කුඩාවැල්ල, දෙවුන්දර, මාතර, වැලිගම යනාදී දකුණු ප්‍රදේශයේ පදිංචිකරුවන් බවද මේ වනවිට අනාවරණය කරගෙන තිබේ. මේ සම්බන්ධයෙන් ඥාතීන්, හිතවතුන් සිය අවධානය යොමුකර නිවෙස් තුළ තවත් දින 14ක් නිරෝධායන ක්‍රියාවලියට ලක් වන ලෙස තිස්සමහාරාම සෞඛ්‍ය වෛද්‍ය නිලධාරී ප්‍රභාත් ලියනාරච්චි ඉල්ලා සිටියි.", "URL": "https://lankatruth.com/si/?p=111484", "Category": "කොවිඩ් -19 (කොරෝනා ) පුවත්", "Parent URL": null}