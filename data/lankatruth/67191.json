{"Source": "Lankatruth", "Timestamp": "January 29, 2019", "Headline": "මෙරට විශාලතම කුඩු ‌තොගයට සම්බන්ධ 5ක් බංගලාදේශයේදී අත්අඩංගුවට", "News Content": "මෙරටදී සොයාගත් විශාලතම මත්ද්‍රව්‍ය තොගය සම්බන්ධව පරීක්ෂණ පැවැත්වූ බංගලාදේශ මත්ද්‍රව්‍ය මර්ධන පොලිස් ඒකකය සිද්ධියට සම්බන්ධ පුද්ගලයන් 5 දෙනෙකු අත්අඩංගුවට ගෙන තිබේ. පසුගිය වසරේ දෙසැම්බර් මස 31 වැනිදා දෙහිවල ප්‍රදේශයේ නිවසක් වටලා කිලෝග්‍රෑම් 278ක් බරැති රුපියල් මිලියන 3336කට ආසන්න වටිනාකමකින් යුතු මෙරට ඉතිහාසයේ විශාලතම මත්ද්‍රව්‍ය තොගය සොයාගත් අතර එයට සම්බන්ධ බංගලාදේශ ජාතිකයින් දෙදෙනෙකු ද අත්අඩංගුවට ගැනුණි. එසේම රුපියල් මිලියන 75කට අධික කොකේන් කිලෝග්‍රෑම් 5කට අධික ප්‍රමාණයක් ද සොයා ගත්තේය. එම බංගලාදේශ ජාතිකයින් දෙදෙනා රඳවා තබාගෙන සිදුකළ ප්‍රශ්න කිරීම් සඳහා බංගලාදේශ පොලීසිය ද සම්බන්ධ වූ අතර එම විමර්ශනවල ප්‍රතිඵලයක් ලෙස මෙම මත් ජාවාරම්කරුවන් අත්අඩංගුවට ගෙන තිබේ. අත්අඩංගුවට ගන්නා ලද බංගලාදේශ ජාතිකයන් අතර කාන්තාවන් තිදෙනෙක් ද අයත් බව බංගලාදේශ මත්ද්‍රව්‍ය මර්ධන පොලිස් ඒකකය සඳහන් කරයි. අත්අඩංගුවට ගත් පුද්ගලයන් සන්තකයේ තිබී මත්පෙති 1970ක්, විදේශ මුදල් නෝට්ටු සහ ගමන් බලපත්‍ර ද සොයාගෙන තිබේ. මේ අතර පසුගිය දා කොල්ලුපිටිය ප්‍රදේශයේ දී රුපියල් කෝටියකට අධික හෙරොයින් මත්කුඩු සමඟ අත්අඩංගුවට ගත් විදෙස් සැකකරුවන් තිදෙනා ඇතුලු පස්දෙනෙකු අද(29) කොළඹ මහේස්ත්‍රාත් අධිකරණයට ඉදිරිපත් කළ අතර ඔවුන් ලබන 8 වනදා දක්වා රක්ෂිත බන්ධනාගාර ගත කරන ලෙස කොළඹ කොටුව වැඩබලන මහේස්ත්‍රාත් ප්‍රියන්ත ලියනගේ මහතා නියෝග කළේය.", "URL": "https://lankatruth.com/si/?p=67191", "Category": "පුවත්", "Parent URL": null}