{"Source": "Lankatruth", "Timestamp": "June 17, 2019", "Headline": "නිවසකට බෝම්බ ගැසූ පොහොට්ටුවේ වත්මන් ලොක්කන් පිරිසක් රක්ෂිත බන්ධනාගාරයට", "News Content": "1999 වසරේ පැවැති ජනාධිපතිවරණ ප‍්‍රචාරක කටයුතු පැවැති සමයේ එක්ත් ජාතික පක්ෂ ආධාරකරුවෙකුගේ නිවස බෝම්බ ප්‍රහාරයක් එල්ල කිරීම සම්බන්ධයෙන් අනුරාධපුර මහ නගර සභාවේ වත්මන් නගරාධිපතිවරයා සහ උතුරුමැද පළාත් සභාවේ හිටපු සභාපතිවරයා ඇතුළු සැකකරුවන් 07 දෙනෙකු ජුනි 24 වැනිදා දක්වා රක්ෂිත බන්ධනාගාර ගත කරන ලෙස තඹුත්තේගම වැඩබලන මහේස්ත‍්‍රාත් පුෂ්පපානී වික‍්‍රමසිංහ මහත්මිය අද (17) නියෝග කර තිබේ. මෙසේ බන්ධනාගාර ගත කර ඇත්තේ අනුරාධපුර මහ නගර සභාවේ වත්මන් නගරාධිපති එච්.පී සෝමදාස, උතුරු මැද පළාත් සභාවේ හිටපු සභාපති ටී.එමි.ආර් සිරිපාල, රාජාංගනය ප‍්‍රාදේශීය සභාවේ හිටපු සභාපති සමන් නිල්මිණි, තලාව ප්‍රාදේශීය සභාවේ සභාපති ටි.එම් ඉන්දික නුවන් තෙන්නකොන්, ලංකාගමනාගමන මංඩලයේ රියදුරකුවන උඩහමුල්ල කංකානම්ලාගේ රංජිත් ප්‍රේමලාල් සහ රාජාංගණය ඒකාබද්ධ ගොවි සංවිධානයේ සභාපති නිහාල් වන්නිආරච්චි සහ ග‍්‍රාම නිලධාරී ජගත් චන්ද්‍රසිරි යන හත්දෙනාය. 1999 වසරේ පැවති ජනාධිපතිවරණයේදී එක්සත් ජාතික පක්ෂ අපේක්ෂකයාට ආධාර කළ එම පක්ෂයේ අනුරාධපුර දිස්ත‍්‍රික් සාමාජික ප‍්‍රවර්ධන නිලධාරිවරයා ලෙස කටයුතු කරන අනුරාධපුර දිස්ත්‍රික් ආහාර හා ඖෂධ පරික්ෂක ආනන්ද වේරගොඩ මහතාගේ නිවසට මෙලස බෝම්බ ප්‍රහාරය දියත් කර තිබු අතර ඉන් රුපියල් ලක්ෂ 30ට අධික දේපල හානියක් සිදුකිරීම සම්බන්ධයෙන් මොවුන් චෝදනා එල්ලවී ඇත. මෙම අපරාධය සදහා යොදා ගත් බවට සැකකරන වාහන වහාම අත්අඩංගුවට ගන්නා ලෙස එවකට හිටපු මහේස්ත‍්‍රාත් ඉලංගසිංහ මහතා තඹුත්තේගම පොලිසියට එහිදි නියෝග කර තිබී ඇත. 1999 වසරේ පැවැති ජනාධිපතිවරණ ප‍්‍රචාරක කටයුතු පැවැති සමයේ උතුරු මැද පලාත් සභාවේ හිටපු සභාපති ටී.එමි.ආර් සිරිපාල ඇතුළු සැකකරුවන් මෙම අපරාධය සිදකර ඇති බව පොලිස් විමර්ශනවලදි අනාවරණය වී ඇති බවට පොලිසිය අධිකරණයට කරුණු වාර්තා කිරීමෙන් පසු සැකකරුවන් සිව් දෙනා නීතිඥයින් මාර්ගයෙන් පොලිසියට බාර වී ඇති අතර ඔවුන් තඹුත්තේගම මහේස්ත‍්‍රාත් අධිකරණය ඉදිරිපත් කිරීමෙන් පසු මෙලෙස බන්ධනාගාර ගතකර තිබේ. අත්අඩංගුවට ගත් පිරිස මේ වනවිට පොහොට්ටු පක්ෂයේ ප්‍රබල ක්‍රියාකාරීන් ලෙස කටයුතු කරති.", "URL": "https://lankatruth.com/si/?p=75916", "Category": "පුවත්", "Parent URL": null}