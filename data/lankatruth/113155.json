{"Source": "Lankatruth", "Timestamp": "March 18, 2021", "Headline": "ආබාධිත හමුදා සෙබළෙකුට පහරදුන් පොහොට්ටු මන්ත්‍රී අත්අඩංගුවට", "News Content": "පාදයක් අහිමි ආබාධිත හමුදා සෙබළෙකුට සිදුකර තිබූ දරුණු පහරදීමක් සම්බන්ධයෙන් බණ්ඩාරගම ප්‍රාදේශීය සභාවේ පොහොට්ටු පක්ෂ මන්ත්‍රී සමන්තා දිනේන්ද්‍ර බණ්ඩාරගම පොලීසිය විසින් අත්අඩංගුවටගෙන තිබේ. බණ්ඩාරගම පොලිස් වසමේ රයිගම ප්‍රදේශයේදී අදාළ පහරදීම සිදුව තිබූ බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ පවසයි. අත්අඩංගුවටගත් ප්‍රාදේශීය සභා මන්ත්‍රීවරයා පානදුර අධිකරණයට ඉදිරිපත් කිරීමෙන් අනතුරුව අප්‍රේල් 01 වනදා දක්වා රක්ෂිත බන්ධනාගාරගතකර තිබේ. එලෙස පහරකෑමට ලක්ව ඇත්තේ ‘‘රණවිරුවෝ’’ සංගීත කණ්ඩායම් භාරව කටයුතු කරන බණ්ඩාරගම රයිගම උතුර පදිංචි එක්දරු පියෙකු බව පැවසේ. එම ආබාධිත හමුදා සෙබළා 2009 වසරේ එල්.ටී.ටී.ඊ. ත‍්‍රස්තවාදීන් සමග විශ්වමඩු ධර්මපුරම් ප‍්‍රදේශයේ ඇතිවූ සටනේදී පීඩන බෝම්බයක් පිපිරීමෙන් වම් පාදය අහිමි ආබාධිත සෙබළෙකි. රැකියාව නිමකර පැමිණෙන තම සහෝදරයා රැගෙන ඒම සඳහා ආබාධිත හමුදා සෙබළා රයිගම ප‍්‍රදේශයේ බස් නැවතුමක් ආසන්නයේ ඥාතියකුට අයත් ගබඩාවක් අසල රැඳී සිටියදී තවත් පුද්ගලයන් දෙදෙනකු සමග බීමතින් පැමිණ තිබූ මන්ත‍්‍රීවරයා ඔහුගේ හිසට පහරදී “ආමි චණ්ඩි මෙහෙ නැහැ, මෙහෙ චණ්ඩි අපි තමයි. උඹලට පුළුවන් දෙයක් කරපන්” යැයි පවසා යළිත් ආබාධිත හමුදා සෙබළාගේ හිසට පහරදී තිබේ. එම පහරදීමෙන් අසළ කාණුවකට ඇද වැටුණු සෙබළාට නැවතත් මන්ත‍්‍රීවරයා පහරදී ඇත. පහරකෑමෙන් ආබාධිත රණවිරුවාගේ කෘතිම පාදය දණහිසින් ගැලවී විසිවී ඇති අතර අවසිහියෙන් මෙන් එම ස්ථානයෙන් නැගිට ගෙන තිබූ රණවිරුවා තනි කකුලෙන් ගබඩාව ආසන්නයේ කෙසෙල් පඳුරු අසලට දිවගොස් දිවි බේරාගෙන තිබේ. පහරදෙන අවස්ථාවේ දී මන්ත‍්‍රීවරයා සමඟ පැමිණි පුද්ගලයන් දෙදෙනා එය බේරීමට කිසිදු උත්සාහයක් ගෙන නොතිබූ අතර එම අවස්ථාවේදී එම ස්ථානයට පැමිණි සහෝදරයාද අසරණ වී තිබූ බව පැමිණිල්ලේ සඳහන් වේ. ආබාධිත හමුදා සෙබළ සහෝදරයා දිව ගොස් නිවස කරා යන්නට ඇතැයි සිතූ එම ස්ථානයට පැමිණි ඔහුගේ සහෝදරයා ඔහු නිවසට නොපැමිණීමෙන් තවත් කීපදෙනකු සමඟ එක්ව සොයා බැලුවද, පසුදින අලුයම තෙක් ඔහු සොයා ගැනීමට හැකි වී නැත. ආබාධිත හමුදා සෙබළාගෙන් පසුදින අලුයම ඇමතුමක් ලැබී ඔහු සොයා යෑමේදී සෙබළා කෙසෙල් පඳුරක් අසළ වැටී සිට ඇති අතර ඔහුගේ පැළඳි කෘතිම පාදය තිබී නැත. ආබාධිත හමුදා සෙබළාගේ මිතුරු ආබාධිත හමුදා සෙබළෙක් පහරදීමේ සිද්ධියක් දැනගෙන එම ස්ථානයට පැමිණීමෙන් අනතුරුව ඔවුන් කෘතිම පාදය සොයා බැලීමේදී පහරදුන් මන්ත‍්‍රීවරයාගේ නිවස ආසන්නයේ මාර්ගයක කාණුවක තිබී පැය දොළහකට පමණ පසු එය සොයා ගැනීමට හැකිවී තිබූ බවත් කෘතිම පාදයට ඒ වනවිට අලාභහානි සිදු වී තිබූ බවත් ආබාධිත හමුදා සෙබළා කළ පැමිණිල්ලේ වැඩිදුරටත් සඳහන් වේ. ආබාධිත හමුදා සෙබළාපානදුර මූලික රෝහලේ ප‍්‍රතිකාර ලබමින් සිටී.", "URL": "https://lankatruth.com/si/?p=113155", "Category": "පුවත්", "Parent URL": null}