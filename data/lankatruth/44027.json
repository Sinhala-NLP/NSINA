{"Source": "Lankatruth", "Timestamp": "November 17, 2017", "Headline": "ජල ගැලිම්වලින් යාපනයේ පුද්ගලයන් 13,900කට පිඩා ", "News Content": "යාපනය දිස්ත‍්‍රික්කයට බලපා ඇති අධික වර්ෂාව හේතුවෙන් පවුල් 3,894කට අයත් පුද්ගලයින් 13,895 දෙනකු පීඩාවට පත්ව ඇතැයි යාපනය දිස්ත‍්‍රික් ආපදා කළමනාකරණ ඒකකය පවසයි. ජලගැලීම් හේතුවෙන් එක් පුද්ගලයකු ජීවිතක්ෂයට පත්ව ඇති අතර ප‍්‍රදේශයේ නිවාස පහකට පූර්ණ හානි සිදුවී ඇත. නිවාස 225කට ආසන්න සංඛ්‍යාවක් අර්ධ වශයෙන් හානි සිදුවී තිබේ. යාපනය කරවෙට්ටි ග‍්‍රාමසේවා කොට්ඨාසයේ වැඩිපිරිසක් පීඩාවට පත්ව ඇති අතර එම කොට්ඨාසයේ පවුල් 686ක පුද්ගලයින් 2,335 දෙනෙකු පීඩාවට පත්ව ඇති බවත් යාපනය ප‍්‍රදේශයේ පවතින කලපුවල ජලමට්ටම ඉහළයෑම හේතුවෙන් වර්ෂාවත් සමඟ ජලගැලීම් තත්ත්වය උද්ගතව ඇති බවත් එම මධ්‍යස්ථානය සඳහන් කරයි. කයිට්ස්, කරෙයිනගර්, යාපනය, නල්ලූර්, කෝපායි, සන්දිලිපායි, උඩුවිල්, පේදුරුතුඩුව, තෙලිප්පලෙයි, මරදන්කර්ණි ප‍්‍රදේශයේ ජනතාව වැඩිවශයෙන් ජලගැලීම් හේතුවෙන් පීඩාවටපත්ව සිටින අතර එම ප‍්‍රදේශයේ වගාබිම්ද හානි සිදුවී ඇත. පවුල් 438කට අයත් පුද්ගලයින් 1,636 දෙනකු නිවාසවලින් ඉවත් කොට ආරක්ෂිත ස්ථාන වෙත යොමුකර ඇති බවත් පීඩාවට පත්වූවන් සඳහා යාපනය දිස්ත‍්‍රික් ලේකම් කාර්යාලය, ප‍්‍රාදේශය ලේකම් කාර්යාල හා යුද හමුදාව විසින් අත්‍යවශ්‍ය ද්‍රව්‍ය හා පිසූ ආහාර ලබා දීමට කටයුතු කොට ඇති බවත් යාපනය ආපදා කළමනාකරණ ඒකකය පවසයි. යාපනය ප‍්‍රදේශයේ ඇතැම් ස්ථාන වෙත මිලිමීටර 500කට අධික වර්ෂාවක් ලැබී ඇතැයි දිස්ත‍්‍රික් ආපදා කළමනාකරණ ඒකකය වැඩිදුරටත් පවසීය.", "URL": "https://lankatruth.com/si/?p=44027", "Category": "පුවත්", "Parent URL": null}