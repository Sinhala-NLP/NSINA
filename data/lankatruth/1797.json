{"Source": "Lankatruth", "Timestamp": "March 17, 2012", "Headline": "සුසිරිපාලගේ ඉඩම රාපක්ෂවරු කොල්ලකති", "News Content": "බලපත්‍ර අංක 144 යටතේ 2006 දී සුදුසිංහ සුසිරිපාල මහතාට හිමිවූ ඉඩම පිහිටා තිබෙන්නේ පසුගියදා ලුණුගම්වෙහෙර ප්‍රදේශයේ හමුවූ මැණීක් සහිත ඉඩමට ආසන්නයේය. ඒ ගලපිටයාය ප්‍රදේශයේ අක්කරයක් පමණ වන ඉඩමකි. මෙම ඉඩ‍ම් කොටසේද ඉතා වටිනා මැණික් ඉල්ලම් පිහිටා තිබෙන බවට හදුනාගෙන තිබේ. මෙම මැණීක් ඉඩම කෙරෙහි රාජපක්ෂවරුන්ගේ අවධානය යොමුවී තිබේ. දැනටමත් සුසිරිපාල මහතා අදාල ඉඩමෙන් ඉවත් කිරීමට ක්‍රියාත්මකවූ මෙහෙයුම සම්පූර්ණවී ඇතැයි ප්‍රදේශයේ ආරංචිමාර්ග සදහන්කරයි. මේ සදහා ඔහුට රුපියල් කෝටි 2ක මුදලක් ලබාදී ඇති බව දැනගන්නට ඇත. මේ වන විටත් එම ඉඩම රත්නපුර ප්‍රදේශයේ ප්‍රසිද්ධ මැණික් ව්‍යාපාරිකයෙකු හට රුපියල් කෝටි 16ක මුදලකට විකිනීමට අවශ්‍ය සියලුම කටයුතු සූදානම් කර තිබේ. මෙම ගනුදෙනුව පිටුපස ජාතික මැණීක් හා ස්වර්ණාභරණ අධිකාරියේ අධ්‍යක්ෂ ජෙනරාල්, එම ප්‍රදේශය බාර හමුදා නිලධාරි, මාලදිවයිනේ ශ්‍රී ලංකා තානාපති ඩික්සන් දෑල බණ්ඩාර සහ ඌව පළාත් මහ ඇමති ශෂෙන්ද්‍ර රාජපක්ෂ මහතා සිටින බව ද විශ්වාස කටයුතු ආරංචි මාර්ග සදහන් කරයි. මෙවැනි වටිනා මැණික් සම්පතක් සහිත ඉඩමක් හදුනාගනු ලැබූ විටෙක ජාතික මැණීක් හා ස්වර්ණාභරණ අධිකාරියේත්, ප්‍රාදේශීය ලෙකම්වරයාගේත් හා දිස්ත්‍රික් ලේකම්වරයාගේත් වගකීම විය යුත්තේ ඉඩම පිළිබදව වඩා නිවැරදිව තක්සේරුවක් සිදුකිරීමයි. අනතුරුව ඉඩමේ හිමිකරුට අදාල වටිනාකම ගෙවා ඉඩම මිලදීගැනීම හෝ විකල්ප ඉඩමක් ඔහුවෙත ලබා දීම සිදුකරනු ලබයි. අදාල ඉඩම හෝ දේපල වැඩිම මිලකට අලෙවි වන පරිදි ප්‍රසිද්ධ වෙන්දේසියේ විකිනීම සිදුකිරීමෙන් රාජ්‍ය භාගය වඩා නිවැරදි ලෙස අත්පත්කර ගැනීම මෙමගින් අවසානයේ සිදුවෙයි. නමුත් සුසිරිපාල මහතාගේ ඉඩම රාජපක්ෂවරුන්ට පහසුවෙන් කොල්ලකෑහැකිවන පරිදි නිලධාරීන් කටයුතුකර තිබේ.", "URL": "https://lankatruth.com/si/?p=1797", "Category": "පුවත්", "Parent URL": null}