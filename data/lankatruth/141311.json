{"Source": "Lankatruth", "Timestamp": "October 28, 2022", "Headline": "පාර්ලිමේන්තුව විසුරුවා හැර නව ජනවරමකට අවස්ථාව ලබාදිය යුතුයි", "News Content": "මේ රට විනාශයට ඇද දැමූ 74 වසරක පාලනය මුලුමනින්ම පලවා හැරීමේ අරගලයකට TUCC (වෘත්තීය සමිති සම්බන්ධීකරණ මධ්‍යස්ථානය) ඒකාබද්ධ ජනතා ව්‍යාපාරය මුල පුරා ඇති බව ඊයේ (27) පැවැත්වූවිරෝධතා රැළියේදී මාධ්‍යවේදී සදීෂ් සෙල්වරාජ් පැවසීය. ඔහු දෙමළ භාෂාවෙන් දැක්වූ අදහස්වල සංක්ෂිප්ත සිංහල පරිවර්තනය පහත දැක්වේ. මේ රට විනාශ මුඛයට ඇද දමා තිබෙන රනිල් රාජපක්ෂ මේ රටෙන් සහ බලයෙන් මුළුමනින්ම පළවා හැරීමේ අරගලය TUCC ඒකාබද්ධ ජනතා ව්‍යාපාරය අද දිනයේ ඇරඹූවා. මේ රටේ ජනතාවට රට තුළ ජීවත් වෙන්න බැරි තත්වයක් උදාකළ මේ පාලකයන් අවුරුදු 74ක් තුළ මුළුමනින්ම රට බිඳ වට්ටා තිබෙනවා. ඒ නිසා මේ පාලකයන් සහමුලින්ම පාලන බලයෙන් පළවා හැරීම අනිවාර්ය අවශ්‍යතාවයක්. මේ නිසා ඔබ සියලු දෙනාම මේ අරගලයේ වේදිකාවට එක්වන ලෙස ආරාධනා කරනවා. අද වන විට බදු පිට බදු ගසා, පොලී පිට පොලී පනවා මහජනතාවට කිසිදු අත්‍යවශ්‍ය වුවමනාවක් සපුරා ගන්න බැරි ආර්ථික අර්බුදයකට ඇද දමා තිබෙනවා.වතුකරයේ ජනතාව ගැනත් මම විශේෂයෙන් කතා කළ යුතුයි. රුපියල් දහසක දෛනික වැටුපක් ලබාදෙන බව කීවත් දැනටත් ඒ මුදල කල් ඉකුත් වෙලා. අද ඒ මුදලින් කිසිසේත්ම ජීවත් වෙන්න බැහැ. ඒ වගේම උතුරු නැගෙනහිර ඇතුළු සියලු ප්‍රදේශවල නිර්ධන පංතියේ ජනතාවට ජීවත් විය නොහැකි තත්වයට රට ඇද දමා තිබෙනවා. දූෂණයෙන් පිරි වංචාකාරී ඩීල්කාරී පාලකයන් පළවා හැර ජනතාව වෙනුවෙන් වූ පාලනයක් ස්ථාපිත කිරීම සඳහා නව ජනවරමකට අවස්ථාව ලබාදීම සඳහා පාර්ලිමේන්තුව විසුරුවා හැරිය යුතුයි. ඒ වෙනුවෙන් බල කරන අරගලය මේ රටෙන් ඔබ්බට ගොස් සිටින ලාංකික දෙමළ, ජනතාවත් අප සමග අත්වැල් බැඳ ගන්නා ලෙස පොදුවේ ආරාධනා කරනවා. සිංහල, දෙමළ, මුස්ලිම් සියලු ජනතාව අප සමග එක්වී පොදු ජයග්‍රහණය, මේ රටේ විමුක්තිය උදෙසා වූ වප්ලවීය ක්‍රියාමාර්ග සමග අත්වැල් බැඳ ගන්න එක්වන ලෙස නිර්ධන පංතියටත් කම්කරු පංතියටත් අවධාරණයෙන් යුතුව සහෝදරාත්මකව ආරාධනා කරනවා.", "URL": "https://lankatruth.com/si/?p=141311", "Category": "පුවත්", "Parent URL": null}