{"Source": "Lankatruth", "Timestamp": "January 23, 2019", "Headline": "සිම්බාබ්වේ ඉන්ධන මිලට එරෙහි විරෝධතා අතරතුර 12ක් මරුට", "News Content": "ඉන්ධන මිල ඉහළ දැමීම හේතුවෙන් සිම්බාබ්ව පුරා ප්‍රචණ්ඩාකාරී විරෝධතා ඇතිව තිබෙන බව වාර්තා වේ. සතියකට අධික කාලයක් පුරා පැවැත්වෙන විරෝධතා මේ වනවිට ආරක්ෂක අංශ සමඟ සිදුකෙරෙන ගැටුම් දක්වා වර්ධනය වී ඇත. විරෝධතා පිළිබඳ විමර්ශනයට එරට රජය මගින් පත්කළ මානව හිමිකම් කමිටුව පවසා සිටියේ ආරක්ෂක අංශ විසින් විරෝධතාකරුවන් සිතා මතාම පීඩාවට පත්කරන බවයි. විදෙස් මාධ්‍ය වාර්තා කරන පරිදි විරෝධතා අතරතුර සිදුවූ ගැටුම්වලින් මේ වනවිට පුද්ගලයින් 12 දෙනෙකු ජීවිතක්ෂයට පත්ව ඇති බවත් 100කට අධික පිරිසක් තුවාල ලබා ඇති බවත්ය. විරෝධතා උත්සන්න වීම හේතුවෙන් සිම්බාබ්වේ ජනාධිපති එමර්සන් මනන්ගාවා, ස්විස්ටර්ලන්තයේ පැවැත්වෙන ආර්ථික සමුළුවට සහභාගී නොවී නැවත සිය රටවෙත පැමිණි බවද පසුගිය දා විදෙස් මාධ්‍ය වාර්තා දැක්වීය.", "URL": "https://lankatruth.com/si/?p=66893", "Category": "විදෙස් පුවත්", "Parent URL": null}