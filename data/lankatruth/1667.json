{"Source": "Lankatruth", "Timestamp": "March 7, 2012", "Headline": "ශ්‍රීලනිපයේ අර්බුද මැද දුමින්දට යළි මාස 3ක්!", "News Content": "භාරත ලක්ෂ්මන් මහතාගේ ඝාතනය සම්බන්ධයෙන් චෝදනා එල්ල වී ඇති ප්‍රධාන සැකකරු වන දුමින්ද සිල්වා මහතා හට නැවතත් 03 මසක් සඳහා නිවාඩු ඉල්ලීමේ යෝජනාවක් ලබන සිකුරාදා පාර්ලිමේන්තුවට ඉදිරිපත් කිරීමට නියමිත බව වාර්තා වේ. මෙම යෝජනාව ගෙන ඒමට නියමිතව ඇත්තේ සභානායක නිමල් සිරිපාලද සිල්වා මහතා විසිනි. මේ අතර ශ්‍රීලනිප ප්‍රබලයෙකු වූ භාරත මහතා ඝාතනය කළ චූදිතයා හට මන්ත්‍රී දූරය ආරක්ෂා කරගැනීම සඳහා නිවාඩු ඉල්ලීමේ යෝජනාව ඉදිරිපත් කිරීමට ආණ්ඩුවේම ප්‍රබලයෙකු වන නිමල් සිරිපාල ඇමතිවරයා ඉදිරිපත්වීම සම්බන්ධයෙන් ශ්‍රීලනිපය අභ්‍යන්තරයේ විශාල අර්බුදයක් නිර්මාණය වී ඇති බව ද දේශපාලන ආරංචිමාර්ග සඳහන් කරයි. මීට පෙරද දුමින්ද සිල්වා මහතා වෙනුවෙන් නිවාඩු ඉල්ලීමේ යෝජනාව ඉදිරිපත් කළේ නිමල් සිරිපාල ඇමතිවරයා විසිනි. එම මාස තුනෙහි නිවඩු කාලය ලබන සිකුරාදා වන විට නිමවීමට නියමිතය. පාර්ලිමේන්තුවේ සාමාන්‍ය සම්ප්‍රදාය වන්නේ පාර්ලිමේන්තුවට සහභාගී නොවෙන මන්ත්‍රීවරයා විසින්ම මෙම නිවාඩු ඉල්ලීමේ යෝජනාව ඉදිරිපත් කිරීමයි. නමුත් මෙම අවස්ථාවේදී සිදුවන ක්‍රියාපටිපාටියද ගැටලු සහගතය. මේ සම්බන්ධයෙන් අදහස් දක්වන නීති විශාරදයන් පවසන්නේ වරෙන්තු ලැබූ අයෙකු වෙනුවෙන් නිවාඩු යෝජනාව ගෙන ඒමට නිමල් සිරිපාල ඇමතිවරයාගෙන් ඉල්ලූම් කළ යුත්තේ එම වරෙන්තුකරුගේ පුද්ගලික ලේකම්වරයා වීමට බොහෝ දුරට ඉඩ තිඛෙන බවයි. ඒ නිසා දුමින්ද සිල්වාගේ පුද්ගලික ලේකම්වරයා අත්අඩංගුවට ගැනීමෙන් දුමින්ද සිල්වා මහතා පිළිබඳ හෝඩුවාවක් ලබාගත හැකි බව ඔහුන්ගේ අදහසයි. එම නීති විශාරදයන් වැඩිදුරටත් පවසන්නේ මිනීමැරීමක් සම්බන්ධයෙන් චෝදනා ලැබූ මෙවැනි වරෙන්තුකරුවෙකු වෙනුවෙන් මන්ත්‍රී දූරය ආරක්ෂා කිරීම වෙනුවෙන් නිවාඩු ඉල්ලීමේ යෝජනාවක් ඉදිරිපත් කිරීම නීති ප්‍රශ්නයක් ද මතුකරන බවයි.", "URL": "https://lankatruth.com/si/?p=1667", "Category": "පුවත්", "Parent URL": null}