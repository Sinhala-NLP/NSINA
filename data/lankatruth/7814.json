{"Source": "Lankatruth", "Timestamp": "July 24, 2013", "Headline": "විභාග අවුල දිගටම", "News Content": "උතුරු මැදින් ආරම්භ වූ විභාග අවුල කොළඹ, හම්බන්තොට ,  මාතලේ,  කුරුණෑගල  දක්වා පැතිරගොස් තිබේ. උතුරු මැදින් ආරම්භ වූ විභාග අවුල කොළඹ, හම්බන්තොට, මාතලේ, කුරුණෑගල දක්වා පැතිරගොස් තිබේ. උතුරු මැද පළාතෙන් ආරම්භ වූ පාසල් වාර විභාග ප්‍රශ්න පත්‍ර ගැටලුව ඊයේ වන විට කොළඹ, හම්බන්තොට අධ්‍යාපන කලාප දක්වාද පැතිර ගොස් ඇත. අද (24) වනවිට එය මාතලේ සහ කුරුණෑගල දිස්ත්‍රික්කවලද දක්නට ලැබේ. කොළඹ අධ්‍යාපන කලාපයේ 10 සහ 11 ශ්‍රේණිවල පාසල් වාර විභාගයට අදාළව වාණිජ විෂය පැවැත්වීමට ඊයේ (23) නියමිතව පැවැතියද එක් පාසලක ඉකුත් 18 වැනිදා එම විෂය යටතේ විභාගය පැවැත්වීම හේතුවෙන් අනෙකුත් පාසල්වල එම විෂයට අදාළ විභාග කටයුතු ලබන 29 වැනිදාට කල් දමා තිබේ. මේ අතර හම්බන්තොට අධ්‍යාපන කලාපයේ ඊයේ (23) පැවැති විභාගයේදී මුද්‍රණ දොෂ සහිතව සිංහල ප්‍රශ්න පත්‍රයේ II කොටස සිසුන් අතට ලැබී ඇත. උතුරුමැද පළාතේ ඉංග්‍රීසි මාධ්‍යයෙන් විද්‍යාව ප්‍රශ්න පත්‍රයට මුහුණ දුන් 7ශ්‍රේණියේ සිසුන්ට ප්‍රශ්න පත්‍රයේ අපැහැදිලි රූප සටහන් හේතුවෙන් දැඩි පීඩාවකට මුහුණදීමට සිදු වූ අතර සිංහල මාධ්‍යයෙන් එම විෂයට මුහුණ දුන් 9 ශ්‍රේණියේ සිසුන්ට කොටස් අඩුවෙන් මුද්‍රණය වූ ප්‍රශ්න පත්‍රයකට පිළිතුරු සැපයීමට සිදු විණි. මේ අතර අද (24) දිනයේ මාතලේ දිස්ත්‍රික්කයේ පාසල්වල විභාග කටයුතුවලද විශාල වශයෙන් සිදුව තිබූ අඩුපාඩු නිසා විභාය පැවැත්වීම කල්දමා තිබේ. විශේෂයෙන් අද 6,7,8 සහ 9 ශ්‍රේණි සඳහා පැවැත්වීමට නියමිතව තිබූ බූගෝල විද්‍යාව ප්‍රශ්න පත්‍රය බොහෝ පාසල්වලට ලැබී නැති අතර හෙට (25) දිනයේ 10 සහ 11 ශ්‍රේණි සඳහා පැවැත්වීමට නියමිත බූගෝවිද්‍යාව ප්‍රශ්න පත්‍රයද අද වනතුරුත් පාසල් වෙත ලැබී නැත.  ලැබී ඇති ප්‍රශ්න පත්‍රවල පවා වැරදි ප්‍රශ්න සහ වැරදි වචන අඩංගුව පවතින බැවින් ඒවා ළමුන් අතට පත්කිරීමට හෝ නොහැකි මට්ටමේ පවතින බවත් වාර්තාවේ.  කුරුණෑගල දිස්ත්‍රික්කයේ මහව, වාරියපොළ, නිකවැරටිය ආදී අධ්‍යාපන කළාපවල මෙම තත්වය දකින්ට ලැබෙන බවත් වාර්තාවේ.  ඒ සම්බන්ධයෙන් අදහස් දක්වමින් ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පැවැසුවේ ලොව විශාලතම ඇසළ සිසු පෙරහර වැනි සිය දේශපාලන ප්‍රතිරූපය පුම්බා ගැනීමේ වැඩ හැර අධ්‍යාපන ක්‍ෂේත්‍රයේ ගැටලු ගැන සොයා බැලීමට අධ්‍යාපන ඇමැතිවරයාට කාල වේලාවක් ඉතිරිව නැති බවයි.", "URL": "https://lankatruth.com/si/?p=7814", "Category": "පුවත්", "Parent URL": null}