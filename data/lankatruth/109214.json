{"Source": "Lankatruth", "Timestamp": "January 25, 2021", "Headline": "පවිත්‍රාගේ ආශ්‍රිතයන් මෙන්න", "News Content": "සෞඛ්‍ය අමාත්‍යංශයට අනුයුක්තව සේවය කරන මහජන සෞඛ්‍ය පරීක්ෂකවරුන් විසින් ආසාදිත සෞඛ්‍ය අමාත්‍යතුමියගේ ආශ්‍රිතයන් පිළිබඳව ලැයිස්තුවක් සකස් කර ඇතැයි මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ පවසයි.එම ලැයිස්තුවට සෞඛ්‍ය අමාත්‍යංශ ලේකම්, සෞඛ්‍ය සේවා අධ්‍යක්ෂ ජෙනරාල්, වසංගත රෝග ප්‍රධානී ඇතුළු ඉහළම සෞඛ්‍ය බලධාරීන් ඇතුලත්ව ඇතැයි වාර්තා වේ. මෙම ලැයිස්තුව ආශ්‍රයෙන් අමාත්‍යතුමියගේ පළමු පෙළ ආශ්‍රිතයන් හඳුනා ගැනීමට දැන් කටයුතු කරමින් පවතී. හඳුනාගත් ආශ්‍රිතයන් PCR ප්‍රතිඵල ලැබෙන තෙක් ස්වයං නිරෝධායනයට යොමු කරනු ඇත. පවිත්‍රා වන්නිආරච්චි මහත්මිය පසුගිය දින පහේ දී බත්තරමුල්ල පොදුජන පෙරමුණ කාර්යාලයටද ගොස් ඇති නිසා එයද වසා දමා විෂබීජහරණය කිරීමට කටයුතු කර ඇත. ඇගේ පළමු පෙළ ආශ්‍රිතයන් වන පාර්ලිමේන්තු කාර්ය මණ්ඩලය පිළිබඳව මෙතෙක් තීන්දුවක් ගෙන නැත.", "URL": "https://lankatruth.com/si/?p=109214", "Category": "කොවිඩ් -19 (කොරෝනා ) පුවත්", "Parent URL": null}