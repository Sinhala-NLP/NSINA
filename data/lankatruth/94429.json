{"Source": "Lankatruth", "Timestamp": "July 2, 2020", "Headline": "ප්‍රසන්නගේ ගෝලයාගේ හෙරොයින් සිදධියට තවත් නාකොටික් 12ක් අත්අඩංගුවට", "News Content": "කොළඹ මත්ද්‍රව්‍ය නාශක කාර්යාංශයේ වැටලීම්වලින් ලබාගත් හෙරොයින් කූට ලෙස විකිණූ බව කියන සිද්ධියට අදාළව එම කාර්යංශයේ තවත් පොලිස් නිලධාරීන් 12දෙනෙකු අපරාධ පරීක්ෂණ දෙපාර්තමේන්තුව අද (02) අත්අඩංගුවට ගෙන තිබේ. මෙම 12දෙනා අතර, පොලිස් පරීක්ෂකවරයෙකු සහ උප පොලිස් පරීක්ෂකවරයෙකුද සිටින බව අපරාධ පරීක්ෂක දෙපාර්තමේන්තු ආරංචි මාර්ග සඳහන් කරයි. ඒ අනුව, මෙම සිද්ධිය සම්බන්ධයෙන් මේ වනවිට අත්අඩංගුවට ගෙන ඇති පිරිසට, පොලිස් නිලධාරීන් 16දෙනෙක් සහ එක් සිවිල් පුද්ගලයෙක් ඇතුළත් වෙති. මෙම සිවිල් පුද්ගලයා රාජපක්ෂ පිලේ ගම්පහ දිස්ත්‍රික් අපේක්ෂක ප්‍රසන්න රණතුංග මහතාගේ සමීපතමෙකු මෙන්ම ඔහුගේ මාධ්‍ය ලේකම්, රුක්ෂාන් මල්ලව ආරච්චිගේ බාල සහෝදරයා වන ජයන්ත මල්ලව ආරච්චි නැමැත්තා ය. මෙම පුද්ගලයාට ප්‍රසන්න රණතුංග මහතා සමග ඇති සම්බන්ධතාවය මාධ්‍ය තුළින් හෙළිවීම වැලැක්වීම සඳහා ප්‍රසන්න රණතුංග මහතා විසින් දැඩි ප්‍රයත්නයක් දරමින් සිටින අතර බොහෝ ප්‍රාදේශීය මාධ්‍ය වේදීන්ට පුද්ගලිකවම අමතා තමාගේ සම්බන්ධතාවය හෙලි නොකරන ලෙස ප්‍රසන්න රණතුංග මහතා විසින් දන්වා ඇතැයිද වාර්තා වේ.", "URL": "https://lankatruth.com/si/?p=94429", "Category": "පුවත්", "Parent URL": null}