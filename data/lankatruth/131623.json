{"Source": "Lankatruth", "Timestamp": "April 7, 2022", "Headline": "ආරක්ෂක අංශවලට සමාජ මාධ්‍ය තුළින් තර්ජනය කළැයි අයෙකු අත්අඩංගුවට", "News Content": "“පොලිස් නිලධාරීන්ට හා හමුදා නිලධාරීන්ට පහර දිය යුතු බවට හා ඝාතනය කළ යුතු බවට” සමාජ මාධ්‍ය ඔස්සේ ප්‍රකාශයක් කළා යැයි කියන පුද්ගලයෙකු ඊයේ (06) නාගොඩ පොලිසිය විසින් අත්අඩංගුවට ගෙන තිබේ. මෙලෙස අත්අඩංගුවට ගෙන ඇත්තේ නාගොඩ තලාව ප්‍රදේශයේ පදිංචි 36 හැවිරිදි පුද්ගලයෙකි. අත්අඩංගුවට ගත් සැකකරු බද්දේගම මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව එළඹෙන 18 වනදා දක්වා රක්ෂිත බන්ධනාගාරගතකර ඇත. මේ අතර පොලිස් මාධ්‍ය ප්‍රකාශක කාර්යාලයේ නිවේදනයක් නිකුත් කරමින් සඳහන් කරන්නේ මෙම සැකකරු වසර 06ක කාලයක් තිස්සේ මත්ද්‍රව්‍ය භාවිතය නිසා මානසික රෝගයකට ගොදුරු වූ අයෙකු බවය. සැකකරු අවස්ථා කිහිපයකදී ප්‍රතිකාර සඳහා රෝහල්ගතකර ඇති අතර එම අවස්ථාවලදී ඔහු රෝහලෙන් පැනගොස් ඇති බවද අනාවරණය වී තිබේ. නාගොඩ පොලිසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://lankatruth.com/si/?p=131623", "Category": "පුවත්", "Parent URL": null}