{"Source": "Lankatruth", "Timestamp": "March 13, 2019", "Headline": "මේ ටිබෙට් ජාතික එස්. මහින්ද හිමියන්ගේ ආදර්ශය රටට වැඩියෙන්ම අවැසි මොහොතක්…", "News Content": "මව්බිමට නොයෙක් ආකාරයේ පරසතුරු උවදුරු එලඹ ඇති වර්තමානයේ අප යටත් භාවයේ පතුළටම ගිල්වා දමා ඇති බවත් නිදහස, නිවහල් බව, සංවර්ධනය යනාදී ජාතියක් සතු මහාර්ඝ වටිනාකම් පාගා දමා වහල් කමටම හෙළා දමා ඇති මෙකල ටිබෙට් ජාතික එස්. මහින්ද හිමියන්ගේ ආදර්ශය මෙනෙහි කිරීම ඉතාමත් අත්‍යාවශ්‍ය වී ඇති බව ජාතික භික්ෂු පෙරමුණ සඳහන් කරයි. ලබන මාර්තු 16 දිනට යෙදී ඇති ටිබෙට් ජාතික එස්. මහින්ද හිමියන්ගේ 68 වන ගුණ සැමරුම නිමිත්තෙන් “නිදහස් අරගලයේ යතිවර ලකුණ” මැයෙන් ලබන 15 වනදා පවත්වනු ලබන සමරු සම්මන්ත‍්‍රණය පිළිබඳව මාධ්‍ය දැනුවත් කිරීම සඳහා අද (13) කොළඹදී පැවති මාධ්‍ය හමුවකදී එම භික්ෂු පෙරමුණේ ප‍්‍රධාන ලේකම්, නයිගල හා බෝධිමළු යන උභය රාජමහා විහාරාධිපති, ශාස්ත‍්‍රපති පූජ්‍ය වකමුල්ලේ උදිත හිමියෝ මේ බව සඳහන් කළහ. එහිදී වැඩිදුරටත් අදහස් දැක්වූ පූජ්‍ය උදිත හිමියෝ…. “මව්බිමට නොයෙක් ආකාරයේ පරසතුරු උවදුරු එලඹ ඇති වර්තමානයේ අප යටත් භාවයේ පතුළටම ගිල්වා දමා ඇත. නිදහස, නිවහල් බව, සංවර්ධනය යනාදී ජාතියක් සතු මහාර්ඝ වටිනාකම් පාගා දමා වහල්කමටම හෙළා දමා ඇති මෙකල, ටිබෙට් ජාතික එස්. මහින්ද හිමියන්ගේ 68 වන ගුණ සැමරුම 2019 මාර්තු 16 දිනට යෙදී තිබෙනවා. ඒ නිමිත්තෙන් ජාතික භික්‍ෂු පෙරමුණ අපේ රටේ සිව්දෙස වැඩසිටින මහා සංඝරත්නය හා දේශමාමක ජනතාව ඒකරාශී කර ගනිමින් මේ මස 15 වන දින සවස 3.00ට කොළඹ මහවැලි කේන්ද්‍රයේදී “නිදහස් අරගලයේ යතිවර ලකුණ” මැයෙන් සමරු සම්මන්ත‍්‍රණයක් පැවැත්වීමට කටයුතු සූදානම්කර තිබෙනවා. ජාතික භික්‍ෂු පෙරමුණ ආරම්භයේ සිටම එස්. මහින්ද හිමියන්ගේ පැවිදි ජීවිතයේ පැවති ආදර්ශමත් කැපකිරීම් හා භාවිතාවන් පිළිබඳව මහත් ඕනෑකමින් යුතුව කටයුතු කළහ. එදා බ්‍රිතාන්‍ය පාලනය යටතේ සෘජුවම සම්පත් කොල්ලකෑමට ලක් කළ අතර ශ‍්‍රී ලාංකිකයා සතු දේශානුරාගය, දේශප්‍රේමී නිවහල් චින්තනය විනාශ කළහ. එයට එරෙහිව සිය පන්හිඳ අවියක් ලෙස භාවිතා කළේ අප සමාජයේ, සිව්රේ බලය කොතරම්ද යන වග ඉස්මතු කර ගනිමිනි. “නහන රුපුන් නහමින් යමි ඉදිරියට – මහණ කමත් බණ දහමත් එයයි මට” කියා එස්. මහින්ද හිමියන් අභීතව පැවසුවේ ශ‍්‍රී ලාංකික භික්‍ෂුව අවදි කරවමිනි. භික්‍ෂුවගේ නිද්‍රාශීලී කම මුළුමහත් ජාතියක්ම නින්දට යොමුකරවීමක් බව එදා මහින්ද හිමියෝ දුටහ. පාලකයන්ගෙන් ලැබෙන තාන්න මාන ගරු නම්බු නාමවලට ගිජුවන, ඒවා කෙරෙහි ඇලුනු සිතින් කටයුතු කරන භික්‍ෂුවට මහින්ද හිමියෝ දැඩිව දෝශාරෝපනය කළහ. එසේම පාලකයන් කියන කරන ඕනෑම දේකට “එහෙයි” කියමින් නිවටව කටයුතු කරන කවර ගණයේ කෙනෙකු වුවද හෙතෙම “අවරයෙකු” බව නොබියව ප‍්‍රකාශ කරන්නට තරම් ශක්තිමත් පිටකොන්දක් උන්වහන්සේට තිබුණි. ඒ නිසාම උන්වහන්සේගේ කවියේ හඬට මහා ශක්තියක් ගැබ් වී තිබූහ. වර්තමානයේ අප සෘජු යටත් විජිතවාදයට හසු වී නැතත් ඊටත් වඩා භයානක දැන හෝ නොදැන අධිරාජ්‍යවාදීන් විසින් අපව නතු කරගෙන තිබේ. ඒ සඳහා 1948න් පසු මේ දක්වා අපේ රට පාලනය කළ සියලු පාලකයන් අඩු වැඩි වශයෙන් දායක වී ඇත. එස්. මහින්ද හිමියන්ගේ 68 වන ගුණ සමරුව යෙදෙන මේ මොහොතේ වර්තමාන භික්‍ෂුවට එදාට වඩා අද සුවිශේෂී කාර්ය භාරයක් පැවරී ඇත.” මෙම මාධ්‍ය හමුව සඳහා කන්දබඩපත්තුව ඇතුළු මාතර පළාතේ ප‍්‍රධාන අධිකරණ සංඝනායක, ජාතික භික්‍ෂු පෙරමුණේ සභාපති, විශ‍්‍රාමලත් විදුහල්පති, පූජ්‍ය හඳුගල රතනපාල නාහිමි, ජාතික භික්‍ෂු පෙරමුණේ ජාතික විධායක සභික, පූජ්‍ය තංගල්ලේ සාරද හිමි, ජාතික භික්‍ෂු පෙරමුණේ ජාතික විධායක සභික, පූජ්‍ය තගහගම ඤාණසිරි හිමි, ජාතික භික්‍ෂු පෙරමුණේ ජාතික විධායක සභික නාගස්තැන්නේ, පූජ්‍ය අරුණ හිමි ඇතුළු භික්ෂූන් වහන්සේලා වැඩමකොට සිටියහ.", "URL": "https://lankatruth.com/si/?p=70297", "Category": "පුවත්", "Parent URL": null}