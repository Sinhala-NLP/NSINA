{"Source": "Lankatruth", "Timestamp": "February 18, 2020", "Headline": "මගේ තීරණවලට අධිකරණයෙන් බාධා එපා – අගවිනිසුරු, නීතිපති ඉදිරියේ තබාගෙන ගෝඨාභය කියයි", "News Content": "ජනතාවගේ යහපැවැත්ම සහ සමෘද්ධිය වෙනුවෙන් විධායකය විසින් ගනු ලබන සංවර්ධන ප්‍රයත්නයන් සඳහා අධිකරණයෙන් බාධා නොකිරීම වැදගත් යැයි ජනාධිපති ගෝඨාභය රාජපක්‍ෂ මහතා පසුගිය 14 වනදා මීගමුවේදී පැවති ශ්‍රී ලංකා නීතිඥ සංගමයේ ජාතික සමුළුව අමතමින් පවසා ඇත. “ශ්‍රී ලංකාව, මූල්‍ය සහ වාණිජ කේන්ද්‍රය, දැක්ම, අභියෝග සහ ඉඩ ප්‍රස්ථා” මැයෙන් මෙම සමුළුව සංවිධානය කර තිබිණි. මෙහි ප්‍රධාන ආරාධිතයන් ලෙස අගවිනිසුරු ජයන්ත ජයසූරිය, නීතිපති දප්පුල ලිවේරා මහතාද සහභාගී වී සිටි අතර ඊට අමතරව කතානායක කරු ජයසූරිය, අධිකරණ අමාත්‍ය නිමල් සිරිපාල ද සිල්වා, එක්සත් ජාතික පක්‍ෂයේ නායක රනිල් වික්‍රමසිංහ, පාර්ලිමේන්තු මන්ත්‍රී ආචාර්ය විජයදාස රාජපක්‍ෂ, ශ්‍රී ලංකා පොදුජන පෙරමුණේ සභාපති මහාචාර්ය ජී.එල්. පීරිස්, නීතිඥ සංගමයේ සභාපති ජනාධිපති නීතිඥ කාලිංග ඉන්ද්‍රතිස්ස මහතා ඇතුළු පිරිසක්ද එක්වී සිටියහ. “විධායකය හෝ ව්‍යවස්ථාදායකයේ නීතිමය ක්‍රියාවලියට සහ අධිකරණයට මැදිහත් වුවහොත් එය ප්‍රජාතන්ත්‍රවාදයට හානිකරයි. ඒ හා සමානව විධායකයේ සහ ව්‍යවස්ථාදායකයේ ක්‍රියාකාරීත්වයට අධිකරණයද අනවශ්‍ය ලෙස මැදිහත් නොවිය යුතුයි. විධායකය හා ව්‍යවස්ථාදායකය ප්‍රජාතන්ත්‍රවාදී ක්‍රියාවලියක් ඔස්සේ ජනතාව විසින් තෝරාපත් කරගන්නවා. විශේෂයෙන් විධායකයට ජනතාවගේ අවශ්‍යතා සපුරාලීමට අපිට ජනවරම ලැබී තිබෙනවා. එබැවින් ජනතාවගේ යහපැවැත්ම සහ සමෟද්ධිය වෙනුවෙන් විධායකය ගනු ලබන සංවර්ධන ප්‍රයත්නය සඳහා අධිකරණය බාධා නොකිරීම වැදගත්…” යැයි එහිදී ජනාධිපතිවරයා පවසා ඇත. මේරට විධායකය හොබවන්නේ ජනාධිපතිවරයා වන අතර ශ්‍රී ලංකා නීතිඥ සංගමයේ ජාතික සමුළුව අමතමින් වත්මන් ජනාධිපති ගෝඨාභය රාජපක්ස මහතාම මෙලෙස ප්‍රකාශ කිරීම තුළින් ගම්‍ය වන්නේ තමන්ගෙ වැඩකටයුතුවලට බාධා නොකර සිටින ලෙස අධිකරණයට කරනලද නියෝගයක් පරිද්දෙනි. එම නියෝගයේ සැර බාල කිරීම සඳහා “ජනතාවගේ යහපැවැත්ම සහ සමෟද්ධිය වෙනුවෙන් විධායකය විසින් ගනු ලබන සංවර්ධන ප්‍රයත්නයන් සඳහා” යන විශේෂණය එක්කර තිබේ. අධිකරණ ක්‍රියාවලියක් දෙස නිවැරදිව බැලූ කළ පෙනී යන්නේ යම් වාරණයක් හෝ අත්හිටුවීමේ තීන්දුවක් අධිකරණය මගින් ලබාදෙන්නේනම් ඊට මූලික වශයෙන්ම යම් පාර්ශවයකින් අධිකරණයට පැමිණිල්ලක් ගොනු විය යුතුය. එසේ නොමැතිව අධිකරණය තමන්ට සිතූ සිතූ පරිදි විධායකයේ හෝ ව්‍යවස්ථාධායකයේ කටයුතුවලට අත පොවන්නේ නැත. ඒ අනුව ගත් කළ වත්මන් ජනාධිපති ගෝඨාභය රාජපක්ෂ මහතා විසින් මේ සිදු කර ඇත්තේ “තමාගේ වැඩ කටයුතුවල අතදැමීමෙන් වලකින ලෙස” අධිකරණයට නියෝග කිරීමකි. රටේ යහපැවැත්ම සහ සමෟද්ධිය වෙනුවෙන් විධායකය පමණක් නොව වෙනත් ඕනෑම ආයතනකට කටයුතු කළ හැකි අතර ඒ සඳහා අනුගමණය කළ යුත්තේ ප්‍රජාතන්ත්‍රවාදී ලෙස රටේ මූලික නීතියට අනුකූලව. එසේ නොවන කළ රටේ ඕනෑම පුරවැසියෙකුට අධිකරණය හමුවට යා හැකි මාර්ග පවතී. පැවති රාජපක්ෂ ආණ්ඩුවේ අවසාන භාගයේදීද මෙලෙසම අධිකරණයට සෘජුවම බලපෑම් කරන අයුරු දැකගන්නට තිබූ අතර එවකට සිටි අගවිනිසුරුවරියට මුහුණදීමට සිදුවූ තත්වයත් ශ්‍රේෂ්ඨාධිකරණ භූමිය ඉදිරිපිටට මැරයන් ගෙන්වා සිදු කළ මැර ප්‍රහාරත් ඒ සඳහා හොඳම උදාහරණ සපනු ලැබේ.", "URL": "https://lankatruth.com/si/?p=89922", "Category": "පුවත්", "Parent URL": null}