{"Source": "Lankatruth", "Timestamp": "May 9, 2019", "Headline": "උමාඔය ව්‍යාපෘතියෙන් අගතියට පත් ජනතාවට සහන ඉල්ලා ගොනුකළ නඩුවක් තීන්දුවකින් තොරව අවසන්", "News Content": "උමාඔය බහුකාර්ය සංවර්ධන ව්‍යාපෘතිය හේතුවෙන් අගතියට පත් ජනතාවට සහන සළසන ලෙස ඉල්ලා ‘‘උමාඔය බහු විනාශකාරී ව්‍යාපෘතියට එරෙහි ජනතා පෙරමුණ‘‘ විසින් ඌව පළාත්බද මහාධිකරණයේ පවරන ලද නඩුව, ශේෂ්ඨාධිකරණයේ ද විභාග වන බැවින් තීරණයකින් තොරව අවසන් කිරීමට මහාධිකරණ විනිසුරු තුසිත දේශප්‍රිය ගුණසේකර මහතා ඊයේ(08) තීන්දු කළේය. උමාඔය බහුකාර්ය සංවර්ධන ව්‍යාපෘතිය යටතේ ඉදිකෙරුනු භූගත උමං මාර්ගය හේතුවෙන් ප්‍රදේශයේ නිවාස ඇතුළු දේපල විශාල ප්‍රමාණයක් සහ වගා භූමි රැසක් විනාශයට පත්විය. එමෙන්ම දැවැන්ත පාරිසරික ව්‍යසනයක් සිදුවිය. මෙමඟින් අගතියට පත් ජනතාවට ප්‍රමාණයත් සහ කාර්යක්ෂම ලෙස අවශ්‍ය සහන නොදීමට විරෝධය පළකරමින් ‘‘උමාඔය බහු විනාශකාරී ව්‍යාපෘතියට එරෙහි ජනතා පෙරමුණ‘‘ විසින් ඌව පළාත්බද මහාධිකරණයේ නඩු පැවරීය. මෙහි වගඋත්තරකරුවන් ලෙස නම්කර ඇත්තේ මහවැලි හා පරිසර අමාත්‍යාංශයේ ලේකම්, උමාඔය ව්‍යාපෘති අධ්‍යක්ෂ, උමාඔය සහන ලේකම් කාර්යාලයේ නියෝජ්‍ය අධ්‍යක්ෂ, බදුල්ල දිස්ත්‍රික් ලේකම් සහ ඌව පළාත් කෘෂිකර්ම අධ්‍යක්ෂ යන අයවලුන් ය. නඩුව අවසන් කිරීමට පෙර නඩු වාර දහයක් පමණ කැඳවා තිබිණි. නඩුව විභාගයට ගත් අවස්ථාවේ මහාධිකරණ විනිසුරු තුසිත දේශප්‍රිය මහතා සඳහන් කර සිටියේ පැමිණිලිකාර පාර්ශ්වය විසින් මෙම සහන වැඩපිළිවෙළම ඉල්ලා ශ්‍රේෂ්ඨාධිකරණයේ ද නඩුවක් ගොනුකර ඇති බැව්න් නඩු දෙකක් පවත්වාගෙන යාම අනවශ්‍ය බවය. ඒ අනුව ඌව පළාත්බද මහාධිකරණයේ පවත්වාගෙන යන නඩුව තීන්දුවකින් තොරව අවසන් කරන බව විනිසුරුවරයා ප්‍රකාශ කර සිටියේය. අදාළ නඩුවේ පැමිණිළිකරුවන් වන උමාඔය බහු විනාශකාරී ව්‍යාපෘතියට එරෙහි ජනතා පෙරමුණේ කැඳවුම්කරු ඌව පළාත් සභා මන්ත්‍රී සමන්ත විද්‍යාරත්න, එම පෙරමුණේ ලේකම් වසන්ත සංජීව සෝමසිරි, එහි සම සභාපති එච්.ඒ.බෝධිපාල යන අයද වගඋත්තරකාර පාර්ශවය වෙනුවෙන් බදුල්ල දිස්ත්‍රික් ලේකම් හා ඌව පළාත් කෘෂිකර්ම අධ්‍යක්ෂ නියෝජනය කරමින් නියෝජිතයින් හා එම පාර්ශවයේ නීතීඥයින් කිහිප දෙනෙක් ඊයේ පැමිණ සිටියහ.", "URL": "https://lankatruth.com/si/?p=73640", "Category": "පුවත්", "Parent URL": null}