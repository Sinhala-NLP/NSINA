{"Source": "Lankatruth", "Timestamp": "February 28, 2020", "Headline": "30/1 යෝජනාවෙන් ඉවත්වීම ගැන මානව හිමිකම් කවුන්සිලයේ ප්‍රධාන කණ්ඩායමේ දැඩි කනස්සල්ල", "News Content": "ගොඨාභය රාජපක්ෂ ආණ්ඩුව එක්සත්ජාතීන්ගේ මානව හිමිකම් කොමිසම සමග එකඟ වූ 30/1 යෝජනාවෙන් ඉවත්වීමට ගනු ලැබූ තීරණය එක්සත් රාජධානිය, කැනඩාව ඇතුළු ශ්‍රී ලංකාව පිලිබඳ මානව හිමිකම් කවුන්සිලයේ “ප්‍රධාන කණ්ඩායම” සිය දැඩි කනස්සල්ල සහ අවධානය යොමුකරන බව එම කණ්ඩායම ජිනීවා මානව හිමිකම් සමුළුවට ප්‍රකාශ කළේය. “රජය මෙම යෝජනාව පිලිබඳ සිය ප්‍රවේශය වෙනස් කිරීම පිළිබඳව අපි අපගේ දැඩි කනස්සල්ල පළකරමු. අපි 30/1 යෝජනාවලිය පිළිබඳව සහ එහි අඩංගු සංහිඳියාව, වගවීම, අන්තර් ජනවාර්ගික සහජීවනය සහ යුද්ධයේ වින්දිතයින්ට සාධාරණය ඉටුකිරීම යන කරුණු පිළිබඳව දැඩිලෙස කැපවී සිටිමු” යයි එක්සත් රාජධානියේ මානව හිමිකම් කොමිසමේ තානාපති රීටා ෆ්‍රෙන්ච් “ප්‍රධාන කණ්ඩායමේ” ඒකාබද්ධ ප්‍රකාශයක් ඉදිරිපත් කරමින් පැවසීය. ප්‍රකාශය කැනඩාව, ජර්මනිය, උතුරු මැසිඩෝනියාව සහ එක්සත් රාජධානිය වෙනුවෙන් එකාබද්ධව නිකුත්කරන ලදී. මෙම යෝජනාව ශ්‍රී ලංකාවට සහ මානව හිමිකම් කවුන්සිලයට ඉතා වැදගත් බවත් එය කවුන්සිලය මගින් සම්මත කරන යෝජනා සහ ජාත්‍යන්තර පරීක්ෂණ වැනි ගැටුම් පවතී කාල පරිච්ජේදයක් නිමාකල බවත් ශ්‍රී ලංකාව සහ කවුන්සිලය අතර හවුල්කාරිත්වයක ආරම්භයක් වූ බවත් නිවේදනයේ දැක්වේ. 2015 සිට වැදගත් පියවරයන් ගනු ලැබූ බව පෙන්වාදෙන නිවේදනය අතුරුදහන් වූවන් පිලිබඳ කාර්යාලය සහ හානිපූර්ණ කාර්යාලය පිහිටුවීම වැනි වැදගත් ක්‍රියාමාර්ග ගනු ලැබූ බවද පවසයි. එහි ප්‍රතිපලයක් ලෙස මානව හිමිකම් ක්‍රියාකාරීන්, බුද්ධිමතුන් සහ මාධ්‍යවේදීන්ට වැඩි නිදහසක් හිමිවිය. එහෙත් මානව හිමිකම් පිලිබඳ කොමසාරිස් වරිය දැක්වූ පරිදි මානව හිමිකම් ක්‍රියාකාරීන්ට එරෙහිව වර්ධනය වන හිංසන සහ වර්ධනය වන මානව හිමිකම් කඩවීම් පිලිබඳ අපිද අවධානය යොමුකරමු. සිවිල් සමාජය, ස්වාධීන මාධ්‍ය, මානව හිමිකම් සංවිධාන තර්ජනයන්ගෙන් ආරක්ෂා කිරීම, නිදහස් සහ විවෘත ප්‍රජාතන්ත්‍රවාදී සමාජයක් ලෙස ගොඩනැගීමට සහ එළඹෙන මහමැතිවරණයෙන් ඔබ්බට එය පවත්වාගෙන යාමට ශ්‍රී ලංකාවේ කැපවීම තීරණාත්මකව අවශ්‍යවී තිබේ යයිද නිවේදනය සඳහන් කරයි.", "URL": "https://lankatruth.com/si/?p=90328", "Category": "පුවත්", "Parent URL": null}