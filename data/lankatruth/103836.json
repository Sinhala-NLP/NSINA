{"Source": "Lankatruth", "Timestamp": "December 18, 2020", "Headline": "රුසියාවට ඔලිම්පික් ඇතුළු ජාත්‍යන්තර තරඟ තහනමක්", "News Content": "ගෝලීය ක්‍රීඩා ආරවුල් සඳහා අවසාන බේරුම්කරුවා වන ස්විට්සර්ලන්තයේ පිහිටි ක්‍රීඩා සඳහා බේරුම්කරණ අධිකරණය මගින් ඊයේ (17) දින රුසියාවට වසර දෙකක කාලයක් ඔලිම්පික් ඇතුළු ජාත්‍යන්තර මලල ක්‍රීඩා තරග සඳහා තහනමක් පනවා තිබේ. මෙම තහනමත් සමග කොරෝන හේතුවෙන් ප්‍රමාද වූ ටෝකියෝ ඔලිම්පික් සහ 2022 වසරේ චීනයේ පැවැත්වෙන ශීත ඔලිම්පික් තරඟාවලියට මෙන්ම 2022 වසරේ පැවැත්වෙන ලෝක කුසලාන පාපන්දු තරඟාවලියෙන් සහ අනෙකුත් ජාත්‍යන්තර මලල ක්‍රිඩා තරඟ සඳහා රුසියානු ක්‍රීඩක ක්‍රීඩිකාවන්ට සහභාගී වීමේ අවස්ථාව අහිමි වේ. රාජ්‍ය අනුග්‍රහය සහිතව ක්‍රීඩක ක්‍රීඩිකාවන්ට තහනම් උත්තේජක ලබා දෙන බවට චෝදනා කරමින් ලෝක මත්ද්‍රව්‍ය නාශක මර්දන ඒජන්සිය (WADA) රුසියානු ක්‍රීඩක ක්‍රීඩිකාවන්ට සිව් අවුරුදු තහනම පසුගිය වසරේ නිකුත් කළේය. මීට පෙරද අවස්ථා ගණනාවකදීරුසියානු ක්‍රීඩක ක්‍රීඩිකාවන්ට එලෙස චෝදනා එල්ල වී තිබේ. ක්‍රීඩා සඳහා බේරුම්කරණ අධිකරණයේ ත්‍රිපුද්ගල විනිසුරු මණ්ඩලයක් විසින් මෙම තීන්දුව ලබා දෙමින් පවසා ඇත්තේ ක්‍රීඩාවේ අඛණ්ඩතාව පවත්වා ගැනීම සහතික කිරීම වෙනුවෙන් මෙම දඬුවම පැනවූබවයි. මෙම තහනමත් සමඟ ඉදිරි දෙවසරක කාලය තුළ පැවැත්වෙන ඔලිම්පික් ඇතුළ ජාත්‍යන්තර මලල ක්‍රීඩා තරඟාවලිවලට ඉදිරිපත් වීමේ අවස්ථාව රුසියානුක්‍රීඩක ක්‍රීඩිකාවන්ට අහිමීවීමට අමතරව රුසියානු නම, ජාතික ගීය, ජාතික ධජයද භාවිත කිරීම වළක්වා තිබේ. මෙම තහනම 2022 වසරේ සැප්තැම්බර් දක්වා පනවා ඇත.", "URL": "https://lankatruth.com/si/?p=103836", "Category": "ක්‍රීඩා පුවත්", "Parent URL": null}