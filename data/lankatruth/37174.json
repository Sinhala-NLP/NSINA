{"Source": "Lankatruth", "Timestamp": "July 8, 2017", "Headline": "නැවතත් කෝටි 19ක් ඉල්ලා පරිපූරක ඇස්තමේන්තුවක් පාර්ලිමේන්තුවට", "News Content": "ඇමැතිවරුන් කිහිපදෙනකු වෙනුවෙන් වාහන මිලදී ගැනීමට සහ නිල නිවාස අලුත්වැඩියා කිරීම සඳහා වැය කර ඇති රුපියල් දහනව කෝටි හැත්තෑ ලක්ෂ නවදහස් තුන්සියයක (19,700,9300) අතිරේක මුදලක් ඉල්ලා, ආණ්ඩු පක්ෂයේ ප්‍රධාන සංවිධායක ගයන්ත කරුණාතිලක ඇමැතිවරයා නැවතවරක් පාර්ලිමේන්තුව වෙත ඊයේ(07දා) පරිපූරක ඇස්තමේන්තුවක් ඉදිරිපත් කළේය. ඇමැතිවරුන් දෙදෙනකුට, නියෝජ්‍ය ඇමැතිවරයකුට, උතුරු පළාතේ ආණ්ඩුකාරවරයාට, ජනාධිපති කාර්යාලයට සහ විදේශ රටවල ශ්‍රී ලංකා තානාපති කාර්යාල හයකට අලුතින් වාහන මිලදී ගැනීම වෙනුවෙන් පරිපූරක ඇස්තමේන්තුව මඟින් ඉල්ලා ඇති මුදල රුපියල් ‍ෙදාළොස් කෝටි දස ලක්ෂ අනූඅට දහස් හයසියයකි. විදේශ කටයුතු ඇමැතිවරයාට පසුගමන් ආරක්ෂක රථයක් සඳහා රුපියල් ලක්ෂ අනූවක මුදලක් ඉල්ලා ඇත. මහවැලි සංවර්ධන නියෝජ්‍ය ඇමැතිවරයා සඳහා වාහනයක් මිලදී ගැනීමට රුපියල් හාරකෝටි තිස් ලක්ෂයක්, තැපැල් හා තැපැල් සේවා ඇමැතිවරයාට වාහනයක් මිලදී ගැනීම සඳහා රුපියල් හාරකෝටි තිස් ලක්ෂයක්ද වශයෙන් රුපියල් අට කෝටි හැට ලක්ෂයක මුදලක් මේ මඟින් ලබාගැනීමට යයි. උතුරු නැඟෙනහිර ආණ්ඩුකාරවරයාට මිලදී ගත් වාහනයක ඉතිරි මුදල සඳහා රුපියල් අට ලක්ෂ හතළිස් අටදහස් හාරසියයක්, රෝමය, සීෂෙල්ස්, සිංගප්පූරුව, නයිරෝබි, ඕමාන් සහ බීජිං යන රටවල තානාපති කාර්යාල සඳහා වාහන මිලදී ගැනීම සඳහා වැය කළ රුපියල් එක්කෝටි හයලක්ෂ අසූ පන්දහසක මුදලක්ද එම පරිපූරක ඇස්තමේන්තුව මඟින් ඉල්ලා ඇත.ජනාධිපතිවරයාගේ තැපෑල බෙදා හැරීමට පාවිච්චි කිරීම සඳහා ත්‍රිරෝද රථයක් ලබාගැනීම සඳහා රුපියල් හත්ලක්ෂ හය දහස් දෙසීයක මුදලක්ද මෙමඟින් ලබාගැනීමට යයි. කාන්තා හා ළමා කටයුතු ඇමැතිවරියගේ නිල නිවෙස අලුත්වැඩියා කිරීම සඳහා රුපියල් එක්කෝටි හතළිස් අට ලක්ෂ අනූ දහසක මුදලක්ද, පළාත් සභා සහ පළාත් පාලන ඇමැතිවරයාගේ නිල නිවෙස අලුත්වැඩියාවට රුපියල් එක්කෝටි තිස් ලක්ෂයක මුදලක්ද, ප්‍රාදේශීය සංවර්ධන ඇමැතිවරයාගේ නිල නිවෙස අලුත්වැඩියාවට වැය කළ රුපියල් දෙකෝටි දහඅට ලක්ෂ විසිපන්දහසක මුදලක්ද වශයෙන් රුපියල් හාරකෝටි අනූ ලක්ෂ පහළොස් දහසක මුදලක් මේ පරිපූරක ඇස්තමේන්තුව මඟින් ඉල්ලා ඇත. ජනාධිපතිවරයාගේ ව්‍යාපෘති අධ්‍යක්ෂවරුන් සඳහා කල්බදු ක්‍රමය යටතේ ලබාදී ඇති වාහනවලට බදුකුලී ලෙස රුපියල් එක්කෝටි පනස් දෙලක්ෂ හැට දහසක මුදලක්, වැවිලි කර්මාන්ත ඇමැතිවරයාට කල්බදු ක්‍රමය යටතේ ලබාගෙන ඇති වාහනයට බදු කුලී වශයෙන් රුපියල් හැටහත් ලක්ෂ හැට දහස් හත්සියයක්, සමාජ සවිබල ගැන්වීම් හා සමාජ සුබසාධන අමාත්‍යාංශය කල්බදු ක්‍රමයට ලබාගත් වාහන සඳහා කුලිය වශයෙන් රුපියල් තිස්පන් ලක්ෂයක්, කෞතුකාගාර දෙපාර්තමේන්තුව කල්බදු වශයෙන් ලබාගත් වාහන සඳහා කුලිය වශයෙන් රුපියල් හය ලක්ෂ හැත්තෑපන් දහසක්ද වශයෙන් රුපියල් දෙකෝටි හැට එක් ලක්ෂ අනූ පන්දහස් පන්සියයක මුදලක්ද මෙම පරිපූරක ඇස්තමේන්තුව මඟින් ලබා ගැනීමට යයි.", "URL": "https://lankatruth.com/si/?p=37174", "Category": "පුවත්", "Parent URL": null}