{"Source": "Lankatruth", "Timestamp": "April 2, 2019", "Headline": "ජලසම්පාදනයේ මුදල් වංචාකළ හිටපු ගණකාධිකාරීවරයා වසර 37ක් දඟගෙට – ලක්ෂ 130ක් වන්දි", "News Content": "රුපියල් එක්කෝටි විසි ලක්ෂයක මුදලක් ජල සම්පාදන මණ්ඩලයට වංචා කළබවට චෝදනා ලැබ ඉන් වරදකරු වූ ජල සම්පාදන සහ ජලාපවාහන මණ්ඩලයේ කැලණිය ප්‍රාදේශීය කාර්යාලයේ හිටපු ගණාධිකාරීවරයාට වසර 37ක බරපතල වැඩ සහිත සිරදඬුවමක් සහ ජල සම්පාදන මණ්ඩලයට රුපියල් එක්කෝටි තිස්ලක්ෂයක වන්දියක් ගෙවීමට අද(02) කොළම මහාධිකරණ විනිසුරු ගිහාන් කුලතුංග මහතා නියෝග කළේය. වසර 14කට පෙර ජල සම්පාදන හා ජලාප‍වාහන මණ්ඩලයේ කැලණිය ප‍්‍රාදේශීය කාර්යාලයේ හිටපු කළමණාකරුගේ අත්සන ව්‍යාජ ලෙස යෙදීමේ චෝදනාවට විත්තිකරු වරදකරු කරමින් නියම කළ සිරදඩුවමට අමතරව රුපියල් ලක්‍ෂ 40ක දඩ මුදලක් ද විත්තිකරුට නියම කළ විනිසුරුවරයා දඩ සහ වන්දි මුදල් නොගෙවුවහොත් තවත් අමතර වසර 23ක බරපතල වැඩ සහිත සිරදඬුවමක් ලබාදීමට ද නියම කළේය. 2005 වසරේ ජල සම්පාදන සහ ජලාපවාහන මණ්ඩලයේ කැලණිය ප්‍රාදේශීය කාර්යාලයේ ගණකාධිකාරීවරයා ලෙස කටයුතු කළ ආනන්ද මාබෝල (66) නැමැත්තා, එහි කළමණාකාරීවරයාගේ අත්සන චෙක්පත් 57කට ව්‍යාජලෙස යොදා ජල සම්පාද මණ්ඩලය යටතේ පැවති එක්කෝටි විසිලක්ෂයක් මුදලක් වංචා කිරීම ඇතුළු චෝදනා හයක් යටතේ නීතිපතිවරයා විසින් මෙම නඩුව ගොනුකර ඇත.", "URL": "https://lankatruth.com/si/?p=71438", "Category": "පුවත්", "Parent URL": null}