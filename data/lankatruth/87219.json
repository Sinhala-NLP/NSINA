{"Source": "Lankatruth", "Timestamp": "December 13, 2019", "Headline": "වෛද්‍ය ෂාෆි ෂියාබ්දීන්ට එරෙහි චෝදනාවලට අදාල පරීක්ෂණ නැවත සිදුකිරීමට පියවර", "News Content": "වඳ සැත්කම් සිදුකර ඇතැයි චෝදනා එල්ලවී සිටින කුරුණෑගල ශික්ෂණ රෝහලේ මාතෘ හා නාරිවේද වෛද්‍ය ඒකකයේ ජ්‍යෙෂ්ඨ වෛද්‍ය ෂාෆි ෂියාබ්දීන් සම්බන්ධව සිදුකළ විමර්ශන, අපරාධ පරීක්ෂණ දෙපාර්තමේන්තුවේ නව පරීක්ෂණ කණ්ඩායමක් විසින් නැවත සිදුකිරීමට පියවර ගෙන ඇතැයි අපරාධ පරීක්ෂණ දෙපාර්තමේන්තුවේ නව අධ්‍යක්ෂ ජ්‍යෙෂ්ඨ පොලිස් අධිකාරී ඩබ්ලිව්. තිලකරත්න මහතා ඊයේ(12) කුරුණෑගල මහේස්ත්‍රාත් අධිකරණය හමුවේ පවසා ඇත. සිද්ධියට අදාල පැමිණිල්ල කුරුණෑගල මහේස්ත්‍රාත් අධිකරණයේ කැඳවා තිබූ අවස්ථාවේ ඒ මහතා මේ බව ප්‍රකාශ කර ඇත. එසේම ෂාෆි ෂියාබ්දීන් වෛද්‍යවරයාට එරෙහිව එල්ලවී ඇති මුදල් විශුද්ධිකරණ චෝදනාවලට අදාලව, ඔහුගේ සියලුම බැංකු ගිණුම් පරීක්ෂා කර ඒ සම්බන්ධ වාර්තාවක් ද මීලඟ නඩු දිනයේ දී අධිකරණය හමුවට ඉදිරිපත් කරන බව ද තිලකරත්න මහතා සඳහන් කර තිබේ. එසේම සිද්ධියට අදාල සාක්ෂිකරුවන්ගෙන් අවශ්‍ය වුවහොත් නැවත සාක්ෂි ලබාගැනීමක් සිදුකරන බවත් ඒ මහතා සඳහන් කර ඇත. ඉදිරිපත් වූ කරුණු සළකාබැලීමෙන් පසු මෙම නඩුව ලබන ජනවාරි මස 16 වැනිදා තෙක් කල්තැබීමට මහේස්ත්‍රාත්වරයා නියෝග කළේය.", "URL": "https://lankatruth.com/si/?p=87219", "Category": "පුවත්", "Parent URL": null}