{"Source": "Lankatruth", "Timestamp": "January 18, 2020", "Headline": "ජනාධිපතිතුමා පොරොන්දු වූ වී සඳහා සහතික මිල කෝ… දැන් ගොයම් කපන කාලේ… වහාම සහතික මිල ගැසට් කරන්න…", "News Content": "පසුගිය ජනාධිපතිවරණයේදී තමන් පොරොන්දු වූ පරිදි වී සඳහා සහතික මිල නිකුත්කිරීමට ආණ්ඩුව තවමත් කටයුතු කර නැතැයි සමස්ත ලංකා ගොවිජන සම්මේලනය සඳහන් කරයි. එහි කැඳවුම්කරු නාමල් කරුණාරත්න මහතා මේ බව සඳහන් කර සිටියේ ඊයේ (17) දඹුල්ලේදී පැවති මාධ්‍ය හමුවක් අමතමිණි. එම මාධ්‍ය හමුව සඳහා සමස්ත ලංකා ගොවිජන සම්මේලනයේ ලේකම් ටී.බී සරත් මහතා, සභාපති සුසන්ත කුමාර නවරත්න මහතා සහ එහි කමිටු සාමාජික සුනිල් රණවීර මහතා මේ සඳහා එක්වී සිටියහ. ගෝඨාභය රාජපක්ෂ මහතා ජනාධිපතිවරණයට ඉදිරිපත් වෙමින් නාඩු වී සඳහා රුපියල් 52කත් සම්බා සඳහා රුපියල් 57කත් කීරි සම්බා සඳහා රුපියල් 63කත් සහතික මිලක් ලබාදීමට සිය ප්‍රතිපත්ති ප්‍රකාශය මගින් ගොවිජනතාවට පොරොන්දු වූ බවත් මේ වනවිට සුළු වාරි වී වගාවේ අස්වැන්න නෙලීම ආරම්භ කර ඇති බවත් එම තුට්ටු දෙකට වී ලබාගෙන ගොවියා මංකොල්ලකෑමට මහා පරිමාණ මෝල් හිමියන්ට ඉඩනොදී වහාම තමන් පොරොන්දු වූ පරිදි සහතික මිල නිකුත් කර එය ගැසට් මගින් නීතියක් බවට පත්කරන්නැයි මෙහිදී නාමල් කරුණාරත්න මහතා ආණ්ඩුවට අවධාරණය කර සිටියේ ය. මේ වනවිට වී මිල රුපියල් හතලිස් ගණන්වලට ගොස් ඇති බවත් ඉදිරියේදී එය රුපියල් තිස් ගණන් දක්වා අඩුවන බවත් පෙන්වා දෙන නාමල් කරුණාරත්න මහතා පෙන්වා දෙන්නේ පසුගිය කාලයේ කීරි සම්බා වී රුපියල් 56ට ගොවියාගෙන් ලබාගෙන පාරිභෝගිකයා වෙත අලෙවි කළේ රුපියල් 165ක මුදලකට බවයි. මේ අනුව සහල් මාෆියාවේ දරුණු තත්වය පෙනෙන බවත් ගොවියාටත් පාරිභෝගියාටත් සාධාරණය ඉටු කිරීම සඳහා ආණ්ඩුව මෙම සහල් මාෆියාවට එරෙහිව වහාම මැදිහත්විය යුතු බවත් නාමල් කරුණාරත්න මහතා අවධාරණය කරයි. වී මිල ඇතුළු තවත් කරුණ ගණනාවක් සම්බන්ධයෙන් මෙහිදී සුසන්ත කුමාර නවරත්න මහතා සහ ටී.බී සරත් මහතාද අදහස් දැක්වූ හ.", "URL": "https://lankatruth.com/si/?p=88890", "Category": "පුවත්", "Parent URL": null}