{"Source": "Lankatruth", "Timestamp": "December 15, 2022", "Headline": "ස්වීඩනයේ Örebro මහ නගර සභා සැසියට ජවිපෙට ආරාධනා", "News Content": "ස්විඩනයේ ප්‍රධාන නගරවලින් එකක් වන Örebro නගරයේ මහනගර සභාවේ පසුගිය 12 වනදා පැවැති සැසි වාරයට විශේෂ ආරාධනයක් මත ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා සහභාගී වී තිබේ. මහනගර සභා සැසිවාරය මෙහෙයවන කතා නායක යාන් zetterviqst විසින් ජවිපෙ ප්‍රධාන ලේකම්වරයා ඉතාමත්ම උණුසුම් අයුරින් පිළිගෙන සභාවට හඳුන්වා දෙනු ලැබ ඇත. එම මහ නගර සභාවට සැප්තැම්බර් මාසයේදී පැවැත්වුණු මහජන ජන්දයෙන් තේරීපත්වූ ස්විඩන් වාමාංශික පක්ෂයේ මහනගර සභා මන්ත්‍රී සුනිල් ජයසූරිය සහ එම පක්ෂ මන්ත්‍රී කණ්ඩායම විසින්ද ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා සහ පැමිණි සියලුම දෙනා ඉතාමත් ආදරයෙන් පිළිගෙන තිබේ. එම අවස්ථාවේ දී වාමාංශික පක්ෂයේ පළාත් සභා මන්ත්‍රී කණ්ඩායම් නායිකා සහ වාමාංශික පක්ෂයේ ජාත්‍යන්තර අංශයේ සාමාජිකා Jessica Calqvist විසින්ද ඉතාමත් ආදරයෙන් ඔහු පිළිගත් අතර, ශ්‍රී ලංකාවේ ආර්ථික සහ සමාජ ප්‍රශ්න ගැන ඇය සමග සාකච්ඡා කර ඇත. ශ්‍රී ලංකාවේ තත්වය පිළිබඳවව ස්විඩන් පාර්ලිමේන්තුව තුළ අදහස් ඉදිරිපත් කිරීමට හැකි බවද ඇය සඳහන් කර තිබේ. එමෙන්ම ශ්‍රී ලංකාව ඉල්ලීමක් කන්නේනම් මැතිවරණ නිරීක්ෂණ කණ්ඩායමක් එවීමට ස්විඩන් වාමාංශික පක්ෂය උනන්දුව දක්වන බවද ඇය සදහන් කර ඇත. මහනගර සභාව නියෝජනය කරන අනෙකුත් පක්ෂවල මන්ත්‍රීවරුන්ද ජනතා විමුක්ති පෙරමුණේ ප්‍රධාන ලේකම් ටිල්වින් සිල්වාගේ පැමිනීම ඉතාමත් අගය කර තිබේ.", "URL": "https://lankatruth.com/si/?p=142892", "Category": "පුවත්", "Parent URL": null}