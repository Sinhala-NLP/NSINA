{"Source": "Lankatruth", "Timestamp": "July 23, 2023", "Headline": "තව අවුරුදු 1,200කටවත් භාවිතා කරන්න පොස්පේට් නිධිය සංරක්ෂණය කරන්න ඕනෑ – ආචාර්ය අශෝක රන්වල", "News Content": "“ජෛව ජනන හා හරිත තාක්ෂණ ආයතනය විදිහට අපිත් මේ නිධිය සම්බන්ධයෙන් දීර්ඝ කාලයක් පර්යේෂණ සිදුකළා. අපේ පොස්පේට්වල ද්‍රාව්‍යතාවය වැඩිකර ගන්න ක්‍රමදෙකක් භාවිතා කළ හැකියි. රසායනික ජීර්ණ ක්‍රියාවලිය තුළින් ද්‍රාව්‍යතාවය ඉහළ දමා ගැනීම එක් ක්‍රමයක්. ඒ වෙනුවෙන් සල්ෆියුරික් අම්ලය සහ නයිට්‍රික් අම්ලය යොදාගත හැකි නමුත් තරමක අහිතකර තත්වයන්ට මුහුණ දෙන්න සිදුවෙනවා. මේ නිසා විකල්ප ක්‍රම ගැන අවධානය යොමු කළ යුතුයි. අපේ පර්යේෂණ අනුව ක්ෂුද්‍රජීවී ක්‍රියාකාරිත්වය යොදාගෙන මේ ජීර්ණ ක්‍රියාවලිය 27%ක මට්ටමක දක්වා ඉහළ තත්වයකට ගේන්න හැකිවී තිබෙනවා. රොක් පොස්පේට් කෙළින්ම පැලෑටිවලට යෙදවුව හොත් ජීරණය වී උරාගන්න වසර ගණනාවක් යනවා. කෙටිකාලීන භෝගවලට උරාගැනීමේ හැකියාව ඉතාම අඩුයි. මේ නිසා ජලයට එකතු වී වැව් පද්ධතියේ තැන්පත් වෙන්න පුළුවන්. මේ නිසා ජීර්ණය වුණු ද්‍රාව්‍යතාවයෙන් ඉහළ පොස්පේට් යොදා ගන්න පර්යේෂණ බොහෝ දෙනෙක් සිදුකර තිබෙනවා. ජාතික ජන බලවේගය විදිහට මේ පර්යේෂකයන්ගේ ප්‍රතිඵල එක් තැනකට ගොනුකර ගෙන විශ්ලේෂණය කරන්න අපට හැකිවී තිබෙනවා. ඉදිරි අවුරුදු 1200ක් 1300ක් වත් පාවිච්චි කරන්න සුදුසු ආකාරයට අපි මෙය සංරක්ෂණය කරන්න ඕනෑ. ලෝකයේ පිළිගත් ආකාරයත් ඒකයි. තිරසර සංවර්ධනය කියන්නේ ඒකට. අපේ රටේ තිබෙන මේ වටිනා සම්පත ඊළඟ පරම්පරාවට ආරක්ෂා කර දෙන්න වගකීමක් අපට තිබෙනවා.” යැයි ආචාර්ය අශෝක රන්වල අවධාරණය කරයි. ඔහු මේ බව අවධාරණය කර සිටියේ ජනතා විමුක්ති පෙරමුණේ ප්‍රධාන කාර්යාලයේ අද (23) පෙරවරුවේ පැවති ජාතික ජන බලවේගයේ පරිසරවේදියෝ සංවිධානය විසින් පැවැත්වූ මාධ්‍ය හමුවක් අමතමිණි. එහිදී මේ සම්බන්ධයෙන් වැඩිදුරටත් ආචාර්ය අශෝක රන්වල දැක්වූ අදහස්, “ලෝකයේ රටවල්වල තිබෙන ජාතික සම්පත්වලින් වැඩ ගැනීම පිළිබඳව තීන්දු තිරණ ගැනීමේ අයිතිය ඒ රටේ ජනතාවට තිබෙනවා. ලෝකයේ සමහර රටවල පාලකයන් ජනතාව මුලාකරලා ඔවුන්ගේ ලාභ අපේක්ෂාවෙන් රටේ සම්පත් පරිහරණය කිරීම නිසා විනාශයට පත් රටවල් තිබෙනවා. එවැනි රටවල්වලින් ඕනෑතරම් ආදර්ශ ගන්න පුළුවන්. මේ රටේ ජනතාවගේ අවශ්‍යතා සම්පූර්ණ කරන එප්පාවල පොස්පේට් නිධියේ අනාගත ආරක්ෂාව වෙනුවෙන් ජාතික ජන බලවේගයේ පරිසරවේදීන් හැටියට අපි ඉදිරිපත් වී ක්‍රියාකරනවා. පොස්පේට් නිධිය කියන වටිනා සම්පත බරපතළ උවදුරකට පත්කිරීම වළක්වා ගැනීම වෙනුවෙන් අපි මාධ්‍යය හරහා ජනතාව දැනුවත් කරන්න ක්‍රියා කරනවා. පොස්පේට් නිධිය සොයාගෙන අවුරුදු පනස් ගණනක් ගතවී තිබුණත් ජනතාවගේ පොදු යහපත වෙනුවෙන් මෙය යොදා ගන්න අපේ රටේ පාලකයන් අසමත්වී සිටිනවා. විශ්වවිද්‍යාලවල පර්යේෂකයන්, ගොවි ජනතාව, සහ ඒ නිධිය ආශ්‍රීතව සිටින ජනතාව එක්කරගෙන එයින් ප්‍රයෝජන ගැනීම පිළිබඳව මේ දක්වා කිසිදු සාකච්ඡාවක් සිදුකළේ නැහැ. නමුත් ඒ අතර මැති ඇමතිවරුන් පොස්පේට් නිධිය තමන්ගේ ලාබය වෙනුවෙන් පාවිච්චි කිරීම සම්බන්ධයෙන් විදේශ සමාගම් එක්ක රහසිගත සාකච්ඡා පවත්වනවා. ගොවි ජනතාව සහ වෙනත් කර්මාන්ත සඳහා පොස්පේට් නිධිය පාවිච්චි කරන්නේ කොහොමද කියන කථිකාව ජාතික ජන බලවේගයේ පරිසරවේදීන් විදිහට සහ විද්‍යාඥයන් හැටියට අපි දීර්ඝ වශයෙන් සිදුකර තිබෙනවා. පොස්පේට්වල සංශුද්ධතාවය අනුව අපේ පොස්පේට් නිධිය 90% ඉක්මවූ පිරිසිදුතාවයකින් සමන්විතයි. ලෝකයටම මේ වගේ නිධි තිබෙන්නේ 15කට අඩු ප්‍රමාණයක්. අපේ රටේ තිබෙන්නේ සංශුද්ධතාවය අතින් ඉහළ පොස්පේට් කන්දක්. මේ පොස්පේට්වල දියවීමට තිබෙන ගුණය 2%ත් 5%ත් අතර වෙනවා. මේ ද්‍රාව්‍යතා ගුණය ඉහළට ගෙනඒම සම්බන්ධයෙන් පර්යේෂණ සිදුකරන්න ඕනෑ. මේ සම්බන්ධයෙන් පර්යේෂණ සිදුකර සකස් කළ වාර්තා විශාල ප්‍රමාණයක් අපේ රටේ තිබෙනවා. ජෛව ජනන හා හරිත තාක්ෂණ ආයතනය විදිහට අපිත් මේ නිධිය සම්බන්ධයෙන් දීර්ඝ කාලයක් පර්යේෂණ සිදුකළා. අපේ පොස්පේට්වල ද්‍රාව්‍යතාවය වැඩිකර ගන්න ක්‍රමදෙකක් භාවිතා කළ හැකියි. රසායනික ජීර්ණ ක්‍රියාවලිය තුළින් ද්‍රාව්‍යතාවය ඉහළ දමා ගැනීම එක් ක්‍රමයක්. ඒ වෙනුවෙන් සල්ෆියුරික් අම්ලය සහ නයිට්‍රික් අම්ලය යොදාගත හැකි නමුත් තරමක අහිතකර තත්වයන්ට මුහුණ දෙන්න සිදුවෙනවා. මේ නිසා විකල්ප ක්‍රම ගැන අවධානය යොමු කළ යුතුයි. අපේ පර්යේෂණ අනුව ක්ෂුද්‍රජීවී ක්‍රියාකාරිත්වය යොදාගෙන මේ ජීර්ණ ක්‍රියාවලිය 27%ක මට්ටමක දක්වා ඉහළ තත්වයකට ගේන්න හැකිවී තිබෙනවා. රොක් පොස්පේට් කෙළින්ම පැලෑටිවලට යෙදවුව හොත් ජීරණය වී උරාගන්න වසර ගණනාවක් යනවා. කෙටිකාලීන භෝගවලට උරාගැනීමේ හැකියාව ඉතාම අඩුයි. මේ නිසා ජලයට එකතු වී වැව් පද්ධතියේ තැන්පත් වෙන්න පුළුවන්. මේ නිසා ජීර්ණය වුණු ද්‍රාව්‍යතාවයෙන් ඉහළ පොස්පේට් යොදා ගන්න පර්යේෂණ බොහෝ දෙනෙක් සිදුකර තිබෙනවා. ජාතික ජන බලවේගය විදිහට මේ පර්යේෂකයන්ගේ ප්‍රතිඵල එක් තැනකට ගොනුකර ගෙන විශ්ලේෂණය කරන්න අපට හැකිවී තිබෙනවා. ඉදිරි අවුරුදු 1200ක් 1300ක් වත් පාවිච්චි කරන්න සුදුසු ආකාරයට අපි මෙය සංරක්ෂණය කරන්න ඕනෑ. ලෝකයේ පිළිගත් ආකාරයත් ඒකයි. තිරසර සංවර්ධනය කියන්නේ ඒකට. අපේ රටේ තිබෙන මේ වටිනා සම්පත ඊළඟ පරම්පරාවට ආරක්ෂා කර දෙන්න වගකීමක් අපට තිබෙනවා. ඒ වගේම තව පැත්තකින් අපට වගකීමක් පැවරී තිබෙනවා. කෘෂිකර්මාන්තයට අදාළ ප්‍රධාන රසායනික සංරචක වන නයිට්‍රජන්, පොසපරස්, පොටෑසියම් වලින් පොස්පරස් කියන සංරචකය මෙහි තිබෙනවා. මෙ පොස්පේට් නිධිය ලෝකයේ වටිනාම සම්පතක් බවට ඉදිරි දශක දෙක, තුන තුළ තවත් වටිනාකම ඉහළ යනවා. රටවල් කිහිපයක තිබෙන පොස්පේට් නිධි හෑරීම වළක්වා ආරක්ෂා කිරීමේ තත්වයට යොමු වූ රටවල් කිහිපයක්ම තිබෙනවා. අඩු මුදලට පොස්පේට් විකිණීමත් නැවැත්වූ රටවල් තිබෙනවා. 2050 වන විට පොස්පේට්වලට ලෝකයේ විශේෂ ඉල්ලුමක් ඇති වෙනවා. එහෙම නම් බහුජාතික සමාගම් සහ ඒවා සමග ගනුදෙනු කරන තැරැව්කාර මැතිඇමතිවරුන් ඇතුළු පිරිසට අවශ්‍ය ආකාරයට විදේශ සමාගම්වලට විකුණන්න ඉඩදෙන්න බැහැ. වාණිජ භාණ්ඩයක් හැටියට පරිවර්ථනය කර, විකුණන්න ඉඩ දෙන්න බැහැ. මේක විකුණන්න ඕනෑ කරන මතවාදය දැන් වේගයෙන් කාන්දුකරවමින සිටිනවා. පොස්පේට් කර්මාන්තශාලාවේ සේවකයන් අතර යවන ප්‍රචාරයෙන් කියැවෙන්නේ මෙය විකිණීමෙන් සේවකයන් හට විශාල ප්‍රතිලාභ අත්වන බවයි. පොස්පේට් නිධිය ආරක්ෂාකර ගැනීමට දියත් කළ අරගලය බොහෝ කාලයක් පවතිනවා. හාමුදුරුවන් වහන්සේලා මූලිකත්වය ගෙන ක්‍රියාකිරීමේ එක් පියවරකදී අධිකරණය ඉදිරියට ගොස් වාරණ නියෝගයක් පවා ලබාගත්තා. මිහිඳු මහරහතන් වහන්සේ ලංකාවට වැඩිය අවස්ථාවේ දේවානම් පියතිස්ස රජතුමාට “ඔබ මේ රටේ අයිතිකරුවා නොවෙයි. බාරකරුවා පමණයි” යනුවෙන් කළ දේශනාව පදනම් කරගෙන අධිකරණ තීන්දු පවා ලබාදී තිබෙනවා.ඒ නිසා අපි රනිල් වික්‍රමසිංහට කියන්නේ අපේ රටේ සම්පත්වලට ඇඟිලි ගහන්න ඔබට බාරදී නැති බවයි. ඒ නිසා පොස්පේට් නිධියට අත තියන්න අයිතියක් නැහැ. ලෝකයේ ඇතැම් රටවල් පොස්පේට් විකිණීමෙන් කෙටි කාලයක් තුළ අධික ඩොලර් ප්‍රමාණයක් ඉපයීමට අවස්ථාව දීමෙන් අන්තිමේ භූමියේ ‘ආවාට’ බවට පත්වී දුප්පත් රටවල් බවට පත්වී තිබෙනවා. ජාතික ජන බලවේගයේ පරිසරවේදීන් හැටියට අපි මෙය රැකගන්න ක්‍රියාකරනවා. අනෙකුත් පරිසරවේදීන්, රටේ ජනතාව එකතු වී මෙය රැකගන්න පෙළ ගැසෙමු කියන ඉල්ලීම මහත් ඕනෑ කමින් සිදුකරනවා.”", "URL": "https://lankatruth.com/si/?p=149517", "Category": "පරිසර", "Parent URL": null}