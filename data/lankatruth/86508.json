{"Source": "Lankatruth", "Timestamp": "December 1, 2019", "Headline": "දිවයින පුරා ආපදා තත්වයක් – වාර්තාගත ජීවිත හානි සංඛ්‍යාව 3ක්", "News Content": "අධික වර්ශාවත් සමඟ අත්තනගලු ඔය පිටාර මට්ටමට පැමිණ ඇතැයි ආපදා කළමනාකරණ මධ්‍යස්ථානය නිවේදනය කරයි. දූනමලේ ප්‍රදේශයෙන් අත්තනගලු ඔය පිටාර මට්ටමට පැමිණ ඇති බවත් මීගමුව, ජා ඇල, මිනුවන්ගොඩ සහ ගම්පහ ප්‍රදේශවල ජනතාවට මේ සම්බන්ධව අනතුරු ඇඟවීමේ නිවේදන නිකුත්කර ඇති බවත් ආපදා කළමනාකරණ මධ්‍යස්ථානය පවසයි. එසේම දිවයිනේ පහත් බිම් රැසක ජල ගැලීම් සහ මාර්ග අවහිරවීම් සිදුව ඇතැයි වාර්තා වේ. මේ හේතුවෙන් විකල්ප මාර්ග භාවිත කරන්නැයි ආපදා කළමනාකරණ මධ්‍යස්ථානය නිවේදනය කරයි. ඊයේ(30) රාත්‍රියේ නුවරඑළිය දිස්ත්‍රික්කයේ වලපනේ මලපට්ටාව ප්‍රදේශයේ සිදුවූ නාය යෑමකින් නිවසක් තුළ සිටි එකම පවුලේ සිව් දෙනෙකු අනතුරට පත්වූ අතර පසුව සිදුකළ මෙහෙයුම්වලදී මව, පියා සහ දියණියගේ සිරුරු සොයාගැනීම හැකි වූ බව වාර්තා වේ. මෙවර සාමාන්‍ය පෙළ විභාගය සඳහා පෙනී සිටීමට නියමිතව සිටි 17 හැවිරිදි පිරිමි දරුවෙකු සොයා මෙහෙයුම් තවදුරටත් ක්‍රියාත්මක වේ. මේ අතර බදුල්ල, නුවරඑළිය, මොණරාගල සහ රත්නපුර යන දිස්ත්‍රික්කවලට නායයෑමේ අනතුරු ඇඟවීම් නිකුත්කර ඇතැයි ජාතික ගොඩනැඟිලි පර්යේෂණ සංවිධානය සඳහන් කරයි. මේ අතර උඩවලව ජලාශයේ වාන් දොරටු පහම මේ වනවිට විවෘතකර තිබේ. මේ හේතුවෙන් හදිසි ජල ගැලීම් ඇතිවිය හැකි බවත් පහත් ප්‍රදේශවල ජනතාව අවධානයෙන් කටයුතු කරන ලෙසත් ආපදා කළමනාකරණ අංශ ජනතාව දැනුවත් කර සිටියි. අයහපත් කාලගුණයත් සමඟ ප්‍රදේශ රැසක විදුලිය බිඳවැටීම් වාර්තාවන අතර දියතලාව, හපුතලේ, බණ්ඩාරවෙල, වැලිමඩ, රුවන්වැල්ල, බලංගොඩ සහ කුරුණෑගල දිස්ත්‍රික්කවල මෙම විදුලිය බිඳවැටීම් වාර්තා වේ. ආපදා තත්වය හමුවේ සහන සැළසීමට ත්‍රිවිද හමුදාවේ සහ පොලීසියේ ද සහන කණ්ඩායම්වල ද දායකත්වය ලබාගෙන ඇති බවත් ඉදිරි දින 5ක කාලය තුළ මෙම තත්වය පැවතිය හැකි බවත් බලධාරීන් සඳහන් කරයි. ගතවූ පැය 24 තුළවැඩිම වර්ෂාපතනය කළුතර දිස්ත්‍රික්කයෙන් වාර්තාවී ඇති අතර එය මිලිමීටර් 243කි. කුරුණෑගලට මිලිමීටර් 188ක ද අනුරාධපුරයට මිලිමීටර් 172ක ද වර්ෂාපතනයක් ලැබී තිබේ.", "URL": "https://lankatruth.com/si/?p=86508", "Category": "පුවත්", "Parent URL": null}