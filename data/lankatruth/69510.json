{"Source": "Lankatruth", "Timestamp": "March 2, 2019", "Headline": "හෙරොයින් සමඟ නාවික හමුදාවෙන්, 03ක් අත්අඩංගුවට", "News Content": "මන්නාරම, උප්පුකුලම් ප්‍රදේශයේ සිදු කළ සෝදිසි කිරීමකදී හෙරොයින් අලෙවි කරමින් සිටි කාන්තාවක් සහ පුද්ගලයෙකුද මඩකලපුව, ජයන්තිපුරම් ප්‍රදේශයේ සිදු කළ සෝදිසි කිරීමකදී හෙරොයින් ළඟ තබාගෙන සිටි පුද්ගලයෙකුද අත්අඩංගුවට ගෙන ඇත. උතුරු මැද නාවික විධානයට අනුයුක්ත නාවිකයන් පිරිසක් සහ මන්නාරම,පොලිස් මත්ද්‍රව්‍ය නාශක කාර්යාංශයට අනුයුක්ත නිලධාරින් පිරිසක් එක්ව ඊයේ (01) මන්නාරම, උප්පුකුලම් ප්‍රදේශයේ සිදු කළ සෝදිසි කිරීමකදී මෙසේ හෙරොයින් අලෙවි කරමින් සිටි කාන්තාවක් සහ පුද්ගලයෙකු අත්අඩංගුවට ගෙන තිබේ. එහිදී ඔවුන් සතුව තිබී හෙරෝයින් ග්‍රෑම් 5යි මිලි ග්‍රෑම් 20ක් සොයා ගෙන ඇති අතර එම පුද්ගලයින්, හෙරොයින් ප්‍රමාණය සහ මත්ද්‍රව්‍ය ජාවාරම සඳහා භාවිතා කළ ජංගම දුරකථනය ද ඉදිරි නීතිමය කටයුතු සඳහා පොලිස් මත්ද්‍රව්‍ය නාශක කාර්යාංශය විසින් මන්නාරම පොලීසිය වෙත භාරදීමට කටයුතු කර ඇත. එමෙන්ම නැගෙනහිර නාවික විධානයට අනුයුක්ත නාවිකයන් පිරිසක් සහ කලවන්චිකුඩි, පොලිස් විශේෂකාර්ය බලකායට අනුයුක්ත නිලධාරීන් පිරිසක් එක්ව පසුගිය පෙබරවාරි 28 වන දින මඩකලපුව, ජයන්තිපුරම් ප්‍රදේශයේ සිදු කළ සෝදිසි කිරීමකදී හෙරොයින් ළඟ තබාගෙන සිටි පුද්ගලයෙකු අත්අඩංගුවට ගෙන ඇත. එහිදී ඔහු සතුව තිබී හෙරෝයින් මිලි ග්‍රෑම් 37ක ප්‍රමාණයක් සොයා ගෙන ඇති අතර එම පුද්ගලයා සහ හෙරොයින් ප්‍රමාණය ඉදිරි නීතිමය කටයුතු සඳහා මඩකලපුව පොලීසිය වෙත භාර දීමට කටයුතු කර ඇත.", "URL": "https://lankatruth.com/si/?p=69510", "Category": "පුවත්", "Parent URL": null}