{"Source": "Lankatruth", "Timestamp": "August 9, 2018", "Headline": "සරත් කුමාරට එරෙහි නඩුවේ පරිගණක සාක්ෂි පරීක්ෂා කිරීමට දින දෙයි", "News Content": "හිටපු ධීවර නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් 06 දෙනෙකුට එරෙහිව ගොනුකර තිබෙන නඩුවේ පරිගණක සාක්ෂි සැප්තැම්බර් මස 20 වනදා පෙරවරු 9 – 12ත් අතර කාල සීමාව තුළ ධීවර වරාය නීතිගත සංස්ථාවේ පවතින පරිගණකවලට අදාල සාක්ෂි පරීක්ෂාකිරීම සඳහා අවසර දෙන මෙන් කොළඹ මහාධිකරණ විනිසුරු ශෂී මහේන්ද්‍රන් මහතා අද (09) නීතිපතිවරයාට නියෝග කර තිබේ. මෙම නඩුවට අදාළ පරිගණක සාක්ෂි පරීක්ෂා කිරීමට මෙතෙක් විත්තියට අවස්ථාව ලබා දී නොමැති බව අදාළ නඩුව අද කැඳවූ අවස්ථාවේදී විත්ති පාර්ශවයේ නීතිඥවරුන් අධිකරණයට දන්වා තිබේ. මිගමුව කලපුව සංවර්ධන ව්‍යාපෘතිය සඳහා වෙන් කර තිබූ රුපියල් මිලියන 14කට ආසන්න මුදලක් පසුගිය ජනාධිපතිවරණය සමයේ මීගමුව ප්‍රදේශයේ පැවති එවකට ජනාධිපති අපේක්ෂක මහින්ද රාජපක්ෂ මහතාගේ රැස්වීම් කටයුතු සඳහා වැය කිරීමෙන් ජනතා මුදල් සාවද්‍ය ලෙස පරිහරණය කළ බවට චෝදනා කොට නීතිපතිවරයා විසින් හිටපු ධීවර නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් හය දෙනෙකුට එරෙහිව මෙම නඩුව පවරා ඇත. නඩුව ඔක්තෝම්බර් මස 17 වනදා යළි කැඳවීමට නියමිතය.", "URL": "https://lankatruth.com/si/?p=57454", "Category": "පුවත්", "Parent URL": null}