{"Source": "Lankatruth", "Timestamp": "February 7, 2012", "Headline": "ඉතාලියේ සීතලට ලාංකිකයෙකු මියයයි", "News Content": "ශ‍්‍රී ලාංකික සංක‍්‍රමණිකයෙකු ලුකා නගරයේ අතහැර දැමූ ශාලාවක නිදා සිටියදී අධික සීතලෙන් මියගිය ගොස් ඇති බව ඉතාලියෙන් වාර්තාවේ.  රැකියාවක් නොමැතිව සිටි වර්ණකුල ප්‍රනාන්දු (37) නමැති මෙම පුද්ගලයාගේ ශරීර උෂ්ණත්වය අස්වාභාවික ලෙස පහත වැටීමෙන් ඇතිවූ හෘදයාබාධයකින් මියගිය බව වෛද්‍යවරු කියති. ලුකා නගරයේ සිටින සහෝදරයා සොයා 2011 පෙබරවාරියේ දී සිය බිරිය හා දරුවන්දෙදෙනා සමග මොහු ඕලන්දයේ සිට නීති විරෝධි ලෙස පැමිණියකු බව බව ඉතාලි පොලිසිය පවසයි. රෝම අගනුවර සහ මිලානෝ නුවරද අධික ශීත කාලගුණයක් පවතින අතර පසුගිය දින තුනේ දී සීතල නිසා ඉතාලියේ 18 දෙනකු මියගොස් ඇත. නේපල්ස් කඳු අවට හිමෙන් වැසී ඇති අතර මිලාන් නුවර ඊයේ (06) උෂ්ණත්වය සෙන්ටිගේ‍්‍රඞ් අංශක ඍණ 10 දක්වා පහත වැටී තිබේ. ඉදිරියේ දී සීතල තවත් වැඩිවිය හැකි බවට ඉතාලි බලධාරීහු අනතුරු අඟවති. රෝම නුවර පාසල් සහ රජයේ කාර්යාල ද අද දිනයේ වසා තිබූ බව විදෙස් වාර්තා සඳහන් කරයි. මාර්ගවල හිම තට්ටු ඉවත් කිරීම සඳහා හමුදා භටයින් සහ බුල්ඩෝසර් යන්ත‍්‍ර යොදා තිබේ. මේ දින වල යුරෝපය හරහා හමා යන අධික සීතල කාලගුණය හේතුවෙන් පුද්ගලයන් 300කට වැඩි පිරිසක් මරණයට පත්වී ඇතැයි විදෙස් වාර්තා සඳහන් කරයි.", "URL": "https://lankatruth.com/si/?p=1279", "Category": "පුවත්", "Parent URL": null}