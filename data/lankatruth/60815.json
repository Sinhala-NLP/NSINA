{"Source": "Lankatruth", "Timestamp": "October 10, 2018", "Headline": "මන්නාරම සමුහ මිනීවළෙන් හමුවු සිරුරු ගණන 175 දක්වා ඉහළට", "News Content": "මන්නාරම, පැරණි සතොස ගොඩනැඟිල්ල පැවති ස්ථානයෙන් හමුවු සමූහ මිනීවළේ සිදු කරන ලද කැනීම් තුළින් අද (10) උදෑසන වනවිට සිරුරු කොටස් 175ක් හමුවී ඇති අතර ඒ බව කැනීම් පිළිබඳව පරීක්ෂණ මෙහෙයවන විශේෂඥ අධිකරණ වෛද්‍ය නිළධාරී ශමින්ද රාජපක්ෂ මහතාද තහවුරු කර තිබේ. මන්නාරම් සමූහ මිනීවළේ කැනීම් කටයුතු අද වනවිට 84 වැනි දිනට සිදු කෙරෙන අතර ගොඩගත් සිරුරු 175න් සම්පූර්ණ සිරුරු 169කට අදාළ අස්ථි ‍තමන්ගේ භාරය යටතේ මන්නාරම අධිකරණ සංකීර්ණයේ විශේෂිත කුටියක තැන්පත් කර ඇතැයිද ගොඩගත් අස්ථි කොටස් කාබන් පරීක්ෂා කිරීමක් වෙනුවෙන් රසායනාගාරයක් වෙත යැවීමට නියමිත බවද විශේෂඥ වෛද්‍ය ශමින්ද රාජපක්ෂ මහතා පවසයි. මන්නාරම පැරණි සතොස ගොඩනැඟීල්ල කඩා දැමීමෙන් ඉවත් කළ පස් රැගෙන ගිය මන්නාරම එමිල් නගර් ප්‍රදේශයේ පස් ගොඩක තිබි මාර්තු 26 වැනි දා අස්ථි කොටස් තොගයක් හමුවීමෙන් පසුව අදාළ ස්ථානය සම්බන්ධයෙන් පරීක්ෂණ පැවැත්වීම ආරම්භ කරනු ලැබීය.", "URL": "https://lankatruth.com/si/?p=60815", "Category": "පුවත්", "Parent URL": null}