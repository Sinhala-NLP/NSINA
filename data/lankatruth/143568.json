{"Source": "Lankatruth", "Timestamp": "January 7, 2023", "Headline": "ට්විටර් ගිණුම් කෝටි 20ක ඊමේල් හැකර්ලා අතේ", "News Content": "කෝටි 20කට (මිලියන 200) අධික ට්විටර් පරිශීලකයින්ගේ ඊමේල් ලිපින හැකර්වරුන් පිරිසක් විසින් සොරාගනු ලැබ ඇතැයි විදෙස් මාධ්‍ය වාර්තා කරයි. එම මාධ්‍ය වාර්තා කරන්නේ අදාළ ඊමේල් ලිපින online hacking forum වෙබ් අඩවියේ පළ කර ඇති බව ය. ට්විටර් ගිණුම් නිර්මාණය කිරීම සඳහා භාවිත කරන ලද ඊමේල් ලිපින එලෙස සොරා ගෙන ඇති අතර සංවේදී ලිපිනයක් මගින් ගිණුම් නිර්මාණය කළ නිර්නාමික පරිශීලකයින් ඉන් කනස්සල්ලට පත්වනු ඇතැයි එම වාර්තා පෙන්වා දෙයි. කෙසේ වෙතත්, ට්විටර් සමාගම මේ සම්බන්ධයෙන් මෙතෙක් නිල ප්‍රකාශයක් නිකුත් කර නොමැත. ට්විටර්හි දත්ත සොරකමක් සිදුවී ඇති බවට හඳුනා ගත් සයිබර් අපරාධ තොරතුරු සමාගමක් වන හඩ්සන් රොක්හි ඇලන් ගැල් ප්‍රකාශ කර ඇත්තේ, එහි විද්‍යුත් තැපැල් ලිපින මිලියන 200කට වඩා අඩංගු වන අතර එය අවධානයට ලක් විය යුතු සිදුවීමක් බවය. ඔහු ප්‍රකාශ කර ඇත්තේ, එය බොහෝ ගිණුම් වෙත අනවසරයෙන් ඇතුළු වීම, දත්ත සොරා ගැනීම, පෞද්ගලික තොරතුරු හෙළි කිරීම ආදී දෑ සඳහා හේතුව වන බවය.", "URL": "https://lankatruth.com/si/?p=143568", "Category": "පුවත්", "Parent URL": null}