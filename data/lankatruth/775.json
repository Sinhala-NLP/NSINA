{"Source": "Lankatruth", "Timestamp": "January 6, 2012", "Headline": "ජනාධිපති ඡන්ද දන්සලේ වියදම රුපියල් මිලියන 3500 !", "News Content": "පසුගිය ජනාධිපතිවරණයේදී මහින්ද රාජපක්ෂ මහතා විසින් අරලිගහ මන්දිරයේ පවත්වන ලද නීති විරෝධී ඡන්ද දන්සල වෙනුවෙන් අවම වශයෙන් රුපියල් මිලියන 3500 ක මහජන ධනය වැයකර ඇති බව අනුමාන කෙරේ. මේ බව හෙළිවන්නේ 2012 අය වැය ලේඛණයේ විශේෂ වියදම් ශීර්ෂය යටතේ ජනාධිපතිවරයා වෙනුවෙන් වෙන්කරන ලද 2010 සහ 2011 වසරවල වියදම් සැසදීමේදීය. 2010 වසරේදී ජනාධිපතිවරයා වෙනුවෙන් රුපියල් මිලියන 7869 ක් වෙන් කර ඇති අතර 2011 එය රුපියල් මිලියන 4336 දක්වා අඩුවී ඇත. 2010 වියදම සමග සැසදීමේදී එය රුපියල් මිලියන 3532 ක අඩුවීමකි. වියදම් අඩුවීම ප්‍රතිශතයක් ලෙස ගත්විට 55% කි. මේසේ අතිවිශාල මුදලක් අඩුවීමට බලපෑ වෙන කිසිදු හේතුවක් 2011 දී ජනාධිපති වියදම් සම්බන්ධයෙන් සිදු නොවීය. මෙයට අමතරව 2009 වසරේදීද මෙම ඡන්ද දන්සැල් දුන් අතර එම වියදම කොතෙක්දැයි අනාවරණය කරගත නොහැකිවී ඇත. ජනාධිපතිවරයා තෝරා පත්කරගැනීමට අදාල ආණ්ඩුක්‍රම ව්‍යවස්ථාවේ ප්‍රතිපාදන වලට අනුව ඡන්දයට බලපෑම් කළ හැකි පරිදි ආහාර පාන ආදිය ලබාදීම නීති වි‍රෝධීය. එවැනි තත්වයක් තිබියදී පවා මහජන මුදල් රුපියල් මිලියන 3500 ක් අවම වශයෙන් මෙම නීති විරෝධී දන්සැල් සදහා වැයකර ඇති බව අනුමාන කළ හැකිය.", "URL": "https://lankatruth.com/si/?p=775", "Category": "පුවත්", "Parent URL": null}