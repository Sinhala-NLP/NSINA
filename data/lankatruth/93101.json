{"Source": "Lankatruth", "Timestamp": "May 8, 2020", "Headline": "ශ්‍රී ලාංකිකයින් හත් දෙනෙකුට රුමේනියාවේදී කොරෝනා ආසාදනය වෙයි… රැකියාවෙනුත් දොට්ට…", "News Content": "රුමේනියාවේ බොටොසානි ප්‍රදේශයේ ඇගලුම් කම්හ‍ල් ක්ෂේත්‍රයේ රැකියාවේ නිරතව සිටින ශ්‍රී ලාංකිකයින් 07 දෙනෙකුට කොරෝනා වෛරසය ආසාදනය වී ඇති බවට තහවුරු වී තිබේ. විදෙස් මාධ්‍ය වාර්තාකරන අන්දමට මෙම හත් දෙනා සමග එහි රැකියාවේ නිරත ශ්‍රී ලාංකිකයින් 44 දෙනෙකු සේවයෙන් ඉවත් කර ඇත. සේවයට වාර්තා නොකිරීමේ චෝදනාව මත අදාල සේවකයින් සිය ආයතනයෙන් ඉවත් කර ඇති බව ඇගලුම් කම්හලේ බලධාරීන් ප්‍රකාශ කර තිබේ. රුමේනියාව තුළ පැතිර යන කොරෝනා වෛරස් ව්‍යාප්තිය හේතුවෙන් අදාල ශ්‍රී ලාංකිකයින් පිරිස සේවයට වාර්තා කර නොමැති බව වාර්තා වේ. කෙසේ වෙතත් සේවකයින් ඉවත් කිරීම සම්බන්ධයෙන් එරට කම්කරු පරීක්ෂක කාර්යාලය විසින් විමර්ශනයක් ආරම්භ කර ඇත. ශ්‍රී ලාංකික සේවකයින්ටද රුමේනියානු ජාතිකයින්ට හා සමාන අයිතිවාසිකම් ඇති බැවින් සේවයෙන් ඉවත් කිරීම පිළිබදව විධිමත් පරීක්ෂණයක් සිදුකරන බව රුමේනියානු කම්කරු පරීක්ෂක කාර්යාලය පවසයි.", "URL": "https://lankatruth.com/si/?p=93101", "Category": "පුවත්", "Parent URL": null}