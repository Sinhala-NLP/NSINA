{"Source": "Lankatruth", "Timestamp": "December 23, 2019", "Headline": "රාජිත තවත් ඇපයක් ඉල්ලයි", "News Content": "තමන්ව අත්අඩංගුවට ගැනීම වලක්වන ලෙස ඉල්ලමින් රාජිත සේනාරත්න මහතා විසින් අද (23) පෙරවරුවේ තුන්වන වතාවටත් අපේක්ෂිත ඇප අයදුම්පතක් කොළඹ මහේස්ත්‍රාත් අධිකරණය හමුවේ ගොනු කර තිබේ. රාජිත සේනාරත්න මහතා විසින් ඉදිරිපත් කළ පළමුවන අපේක්ෂිත ඇප අයදුම්පතක් ඉකුත් සිකුරාදා කොළඹ ප්‍රධාන මහේස්ත්‍රාත් ලංකා ජයරත්න මෙනවිය විසින් ප්‍රතික්ෂේප කරන ලද අතර පසුව එදින සවසම ඔහු විසින් දෙවන අපේක්ෂිත ඇප අයදුම්පතක් ගොනු කරනු ලැබීය. ඉන් අනතුරුව මෙම සිද්ධියට අදාළව නව ලේඛනද ඇතුළත් කොට රාජිත සේනාරත්න මහතා සිය නීතිඥවරුන් මාර්ගයෙන් අද පෙරවරුවේ මෙලෙස තුන්වන වරටද අපේක්ෂිත ඇප අයදුම්පතක් අධිකරණය හමුවේ ගොණුකර ඇත. එම අපේක්ෂිත ඇප අයදුම්පත් කොළඹ මහේස්ත්‍රාත් අධිකරණය හමුවේ අද දහවල් සලකා බැලීමට නියමිතව ය. මීට පෙර, තමන්ව අත්අඩංගුවට ගැනීමට පෙර අපේක්ෂිත ඇපයක් නියම කරන ලෙස ඉල්ලමින් මීට පෙර වත්මන් ජනාධිපති ගෝඨාභය රාජපක්ෂ මහතා, තමන්ට එල්ලවී තිබූ නඩුවට අදාළව මෙලෙසම අපේක්ෂිත ඇප අයුදුම්පතක් ගොනු කර තිබූ අතර ප්‍රසිද්ධ රගර් ක්‍රීඩක වසීම් තාජුඩීන්ගේ මරණ පරීක්ෂණයෙන් පසු සුරක්ෂිතව තබන ලද අස්ථි කොටස් අස්ථාන ගතකිරීම සම්බන්ධයෙන් අත්අඩංගුවට නොගන්නා ලෙස ඉල්ලමින් කොළඹ හිටපු ප්‍රධාන වෛද්‍ය නිලධාරී මෙන්ම නඩුව වනවිට මාලඹේ සයිටම් පෞද්ගලික වෛද්‍ය විද්‍යා උපාධි ආයතනයේ උපකුලපති ආනන්ද සමරසේකර මහතා අපේක්ෂිත ඇප අයුදුම්පතක් ගොනු කර තිබිණි.", "URL": "https://lankatruth.com/si/?p=87847", "Category": "පුවත්", "Parent URL": null}