{"Source": "Lankatruth", "Timestamp": "June 19, 2021", "Headline": "කෝටි 50කට අධික මත්කුඩු එක්ක කළුතර SI කොටුවෙයි", "News Content": "රුපියල් කෝටි 51 කට අධික වටිනා හොරයින් මත්කුඩු තොගයක් ප්‍රවාහනය කරමින් සිටී කළුතර දකුණ පොලිසියේ උප පොලිස් පරීක්ෂකවරයකු සුඛෝපභෝගී මෝටර් රථයක්ද සමඟ හික්කඩුව බද්දේගම පාරෙදි අද (19) අලුයම අත්අඩංගුවට ගත් බව සංවිධානාත්මක අපරාධ නිවාරණ කොට්ඨාසය පවසයි. සැකකාර උප පොලිස් පරීක්ෂකවරයා ප්‍රවාහනය කරමින් සිටීමත්කුඩු තොගයෙහි කිලෝ 51 ග්‍රෑම් 728 ක් තිබූබව පැවසේ. එම මත්කුඩු තොගය ලබා ගැනීම සඳහා අතුරුගිරිය අධිවේගී මාර්ග පිවිසුම අසල රැඳී සිටි තවත් පුද්ගලයන් දෙදෙනකු වෑන් රථයක් සමඟ පොලිසිය අත්අඩංගුවට ගෙන ඇත. මෙම මත්කුඩු තොගය ප්‍රවාහනය කිරීම සම්බන්ධයෙන් ජ්‍යෙෂඨ නියෝජ්‍ය පොලිස්පති ලලිත් පතිනායක මහතාට ලැබුණු තොරතුරක් මත මෙම අත්අඩංගුවට ගැනීම සිදු කර තිබේ. අත්අඩංගුවට ගත් උපපොලිස් පරීක්ෂකවරයා කළුතර දකුණ පොලිසියේ අධිකරණ කටයුතු බාර ස්ථානාධිපතිවරයා ලෙස කටයුතු කරන්නා බවත්,අත්අඩංගුවට ගන්නා අවස්ථාවේදී සැකකරු පොලිස් නිල ඇඳුමින් සැරසී සිටි බවත් පොලිසිය පවසයි. සැකකාර උප පොලිස් පරික්ෂකවරයා ගෙන් සිදු කළ ප්‍රශ්න කිරීමේදී මේ වන විට විදේශ ගතව සිටින මහා පරිමාණ මත්ද්‍රව්‍ය ජාවාරම්කරුවකු වන ” පානදුර සලිදු ” නැමැත්තාට මෙම මත්කුඩු තොගය අයත් බවත් මෙම මත්කුඩු තොගය අධිවේගී මාර්ග ඔස්සේ අතුරුගිරියට ප්‍රවාහනය කර දීම වෙනුවෙන් රුපියල් ලක්ෂ 5ක් පමණ ගාස්තුවක් ලැබෙන බවත් මෙයාකාරයෙන් අවස්ථා දෙකකදී මත්කුඩු තොග ප්‍රවාහනය කල කළ බවත් සැකකරුගෙන් ප්‍රශ්න කිරීමේ දී වැඩිදුරටත් අනාවරණය වූ බව පොලිසිය පවසයි.", "URL": "https://lankatruth.com/si/?p=118163", "Category": "පුවත්", "Parent URL": null}