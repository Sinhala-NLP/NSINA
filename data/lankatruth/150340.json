{"Source": "Lankatruth", "Timestamp": "August 16, 2023", "Headline": "අස්වැසුම සභාපති හදිසියේ ඉල්ලා අස්වීම අභිරහසක්", "News Content": "රනිල් වික්‍රමසිංහ ජනාධිපති සහ පොහොට්ටු හවුල් ආණ්ඩුව විසින් අස්වැසුම නමින් ක්‍රියාත්මක කිරීමට සූදානම් වූ දිළිඳු සහන ප්‍රතිලාභ ව්‍යාපෘතිය ක්‍රියාත්මක කිරීම සඳහා පිහිටවූ “අස්වැසුම ප්‍රතිලාභ මණ්ඩලයේ” සභාපති ධුරයෙන් ඩබ්ලිව්. විජේරත්න ඉල්ලා අස්වීම මේ වනතුරු අභිරහසක් බව වාර්තා වේ. ඇතැම් මාධ්‍ය විසින් එම ඉල්ලා අස්වීම ඉහළින් කරනලද බලපෑමක් මත සිදුවී ඇති බව වාර්තා කර ඇත. එසේම ඩබ්ලිව්. විජේරත්න වෙනත් තනතුරකට පත් කිරීම සඳහා ඉල්ලා අස් වූ බව තවත් මාධ්‍ය වාර්තා කර තිබේ. එහෙත් ඔහුගේ සමීපතමයින්ගේ ආරංචිමාර්ගවලින් සඳහන් වන්නේ අස්වැසුම ව්‍යාපෘතිය ක්‍රියාත්මක කිරීම සම්පූර්ණයෙන්ම ආණ්ඩුවේ දේශපාලන අවශ්‍යතාවයන් මත දියත් කිරීමට උත්සාහ කිරීමත් සමග ඇති වූ මත ගැටීමක් නිසා මෙම ඉල්ලා අස්වීම සිදුකර ඇති බවය. මේ දක්වා හිටපු සභාපති, ඉල්ලා අස්වීම සම්බන්ධයෙන් කිසිදු ප්‍රකාශයක් කර නැති අතර ඔහු ඉල්ලා අවස්වනවාත් සමගම නව සභාපති ලෙස ජනාධිපති රනිල් වික්‍රමසිංහ විසින් ජයන්ත විජේරත්න පත් කරනු ලැබ තිබේ.", "URL": "https://lankatruth.com/si/?p=150340", "Category": "පුවත්", "Parent URL": null}