{"Source": "Lankatruth", "Timestamp": "December 31, 2012", "Headline": "බොලීවියාවේ විදුලි සමාගම් රජයට පවරා ගනී", "News Content": "බොලීවියානු ජනාධිපති ඉවෝ මොරලෙස් විසින් බොලීවියාවේ විදුලිය බෙදාහැරීමේ පෞද්ගලික සමාගම් දෙකක් රජයට පවරා ගන්නා ලදි. බොලීවියාවේ ගම්බද පලාත්වල විදුලි බල සැපයුම බාරව සිටි මෙම ස්පාඥ්ඤ සමාගම් දෙක ජනතාවගෙන් අධික ලෙස මුදල් අයකිරීම නිසා මෙසේ රජයට පවරා ගත් බව ඉවෝ මොරලෙස් ජනපතිවරයා පවසයි. නාගරික ප‍්‍රදේශයන්හි වාසය කරන ජනතාව විදුලිය වෙනුවෙන් ගෙවන මුදල මෙන් තුන්ගුණයක මුදලක් මෙම සමාගම් දෙක විසින් ග‍්‍රාමිය ජනතාවගෙන් අය කරගෙන ඇතැයි බොලීවියානු නායකයා වැඩි දුරටත් පවසයි. නාගරික සහ ග‍්‍රාමිය සියලූ පුරවැසියන්ට අසමානතාවයෙන් තොර තත්වයෙන් උසස් විදුලි බල සැපයුමක් සැපයීම වෙනුවෙන් තමන්ට මෙම තිරණය ගැනීමට සිදුව ඇතැයි ඉවෝ මොරලෙස් ජනපතිවරයා වැඩිදුරටත් පවසයි. බොලීවියාවේ වාමවාදි ජනපතිවරයා විසින් මීට පෙර ඛණිජතෙල්, විදුලි සංදේශ සහ බලශක්ති උත්පාදන සමාගම් රැසක්ද රජයට පවරා ගන්නා ලදි.", "URL": "https://lankatruth.com/si/?p=5754", "Category": "විදෙස් පුවත්", "Parent URL": null}