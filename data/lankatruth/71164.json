{"Source": "Lankatruth", "Timestamp": "March 28, 2019", "Headline": "මැයි මාසය වනවිට අපි තීරණයක් ගන්නවා…", "News Content": "විධායක ජනාධිපති ක්‍රමය අහෝසි කිරීමේ අරමුණෙන් ජනතා විමුක්ති පෙරමුණපාර්ලිමේන්තුවටඉදිරිපත් කර ඇති 20වන සංශෝධන කෙටුම්පත සම්මත කරගැනීමට පාර්ලිමේන්තුවේ පක්ෂ සූදානම් නොමැතිනම් මැයි මාසය වනවිට තීරණයක් ගන්නා බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන් කරයි. ඒ මහතා මේ බව පැවසූවේ ඊයේ (27) වෙන්නප්පුවේදී පැවති ජනතා විමුක්ති පෙරමුණේ වෙන්නප්පුව ආසන බල මණ්ඩල රැස්විමේදී ජනතාව අමතමිණි. “අපේ රටේ නැවත ජනාධිපතිවරණයක් තියන්න බැහැ. ඇයි ඒ ? අපේ රටේ දැන් ඉන්න, හිටපු සෑම ජනාධිපතිවරයෙක්ම ජනාධිපතිවරණයේදී දෙපාර තුන්පාර පොරොන්දුවෙලා තියෙනවා තමන්ගේ කාලය තුළ විධායක ජනාධිපති ක්‍රමය අහෝසි කරනවා කියලා. දැන් 20 අපි ගෙනත් තියෙන්නේ. මාර්තු මාසේ 20වන සංශෝධනය පාර්ලිමේන්තුවේ න්‍යයපත්‍රයට ඇතුළු වුනා. දැන් න්‍යාය පුස්ථකයේ වැටිල තියෙන්නේ. මේ 20වන සංශෝධනය සම්බන්ධයෙන් ශ්‍රේෂ්ඨාධිකරණයේ තීරණයක් දුන්නා. ශ්‍රේෂ්ඨාධිකරණය කිව්වා අපිට, 20වන සංශෝධනය සම්මත කර ගන්නවානම් පාර්ලිමේන්තුවේ මන්ත්‍රීවරුන්ගේ 2/3ක ඡන්දයෙන් සහ ජනමත විචාරණයකින් මේක සම්මත කරගන්න ඕන කියලා. ලංකාවේ ව්‍යවස්ථා සංශෝධන කිසිවක් මෙතෙක් ජනතාව අනුමත කරපුවා නෙවෙයි තියෙන්නේ. ඒ නිසා පාර්ලිමේන්තුවේ මන්ත්‍රීවරුන්ට අපි කියනවා. ජනතාවට අවස්ථාව දෙන්න ඕන නිසා පාර්ලිමේන්තුවේ මේක නතර කරන්න එපා. ජනතා විමුක්ති පෙරමුණ තවමත් උත්සාහ කරමින් ඉන්නේ මේක අහෝසි කරගන්න. හැබැයි ඒ වෙනුවෙන් අපි බලාගෙන ඉන්න කාලයට සීමාවක් තියෙනවා. ඊලඟ ජනාධිපතිවරණය දවස එනකන් අපි මේක පිටිපස්සේ යන්නේ නැහැ. අපි අනිවාර්යයෙන්ම මැසි මාසය වෙනකොට අවසන් තීන්දුවක් ගන්නවා. අපේ රටේ පාර්ලිමේන්තුවේ දේශපාලන පක්ෂ 20ව සංශෝධනය සම්මත කරගන්න සූදානමක් නැත්නම් නොවැලැක්වියහැකි ලෙස අපිට ජනාධිපතිවරණයක් එනවනම් අපි ඉතා පැහැදිලිව කියනවා ඒ ජනාධිපතිවරණයේදී මේ හොර කල්ලි දෙකටම එරෙහිව පොදු ජනතාව නියෝජනය කරමින් අපේක්ෂකයෙක් ඉදිරිපත් කරන්න ජනතා විමුක්ති පෙරමුණ සූදානම් කියන එක අපි කියනවා ඒ ගොල්ලන්ට. ඒ නිසා ඒගොල්ලෝ නිකන් ලේසියෙන් දිනන්න හිතාගෙන ඉන්නවානම් ඒක හරියන්නේ නැහැ.”", "URL": "https://lankatruth.com/si/?p=71164", "Category": "පුවත්", "Parent URL": null}