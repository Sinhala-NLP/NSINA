{"Source": "Lankatruth", "Timestamp": "November 2, 2017", "Headline": "හිටපු නියෝජ්‍ය ඇමතිට වසර හතරක සිර දඬුවම්", "News Content": "හිටපු නියෝජ්‍ය අමාත්‍යවරයෙකු වන ශාන්ත ප්‍රේමරත්න මහතාට කොළඹ මහාධිකරණය බරපතල වැඩ සහිත සිව් වසරක සිර දඩුවමක් නියම කර තිබේ. එම දඩුවමට අමතරව රුපියල් දසදහසක (රු. 10,000) දඩයක්ද මහාධිකරණ විනිසුරු පියසේන රණසිංහ මහතා විත්තිකරුට නියම කර ඇත. රැකියාවක් ලබාදෙන බව පවසා අම්පාර ප්‍රදේශයේදී කාන්තාවකගෙන් 2007 වසරේදී රුපියල් 50,000ක අල්ලසක් ලබාගැනීමේ සිද්ධියකට අදාළව අල්ලස් කොමිසම විසින් විත්තිකාර හිටපු නියෝජ්‍ය අමාත්‍යවරයාට එරෙහිව කොළඹ මහාධිකරණය හමුවේ නඩු පවරා තිබේ. දීර්ඝ නඩු විභාගයකින් අනතුරුව අද (02) දිනයේ එහි තීන්දුව ලබාදුන් මහාධිකරණ විනිසුරුවරයා හිටපු නියෝජ්‍ය අමාත්‍ය ශාන්ත ප්‍රේමරත්න මහතා එම චෝදනාවට වරදකරු බවට තීන්දු කර ඇත.", "URL": "https://lankatruth.com/si/?p=43372", "Category": "පුවත්", "Parent URL": null}