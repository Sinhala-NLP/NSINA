{"Source": "Lankatruth", "Timestamp": "January 26, 2020", "Headline": "එජාප. මන්තී‍්‍රවරුන් භාගයක් හැලේ", "News Content": "එක්සත් ජාතික පක්‍ෂය තුළ වර්ධනය වී තිබෙන බරපතළ බල අරගලය නිසා මන්තී‍්‍ර කණ්ඩායම් රැස්වීමක් හෝ පැවැත්විය නොහැකි තත්ත්වයක් ඇති වී තිබෙන බව අනාවරණය වේ. පසුගිය 16 වැනි බ‍්‍රහස්පතින්දා එම මන්ත්‍රී කණ්ඩායම රැස් කර තිබද, එයට සහභාගී වී ඇත්තේ, 65 දෙනෙකි. අතුරලියේ රතන හිමි, විජේදාස රාජපක්‍ෂ, දුනේෂ් ගන්කන්ද, වසන්ත සේනානායක, ආනන්ද අලුත්ගමගේ යන මන්ත්‍රීවරු මේ වනවිට පක්‍ෂය හැර ගොස් මන්ත්‍රී ධුරය දරමින් සිටිති. එම පක්‍ෂයේ මුළු මන්ත්‍රීවරුන් සංඛ්‍යාව 107ක් නිල වශයෙන් සිටිය ද, මේ වනවිට සත්‍ය වශයෙන් සිටින්නේ 103 දෙනෙකි. පසුගිය 16 වැනිදා මන්ත්‍රී කණ්ඩායම් හමුවේ දී ඇති වූ බෙදීම අනුව දැනට සිටින මුළු මන්ත්‍රීවරුන් 103 දෙනාගෙන් 52 දෙනෙක් සජිත් ප්‍රේමදාසට සහාය පළ කරන බව සනාථ වී ඇත. සජිත් ප්‍රේමදාස කණ්ඩායම මේ වනවිට බහුතර මන්ත්‍රී කණ්ඩායමේ බලය ලබාගෙන සිටින බව මෙයින් ඔප්පු වී තිබේ. එහෙත්, 2019 ජනාධිපතිවරණයට ඔහු ඉදිරිපත් කිරීමේ යෝජනාව සම්මත කර ගත් පක්‍ෂ සමුළුවට ගෙන ආ යෝජනාවක් අනුව 2024 දක්වා ම නායකත්වය රනිල් වික‍්‍රමසිංහ දැරීමට නියමිත ය. මෙම තත්ත්වය හමුවේ රනිල් වික‍්‍රමසිංහගේ පක්‍ෂ නායකත්වය වෙනුවට කරු ජයසූරිය පත් කර ගැටලුව විසඳ ගැනීමේ යෝජනාවක් ද අලුතෙන් ඉදිරිපත් වී ඇත. ගයාන් රූපසිංහ – ලංකා ඉරිදා සංග්‍රහය", "URL": "https://lankatruth.com/si/?p=89015", "Category": "පුවත්", "Parent URL": null}