{"Source": "Lankatruth", "Timestamp": "May 24, 2023", "Headline": "ජනක රත්නායක කියන පුද්ගලයා වෙනුවෙන් අපි පෙනී සිටන්නේ නැහැ – කොමිෂන් සභාවලට විරුද්ධ කුමන්ත්‍රණය පරාද කරන්න පෙනී ඉන්නවා – විජිත හේරත්", "News Content": "මහජන උපයෝගීතා කොමිසම පිහිටුවා තිබෙන්නේ විදුලිය, ඉන්ධන හා ජල සම්පාදන යන මහජන අවශ්‍යතා වෙනුවන් වන අතර ජනක රත්නායක එම කොමිසමේ සභාපති ධුරයෙන් ඉවත් කිරීමට පෙර මුළු කොමිසමම අහෝසි කිරීමට ගෝටාබය රාජපක්ෂ පාලන සමයේ උත්සාහ කළ බවත් මේ ආකාරයෙන් කොමිෂන් සභාවලට විරුද්ධව ගෙනයන දේශපාලන කුමන්ත්‍රණ පරාජය කිරීමට ක්‍රියා කරන අතර ජනක රත්නායක කියන පුද්ගලයා වෙනුවෙන් පෙනී නොසිටින බව ජාතික ජන බලවේගයේ පාර්ලිමේන්තු මන්ත්‍රී විජිත හේරත් අද (24) පාර්ලිමේන්තුවේදී පැවසීය. මන්ත්‍රීවරයා මේ බව ප්‍රකාශ කළේ මහජන උපයෝගීතා කොමිසමේ සභාපති ධුරයෙන් ජනක රත්නායක ඉවත් කිරීමට අදාලව පැවැත්වූ පාර්ලිමේන්තු විවාදයේදීය. රාජපක්ෂ පාලනය යටතේම ජනක රත්නායක ආණ්ඩුවේ විවිධ මූල්‍ය ආයතනවල තනතුරුවලට පත් කළ බවත් අවසානයේ මෙම කොමිෂන් සභාවේ සභාපති ධුරයට පත් කළ බවත් දැන් මයික් ටයිසන් යනුවෙන් නම් කරන්නේ ආණ්ඩුවේම පිරිසක් බවත් චෝදනා කළේය. එම කොමිසමේ සාමාජිකයින්ට ඉල්ලා අස්වන්නට නියෝග කර ඉන් පසුව සභාපති සහ කොමිසමේ සාමාජිකයින් අතර මත ගැටුම අධිකරණයට පෙන්වා ඔහු ඉවත් කිරීමට ක්‍රියා කරන බවද මේ වනවිට කොමිසමට පත් කර සිටින ඩග්ලස් නානායක්කාර 2002 සිට රනිල් වික්‍රමසිංහගේ කාර්යාලයේ සේවකුයෙකු බවත් හෙළි කළේය. ජාත්‍යන්තර මූල්‍ය අරමුදලේ නියෝග මත විදුලි බිල ඉහළ දැමීමට ආණ්ඩුව ක්‍රියාකිරීම සම්බන්ධයෙන් විරුද්ධව කටයුතු කිරීම නිසා දැන් ඔහුව එම තනතුරෙන් ඉවත් කිරීමට ක්‍රියා කරන්නේ යැයිද මේ ආකාරයෙන් මහජනයා වෙනුවෙන් ක්‍රියාත්මක කොමිෂන් සභා කුමන්ත්‍රණ කාරීව බිඳහෙළීමට විරුද්ධව කටයුතු කරන බව ජාතික ජන බලවේගයේ පාර්ලිමේන්තු මන්ත්‍රී විජිත හේරත් වැඩිදුරටත් සඳහන් කළේය.", "URL": "https://lankatruth.com/si/?p=147337", "Category": "පුවත්", "Parent URL": null}