{"Source": "Lankatruth", "Timestamp": "September 3, 2018", "Headline": "වී සඳහා රු. 50ක සහතික මිලක් ඉල්ලයි", "News Content": "මේ දිනවල නෙලීම ආරම්භ කර ඇති වී අස්වැන්න සඳහා අවම වශයෙන් වී කිලෝවට රුපියල් 50ක සහතික මිලක් ලබා දෙන ලෙස සමස්ත ලංකා ගොවිජන සම්මේලනය ආණ්ඩුවෙන් ඉල්ලා සිටියි. සමස්ත ලංකා ගොවිජන සම්මේලනයේ ප්‍රධාන ලේකම් ටි.බී සරත් මහතා දඹුල්ලේදී කැඳවා තිබූ මාධ්‍ය හමුවකදී මේ බව ප්‍රකාශ කර තිබේ. මෙවර වී අස්වැන්න විශාල වශයෙන් රටේ අඩු වී ඇති බවත් පොලොන්නරුව සහ අවට ප්‍රදේශවල වී වගාවට කීඩෑ උවදුර සහ පුරුක් පණු රෝගය බෝවීම නිසා ගොවීන්ට විශාල කරදරයකට මුහුණ පෑමට සිදුවී ඇතැයි බවත් සරත් මහතා අවධාරණය කරයි. මේ හේතුවෙන් වී සඳහා නිෂ්පාදන වියදම වැඩි වී ඇති බවත් එම නිසා වී කිලෝවක සහතික මිල රුපියල් 50 බවට පත් කළ යුතු යැයි හෙතෙම සඳහන් කරයි. මෙම කීඩෑ උවදුර ඇතිවීමට ප්‍රධානම හේතුව බවට පත්ව ඇත්තේ ජල කළමනාකරණ ජල පාලක කමිටුව විසින් ගන්නා තීන්දු තීරණ බවත් ගොවීන්ට ජලය ලබාදීමේ දී වී වගාව සඳහා ජලය ප්‍රමාද කොට ලබාදීමේ ප්‍රතිඵලයක් ලෙස මේ තත්ත්වය උදා වී ඇති බවත් සඳහන් කරයි. දිගින් දිගටම ජලය ලබාදීමේ දී නියම කාලයට ජලය ලබාදීමට අපොහොසත් වීම නිසා ගොවීන්ට බරපතල හානි ගණනාවක් සිදු වී ඇති බවද ටී.බී. සරත් මහතා පෙන්වා දෙයි. වී මිල විශාල වශයෙන් පහත වැටී තිබුනද සහල් නිෂ්පාදනය කරන ව්‍යාපාරිකයන් සහල් කිලෝවක් ජනතාවට අලෙවි කරනු ලබන්නේ රුපියල් 100ට බවද ටී.බී. සරත් මහතා වැඩිදුරටත් පෙන්වා දුන්නේය.", "URL": "https://lankatruth.com/si/?p=58654", "Category": "පුවත්", "Parent URL": null}