{"Source": "Lankatruth", "Timestamp": "January 5, 2020", "Headline": "ආණ්ඩුව කොළේ වහලා කරන කෙරුම්ටික ජනතාව දැනගතයුතුයි", "News Content": "“කොළේ වහලා ආණ්ඩුව කරන මේ කෙරුම් ටික ජනතාව දැනගන්න ඕනේ” යැයි ජනතා විමුක්ති පෙරමුණේ මධ්‍යම කාරක සභික, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා සඳහන් කරයි. ඒ මහතා මේ බව පැවසූවේ ඊයේ (04) පස්වරුවේ අනුරාධපුරයේ පැවති මාධ්‍ය හමුවකදී ය. පසුගිය ආණ්ඩුවේ සිදු කළ වංචා දූෂණවලට සම්බන්ධ පුද්ගලයින්ට නිසි දඬුවම් ලබා දිය යුතු බව එහිදී වසන්ත සමරසිංහ මහතා අවධාරණය කළේ ය. “ජනවරම ඉල්ලුවේ ප්‍රජාතන්ත්‍රවාදය ස්ථාපිත කරන්න, නීතිය අකුරට ඉටු කරන්න. කොළේ වහලා ආණ්ඩුව කරන මේ කෙරුම් ටික ජනතාව දැනගන්න ඕනේ. මහබැංකු හොරුන්ට දූෂිතයන්ට දඬුවම් දෙන්න. මුදල් ගත්ත වාර්තා ටික එළියට දාන්න. වහාම දූෂිතයන්ට දඬුවම් දෙන්නත් ආණ්ඩුව කටයුතු කළ යුතුයි.” එහිදී වැඩිදුරටත් අදහස් දැක්වු ඒ මහතා ප්‍රකාශ කළේ විජේදාස රාජපක්ෂ මහතා ප්‍රජාතන්ත්‍රවාදය සීමා කරන පනත් කෙටුම්පත් ඉදිරිපත් කර ඇති බවත් එමඟින් ප්‍රජාතන්ත්‍රවාදී සමාජයක තියෙන අයිතිය අමු අමුවේ උල්ලංඝනය වන බවත් ය. එමෙන්ම MCC ගිවිසුම වත්මන් රාජපක්ෂ ආණ්ඩුව ලබා අත්සන් කරවා ගැනීමේ ක්‍රියාවලියක් ඇමරිකා එක්සත් ජනපදය සූදානමකින් සිටින බවත් මේ වනවිට වත්මන් රාජපක්ෂ ආණ්ඩුව ඇමරිකාව විසින් බ්ලැක් මේල් කිරීමට පටන් ගෙන ඇති බවත් වසන්ත සමරසිංහ මහතා අවධාරණයට කළේ ය. වත්මන් ආණ්ඩුවද ඇමරිකාවට අවශ්‍ය පරිදි කටයුතු කරමින් සිටින බවද මෙහිදී වසන්ත සමරසිංහ මහතා පෙන්වා දුන්නේ ය.", "URL": "https://lankatruth.com/si/?p=88317", "Category": "පුවත්", "Parent URL": null}