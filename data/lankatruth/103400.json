{"Source": "Lankatruth", "Timestamp": "December 14, 2020", "Headline": "ජාත්‍යන්තර අධිකරණ තීන්දුද හෑල්ලු කරමින් ට්‍රම්ප් බටහිර සහරා විමුක්ති අරගලය පාගා දමයි !", "News Content": "යන යකා කොරහත් බිඳගෙන යන්නා සේ ට්‍රම්ප් පාලනය ජනවාරි මාසේ බලය අත්හැරීමට පෙර ලෝක දේශපාලනය තම හිට්ලර්වාදී බලහත්කාරය යොදාගනිමින් තවදුරටත් අවුල් කරමින් සිටි. ඔහුගේ නවතම ප්‍රහාරයේ බිල්ල බවට පත්වී ඇත්තේ මොරොක්කෝවේ සහරා ජනතාවගේ ස්වයං තීරණ අයිතිය සඳහා වූ අරගලය අවසන් කරමින් 1979 සිට ජාත්‍යන්තර නීතිද උල්ලංඝනය කරමින් එහි බලහත්කාරයෙන් රැඳී සිටින මොරොක්කෝ රාජාණ්ඩු පාලනය පිළිගැනීමයි. සහරා රාජ්‍යය පිහිටා තිබෙන්නේ ඇෆ්රිකානු මහද්දීපයේ මොරොක්කෝව, ඇල්ජීරියාව හා මොරිතානියාව යන රටවලින් වටවූ නිදහස අහිමිවුණු රාජ්ජයක් ලෙසයි. ලෝකයේ විශාලතම පොස්ෆේට් නිධියට හිමිකම් කියන බටහිර සහරාව 19 වන සියවසේ අගභාගයේ සිට 1976 දක්වා පැවතුනේ ස්‌පාඤ්ඤයේ යටත් විජිතයක් ලෙසිනි. ස්‌පාඤ්ඤය අධිරාජ්‍යවාදයට එරෙහිව සහරාවී ජනතාව නිදහස සඳහා පොලිසාරියෝ විමුක්ති සංවිධානය 1973 දී පිහිටුවා ගන්නා අතර එම අරගලයට මොරිතානියාව හා මොරෝක්කොව සහය ලබාදෙන ලදී. සටන්කාමි ජනතාවක් වූ සහරාවී ජනතාවගේ දැවැන්ත අධිෂ්ඨානය හා වීරත්වය ඉදිරියේ 1976 දී ස්‌පාඤ්ඤය එම ප්‍රදේශයෙන් ඉවත්වීමට තීරණය කරන අතර පොලිසාරියෝ විමුක්ති සංවිධානය “ප්‍රජාතන්ත්‍රවාදී අරාබි සහිරුවා ජනරජය ” නමින් නව නිදහස් රාජ්‍යයක් 1975 දී ප්‍රකාශයට පත්කරන ලදී . එහෙත් එම ප්‍රදේශය යටත් කරගන්නා මොරොක්කෝව එතැන් පටන් සහරාව යනු කිසිදු ප්‍රාදේශීය පාලනයක් හෝ නොතිබුණු හිස් ප්‍රදේශයක් බවත්(terra nullius) එය එයතිහාසිකවත් මොරෝකොවට අයත් ප්‍රදේශයක් බවටද තර්ක කරමින් බටහිර සහරාවේ උතුරු ප්‍රදේශය තම ජනතාව උසිගන්වමින් විශාල පෙළපාලියකින් පැමිණ ඈඳා ගන්නා ලදී. මොරොක්කෝව අනුව යමින් අසල්වැසි මොරිතානියාවද එහි වෙසෙන්නේ තමන් හා සමාන ජනතාවක් යයි පවසමින් එහි දකුණු කොටස අල්ලා ගන්නා ලදි. ඒ අනුව 1975 නොවැම්බර් 14 වැනිදා අත්සන් කරන ලද ගිවිසුමකින් බටහිර සහරාව මොරිතානියාව හා මොරොක්කෝව අතර බෙදා ගන්නා ලද්දේ එහි වෙසෙන ස්වදේශික ජනතාවගෙන් හෝ පොලිසාරියෝ විමුක්ති සංවිධානයෙන් හෝ අනුදැනුමකින් හෝ කිසිදු සහභාගිත්වයකින් තොරව වේ. ඒ අනුව නව ආක්‍රමණිකයන් වන මොරොක්කෝවට හා මොරිතානියවට එරෙහිව ඇල්ජීරියාවේ හා ලිබියාවේ ගඩාපිගේ සහය ඇතිව යුධ ප්‍රකාශ කරනු ලබන පොලිසාරියෝ විමුක්ති සංවිධානය එක්සත් ජාතීන්ගේ සංවිධානයෙන් ඉල්ලා සිටිනුයේ ජනමත විමසුමකින් තම ජාතියට නව රාජ්‍යයක් පිහිටුවීමට ඇති අයිතිය පිළිගන්නා ලෙසයි. ඒ වනවිට යුධ පෙරමුණු රාශියකින් ඇතිවන පීඩනය හමුවේ බටහිර සහරාවෙන් 80%ක්(266000KM²) අල්ලාගෙන සිටි මොරොක්කෝව තම අල්ලාගත් ප්‍රදේශය වටා කිලෝමීටර් 2700ක වහා තාප්පයක් ඉදිකරන්නේ ඊශ්‍රාලයේ සහයෝගය ඇතිව වේ. කෙසේවෙතත් ඒ.ජා සංවිධානය බටහිර සහරාවී ජනතාවගේ විමුක්ති අරගලය හා ඔවුන්ගේ ස්වයං තීරණ අයිතිය පිළිගන්නා ලෙස මොරෝක්කෝවෙන් හා මොරිතානියාවෙන් ඉල්ලා සිටින ලදි. මොරොක්කෝව තමන් අල්ලාගත් ප්‍රදේශය හිස් බිමක් ලෙස හා කිසිදු ප්‍රාදේශීය පාලනයක් හෝ නොතිබූණූ කුඩා විසිරුණු ජාතීන්ගෙන් පැවතුනු බිමක්(terra nullius)ලෙස පිළිගන්නා ලෙස ජාත්‍යන්තර අධිකරණයෙන්(CIJ) ඉල්ලා සිටින ලදි. තම තීන්දුව ලබාදෙමින් ජාත්‍යන්තර අධිකරණය(CIJ) පවසනුයේ බටහිර සහරාවේ ජීවත්වූ තම භුමිය හා බැඳුණු ගෝත්‍රික ජනතාවගේ නායකත්වයෙන් ගොඩනැගුණු ජන සභා ප්‍රාදේශීය රාජ්‍යයන් ස්‌පාඤ්ඤය පැමිණීමටත් පෙර එහි පැවතිබව පිළිගනිමින් මොරොක්කෝව ඉදිරිපත්කල “රජයක් නොමැති හිස් භූමියක්” යන ජාතිවාදී නිර්ණායකය ප්‍රතික්ෂේප කරන ලදී. එම එයතිහාසික ජාත්‍යන්තර අධිකරණ තීන්දුව පිළිගනිමින් ලෝකයේ රටවල් 79ක් බටහිර සහරාව ස්වාධීන නිදහස් රාජ්‍යයක් ලෙස ලෝකයේ පිළිගන්නා ලද අතර ස්වයං තීරණය සඳහා සහරා ජනතාවගේ අරගලය පිළිගන්නා ලදී. එහි ප්‍රථිපලයක් ලෙස 1979 දී මොරිතානියාව ජාත්‍යන්තර අධිකරණ තීන්දුවට හිස නමා තම හමුදා බටහිර සහරාවෙන් ඉවත්කර ගන්නා ලදී. ඇල්ජීරියාවේ සහය ඇතිව පොලිසාරියෝ සංවිධානය අධිකරණ තීරණයද නොතකා තම දේශය තුල රැඳී සිටින මොරොක්කෝවට එරෙහිව යුද්ධයට අවතීර්ණ වන අතර බටහිර සහරාවේ 20%ක් ප්‍රදේශයක් මුදා ගැනීමට ඔවුන් සමත් විනි. නමුත් ඒ වනවිට තම ජනතාව බලයෙන් පංදිචි කරමින් බටහිර සහරාවෙන් 80%ක්(266000KM²) අල්ලාගෙන සිටින මොරොක්කෝව තමන් අල්ලාගත් ප්‍රදේශය වටා කිලෝමීටර් 2700ක තාප්පයක් ඊශ්‍රාලයේ සහයෝගය ඇතිව ඉදිකරමින් තම බලය රැක ගන්නා ලදි. කෙසේවෙතත් සටන්කාමි ජනතාවක් වූ සහරාවී ජනතාවගෙන් එල්ලවන විරෝධය හමුවේ යුධ පෙරමුණේ පරාජයන් රාශියකට මුහුණ දීමට මොරෝක්කෝවට සිදුවේ. 1991 දක්වා දික්ගැහෙන යුද්ධය නතර කිරම සඳහා එජා සංවිධානය මැදිහත් වන අතර සටන් විරාම ගිවිසුමක් අත්සන් කරනු ලබන්නේ බටහිර සහරාවේ එහි වෙසෙන සහරාවි ජනතාවගේ අනාගතය තීරණය කිරීම සඳහා ජනමත විමසුමක් පැවැත්විය යුතු බවට ගිවිසුම් වගන්තියක්ද ඇතුළු කරමිනි. නමුත් මොරොක්කෝව මෙම යෝජිත ජනමත විචාරණය මේ දක්වා පවත්වා නොමැති අතර ජනමත විචාරණයට මොරොක්කෝව බලෙන් පංදිචි කල මොරොක්කෝ අරාබි වැසියන් චන්දයට සහභාගි කරලීමේ උත්සහය පොලිසාරියෝ සංවිධානය විසින් ප්‍රතික්ෂේප කරනු ලැබීය. ඒ අතර කාලය තුලදී මොරොක්කෝව අද ශ්‍රිලංකාවේ සිදුවන ආකාරයෙන්ම ඉතාමත් උපක්‍රමික ලෙස බටහිර සහරාවේ ආයෝජනයන් සඳහා යයි පවසමින් කැනඩාව, එක්සත් යුරෝපය, ඉන්දියාව, නවසීලන්තය හා ඇමරිකාවට පොස්පේට් නිධිය විකුණනු ලැබීය. බටහිර සහරා ජනතාවගේ නිදහස් අරගලය සඳහා ඇල්ජීරියාව, ඉරානයේ සහය ලැබීමත් සමග සියළුම අධිරාජ්‍යවාදී රටවල සහය මොරෝක්කොවට මේ වනවිට හිමි වී ඇත. මෙම ඊනියා විදෙස් ආයෝජන මගින් සහරාවී ජනතාව රවටා ජනමත විචාරණය ජයගැනීම මොරෝක්කෝවෝ අරමුණ වී ඇත. ඒ අතර පසුගිය 10 වැනිදා ඩොනල්ඩ් ට්‍රම්ප් ඊශ්‍රාලය රටක් ලෙස පිළිගෙන ඔවුන් සමග නැවත සම්බන්ධතා ගොඩනගා ගැනීමට එකඟවීමේ කොන්දේසිය මොරොක්කෝව එකඟවීම නිසා බටහිර සහරාව මොරොක්කෝවේ ප්‍රදේශයක් ලෙස පිළිගන්නා බව ප්‍රකාශයට පත් කරන ලදී. මොරොක්කෝව එම කොන්දේසිය පිළිගැනීම හා ට්‍රම්ප්ගේ ප්‍රකාශය ඇල්ජීරියාව, හා පොලිසාරියෝ සංවිධානය හෙලා දකින ලදී. එජා සංවිධානයද බටහිර සහරාව සම්බන්ධයෙන් ට්‍රම්ප්ගේ ප්‍රකාශය ප්‍රතික්‍ෂේප කරනු ලැබීය. කෙසේවෙතත් බටහිර සහරාව ඇතුළු සමස්ථ සහරාවේ(sahel) සියළු රටවල එනම් මොරොක්කෝව, ඇල්ජීරියාව, ටියුනීසියාව, ලිබියාව, ඊජිප්තුව, මොරිතානියාව, මාලි, නයිජර්, චැඩ් සහ සුඩානය තුල අධික ලෙස ඇති ස්වාභාවික සම්පත් වන තෙල්, ගෑස්, ජලය, මිනිරන්, යුරානියම් සොරා ගැනීමට අධිරාජ්‍යවාදීන් විසින් එම රටවල අභ්‍යන්තර ගැටුම් මේ වනවිට උග්‍ර කර ඇත. ඒ අනුව බටහිර සහරාව මොරොක්කෝවේ ප්‍රදේශයක් ලෙස පිළිගැනීමේ ඇමරිකාවේ අරමුණ ඉතාමත් පැහැදිලිය. මේ අතර “ට්‍රම්ප්ට අයත් ප්‍රදේශ සහරාවේ නොමැති අතර ලෝකයේ සියළු ප්‍රගතිශීලි ජනතාවගේ සහය ඇතිව අධිරාජ්‍ය වාදීන්ට හා ඔවුන්ගේ දේශීය ගැත්තන්ට එරෙහිව තම අරගලය නොනවත්වා ඉදිරියට රැගෙන යන බව” පොලිසාරියෝ විමුක්ති ව්‍යාපාරය නිවේදනයක් නිකුත් කරමින් පවසයි.", "URL": "https://lankatruth.com/si/?p=103400", "Category": "විදෙස් පුවත්", "Parent URL": null}