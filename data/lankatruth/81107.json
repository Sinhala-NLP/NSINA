{"Source": "Lankatruth", "Timestamp": "September 19, 2019", "Headline": "අයිස් මත්ද්‍රව්‍ය සමඟ ඉන්දීය ජාතිකයෙකු ගුවන් තොටේදී අල්ලයි", "News Content": "අයිස් මත්ද්‍රව්‍ය තොගයක් මෙරටට ගෙන ඒමට තැත්කළ ඉන්දීය ජාතිකයෙකු කටුනායක ගුවන් තොටුපළ පැමිණීමේ පර්යන්තයේදී රේගු නිලධාරීන් විසින් අත්අඩංගුවට ගෙන තිබේ. අත්අඩංගුවට ගෙන ඇත්තේ 29 හැවිරිදි පුද්ගලයෙකු වන අතර සැකකරු අද(19) අළුයම 1.40ට ඉන්දියාවේ චෙන්නායි සිට කටුනායක දක්වා පැමිණි ස්පයිසි ජෙට් ගුවන් සේවයේ එස්.ජී.001 දරන ගුවන් යානයෙන් මෙරටට පැමිණ තිබිණි. සැකකරු සතුව තිබූ ගමන් මළු පරීක්ෂා කිරීමේදී එහි සඟවා තිබූ ග්‍රෑම් 864 ක් බර අයිස් මත්ද්‍රව්‍ය පාර්සල් දෙකක් රේගු නිලධාරීන් විසින් අත්අඩංගුවට ගෙන තිබේ. මත්ද්‍රව්‍ය තොගයේ වටිනාකම රුපියල් අසූ හයලක්ෂ හතලිස් දෙදහසකට අධික බව රේගුව පවසයි. සිද්ධිය සම්බන්ධව වැඩිදුර විමර්ශන ගුවන්තොටුපළ රේගුව සිදුකරයි.", "URL": "https://lankatruth.com/si/?p=81107", "Category": "පුවත්", "Parent URL": null}