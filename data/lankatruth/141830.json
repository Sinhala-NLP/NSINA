{"Source": "Lankatruth", "Timestamp": "November 10, 2022", "Headline": "නේවාසිකව ක්‍රීඩකයන් 750කට මාස 08ක සිට ආහාර දීමනාව නැවතිලා", "News Content": "අධ්‍යාපන අමාත්‍යාංශය හරහා පාලනයය වන දිවයිනේ ක්‍රීඩා පාසල් 22ක නේවාසිකව ක්‍රීඩා අධ්‍යාපනය ලබන දරුවන්ගේ ආහාර නඩත්තු මුදල් මාස 08කින් පමණ ගෙවීම් පැහැර හැරීම නිසා, දෙමවුපියන්, විදුහල්පතිවරුන් මෙන්ම ක්‍රීඩා නිලධාරීන්, ක්‍රීඩා අධ්‍යාපනය ලබන සිසුන් දැඩි අපහසුතාවකට පත්ව ඇතැයි දෙමාපියෝ පවසති. ඒ අනුව පාසල් රැසක නේවාසිකාගාරවල ක්‍රීඩා අධ්‍යාපනය ලබන සිසුන්ට ආහාර ලබාදීම සහ අනෙකුත් අවශ්‍යතා ලබාදීම තාවකාලිකව නවතා දැමීමටද සිදුව ඇතැයි විදුහල්පතිවරු පවසති. ඇතැම් පාසල්වල දෙමවුපියන් කියා සිටියේ, ක්‍රීඩා කරන තම දරුවන් ආහාර නොමැති නිසා බරපතළ ප්‍රශ්න රැසකට මුහුණ පා තිබෙන බවය. නේවාසිකව ක්‍රීඩා අධ්‍යාපනය ලබන දරුවකු සඳහා අධ්‍යාපන අමාත්‍යාංශය මසකට රුපියල් 5,000ක මුදලක් ලබාදෙන බවත්, එම මුදලින් දරුවන්ගේ ආහාරපාන කටයුතු සියල්ල සපයා දෙමින්, එම දරුවන් දක්ෂ ක්‍රීඩකයන් බවට පත්කිරීම කාලයක් තිස්සේ සිදුකරගෙන ගිය බව විදුහල්පතිවරු පවසති. මේ වන විට මාස 08ක පමණ කාලයක් අධ්‍යාපන අමාත්‍යාංශය මගින් ක්‍රීඩා පාසල් 22ක අධ්‍යාපනය ලබන දරුවන් 750ක් පමණ දෙනාට රුපියල් 5,000ක දීමනාවක් ලබා නොදීම නිසා, විදුහල්පතිවරුන් වෙළෙඳ සැල්වලට සහ වෙනත් පෞද්ගලික අයට ණය වී දරුවන්ට ආහාර පාන ලබාදී තිබෙන බවත් තවදුරටත් මෙය ණය මත පවත්වාගෙන යෑමට නොහැකි බවත් ඔවුහු පවසති. විදුහල්පතිවරුන්ට වෙළෙඳ සැල්වලින් ණය ගෙවන ලෙස දන්වා ලිපි පවා එවමින් තිබෙන බවත්, මේ හේතුව නිසා දරුවන් මානසික පීඩනයට පවා පත්ව ඇති බවත් විදුහල්පතිවරු පෙන්වා දෙති. ඇතැම් විද්‍යාලවල දරුවන්ට ආහාර නොමැති වීම නිසා ක්‍රීඩා කර ගැනීමට ශරීර සෞඛ්‍ය තත්වය අයහපත් නිසා, භාරකරුවන්ට සහ දෙමවුපියන්ට මේ බව දැනුම් දී ක්‍රීඩා පාසල්වලින් තම දරුවන් ඉවත් කිරීමට දෙමවුපියන් කටයුතු සිදුකරමින් සිටින බවද ඔවුහු පවසති. වෙනත් අධ්‍යාපනයක් ලබන ආකාරයට නොව රටේ ක්‍රීඩකයන් බිහිකරන ක්‍රීඩා පාසල්වල ක්‍රීඩාකරන, පුහුණු වන දරුවන්ට නිසි වේලාවට ආහාර පාන ලබාදීම සිදුකළ යුතු ඇති බවද දෙමවුපියෝ පෙන්වා දෙති. උක්ත තත්වය සනාත කරමින් ධ්‍යාපන අමාත්‍යාංශයේ ක්‍රීඩා ඒකකයේ නියෝජ්‍ය අධ්‍යක්ෂ රුවන් පතිරණ පවසන්නේ මුදල් ගෙවීමේ යම්කිසි ප්‍රමාදයක් ඇති වී තිබෙන බවය. එසේ වීමට හේතුව රාජ්‍ය අමාත්‍යාංශයට විෂය කරුණු මාරුවීම් බවත් කෙසේ වෙතත් මෙම තත්වය අවබෝධ කරගත නැවතත් රාජ්‍ය අමාත්‍යාංශයෙන් ක්‍රීඩා අමාත්‍යාංශයට විෂයන් පැවරීම සිදු කරමින් තිබෙන බවත් ඔහු පවසයි. තවත් සති දෙකක පමණ කාලයක් තුළ එම මුදල් පාසල්වලට යැවීමට අවශ්‍ය පියවර ගනිමින් සිටින බවද නියෝජ්‍ය අධ්‍යක්ෂවරයා වැඩිදුරටත් සඳහන් කරයි.", "URL": "https://lankatruth.com/si/?p=141830", "Category": "පුවත්", "Parent URL": null}