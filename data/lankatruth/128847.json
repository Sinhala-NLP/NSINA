{"Source": "Lankatruth", "Timestamp": "February 15, 2022", "Headline": "වෛද්‍යවරියකට තර්ජනය කර ඇතැයි නාවික හමුදාවට GMOA චෝදනා කරයි", "News Content": "රෝගියෙකු සම්බන්ධයෙන් ඇති වූ ගැටලුවක් පිළිබඳව පරීක්ෂණයකට සහභාගී වන ලෙස වැලිසර නාවික හමුදා රෝහලේ සේවය කරන සිවිල් වෛද්‍යවරියකට නාවික හමුදා මූලස්ථානය විසින් තර්ජනය කරනු ලැබ ඇතැයි රජයේ වෛද්‍ය නිලධාරීන්ගේ සංගමය චෝදනා කරයි. එම සංගමයේ ලේකම් වෛද්‍ය සෙනාල් ප්‍රනාන්දු පවසන්නේ එවැනි ගැටලුවක් සම්බන්ධයෙන් පරීක්ෂණයක් පැවැත්වීමට නාවික හමුදා මූලස්ථානයට බලයක් නොමැති බවත් එය සිදු කළ යුත්තේ සෞඛ්‍ය අමාත්‍යංශය මගින් බවත්ය. අදාළ සිද්ධිය සම්බන්ධයෙන් “තර්ජනයට ලක්වූ” වෛද්‍යවරිය ලිඛිතව සිය සංගමය වෙත දැනුවත් කිරීමක් කර සෞඛ්‍ය අමාත්‍යංශය වෙතද පැමිණිලි කිරීමට කටයුතු කළ බව ඔහු පවසයි. එම වෛද්‍යවරියගේ පැමිණිල්ලේ සඳහන් වන්නේ, පෙබ. 12 වන දා රාත්‍රියේ නාවික හමුදාවෙහි අණ දෙන නිලධාරියෙකු යැයි පවසනු ලැබූ රෝගියෙකු හෘදයාබාධයක් හේතුවෙන් රෝහල වෙත ඇතුළත් කරනු ලැබූ බවත් එම අවස්ථාවේදී තමන් ඔහුට කිසිදු ප්‍රමාදයකින් තොරව අවශ්‍ය සියලුම ප්‍රතිකාර කටයුතු සිදු කළ බවත්ය. අනතුරුව එම රෝගියා කිසිදු හානියක් නොවන ලෙස වැඩිදුර ප්‍රතිකාර කටයුතු සඳහා කොළඹ ජාතික රෝහල වෙත මාරු කර යැවීමට පැයක කාලයක් තුළ කටයුතු කළ බව ඇය සඳහන් කර ඇත. කෙසේ වෙතත්, සිය ස්වාමියා ජාතික රෝහල වෙත මරු කර යැවීමේදී ප්‍රමාදයක් වූ බවට අදාළ රෝගියාගේ බිරිඳ විසින් නාවික හමුදාවේ කාර්ය මණ්ඩල ප්‍රධානී වෙත පැමිණිල්ලක් සිදු කරනු ලැබ ඇති බව වෛද්‍යවරිය සිය පැමිණිල්ලේ සඳහන් කර තිබේ. ඇය සිය පැමිණිල්ලේ තවදුරටත් සඳහන් කර ඇත්තේ, එසේ වුවද අදාළ රෝගියා කිසිදු ගැටලුවකින් තොරව ජාතික රෝහලේ හෘද රෝග ඒකකයේ ප්‍රතිකාර ලබමින් සිටින බවට දැන ගැනීමට ඇති බවය. මෙම සිද්ධිය සම්බන්ධයෙන් එම අවස්ථාවේදී එම ඒකකයේ රාජකාරිවල නිරතව සිටි වෛද්‍ය නිලධාරීන් තිදෙනාගෙන්ම නිදහසට කරුණු විමසීමට කටයුතු කරන බවට දැනුම් දුන් බවත් අනතුරුව විනය පරීක්ෂණයක් සිදු කරන බවටත් ඉහළ නිලධාරීන් විසින් තමන්ට දැනුම් දෙනු ලැබූ බවත් ඇය සිය පැමිණිල්ලේ සඳහන් කර ඇත. මෙම සිදුවීමෙන් පසු තමන්ට ඇති වූ දැඩි මානසික පීඩනය සහ අසනීප තත්වය හේතුවෙන් ඉහළ නිලධාරීන්ට දන්වා තමන් අසනීප නිවාඩු ලබාගෙන රාජකාරිවලින් බැහැරව නිවස වෙත ගිය බව ඇය සඳහන් කර තිබේ. ඇය සඳහන් කර ඇත්තේ, විමර්ශන කටයුතු සඳහා තමන් බලෙන් රැගෙන යාම සඳහා නාවික හමුදාව වාහනයක් නිවස වෙත එවන බවටද තමන්ට තොරතුරු ලැබී ඇති බවය. ඉදිරියේදී තවදුරටත් ගැටලු සහ අපහසුතාවලට මුහුණ දීමට සිදුවනු ඇති බැවින් තමන් එම රෝහලේ සේවයෙන් ඉවත් කර සෞඛ්‍ය අමාත්‍යංශය යටතේ වන වෙනත් ආයතනයක් වෙත අනුයුක්ත කිරීමට කටයුතු කරන ලෙස ඉල්ලා කරුණු 07ක් ඔස්සේ සිදු කරන ලද පැමිණිල්ලේ ඇය වැඩිදුරටත් සඳහන් කර තිබේ. වෛද්‍ය සෙනාල් ප්‍රනාන්දු අවධාරණය කරන්නේ, මෙවැනි තර්ජන හමුවේ සිය වෛද්‍යවරුන් නාවික හමුදා රෝහලේ සේවයේ යෙදවිය නොහැකි බවත් ආරක්ෂාව සඳහා එහි සේවය කරන වෛද්‍යවරුන් සිව් දෙනා ඉන් ඉවත් කර ගැනීමට තම සංගමය තීරණය කළ බවත්ය.", "URL": "https://lankatruth.com/si/?p=128847", "Category": "පුවත්", "Parent URL": null}