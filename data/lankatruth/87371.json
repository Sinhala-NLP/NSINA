{"Source": "Lankatruth", "Timestamp": "December 16, 2019", "Headline": "අද ලබාදීමට නියමිතව තිබූ සබරගමුවේ උපාධි ධාරී ගුරු පත්වීම් 500ක් දින නියමයකින් තොරව අත්හිටුවයි", "News Content": "අද(16) දිනයේ ලබාදීමට තිබූ සබරගමු පළාතේ උපාධි ධාරී ගුරු පත්වීම් 500ක් පමණ දින නියමයක් නොමැතිව හදිසියේ අත්හිටුවා තිබේ. සබරගමු පළාතේ පවතින ගුරු පුරප්පාඩු සඳහා ප්‍රාථමික අංශය, ගණිතය, විද්‍යාව, ඉංග්‍රීසි සහ උසස් පෙළ විශයන් සඳහා තොරාගත් නව ගුරුවරුන් වෙත පත්වීම් ප්‍රධානය කිරීම අද දිනයේ සිදුකිරීමට නියමිතව තිබිණි. මීට වසරකට ආසන්න කාලයකට ඉහත පැවති, සබරගමුව පළාතේ ගුරු පුරප්පාඩු සඳහා උපාධි ධාරී ගුරුවරුන් බඳවාගැනීමට අදාල ලිඛිත තරඟ විභාගයෙන් සමත්වූවන් පසුව ප්‍රායෝගික පරීක්ෂණයකට ද ලක්කිරීමෙන් පසුව නව ගුරුවරුන් ලෙස තෝරාපත්කරගෙන තිබිණි. ඔවුන්ගේ පත්වීම් ලිපි ප්‍රධානය කිරීම අද දිනයේ සිදුකෙරෙන බවට මෙම මස පළමු සතියේ ලිපි ලැබී තිබුණු අතර පසුගිය සිකුරාදා දින එම පත්වීම් ලිපි ප්‍රධානය කිරීම අත්හිටවූ බවට විදුලි පණිවුඩ මගින් දන්වා තිබිණි. කෙසේ වෙතත් මෙම පණිවිඩ ද විශාල පිරිසකට ලැබී නොමැති අතර 200කට ආසන්න පිරිසක් අද පෙරවරුවේ ඔවුන්ගේ පත්වීම් ලිපි භාරගැනීම සඳහා රත්නපුර – නවනගරයේ පිහිටි පළාත් සභා සංකීර්ණය වෙත පැමිණ සිටිය හ. මෙසේ පැමිණ සිටි උපාධි ධාරීන් දැඩි අපහසුතාවයකට පත්ව සිටි අතර ඔවුන්ගෙන් ඇතැම් පිරිස් උපාධිය ලබාගැනීමෙන් වසර 5ක් පමණ රැකියාවක් නොමැතිව නිවෙස්වල රැදී සිටි අයවලුන් ය. එසේම පෞද්ගලික අංශයේ ඇතැම් රැකියාවල නිරතව සිටි පිරිස් එම රැකියාවලින් ද ඉවත් වී ගුරු පත්වීම් අපේක්ෂාවෙන් අද පෙරවරුවේ පැමිණ සිටි අතර ඔවුන් දැඩි අපේක්ෂා භංගත්වයට පත්ව සිටිය හ. එසේම මෙම පත්වීම් ලබාදීම නියමිත ක්‍රමවේදය යටතේ විභාග සහ සම්මුඛ පරීක්ෂණ පැවැත්වීමෙන් පසුව සිදුකෙරුණු බවත් හදිසියේ පත්වීම් අත්හිටුවීමට හේතුව කිසිවෙකුත් ප්‍රකාශ නොකරන බවත් පැමිණ සිටි උපාධි ධාරීන් පැවසූ හ.", "URL": "https://lankatruth.com/si/?p=87371", "Category": "පුවත්", "Parent URL": null}