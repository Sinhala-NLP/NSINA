{"Source": "Lankatruth", "Timestamp": "August 29, 2018", "Headline": "වනජීවී නිලධාරීන්ට පහරදුන් ප්‍රා.ස. මන්ත්‍රී ඇතුලු 10ක් රිමාන්ඩ්", "News Content": "මින්නේරිය වනජීවී නිලධාරීන්ට පහරදීම සම්බන්ධව අත්අඩංගුවට ගත් හිගුරක්ගොඩ ප්‍රාදේශීය සභා මන්ත්‍රී ඇතුලු පුද්ගලයින් 10 දෙනා අද(29) හිගුරක්ගොඩ මහේස්ත්‍රාත් අධිකරණයට ඉදිරිපත් කිරීමෙන් පසු ලබන 11 වැනිදා දක්වා රක්ෂිත බන්ධනාගාර ගත කරන ලෙස නියෝග කර තිබේ. වනජීවී නිලධාරීන් විසින් මින්නේරිය වැවේ තහනම් දැල් ආම්පන්න භාවිත කරමින් මසුන් ඇල්ලීමේ නිරතව සිටි බවට චෝදනා කරමින් ධීවරයින් දෙදෙනෙකු පසුගිය 26 වනදා අත්අඩංගුවට ගත් අතර මෙයට විරෝධය පල කරමින් ප්‍රදේශවාසීන් ඇතුලු පිරිසක් වනජීවී නිලධාරීන්ට පහර දී අත්අඩංගුවට ගත් පුද්ගලයින් මුදාගෙන ගොස් තිබුණි. සිද්ධියට අදාලව සැකකරුවන් 10 දෙනෙකු ඊයේ පස්වරුවේ හබරණ පොලීසිය විසින් අත්අඩංගුවට ගත් අතර ඔවුන් අද හිගුරක්ගොඩ මහේස්ත්‍රාත් අධිකරණයට ඉදිරිපත් කළේය.", "URL": "https://lankatruth.com/si/?p=58479", "Category": "පුවත්", "Parent URL": null}