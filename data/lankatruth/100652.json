{"Source": "Lankatruth", "Timestamp": "November 18, 2020", "Headline": "20 විතරක් මදි… අලුත් ව්‍යවස්ථාවක් ඕනෑ..", "News Content": "ජනාධිපතිවරයා මීට සුළු වේලාවකට පෙර (18 රාත්‍රී 08.30ට) ජාතිය අමතා කළ කතාවේදී ඔහුගේ පාලන සමයේ ගෙවී ගිය වසර සම්බන්ධයෙන් සමාලෝජනයක් සිදු කළේය. එහිදී විශේෂයෙන් අවධාරණය කරන ලද කරුණක් වූයේ ආණ්ඩුක්‍රම ව්‍යවස්ථාවේ 19 වෙනි සංශෝධය ඉවත් කර 20 වෙනි සංශෝධනය සම්මත කර තිබුණද තමන්ට වැඩකරගෙන යාම සඳහා තවත් ව්‍යාකූලත්වයන් පවතින බවයි. එය අවසන් කිරීමට අලුත් ව්‍යවස්ථාවක් ගෙන ආ යුතු බව ජනාධිපතිවරයා එහිදී හෙළි කළේය. ජනාධිපති මාධ්‍ය අංශය විසින් නිකුත් කරන ලද ජනාධිපතිවරයා විසින් ජාතිය අමතා සිදු කළ කතාවේ ඒ බව සඳහන් වී තිබෙන්නේ මෙසේය. “19 වන ව්‍යවස්ථා සංශෝධනය නිසා ඇති වී තිබූ ව්‍යාකූල තත්වය 20 වන ව්‍යවස්ථා සංශෝධනය හරහා ඉවත් කර ගැනීමට අපිට හැකිවුනත් විවාදාත්මක අංශ කිහිපයක් තවමත් ඉතුරුව තිබෙනවා. මේ නිසා නව ව්‍යවස්ථාවක් කෙටුම්පත් කිරීමටත් ඒ සඳහා මහජන අදහස් ලබාගැනීමටත් අපි මේ වන විටත් කමිටුවක් පත්කොට තිබෙනවා.” වර්තමාන ජනාධිපතිවරයා බලයට පත් වූ පසු තමන්ට රට පාලනය කිරීම සඳහා පාර්ලිමේන්තුවේ 2/3ක බලය අවශ්‍ය බව පුන පුනා ප්‍රකාශ කළේය. එම බලය ලැබුණු පසු තමන්ට රට පාලනය කිරීමට එම බලය ප්‍රමාණවත් නොවන බව පවසා 20වන ව්‍යවස්ථා සංශෝධනය සම්මතකර ගැනීම අවශ්‍ය බව අවධාරණය කළේය. එයද සම්මත කරගත් පසු මේ වනවිට ජනාධිපතිවරයා පවසන්නේ 20වන සංශෝධනයෙන් ලැබුණු බලය ප්‍රමාණවත් නොවන බැවින් බාධාවකින් තොරව කටයුතු කර ගෙනයාමට අලුත් ව්‍යවස්ථාවක් අවශ්‍ය බවය.", "URL": "https://lankatruth.com/si/?p=100652", "Category": "පුවත්", "Parent URL": null}