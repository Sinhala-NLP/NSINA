{"Source": "Lankatruth", "Timestamp": "July 2, 2023", "Headline": "රනිල් නෑ කිව්වත් EPF කපන හැටි දත්ත සහිතව මෙන්න", "News Content": "ආණ්ඩුව දේශීය ණය කපාහැරීමේදී සේවක අර්ථසාදක අරමුදල ඇතුළු විශ්‍රාම වැටුප් අරමුදල්වල සාමාජිකයින්ගේ මුදල් කපා හැරෙන ආකාරය පිළිබඳව වෙරිටේ රිසර්ච් ආයතනයේ අධ්‍යක්ෂ ආචාර්ය නිශාන් දි මෙල් දත්ත සහිතව හෙළි කර තිබේ. විශ්‍රාම වැටුප් අරමුදල්වලට බලපාන ප්‍රතිව්‍යූහගත කිරීමේ සැලසුම 2038 දක්වා ක්‍රියාත්මක වන වසර 16ක කාලයක් වෙනුවෙන් සැලසුම් කර ඇත. ඒ අනුව මේ වනවිට රුපියල් මිලියනයක විශ්‍රාමවැටුප් තැන්පතුවක් හිමි සාමාජිකයෙකුට වර්තමානයේ පවතින 13.52%ක පොලියක් ලැබෙන්නේ නම් 2038 වනවිට අදාල ගිණුම් ශේෂය රුපියල් මිලියන 07.6ක් වන බව ආචාර්යවරයා හෙළිකරයි. නමුත් ආණ්ඩුව සහ මහ බැංකුව එක්ව ක්‍රියාත්මක කිරීමට යන ප්‍රතිව්‍යූහගතකරණය මගින් ලබාදීමට යෝජිත පොලිය 9.1% දක්වා අඩු කර තිබේ. එය පොලී අනුපාතය යටතේ මේ වනවිට රුපියල් මිලියනකය විශ්‍රාමවැටුප් තැන්පතුවක් හිමි සාමාජිකයෙකු හට 2038දී හිමිවන විශ්‍රාම වැටුප් තැන්පත් ශේෂය රුපියල් මිලියන 04ක් බව ගණනය කර ඇත. මෙම ගණන් බැලීම අනුව ආණ්ඩුවේ යෝජිත ණය කපා හැරීම හමුවේ විශ්‍රාම වැටුප් අරමුදල් සාමාජිකයෙකු හට 2038 වනවිට අහිමිවී යන මුදල රුපියල් මිලියන 3.6ක් ය. ආචාර්ය නිශාන් දි මෙල් දෙරණ 24 පැය නාලිකාවේ BIG FOCUS සම්මුඛ සාකච්චාවට ඊයේ (01) එක්වෙමින් මේ පිළිබඳව කරුණු හෙළි කර තිබිණි. මේ අතර මහ බැංකු අධිපති ආචාර්ය නන්දලාල් වීරසිංහ කරුණු ඉදිරිපත් කරමින් මෙම විශ්‍රාමවැටුප් අරමුදල් හිමියන්ගේ අනාගත ශේෂය පිළිබඳව කිසිවක් සඳහන් නොකර, වර්තමානයේ පවතින ශේෂයට කිසිදු බලපෑමක් සිදු නොවන බව පමණක් අවධාරණය කර තිබිණි.", "URL": "https://lankatruth.com/si/?p=148588", "Category": "ආර්ථික පුවත්", "Parent URL": null}