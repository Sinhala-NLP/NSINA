{"Source": "Lankatruth", "Timestamp": "March 20, 2019", "Headline": "ස්වර්ණවාහිනී ප්‍රධාන විධායක නිලධාරියා ඉවතට – ඉවත්කළ සේවකයන් යළි සේවයට – වර්ජනයත් අවසන්", "News Content": "වෘත්තිය සමිතියක් ආරම්භ කිරීමට මුල් වීම හේතුවෙන් සේවයෙන් ඉවත් කළ ස්වර්ණවාහිනී ආයතනයේ සේවකයන් 15 දෙනා නැවත සේවයට බඳවා ගැනීමටත්, එම ආයතනයේ ප්‍රධාන විධායක නිලධාරියා සේවයෙන් ඉවත් කිරීමටත් ස්වර්ණවාහිනි ආයතනයේ පාලනාධිකාරිය අද (20) එකඟ වී තිබේ. ඒ එම ආයතනයේ වෘත්තීය සමිති නියොජිතයන් හා ආයතනයේ සභාපති ඇලෙක්ස් ලෝවෙල් මහතා අතර පැවැති සාකච්ඡාවකින් අනතුරුවය. කෙසේ වෙතත් මේ සම්බන්ධයෙන් අවසන් තීරණය සිකුරාදා දිනයේදි ලබාදෙන බවට ස්වර්ණවාහිනි පාලනාධිකාරිය සඳහන් කර ඇති අතර එදිනට ස්ථිර විසඳුමක් නොලැබෙන්නේ නම් අඛණ්ඩ වෘත්තීය සමිති ක්‍රියාමාර්ගයක් අරම්භ කරන බව එම ආයතයේ සේවකයෝ සඳහන් කරති. ස්වර්ණවාහිනියේ සේවකයන් විසින් ඊයේ (19) මෙම වර්ජනය ආරම්භ කරන ලද්දේ එම වෘත්තීය සමිතිය ආරම්භ කිරීමට මුල් වී කටයුතු කළ සේවකයන් 15 දෙනෙකුගේ සේවය තහනම් කිරීමට එහි ප්‍රධාන විධායක නිලධාරීවරයා කටයුතු කිරීමට විරෝධය දැක්වීමක් ලෙසය. ස්වර්ණවාහිනී ආයතනයේ සේවය කරන සේවකයන් 300කගෙන් 270ක පමණ පිරිසක් මෙම වෘත්තීය සමිතිය හා එක්ව තිබේ. වැඩ තහනම් කර ඇති පිරිස අතර එම වෘත්තීය සමිතියේ සභාපති, ලේකම් ඇතුළු නිලධාරී මණ්ඩලය හා ඔවුන් පැවැත්වූ රැස්විමේදී අදහස් ප්‍රකාශ කළ පිරිසද සිටිති. ඊයේ රාත්‍රී ප්‍රවෘත්ති විකාශයේ සිට මේ දක්වා ස්වර්ණවාහිනී ආයතනයේ ප්‍රවෘත්ති විකාශන සහ සජීවී වැඩසටහන් ගණනාවක් විකාශය නොවීය.", "URL": "https://lankatruth.com/si/?p=70741", "Category": "පුවත්", "Parent URL": null}