{"Source": "Lankatruth", "Timestamp": "December 3, 2019", "Headline": "තරුණයෙකු පැහැරගෙන ගොස් තර්ජනය කර ඇතැයි චෝදනා එල්ලවූ හිරුණිකාට එරෙහි නඩුව මැයි දක්වා කල් යයි", "News Content": "තරුණයෙකු පැහැරගෙන යෑම සහ සිරකර තබාගෙන තර්ජනයකිරීම යන චෝදනා එල්ලවී සිටින පාර්ලිමේන්තු මන්ත්‍රී හිරුණිකා ප්‍රේමචන්ද්‍ර මහත්මියට එරෙහි නඩුව ලබස මැයි මස 4 වැනිදා තෙක් කල් තැබීමට කොළඹ මහාධිකරණ විනිසුරු ශෂී මහේන්ද්‍රන් මහතා විසින් අද(03) නියෝගකර තිබේ. විත්තිකාර හිරුණිකා පේමචන්ද්‍ර මන්ත්‍රීවරිය වෙනුවෙන් පෙනීසිටි නීතීඥවරයා මෙහිදී අධිකරණය හමුවේ පවසා ඇත්තේ තම සේවාදායකයා මෙම නඩුව සම්බන්ධව වරද පිළිගැනීමකින් හෝ දඬුවම්කිරීමකින් තොරව අවසන්කිරීමට අපේක්ෂා කරන බවය. එහිදී නීතිපතිවරයා වෙනුවෙන් පෙනීසිටි රජයේ ජ්‍යෙෂ්ඨ නීතීඥවරයා සඳහන්කර ඇත්තේ මෙම සිද්ධිය සම්බන්ධව වරද පිළිගැනීමට හෝ නිවරදිකාරිය ලෙස ප්‍රකාශකිරීමට විත්තිකාර හිරුණිකා ප්‍රේමචන්ද්‍ර මහත්මියට පූර්ණ අයිතිය ඇති බවත්, නීතිපතිවරයා වෙත කරුණු දැක්වීමක් ඉදිරිපත්කිරීමට ද විත්තිකාරියට හැකියාව ඇති බවත් ය. පසුව මෙම නඩුව ලබන මැයි මස 4 වැනි දා දක්වා කල් තබා ඇති අතර මෙම නඩුවට අදාලව ගනුලබන ඉදිරි ක්‍රියාමාර්ග පිළිබඳව අධිකරණයට දැනුම්දෙන ලෙස විනිසුරුවරයා නියෝගකර තිබේ. 2016 වසරේ දෙමටගොඩ ප්‍රදේශයේ පිහිටි වෙළඳසැලක සේවයකරමින් සිටි අමිල ප්‍රියන්ත නැමති තරුණයෙකු බලහත්කාරයෙන් පැහැරගෙන ගොස් අයුතුලෙස රඳවා තබාගනිමින් තර්ජනය කර ඇතැයි නීතිපතිවරයා විසින් පාර්ලිමේන්තු මන්ත්‍රී හිරුණිකා ප්‍රේමචන්ද්‍ර මහත්මියට එරෙහිව මෙම නඩුව ගොනුකර ඇත.", "URL": "https://lankatruth.com/si/?p=86607", "Category": "පුවත්", "Parent URL": null}