{"Source": "Lankatruth", "Timestamp": "August 2, 2022", "Headline": "ජපාන සමාගමකින් අල්ලස් ගත් බවට කිසිදු ඇමතිවරයෙකුට එරෙහිව සාක්ෂි නැහැ – බන්දුල ගුණවර්ධන", "News Content": "කටුනායක ගුවන් තොටුපලේ නව පර්යන්ත ගොඩනැගිල්ලේ ඉදිකිරීම්වල යෙදී සිටි ජපාන සමාගමක් වන තායිසේ සමාගමෙන් අල්ලස් ඉල්ලා සිටි බවට කිසිදු කැබිනට් ඇමතිවරයෙකු එරෙහිව සාක්ෂි නැතැයි කැබිනට් ප්‍රකාශක, ප්‍රවාහන, මහාමාර්ග සහ ජනමාධ්‍ය ඇමති බන්දුල ගුණවර්ධන පවසයි. ඉදිරිපත් වූ වාචික හා ලිඛිත සාක්‍ෂි විශ්ලේෂණය කිරීමේදී තායිසේ සංස්ථාවෙන් නිමල් සිරිපාලද සිල්වා හෝ වෙනත් කැබිනට් අමාත්‍යවරයකු අල්ලසක් අයැදීමේ කටයුත්තක නිරත වූ බවට නිගමනය කළ නොහැකි බව එලෙස අල්ලස් ඉල්ලා සිටීමේ චෝදනාව සම්බන්ධයෙන් පරීක්ෂණ සිදු කිරීම සඳහා පත් කළ කමිටුව සිය අවසන් වාර්තාවේ දක්වා ඇතැයිද ඇමති බන්දුල ගුණවර්ධන පවසයි. මෙලෙස අල්ලස් ඉල්ලා සිටීම සම්බන්ධයෙන් විපක්ෂ නායක සජිත් ප්‍රේමදාස පසුගියදා පාර්ලිමේන්තුවේදී මතු කළ චෝදනාවට අදාලව එවකට ජනාධිපති ගෝටාබය රාජපක්ෂ විසින් පරීක්ෂණයක් පැවැත්වීමට තීරණය කළ අතර පසුව වැඩ බලන ජනාධිපති ලෙස රනිල් වික්‍රමසිංහ විසින් කමිටුවක් පත් කරන ලදී. එම පරීක්ෂණයට ඉඩදෙමින් යැයි පවසමින් එවකට වරාය නාවික හා ගුවන් සේවා ඇමති ලෙස කටයුතු කළ නිමල් සිර්පාල ද සිල්වා එම ධුරයෙන් ඉල්ලා අස්විය. ඒ අනුව එම කමිටුව වාර්තා කර ඇත්තේ නිමල් සිරිපාලද සිල්වා හෝ වෙනත් කිසිදු ඇමතිවරයෙකුට මෙම අල්ලස් ඉල්ලා සිටීමේ චෝදනාවට අදාලව සාක්ෂි නොමැති බැවය.", "URL": "https://lankatruth.com/si/?p=137722", "Category": "පුවත්", "Parent URL": null}