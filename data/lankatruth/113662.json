{"Source": "Lankatruth", "Timestamp": "March 24, 2021", "Headline": "මේ ආණ්ඩුවෙත් වංචා යටගහන ෆුට්නෝට් කල්ලියක් ඉන්නවා – විජිත හේරත්", "News Content": "පසුගිය ආණ්ඩුව සමයේ සිදුවුණු මහ බැංකු බැඳුම්කර වංචාව යටගහන්න ෆුට්නෝට් කල්ලියක් කටයුතු කළ පරිද්දෙන් මේ ආණ්ඩුවේ මන්ත්‍රීවරු පිරිසක්ද කුප්‍රකට සීනි වංචාව යටගැසීමට උත්සහ කරන බව ජවිපෙ මන්ත්‍රී විජිත හේරත් පවසයි. සිරස ආයතනයේ සටන වැඩසටහනේදී රුපියල් බිලියන 15.9කට අධික මුදලක් රටට අහිමි කළ මහා පරිමාණ සීනී වංචාව සම්බන්ධයෙන් වාදයකට එක්වෙමින් ඔහු මේ බව කියා සිටියේය. එම වැඩසටහනට ආණ්ඩුව නියෝජනය කරමින් සහභාගි වූ තිස්ස කුට්ටිආරච්චි සහ ජගත් කුමාර යන මන්ත්‍රීවරුන් දිගින් දිගටම කියා සිටියේ සීනී බදු අඩු කිරීම නිසා වංචාවක් සිදුවී නැති බවය. මේ අතර සීනී බදු අඩු කිරීමෙන් පසුව රුපියල් 85ට ජනතාවට සීනී නොලැබුණ බව පිළිගත් තිස්ස කුට්ටිආරච්චි මන්ත්‍රීවරයා කියා සිටියේ අඩුවට සීනි ලබා නොදුන්නේ ව්‍යාපාරිකයින් විසින් බවයි.", "URL": "https://lankatruth.com/si/?p=113662", "Category": "පුවත්", "Parent URL": null}