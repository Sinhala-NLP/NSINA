{"Source": "Lankatruth", "Timestamp": "August 16, 2017", "Headline": "ඇමෙරිකාවේත් උතුරු කොරියාවේත් හැසිරීම් වගකීම් විරහිතයි – රුසියාව!", "News Content": "වොෂින්ටනය සහ පියොන්යෑන්ග් අගාධයේ ඉවුර දෙසට ප්‍රශ්නය විහිදුවමින් යුද්ධාභිනන්දනයෙන් මෑත දොඩවමින් සිටින බව රුසියානු විදේශ කටයුතු අමාත්‍යංශයේ ප්‍රකාශිකා මාරියා ෂකරෝවා ප්‍රකාශ කර තිබේ. ලැට්වියානු ගුවන්විදුලිය සමග පැවැත්වූසම්මුඛසාකච්ඡාවකදී රුසියානු ප්‍රකාශිකාව මේ බව ප්‍රකාශ කර ඇති අතර එවැනි එදිරිවාදිකම් තුළ ඇතිවිය හැකි දරුණු ප්‍රතිවිපාක පිළිබඳව දෙරටම අමතක කර ඇති බව ඇය පවසා ඇත. කොරියානු අර්ධද්වීපය ජපානය, චීනය සහ රුසියාව වැනි රටවලින් වටවී ඇති බවැන් මෙම අර්බුදය උත්සන්නවීමේ භයානකත්වය මෙම රටවල් දෙකම වටහාගත යුතු බවත් විශේෂයෙන්ම ලොව බලවත් රටක් ලෙස ඇමෙරිකාව මීට වඩා වගකීම් සහගතව ක්‍රියාකළ යුතු බව ඇය වැඩිදුරටත් ප්‍රකාශ කර ඇත. චීනයද පසුගියදා ඇමෙරිකාවේ යුදවාදී උත්සාහයන් විවේචනය කරමින් දැඩි ස්ථාවරයක හිදිමින් ප්‍රකාශයක් සිදු කරනු ලැබූ අතර මෙම ප්‍රශ්නය විසඳීම සඳහා වන යෝජනාවක්ද ඉදිරිපත් කරනු ලැබීය. ඇමෙරිකාව තවදුරටත් යුදමය ප්‍රකෝපකාරී ක්‍රියාවන්ගෙන් වැළකීසිටිය යුතු බවත් උතුරු කොරියාවද තම න්‍යෂ්ටික පර්යේෂණ ක්‍රියාවලිය අත්හැරිය යුතු බවත් න්‍යෂ්ටික යුද්ධයකදී කිසිඳු පාර්ශවයකට ජයග්‍රහණයක් හිමි නොවන බවත් සිදු විය හැකි භයානක විපත සම්බන්ධයෙන් ලෝකය මේ වනවිට වඩාත් දැනුවත්ව සිටින බවත් රුසියානු විදේශ අමාත්‍යංශ ප්‍රකාශිකාව පවසා ඇත.", "URL": "https://lankatruth.com/si/?p=39469", "Category": "විදෙස් පුවත්", "Parent URL": null}