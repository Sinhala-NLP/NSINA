{"Source": "Lankatruth", "Timestamp": "November 25, 2019", "Headline": "බන්ධනාගාර ගතකර සිටි එස්.බී. ගේ ආරක්ෂක නිලධාරීන් දෙදෙනාගෙන් අයෙක් නිදහස්", "News Content": "තරුණයන් දෙදෙනෙකුට වෙඩි ප්‍රහාරයක් එල්ල කිරීමේ සිද්ධිය සම්බන්ධව අත්අඩංගුවට ගෙන සිටි පාර්ලිමේන්තු මන්ත්‍රී එස්.බී. දිසානායක මහතාගේ ආරක්ෂක නිලධාරීන් දෙදෙනාගෙන් එක් අයෙකු තවදුරටත් බන්ධනාගාරගතකර තැබීමටත් අනෙක් සැකකරු ඇපමත මුදා හැරීමටත් හැටන් දිසා විනිසුරු සහ මහේස්ත්‍රාත් ජේ.ස්ට්‍රොස්කි මහතා අද(25) නියෝග කර තිබේ. සිද්ධිය සම්බන්ධව රක්ෂිත බන්ධනාගාරගතකර ඇත්තේ වෙඩි තැබීම සිදුකර ඇතැයි සැකකෙරෙන පොලිස් කොස්තාපල් දුමින්ද ලක්මාල් නැමැත්තෙකි. අනෙක් සැකකරුවන පොලිස් කොස්තාපල් ජානක ප්‍රේමසිරි නැමැත්තා රුපියල් ලක්ෂ 10ක ශරීර ඇප මත මුදාහැරීමට මහේස්ත්‍රාත්වරයා නියෝග කළේය. පසුගිය 6 වැනිදා රාත්‍රී 8.30ට පමණ, ගිනිගත්හේන පොලිස් වසමට අයත් පොල්පිටිය ප්‍රදේශයේදි එස්.බී. දිසානායක මහතා ගමන් කරමින් තිබූ රථයකට බාධා කළ බව පවසමින් මන්ත්‍රීවරයාගේ ආරක්ෂක නිලධාරීන් විසින් තරුණයන් දෙදෙනෙකුට වෙඩි ප්‍රහාරයක් එල්ලකර තිබූ අතර ඉන් එක් තරුණයෙකු තුවාල ලබා රෝහල් ගතකර තිබිණි. සිද්ධියට අදාල නඩුව ලබන මස 10 වැනිදා නැවත කැඳවන ලෙස ද මහේස්ත්‍රාත්වරයා නියෝග කළේය.", "URL": "https://lankatruth.com/si/?p=86150", "Category": "පුවත්", "Parent URL": null}