{"Source": "Lankatruth", "Timestamp": "June 8, 2018", "Headline": "ඇමති පුත් යශෝධ රංගෙ බණ්ඩාර අත්අඩංගුවට", "News Content": "රාජ්‍ය අමාත්‍ය පාලිත රංගෙ බණ්ඩාර මහතාගේ පුත් යශෝධ රංගෙ බණ්ඩාර අත්අඩංගුවට ගෙන ඇති බව වාර්තා වේ. හලාවත- පුත්තලම මාර්ගයේ බංගලාදෙණිය, කොට්ටපිටිය මන්සන්ධියේදී පසුගිය 06වනදා අළුයම යශෝධ රංගෙ බණ්ඩාර පැදවූ කැබ් රථයක් මාර්ගය අසල නිවසකට කඩා වැද තිබිණි. කැබ් රථය වාරිමාර්ග අමාත්‍යාංශයට අයත් වූවක් වන අතර එයට හා අදාල නිවසට බරපතල හානි සිදුවිය. අනතුරින් පසු ඇමති පුත් යශෝධ රංගෙ බණ්ඩාර ශ්‍රි ජයවර්ධනපුර රෝහලේ නේවාසික ප්‍රතිකාර ලබමින් සිට ඇති අතර එහිදී පොලිස් අත්අඩංගුවට ගෙන තිබේ. සිද්ධියට අදාල විමර්ශනවලදී පොදු දේපළ සාවද්‍ය පරිහරණය, බීමත්ව රිය පැදවීම සහ තහනම් පිහි ආඥාපනත යටතේ සැකකාර ඇමති පුත්‍රයා අත්අඩංගුවට ගෙන ඇති බව පොලීසිය පවසයි. මීට ඉහත ද වාහන අනතුරු දෙකක් සම්බන්ධව සැකකරුට චෝදනා පවතී.", "URL": "https://lankatruth.com/si/?p=53869", "Category": "පුවත්", "Parent URL": null}