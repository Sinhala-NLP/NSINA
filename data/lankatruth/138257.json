{"Source": "Lankatruth", "Timestamp": "August 20, 2022", "Headline": "කිසිසේත් මාධ්‍යයට හෙළි නොකළ යුතු දෙයක් කමල් ගුණරත්න හොයා ගනී", "News Content": "ආරක්ෂක අමාත්‍යංශයේ ලේකම් කමල් ගුණරත්න ඊයේ (19) රජයේ ප්‍රවෘත්ති දෙපාර්තමේන්තුවේදී පවත්වන ලද සම්මන්ත්‍රණයකදී කිසිසේත් මාධ්‍යයෙන් හෙළි නොකළ යුතු කරුණු පිළිබඳව අවධාරණය කර තිබේ. මෙසේ හෙළි නොකළ යුතු කරුණුවලට උදාහරණයක් ලෙස ගෙන හැර දක්වා තිබෙන්නේ ජනාධිපති මන්දිරයට ඇතුළු වූ මහජනතාවගෙන් කිහිප දෙනෙකු එම මන්දිරයට අයත් පිහිණුම් තටාකයේ සබන් ගා නෑම පිළිබඳ දර්ශන පිළිබඳව ය.  “ජාතික ආරක්ෂාව, නීතිය හා මාධ්‍ය වාර්තාකරණය“පිළිබඳව දැනුවත් කිරීම සඳහා මෙම සම්මන්ත්‍රණය පවත්වා ඇත. ආරක්ෂක අමාත්‍යංශයේ ලේකම් කමල් ගුණරත්න එම සම්මන්ත්‍රණයේදී දැක්වූඅදහස් බීබීසී සන්දේශය වෙබ් අඩවියෙන් උපුටා ගෙන පහත පළ කෙරේ.   ජාතික ආරක්ෂාවට සම්බන්ධ ආයතන සහ පුද්ගලයන් ජනමාධ්‍යවේදීන් සමඟ සමීපව කටයුතු කළ යුතු බවත්, ඒ තුළින් රට අපකීර්තියට පත්වන පුවත් ජාත්‍යන්තරයට යෑම වළක්වාගත හැකි බවත් ආරක්ෂක ලේකම්, විශ්‍රාමික ජෙනරාල් කමල් ගුණරත්න පවසයි. මාධ්‍යවේදීන් සමඟ සමීපව ක්‍රියා කිරීමෙන් රටේ කීර්තිනාමයට හානිකර ඇතැම් පුවත් පළ වීම වළක්වාගත හැකි බවත්, එවැනි දේ තමන් කර ඇති බවත් ඔහු කියා සිටියේය. විශේෂයෙන් හමුදාව සහ පොලීසිය මාධ්‍යවේදීන්ගේ විශ්වාසය දිනාගත් යුතු බවත් ඔහු පවසයි. ජාතික ආරක්ෂාව, නීතිය සහ මාධ්‍ය වාර්තාකරණය පිළිබඳව දැනුවත් කිරීම සඳහා රජයේ ප්‍රවෘත්ති දෙපාර්තමේන්තුවේ අද (අගෝස්තු 19) පැවති සම්මන්ත්‍රණයකදී ඔහු මේ අදහස් පළ කළේය. BBC", "URL": "https://lankatruth.com/si/?p=138257", "Category": "පුවත්", "Parent URL": null}