{"Source": "Lankatruth", "Timestamp": "September 26, 2021", "Headline": "නොතැකුවොත් සටනට යනවා… ලංකා විදුලිබල ඉංජිනේරු සංගමයේ සභාපති සෞම්‍ය කුමාරවඩු", "News Content": "කෙරවලපිටිය යුගදනවි LNG විදුලි බලාගාරය ටෙන්ඩර් කැඳවීමකින් තොරව ඇමරිකානු සමාගමට දීමට කටයුතු කළහොත් වෘත්තීය ක්‍රියාමාර්ග ගැනීමට සිදුවන බව ලංකා විදුලිබල මණ්ඩලයේ ඉංජිනේරු සංගමයේ සභාපති සෞම්‍ය කුමාරවඩු පවසයි. ඇමරිකානු සමාගම විසින් බලාගාරයේ කොටස් 40%ක් මිලදී ගැනීම සඳහා ඇමෙරිකන් ඩොලර් මිලියන 250ක් ලබාදීමට එකඟ වී ඇතත් රජයේ ප‍්‍රධාන තක්සේරුකරුට අනුව එම අගයන් තක්සේරු කළ කොටස්වල වටිනාකමට වඩා බොහෝ අඩු බවද ඔහු පෙන්වාදෙයි. උක්ත සමාගම සමග මෙරට මුදල් අමාත්‍යාංශය පෙරදී අත්සන් කළ මූලික ප‍්‍රතිපත්ති රාමුව සහ වර්තමානයේ සිදුවන ක්‍රියාවලිය හාත්පසින්ම වෙනස් තත්වයක් බවත් මුලින් ඇමරිකන් ඩොලර් ශත 9.9කට (රු. 19.800) විදුලි ඒකකයක් ලබාදීමට එකඟ වී ඔවුන්ගේ නව යෝජනාවලියට අනුව එම අගය රුපියල් 30.00ක් දක්වා වැඩි කර ඇතැයිද ඔහු පවසයි. වර්තමානයේ බලශක්ති අමාත්‍යාංශය මගින් මන්නාරම ද්‍රෝණියේ ඇති LNG නිධියට අදාළ විමර්ශනයන් සිදුකරගෙන යන අතර මෙම ඇමරිකානු සමාගම සමග ඔවුන් ඉදිරිපත් කරන යෝජනාවලියට ගිවිසුම්ගත වුවහොත් ඉදිරියේදී එසේ සොයා ගන්නා LNG ඉන්ධනය මෙරට බලශක්ති නිපදවීමට භාවිතා කිරීමේ හැකියාව පවා මෙරටට ඇහිරී යන බවද ඔහු පෙන්වා දෙයි. මේ සම්බන්ධයෙන් ජනාධිපතිවරයා සහ ඇමැති මණ්ඩලය දැනුවත් කිරීමට කටයුතු කරන බවද ලංකා විදුලිබල මණ්ඩලයේ ඉංජිනේරු සංගමයේ සභාපති සෞම්‍ය කුමාරවඩු වැඩිදුරටත් අවධාරණය කළේය. චමින්ද සිල්වා – දිවයින", "URL": "https://lankatruth.com/si/?p=123629", "Category": "පුවත්", "Parent URL": null}