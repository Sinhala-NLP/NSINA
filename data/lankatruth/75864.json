{"Source": "Lankatruth", "Timestamp": "June 16, 2019", "Headline": "අපි ආණ්ඩුව ගෙදර යවනවා – කේ.ඩී.ලාල්කාන්ත", "News Content": "මෛත්‍රී-රනිල් ආණ්ඩුව ගෙදර යවන බවත් ජනතා බලාපොරොත්තු දිනවන, ජනතා විමුක්ති පෙරමුණ ද ඇතුළත් පුළුල් පොදු ජන ව්‍යාපාරයක් මීළඟ මැතිවරණයෙන් ජයග්‍රහණය කරා ගෙනයන බවත් ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල්කාන්ත මහතා පවසයි. සතිඅන්ත පුවත් පතකට සම්මුඛ සාකච්ඡාවක් ලබාදෙමින් ලාල්කාන්ත මහතා මේ බව පවසා තිබේ. එම සම්මුඛ සාකච්ඡාව සම්පූර්ණයෙන්ම පහතින් පළවේ… ජනතා විමුක්ති පෙරමුණ ගෙවුණු සතියේ උද්ඝෝෂණයක් කළා ආණ්ඩුවට එරෙහිව. ඒ ගැන මොකක්ද ඔබගේ අදහස. ඒක සාර්ථක උද්ඝෝෂණයක් කාගේ පැත්තෙන් ද? ජනතාවගේ පැත්තෙන්. අපි ඒ උද්ඝෝෂණය කළේ කාරා තුනක් මුල්කරගෙන ආණ්ඩුවට ඉල්ලා අස්වෙන්න බලකරමින්. අපි උද්ඝෝෂණය කළේ රට පාවාදෙන මහජන ආරක්ෂාව බිලිදෙන, විදේශ ගිවිසුම් ගහන බදු බරින් සහ බඩු මිලෙන් ජනතාව පෙළන, වරාය තෙල්ටැංකි සහ ඉඩම් විකුණන ආණ්ඩුව ගෙදර යනු කියල. ඒක මේ මොහොතෙ ජනතාවට අත්‍යවශ්‍යම දේ. ඒත් ජනතාවගෙ ඒ බලාපොරොත්තු ඉශ්ඨ කිරීමේ වගකීම ගන්න කවුරුවත් නැහැ. මොකද ඔය විපක්ෂයේ කියාගන්නා අය ඇත්තටම ඉන්නෙ වෙන වෙන ගනුදෙනුවල නිසයි අපේ මැදිහත්වීම ජනතාවගේ පැත්තෙන් සාර්ථක වෙන්නෙ. ජවිපෙ කාලෙන් කාලෙට තමන්ගෙ ජනප්‍රියභාවය ආරක්ෂා කර ගන්න එක එක විදිහෙ ක්‍රියාමාරග තෝරනවා. මේකත් ඒ වගේ එකක් නෙවෙයි ද? ඒක වැරදි අදහසක්. මුලින්ම කියන්න ඕනි ජවිපෙ කියන්නෙ ජනප්‍රියභාවය රැකගන්න උප්පරවැට්ටි දාන දේශපාලන ව්‍යාපාරයක් නෙවෙයි කියන එක. අපිට මොනතරම් අවාසි වුණත් ජනප්‍රියභාවය කියන එක රැකගැනීම ගැන හිතල අපි දේශපාලන තීන්දු ගන්නෙ නැහැ. මොනතරම් අවාසි උණත් අපි පක්ෂයක් විදිහට ගත්තෙ නිවැරදි තීන්දු. ගන්නෙත් නිවරදි තීන්දු සමහර දෙනෙකුට කරන්න බැරි ආණ්ඩු විරෝධය ජවිපෙ සාර්ථකව කරනවට බය ඇති. සමහරුන්ට ඒ ගැන ලැජ්ජ ඇති. ඒකට අපිට කරන්න දෙයක් නැහැ. අපි කරන්නෙ නිවරදිම දේ නිවරදි වෙලාවට. ඒකෙදි අපි ඔළුගෙඩිවලින් මනින වාසි අවාසි බලන්නෙ නැහැ. ජවිපෙට ඇත්තටම මේ ආණ්ඩුව ගෙදර යවන්න ඕනෙද? ඇයි ඒ ගැන මොකක් හරි සැකයක් තියෙනව ද? මේ ආණ්ඩු විරෝධය ව්‍යාජ එකක් වෙන්න බැරිද? මොකක්ද අපිට මෛත්‍රි-රනිල් ආණ්ඩුව රැකගන්න තියෙන ඕනෑකම. අපිට මොකක්ද මේ ආණ්ඩුව එක්ක තියෙන ඩීල් එක. පුලුවන්නම් පෙන්නන්න අපි ජවිපෙ විදිහට පාර්ලිමේන්තුවේදි, පළාත් සභාවෙදි නෙමෙයි අඩුම තරමෙ ප්‍රාදේශීය සභාවකදිවත් මෛත්‍රි රනිල් එක්ක තියෙන ඩීල් එකක්. සමහර විපක්ෂයෙ කියාගන්න උදවියට නම් එහෙම ඩීල් තියෙනවා. අපිට පාස්පෝට් දෙක තුන නැහැ. අපිට ඕසට්‍රේලියානුවො නඩු දාල නැහැ මුදල් වංචා කළා කියල.අපිට කැරම් බෝඩ් ගත්ත කියල නඩු නැහැ. අපේ කව්රුවත් මෛත්‍රී ජනාධිපතිවරයාගෙන් හෝ අගමැති රනිල්ගෙන් තමන්ගෙ බරිඳට, පුතාලට, මල්ලිට තියෙන මනීමැරුම්, අහොර අයිඩෙන්ටි කාඩ්වලින් හදපු ගිණුම්වලින් සල්ලි හෙව්වට, රජයේ දේපළ වනසලා සොහොන් හදපුවට, තියෙන නඩු බේරන්න කියල ඉල්ලලා නැහැ. ඉතිං මොකටද මේ විනාශකාරී මෛත්‍රී රනිල් ආණ්ඩුව බේරන්න ව්‍යාජ උද්ඝෝෂණ කරන්නෙ? ඔබට මේ ආණ්ඩුව එලවන්න අවංකව ඕනි නම් ඇයි එහෙම ලැබුණු අවස්ථාව අතහැරියෙ? කවද්ද, කොහේදිද අපි එහෙම අවස්ථාවක් අතහැරියෙ? ඇයි පසුගිය ඔක්තෝබර් 26 ලැබුණු අවස්ථාව? උත්තරය හරමි සරළයි. ඒක ව්‍යවස්ථාපිත කුමන්ත්‍රණයක්. මෛත්‍රී ජනාධිපතිවරයා අගමැති රනිල් එක්ක තරහ වුණහම එයාගෙ ආන්ඩුවෙ අගමැතිකම පිටිපස්සා දොරෙන් අරගෙන මහින්ද මහත්තයට දෙන්න හැදුවා. ඒක කොහොමද ආණ්ඩුව එලවීමේ අවස්ථාවක් වෙනනෙ. ඒව අනිවාර්යෙන්ම පරාජය කරන්න ඕනේ. ආණ්ඩුවක් ගෙදර යවන්න ඕනෙ පැහැදිලිවම ජන වරමකින්. අනෙක ආණ්ඩුවක් ගෙදර යවනව කියන්නෙ එක්තරා විදිහකට පාලන ක්‍රමයක්ම වෙනස් කරනවා කියන එක. එහෙම නැතුව මේ වැඩේම කරන්න එක කණ්ඩායමක් වෙනුවට, තව කණ්ඩායමක් ගේන එක නෙවෙයි. ඒ හීනෙ ඉන්න උදවියට අපි ජනතාවත් එක්ක කරන මේ වැඩ පේන්නෙ බොරු වැඩ, ව්‍යාජ වැඩ විදිහට. ඒකට අපිට කරන්න දෙයක් නැහැ. මෙහෙම ඉඳහිට උද්ඝෝෂණයක් කරල, රටපුරා පෝස්ටර් ගහල, තැන් තැන්වල රැස්වීම් තියලා ආණ්ඩුව ගෙදර යවන්න පුළුවන් කියලද විශ්වාස කරන්නෙ? අපොයි නැහැ. එහෙම විකාර හීන දකින්න අපිට අවසරයක් නැහැ. හැබැයි ජනතාවත් එක්ක එකතුවෙලා අපි දකින හීනෙ සම්පූර්ණ කරගන්න ඔබ ඔය කිව්ව කාරණාත් වැදගත්. අත්‍යවශ්‍ය කාරණා. ඔබේ ඔය ඔක්කොම ප්‍රශ්න එන්නෙ පසුගිය 12 වැනිදා අපි ආණ්ඩුව ගෙදර යවන්න කරපු උද්ඝෝෂණය නිසා.ඒ නිසා අපි ඒකෙ සාර්ථකත්වය දකිනවා. ඒ උද්ඝෝෂණය රටට දැනිල තියෙනවා කියන්න ඒක හොඳ උදාහරණයක්. මේ උද්ඝෝෂණය එකම එක පියවරක් විතරයි. තව පියවර ගණනාවක් තියෙනවා. ඉතාමත් ඉක්මනින් අපි ගන්නා ඒ පියවර එක්ක ඇත්තටම ආණ්ඩු විරෝධී ජනතාව එකතුවන හැටි බලා ඉන්න. ඒ වගේම ඇත්තටම ආණ්ඩුවට විරුද්ධ කවුරුහරි ඉන්නවනම් අපි කියන්නෙ අපිත් එක්ක එන්න මේ සටනට එකතුවෙන්න. මොනවද ඒ පියවර? එකක් දෙන්නම්. දැන් අපේ පක්ෂයේ පාර්ලිමේන්තු මන්ත්‍රීවරු 6 දෙනා මේ මෛත්‍රී රනිල් ආණ්ඩුවට එරෙහිව විශ්වාසභංගයක් ගෙනත් තියෙනවා. මේ විශ්වාසභංගයේදි ඩබල් ගේම් නැති ආණ්ඩු විරෝධීන්ට පුළුවන් තමන්ගෙ අත එතැනදි ඒ යෝජනාවට පක්ෂව කෙළින් උත්සන්න. ඇයි ඔබලා හැම මොහොතකම මෛත්‍රී රනිල් ආණ්ඩුව කියන්නෙ? කෙලින්ම රනිල් වික්‍රමසිංහගෙ යූඑන්පී ආණ්ඩුව කියන්නෙ නැත්තෙ? අපි දන්නවා පොඩි දරුවො සුරංගනා කතාවලට ආසයි. පැණිරහ දේට ආසයි. ඒත් ඇත්තටම දේශපාලනය කියන්නෙ පැණිරහ කෑමක් හෝ සුරංගනා කතාවක් නෙවෙයි. අර ඔබ ඇහැව්ව වගේ ප්‍රශ්න අහන උදවියගෙ හිත රිදුණත් ඒක කියන්නම ඕනෙ. මේක මෛත්‍රී රනිල් හවුල් ආණ්ඩුව තමයි. පාස්කු ප්‍රහාරයට මෛත්‍රී වගේම රනිලුත් වග කියන්න ඕනෙ. සමහරු ආසයි අගමැති රනිල් බේරලා මෛත්‍රී ජනාධිපති වැරදිකාරයා කරන්න. තවත් අය ආසයි මෛත්‍රී ජනාධිපතිගෙ තියෙනවයි කියල තමන් හිතාගෙන ඉන්න කීර්තිය බේරලා අගමැති රනිල් වැරදිකාරයා කරන්න. ඒක පට්ටපල් බොරුවක්. පාස්කු ප්‍රහාරයට විතරක් නෙවෙයි අනෙක් හැම විනාශයකටමත් මේ දෙන්න අඩු නැතුව හවුලේ වග කියන්න ඕනෙ. මේ දෙන්නම ආණ්ඩුවෙ. දෙන්න අතර තියෙනවා කියල සමහර අය හිතාගෙන ඉන්න ගෝරි ජවිපෙ අපිටනම් වැඩක් නැහැ. ඒ නිසා බොහෝම පැහැදිලිව අපිට මේක මෛත්‍රී-රනිල් ආණ්ඩුව, අපි ගෙදර යවන්නෙ ඒක. මේ ආණ්ඩුව ගෙදර යවලා කාවද බලයට ගේන්නෙ? අපි මොකටද කාවවත් බලයට ගේන්නෙ. අපියි ජනතාවගෙන් බලය ඉල්ලන්නෙ. අපියි මේ අය ඉවත් කරල බලයට එන්නෙ. අපි ලෑස්ති නැහැ ජනතාවගේ බලය වෙන කාටවත් අරන් දෙන්න. අපි බලය ගන්නවා. හැබැයි ඒ තනියෙන් නෙවෙයි. දැන් කාටත් යූඑන්පී, ශ්‍රී ලංකා දෙකම එපා වෙලා. ඒ වෙනුවට ඒවයේ ඥාතීන් හදන පක්ෂත් එපාවෙලා. මේ හැමෝම බලාපොරොත්තුවෙන්නෙ අලුත් කණ්ඩායමක්. අපි ඒ බලාපොරොත්තු දිනවන පුළුල් පොදුජන ව්‍යාපාරයක් හදනවා. එතන අපිත් ඉන්නවා. මේ විකල්ප ව්‍යාපාරය තමයි මීළඟ මැතිවරණයෙන් දිනවන්නෙ. එහෙම පෙරමුණකට පුළුවන්ද ආණ්ඩුවක් කරන්න? ඇයි අපිට සාර්ථකව ආණ්ඩුවක් කරන්න බැහැ කියල අවිශ්වාසයක් තියෙනව ද? කොහේ හරි ලියල තියෙනවද ජවිපෙ එක්ක ආණ්ඩු කරන්න බැහැ කියලා. දැන් ඔය අවුරුදු හැත්තෑවක් රට කළේ ආණ්ඩු කරන්න පුළුවන් උදවිය ද? කට්ටිය දැන්ඔය ප්‍රශ්නෙ අහන්නෙ මේ රටේ ජනතාව විකල්ප පෙරමුණකට ආණ්ඩු බලය දෙන්න සූදානම් කියලා දැනෙන්න පටන්ගෙන තියෙන නිසයි. ඒ ගැන විචිකිච්ඡාව තියෙන උදවිය දැන් ඒ ගැන බය වෙලා. මීට කලින් මේ උදවිය කිව්වේ ජේවීපී එකට ආණ්ඩු කරන්න බැහැ කියලා. දැන් කියන්නෙ ඔය කිව්වට ජේවීපී එකට ආණ්ඩුවක් අරගෙන කරන්න පුළුවන්ද කියල. මේ ප්‍රකාශ දෙකේ වෙනස කාටත් හොඳට තේරෙනවනෙ. අපි බය නැතුව කියන්නම්. මේ මෛත්‍රී රනිල් ආණ්ඩුව ගෙදර යවන ජනතාව ඊළඟ ආණ්ඩුව දෙන්නෙ මේ හවුලෙ නෑදෑයො වෙච්ච, මේ අයගෙන් යැපිච්ච තවත් හොරු කල්ලියකට නෙවෙයි. අපි හැමදාමත් විශ්වාස කළේ මේ රටේ ජනතාව, මේ එළඹෙමින් තියෙන්නෙ මේ බහුතර ජනතාව ජනතා විමුක්ති පෙරමුණ ඇතුලත් බලවේගය විශ්වාස කරන මොහොත. ඒ හින්ද මේ මෛත්‍රී රනිල් ආණ්ඩුව පන්නන ජනතාව ඊට පස්සෙ තමන්ට ඡන්දය දෙයි කියලා ඉතිරි කල්ලිය විශ්වාස කරගෙන ඉන්නව නම් ඒක දවල් හීනයක් විතරක් වේවි. සංවාද සටහන – සිසිර යාපා ලංකා ඉරිදා සංග්‍රහය", "URL": "https://lankatruth.com/si/?p=75864", "Category": "පුවත්", "Parent URL": null}