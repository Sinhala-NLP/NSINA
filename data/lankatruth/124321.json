{"Source": "Lankatruth", "Timestamp": "October 8, 2021", "Headline": "පොහොර නැතිනම් වතුරත් එපා ගොවීන් විරෝධයේ", "News Content": "මහ කන්නයේ වීවගාව සඳහා රජය මගින් ලබා දෙන රසායනික පොහොර ගොවිජන සේවා මධ්‍යස්ථාන වෙත ලබා නොදෙන්නේ නම් වී වගාව සිදු කිරීමට අවශ්‍ය ජලය නිකුත් නොකරන්නැයි මින්නේරිය කන්න රැස්වීමේදී ගොවි සංවිධාන නියෝජිතයින් විරෝධය පළකර ඇති බව වාර්තා වේ. පොලොන්නරුව දිස්ත‍්‍රික් ලේකම් ඩබ්ලිව්.ඒ.ධර්මසිරි මහතාගේ ප‍්‍රධානත්වයෙන් හිඟුරක්ගොඩ පිහිටි මින්නේරිය ව්‍යාපාර අධිකාරී කාර්යාලයේදී මහ කන්නයට අදාළ කන්න රැස්වීම පැවති අවස්ථාවේ සියලුම ගොවි නියෝජිතයින් එක හඩින් ‘‘පොහොර නැත්නම් අපිට වතුරත් එපා’’ යනුවෙන් පවසා තිබේ. එහිදී ගොවි සංවිධාන නියෝජිතයින් පවසා ඇත්තේ වී වගාවට අවශ්‍ය රජයෙන් ලබාදෙන පොහොර මේ මස 20 වෙනිදාට පෙර අදාල ගොවිජනසේවා මධ්‍යස්ථාන වෙත නිකුත් කරන ලෙසයි. එසේ නොකරන්නේ නම් පෙර කන්න රැස්වීමේදී ගෙන ඇති තීරණයට අනුව මෙවර මාස් කන්නයේ වී වගාව සඳහා නොවැම්බර් මස පළමු වෙනිදාට මින්නේරිය වැවෙන් ජලය නිකුත් කිරීම සිදු නොකරන්නැයි ගොවි නියෝජිතයෝ දිස්ත‍්‍රික් ලේකම්වරයාගෙන් ඉල්ලා ඇත. ආණ්ඩුය තේ වගාව සඳහා රසායනික පොහොර යෙදීමට අවසර ලබා දීමට තීන්දු කිරීමත් සමග මේ වනවිට ගොවි ජනතාව පවසා සිටින්නේ වී වගාව සදහාද සියයට පනහක් හෝ රසායනික පොහොර භාවිතයට අවසර ලබා දෙන ලෙසයි. මේ වනවිට රට පුරා ගොවි බිම් සියල්ලක්ම මහ කන්නයේ වී වගාවට සූදානම් විය යුතු වුවත් මේ වනවිට බොහෝ ගොවීන් පොහොර නොමැති වීමේ අවධානම හේතුවෙන් වී ගොවිතැනින් ඉවත් වීමට සූදානමින් සිටී.", "URL": "https://lankatruth.com/si/?p=124321", "Category": "පුවත්", "Parent URL": null}