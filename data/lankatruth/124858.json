{"Source": "Lankatruth", "Timestamp": "October 21, 2021", "Headline": "කොවිඩ් සටනට කොකා පෙන්වූ ආරක්ෂක අමාත්‍යාංශ වියදම්", "News Content": "පාර්ලිමේන්තුවට ඉදිරිපත් කර තිබෙන අගෝස්තු සැප්තැම්බර් මාස දෙකට අදාළ පරිපූරක ඇස්තමේන්තු මගින් කොවිඩ් වසංගතයෙන් පීඩාවට පත්වූජනතාවට සහන සැලසීම වෙනුවෙන් වෙන් කළ අමතර මුදල් මෙන් දෙගුණයක් ආරක්ෂක අමාත්‍යාංශවලට ලබා ගෙන ඇත.  දිස්ත්‍රික් 25 වෙසෙන ජනතාවගෙන් අඩු ආදායම් ලබන ජනතාවට රුපියල් 2000/-ක දීමනාව ලබාදීම සඳහා රුපියල් කෝටි 350ක් වෙන්කර තිබේ. මේ අතර ශ්‍රී ලංකා යුධ හමුදාව මගින් ක්‍රියාත්මක කරන ලද කොවිඩ් වැළැක්වීමේ ක්‍රියාමාර්ගවලට යනුවෙන් සඳහන් කර රුපියල් කෝටි 20ක් වෙන් කර ඇත. ඊට අමතරව ජාතික ආරක්ෂාව පිළිබඳ අයවැය යෝජනා අංක 01 ක්‍රියාත්මක කිරීම යනුවෙන් සඳහන් කළ රුපියල් කෝටි 745කට අධික මුදලක් වෙන් කර තිබේ. ඊට අමතරව මහජන ආරක්ෂක අමාත්‍යංශයට රුපියල් 16 ලක්ෂයකට අධික මුදලක් ද වෙන්කර ගෙන ඇත.  ආරක්ෂක අමාත්‍යංශය යටතේ තිබෙන ආයතනවලට මෙම අමතර මුදල් වෙන්කර ගෙන තිබෙන්නේ මෙම වසර වෙනුවෙන් අයවැයෙන් රුපියල් කෝටි 50,761 අති විශාල මුදලක් වෙන්කර දී තිබෙන අතරය. ආරක්ෂක අමාත්‍යංශය සහ අභ්‍යන්තර ආරක්ෂක රාජ්‍ය අමාත්‍යංශය යන අමාත්‍යංශ දෙක වෙනුවෙන් මෙම මුදල අයවැයෙන් වෙන් කර දී ඇත.", "URL": "https://lankatruth.com/si/?p=124858", "Category": "ආර්ථික පුවත්", "Parent URL": null}