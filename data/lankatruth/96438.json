{"Source": "Lankatruth", "Timestamp": "September 15, 2020", "Headline": "පෞරාණික ගොඩනැගිල්ල ඩොසර් කර මාසදෙකයි… අපරාධකරුවන් තවමත් නිදැල්ලේ…", "News Content": "ඓතිහාසික කුරුණෑගල රාජධානියේ ජීවමාන සාක්ෂියක් ලෙස පැවති පෞරාණික බුවනෙකබාහු රාජ මණ්ඩපය යැයි සැලකෙන ගොඩනැගිල්ල කඩා දමා මේ වනවිට මාසදෙකක් ගතවන බවත් මෙතෙක් ඊට වගකිවයුතු වරදකරුවන් අත්අඩංගුවට ගෙන නැති බවත් මාලිමාව පක්ෂයේ කුරුණෑගල දිස්ත්‍රික් නායක නාමල් කරුණාරත්න මහතා අද (15) පෙරවරුවේ එම එම පෞරාණික ගොඩනැගිල්ල ඉදිරිපිට සිට පැවැත්වූ මාධ්‍ය සාකච්ඡාවකදී අවධාරනය කළේ ය. මෙම ගොඩනැගිල්ල පසුගිය ජුලි 14 වනදා රාත්‍රියේ ඩෝසර් කර කඩා විනාශ කිරීම සම්බන්ධයෙන් කුරුණෑගල නගර සභාවේ නගරාධිපති තුෂාර සංජීව විතාරණ මහතාට එරෙහිව පැමිණිලි කිහිපයක්ම ගොනු වී ඇතති බවත් ඒ සම්බන්ධයෙන් තවමත් පොලිසිය නිසි ක්‍රියාමාර්ග ගෙන නැති බවත් නාමල් කරුණාරත්න මහතා අවධාරණය කළේ ය. මෙම ගොඩනැගිල්ල කඩා දැමීම සම්බන්ධයෙන් කුරුණෑගල නගර සභාවේ නගරාධිපති තුෂාර සංජීව විතාරණ මහතා වහාම අත්අඩංගුවට ගෙන අධිකරණයට ඉදිරිපත් කිරීමට වැඩබල පොලිස්පතිවරයාට සහ කුරුණෑගල පොලිස් ස්ථානාධිපතිවරයාට නියෝගයක් නිකුත් කරන්නැයි ඉල්ලා තමන් අභියාචනාධිකරණයට ඉදිරිපත් කළ පෙත්සම ඉදිරියේදී විභාගයට ගැනීමට නියමිත බවද මෙම මාධ්‍ය හමුවේදී නාමල් කරුණාරත්න මහතා අවධාරණය කළේ ය.", "URL": "https://lankatruth.com/si/?p=96438", "Category": "පුවත්", "Parent URL": null}