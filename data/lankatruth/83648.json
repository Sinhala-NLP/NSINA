{"Source": "Lankatruth", "Timestamp": "October 21, 2019", "Headline": "මහජන බැංකුවේ මූල්‍ය වංචාවක් ගැන හේමසිරි ප්‍රනාන්දුගෙන් පැය 8ක් ප්‍රශ්න කරයි", "News Content": "මහජන බැංකුවේ පරිගණක පද්ධතිය සවි කිරීමේදී සිදුව ඇතැයි පැවසෙන මහතා පරිමාණ මූල්‍ය වංචාවක් සම්බන්ධව සාක්ෂි ලබාගැනීම සඳහා, රක්ෂිත බන්ධනාගාර ගතකර සිටින හිටපු ආරක්ෂක ලේකම් හේමසිරි ප්‍රනාන්දු මහතා අද(21) ජනාධිපති පරීක්ෂණ කොමිසම හමුවේ පෙනී සිටියේය. එහිදී හිටපු ආරක්ෂක ලේකම්වරයාගෙන් පැය 8ක පමණ කාලයක් සාක්ෂි සටහන් කරගෙන තිබේ. 2016 – 2017 කාලය තුළ මහජන බැංකුවේ පරිගණක පද්ධතිය සවිකිරීමේදී සිදුව ඇති මහා පරිමාණ මූල්‍ය වංචාවක් සම්බන්ධව ලැබී ඇති පැමිණිල්ලකට අදාල විමර්ශන සඳහා සාක්ෂි ලබාගැනීමට, එවකට මහජන බැංකුවේ සභාපතිවරයෙකු ලෙස කටයුතු කළ හේමසිරි ප්‍රනාන්දු මහතා කැඳවා තිබිණි. පාස්කු දින ප්‍රහාරය සම්බන්ධව සිය රාජකාරිමය වගකීම් සාපරාධී පැහැරහැරීමට ලක්කර ඇතිබවට වන චෝදනාව හේතුවෙන් හේමසිරි ප්‍රනාන්දු මහතා මේ වනවිට රක්ෂිත බන්ධනාගාර ගතකර ඇත.", "URL": "https://lankatruth.com/si/?p=83648", "Category": "පුවත්", "Parent URL": null}