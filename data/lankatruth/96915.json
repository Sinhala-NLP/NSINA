{"Source": "Lankatruth", "Timestamp": "October 3, 2020", "Headline": "පසුගිය මාස 10ට පුද්ගලයින් 779ක් සියදිවි නසාගෙන…", "News Content": "මේ වසරේ (2020) මේ දක්වා ගතවු මාස 10 තුළ පමණක් මෙරට පුද්ගලයින් 779 දෙනෙකු සියදිවි හානි කර ගෙන ඇති බවත් ඉන් වැඩිම පිරිස පිරිමි පුද්ගලයින් බවත් සුමිත්‍රයෝ සංවිධානය අනාවරණය කරයි. විශේෂයෙන් මෙරට පිරිම පුද්ගලයින් විශාල පිරිසක් ආර්ථික හා රැකියා අර්බුධ හේතුවෙන් සියදිවි නසාගන්නා තත්වයට පත්ව ඇති බව එම සංවිධානය අනාවරණය කරයි. සුමිත්‍රයෝ සංවිධානය සිදුකළ නවතම සමික්ෂණ වාර්තාවට අනුව සියදිවි නසාගත් පුද්ගලයින් 779 දෙනා අතරින් 635 දෙනෙකුම පිරිමි පුද්ගලයන් වන අතර ඉතිරි 144 දෙනා කාන්තාවෝ වෙති. රැකියාවේ අනාරක්ෂිතභාවය, පවුල හා සම්බන්ධ අවශ්‍යතාවන් සපුරාගැනීමට නොහැකි වීම, ණය ගැනීම් මත පදනම් වු පිඩනය හේතුවෙන් සියදිවි නසා ගැනීම් ඉහළ මට්ටමක පවතින බව එම සමීකෂණයෙන් අනාවරණය කරයි. කාන්තාවන් වැඩි පිරිසක් ගෘහස්ත හිංසනය හේතුවෙන් හටගන්නා මානසික පීඩනයන් නිසා සියදිවි නසා ගැනීමට පෙළඹි ඇති බව සඳහන් වේ. ගෘහස්ත හිංසනයද ආර්ථික අර්බුදයේම ප්‍රතිඵලයක් යැයි ආර්ථික විශ්ලේෂකයෝ සඳහන් කරති. සමස්ථ සියදිවි නසාගැනීම්වලින් වැඩි පිරිසක් අනුරාධපුර, වව්නියාව, මොනරාගල ඇතුළු ග්‍රාමීය ප්‍රදේශවල අඩු අදායම් ලාභි පවුල් ආශ්‍රිතව සිදුව ඇති බවත් මේ වනවිට විවිධ ගැටලු හේතුවෙන් සියදිවි නසා ගැනීමට අරමුණු කරගත් විශාල පිරිසක් උපදේශන සේවා ලබාගනිමින් සිටින බවත් එම සමීක්ෂණ සඳහන් කරයි. මත්ද්‍රව්‍ය හා කාර්යය බහුල ජිවිතය තුළ එකිනෙකාගේ කෙරෙහි දක්වන අවධානය, තේරුම් ගැනීම ගිලිහි යාමේ මෙම අවාසනාවන්ත තත්වයට හේතු වී ඇති ජාතික මානසික සෞඛ්‍ය විද්‍යාතනය සඳහන් කරයි. ජාතික මානසික සෞඛ්‍ය විද්‍යාතනයේ ජ්‍යෙෂ්ඨ විශේෂඥ මනෝ වෛද්‍ය කපිල රණසිංහ මහතා පැවසුවේ පුද්ගලයෙකුට ඇති වන මානසික පීඩනය මරණයකින් කෙළවර වීම සහසම්බන්ධතාව ප්‍රගුණ කරන සමාජයකට නැවැත්විය හැකි බවය. එහෙත් ආර්ථික විශ්ලේෂකයන් පවසන්නේ සංකීර්ණ සහ අර්බුදකාරී ආර්ථික වටපිටාවක් තුළ සහසම්බන්ධතා, මානව බැඳීම් සහ එකිනෙකා කෙරෙහි පවතින ස්වයං සමාජ ආරක්ෂණ ක්‍රියාවලිය බිඳ වැටී ඇති බැවින් පවතින ආර්ථික රටාව වෙනස් නොවන තාක්කල් උක්ත තත්වයන් වෙනස් නොවන බවයි.", "URL": "https://lankatruth.com/si/?p=96915", "Category": "පුවත්", "Parent URL": null}