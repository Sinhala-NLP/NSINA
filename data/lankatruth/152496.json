{"Source": "Lankatruth", "Timestamp": "October 1, 2023", "Headline": "“දූෂිත පාලනය පලවා හැරීමට එකාවන්ව ජාතික ජන බලවේගය වටා ඒකරාශී විය යුතුයි“ – රියර් අද්මිරාල් ෆ්‍රෙඩ් සෙනෙවිරත්න", "News Content": "අපේ දරු පැටවුන් සමඟ මනුෂ්‍යයන් ලෙස මේ රටේ ජීවත්වීමට නම් දූෂිත පාලනය පළවා හැරීමට සියලු දෙනාම එකාවන්ව ජාතික ජන බලවේගය වටා ඒකරාශී විය යුතු බව නාවික හමුදාවේ විශ්‍රාමික රියර් අද්මිරාල් ෆ්‍රෙඩ් සෙනෙවිරත්න පෙන්වා දෙනු ලැබීය.  විශ්‍රාමික රියර් අද්මිරාල්වරයා මේ බව පෙන්වා දෙනු ලැබුවේ ඊයේ (සැප්.30) පොලොන්නරුවේ පැවති විශ්‍රාමික ත්‍රිවිධ හමුදා සාමුහිකයේ සමුළුව  අමතමින් ය. ඔහු එහිදී වැඩි දුරටත් පළ කළ අදහස් පහත දැක්වේ.   “වසර ගණනාවක් රට පාලනය කළ දෙගොල්ලන්ගෙන්ම අපි හැමදෙනාම පීඩාවට පත්ව සිටින නිසා, ඔවුන්ව පළවා හැරීමට අප සියලු දෙනාටම අවශ්‍යයි. මනුෂ්‍යත්වය, සමාජ සාධාරණත්වය, සහ ප්‍රජාතන්ත්‍රවාදය පෙරටුකොට ගත් ජාතික ජන බලවේගයේ රජයක් පිහිටුවන්න අපි සියලු දෙනාම එකතු වී ඉන්නවා. මේ වන විට අපි සියලුදෙනාටම කුසට අහරක් අහිමි කර සමහර මධ්‍යම පංතියේ පවුල්වල අය පවා වේල් දෙකකට සීමාකර වැඩියෙන් නිදාගැනීමට පෙළඹී තිබෙනවා. අපිට මාලිගා අවශ්‍ය නැතත් හිසට සෙවණක් තියෙන්න ඕනෑ. අපේ දරු පැටවුන් එක්ක මනුෂ්‍යයෙක් ලෙස ජීවත් වෙන්න එවැනි නිවහනක් හදා ගැනීමේ අවස්ථාව අපි කීදෙනෙකුට හිමි වී තිබෙනවාද? ඒවගේම ජීවත් වීමට රැකියාවක් වගේම ප්‍රමාණවත් විශ්‍රාම වැටුපක් අවශ්‍ය වුවත් අපි කිසිකෙනෙකුට එවැනි ආදායමක් ලැබෙන්නේ නැහැ. ඒ වගේම අපේ දරුවන්ටත් අධ්‍යාපන කටයුතු කරගෙන යන්න නොහැකි තත්වයකුත් අසනීපයකදී ප්‍රතිකාර ලබාගැනීමේ ප්‍රශස්ත ඉඩකඩකුත් තිබෙන්න ඕනෑ. නමුත් සෞඛ්‍ය බාර ඇමතිවරයා කියන්නේ රෝහල් ළඟම මල්ශාලාත් පවත්වාගෙන යන බවයි. ඒ වගේම පොදු මගී ප්‍රවාහන සේවය යහපත් ආකාරයෙන් ක්‍රියාත්මක වීමත් අත්‍යවශ්‍යයි. විදුලිය, ගෑස් සහ ජලය දරාගත හැකි මිලකට ලබාගත හැකියාව තිබිය යුතුයි. නමුත් අද මොකද වෙලා තිබෙන්නේ. මනුෂ්‍යයන්ට ජීවත් වෙන්න අත්‍යවශ්‍යම කරුණු කිහිපයක් මම ඒ සඳහන් කළේ. සමහර අත්‍යවශ්‍ය දේවල් අපටම සපයා ගත හැකි වුවත්, සමහර දේවල් සපයා ගන්න යාන්ත්‍රණයක් හදන්නයි පාලකයන් පත්කර ගන්නේ. ඔවුන්ගේ වගකීම වන්නේ නිසි කළමනාකරණයෙන් අදාළ ආයතන පවත්වාගෙන යමින් නිසි යටිතල පහසුකම් සහිතව සපයා දීමයි. නමුත් අද මේ රටේ පාලකයන්ගේ බල්ලන් පවා ආහාර ගන්නේ ඔබේත් මගේත් බදු මුදල්වලින්. නමුත් අපට රස කෑම වේලක් කන්න පෙරුම් පුරන්න සිදු වී තිබෙනවා. අපට හිසට සෙවණත් තිබුණත් නැතත් අපේ බදු මුදල්වලින් ඔවුන් මාලිගා ලබාගෙන තිබෙනවා. අපිට රැකියා නැතත් ඔවුන්ට විශාල ආදායමක් ලැබෙන රැකියා තිබෙනවා. අපේ දරුවන්ට අධ්‍යාපනය නැති වුණාත් ඔවුන්ගේ දරුවන්ට මේ රටේ පමණක් නොවෙයි විදේශවල පවා අධ්‍යාපනය ලබන්න හැකියාව තිබෙනවා. ඊර්ෂ්‍යාවක් නොවෙයි, මම මේ සැසඳීමක් පමණයි කරන්නේ. ඒ අයගේ අසනීපවලට බෙහෙත් ගන්නේ ඉන්දියාවෙන් හෝ සිංගප්පූරුවෙන්. ඔබත් මමත් කොච්චියේ එල්ලිලා, බස් එකේ එල්ලිලා ජීවිත අවදානමේ හෙළා, ගමන් කළාට ඔබේත් මගේත් බදු මුදල්වලින් ඔවුන් ලක්ෂ 500- 800 වාහනවලින් ගමන් කරන්නේ. ඔවුන් විදුලිය, ජලය, ගෑස් ලබාගන්නෙත් අපේ බදු මුදල්වලින්. ඔවුන්ගේ ප්‍රධාන බලාපොරොත්තුව වංචාවෙන්, දූෂණයෙන් මුදල් ගරා ගැනීමේ දේශපාලන සංස්කෘතියට ඇතුල් වීමයි. ප්‍රාදේශීය දේශපාලකයන් ලෙස සරල ආකාරයට එන ඔවුන් වසර කිහිපයකින් ඉතාමත් සුඛෝපභෝගී ජීවිත ගතකරනවා. මේ ප්‍රදේශයේ ජීවත් වෙන අයට කැලයෙන් උදලු මිටක් කපාගන්න නොහැකි වුවත්, ඔවුන් රජයේ දේපොළ කොල්ලකමින් පරම්පරා ගණනාවකට හම්බකරගෙන තිබෙනවා. එවැනි දූෂිත පාලනයක් පලවා හැරීමට අපි සියලුදෙනාම එකාවන්ව ජාතික ජන බලවේගය වටා ඒකරාශී විය යුතුයි.“", "URL": "https://lankatruth.com/si/?p=152496", "Category": "පුවත්", "Parent URL": null}