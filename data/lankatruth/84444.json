{"Source": "Lankatruth", "Timestamp": "October 31, 2019", "Headline": "2050 දී ගෝලීය වෙරළ තීර අහිමිවී යාමේ අවධානමක්", "News Content": "අද සිදුකෙරෙන මානව ක්‍රියාකාරකම් අනුව 21 වැනි සියවස මැද භාගයේදී ගෝලීය වෙරළ තීර සිතියම්වලින් ඉවත්වනවාද නැද්ද යන්න තීරණය වන බව විද්‍යාඥයෝ පවසයි. ඇමරිකා එක්සත් ජනපදයේ පර්යේෂණ කණ්ඩායමක් වන ක්ලයිමේට් සෙන්ට්‍රල් ආයතනයේ විද්‍යාඥයින් පිරිසකගේ මූලිකත්වයෙන් සිදුකල අධ්‍යනයකින් පසු මෙම කරුණු හෙළිකර තිබේ. විද්‍යාඥයින් වැඩිදුරටත් පෙන්වා දෙන්නේ වසර 2050 වනවිට මිලියන 300කගේ වාසස්ථාන පිහිටා ඇති වෙරළබඩ කලාපය මුහුදු ජලයෙන් යටවීමේ අවධානමක් පවතින බවය. එසේම විනාශකාරී කුණාටු, දැඩි සුළි සුළං තත්ව සහ මුහුදු මට්ටම ඉහළ යෑම සිදුවිය හැකි බවත් ඉන් වැඩිම බලපෑමක් සිදුවනුයේ ආසියානු මහද්වීපයට බවත් එම අධ්‍යනවලින් හෙළිව තිබේ. අධික කාබන් විමෝචනයත් සමඟ සිදුවන ගෝලීය උෂ්ණත්වයේ ඉහළ යෑම මෙම තත්වය ඇතිවීම තීව්‍ර කිරීමට සමත්ව තිබේ. එබැවින් අද දිනයේ සිදුකෙරෙන මානව ක්‍රියාකාරකම් අනාගත පරම්පරාවලට වෙරළ තීරයක් දැක ගැනීමට හැකිවනවාද යන්න තීරණය කළ යුතු බව විද්‍යාඥයෝ පෙන්වා දෙති. චීනය, බංගලාදේශය, ඉන්දියාව, වියට්නාමය, ඉන්දුනීසියාව සහ තායිලන්තය යන රටවල ජනගහනයෙන් තුනෙන් දෙකකට වැඩි පිරිසකට මෙම ජල ගැලීම් හේතුවෙන් වාසස්ථාන අහිමිවී යනු ඇත. එසේම බැංකොක්, හොංකොං, ෂංහායි, තායිෂූ, සුරබයා, ඩකා, මුම්බායි, හෝ චි මින් සහ ඔසාකා ආදී මිලියන ගණනක් ජීවත්වන නගර අවදානම් ගංවතුර කලාප ලෙස එම අධ්‍යන වාර්තාවේ සඳහන් කර ඇත.", "URL": "https://lankatruth.com/si/?p=84444", "Category": "පරිසර", "Parent URL": null}