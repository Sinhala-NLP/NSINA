{"Source": "Lankatruth", "Timestamp": "January 27, 2020", "Headline": "ට‍්‍රම්ප්ගේ ඡන්දෙට ලංකාව බිලි වෙයි", "News Content": "මෙම වසරේ පැවැත්වෙන ඇමෙරිකානු ජනාධිපතිවරණයට ඉදිරිපත් වී සිටින ඩොනල්ඞ් ට‍්‍රම්ප්ගේ මැතිවරණ ප‍්‍රකාශනයේ තීරණාත්මක තුරුම්පුවක් ලෙස යොදා ගැනීම සඳහා මෙරට මහා මැතිවරණයෙන් පසුව ස්ථිර වශයෙන් ම ‘සෝෆා’ (හමුදා තත්ත්ව) ගිවිසුම අත්සන් කරන බව තහවුරු වී තිබේ. පසුගිය සතියේ මෙරට නිල සංචාරයක යෙදුණු ඇමෙරිකානු රාජ්‍ය දෙපාර්තමේන්තුවේ දකුණු හා මධ්‍යම ආසියානු කලාපය භාර සහකාර රාජ්‍ය ලේකම් ඇලිස් ජී. වෙල්ස් මේ බව ප‍්‍රකාශ කර තිබේ. මෙරට නිල සංචාරය නිම කර කටුනායක ගුවන්තොටුපළින් නික්මීමට ආසන්නයේ තෝරා ගත් මාධ්‍යවේදීන් හමුවේ ‘සෝෆා’ ගිවිසුම අත්සන් කිරීම ස්ථිර බව ප‍්‍රකාශ කර ඇත. මෙරට ඇමෙරිකානු තානාපති කාර්යාලය විසින් අදාළ මාධ්‍යවේදීන් සීමිත පිරිසක් තෝරා සහකාර රාජ්‍ය ලේකම්වරිය සමඟ ගුවන්තොටුපළ කරා රැගෙන ගොස් ඇත. ඔවුන්ගෙන් සමුගැනීමේ ප‍්‍රකාශය කරමින්, මෙරට මැතිවරණයෙන් පසුව ස්ථිර වශයෙන් ම ‘සෝෆා’ ගිවිසුම අත්සන් කරන බව ඇය විසින් තහවුරු කර තිබේ. ඒ පිළිබඳ ප‍්‍රධාන ප‍්‍රවෘත්ති මඟින් හෙළි නොකර සිටීමට එම මාධ්‍යවේදීන් ඉතා පරිස්සමින් ක්‍රියා කර තිබිණි. මේ අතර සහකාර රාජ්‍ය ලේකම්වරිය ජනාධිපති ගෝඨාභය රාජපක්‍ෂ වෙත ඇමෙරිකානු ජනාධිපති ඩොනල්ඩ් ට‍්‍රම්ප්ගේ රහසිගත ලිපියක් භාර දී තිබිණි. ආණ්ඩුවේ නායකයන් වන ජනාධිපතිවරයා, අගැමතිවරයා සහ විදේශ ඇමතිවරයාට අමතරව විපක්‍ෂ නායක, සජිත් ප්‍රේමදාස සහ දෙමළ ජාතික සන්ධානයේ නායක ආර්. සම්බන්ධන් යන විපක්‍ෂයේ නායකයන් ද හමු වී සහකාර රාජ්‍ය ලේකම්වරිය විසින් සාකච්චා පවත්වනු ලැබ තිබිණි. එසේ කරන ලද සාකච්ඡා කිසිවක් පිළිබඳව ආණ්ඩුව හෝ විපක්‍ෂයේ දේශපාලන නායකයෝ හෝ නිල වශයෙන් කිසිවක් හෙළි නොකර සිටිති. එළැඹෙන ඇමෙරිකානු ජනාධිපතිවරණය වෙනුවෙන් තරග කිරීමට නියමිත ඩොනල්ඞ් ට‍්‍රම්ප් මේ වනවිට ද ජාත්‍යන්තර මට්ටමින් මැතිවරණ අපචාර සිදු කිරීම පිළිබඳ දෝෂාභියෝගයකට මුහුණ දී සිටී. ප‍්‍රතිවාදී අපේක්‍ෂකට එරෙහිව ප‍්‍රහාර එල්ල කිරීමට යුක්‍රේන රාජ්‍යයෙන් ආධාර ඉල්ලීම පිළිබඳව දෝෂාභියෝග චෝදනාව එල්ල වී ඇත. ඇමෙරිකානු ඡන්දදායකයන් අතර කරන ලද සමීක්‍ෂණයකින් හෙළි වී තිබෙන්නේ, 51%ක් දෙනා දෝෂාභියෝගයෙන් ට‍්‍රම්ප් පරාජය කළ යුතු ය යන ස්ථාවරය දරන බවයි. මෙවැනි තත්ත්වයක් තුළ ජාත්‍යන්තර වශයෙන් යොදන වෙනත් උපක‍්‍රම තුළින් යළි බලයට පත් වීමට ට‍්‍රම්ප් උත්සාහ කරමින් සිටී. ප්‍රියදර්ශන දයාරත්න – ලංකා ඉරිදා සංග්‍රහය", "URL": "https://lankatruth.com/si/?p=89041", "Category": "පුවත්", "Parent URL": null}