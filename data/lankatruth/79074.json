{"Source": "Lankatruth", "Timestamp": "August 14, 2019", "Headline": "ශ්‍රී ලංකාව තමන්ගේ පරම්පරාවෙන් පැවත එන උරුමය යැයි සිතන පාලකයන්ට 18දා පණිවුඩයක් ලබාදෙනවා…", "News Content": "ජාතික ජන බලවේගය වෙනුවෙන් ලක්ෂයක ජනකායක් ගාලු මුවදොර පිටියට ගෙනෙමින් ශ්‍රී ලංකාව තමන්ගේ පරම්පරාවෙන් පැවත එන උරුමය යැයි සිතන පාලකයන්ට ලබන 18 වැනිදා පණිවුඩයක් ලබාදෙන බව පේරාදෙණිය විශ්වවිද්‍යාලයේ මහාචාර්ය ලියනගේ අමරකීර්ති මහතා පැවසයි. “හෙටක් තියෙන රටක්” මැයෙන් ජාතික ජන බලවේගය පසුගියදා සංවිධානය කළ සම්මන්ත්‍රණයක් මහනුවර පුෂ්පදාන ශාලාවේදී පැවැති අවස්ථාවේදි ඔහු මේ බව කීය. පක්ෂ යහ සංවිධාන 30කට වැඩි සංඛ්‍යාවක් එක්ව පිහිටුවාගත් ජාතික ජන බලවේගයේ සම්න්ත්‍රණ මාලාවේ, පළමු සම්මන්ත්‍රණය ලෙස එය පැවැත්විණි. එහිදී අදහස් දැක්වූ මහාචාර්ය ලියනගේ අමරකීර්ති මහතා, “ජාතික විද්වත් සංවිධානය ලෙස අපි ජාතික ජන බලවේගයට සහාය දෙන්න තීරණය කළා. විද්වත් සංවිධානයේ අපි මහනුවර දිස්ත්‍රික්ය පුරාම ඇවිදලා මිණිස්සු එක්ක කතා කළා. කාන්තාවන් විශාල ප්‍රමාණයක් අප සමග එකතු වී සිටීම අප ලද ජයග්‍රහණයක්. අපි විද්වත් කියලා අදහස් කරන්නේ විශ්වවිද්‍යාල මහාචාර්ය, ආචාර්යවරු, නීතීඥවරු, කලාකරුවෝ කියන නිල වෘත්තීකයන් විතරක් නෙමෙයි. තමන් ජීවත් වන පරිසරය තුළ අලුත් දැනුමක් සොයාගෙන යන සියලු දෙනා විද්වතුන්. ජාතික ජන බලවේගය නැගී සිටින බව දැනගෙන අනිත් පාර්ශව විවිධ සංවිධාන හදාගැනීමේ උත්සහයක් තියෙනවා. ජාතික විද්වත් සංවිධානය කියන්නේ ජන බලවේගය තියෝජනය කරන එත සංවිධානයක් විතරයි. මෙය පුළුල් සංවිධාන 31කින් සැදුම්ලත් සංවිධානයක්, මේ සියලු ප්‍රගතිශීලීන්ට ආමන්ත්‍රණය කරමින් අපේක්ෂාවේ සහ බලාපොරොත්තුවේ දේශපාලනයක ඇරඹුමක්. 18 වෙනිදා කියලා දවසක් එනවා. අපි සැලසුම් කරලා තියෙනවා ජාතික ජන බලවේගය නමින් ලක්ෂයක් ජනයා කොළඹ ගාලු මුවදොර පිටියට ගෙනත් අලංකාර රැලියක් පවත්වන්න. මොකටද අපි එහෙම ගේන්නේ? අපේ පළමුවෙනි අරමුණ අපේක්ෂාභංගත්වයේ දේශපාලනය වෙනුවට, අපේක්ෂාවේ සහ සුබවාදී දේශපාලනය කිරීම සඳහා අපි තුළම නිදා සිටින නිදහස්කාමී මිනිසා ඇහැරවීමේ රැලිය. අවුරුදු 71ක් මේ රට පාලනය කරපු පවුල් කිහිපයට අපි කියනවා, ඒ වගේම මේ රට තමන්ගේ පරවේණි උරුමය කියලා හිතන පාලකයන්ට ලබන 18 වැනිදා අපි පණිවුඩයක් දෙනවා. මහජන අපෙක්ෂාවේ අලුත් දේශපාලනය ආරම්භ ආරම්භ වෙලා කියලා අපි කියනවා. ප්‍රබල ජනතා විමුක්ති පෙරමුණ අපට දේශපාලන ශක්තිය සපයනවා. කාන්තා හඬ ජාතික ජන බලවේගය තුළ ඇහෙන්න ඕනා. ඔබ අසන්නට බලා සිටි ජනාධිපති අපේක්ෂකයාගේ නමත් අපි එදාට කියනවා. නීතීඥ මහත්මයෙක් මට කතා කරලා කිව්වා මේ වතාවේ ජනාධිපතිවරණයේදී දෙවැනි මනාපය ගණන් කරන්නට සිදුවෙයි කියලා. අපි ඔබට ආරාධනා කරනවා අපිත් එක්ක එකතුවෙන්න කියලා.” යැයි පැවසීය. මෙම සම්මන්ත්‍රණයේදී ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල්කාන්ත, වමේ කේන්ද්‍රය නියෝජනය කරමින් නීතීඥ ලාල් විජේනායක, නීතීඥ ෆයිසර් අලී සහ විප්ලවීය සමාජවාදී කේන්ද්‍රයේ වසන්ත දිසානායක යන මහත්වරුද අදහස් දැක්වූහ. අද", "URL": "https://lankatruth.com/si/?p=79074", "Category": "පුවත්", "Parent URL": null}