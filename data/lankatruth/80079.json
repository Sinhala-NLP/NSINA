{"Source": "Lankatruth", "Timestamp": "August 30, 2019", "Headline": "මහින්දානන්ද සහ නලීන් ප්‍රනාන්දුට එරෙහි කැරම්බෝඩ් නඩුව ඔක්තෝබර් 4ට කල්යයි", "News Content": "පසුගිය ජනාධිපතිවරණ සමයේ රුපියල් මිලියන 53ක් රජයට පාඩු කරමින් කැරම්බෝඩ් ඇතුළු ක්‍රීඩා උපකරණ තොගයක් ආනයනය කර, ජනාධිපති අපේක්ෂක මහින්ද රාජපක්ෂ මහතාගේ ප්‍රචාරණ ව්‍යාපාරයට සහය පිනිස බෙදා දී ඇතැයි හිටපු ක්‍රීඩා අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට සහ සතොස ආයතනයේ හිටපු සභාපති නලීන් ප්‍රනාන්දු මහතාට එරෙහිව පවතින නඩුව ඔක්තෝබර් මස 4 වැනිදා යළි කැඳවන ලෙස කොළඹ ත්‍රිපුද්ගල විශේෂ මහාධිකරණය අද(30) නියම කර තිබේ. සිද්ධියට අදාල නඩුව අද කැඳවා තිබූ අවස්ථාවේ පැමිණිලිකාර අල්ලස් කොමිසම විසින් එම නඩුවට අදාල ලේඛන ගොනු කිහිපයක් විත්ති පාර්ශ්වය වෙත ලබාදී තිබේ. ත්‍රිපුද්ගල විනිසුරු මඬුල්ලේ සභාපති විනිසුරු ආර්.ගුරුසිංහ මහතා අද දින අධිකරණය හමුවේ පෙනී සිට නැති අතර එහි සාමාජික විනිසුරුවරුන් වන ශෂී මහේන්ද්‍රන් සහ අමල් රණරාජා යන මහත්වරුන්ගෙන් සමන්විත විනිසුරු මඬුල්ලක් හමුවේ විභාගයට ගෙන ඇත. අල්ලස් කොමිසම වෙනුවෙන් පෙනීසිට නීතීඥ අසාද් නවාවි මහතා අධිකරණය හමුවේ ඉල්ලීමක් කරමින් ප්‍රකාශ කර ඇත්තේ මෙම නඩු කටයුත්ත දිනපතා විභාගයට ගැනීමට නියමිත බැවින් විත්තිකරුවන්ගේ පැමිණීම ඉතා අවශ්‍ය වන බවත් ඔවුන්ගේ විදෙස් ගමන් තහනම් කරමින් නියෝගයක් නිකුත් කරන ලෙසත් ය. එහිදී විත්තියේ නීතීඥවරන් පවසා සිටියේ ත්‍රිපුද්ගල විනිසුරු මඬුල්ලක් හමුවේ එම ඉල්ලීම සළකා බැලීම සුදුසු බවය. ඒ අනුව නඩුව ලබන ඔක්තෝබර් 4 වැනිදා දක්වා කල් තැබීමටත් එදිනට එම ඉල්ලීම සළකා බැලීමටත් නියම විය. එසේම විත්තිකාර පාර්ශ්වය වෙත ලබාදුන් ලිපි ගොනුවල අඩුපාඩු ඇත්නම් එදිනට ඉදිරිපත් කරන ලෙස ද විනිසුරු මඬුල්ල පවසා තිබේ. 2014 වසරේ සැප්තැම්බර් මස පළමු වැනදා සහ එම වසරේ දෙසැම්බර් මස 31 වනදා දක්වා වූ කාලසීමාව තුළ පැවති ජනාධිපතිවරණය ඉලක්ක කර ගනිමින් ස.තො.ස ආයතනය හරහා ආනයනය කරන ලද රුපියල් මිලියන පනස් තුනක් පමණ වටිනා කැරම්බෝඩ් දහහතර දහසක් සහ දාම් ලෑලි එකොළොස් දහසක් මහින්ද රාජපක්ෂ මහතාගේ දේශපාලන ක්‍රියාකාරකම් සඳහා බෙදා හැරීම තුළින් රජයට පාඩුවක් සිදු කළේ යැයි චෝදනා කරමින් අල්ලස් කොමිසම විසින් හිටපු ක්‍රීඩා අමාත්‍ය මහින්දානන්ද අලුත්ගමගේ සහ ස.තො.ස ආයතනයේ හිටපු සභාපති නලින් ප්‍රනාන්දුට එරෙහිව මෙම නඩුව ගොනුකර තිබේ.", "URL": "https://lankatruth.com/si/?p=80079", "Category": "පුවත්", "Parent URL": null}