{"Source": "Lankatruth", "Timestamp": "June 27, 2019", "Headline": "මිල්කෝ පෞද්ගලීකරණය කිරීමේ ආණ්ඩුවේ වුවමනාව පරාජය කරනවා", "News Content": "දේශීය කිරි කර්මාන්තයේ හදවත බඳු මිල්කෝ ආයතනය පුද්ගලිකකරණය කිරීමේ පිඹුරුපත් සකසමින් සිටින ආණ්ඩුව අදාල තීරණය හකුලා නොගතහොත් දිවයින පුර සිටින කිරි ගොවින් කොළඹට කැඳවා දැවැන්ත විරෝධයතාවයක් පවත්වන බව කිරි ගොවින් සුරැකීමේ ජාතික සංවිධානය විසින් අද(27) දින දඹුල්ලේ පැවති මාධ්‍ය හමුවකදී ප්‍රකාශ කලේය. එම කිරි ගොවි සම්මේලනයේ ජාතික සංවිධායක සුසන්ත කුමාර, පොලොන්නරුව දිස්ත්‍රික් සභාපති අශෝක කරුණාරත්න, අනුරාධපුරය දිස්ත්‍රික් සභාපති සුසන්ත ප්‍රනාන්දු, කුරුනගල් දිස්ත්‍රික් සභාපති සිරිල වික්රමරතන, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න යන මහතුන් මෙම මාධ්‍ය හමුවේදී අදහස පළකළහ. රජය සතු මිල්කෝ ආයතනය දේශිය කිරි ගොවියාගේ දියර කිරි මිලදී ගන්නා ප්‍රධාන ගැනුම්කරුවා බවත්, පසුගිය ආණ්ඩුව යටතේ මෙන්ම වත්මන් ආණ්ඩුව යටතේද මිල්කෝ ආයතනය නඟා සිටුවීම වෙනුවට එය පාඩු ලබන තැනට පත් කිරීමට කටයුතු කර ඇති බව පෙන්වාදුන් සුසන්ත මහතා වර්තමානය වනවිට එම ආයතනය පවත්වාගෙනයාමට අවශ්‍ය මුදල් මහා භාණ්ඩාගාරයෙන් ලබානොදී පුද්ගලික කිරීමට අදාල කටයුතු සිදුවෙමින් පවතින බව පශු සම්පත් අමාත්‍යංශයෙන් දැනගන්නට ලැබී ඇති බවත් එම ක්‍රියාමාර්ගය වහාම හකුලා ගැනීමට බලකර ඉල්ලා සිටින බවත් එසේ නොවන්නේ නම් දිවයින පුර විසිරි සිටින ලක්ෂ 14 ක් පමණවන කිරි ගොවින් කොළඹ කෘෂිකර්ම අමාත්‍යාංශය ඉදිරිපිටට කැඳවා පුද්ගලිකකරණ යෝජනාව ඉවත් කරගන්නා තෙක් උද්ඝෝෂණය කරන බව ඒ මහතා අවධාරණය කළේය. මෙහිදී අදහස් පලකළ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කියා සිටියේ පසුගිය ආණ්ඩු දෙකම මිල්කෝ ආයතනය දුර්වල කර කඩා වැටීමට සිතාමතාම කටයුතු කරන බවට තමන් විසින් දිගින දිගටම චෝදනා කල බවත්, අද එය යතාර්ථයක් බවට පත්කරමින් මහා භාණ්ඩාගාරයට මිල්කෝ ආයතනය බරක්වී එම ආයතනයට ප්‍රතිපාදන ලබානොදෙන තත්වයක් උද්ගතව ඇති බවත් මේ හේතුව මත මිල්කෝ සමාගමට දියර කිරි සැපයු ගොවින් සියයට 40 ක පමණ ඉන් ඉවත්ව ඇති බවත් මේ තත්වය තුල එම ආයතනයේ සේවකයින් හා කිරි ගොවින් ඊට වන්දි ගෙවීමට සිදුව ඇති බව කියා සිටියේය. රටේ සියලු භාණ්ඩ හා සේවාවන්හි මිල ඉහල ගොස් ඇතත් 2014 අයවැය යෝජනා මගින් කිරි ලීටරයක් සදහා වැඩිකරන ලද රුපියල් 60 ක මුදල 2019 වසරේද මිල්කෝ ආයතනය මගින් ගෙවන බව මෙහිදී අනාවරණය විය. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා දැක්වූ අදහස්.. සමස්ත ලංකා ගොවිංන සම්මේලනයේ උප සභාපති කිරි ගොවීන් සුරැකීමේ ජාතික මධ්‍යස්ථානයේ ජාතික සංවිධායක සුසන්ත කුමාර නවරත්න මහාතා දැක්වූ අදහස්..", "URL": "https://lankatruth.com/si/?p=76512", "Category": "පුවත්", "Parent URL": null}