{"Source": "Lankatruth", "Timestamp": "July 17, 2018", "Headline": "උසේන් බෝල්ට් පාපන්දු පිටියට", "News Content": "ඔලිම්පික් කෙටිදුර ධාවන ශූරයෙකුවන උසේන් බෝල්ට් වෘත්තීය පාපන්දු ක්‍රීඩකයෙකු ලෙස පාපන්දු ක්‍රීඩාවට පිවිසීමේ සූදානමක් පවතින බවට තොරතුරු වාර්තා වේ. ඒ සඳහා උසේන් බෝල්ට් ඕස්ට්‍රේලියාවේ ‘සෙන්ට්‍රල් කෝස්ට් මරයිනර්ස්’ කණ්ඩායම සමඟ ගිවිසුමක් අත්සන් කිරීමට නියමිත බව එම කණ්ඩායම නිවේදනයක් නිකුත් කරමින් අද (17) සඳහන් කළේය. ඔලිම්පික් ලෝක ශූරයෙකු වන උසේන් බෝල්ට් පාපන්දු ක්‍රීඩාවට හා ක්‍රිකට් ක්‍රීඩාවට දැඩි කැමැත්තක් දක්වන බව අවස්ථා කිහිපයකදීම ප්‍රකාශ කර තිබිණි. එම බලාපොරොත්තු සැබෑවක් බවට පත් කරමින් ඔස්ට්‍රියාවේ ඒ ලීගය යටතේ තරඟ වදින පාපන්දු කණ්ඩායමක් වන සෙන්ට්‍රල් කෝස්ට් මරයිනර්ස් කණ්ඩායමට එක්වීමට උසේන් බෝල්ට් අවස්ථාව ලබාගෙන තිබේ. 31 වැනි වියේ පසුවන උසේන් බෝල්ට් පසුගිය අගෝස්තුවේ ලන්ඩන් ලෝක ශූරතා මලල ක්‍රීඩා තරඟාවලියෙන් පසු මලල ක්‍රීඩා දිවියට සමු දුන්නේ ය. කෙසේ වෙතත් ‘සෙන්ට්‍රල් කෝස්ට් මරයිනර්ස්’ කණ්ඩායමේ ප්‍රධාන විධායක නිලධාරී ෂෝන් මියලිකම්ප් පවසා සිටියේ ඉදිරි සති හයක කාල සීමාව තුළ උසේන් බෝල්ට් පුහුණුවීම් සහ පුහුණු තරඟවලදී දක්වන දක්ෂතා මත ගිවිසුම් කාලය දීර්ඝ කරන බවයි.", "URL": "https://lankatruth.com/si/?p=56306", "Category": "ක්‍රීඩා පුවත්", "Parent URL": null}