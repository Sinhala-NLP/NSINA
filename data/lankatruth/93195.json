{"Source": "Lankatruth", "Timestamp": "May 15, 2020", "Headline": "කුරුණෑගල මහ රෝහලේ පවතින අර්බුදය කඩිනමින් විසදන්න –  සමස්ත ලංකා සුවසේවා සංගමය", "News Content": "කුරුණෑගල මහ රෝහලේ පවතින අර්ඹුදය කඩිනමින් විසදන ලෙස ඉල්ලමින් සමස්ත ලංකා සුවසේවා සංගමය විසින් සෞඛ්‍ය හා දේශීය වෛද්‍ය සේවා අමාත්‍යාංශයේ ලේකම්වරයා වෙත ලිපියක් යොමු කර තිබේ. සමස්ත ලංකා සුවසේවා සංගමයේ ප‍්‍රධාන ලේකම් මහින්ද ගුරුගේ මහතාගේ අත්සනින් නිකුත් කර ඇති එම ලිපියේ පිටපත් සියලුම ජනමාධ්‍ය වෙතත් සෞඛ්‍ය සේවා අධ්‍යක්ෂ ජෙනරාල්තුමා වෙතත් සමස්ත ලංකා සුවසේවා සංගමයේ කුරුණෑගල රෝහල් ශාඛාවේ සියලුම නියෝජිතයින් වෙතත් යොමු කර ඇත. එම ලිපිය සම්පූර්ණයෙන් පහතින් පල වේ… “2020. 05. 15 ලේකම්, සෞඛ්‍ය හා දේශීය වෛද්‍ය සේවා අමාත්‍යාංශය, සුවසිරිපාය, කොළඹ 10. මහත්මයාණෙනි, කුරුණෑගල මහ රෝහලේ පවතින අර්ඹුදය කඩිනමින් විසදන ලෙස කරනු ලබන ඉල්ලීම. කුරුණෑගල මහ රෝහලේ මේ මොහොත වන විට විශාල අර්ඹුදයක් උද්ගතව පවතින බව සමස්ත රට වැසියාම දන්නා කාරණාවක් බව පෙන්වා දිය යුතුව ඇත. පසුගිය කාලය පුරා කුරුණෑගල මහ රෝහලේ ඇතිවෙමින් පැවැති ගැටළුකාරී තත්වය පිළිබදව අප සංගමය 2020.05.04 වන දින ඔබටද පිටපතක් සහිතව සෞඛ්‍ය අමාත්‍යවරිය වෙත සවිස්තරාත්මක තොරතුරු සහිත ලිපියක් මගින් දන්වා ඇත.එසේම එම ගැටළුව කඩිනමින් විසදීමට අවශ්‍ය කටයුතු යොදන ලෙසද ඉල්ලා සිටින ලදි. එහෙත් අප සංගමය විසින් ඉදිරිපත් කල එම ලිපිය ලද බවට වන ප‍්‍රතිචාරයක් හෝ දැක්වීමට ඇමතිවරිය හෝ වගකිව යුතු කිසිදු නිළධාරියෙක් කටයුතු නොකල අතර,ඒ සම්බන්ධයෙන් වගකිව යුතු පාර්ශවයන් දැක් වූ සුපුරුදු නිද්‍රාශීලී පිලිවෙත හේතුවෙන් මේ වන විට කුරුණෑගල රෝහලේ අධ්‍යක්ෂක වරයා හා අනෙකුත් කාර්ය මණ්ඩලය අතර, සෞඛ්‍ය කාර්ය මණ්ඩලයක් අතර සිදුනොවිය යුතු මාදිලියේ ගැටුම්කාරී තත්වයක් කුරුණෑගල මහ රෝහල තුල ඇතිවී ඇත. මෙම අර්ඹුදකාරී තත්වය තුල කුරුණෑගල මහ රෝහලේ අධ්‍යක්ෂකවරයා විසින් අප සංගමයේ සංවිධායක ලේකම් හා කුරුණෑගල මහ රෝහලේ ශාඛා ලේකම් වශයෙන් කටයුතු කරන සෝමරත්න එදිරිසිංහ සහෝදරයාගෙන් පුද්ගලික පලිගැනීමක් ලෙස ඔහු මෙතෙක් සේවය කල නඩත්තු අංශයෙන් වෙනත් තැනකට අභ්‍යන්තර ස්ථාන මාරු කර ඇත. තවද ඔහුගේ වැටුප් නතර කරන ලෙස ලිපියක් නිකුත් කර ඇත.තවද රෝහල් භූමියට ඇතුල්වීම වලක්වන ලෙස ආරක්ෂක අංශයට උපදෙස් දී ඇත. කොරෝනා වසංගතය හේතුවෙන් මුළුමහත් රට වැසියාම භීතියට පත්ව ඇති මේ මොහොතේ සෞඛ්‍ය කාර්ය මණ්ඩලයේ සේවාව අත්‍යාවශ්‍ය සේවාවක් බවට රජය විසින් පත් කර ඇත. එබැවින් #කොරෝනාව මැඩලීම සඳහා සිය දායකත්ව ය නිතැතින් ලබා දීම සෞඛ්‍ය කාර්ය මණ්ඩලයේ ප‍්‍රමුඛතම වගකීම බවට පත් කර ගනිමින් දිවයින පුරා රෝහල් කාර්ය මණ්ඩලය සිය වගකීම ඉටුකරමින් සිටින මේ මොහොතේ කුරුණෑගල මහ රෝහලේ පවතින පරිපාලනමය ගැටළුව හේතුවෙන් කුරුණෑගල මහරෝහලෙන් සිය රෝගී තත්වයන්ට ප‍්‍රථිකාර ලබා ගැනීමට පැමිණෙන අහිංසක රෝගී ජනතාවට විශාල අසාධාරණයකට මුහුණ දීමට සිදුව තිබේ. කුරුණෑගල මහ රෝහලේ අධ්‍යක්ෂවරයා හා කාර්ය මණ්ඩලය අතර ඇතිව පවතින ගැටළුව රෝහල් ක්ෂේ‍්‍රත‍්‍රය තුල කෙසේවත් සිදුවිය යුත්තක් නොවන බව පෙන්වා දෙන අප සංගමය එම ගැටළුකාරී වාතාවරණය හේතුවෙන් රටතුල ඇතිව පවතින කොරෝනා වසංගතය මැඩලීමේ කාර්යභාරයටද එය වක‍්‍රාකාරව බලපෑම් ඇති කරයි. එබැවින් කුරුණෑගල රෝහලේ අධ්‍යක්ෂක වරයා විසින් මෙම ගැටළුව ඇතිවීමෙන් පසු අප සංගමයේ සංවිධායක ලේකම් සෝමරත්න එදිරිසිංහ සහෝදරයා වෙත, පළිගැනීමේ චේතනාවෙන් ඉදිරිපත් කර ඇති ලිපි සියල්ල ඉවත් කර ගැනීමටත් එසේම කුරුණෑගල මහ රෝහලේ කාර්ය මණ්ඩලයට ගැටළුවකින් තොරව සිය රෝගී සත්කාරක සේවාවන් ඉටුකිරීමට සුදුසු පරිපාලනයක් රෝහල තුල ඇති කිරීමට කඩිනමින් කටයුතු කරන ලෙස කාරුණිකව ඉල්ලා සිටිමු. ස්තුතියි. මෙයට, මහින්ද ගුරුගේ ප‍්‍රධාන ලේකම්, සමස්ත ලංකා සුවසේවා සංගමය. පිටපත් – සෞඛ්‍ය සේවා අධ්‍යක්ෂ ජෙනරාල්තුමා. – නියෝජිතයින්,සමස්ත ලංකා සුවසේවා සංගමය,කුරුණෑගල රෝහල් ශාඛාව.”", "URL": "https://lankatruth.com/si/?p=93195", "Category": "පුවත්", "Parent URL": null}