{"Source": "Lankatruth", "Timestamp": "August 10, 2018", "Headline": "විපක්ෂ නායක ධුරය ගැන කතානායක තීරණය දැනුම්දෙයි", "News Content": "වත්මන් පාර්ලිමේන්තුවේ සංයුතිය අනුව විපක්ෂනායක ධුරය තවදුරටත් ආර්. සම්බන්ධන් මහතා යටතේම පවතින බවත් විපක්ෂයේ වෙනත් පක්ෂයකට ලබා දිය නොහැකි බවත් කතානායක කරූ ජයසූරිය මහතා මීට සුළු මොහොතකට පෙර නිවේදනය කළේය. ලෝකයේ පිළිගත් සම්ප්‍රදායන් සහ මෙරට පාර්ලිමේන්තුවේ පිළිගත් සම්ප්‍රදායන්ද පැහැදිලි කරමින් කතානායක වරයා සඳහන් කර සිටියේ ආණ්ඩුපක්ෂය නියෝජනය නොකරන විපක්ෂයේ දේශපාලන පක්ෂවලින් වැඩිම මන්ත්‍රී ධුර ප්‍රමාණයක් හිමිකරගෙන තිබෙන පක්ෂයේ හෝ සන්ධානයේ නායකයා විපක්ෂ නායකවරයා ලෙස පත් කළ යුතු බවයි. ඒ අනුව ආර්. සම්බන්ධන් මහතාව පත් කළ බවත් එක්සත් ජාතික පක්ෂය හා එක්සත් ජනතා නිදහස් සන්ධානය එක්ව ජාතික ආණ්ඩුව පිහිටුවා ඇති බැවින් එම පක්ෂ දෙකෙන්එකකට විපක්ෂ නායක ධුරය ලබා දිය නොහැකි බවද කතානායකවරයා සඳහන් කර සිටියේය.", "URL": "https://lankatruth.com/si/?p=57484", "Category": "පුවත්", "Parent URL": null}