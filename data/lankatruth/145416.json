{"Source": "Lankatruth", "Timestamp": "March 12, 2023", "Headline": "පළාත් පාලන මැතිවරණය පැවැත්වීම ඉතාමත් වැදගත් – අමෙරිකානු තානාපතිනි", "News Content": "සුදුසුකම් ලත් නියෝජිතයින් හරහා ජනතා නියෝජනයට පළාත් පාලන මැතිවරණය පැවැත්වීම ඉතාම වැදගත් බව මෙරට ඇමරිකානු තානාපතිනී ජුලි චංග් පවසයි. ඇය මේ බව පැවසූවේ ශ්‍රී ලංකා නීතීඥ සංගමය සංවිධානය කළ 2023 ජාතික නීති සම්මේලනය අමතමිණි. 2023 ජාතික නීති සම්මේලනය මෙරව පැවැත්වෙන්නේ අර්බුද හරහා ගමන් කිරීම සහ නීතියේ කාර්යභාර්ය යන්න තේමාකරගනිමින්. එහිදී ශ්‍රී ලංකා නීතීඥ සංගමයේ සභාපති ජනාධිපති නීතීඥ සාලිය පීරිස්, අගවිනිසුරු ජයන්ත ජයසූරිය සහ ශ්‍රී ලංකාවේ අමෙරිකානු තානාපතිනි, ජුලි චංග් දැක්වූ අදහස් පහතින් දැක්වේ, ශ්‍රී ලංකා නීතීඥ සංගමයේ සභාපති ජනාධිපති නීතීඥ සාලිය පීරිස්, “අධිකරණයේ ස්වාධීනත්වය කියන්නේ ශ්‍රී ලාංකේය ඉතිහාසයේ වැදගත් සංදිස්ථානයක්. රටකට හා රටේ ජනතාවට යුක්තිය ඉටු කිරීමටනම් ස්වාධීන අධිකරණයක් අවශ්‍යයි. ඉන්දියාවේ “ද හින්දු” පුවත්පත් ශ්‍රී ලංකා නීතීඥ සංගමය නිර්වචනය කළේ, අර්බුදය හමුවේ යුක්තියේ හඬ ලෙසයි. ශ්‍රී ලංකා නීතීඥ සංගමය ජනතාවගේ අදහස් ප්‍රකාශ කිරීමේ අයිතිය, රැස්වීමේ අයිතිය ආරක්ෂා කිරීමට අවශ්‍ය වූ සෑම මොහොතකදීම මැදිහත් වී තිබෙනවා.” අගවිනිසුරු ජයන්ත ජයසූරිය, “කොරෝනා ව්‍යසනය හා ආර්ථික අර්බුදය හමුවේ අපි වෙනස්කම් රැසකට මුහුණ දුන්නා. එවැනි වෙනස්කම් අපි ඉදිරියේදී සියලු බාධක බිඳගෙන යළිත් රට යතා තත්වයට පත්කිරීමට ඉවහල් වෙයි. නිදහස, අපක්ෂපාතී භාවය හා ජනතාවගේ විශ්වාසය අධිකරණය ආරක්ෂා කිරීමට ප්‍රධාන සාදක වෙනවා.” ශ්‍රී ලංකාවේ අමෙරිකානු තානාපතිනි, ජුලි චංග්, “ඕගොල්ලො හැමෝම නීතිය රකින භාරකරුවන්. අපේ රටවල් දෙක අතර පවතින සම්බන්ධතාවය ආරම්භයේ සිටම ප්‍රජාතන්ත්‍රවාදී ප්‍රතිපත්ති මත ස්වාධීන අධිකරණයට වැදගත්කම විදහා පෑවා. ඇමරිකා එක්සත් ජනපදය ශ්‍රී ලංකේය ජනතාවගේ එදිනෙදා අයිතීන් වෙනුවෙන් පෙනී සිටිනවා. ශ්‍රී ලංකාවේ ප්‍රෞඩ ඉතිහාසයේ නිදහස් මැතිවරණ ඊට උදාහරණයක්. මැතිවරණ මගින් සිවිල් සංවිධාන සමග එක්ව සහයෝගීව සුදුසුකම් ලත් නීතිමය නියෝජනයක් හරහා රජයට සෘජුව පෙනීසිටීමට ඇති හැකියාව ජනතාවට ලැබෙනවා. ඒ නිසාමයි, අපි පෙර සාකච්ඡා කළා වගේ පළාත් පාලන මැතිවරණය පැවැත්වීම ඉතාමත් වැදගත්.”", "URL": "https://lankatruth.com/si/?p=145416", "Category": "පුවත්", "Parent URL": null}