{"Source": "Lankatruth", "Timestamp": "December 23, 2019", "Headline": "රාජිතගේ අපේක්ෂිත ඇප අයදුම්පත සලකා බැලීම ලබන 30 වැනිදාට කල්යයි", "News Content": "තමා අත්අඩංගුවට ගැනීම වලක්වමින් නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී රාජිත සේනාරත්න මහතා විසින් ඉදිරිපත් කර තිබූ අපේක්ෂිත ඇප අයදුම්පත විමසා බැලීම ලබන 30 වැනිදා සිදුකිරීමට අධිකරණය දින නියමකර තිබේ. අදාල ඇප අයදුම්පත අද(23) කොළඹ අතිරේක මහේස්ත්‍රාත් ප්‍රියන්ත ලියනගේ මහතා ඉදිරියේ කැඳවා තිබූ අතර එම අපේක්ෂිත ඇප අයදුම්ත භාරගනිමින් මහේස්ත්‍රාත්වරයා මෙම නියෝගය සිදුකර ඇත. එදිනට වගඋත්තරකරුවන් ලෙස දක්වා ඇති අපරාධ පරීක්ෂණ දෙපාර්තමේන්තුවේ අධ්‍යක්ෂකවරයාට සහ අදාල විමර්ශන සිදුකරන ස්ථානාධිපතිවරයාට ද අධිකරණය හමුවේ පෙනී සිටින්නැයි නොතීසි නිකුක් කර ඇත. මහින්ද රාජපක්ෂ මහතා ජනාධිපති ධුරය හොබවමින් සිටි කාලය තුළ පුද්ගලයින් පැහැරගැනීමට යොදා සුදු වෑන් රථයක රියදුරෙකු ලෙස පෙනී සිටි පුද්ගලයෙකු සහ එල්.ටී.ටී.ඊ. සංවිධානයට අයත් රත්‍රන් තොගයක් ප්‍රවාහනය කිරීමට සම්බන්ධවූවෙකු ලෙස පෙනී සිටි පුද්ගලයෙකු සමඟ හිටපු අමාත්‍ය රාජිත සේනාරත්න මහතා පසුගිය ජනාධිපතිවරණ සමයේ මාධ්‍ය සාකච්ඡාවක් පැවැත්වූ අතර එම සිද්ධිය සම්බන්ධව තමා අත්අඩංගුවට ගැනීමට නියමිතව ඇතැයි රාජිත සේනාරත්න මහතා මෙම අපේක්ෂිත ඇය අයදුම්පත යොමුකරමින් සඳහන් කර ඇත. ඒ සම්බන්ධව ඉදිරිපත් කළ පළමු අපේක්ෂිත ඇප අයදුම්පත, නීතිමය ගැටලුවක් හේතුවෙන් පසුගිය 20 වැනිදා අධිකරණය විසින් ප්‍රතික්ෂේප කළ අතර එදිනම මෙම දෙවැනි ඇප අයදුම්පත ගොනුකර තිබිණි.", "URL": "https://lankatruth.com/si/?p=87858", "Category": "පුවත්", "Parent URL": null}