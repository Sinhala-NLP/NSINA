{"Source": "Lankatruth", "Timestamp": "August 27, 2022", "Headline": "සුනිල් හඳුන්නෙත්තිගෙ අනාවරණයෙන් පසු පාපැදි ආනයන තහනම ඉවත්කරයි", "News Content": "මෙරට තහනම් ආනයනික භාණ්ඩ ලැයිස්තුවෙන් පාපැදියද ඉවත් කර තිබේ. ඒ මේ වනවිට රට තුළ පවතින් අර්බුදකාරී වාතාවරණය මත ජනතාව වැඩි වශයෙන් පාපැදි භාවිතයට පෙළඹෙන නමුත් පාපැදි මෙරටට ගෙන්වීම සම්බන්ධයෙන් පවතින තහනම ගැන පසුගියදා රූපවාහිනී දේශපාලන වැඩසටහනකදී ජනතා විමුක්ති පෙරමුණේ දේශපාලන මණ්ඩල සභික සුනිල් හඳුන්නෙත්ති විසින් සිදු කළ අනාවරණයෙන් පසුව. එහිදී ඔහු පසුගිය 24 වනදා අනාවරණය කර සිටියේ, “මුලින්ම අපි තේරුම්ගන්න ඕන මහජන අවශ්‍යතාවය මොකක්ද කියන එකනේ. මම සරල උදාහරණයක් කියන්නම්, මෑත දවස්වල මේ තෙල් හිගයත් එක්ක රටේ ලොකු ප්‍රශ්නයක් ආවා. මිනිස්සුන්ට කිව්වා බයිසිකල්වලින් යන්න, ඇඟට හොඳයි, ශරීරයට හොඳයි කියලා. දැන් මම හොයල බැලුවා, තාමත් පා පැදිය කියන එක ලංකාවට ගෙන්වන එක තියෙන්නේ තහනම් ලැයිස්තුවේ. එතකොට රජයේ මොකක්ද ඒ ප්‍රතිපත්තිය එතකොට. පාපැදියක් සාමාන්‍යයෙන් වෙළඳපොළේ මිල වුනා රුපියල් 75,000ට විතර. පාපැදිය මිනිස්සු ගන්න යන්නේ තෙල් නැති හින්දනේ. රුපියල් ලක්ෂෙකට විතර ගියා. තෙල් නැති හින්දනේ. එතකොට ඇඟටත් හොඳනම්, රජයට අවස්ථාවක් තිබුණා මේක පුරුදු කරන්න. ඒක ක්‍රමයක් බවට පත් කරන්න. අර්බුදය විසින්ම අවස්ථාවක් තියෙනවා මිනිස්සුන්ට මේක පුරුදු කරන්න. හැබැයි ඒකට අවශ්‍ය දේ දෙන්න ඕනා. කෙනෙකුට තෑග්ගක් හැටියට එවන්න පුළුවන්, ස්වේච්චා සංවිධාවලට එවන්න පුළුවන්, ගම්වලට මේක පුරුදු කරන්න පුළුවන්. මේක රජයට පාඩුවක් වෙන්නේ නැහැ. රජයට සදාකාලික ලාභයක් එනවා.” යනුවෙනි. එම අනාවරණයෙන් පසු මේ වනවිට ඊයේ (26) සිට ක්‍රියාත්මක වන පරිදි පාපැදී හා විදුලි යතුරුපැදි, බලපත්‍ර යටතේ ආනයනය කිරීමට අවසර ලබාදෙමින් මුදල් ඇමති ලෙස ජනාධිපති රනිල් වික්‍රමසිංහ විසින් ගැසට් නිවේදනයක් නිකුත් කර තිබේ. ඒ අනුව විදුලි යතුරුපැදි ගෙන්වීමේදී රුපියල් 4000ක් හා පාපැදියකට රුපියල් 1000ක් ලෙස බලපත්‍ර ගාස්තුවක් අයකිරීමට යෝජනා කර ඇත.", "URL": "https://lankatruth.com/si/?p=138548", "Category": "පුවත්", "Parent URL": null}