{"Source": "Lankatruth", "Timestamp": "February 28, 2019", "Headline": "සාමකාමී උද්ඝෝෂණයක නිරත වූ ගුරුවරුන්ට ආණ්ඩුව එල්ල කළ ම්ලේච්ඡ ප‍්‍රහාරය හෙළා දකිමු!", "News Content": "ගුරු හා විදුහල්පති සේවාවන්ට වසර 22ක කාලයක සිට පවතින වැටුප් විෂමතා ඉවත් කිරීම සහ මාස 30ක හිඟ වැටුප් ලබා ගැනීම ඇතුළු ඉල්ලීම් 06ක් මුල්කර ගනිමින් ලංකා ගුරු සේවා සංගමය විසින් අද (28) ඉසුරුපාය අධ්‍යාපන අමාත්‍යාංශය ඉදිරිපිට පවත්වන ලද විරෝධතාවයට කැරලි මර්ධන පොලීසිය යොදවා ආණ්ඩුව විසින් සිදු කළ ම්ලේච්ඡ ප‍්‍රහාරය හෙළා දකිමින් ජනතා විමුක්ති පෙරමුණ විසින් මාධ්‍ය වෙත නිවේදනයක් නිකුත් කර තිබේ. ජනතා විමුක්ති පෙරමුණේ දේශපාලන මණ්ඩලය විසින් විකුත් කර ඇති එම නිවේදනය සම්පූර්ණයෙන් පහතින් පල වේ… “ආණ්ඩුව ගුරුවරුන්ට එල්ල කළ ම්ලේච්ඡ ප‍්‍රහාරය හෙළා දකිමු! අද (28) දින ඉසුරුපාය අධ්‍යාපන අමාත්‍යාංශය ඉදිරිපිට සාමකාමී උද්ඝෝෂණයක නිරත වූ ගුරුවරුන්ට ආණ්ඩුව විසින් පොලීසිය යොදවා ජල ප‍්‍රහාර එල්ල කර තිබේ. මෙම ප‍්‍රහාර හේතුවෙන් ගුරුවරුන් කිහිපදෙනෙක් තුවාල ලබා ඇති අතර එක් ගුරුවරයෙකු බරපතළ තත්වයෙන් රෝහල් ගත කරනු ලැබ ඇත. තම සාධාරණ ඉල්ලීම් වෙනුවෙන් සාමකාමී විරෝධතාවයක නිරත වූ ගුරුවරුන්ට ආණ්ඩුව පොලීසිය ලවා රසායන ද්‍රව්‍ය මිශ‍්‍ර ජල ප‍්‍රහාර එල්ල කිරීම හා ඔවුන්ට තුවාල සිදුවන පරිදි කටයුතු කිරීම අපි දැඩි පිළිකුළෙන් යුතුව හෙළා දකිමු. දැයේ දරුවන්ගේ නෙත් පාදන ගුරු පරපුරේ ඉල්ලීම් සාකච්ඡා මාර්ගයෙන් විසඳනු වෙනුවට මෙසේ ම්ලේච්ඡු ලෙස ප‍්‍රතිචාර දැක්වීමෙන් ආණ්ඩුව තමන්ගේ අශිෂ්ටත්වය පෙන්වා දී තිබේ. විශේෂයෙන් යහපාලන සටන්පාඨ පෙරටු කර ගනිමින් බලයට පත් ආණ්ඩුවක් ජනතා ගැටලූවලට මෙලෙස ප‍්‍රතිචාර දැක්වීම ජනතාවගේ දැඩි අවධානයට ලක්විය යුතුව ඇත. ගුරුවරුන් තමනට අදාළ අධ්‍යාපන අමාත්‍යාංශය ඉදිරිපිටට පැමිණ ඇත්තේ ඔවුන්ගේ නොවිසඳුණු ගැටලූ වෙනුවෙන් විසඳුම් ලබා ගැනීමට මිස ජල ප‍්‍රහාරවලට ලක්වීමේ වුවමනාවෙන් නොවේ. නමුත් තම පාලන කාලයෙන් වසර හතරක් ගතවන විට මෙබඳු ‘විසඳුම්’ කෙරෙහි විශ්වාසය තැබීමට ආණ්ඩුවට සිදුවී ඇත්තේ ජනතා ගැටලූවලට ඔවුන් සතුව ඇති එකම විසඳුම එය නිසා විය යුතුය. වැඩකරන ජනතාවට ප‍්‍රතිචාර දැක්වීමට ආණ්ඩුව සූදානම් වන ආකාරය පිළිබඳ අනතුරු ඇඟවීමක් මෙමගින් ලබාදීමට ආණ්ඩුව උත්සාහ කළා විය හැකිය. කෙසේ වුවද වැඩකරන ජනතාව ප‍්‍රමුඛ පොදු ජනතාවද ආණ්ඩුවේ දුර්දාන්ත හැසිරීම්වලට අදාළ තැන්වලදී ප‍්‍රතිචාර දක්වනු ඇති බව ආණ්ඩුව විසින් සිහිතබා ගැනීම වැදගත්ය. මේ තත්වය තුළ ගුරුවරුන්ට එල්ල කළ ම්ලේච්ඡු ප‍්‍රහාරය හෙළා දකින අපි, ආණ්ඩුවේ බියගුළු ප‍්‍රතිචාරවලට එරෙහිව සමස්ත වැඩකරන ජනතාව එක්සත්ව නැගී සිටිය යුතු බව අවධාරණය කරමු. දේශපාලන මණ්ඩලය ජනතා විමුක්ති පෙරමුණ 2019.02.28”", "URL": "https://lankatruth.com/si/?p=69368", "Category": "පුවත්", "Parent URL": null}