{"Source": "Lankatruth", "Timestamp": "October 28, 2020", "Headline": "මේ පැත්තේ රඟන්න එන්න එපා – චීනයෙන් පොම්පියෝට තදබල තරවටුවක්", "News Content": "ඇමරිකානු රාජ්‍ය ලේකම් මයික් පොම්පියෝ තවමත් ශීත යුද මානසිකත්වයෙන් පෙලෙන පුද්ගලයෙකු බවත් චීනය සහ කලාපයේ අනෙකුත් රටවල් අතර මිත්‍රත්වය බිඳදැමීමේ සූදු ක්‍රීඩාවේ යෙදීම කලාපයේ සාමයට සහ ස්ථාවරත්වයට බරපතළ ලෙස බලපෑ හැකි බවත් චීන රජය අවධාරණය කරයි. පසුගියදා නිල සංචාරයක් සඳහා ඉන්දියාවට පැමිණි ඇමරිකානු රාජ්‍ය ලේකම් සහ ඇමරිකානු ආරක්ෂක ලේකම්ගේ සංචාරය පිළිබඳ මාධ්‍ය දැනුවත් කළ චීන විදේශ අමාත්‍යංශ ප්‍රකාශක වැන්ග් වෙන්බින් වැඩිදුරටත් ප්‍රකාශ කළේ චීනය සම්බන්ධව ඇමරිකානු රාජ්‍ය ලේකම් මයික් පොම්පියෝගේ පදනම් විරහිත ප්‍රකාශවල වැදගත් යමක් නොමැති බවයි. පසුගිය අගෝස්තු මස චෙක් ජනරජයේ පාර්ලිමේන්තුව අමතමින් ඇමරිකානු රාජ්‍ය ලේකම්වරයා ප්‍රකාශ කළේ චීනය බටහිර රාජ්‍යයන්වලට බලවත් තර්ජනයක් බවත් එය ශීත යුද සමයේදී සෝවියට් සංගමයෙන් ඇතිකල තර්ජනයටද වඩා බලවත් බවත්ය. ඉන්දියාව, ශ්‍රී ලංකාව සහ මාලදිවයින යන රටවල් වල සාංචාරය කරන මයික් පොම්පියෝ එම රටවල රාජ්‍ය නායකයන් සමඟ ආන්දෝලනාත්මක ගිවිසුම් කිහිපයකට එලඹීමට නියමිත බවද විදෙස් මාධ්‍ය වාර්තා කරයි. මේ අතර ඉන්දීය රජය සමඟ අධි යුද තාක්ෂණය, චන්ද්‍රිකා තොරතුරු සහ සංවේදී තොරතුරු බෙදාගැනීමේ ද්විපාර්ශ්වික ගිවිසුමකට (BECA) මයික් පොම්පියෝ අත්සන් තැබූ බව වාර්තා වේ.", "URL": "https://lankatruth.com/si/?p=98714", "Category": "පුවත්", "Parent URL": null}