{"Source": "Lankatruth", "Timestamp": "September 11, 2018", "Headline": "ජොන්ස්ටන්ගේ නඩුව විභාගයට – මාධ්‍යයට වාර්තා කිරීම තහනම්", "News Content": "මහින්ද රාජපක්ෂ පාලන සමයේ අභ්‍යන්තර වෙළඳ කටයුතු ඇමතිවරයා ලෙස කටයුතු කරමින් 2015 ජනාධිපතිවරණ පැවති කාලයේ සතොස මුදල් අවභාවිතා කිරීමට චූදිතයෙකු වී සිටින ජොන්ස්ටන් ප්‍රනාන්දු මන්ත්‍රීවරයා ඇතුළු චූදිතයන්ට අදාළ නඩුව අද (11) එකදිගට විභාගකිරීම ඇරඹුණු අතර එය මාධ්‍ය වෙතර වාර්තා කිරීම තහනම් කර තිබේ. ලංකා සතොස සමාගමට අයත් කුරුණෑගල යන්තම්පලාව ශාඛාව ඇතුළු එම ශාඛා කිහිපයකින් භාණ්ඩ තොගයක් ගෙන ඊට අදාළ ගෙවීම් පැහැර හැරීමේ චෝදනාවට හිටපු අමාත්‍ය ජොන්ස්ටන් ප්‍රනාන්දු ඇතුළු තිදෙනකුට එරෙහිව නඩු පවරා තිබේ. කෙසේ නමුත් මාධ්‍යට වාර්තා කිරීම තහනම් කිරීම හේතුවෙන් පැමිණ සිටි මාධ්‍යවේදීන්ට කුරුණෑගල අධිකරණ පරිශ්‍රයට ඇතුළු වීමට ආරක්ෂාව යොදවා සිටි පොලිස් නිලධාරිහු ඉඩ ලබා දී නැත. හිටපු වෙළඳ ඇමැති ජොන්ස්ටන් ප්‍රනාන්දු ඇතුළු ඔහුගේ පෞද්ගලික ලේකම්වරයකු වු මොහොමඩ් හකීර් සහ සතොස හිටපු සභාපතිවරයකු වු නලීන් ප්‍රනාන්දු යන තිදෙනාට එරෙහිව නීතිපතිවරයා විසින් අධිචෝදනා ගොනු කර තිබේ. නිකවැරටිය, අනුරාධපුර, වැහැර, යන්තම්පලාව සතොස අලෙවිසැල්වලින් රුපියල් ලක්ෂ 60ක් පමණ වටිනා පාරිභෝගික භාණ්ඩ මුදල් නොගෙවා ලබාගෙන එම භාණ්ඩ පැවති (2015 ජනවාරි 08) ජනාධිපතිවරණ සමයේදී එක්සත් ජනතා නිදහස් සන්ධානයේ අපේක්ෂක මහින්ද රාජපක්ෂ මහතාට වාසි සහගත ලෙස යොදා ගැනීම තුළින් රාජ්‍ය මුදල් අවභාවිතා කිරීම සම්බන්ධයෙන් මොවුන්ට එරෙහිව නීතිපති චෝදනා ගොනුකර ඇත.", "URL": "https://lankatruth.com/si/?p=59165", "Category": "පුවත්", "Parent URL": null}