{"Source": "Lankatruth", "Timestamp": "August 26, 2022", "Headline": "පොලීසියටත් වැටුප් ගෙවන්න බැරිවෙයි…", "News Content": "පොලිස් නිලධාරීන්ට වැටුප් ගේවීම අර්බුදකාරී තත්වයකට පත්ව ඇතැයි අනාවරණය වේ. මේ බව අනාවරණය වන්නේ නුගේගොඩ පොලිස් කොට්ඨාසයේ පොලිස් නිලධාරීන්ට මෙවර වැටුප් ලබා දීමේදී සිදුව ඇති ගැටළුකාරී තත්වය හමුවේය. ඒ අනුව එම පොලිස්ථානයේ ඇතැම් නිලධාරීන්ට වැටුප නියමිත ගණනට වඩා අඩුවෙන් ගෙවීමත් තවත් පිරිසකට කිසිදු වැටුපක් නොගෙවීමත් හේතුවෙන් ඔවුන් දැඩි අපහසුතාවයකට පත්ව ඇතැයි පොලිස් ආරංචි මාර්ග පවසයි. එම නිලධාරීන් අද (25) දින එම නිලධාරීන් සඳහා වූ වැටුප් බැංකු ගත කිරීමෙන් අනතුරුව ඒ පිළිබඳව පරීක්ෂා කර තිබේ. වැටුප් ලද පිරිසෙන් බොහෝ පිරිසකට ලැබී ඇත්තේ 2021 ජනවාරි මස දී ඔවුන් ලබාගත් වැටුප බවත් පෙබරවාරි මස සිට මේ දක්වා නුගේගොඩ පොලිස් කොට්ඨාසයේ රාජකාරි සඳහා පැමිණි පොලිස් නිලධාරීන්ට කිසිදු වැටුපක් බැංකු ගත වී නැති බවත් එම ආරංචි මාර්ග සඳහන් කරයි. නුගේගොඩ පොලිස් අධිකාරී බල ප්‍රදේශයට අයත් මිරිහාන, මහරගම, කඩුවෙල, හෝමාගම, හංවැල්ල, මීගොඩ, වැල්ලම්පිටිය, අතුරුගිරිය, මාලඹේ, බොරලැස්ගමුව, නවගමුව, තලන්ගම, මුල්ලේරියාව, මාලබේ, කොට්ටාව, වැලිකඩ හා පාදුක්ක යන පොලිස් ස්ථාන 17ක නිලධාරීන් දහස් ගණනක් මෙන්ම විශේෂ අංශවල සේවය කරන නිලධාරීන්ද මේ හේතුවෙන් දැඩි අපහසුතාවයට පත්වී ඇත.", "URL": "https://lankatruth.com/si/?p=138520", "Category": "පුවත්", "Parent URL": null}