{"Source": "Lankatruth", "Timestamp": "June 17, 2019", "Headline": "ත්‍රිපුද්ගල මහාධිකරණය ලබාදුන් තීන්දුවක් බල රහිත කරන ලෙස ඉල්ලා ගෝඨා ගොනුකළ පෙත්සම 18ට කල් යයි", "News Content": "මැදමුලන ඩී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන තිස් හතරකට ආසන්න රාජ්‍ය මුදල් සාවද්‍ය පරිහරණය කර ඇති බවට හිටපු ආරක්ෂක ලේකම් ගෝඨාභය රාජපක්ෂ මහතාට එල්ලවී ඇති චෝදනාව සම්බන්ධව කොළඹ ත්‍රිපුද්ගල විශේෂ මහාධිකරණය ලබාදුන් තීන්දුවක් බල රහිත කරන ලෙස ඉල්ලා ගොනුකර ඇති රිට් පෙත්සමට නීතිපතිවරයා විසින් මූලික විරෝධතා ඉදිරිපත්කර තිබේ. පෙත්සම අද(17) බුවනෙක අලුවිහාරේ, එල්. ටී.බී. දෙහිදෙනිය සහ ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවා තිබූ අතර නීතිපතිවරයා වෙනුවෙන් පෙනීසිටි අතිරේක සොලිසිටර් ජනරාල් ප්‍රියන්ත නාවාන මහතා අධිකරණයට දන්වා සිටියේ අධිකරණ සංවිධාන සංශෝධන පනතේ විධිවිධාන ප්‍රකාරව මෙම පෙත්සම විභාග කිරීමට ශ්‍රේෂ්ඨාධිකරණයට බලයක් නොමැති බව ය. එම නිසා පෙත්සම සම්බන්ධ මූලික විරෝධතා ඉදිරිපත් කිරීමට තමා බලාපොරොත්තු වන බව ද ඒ මහතා පැවසා තිබේ. මෙහිදී ගෝඨාභය රාජපක්ෂ මහතා වෙනුවෙන් පෙනීසිටි නීතීඥවරයා පවසා ඇත්තේ නීතිපතිවරයා මූලික විරෝධතා ඉදිරිපත් කරන්නේ නම් එය පංච පුද්ගල විනිසුරු මඬුල්ලක් ඉදිරියේ කැඳවීම සුදුසු බවය. ඒ අනුව පෙත්සම සලකා බැලීම සඳහා ජුනි මස 18 වනදා කැදවීමට ශ්‍රේෂ්ඨාධිකරණය නියම කළේය. ඩී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන තිස් හතරකට ආසන්න රජයේ මුදල් සාවද්‍ය පරිහරණය කර ඇතැයි හිටපු ආරක්ෂක ලේකම් ගෝඨාභය රාජපක්ෂ මහතාට නීතිපතිවරයා විසින් කොළඹ ත්‍රිපුද්ගල මහාධිකරණයේ ගොනුකර ඇති නඩුව, එම අධිකරණයේ විභාග කිරීමට බලයක් නැතැයි ගෝඨාභය රාජපක්ෂ මහතා පවසා ඇත. එහෙත් එම මූලික විරෝධතාව විශේෂ මහාධිකරණය මගින් ප්‍රතික්ෂේප කළ බව ඔහු කියා සිටියි. එම මහාධිකරණ නියෝගයට එරෙහිව ශ්‍රේෂ්ඨාධිකරණය වෙත අභියාචනයක් ඉදිරිපත් කිරීම සඳහා ඊට අදාල ගොනු විශේෂ මහාධිකරණය වෙත භාර දෙනු ලැබුවද එය භාරගෙන ශ්‍රේෂ්ඨාධිකරණය වෙත යොමු කිරීම ත්‍රිපුද්ගල මහාධිකරණ විනිසුරු මඩුල්ල ප්‍රතික්ෂේප කළ බවද ගෝඨාභය රාජපක්ෂ මහතා කියා සිටියි. එලෙස තම අභියාචනය ශ්‍රේෂ්ඨාධිකරණය වෙත යොමු කිරීම ප්‍රතික්ෂේප කිරීමට ත්‍රිපුද්ගල මහාධිකරණ විනිසුරු මඩුල්ල ගත් තීන්දුව නීති විරෝධී බවට තීන්දුවක් ලබා දෙන ලෙසත් මෙම පෙත්සම විභාග කොට අවසන් තීන්දුවක් ලබාදෙන තෙක් කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ තමන්ට එරෙහිව පවතින නඩුව විභාගය කිරීම අතුරු නියෝගයක් නිකුත් කරන මෙන් ද ගෝඨාභය රාජපක්ෂ මහතා වැඩිදුරටත් පවසා සිටියි.", "URL": "https://lankatruth.com/si/?p=75909", "Category": "පුවත්", "Parent URL": null}