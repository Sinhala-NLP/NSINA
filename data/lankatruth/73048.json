{"Source": "Lankatruth", "Timestamp": "April 29, 2019", "Headline": "නව විගණකාධිපති දිවුරුම්දෙයි", "News Content": "නව විගණකාධිපති චූලා වික්‍රමරත්න මහතා කථානායක කරූ ජයසූරිය මහතා ඉදිරියේ ස්වකීය ධූරයෙහි දිව්රුම් දීම පාර්ලිමේන්තු කතානායක නිල කාර්යාලයේදී අද (29) පෙරවරුවේ සිදු කර තිබේ. පාර්ලිමේන්තුවේ පොදු ව්‍යාපාර පිළිබඳ කාරක සභාව සහ රාජ්‍ය ගිණුම්කාරක සභාව ඉතාමත්ම සක්‍රීය වූ පසුගිය වසර 4 තුළ විගණකාධිපතිවරයා සහ පාර්ලිමේන්තුව අතරද ශක්තිමත් සබඳතාවයක් ගොඩනැගුණ බවත් මෙම තත්ත්වය තුළ නාස්තිය සහ දූෂණය පිටුදැකිම සඳහා වැදගත් මාවතකට අවතීර්ණ විමට හැකි වූ බවත් කථානායක කරු ජයසූරිය මහතා එහිදී සඳහන් කර ඇත. ඒ සඳහා දායකත්වය ලබා දුන් හිටපු විගණකාධිපතිවරයාගේ සේවය අගය කරන අතරම නව විගණකා‍ධිපතිවරයා කෙරෙහිද විශාල බලාපොරොත්තුවක් තබන බව කථානායකවරයා මෙහිදී ප්‍රකාශ කර තිබේ. විගණකාධිපති දෙපාර්තමේන්තුවේ දශක තුනක සේවයෙන් පියවරෙන් පියවර විගණකාධිපති ධූරය දක්වා පැමිණිමට තමාට හැකි වීම පිළිබඳව සතුටට පත්වන බව මෙහිදී නව විගණකාධිපතිවරයා සඳහන් කර ඇත. රටේ උත්තරීතර විගණන ආයතනය තව දුරටත් ශක්තිමත් කරමින් පාර්ලිමේන්තුවේ ක්‍රියාදාමයට සහය වන බවද එහිදී හෙතෙම සඳහන් කර තිබේ. ජාත්‍යන්තර මට්ටමේ නව ක්‍රමවේද භාවිතයට ගනිමින් නිළධාරීන් පුහුණු කිරිමට පරිගණක තාක්ෂණය යොදා ගැනිම ශක්තිමත් කරමින් කාර්යය සාධනය ඉහළ නැංවීමටත් තමත් අපේක්ෂා කරන බවද නව විගණකාධිපතිවරයා එහිදී සදහන් කර ඇත.", "URL": "https://lankatruth.com/si/?p=73048", "Category": "පුවත්", "Parent URL": null}