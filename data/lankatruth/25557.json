{"Source": "Lankatruth", "Timestamp": "December 26, 2016", "Headline": "පොලිසියේදී කමල් ගුණරත්නගේ ඇත්ත එළියට", "News Content": "කොළඹ ප්‍රධාන පෙලේ පාසලක සාමන්‍ය පෙළ සිසුවකුගේ කමිස කොරලයෙන් ඇඳ පහරදීම සම්බන්ධයෙන් චෝදනා ලබා සිටි මේජර් ජෙනරාල් කමල් ගුණරත්න මහතා එම චෝදනා ප්‍රතික්ෂේප කරමින් නොයෙකුත් ප්‍රකාශ සිදු කළද පසුගියදා කුරුඳුවත්ත පොලීසිය තුළද තම එම සිසුවාට පහරදුන් බව පිළිගෙන තිබේ. මේජර් ජනරාල් කමල් ගුණරත්න මහතා කුරුදුවත්ත පොලිසියට පැමිණ සිදුවීම පොලීසිය හමුවේ පවසා සිසුන්ගෙන් සමාව ඉල්ලා ඇති අතර සිසුවා සමඟ සිද්ධිය සාමදාන වීමට කැමති බවද ප්‍රකාශ කර ඇත. එම සමාදානයට එකඟවී ඇති සිසුවා සහ ඔහුගේ දෙමව්පියන් කමල් ගුණරත්නට එරෙහිව කර තිබූ පැමිනිල්ලද ඉල්ලා අස්කරගෙන තිබේ. පහරදුන්නැයි කියන පසුගිය දෙසැම්බර් 14 වැනිදා තමා ලංකාවේ හෝ නොසිටි බවත් තමන් විදේශගතව සිටි බවත් කමල් ගුණරත්න මහතා මීට කලින් මාධ්‍ය වෙත ප්‍රකාශ කර තිබූ නමුත් ඔහු කුරුදුවත්ත පොලිසියේදී සිසුවා හා ඔහුගේ දෙමව්පියන් ඉදිරියේ ප්‍රකාශ කර ඇත්තේ තම නැගණියගේ ඉල්ලීම පිට අදාළ සිද්ධියට මැදිහත් වූ බවය. පාසල් සිසුවාට පහරදීම සම්බන්ධයෙන් කමල් ගුණරත්න මහතාට චෝදනා එල්ල වීමෙන් පසු “මට කනගාටුව මා ගැන නොසොයා නොබලා එවැනි පුවතක් පළ කිරීමයි. මගේ හමුදා ජීවිතය වසර 35ක්. මා යටතේ සිටි එකම සෙබළකුටවත් පහර දීමක් හෝ අසභ්‍ය වචනයෙන් බැන වැදීමක් සිදුවී යැයි ඔප්පු කරන ලෙස මා මට මඩ ගහන අයට කියනවා. මා එතෙර ගොස් පැමිණි පසු දවසක් මගේ බිරියගේ නැගණිය හමුවුණා. තම පුතාට සිදුවූ මැර ප්‍රහාරය ගැන ඔවුන් මට කීවා. මා දන්නේ එපමණයි.” යනුවෙන් ඔහු මාධ්‍ය වෙත ප්‍රකාශ කර තිබිණ.", "URL": "https://lankatruth.com/si/?p=25557", "Category": "පුවත්", "Parent URL": null}