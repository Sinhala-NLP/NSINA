{"Source": "Lankatruth", "Timestamp": "October 14, 2019", "Headline": "ජාතික පාසල් ලැයිස්තුවට තවත් පාසල් 7ක් එක්වේ", "News Content": "මෙරට ජාතික පාසල් ලැයිස්තුවට තවත් පාසල් 7ක් එකතුකර තිබේ. කුලියාපිටිය සාරානාත් විද්‍යාලය, පොළොන්නරුව – දිඹුලාගල, විලයාය මධ්‍ය මහා විද්‍යාලය, තෝපාවැව මහා විද්‍යාලය, දිවුලන්කඩවල මධ්‍ය මහා විද්‍යාලය, බකමූණ මහසෙන් මහා විද්‍යාලය, පොළොන්නරුව මුස්ලිම් මධ්‍ය මහා විද්‍යාලය, අම්පාර උහන මහා විද්‍යාලය සහ ගම්පහ හේනේගම මධ්‍ය මහා විද්‍යාලය යන විද්‍යාල ජාතික පාසල් ලෙස මධ්‍යම රජය යටතට ගෙන තිබේ. පළාත් සභා පාලනය යටතේ පැවති මෙම විද්‍යාල ජාතික පාසල් ලෙස පවරා ගැනීමේදී, සපුරාලිය යුතු නිර්ණායක පදනම් කරගනිමින් මෙම පවරාගැනීම සිදුකර ඇති බවත් කලාප අධ්‍යාපන අධ්‍යක්ෂක, පළාත් අධ්‍යාපන අධ්‍යක්ෂ, සහ පළාත් ආණ්ඩුකාරවරයාගේ එකඟතාවත් අදාළ එක් එක් පාසල්වල සේවයේ නියුතු සියලු ම අධ්‍යයන හා අනධ්‍යයන කාර්යමණ්ඩලවල සාමාජිකයන්ගේ ද එකගතාවත් මේ සඳහා ලැබී තිබෙන බව අධ්‍යාපන අමාත්‍යාංශය සඳහන් කරයි. මෙම පාසල් ජාතික පාසල් ලෙස පවරාගැනීමට එකඟතාව පළ නොකරන අධ්‍යන හෝ අනධ්‍යන සාමාජිකයන් සිටියි නම් ඔවුන් වසර 3ක සේවා කාලයකින් පසු නැවත පළාත් රාජ්‍ය සේවයට මුදා හැරීමට ද අවස්ථාව ඇත. මෙම පාසල් එකතු කිරීමෙන් පසු දැනට ශ්‍රී ලංකාවේ පවතින ජාතික පාසල් සංඛ්‍යාව 370ක් වේ.", "URL": "https://lankatruth.com/si/?p=82996", "Category": "පුවත්", "Parent URL": null}