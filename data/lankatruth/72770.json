{"Source": "Lankatruth", "Timestamp": "April 24, 2019", "Headline": "මේ ව්‍යසනයේ ගොදුරක් බවට රට පත් නොවෙන්නටනම් අපි පක්ෂ පාට අමතක කරලා ජාතික න්‍යායපත්‍රයකට කටයුතු කරමු", "News Content": "ම්ලේච්ඡ ස්ලාම් අන්තවාදී බෝම්බ ප්‍රහාර හමුවේ එකිනෙකාට ඇඟිල්ල දිගු කිරීමත්, දේශපාලන වාසි වෙනුවෙන් සිදු කරනු ලබන ප්‍රකාශ හා හැසිරීම නතර කර මේ ව්‍යයසනයේ ගොදුරක් බවට රට පත් නොවෙන්නට නම් අපි පක්ෂ පාට අමතක කර කෙටි කාලයකට හෝ ජාතික න්‍යායපත්‍රයකට අනුව කටයුතු කරමු යැයි ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා සඳහන් කරයි. අද(24) පාර්ලිමේන්තුවේ පැවති හදිසිනීතය පිළිබඳව විවාදයට එක්වෙමින් ඒ මහතා මේ බව සඳහන් කළේ ය. මෙම ප්‍රහාරය සම්බන්ධයෙන් බුද්ධි අංශ වාර්තා ලැබී තිබියදීත් ඒ පිළිබඳව ක්ෂණික දේශපාලන තීන්දු නොගැනීම සම්බන්ධයෙන් ඒ මහතා ප්‍රශ්න කර සිටියේය. එහිදී විජිත හේරත් මහතා දැක්වූ සම්පූර්ණ අදහස් පහතින් පල වේ… 359කට ආසන්න ප්‍රමාණයක් ජීවිත බිලිගත්ත, ඒ වගේම 500කට වැඩි ප්‍රමාණයකට තුවාල ලබපු ඒ සියලු දෙනාගේ පවුල් වෙත අපගේ ශෝකය, බලවත් සංවේගය පළමුව ප්‍රකාශ කරනවා. ඒ වගේම මේ ප්‍රහාරය ම්ලේච්ඡ, තිරිසන්, සංවිධානාත්මක ප්‍රහාරයක්. ඒ ප්‍රහාරය අපි දැඩි පිළිකුලෙන් යුතුව හෙලාදකිනවා. හෙලාදකිනවා විතරක් නෙවෙයි මේ සිදුවීම අපි පැහැදිලිව තේරුම්ගතයුතුව තියෙනවා ස්ලාම් මූලධර්මවාදී, අන්තවාදී කණ්ඩායමක සංවිධානාත්මක වැඩක්. පහුගිය අවුරුදු කිහිපය පුරාවටම මේ අන්තවාදී කණ්ඩායම තමන්ගේ මතවාදය පැතිරෙව්වා, තමන්ගේ සංවිධාන ශක්තිය වැඩිකරගත්තා. එහි ප්‍රතිඵලයක් විදිහට තමයි මේ සිදුවීම සිද්ධ වෙන්නේ. ඇත්තටම මෙහි ප්‍රධානියා ලෙස සැලකෙන පුද්ගලයා ඊට ඉහතදී කරනලද ප්‍රකාශයේ ඔහු පැහැදිලිව කියනවා ස්ලාම් ආගම සහ ස්ලාම් භක්තිකයෝ සහ ස්ලාම් නොවන අය පමණයි මේ ලෝකේ ඉන්නේ. අහින්සක මිනිස්සු කියල ජාතිකයක් නැහැ ස්ලාමික් සහ නන්ස්ලාමික් විතරයි කියලා. ඒ නිසා මේ අහින්සක මිනිසුන් මරාදැමීම පිළිබඳව ඔහුට කිසි‍ඳු තැකීමක්, හදවතක්, හිතක්, පපුවක් නැහැ. ඒ නිසා ඔවුන්ගේ මතවාදය ඔවුන්ගේ මූලධර්මවාදය ඉලක්ක කරගෙන තියනේනේ ස්ලාමීය රාජ්‍යයක් ගොඩනැගීම පදනම් කරගෙන. ඒක ජාතික වශයෙන්, ජාත්‍යන්තර වශයෙන් ක්‍රියාත්මක සංවිධානයක් කියන එක දැන් හරි පැහැදිලිය. එතකොට මේ සංවිධානාත්මක ක්‍රියාකලාපය මේ තරම් වර්ධනය වෙද්දි මේ තරම් උඩුදුවද්දි ඒ පිළිබඳ තොරතුරු ලැබී තිබියදීත් එය වලක්වාගන්න නොහැකිවීම මම හිතන්නේ ජාතියේ අවාසනාවක්. අපිට මේක වලක්වගන්න බැරිවුනා කියලා අපි සමස්ත ශ්‍රී ලංකා වාසීන් විදිහට අද පසුතැවෙනවා, කනගාටු වෙනවා. මේ මතවාදී කණ්ඩායම මේ මතවාදය පතුරුවද්දි, මේ අය සංවිධානය වෙද්දි, විවිධ තොරතුරු ලැබෙද්දි, විවිධ හෝඩුවාවන් ලැබෙද්දි, විවිධ සිදුවීම් වෙද්දි, එදා විල්පත්තුව ආසන්නයේ සිදුවීමක් සිද්ධවුනා. ඒ වගේම පුත්තලම දිස්ත්‍රික්කයේ ඒ සිද්ධිය සිද්ධවෙච්ච වෙලාවේ, මාවනැල්ලේ සිද්ධිය සිද්ධවෙච්ච වෙලාවේ ඒ පිළිබඳ යම් තොරතුරු ලැබුනා. අත්අඩංගුවට ගැනීම් සිද්ධවුනා. නමුත් ඒ පිළිබඳ වැඩිදුර පරීක්ෂණ ඉදිරියට ගියේ නැහැ. එම නිසා කලින් වලක්වාගත හැකිව තිබිච්ච දෙයක් අපිට වලක්වා ගන්න බැරිවෙලා තියෙනවා. ඇත්තටම මේ ස්ලාම් අන්තවාදී කණ්ඩායම ඔවුන් කියන විදිහට ස්ලාම් ආගම හැර වෙනත් ආගමක් තියෙන්න බැහැයි කියන එක මම දන්න ස්ලාම් ආගමේ මූලධර්මය නෙවෙයි. ස්ලාම් ආගම ඉතා පැහැදිලිව පිළිගන්න ප්‍රතිපත්තියක් තමයි අනෙකුත් ආගම්වලට ගරු කිරීම, අනිකුත් ආගම්වල පැවැත්ම කියන එක පිළිගන්න එක ස්ලාම් ආගමේ පදනම අපි දන්න විදිහට. නමුත් එතනිනුත් එයාට ගිහිල්ලා මුළුමනින්ම මිත්‍යාව මත පදනම් වෙච්ච ඉතාමත්ම කෘෘර සංවිධානත්මක කණ්ඩායමක් තමයි මේ සිදුවීම් පිටුපස ඉන්නේ. දැන් සාකච්ඡා වෙනවා ආණ්ඩු පක්ෂයෙන් විපක්ෂයෙන් මෙය වලක්වගන්න තිබුනා. හැබැයි ඒක වලක්ව ගන්න බැරිවුනා. මේ පිළිබඳව තොරතුරු ලැබුනා. ඒ තොරතුරු මත තීන්දු තීරණ ගත්තේ නැහැයි කියලා. ඇත්ත ගත්තොත් ගරු කතානායක තුමනි මේ ඉදිරිපත්වෙන ලිපි ලේඛන ඒ වගේම බුද්ධි අංශයේ නිලධාරීන් ලබාදෙන තොරතුරු ඒ සියල්ල ආපහු හැරිල බැලුවම ඉතා පැහැදිලිව ජාතික බුද්ධි සේවයෙන් සහ විදේශීය බුද්ධි සේවාවලින් මේ පිළිබඳව කල් ඇතිව තොරතුරු ලැබිලතියෙනවා. ඒ පිළිබඳ දැන් විවාදයක් නැහැ. හරි පැහැදිලියි අවශ්‍ය කරන ප්‍රමාණවත් සාක්ෂි සහිත තොරතුරු ලැබිල තියෙනවා. ප්‍රශ්නය වෙලා තියෙන්නේ ඒ තොරතුරු මත පදනම් වෙලා ක්ෂණික දේශපාලන තීන්දුව අරගත්තේ නැති එක. ඒ දේශපාලන තීන්දුව ගැනීමේ වගකීම තියෙන්නේ බුද්ධි අංශ නිලධාරීන්ට නෙවෙයි, පොලිස්පතිවරයාට නෙවෙයි, හමුදාපතිවරයාට තනියම නෙවෙයි. ඒ තීන්දු ගැනීමේ වගකීම තියෙන්නේ දේශපාලන බල අධිකාරියට. රටේ ආරක්ෂක ලේකම්වරයා, ආරක්ෂක ඇමතිවරයා ඇතුළු ඒ ආරක්ෂාව භාරව ඉන්න බලධාරීන්ගේ වගකීම තමයි ඒක. සමස්තයක් විදිහට ගත්තොත් ආණ්ඩුවේ වගකීම තමයි ඒක. ආණ්ඩුවේත් අගමැතිවරයට, ඇමතිවරුන්ට මේකෙන් ගැලවෙන්න බැහැ. මොකද රටේ ජනතාවගේ ආරක්ෂාව පිළිබඳ අවසාන තීන්දු තීරණ ගැනීමේ අවසන් වගකීම තියෙන්නේ ආණ්ඩුවට රජයට. එතකොට රජයක් විදිහට මේ වගකීම ඉටු නොකිරීම පිළිබඳව නිහතමානීව දකින්න ඕනා. මේක තනි එක එක පුද්ගලයෙකුට, ජනාධිපතිවරයාට, අගමැතිවරයාට හෝ වෙනත් තනි තනි පුද්ගලයන්ට පැවරීමෙන් ප්‍රතිඵලයක් ලැබෙන්නේ නැහැ. ඇත්තම ගත්තොත් මෙවැනි ඛෙදනීය සිදුවීමක් වලක්වාගන්න බැරිවුනා. ඒ වලක්වාගන්න බැරිවෙන්නේ තොරතුරු නැතුව නෙවෙයි. තොරතුරු තිබියදීත් ඒ පිළිබඳ ප්‍රමාණවත් සාක්ෂි තිබියදීත් මෙය වලක්වාගන්න බැරිවීම පිළිබඳව රජයක් විදිහට ජාතිය ඉදිරියේ ඒ වැරැද්ද බාරගතයුතුයි. ඒ අඩුපාඩුව තේරුම්ගත යුතුයි. එහෙම නොවුනොත් අපිට ඉදිරියේදී ඇතිවෙන මෙවැනි අනතුරක් වලක්වාගන්න ලැබෙන්නේ නැහැ. ඒ නිසා මේ වෙච්ච සිදුවීමෙන් පාඩම් ඉගෙනගන්නවනම් සහ ජනතාවට තමන්ගේ අවංකභාවය පෙන්වනවානම් ආණ්ඩුවේ වගකීම තමයි ජනතාව ඉදිරියේ රජයක් විදිහට තමන් අසමත් වුනා අපොහොසත්වුනා කියන දේ නිහතමානීව දකින එක. මොකද ඒක අපි දැකිය යුතු වෙන්නේ අනාගතයේ මෙවැනි දෙයක් වලක්වගන්න ජනතාව එතෙන්ට පෙලගස්වන්න විපක්ෂය විදිහට අපිට ආණ්ඩු පක්ෂය විදිහට ඔබතුමන්ලාට රටේම ජනතාවට සියලු දෙනාටම එකතුවෙලා මෙවැනි ව්‍යසනයකට මුහුණදීම සඳහා ශක්තිය ගන්නනම් මේ වෙච්ච සිදුවීම් පිළිබඳ පැහැදිලි සමාලෝචනයක්, පැහැදිලි වගකීම භාරගැනීමක් සිද්ධ විය යුතුයි. මේකට වගකියන්න කෙනෙක් නැත්නම්, ජනාධිපතිවරයා කියනවානම් මම දන්නේ නැහැ කියලා, අගමැතිවරයා කියනවානම් මම දන්නේ නැහැ කියලා, ආරක්ෂක රාජ්‍ය ඇමතිවරයා කියනවානම් මම දන්නේ නැහැ කියලා අනික් හැමෝම කියනවානම් ඇමතිවරු විදිහට අපිත් දන්නේ නැහැ කියලා එහෙනම් කවුද මේකේ වගකීම ගන්නේ? දන්නේ කවුද? එතන ප්‍රශ්නයක් තියෙනවා. විදේශ බුද්ධි අංශවලින් හතර වෙනිදා තොරතුරු ලැබුනානම්, නවවෙනිදා වෙනකොට ජාතික බුද්ධි අංශ සේවාවලට ඒ තොරතුරු ලැබුනනම් ඒ පිළිබඳ අවසන් තීරණ ගැනිමේ වගකීම තියෙන්නේ රජයේ අදාල බලධාරීන්ට. ඒ නිසා හමුදාපතිවරයා කැඳවලා, ආරක්ෂක මණ්ඩලය වහාම කැඳවලා පොලිස්පතිවරයාව කැඳවලා හදිසි රැස්වීමක් කැඳවලා රටේ ජාතික ආරක්ෂාව පිළිබඳ ක්ෂණික තීන්දු තීරණ ගන්න බැරිවුනා. අන්න ඒක හරියට දකින්න ඕනා. සමහරවිට ඒ බලධාරීන් හිතන්න ඇති පහුගිය අවුරුදු 10ක කාලය තුළ මෙවැනි සිදුවීම් සිද්ධවෙච්ච නැති නිසා මේ තරම් භයානක සිදුවීමක් සිද්ධ වෙන්නේ නැහැයි කියලා. ඒක තමයි ඇත්ත කතාව. බැලූ බැල්මට තේරෙන ඕන කෙනෙකුට මේ පිළිබඳව තොරතුරු ලැබුනත් බරපතල සිදුවීමක් සිද්ධවෙයි කියන අනතුර දකින්නේ නැත්තේ පහුගිය කාලය තුළ එහෙම සිදුවීම් වෙච්ච නැති නිසා මෙවැනි තත්වයේ එකක් වෙයි කියලා කාටවත් හිතෙන්න නැතුව ඇති. ඒකම තමයි වැරැද්ද. ඒ නිසා මෙහි වගකීම පැහැදිලිව අපි තේරුම් ගතයුතුයි. ඒ වගකීම ගත්තේ නැත්නම් මෙතන ප්‍රශ්නයක් මතු වෙනවා. මොකද රටේ මතයක් තියෙනවා. මේ පාර්ලිමේන්තුව සම්බන්ධයෙනුත් විශ්වාසය බිඳවැටිලා තියෙන්නේ. ඔබතුමාගේ සිට මේ 225දෙනා සම්බන්ධයෙන්ම විශ්වාසය බිඳවැටිලා. අද රටේ ජනතාව කතා කරන්නේ මේ සිද්ධිය පිළිබඳ රාජ්‍ය බුද්ධි අංශයෙන් දීපු තොරතුරු කතානායක තුමා ඇතුළු පාර්ලිමේන්තුවේ 225දෙනාම දැනගෙන හිටියා කියලා. ඒ දැනගෙන ඉඳලා තම තමන්ගේ ආරක්ෂාව සපයගෙන තියෙනවා හැබැයි ජනතාවගේ ආරක්ෂාව සැපයූවේ නැහැ කියලා. නමුත් ඒක ඇත්ත නෙවෙයි. ඔබතුමත් දන්නවා ඒක ඇත්ත නෙවෙයි. අපි කවුරුවත් දැනන් හිටියේ නැහැ. බුද්ධිඅංශවලින් එහෙම අපිට දැනුවත් කරලත් නැහැ. නමුත් රටේ ජනතාව තුළ මතයක් තියෙනවා 225ම දැනගෙන හිටියා නමුත් ක්‍රියාත්මක වෙලා නැහැ. ඒකෙන් පේනවා ඇමතිවරු, ජනාධිපතිවරු, අගමැතිවරු, කතානායකවරු, මන්ත්‍රීවරු, තමන්ගේ ආරක්ෂාව සපයගත්තා ජනතාවගේ ආරක්ෂාව ගැන හිතුවේ නැහැ කියලා. ඒ පිළිබඳ වහාම අවධානයට ගතයුතුව තියෙනවා. ඒ වගේම අපි මෙවැනි දෙයක් යලි ඇති නොවෙන්නනම් මේ සිද්ධවෙච්ච සිදුවීම් පටු දේශපාලන වාසි වෙනුවෙන් පාවිච්චි කරන එක වහාම නවත්වන්න ඕනා. බොරදියේ මාළු බාලා මේකෙන් පටු දේශපාලන වාසි අරගෙන මේ සිදුවීම තමන්ගේ දේශපාලන අරමුණු වෙනුවෙන් පාවිච්චි කරන්න යනවනම් ඒකත් වහා වැලැක්විය යුතුයි. අපේ පක්ෂයේ ජාතික ලයිස්තුවේ හිටිය කෙනෙක් මේ පිළිබඳව අත්අඩංගුවට අරගෙන තියෙනවා. මම විශ්වාස කරනවා අදටත් ඒ පුද්ගලයා මේකට සම්බන්ධ නැහැයි කියලා. නමුත් ඔහුගේ පුතාලා මේකට සම්බන්ධ වෙන්න ඇති කියනඑක තමයි හිතන්නේ. මම දන්නේ නැහැ ඒ ගැන. නමුත් ඒ පුද්ගලයා, ඊබ්‍රහීම් හාජ්ජියාර්. අපි කවුරුත් දන්නවා අපේ රටේ අපනයනකරුවන්ගේ සංගමයේ ප්‍රධානියෙක්. ඔහුට ජනාධිපති සම්මාන ලැබුනා. මහින්ද රාජපක්ෂ මැතිතුමා සම්මාන දීල තියෙනවා. ජී.එල් පීරිස් ඇමතිතුමා සම්මාන දීල තියෙනවා. පියසේන ගමගේ ඇමතිතුමා සම්මාන දීල තියෙනවා. 2016 වසරේදි 2014 -2015 වසර සඳහා ලංකාවේ හොඳම අපනයනකරුවා විදිහට තේරී පත්වෙන්නෙත් මේ ඊබ්‍රහීම් හාජ්ජියාර් කියන පුද්ගලයා. එතුමට එදා සම්මාන දෙන්නේ සුජීව සේනසිංහ ඇමතිවරයා. ඒ නිසා මේ පුද්ගලයා ගත්තොත් කොළඹ තොගවෙළඳ සංගමයේ සභාපතිවරයා. ලංකාවට වැඩිම අපනයනය හරහා විදේශ විනිමය ගෙනපු පුද්ගලයෙක්. ඉතින් ඔහු මේ අත්අඩංගුවට අරගෙන තියෙනවා. මම හිතනවා ඔහු සම්බන්ධ නොවුනත් ඔහුගේ පුතාලා සමහරවිට සම්බන්ධ වෙන්න ඇති. ඔහු සම්බන්ධ වුනත් ඒ පිළිබඳ නීතිමය පියවර ගන්න. කිසි ප්‍රශ්නයක් නැහැ. ඒ පිළිබඳ වහාම නීත්‍යානුකූළව කටයුතු කරන්න. කිසිදු ප්‍රශ්නයක් නැහැ. ජනතා විමුක්ති පෙරමුණේ අපි ඔහුව ජාතික ලැයිස්තුවෙන් ඉදිරිපත් කළේ මේ රටේ විද්වතෙක්, මේ රටේ ප්‍රසිද්ධ ව්‍යාපාරිකයෙක්, ඒ වගේම ඔහු දේශ ශක්ති, දේශ කීර්ති නාමවලින් පිදුම් ලබපු ව්‍යාපාරිකයෙක්. එවැනි පුද්ගලයෙක් අපනයනකරුවන්ගේ ප්‍රධාන සම්මානයට පාත්‍රවෙච්ච කෙනෙක්. නමුත් ඔහුගේ දරුවන් නවදෙනෙක් ඉන්නවා. පුතාලා හය දෙනෙකු සහ දූවරු තිදෙනෙක් ඉන්නවා. ඉතින් ඔවුන් කරන දේ සමහර වෙලාවට තාත්ත දන්නේ නැතුව ඇති. එහෙම දේවල් ඕනතරම් තියෙනවා. කෙසේ වෙතත් ඔහු සම්බන්ධ වුනත්, ඔහුගේ දරුවන් සම්බන්ධ වුනත් කිසි ගැටළුවන් නැහැ ඒ පිළිබඳ නීතිමය ක්‍රියාමාර්ග වහාම ගතයුතුව තිබෙනවා. ඒ විතරක් නෙවෙයි මේ සිදුවීමෙන් අපි ඉගෙනගත යුතු දෙයක් තිබෙනවා. මේක පහවෙලා නැහැ තාම. මේ දැන් සුළු මොහොතකය කලින් මීගමුව තිඹිරිගස්කටුව, ඒ කියන්නේ කටුවාපිටිය පල්ලිය ආසන්නයේ කිලෝමීටරයක්වත් දුර නැහැ මේ අද උදේ අවහන්හලක තිබිලා බෝම්බයක් හොයාගත්තා. ඒ අවන්හල් හිමියා පොලිසියට දැනුම්දුන්නට පස්සේ පොලිසියෙන් ඇවිල්ලා බෝම්බය නිශ්ක්‍රීය කළා. ඒ නිසා මේ අනතුර තවම පහවෙලා නැහැ. මේකෙ සිද්ධිය ඉවර නැහැ. මොන මොහොතේ කොතන තව බෝම්බ පුපුරයිද, බෝම්බ තියයිද කියන එක අනතුරක් ලෙස අපි ඉස්සරහ තියෙනවා. ඒ නිසා ඉදිරියේදීවත් මේක වලක්වගන්න නම් අපි මොහොතකටවත් මේ අපේ තියෙන දේශපාලන වෙනස්කම් පැත්තකින් තියලා සතියකට මාසයකට හරි ජාතික න්‍යායපත්‍රයකට අනුව කටයුතු කරමු. මේ පාර්ලිමේන්තුවේ අපි සියලු දේශපාලන පක්ෂ එකතුවෙලා ජාතික න්‍යායපත්‍රයකට කටයුතු කරමු. එහෙම නැතිවුනොත් මේ ව්‍යවසනයේ ගොදුරු බවට පත්වෙන්නේ කවුද කියන එක කාටවත් කියන්න බැහැ. ඊයේ අහින්සක මනුස්සයෙක් වෙන්න පුළුවන්. හෙට ඔබ වෙන්න පුළුවන්, හෙට මම වෙන්න පුළුවන්. අපි කවුරු මේකට ගොදුරුවෙයිද දන්නේ නැහැ. ඒක නිසා පක්ෂ පාට බේධයකින් තොරව පාර්ලිමේන්තුවේ අපි සියලු පක්ෂ එකතුවෙලා පාර්ලිමේන්තුව එක ඒකකයක් විදිහට හිතලා ජනතාව පාර්ලිමේන්තුව කෙරෙහි බිඳවට්ටලා තියෙන විශ්වාසය නැවත ඇතිකරගන්න පාර්ලිමේන්තු මන්ත්‍රීවරු විදිහට අපි සියලු දෙනාම එකතුවෙලා ජාතික න්‍යයපත්‍රයකට අනුව මේ කටයුත්තට මුහුණදෙන්න සූදානම් වෙමු. අපි පක්ෂයක් විදිහට ඒකට සූදානම්, අනිකුත් පක්ෂවලිනුත් අපි ඉල්ලා සිටිනවා, අපි රටක් විදිහට ශ්‍රී ලාංකේය ජාතිය මුහුණදීල තියෙන මේ අනතුරෙන් වලක්වාගැනීම සඳහා අපි ඔක්කොම එකට එකතුවෙලා අර පරණ වාදබේද තරහමරහ පැත්තකින් තියලා සමස්ත ජනතාව ආරක්ෂාකිරීම වෙනුවෙන් එක න්‍යායපත්‍රයකට වැඩ කරමු. අන්න ඒ සඳහා පෙල ගැහෙන්න. ඒ සඳහා එකතුවෙන්න. ඒ සඳහා අපි කටයුතු කරන්න සූදානම්. මෙවැනි සිදුවීම් යලි ඇති නොවෙන්න වගබලාගෙන. වෙච්ච සිදුවීම්වල වගකීම පවරගෙන නැවත එවැනි දෙයක් ඇති නොවන්න පාඩමක් විදිහට ඒක තේරුම්අරගෙන ඉදිරියට මුහුණ දෙමු.”", "URL": "https://lankatruth.com/si/?p=72770", "Category": "පුවත්", "Parent URL": null}