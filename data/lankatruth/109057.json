{"Source": "Lankatruth", "Timestamp": "January 22, 2021", "Headline": "ජනාධිපති සෘජු තීරණයක් අකුලා ගනී..", "News Content": "එක්සත් ජාතීන්ගේ මානවහිමිකම් කොමිසමට ඉදිරිපත් කර තිබූ යෝජනා කිහිපයක තම අනුග්‍රාහකත්වයෙන් ඉවත්වීමට වර්තමාන ආණ්ඩුව පසුගිය පෙබරවාරි මස ගන්නා ලද තීරණය පිළිබඳව නැවත සලකා බැලීම සඳහා ජනාධිපතිවරයා විසින් කොමිෂන් සභාවක් හදිසියේ පත්කර ඇත. මේ පිළිබඳව අති විශේෂ ගැසට් නිවේදනය ඊයේ (21) නිකුත් කර තිබෙන අතර ශ්‍රෙෂ්ඨාධිකරණයේ විනිසුරු ඒ.එච්.එම්.ඩි. නවාස්, විශ්‍රාමික පොලිස්පති චන්ද්‍රා ප්‍රනාන්දු සහ විශ්‍රාමික දිස්ත්‍රික් ලේකම් නිමල් අබේසිරි යන ත්‍රිපුද්ගල කොමිසමක් පත්කර තිබේ. ශ්‍රී ලංකාවේ සංහිඳියාව, වගවීම හා මානව හිමිකම් ප්‍රවර්ධනය සම්බන්ධයෙන් 2019 මාර්තු 40/1 යෝජනාවලිය, 2015 ඔක්තෝබර් 30/1 සහ 2017 මාර්තු 34/1 දරන යෝජනා සම්බන්ධයෙන් ශ්‍රී ලංකාව දැරූ සම අනුග්‍රාහකත්වයෙන් වර්තමාන ආණ්ඩුව ඉවත් විම පිළිබඳව නැවත සොයා බැලීමට මෙම කොමිෂන් සභාව පත්කර ඇත. පසුගිය පෙබරවාරි මස 26 සහ 27 දිනයන්හිදී එක්සත් ජාතීන්ගේ මානව හිමිකම් කොමිෂන් සභාවේ 43වන සැසිවාරයේදී සම අනුග්‍රහකත්වයෙන් ඉවත් වීම පිළිබඳව නිවේදනය කෙරිණි. මෙම කොමිෂන් සභාව මූලික කරුණු 06ක් විමර්ශනය කිරීම සඳහා පත්කර ඇත. එහි දැක්වෙන විශේෂ විමර්ශන අවශ්‍යතාවයක් පිළිබඳව මෙසේ සඳහන් කර තිබේ. “විසඳීමට ඇති අනෙකුත් ගැටලු සඳහා රාජ්‍ය තාන්ත්‍රික හා නීතිමය ක්‍රියාවලි තුළින් විසඳුම් ලබාදීමට සහ අවශ්‍ය අවස්ථාවන්හිදී ආයතනික සංශෝධන සිදුකරමින් යුක්තිය හා සංහිඳියාව තහවුරු කිරීමට ශ්‍රී ලංකා රජය කැපවී සිටින බැවින් ද“ යනුවෙන් විශේෂයෙන් දක්වා තිබේ.", "URL": "https://lankatruth.com/si/?p=109057", "Category": "පුවත්", "Parent URL": null}