{"Source": "Lankatruth", "Timestamp": "May 26, 2022", "Headline": "රනිල් මහ බැංකු අධිපතිව පන්නයි", "News Content": "තව දුරටත් මුදල් අච්චු ගැසීම නොකළ යුතුය යන ආර්ථික විද්‍යාත්මක ස්ථාවරයේ සිටින මහ බැංකු අධිපති ආචාර්ය නන්දලාල් වීරසිංහට සම්පූර්ණයෙන්ම පටහැනිව රුපියල් ට්‍රිලියනයක මුදල් අච්චු ගැසීමට අගමැති සහ මුදල් ඇමති රනිල් වික්‍රමසිංහ ක්‍රියාකරමින් සිටී.  මේ අනුව මහ බැංකු අධිපතිවරයාට සම්පූර්ණයෙන්ම පරස්පර ක්‍රියාවලියකට රනිල් වික්‍රමිසංහ යොමුවී ඇති බව රොයිටර් පුවත් සේවයට ප්‍රකාශ කර ඇත. මේ තුළින් ඇති තිබෙන ප්‍රතිවි‍රෝධය හමුවේ නන්දලාල් වීරසිංහ මහ බැංකු අධිපති ධුරයෙන් පන්නා දැමීමේ උපක්‍රමයක් දියත් කර ඇති බව සනාථ වේ.  එසේම මහ බැංකු අධිපතිවරයා කෝප් කමිටුව හමුවේ ඉදිරිපත් කර තිබෙන පසුගිය කාලයට අදාළව අතිශය බරපතළ විවේචන ද මුල් කර ගනිමින් ඔහුව ඉවත් කිරීමට ආණ්ඩුව සැලසුම් කර ඇති බවට සැක මතුවී තිබේ. හිටපු මහ බැංකු අධිපතිවරයෙකු වන ආචාර්ය ඉන්ද්‍රජිත් කුමාරස්වාමි නැවත එම තනතුරට පත් කිරීමට සූදානමක් ඇතැයිද මාධ්‍ය වාර්තා පළවේ.  කෙසේ වෙතත් ආචාර්ය කුමාරස්වාමි එම වාර්තා ප්‍රතික්ෂේප කර ඇති අතර ආචාර්ය නන්දලාල් වීරසිංහ මෙයට පෙර ප්‍රකාශ කර තිබුණේ ස්වාධීනව කටයුතු කර ගෙන යාමට අවස්ථාව නොදෙන්නේ නම් ඉල්ලා අස්වන බවය.", "URL": "https://lankatruth.com/si/?p=134822", "Category": "ආර්ථික පුවත්", "Parent URL": null}