{"Source": "Lankatruth", "Timestamp": "January 27, 2020", "Headline": "වෝහාරික විගණන වාර්තා ගැන ජවිපෙ ඉල්ලූ විවාදය 18-19 දිනවල", "News Content": "මහ බැංකු බැඳුම්කර සිද්ධිය පිළිබඳ වෝහාරික විගණන වාර්තාව (Forensic Audit Report) සම්බන්ධයෙන් දෙදිනක විවාදයක් පසුගිය 22 හා 23 දිනවල ලබා දෙන ලෙස ජනතා විමුක්ති පෙරමුණේ නායක අනුර දිසානායක මහතා පසුගිය 21 වනදා පාර්ලිමේන්තුවේදී ඉල්ලා සිටි අතර ඒ අනුව එම විවාදය ලබන මස (පෙබරවාරි) 18 සහ 19 දිනවල පැවැත්වීමට පාර්ලිමේන්තු පක්ෂ නායකයන් එකඟතාවය පල කර ඇත. අනුර දිසානායක මහතා ඉල්ලා සිටි දෙදිනක විවාදය පිළිබඳ යෝජනාව පක්ෂ නායක රැස්වීමට යොමු කර තීරණය කරන බව කතානායක කරූ ජයසූරිය මහතා එදින පාර්ලිමේන්තුවේදී ප්‍රකාශ කළ අතර ඒ අනුව කතානායක කරු ජයසුරිය මහතාගේ ප්‍රධානත්වයෙන් පාර්ලිමේන්තු සංකීර්ණයේදී ඉකුත් 24 වැනිදා පස්වරුවේ පැවැත්වුණු පාර්ලිමේන්තු පක්ෂ නායකයින්ගේ රැස්වීමේදී ඉහත තීරණයට එළම තිබේ. මහ බැංකු බැඳුම්කර සිද්ධිය පිළිබඳ වෝහාරික විගණන වාර්තාව ශ්‍රී ලංකා මහ බැංකුව විසින් කතානායකවරයාට ඉකුත් දා බාරදෙනු ලැබූ අතර එම වාර්තාව මෑතක් වනතුරුම පැවතුණේ පාර්ලිමේන්තු පොදු ව්‍යාපාර පිළිබඳ කාරක සභාව (කෝප්) බාරයේය. ඒ එම වාර්තාව පිළිබදව තීරණයක් ගැනීමට කෝප් කාරක සභාව රැස්වීමට නියමිතව තිබූ දිනට පෙරදින මධ්‍යම රාත්‍රියේ පාර්ලිමේන්තුව වාර අවසාන කිරීම නිසා කෝප් කාරක සභාව අහෝසි වීම හේතුවෙනි. ඉන් පසු හිටපු කෝප් සභාපති සුනිල් හඳුන්නෙත්ති මහතා දිගින් දිගටම මෙම වාර්තාව පාර්මේන්තුවට ඉදිරිපත් කළ හැකි ආකාරයන් ගැන රටට අනාවරණය කල අතර අවශ්‍යනම් අග්‍රාමාත්‍ය මහින්ද රාජපක්ෂ මහතාටද මෙම වාර්තාව නීතිමය කටයුතු සඳහා යොමු කළ හැකි බව පෙන්වා දෙන ලදී. ඉන් පසු මේ සම්බන්ධයෙන් තීරණයක් ගත් කතානායක කරූ ජයසූරිය මහතා විසින් මෙම වාර්තාව පාර්ලිමේන්තු මන්ත්‍රීවරුන්ට පරිශීලනය කළ හැකි පරිදි සභා ගත කරන ලදී. වත්මන් ජනාධිපති ගෝඨාභය රාජපක්ෂ මහතාට බලය හිමිවීමෙන් පසු පාර්ලිමේන්තුව වාර අවසාන කිරීමෙන් අහෝසි වී ගිය කෝප් කාරක සභාව පිහිටුවීමට මෙතෙක් කටයුතු කර නැති අතර මේ වනවිට පවතින්නේ ශ්‍රී ලංකා පාර්ලිමේන්තුවේ කෝප් කාරක සභාවක් නොමැති තත්වයකය.", "URL": "https://lankatruth.com/si/?p=89053", "Category": "පුවත්", "Parent URL": null}