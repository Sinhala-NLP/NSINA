{"Source": "Lankatruth", "Timestamp": "December 23, 2019", "Headline": "තිස්සමහාරාමයේ කුඹුරු අක්කර 4000ක් වැස්සට විනාශයි", "News Content": "තිස්සමහාරාම ඇල්ලගල වාරි පද්ධතිය යටතේ වගාකර ඇති කුඹුරු අක්කර 4000කට වැඩි ප්‍රමාණයක් සම්පූර්ණයෙන් විනාශ වී ඇතැයි වාර්තා වේ. මෙම විනාශය සිදුවීමට ප්‍රධාන හේතු වී ඇත්තේ දින කීපයක් තිස්සේ ධාරාණිපාත වැසි පතිතවීමත්, ලුණුගම්වෙහෙර ජලාශයේ වාන්දොරටු විවෘත කිරීමත්, තිස්ස වැව, යෝධවැව, පන්නෙගමුව වැව, වීරවිල යනාදී වැව් වාන් දැමීමත් හේතුනි. වැඩිම හානිය සිදුවී ඇත්තේ යෝධවැව හා වීරවිල යටතේ ඇති කුඹුරු යායවල් දෙකට ය. කුඹුරු වැපිරීමට අවශ්‍ය බිත්තර වී සොයා ගැනීමට නොහැකි වු බවත්, වගකිවයුතු ආයතන ඒ සඳහා මැදිහත් නොවු බවත්, මෝල් තුළ කෙටීමට සූදානම් කර තිබූ වී පවා වැඩි මිලට ලබාගෙන බිත්තර වී ලෙස යොදාගත් බවත් ගොවීහු පෙන්වා දෙති. මෙම කුඹුරු නැවත වගා කිරීමට සිදුවී ඇති අතර ඒ සඳහා බිත්තර වී ඇතුළු සහන අත්‍යවශ්‍ය බවත් ඔවූහු අවධාරණය කරති. මීට අමතරව ලුණුගම්වෙහෙර දකුණු ඉවුර යටතේ ඇති කුඹුරු යායවල පවා ඇළ වේලි කැඩී බිඳීගොස් පැළ ගොයමට බරපතල අලාභ හානි සිදුවී ඇති බවද ඔවූහු පෙන්වා දෙති.", "URL": "https://lankatruth.com/si/?p=87883", "Category": "පුවත්", "Parent URL": null}