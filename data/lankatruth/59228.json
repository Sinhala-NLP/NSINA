{"Source": "Lankatruth", "Timestamp": "September 12, 2018", "Headline": "වැඩවර්ජනය 100%ක් සාර්ථකයි – ඉල්ලීම් ගණනාවකට විසඳුම් ලැබේ", "News Content": "වසර 20ක පමණ කාලක් තිස්සේ නොවිසඳී පැවති සංවර්ධන සේවා නිලධාරීන්ගේ ගැටළු මුල් කරගනිමින් අද (12) පැවති වැඩවර්ජය 100%ක් සාර්ථක වූ බවත් අමාත්‍යාංශ බලධාරීන් සමග පැවති සාකච්ඡාවේදී ඉල්ලීම් ගණනාවකට විසඳුම් ලැබුණු බවත් සංවර්ධන නිලධාරී සේවා සංගමයේ සභාපති චන්දන සූරියආරච්චි මහතා සඳහන් කරයි. රාජ්‍ය පරිපාලන අමාත්‍යාංශ ලේකම්, ඒකාබද්ධ සේවා අධ්‍යක්ෂ ජෙනරාල්, ආයතන අධ්‍යක්ෂ ජෙනරාල්, රාජ්‍ය පරිපාලන අමාත්‍යාංශ අතිරේක ලේකම් ඇතුළු නිලධාරීන් රැසක් සමග පැවති සාකච්ඡාවට සංවර්ධන නිලධාරී සේවා සංගමයේ සභාපති චන්දන සූරියආරච්චි මහතා සංගමයේ ලේකම් උදයංග ප්‍රේමරත්න මහතා ඇතුළු නියෝජිතයින් 20කට ආසන්න ප්‍රමාණයක් සහභාගී වී තිබේ. මෙහිදී ප්‍රධාන සංවර්ධන නිලධාරී, පරිපාලන සංවර්ධන නිලධාරී තනතුරු ඇතුළත් උසස්වීම් පටිපාටියක් සකස් කිරිමට එකඟතාවයට පැමිණ තිබේ. එමෙන්ම MN4 වැටුප් තලයට අයත් ජ්‍යෙෂ්ඨ නිලධාරින් තමන් දැනට දරන තනතුරුට අයත් දෙපාර්තමේන්තුවේ අභ්‍යන්තර උසස්වීම් සඳහා ඉදිරිපත්වීමට ඉඩකඩ ලබාදීම, ආශ්‍රිත සේවා නිලධාරීන් අධීක්ෂණය කිරීම සඳහා ප්‍රධාන ලිපිකරුවන් පත් කිරීම වෙනස් කර මාණ්ඩලික නිලධාරීන් යටතට පත් කිරීම, දෙවන භාෂා ප්‍රවීනතාවය සඳහා පාඨමාලා ක්‍රමයක් සකස්කිරිමට පූර්ණ එකඟතාවය පල කිරීම, ක්ෂේත්‍ර දීමනා හා ගමන් වියදම් දීමනා හිමි නොවන නිලධාරීන් සඳහා අදාළ ස්ථාන නම් කිරීමෙන් අනතුරුව සිදුවන ප්‍රමාදය නිවැරදි කිරීම ඇතුළු ඉල්ලීම් ගණනාවකට මෙහිදී අමාත්‍යාංශ නිලධාරීන් එකඟතාවය පල කර තිබේ. ඒ අනුව එම කාරනා සම්බන්ධයෙන් අදාළ චක්‍රලේක සැප්තැම්බර් 30 වනවිට අදාළ ආයතන වෙත නිකුත් කිරිමටද මෙහිදී එකඟතාවය පල කර ඇත. අද පැවති සාකච්ඡාවේදී අවසන් එකඟතාවයකට එළඹීමට නොහැකි වූ කරුණු පිළිබඳව එළබෙන 20වනදා රාජ්‍ය පරිපාලන අමාත්‍යවරයා සමග සාකච්ඡාවක් ලබාදීමටද මෙහිදී තීරණය වී ඇති අතර එම සාකච්ඡාවේදී ඊට විසඳුම් ලබාදීමටද එකඟ වී තිබේ. මේ සම්බන්ධයෙන් වැඩිදුරටත් අදහස් දැක්වූ සංවර්ධන නිලධාරී සේවා සංගමයේ සභාපති චන්දන සූරියආරච්චි මහතා සඳහන් කර සිටියේ පළමුවතාවට රාජ්‍ය සේවයේ උපාධිධාරීන් සාර්ථක වැඩවර්ජනයක් දියත් කර ආණ්ඩුවට පණිවිඩයක් ලබා දුන් බවත් මෙම වැඩවර්ජනයට දිවයින පුරා දිස්ත්‍රික්ක 25 තුළම ආශ්‍රිත සේවා උපාධිධාරීන් සම්බන්ධවූ බවත් වැඩවර්ජනය 100%ක් සාර්ථකව සිදු කළ බවත්ය. අද කොළඹදී පැවති විරෝධතා උද්ඝෝෂණය සඳහා 3000කට නිලධාරීන් පිරිසක් සහභාගී වී සිටි බවත් අද සාකච්ඡාවේදී පැමිණි එකඟතා ක්‍රියාත්මක කරන තුරු විමසිලිමත්ව සිටින බවත් චන්දන සූරියආරච්චි මහතා වැඩිදුරටත් සඳහන් කර සිටියේ ය.", "URL": "https://lankatruth.com/si/?p=59228", "Category": "පුවත්", "Parent URL": null}