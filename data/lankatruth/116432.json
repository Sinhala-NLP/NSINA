{"Source": "Lankatruth", "Timestamp": "May 17, 2021", "Headline": "69 වන විශ්ව රූ රැජින මෙක්සිකෝවේ ඇන්ඩ්‍රියා මේසා", "News Content": "69 වන වරට පැවති විශ්ව රූ රැජින තරඟය ඊයේ (16) රාත්‍රී ඇමරිකා එක්සත් ජනපදයේ ෆ්ලොරිඩාවේ සෙමිනොයිල් හාඩ්රොක් කැෆේ හොලිවුඩ් හෝටල් පරිශ්‍රයේ දීපැවැති අතර එහිදී විශ්ව රූ රැජින කිරුළපැළදීමට 26 හැවිරිදි මෙක්සිකෝවේ ඇන්ඩ්‍රියා මේසා සමත් විය. මෘදුකාංග ඉංජිනේරුවරියක් සහ නිරූපිකාවක වන ඇන්ඩ්‍රියා මේසා විශ්ව රූ රැජින කිරුළ පැළඳි තුන්වන මෙක්සිකානු ජාතික කාන්තා වේ. කොවිඩ් වසංගතය හමුවේ පළමු වරට 2020 වසරේදීවිශ්ව රූ රැජින තරඟාවලිය පැවැත්වීම අත්හිටවනු ලැබූඅතර ඉරිදා පැවති 69 වැනි විශ්ව රූ රැජින තරඟාවලිය වෙනුවෙන් ලොව පුරා රෑමතියන් 73 දෙනෙකු එක්වී තිබිණි. මෙම තරගයේ අවසන් වටයේදී බ්‍රසීලය, ඉන්දියාව, පේරු සහ ඩොමිනික් රාජ්‍යයේ රූමතියන් පරාජයට පත් කරමින් ඇන්ඩ්‍රියා මේසා කිරුළ දිනා ගනු ලැබුවාය. අවසන් වටයේදී ඇය බ්‍රසීලියානු හා පේරු තරඟකාරිය සමඟ තරඟවැදුණු අතර ඇය විශ්ව රූ රැජින වූබවට ඇමරිකානු නළු මාරියෝ ලෝපෙස් සහ රූපවාහිනී පෞරුෂය ඔලිවියා කල්පෝ විසින් නිවේදනය කරනු ලැබීය. හිටපු විශ්ව රූ රැජිණියන් වන චෙස්ලි ක්‍රිස්ට්, පෝලිනා වේගා සහ ඩෙමී-ලී ටෙබෝ (2017 දී ශූරතාව දිනාගත්) තරඟ විශ්ලේෂකයින් සහ විචාරකයින් ලෙස සේවය කළ අතර කාන්තාවන් අට දෙනෙකුගෙන් යුත් මණ්ඩලයක් ජයග්‍රාහකයා තීරණය කළේය. මෙම තරඟයේ විශේෂත්වය වන්නේ අවසන් 21 දෙනා අතරට පැමිණි මියන්මාර් රූමතිය එම වේදිකාව භාවිතා කරමින් තම රට තුළ සිදුව තිබෙන හමුදා කුමන්ත්‍රණය පිළිබඳව සිදු කරනු ලැබූප්‍රකාශයයි. එහිදී තුර්සාර් වින්ට් එල්වින් රූමතිය මෙසේ පවසයි. “අපේ ජනතාව දිනපතාම හමුදාව විසින් වෙඩි තබා මරා දමනු ලැබේ. “එබැවින් මියන්මාරය ගැන කතා කරන ලෙස මම සියලු දෙනාගෙන් ඉල්ලා සිටිමි.” යනුවෙනි. විශ්ව රූ රැජින තරඟාවලියේ ඇය හොඳම ජාතික ඇඳුම සඳහා වන සම්මානයද දිනා ගැනීමට සමත් විය.", "URL": "https://lankatruth.com/si/?p=116432", "Category": "පුවත්", "Parent URL": null}