{"Source": "Lankatruth", "Timestamp": "September 12, 2018", "Headline": "ඇවන්ගාඩ් චෝදනා පාලිත – නිශ්ශංක ප්‍රතික්ෂේප කරයි", "News Content": "රුපියල් ලක්ෂ 355ක අල්ලසක් දීම සහ ලබා ගැනීම සම්බන්ධයෙන් චෝදනා ලබා සිටින ඇවන්ගාඩ් සමාගමේ සභාපති නිශ්ශංක යාපා සේනාධිපති සහ රක්නා ලංකා ආරක්ෂක සමාගමේ හිටපු සභාපති විශ්‍රාමික මේජර් ජනරාල් පාලිත ප්‍රනාන්දු යන අයට එරෙහිව අල්ලස් කොමිසම මගින් ගොනුකර ඇති චෝදනා පත්‍රය අද(12) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කියවනු ලැබීය. චෝදනා 47කින් යුතු චෝදනා පත්‍රය ප්‍රතික්ෂේප කරමින් ඊට තමන් නිවරදිකරුවන් බව සැකකාර පාලිත ප්‍රනාන්දු සහ නිශ්ශංක යාපා සේනාධිපති යන අය ප්‍රකාශ කළේය. නඩු විභාගයට ප්‍රථම රජයේ ජ්‍යෙෂ්ඨ නීතීඥ ජනක බණ්ඩාර අධිකරණ්‍ය හමුවේ කරුණු දැක්වූඅතර එහිදී 2012 වසරේ සැප්තැම්බර් මස විසි වනදා සහ 2014 වසරේ ජුලි මස 8 වනදා දක්වා කාලසීමාව තුළ විත්තිකාර නිශ්ශංක යාපා සේනාධිපති මහතා විසින් විත්තිකාර විශ්‍රාමික මේජර් ජනරාල් පාලිත ප්‍රනාන්දු මහතාගේ බැංකු ගිණුමට අවස්ථා හතකදී රුපියල් ලක්ෂ 355 ක මුදලක් තැන්පත් කර ඇති බව ප්‍රකාශ කෙරුණි. එය රජයේ සේවකයෙකු වශයෙන් අල්ලස් පණත යටතේ දඬුවම් ලැබිය හැකි වරදක් බව නීතීඥවරයා ප්‍රකාශ කර සිටියේය. මෙලෙස මුදල් ලබා දී ඇත්තේ ඇවන්ගාඩ් පාවෙන අවි ගබඩාව ගාලුවරායට නුදුරේ පවත්වාගෙන යාමට අවශ්‍ය සහය ලබාදීමට විත්තිකාර නිශ්ශංක යාපා සේනාධිපති විසින් යෝජිත ආරක්ෂක අමාත්‍යාංශයේ සම්බන්ධීකරණ නිලධාරී ලෙස කටයුතු කළ විත්තිකාර පාලිත ප්‍රනාන්දු මහතාට බවද නීතීඥ ජනක බණ්ඩාර මහතා පැවසීය. නඩුවට අදාලව යුධ හමුදා මූලස්ථානයේ යුධ සේවා ලේකම් කාර්යාලයේ සේවය කළ කර්නල් අසේල කුලතුංග මහතාගෙන් සාක්ෂි සටහන් කර ගැනුණි. නඩුවේ වැඩිදුර විභාගය ලබන ඔක්තෝබර් මස 26 වනදාට කල් තැබුණි.", "URL": "https://lankatruth.com/si/?p=59242", "Category": "පුවත්", "Parent URL": null}