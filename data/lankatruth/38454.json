{"Source": "Lankatruth", "Timestamp": "July 26, 2017", "Headline": "මහෙන්ද්‍රන්ගේ ජංගම දුරකථන ඇතුළු විද්‍යුත් උපකරණත් බැඳුම්කර කොමිසම භාරයට", "News Content": "මහා බැංකුවේ හිටපු අධිපති අර්ජුන් මහෙන්ද්‍රන් මහතා භාවිතා කළ විද්‍යුත් සන්නිවේදන උපකරණ සියල්ලම විමර්ශන නිලධාරීන්ට බාර දෙන ලෙස බැඳුම්කර කොමිසම අර්ජුන් මහෙන්ද්‍රන් මහතාට අද (26) නියෝග කර ඇත. මීට පෙර අර්ජුන් මහෙන්ද්‍රන් මහතාගේ බෑණනුවන් වන අර්ජුන් ඇලෝසියස් මහතාටද ඔහු භාවිතා කළ විද්‍යුත් සන්නිවේදන උපකරණ සියල්ලම විමර්ශන නිලධාරීන්ට බාර දෙන ලෙස බැඳුම්කර කොමිසම පසුගිය 24 නියෝග කර තිබිණි. 2015 සිට මේ දක්වා අර්ජුන් මහේන්ද්‍රන් භාවිතා කරන ජංගම දුරකථන, ලැප්ටොප් පරිගණක, ටැබ්ලට්, පරිගණක ඇතුළු සියලු ඩිජිටල් තාක්‍ෂණ උපකරණ ඩිජිටල් වෝහාරික පරීක්‍ෂණයකට ලක් කළ යුතුයැයි කියමින් පැමිණිල්ල වෙනුවෙන් පෙනී සිටින අතිරේක සොලිස්ටර් ජනරාල් ජනාධිපති නීතීඥ යසන්ත කෝදාගොඩ මහතා කරන ලද ඇයැදුමක් පිළිගනිමින් අදාළ උපකරණ කොමිසම බාරයට පත් කරන ලෙස මහ බැංකුවේ හිටපු අධිපති අර්ජුන් මහෙන්ද්‍රන්ට කොමිසම නියෝග කර ඇත. අතිරේක සොලිස්ටර් ජනරාල් ජනාධිපති නීතීඥ යසන්ත කෝදාගොඩ මහතා වැඩිදුරටත් කොමිසම අමතමින් පැවසූවේ “මෙම ඉල්ලීම කිරීමට මා ප‍්‍රමාද වැඩිද කියලත් මට හිතෙනවා. තමන් භාවිතා කළ ඩිජිටල් උපකරණ බාර දෙන ලෙස සමහරුන්ගෙන් ඉල්ලූ විට ඔවුන් තමන්ගේ ජංගම දුරකථන විනාශ වී ඇති බවද තවත් සමහරුන් තමන්ගේ ජංගම දුරකථනය සිංගප්පුරූවේ නාන තටාකයට වැටුණු බව ආදී නොයෙක් දේවල් කිව්වා. සත්‍ය සොයා ගැනීම සඳහා මෙවැනි ඩිජිටල් උපකරණ වල ඇති තොරතුරු ඇත්තටම වැදගත්. අර්ජුන් ඇලෝසියස් මෙම කොමිසමට ලබා දී තියෙන්නෙත් ඔහු මීට මාස හයකට පෙර භාවිතා කළ ඩිජිටල් උපකරණවල තොරතුරු පමණයි” යනුවෙනි.", "URL": "https://lankatruth.com/si/?p=38454", "Category": "පුවත්", "Parent URL": null}