{"Source": "Lankatruth", "Timestamp": "August 30, 2019", "Headline": "සියෝන් ප්‍රහාරකයාගේ හිස වෙනත් ස්ථානයක මිහිදන් කිරීමට නියෝග", "News Content": "අප්‍රේල් 21 දින මඩකලපුව සියෝන් දේවස්ථානයේ මරාගෙන මැරෙන ප්‍රහාරය සිදුකළ බෝම්බකරුගේ හිස, කිල්ලියන්කාඩු සුසාන භූමියෙන් ඉවත් කරන්නැයි මඩකලපුව මහේස්ත්‍රාත් අධිකරණය අද(30) නියෝග කර තිබේ. පසුගිය 26 වැනිදා කල්ලියක්කාඩු සුසාන භූමියේ ත්‍රස්ත සාමාජිකයෙකුගේ හිස භූමිදාන කිරීම අනුමත කළ නොහැකි බව පවසමින් ප්‍රදේශවාසීන් පිරිසක් විරෝධතාවයක නිරත විය. එම විරෝධතාවය සම්බන්ධව මඩකලපුව පොලීසිය විසින් අධිකරණයට කරුණු වාර්තා කිරීමෙන් පසු පාර්ලිමේන්තු මත්ත්‍රී වියාලේන්ද්‍රන් ඇතුළු කිහිපදෙනෙකුට අධිකරණය හමුවේ පෙනී සිටින ලෙස පසුගිය 28 වැනිදා නොතීසි නිකුත් කර තිබිණි. මේ අතර මඩකලපුව දිසාපති එම්.උදයකුමාර් මහතා විසින් මෝසමක් ඉදිරිපත් කරමින් සිද්ධිය සම්බන්ධව අධිකරණයට කරුණු දක්වා ඇති අතර එම කරුණු සැළකිල්ලටගත් මඩකලපුව මහේස්ත්‍රාත් ඒ.සී.රිස්වාන් මහතා නියෝග කර ඇත්තේ එම හිස කල්ලියක්කාඩු සුසාන භූමියෙන් ඉවත් කර සුදුසු ස්ථානයක නැවත මිහිදන් කරන ලෙසය.", "URL": "https://lankatruth.com/si/?p=80098", "Category": "පුවත්", "Parent URL": null}