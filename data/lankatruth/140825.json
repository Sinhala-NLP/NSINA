{"Source": "Lankatruth", "Timestamp": "October 19, 2022", "Headline": "ලලිත්, කූගන් නඩුවට අදාලව ජනාධිපති මුක්තියෙන් කට්ටි පැන්න ගෝටාබයට යළි නොතීසි නිකුත් කරන්නැයි දැනුම්දීමක්", "News Content": "හිමිකම් ක්‍රියාකාරිකයින් මෙන්න දේශපාලන ක්‍රියාකාරිකයන් වන ලලිත් වීරරාජ් හා කුගන් මුරුගානන්දන් දෙදෙනා 2011 වසරේ පැහැර ගෙනයාම සම්බන්ධයෙන් යාපනය මහේස්ත්‍රාත් අධිකරණය හමුවේ පැවැත්වෙන නඩු විභාගයේදී සාක්ෂි සඳහා ජනාධිපතිව සිටි ගෝඨාභය රාජපක්ෂ කැඳවිය නොහැකි බවට දී ඇති අභියාචනාධිකරණ තීන්දුවට බලරහිත කරන ලෙස ඉල්ලා ගොනු කෙරුණු පෙත්සමේ වගඋත්තරකරු ලෙස නම් කර සිටින, ජනාධිපති ධුරයෙන් සහ රටෙන් පලාගිය ජනාධිපති ගෝඨාභය රාජපක්ෂ වෙත යළි නොතීසි නිකුත් කරන ලෙස ශ්‍රේෂ්ඨාධිකරණය විසින් අද පෙත්සම්කාර පාර්ශවයේ නීතිඥවරුන්ට දැනුම් දී තිබේ. එම පෙත්සම අද (19) ගාමිණි අමරසේකර, යසන්ත කෝදාගොඩ සහ ඒ.එච්.එම්.ඩී නවාස් යන ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබ ඇත. එහිදී පෙත්සම්කාර පාර්ශ්වය වෙනුවෙන් පෙනී සිටි නීතීඥයින් අධිකරණය හමුවේ කරුණු දක්වමින් එම පෙත්සමේ වගඋත්තරකරු වශයෙන් නම් කර සිටින හිටපු ජනාධිපති ගෝඨාභය රාජපක්ෂ මහතා වෙත නොතීසි යවා තිබෙන බව දන්වා සිටියේය. ඒ අනුව ගෝඨාභය රාජපක්ෂ වෙත යළි නොතිසි නිකුත් කරන මෙන් පෙත්සම්කාර පාර්ශවයේ නීතිඥවරයාට දැනුම් දුන් ශ්‍රේෂ්ඨාධිකරණය පෙත්සම යළි දෙසැම්බර් මස 15 වනදා කැඳවන ලෙස නියෝග කර අත. 2011 වසරේ දෙසැම්බර් මස 10 වනදා ලලිත් වීරරාජ් හා කුගන් මුරුගානන්දන් අතුරුදන්වීම සම්බන්ධයෙන් ඔවුන්ගේ ඥාතීන් ඉදිරිපත් කළ හබයාස් කොපුස් පැමිණිල්ලකට අදාළව සාක්ෂි දීම සඳහා එවක ආරක්ෂක ලේකම් වශයෙන් කටයුතු කළ ගෝඨාභය රාජපක්ෂට 2019 වසරේ සැප්තැම්බර් මස 27 වනදා පෙනී සිටින ලෙස දන්වා යාපනය මහෙස්ත්‍රාත් අධිකරණය විසින් නොතීසි නිකුත් කර තිබිණි. තමන්ට පවතින ජීවිත තර්ජන හේතුවෙන් යාපනය මහෙස්ත්‍රාත් අධිකරණයට ගොස් සාක්ෂි දිය නොහැකි බවත් එබැවින් යාපනය මහෙස්ත්‍රාත්වරයාගේ තීරණය අත්හිටුවන නියෝගයක් නිකුත් කරන ලෙසත් ඉල්ලමින් ගෝඨාභය රාජපක්ෂ අභියාචනාධිකරණය හමුවේ මෝසමක් ඉදිරිපත් කර තිබිණි. එය විභාග කළ අභියාචනාධිකරණය සිය තීන්දුව ප්‍රකාශයට පත් කරන අවස්ථාවේදී ගෝඨාභය රාජපක්ෂ ජනාධිපතිවරයා වශයෙන් කටයුතු කළ හෙයින් ජනාධිපති මුක්තිය මත පදනම්ව ඔහුව සාක්ෂියට කැඳවිය නොහැකි බව තීන්දු කර තිබිණි. අභියාචනාධිකරණයේ එම තීන්දුව නීතියට පටහැනි බවත් ගෝඨාභය රාජපක්ෂ වර්තමානයේ ජනාධිපති ධුරයෙන් ඉවත් වී සිටින හෙයින් ඔහු සාක්ෂියට කැඳවිය හැකි බවට නියෝගයක් නිකුත් කරන ලෙස ඉල්ලමින් අතුරුදන්වූවන්ගේ ඥාතීන් විසින් ශ්‍රේෂ්ඨාධිකරණය වෙත වත්මන් අභියාචනා පෙත්සම ඉදිරිපත් කර තිබී ඇත. ජනාධිපති ධුරයෙන් සහ රටෙන් පලාගිය ගෝඨාභය රාජපක්ෂ වෙනුවෙන් අද දින නීතිඥවරයකු පෙනී නොසිටීමද විශේෂත්වයකි.", "URL": "https://lankatruth.com/si/?p=140825", "Category": "පුවත්", "Parent URL": null}