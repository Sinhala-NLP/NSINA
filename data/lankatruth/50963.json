{"Source": "Lankatruth", "Timestamp": "April 24, 2018", "Headline": "වැලිකඩ බණ්ධනාගාර ඝාතන සිද්ධියේ සැකකරුවෝ යලි රිමාන්ඩ්", "News Content": "වැලිකඩ බණ්ධනාගාරය තුල 2012 වසරේ ඇතිවූ ගැටුම හා ඒ හේතුවෙන් පුද්ගලයින් 27 දෙනෙකු මියයාම සම්බන්ධ සිද්ධියට අදාළව සැකපිට අත්අඩංගුවට ගෙන රිමාන්ඩ් බාරයට පත් කරනු ලැබූ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව සහ බන්ධනාගාර කොමසාරිස් වරයෙකු වන එමිල් රන්ජන් ළමාහේවා මැයි මස 8 වනදා දක්වා තවදුරටත් රිමාන්ඩ් භාරයේ තැබීමට අද(24) කොළඹ අතිරේක මහේස්ත්‍රාත් රංග දිසානායක මහතා හමුවේ අදාල පැමිණිල්ල කැදවන ලද අවස්ථාවේ එම මහතා නියෝග කළේය. රහස් පොලීසිය වෙනුවෙන් පෙනී සිටි ජේෂ්ඨ රජයේ නීතිඥ මාධව තෙන්නකෝන් මහතා පැමිණිල්ල සම්බණ්ධ විමර්ෂණ කටයුතු තවදුරටත් අංශ දෙකක් ඔස්සේ සිදුකරන බව ප්‍රකාශකර සිටියේ ය. බන්ධනාගාරය තුළට යුද හමුදාව සහ පොලිස් විශේෂ කාර්ය බලකායට ඇතුළුවීම සඳහා අණ දුන් ඉහළ පෙලේ පුද්ගලයින් කවුරුන්ද යන්න අනාවරණය කර ගැනීම සඳහා පරීක්ෂණ සිදුකරන ලෙස රහස් පොලීසියට නියෝගයක් පනවන්නැයි අගතියටපත් පාර්ශවයේ නීතීඥවරුන් විසින් අධිකරණයෙන් ඉල්ලා සිටියහ.නමුත් අපරාධ නඩු විධාන සංග්‍රහය ප්‍රතිපාදනවලට අනුව අගතියට පත් පාර්ශවය කරන ඉල්ලීම සම්බන්ධයෙන් නියෝගයක් නිකුත් කිරීමට තමන්ට බලයක් නොමැති බව පවසමින් අතිරේක මහේස්ත්‍රාත්වරයා එම ඉල්ලීම් බැහැර කරන ලදී.නමුත් එම කරුනු සම්බණ්ධයෙන් අවධානය යොමු කරනමෙන් පොලීසියට දැනුම් දීමට හැකියාවක් ඇතැයි අතිරේක මහේස්ත්‍රාත්වරයා පවසා සිටියේය. එහිදී රජයේ නීතීඥ වරයා ප්‍රකාශ කර සිටියේ පිලිගත් ප්‍රමිතීන් හා නීතීන්ට යටත්ව පරීක්ෂණ කටයුතු සිදු කරන බවත් යම් පුද්ගලයෙක් ඉලක්ක කර ගනිමින් පරීක්ෂණ මෙහෙයවිය නොහැකි බවත්ය. ඉදිරිපත් වූ කරුණු සලකාබැලූ අතිරේක මහේස්ත්‍රාත් වරයා සැකකරුවන් ලබන 8 වැනිදා දක්වා රක්ෂිත බණ්ධනාගාර ගත කිරීමටත් එදිනට රහස් පොලීසියේ ප්‍රගතිය පිළිඹඳ වාර්ථාවක් ඉදිරිපත් කරන ලෙසත් නියෝග කරන ලදී. මෙහිදී මහේස්ත්‍රාත්වරයා විවෘත අධිකරණයේ කරුණු දක්වමින් මෙම සැකකරුවන් සම්බන්ධයෙන් ඉකුත් දින කරන ලද නියෝගයකට අනුව මානසික සෞඛ්‍ය විද්‍යා ආයතනයෙන් වාර්තාවක් අධිකරණය වෙත යොමු කර ඇති බවත්, එම වාර්තාවට අනුව සැකකරුවන් දෙදෙනා නඩු විභාගයට පෙනී සිටීම සඳහා සුදුසු මානසික තත්ත්වයකින් පසුවන බවට කරුණු වාර්තා කර ඇතැයි ද ප්‍රකාශ කළේය.", "URL": "https://lankatruth.com/si/?p=50963", "Category": "පුවත්", "Parent URL": null}