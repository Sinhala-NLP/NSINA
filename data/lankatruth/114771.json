{"Source": "Lankatruth", "Timestamp": "April 12, 2021", "Headline": "ඩොලර් මිලියන 6.5න් ඩොලර් මිලියන 5.65ක්ම සුබේරිගේ පෞද්ගලික පරිහරණයට…", "News Content": "2013 – 2014 කාලය තුළ ශ්‍රී ලංකාවේ ප්‍රතිරූපය නැංවීම සඳහා යැයි කියමින් ඉමාඩ් සුබේරී යැයි හිටපු CIA නිලධාරියාට ලබාදුන් ඩොලර් මිලියන 6.5ක මුදලින් ඔවූහු ඩොලර් මිලියන 5.65ක මුදලක් පුද්ගලික පරිහරණයට යොදාගෙන ඇතැයි හෙළිවී තිබේ. 2013 නොවැම්බර් සිට 2014 මාර්තු දක්වා ශ්‍රී ලංකාවේ ප්‍රතිරූපය නැංවීම පිළිබඳ මෙරට ඉහළ පෙළේ නිලධාරීන් කණ්ඩායමක් සමග වරින් වර ඔහු සාකච්ඡා කර ඇත. අදාළ ව්‍යාපෘතිය සඳහා වැය කිරීමට සිදු වනු ඇතැයි ගණන් බලා ඇති මුදල අමෙරිකානු ඩොලර් මිලියන 2.25කි. ඉන් ඩොලර් මිලියන 1.5ක් ප්‍රතිරූපය නැංවීමට විවිධ පාර්ශ්ව සමග හමු වී සාකච්ඡා කිරීමටත් තවත් ඩොලර් ලක්ෂ පහක් නීතිමය ගාස්තු සඳහාත් ඩොලර් දෙලක්ෂ පනස් දහසක් මාධ්‍ය සඳහාත් ගෙවීමට සැලසුම් වී තීබී ඇත. කෙසේ වෙතත් 2014 වසරේ සැප්තැම්බර් වනවිට වරින් වර මහ බැංකුව විසින් ඇමරිකානු ඩොලර් මිලියන 6.5ක් සුබේරිට අයත් ගිවිසුම්ගත සමාගමකට ගෙවා තිබේ. ඉන් ඩොලර් මිලියන 5.65ක මුදලක් වැය වැයකොට ඇත්තේ සුබේරිගේ සහ භාර්යාවගේ පුද්ගලික පරිහරණයටය. මේ අනුව ශ්‍රී ලංකාවේ ප්‍රතිරූපය නැංවීම සඳහා යොදාගෙන ඇති බවට හෙළිව ඇත්තේ ඇමෙරිකානු ඩොලර් 850,000 පමණයි. ඉමාඩ් සුබේරි නැමැත්තා බදු මුදල් වංචා කිරීම, විදේශීය බලපෑම් සිදු කිරීම, මැතිවරණ ප්‍රචාරක මුදල් අයථා පරිහරණය කිරීම වැනි චෝදනාවන්ට ඇමරිකානු අධිකරණයක් විසින් වසර 12ක සිර දඬුවම් ලද පුද්ගලයෙකි. ශ්‍රී ලංකා මහ බැංකුව විසින් මෙම මුදල් ගෙවා ඇත්තේ ශ්‍රී ලංකා පාර්ලිමේන්තුවේ හෝ කැබිනට් මණ්ඩලයේ අනුමැතියකින් තොරවය. මෙම කාල සීමාවේදී මහ බැංකුවේ අධිපතිවරයා වශයෙන් කටයුතු කර ඇත්තේ වත්මන් රාජ්‍ය අමාත්‍ය අජිත් නිවාඩ් කබ්රාල්ය.", "URL": "https://lankatruth.com/si/?p=114771", "Category": "පුවත්", "Parent URL": null}