{"Source": "Lankatruth", "Timestamp": "September 24, 2021", "Headline": "පාසල් විවෘත කිරීමට සති දෙකකට පෙර සිසුන්ට එන්නත දෙන්න…", "News Content": "පාසල් ආරම්භ කිරීමට සති දෙකකට පෙර පාසල් දරුවන්ට එන්නත් ලබාදීය යුතු බවත් පාසල් ආරම්භ කළ යුත්තේ සති දෙකකට පසුව බවත් සමස්ත ලංකා වෛද්‍ය නිලධාරීන්ගේ සංගමයේ ප‍්‍රධාන ලේකම් වෛද්‍ය ජයන්ත බණ්ඩාර ඉල්ලා සිටියි. පාසල් දරුවන් ලක්‍ෂ 45ක් පමණ සිටින බවත්, මේ වනවිට සිසුන් 200ට අඩු පාසල් ආරම්භ කිරීමට අධ්‍යාපන අමාත්‍යාංශ බලධාරීන් අවධානය යොමුකර ඇති බවත් ඔහු අවධාරණය කළේය. මේ අනුව සිසුන් 200ට අඩු පාසල් ආරම්භ කිරීමට පෙර එම දරුවන්ට ෆයිසර් එන්නත ලබාදී සති දෙකක කාලයක් ප‍්‍රතිශක්තිය වර්ධනය වීමට අවස්ථාව ලබා දී එම දරුවන් පාසල්වලට කැඳවීම කළයුතු බවද වෛද්‍යවරයා සඳහන් කරයි. මේ ආකාරයෙන් අනෙක් දරුවන්ද කැඳවීම සිදුකළ හැකි බවද ඔහු පවසයි. බ‍්‍රැන්ඩෙක්ස්, පෑලියගොඩ, අලුත් අවුරුදු පොකුරු ඇතිවුයේද කොවිඩ් යම් මට්ටමකින් පාලනය වීගෙන යන විට රට විවෘත කිරීම නිසා බවත් මෙවරද එවැනි අඩුවීමක් දක්නට ලැබුණත් රට එකවර විවෘත නොකර ක‍්‍රමක‍්‍රමයෙන් රට විවෘත කිරීම සිදුකළ යුතු බවත් වෛද්‍ය ජයන්ත බණ්ඩාර සඳහන් කරයි. විශේෂයෙන් මේ වනවිට PCR සහ ඇන්ටිජන් පරීක්‍ෂණ සිදුකිරීම අඩුකර ඇති බවත් යම් හෙයකින් පාසල් විවෘත කළහොත් නව කොවිඩ් රැල්ලක් ඇතිවීමේ අවදානම ඇති නිසා පාසල් ආරම්භ කිරීමට පෙර ඇන්ටිජන් සහ PCR ප‍්‍රමාණය වැඩිකර ආශ‍්‍රිතයන් සිටිනවාද යන්න හඳුනාගැනීම සිදුකළ යුතු බවත් සමස්ත ලංකා වෛද්‍ය නිලධාරීන්ගේ සංගමයේ ප‍්‍රධාන ලේකම් වෛද්‍ය ජයන්ත බණ්ඩාර අවධාරණය කරයි.", "URL": "https://lankatruth.com/si/?p=123537", "Category": "කොවිඩ් -19 (කොරෝනා ) පුවත්", "Parent URL": null}