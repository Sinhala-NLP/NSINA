{"Source": "Lankatruth", "Timestamp": "February 2, 2012", "Headline": "ජවිපෙ සහ ඕස්ට්‍රේලියානු කම්කරු පක්ෂය අතර සාකච්ඡා", "News Content": "ඕස්ට්‍රේලියානු කම්කරු පක්ෂයේ සෙනෙට් මණ්ඩල සභික ඇලෙක්ස් ගැලචර් මහතාගේ විශේෂ නියෝජිත මැතිවු මැරෝසි මහතා ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා සමග එම පක්ෂ ප්‍රධාන කාර්යාලයේදී අද (02) පෙරවරුවේ සාකච්ඡාවක් පැවැත්වීය. මෙහිදී ලංකාවේ කම්කරු ව්‍යාපාරය පිළිබදව සහ ජනතා විමුක්ති පෙරමුණේ වෘත්තීයසමිති කටයුතුපිළිබදව සාකච්ඡා කළබව විජිත හේරත් මහතා පැවසීය. මෑතකාලීනව රාජ්‍ය හා පෞද්ගලික යන දෙඅංශයේ වෘත්තීය අරගල පිළිබදව ආණ්ඩුවේ ප්‍රතිචාර කෙබදුදැයි එම නියෝජිතයා විශේෂයෙන් විමසා බලා ඇත. මේවන විට රටේ කම්කරු අරගල සම්බන්ධයෙන් ජනතා විමුක්ති පෙරමුණ නායකත්වය ගෙන කටයුතු කරන බව මෙන්ම සමාජවාදී සමාජයක් කරා රට පරිවර්තනය කිරීමේ අරමුණ ඇතිව රටතුළ දේශපාලන ක්‍රියාමාර්ග ගෙන ඇති ආකාරය ඕස්ට්‍රේලියානු නියෝජිතයාට පැහැදිලි කල බව විජිත හේරත් මහතා වැඩිදුරටත් පැවසීය. ජනතා විමුක්ති පෙරමුණේ ජාත්‍යන්තර පුවත්පත සහ වෙනත් සගරා කිහිපයක් ‍පෙන්වන ඡායාරූප.", "URL": "https://lankatruth.com/si/?p=1199", "Category": "පුවත්", "Parent URL": null}