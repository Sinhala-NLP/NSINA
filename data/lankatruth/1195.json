{"Source": "Lankatruth", "Timestamp": "February 1, 2012", "Headline": "දුම්රිය වර්ජනය අවසන්", "News Content": "දුම්රිය දෙපාර්තමේන්තුවේ වෘත්තීය සමිති කිහිපයක් එක්ව ගනු ලැබූ වෘත්තීය ක්‍රියාමාර්ගය ප්‍රවාහන අමාත්‍යවරයා සහ අමාත්‍යංශ ලේකම් ඇතුළු බලධාරීන් සමග කළ සාකච්ඡාවකින් අනතුරුව අත්හිටුවීමට තීරණය කර තිබේ. කොටුව දුම්රිය ස්ථානයෙන් ගමන් ආරම්භ කිරීමට නියමිත සියලුම දුම්රිය වෘත්තීය ක්‍රියාමාර්ගයක් හේතුවෙන් හදිසියේම නවත්වා ඇති බව දුම්රිය පාලක මැදිරිය සඳහන් කළ අතර පසුව දිවයින පුරාම දුම්රිය ගමනාගමනයට බාධා එල්ලවිය. දුම්රිය රියදුරන්, නියාමකවරුන්, ස්ථානාධිපතිවරුන්, දුම්රිය පාලක මැදිරියේ සේවකයින් සහ අධීක්ෂණ නිලධාරීන් මෙම වර්ජනය සඳහා එක්ව සිටින බව දුම්රිය සේවක අයිතීන් හා දේපළ සුරැකීමේ සංවිධානයේ කැඳවුම්කරු සුමතිපාල මානවඩු මහතා සඳහන් කළේය. ඒ ඒ නිලයන්ගේ වැටුප් ශ්‍රේණි පිළිබඳ ගැටලුවලට විසඳුම් ලබාදෙන බවට රජය ලබාදුන් පොරොන්දු ඉටු නොවීම හේතුවෙන් මෙම තීරණයට සේවකයින් එළඹ සිටින බව මානවඩු මහතා වැඩිදුරටත් සඳහන් කළේය.", "URL": "https://lankatruth.com/si/?p=1195", "Category": "පුවත්", "Parent URL": null}