{"Source": "Lankatruth", "Timestamp": "January 17, 2022", "Headline": "දේවස්ථානයේ බෝම්බය පිටුපස පොලිස්පති හීනයක්", "News Content": "බොරැල්ල සියලු සාන්තුවරයන්ගේ දේවස්ථානයේ ජීව අත්බෝම්බයක් තැබීම පිටුපස මීලඟ පොලිස්පති ධුරය අපේක්ෂා කරන පොලිස් ලොක්කෙකු සිටින බව ප්‍රබල සැකයක් මතුවීතිබේ.  මෙම බෝම්බය පසුගිය 11 වෙනිදා සොයා ගත් අතර රුපියල් 50,000ක කොන්ත්‍රාත්තුවක් මත එය සිදුකළ බව මේ වෙන විට සොයා ගෙන තිබේ. එහෙත් මුලදී මෙම පරීක්ෂණ පැවැත්වීම සඳහා එම දේවස්ථානයේ සවිකර තිබෙන CCTV දර්ශන සවස 3න් පසුව පමණක් ලබා ගැනීමට පොලිස් පරීක්ෂණ කණ්ඩායම ක්‍රියාකර තිබිණි.  නමුත්, කාඩිනල් රංජිත් හිමිපානන් ඇතුළු කිතුණු ආගමික නායකයින් එදින උදයේ සිට අදාළ CCTV දර්ශන පරීක්ෂා කිරීමේදී පෙරවරු 9.52ට කිසියම් පුද්ගලයෙකු පැමිණ අදාළ බෝම්බය තබා යන අයුරු වීඩියෝ ගතවීතිබිණි.  මෙය මාධ්‍යයට හෙළිකිරීමෙන් පසුව, මහජන ආරක්ෂක ඇමති සහ ආරක්ෂක අමාත්‍යංශයේ ලේකම් කාඩිනල් හිමිපානන් ඉලක්ක කර ගෙන ප්‍රහාරාත්මක ප්‍රකාශ කර තිබිණි. ඒ අතර පොලිස් මාධ්‍ය ප්‍රකාශක මෙම සිදුවීම පිළිබඳව ඉතා අඳබාල වගකීම් විරහිත ප්‍රකාශයක් සිදුකරනු ලැබීය. මේ වනවිට අත්තඩංගුවට ගෙන සිටින රුපියල් 50,000ක කොන්ත්‍රාත්තුව ලබා ගත්තේ යැයි කියන පුද්ගලයා CCTV දර්ශනවල සිටින පුද්ගලයාමද යන්න නිශ්චිතව තහවුරු කර ගෙන නැති බව පොලිස් ආරංචි මාර්ගවලින් හෙළි වේ. මෙම සමස්ත ක්‍රියාවලිය පිටුපස ඊලඟ පොලිස්පතිවීම සඳහා විශාල බලාපොරොත්තුවකින් සිටින පොලිස් ලොක්කෙකු සිටින බවට එම දෙපාර්තමේන්තුවේ නිලධාරීන් තුළ පවා විශාල සැකයක් මතුවී ඇත.", "URL": "https://lankatruth.com/si/?p=127821", "Category": "පුවත්", "Parent URL": null}