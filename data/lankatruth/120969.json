{"Source": "Lankatruth", "Timestamp": "August 5, 2021", "Headline": "කොවිඩ් එන්නතේ තුන්වන මාත්‍රාව කෙටි කලකට හෝ නවත්වන්න – WHO ප්‍රධානියාගෙන් ඉල්ලීමක්…", "News Content": "කොවිඩ් වෛරසයෙන් ආරක්ෂා වීම සඳහා මේ වනවිට ලබා දෙමින් ඇති එහි තුන්වන මාත්‍රාව එළඹෙන සැප්තැම්බර් මාසය දක්වා හෝ තාවකාලිකව නතර කරන ලෙස ලෝක සෞඛ්‍ය සංවිධානය ඉල්ලීමක් කර තිබේ. එහි ප්‍රධනී ටෙඩ්‍රෝස් ඇඩනම් පවසන්නේ ඒ හරහා සෑම දිළිඳු රටකටම ජනගහනයෙන් සියයට 10 කට වැඩි ප්‍රතිශතයකට කොරෝනා මර්දන එන්නත ලබාදීමට හැකි වනු ඇති බවයි. මේ වනවිට කොවිඩ් එන්නත් ප්‍රමාණවත් පරිදි දිළිඳු රටවල් වෙත නොලැබෙන බවත් එම නිසා කොවිඩ් මරණ තවදුරටත් ඉහළයා හැකි බවටත් අනතුරු ඇඟවේ. විශේෂයෙන්ම කොවිඩ් වෛරසයේ දරුණු ප්‍රභේද මේ වනවිට ලොවපුරා ව්‍යාප්තවීඇති තත්වයක් හමුවේ ලෝක සෞඛ්‍ය සංවිධානයේ ප්‍රධානියාට මෙවැනි ඉල්ලීමක් ධනවත් රටවලින් සිදුකිරීමට සිදුව ඇත. අඩු ආදායම් ලාභී රටවලට එන්නත් බෙදී යාමේ දුර්වලතාවක් පවතින බැවින් මේවනවිට අතිරික්තව පවතින කොරෝනා එන්නත් මාත්‍රා එවැනි අඩු ආදායම් සහිත රටවලට බෙදී යා යුතු බව ලෝක සෞඛ්‍ය සංවිධානයේ ප්‍රධානියා පවසයි. ඩෙල්ටා ප්‍රභේදයේ ව්‍යාප්තිය හමුවේ සිය වැසියන් ආරක්ෂා කර ගැනීමට සියලු රටවල් සැලකිල්ල යොමු කර ඇති බව තමන්ට අවබෝධකර ගත හැකි බවයි ලෝක සෞඛ්‍ය සංවිධානයේ ප්‍රධානියා පවසන්නේ. නමුත් දැනටමත් එන්නත් මාත්‍රා බොහෝ ප්‍රමාණයක් භාවිත කර ඇති රටවල් තවදුරටත් එලෙස වැඩි මාත්‍රා ප්‍රමාණයක් භාවිත කිරීම පිළිගත නොහැකි බව ද ලෝක සෞඛ්‍ය සංවිධානයේ ප්‍රධානියා වැඩිදුරටත් පවසයි.", "URL": "https://lankatruth.com/si/?p=120969", "Category": "කොවිඩ් -19 (කොරෝනා ) පුවත්", "Parent URL": null}