{"Source": "Lankatruth", "Timestamp": "March 23, 2021", "Headline": "රවි ඇතුළු විත්තිකරුවන් යලි රක්ෂිත බන්ධනාගාරයට – නඩුවේ උදෘත පිටු ලක්ෂයක්", "News Content": "බැඳුම්කර චෝදනා සම්බන්ධයෙන් රවි කරුණානායක ඇතුළු විත්තිකරුවන් 08 දෙනා හෙට (24) දක්වා යළි රක්ෂිත බන්ධනාගාර ගත කර ඇති අතර ඔවුන්ට පවරා ඇති නඩුවේ එක් එක් විත්තිකරුවන්ට පිටු ලක්ෂය බැඟින් වන උදෘත ගොනු නීතිපති විසින් අද (23) බාර දී තිබේ. මෙම නඩුව අද කැඳවනු ලැබූ අවස්ථාවේ විත්තිකරුවනට ඇප දෙන්නැයි ඉල්ලා ඔවුන්ගේ නීතිඥවරුන් කරුණු ඉදිරිපත් කළ අතර ඒ සම්බන්ධව වැඩිදුර කරුණු දැක්වීම සඳහා හෙට (24) දින මෙම නඩුව කැඳවීමට නියම කර ඇත. එමෙන්ම විත්තිය වෙනුවෙන් පෙනී සිටි නීතිඥවරු අධිකරණය හමුවේ කරුණු ඉදිරිපත් කරමින් මෙම පිටු ලක්ෂයක ලේඛන බාර ගැනීමේදී අපහසු තා ඇති විය හැකි හෙයින් සතියක කාලයක් තුළ ඒ ඒ විත්තිකරුවන්ගේ නීතිඥවරුනට එම ගොනු ලබා ගැනීමට අවසර දෙන්නැයි ඉල්ලා ඇත. එම ඉල්ලීම පිළිගත් ත්‍රිපුද්ගල විනිසුරු මඩුල්ල සතියක කාලයක් තුළ විත්තිකරුවන්ගේ ලේඛන මහාධිකරණ රෙජිස්ට්‍රාර්වරයාගෙන් ලබා ගැනීමට අවසර දී තිබේ වි ඇතුළු අට දෙනා රක්ෂිත බන්ධනාගාර ගත කර තිබෙන්නේ ශ්‍රී ලංකා මහ බැංකු විසින් භාණ්ඩාගාර බැඳුම්කර නිකුත් කිරීමේදී රජයට රුපියල් කෝටි 3,700ක පමණ පාඩුවක් සිදු කිරීමේ චෝදනාවට ය. මෙම නඩුවේ විත්තු කරුවන් 10 දෙනෙකු සිටින අතර රක්ෂිත බන්ධනාගාර ගත කර සිටින 08 දෙනා වන්නේ හිටපු මුදල් අමාත්‍ය රවී කරුණානායකට අමතරව පර්පචුවල් ට්‍රෙෂරීස් සමාගමේ අධ්‍යක්‍ෂ අර්ජුන් ජෝශප් ඇලෝසියස්, එහි ප‍්‍රධාන විධායක නිලධාරී කසුන් ඕෂධී පළිසේන, එම සමාගමේ සේවකයින් වන චිත‍්‍රා රංජන් හුලුගල්ල, මුත්තුරාජා සුරේන්ද්‍රන් සහ පදුමනාදන් සහ ඉන්දික සමන් කුමාර නමැත්තන්ය. මෙම නඩුවේ විත්තිකරුවන් වශයෙන් නම් කොට සිටින ශ‍්‍රී ලංකා මහා බැංකුවේ හිටපු අධිපති ලක්‍ෂමන් අර්ජුන් මහෙන්ද්‍රන් සහ අජහාන් ගාර්දිය පුංචිහේවා නමැත්තන් විදේශගතව සැඟවී සිටින අතර මෙතෙක් ඔවුන් අත්අඩංගුවට ගෙන නැත. මෙම නඩුව කොළඹ මහධිකරණ විනිසුරුවරුන්වන දමිත් තොටවත්ත (සභාපති) මංජුල තිලකරත්න සහ මොහොමඩ් ඉර්ෂඩීන් යන විනිසුරුවරුන්ගෙන් සැදුම්ලත් ත්‍රිපුද්ගල විනිසුර මඩුල්ල හමුවේ විභාග කෙරේ.", "URL": "https://lankatruth.com/si/?p=113580", "Category": "පුවත්", "Parent URL": null}