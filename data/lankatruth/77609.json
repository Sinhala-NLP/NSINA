{"Source": "Lankatruth", "Timestamp": "July 13, 2019", "Headline": "නරේන්ද්‍ර මෝදි කොංග්‍රස් මන්ත්‍රීවරු බිලී බා ගනියි", "News Content": "ඉන්දීය විපක්ෂ කොංග්‍රස් ජනතාදාල් සන්ධානයේ මන්ත්‍රීවරුන්, පාලන බලය හොබවන නරේන්ද්‍ර මෝදිගේ නායකත්වයෙන් යුත් භාරතීය ජනතා පක්ෂය සමඟ එක්වෙමින් සිටින බව ඉන්දීය මාධ්‍ය වාර්තා කරයි. එසේම සිය ඉල්ලා අස්වීම් ප්‍රාන්ත සභාවේ කතානායකවරයා විසින් පිළිනොගත් බවට චෝදනා කරමින් කර්නාටක ප්‍රාන්තයේ පාලක කොංග්‍රස් ජනතාදාල් සංවිධානයේ මන්ත්‍රීවරු 5 දෙනෙකු විසින් ශ්‍රේෂ්ඨාධිකරණය වෙත පැමිණිල්ලක් ද ඉදිරිපත් කර තිබේ. මේ වනවිට කොංග්‍රස් සන්ධානයෙන් තරඟ වැදී තේරීපත්ව ඇති මන්ත්‍රීවරුන් 15 දෙනෙකු පමණ භාරතීය ජනතා පක්ෂය සමඟ එක්වීමට කැමැත්ත පලකර තිබේ. ඔවුන්ගේ ඉල්ලා අස්වීම් ඉවත් කර ගනිමින් නැවත සන්ධානය තුළ තබා ගැනීමට කොංග්‍රස් පක්ෂයේ ජ්‍යෙෂ්ඨයන් දැඩි උත්සාහයක නිරත වන බව ද මාධ්‍ය වාර්තා කරයි. කැරලිකාර මන්ත්‍රීවරුන්ගේ උත්සාහය කොංග්‍රස් ජනතාදාල් සන්ධානයේ බලය පවතින ප්‍රාන්තවල ද බලය භාරතීය ජනතා පක්ෂයට ලබාදී එම පක්ෂයේ පාලනයක් ඇති කිරීම බව ද වාර්තා වේ. මෙලෙස භාරතීය ජනතා පක්ෂය සමඟ එක්වූ ගෝව ප්‍රාන්ත සභාවේ කොංග්‍රස් මන්ත්‍රීවරු 10 දෙනෙකුගෙන් තිදෙනෙකුට මේ වන විට ප්‍රාන්ත අමාත්‍ය ධුර ද හිමිව තිබේ. නරේන්ද්‍ර මෝදිගේ මෙම උපාය ප්‍රාදේශීය පක්ෂ දුර්වල කර භාරතීය ජනතා පක්ෂයේ බල ව්‍යාප්තිය සිදුකිරීම බව ද මේ වනවිට චෝදනා එල්ලවී ඇත.", "URL": "https://lankatruth.com/si/?p=77609", "Category": "විදෙස් පුවත්", "Parent URL": null}