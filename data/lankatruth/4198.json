{"Source": "Lankatruth", "Timestamp": "September 18, 2012", "Headline": "දුම්රිය සේවක උද්ඝෝෂණය හෙට", "News Content": "දුම්රිය දෙපාර්තමේන්තුවේ පුරප්පාඩු 9,000ක් පමණ ඇති බැවින් උසස්‌වීම් ක්‍රියාපටිපාටියෙන් හා අලුත් බඳවා ගැනීම්වලින් එම පුරප්පාඩු පිරවීම සහ දුම්රිය ඉදිකිරීම් කටයුතු ඉන්දියාවට ලබාදීම වහා නතර කිරීම ඇතුළු ඉල්ලීම් නවයක්‌ මුල්කරගෙන දුම්රිය සේවක අයිතීන් හා දේපළ සුරැකීමේ සංවිධානය දැවැන්ත වෘත්තීය ක්‍රියාමාර්ගයකට යොමු වී ඇත. මෙම වෘත්තීය සමිති ක්‍රියාමාර්ගය යටතේ හෙට (19) පස්‌වරු 1.00 ට දුම්රිය මූලස්‌ථානය ඉදිරිපිට දුම්රිය සේවකයෝ උද්ඝෝෂණයක නිරත වෙති. වැටුප් විෂමතා ප්‍රශ්නය හා වැටුප් වැඩිකිරීම්ද මෙම ඉල්ලීම් අතර ඇත. 19 වැනිදා පවත්වන උද්ඝෝෂණයට වගකිව යුත්තන් දක්‌වන ප්‍රතිචාරවලට අනුව ඊළඟට ගන්නා වෘත්තීය ක්‍රියාමාර්ගය තෝරන බව දුම්රිය සේවක අයිතීන් හා දේපල සුරැකීමේ සංවිධානයේ කැඳවුම්කරු සුමතිපාල මානවඩු මහතා පැවැසීය. දුම්රිය දෙපාර්තමේන්තුවේ සේවක පුරප්පාඩු පිරවීමේදී දැනට සේවය කරන අයගේ දූ පුතුන්ට ප්‍රමුඛතාව ලබාගැනීමත්, සියලුම පත්වීම් දේශපාලන බලපෑම්වලින් තොරව සිදුකළ යුතු බවත් හෙතෙම කියා සිටියේය. මෙම ප්‍රශ්න විසඳා ගැනීම සඳහා සාකච්ඡාවක් ලබාදෙන ලෙස ඉල්ලා 2012.07.09 දින ගරු ප්‍රවාහන අමාත්‍යවරයා වෙත ලිපියක් යොමු කළද සාකච්ඡා අවස්ථාවක් කෙසේ වෙතත් ලිපිය ලැබුණ බව හෝ දැන්වීමට ගරු ප්‍රවාහන අමාත්‍යවරයා මෙතෙක් කටයුතු කර නොමැති බවද මානවඩු වඩු මහතා වැඩිදුරටත් පැවසීය.", "URL": "https://lankatruth.com/si/?p=4198", "Category": "පුවත්", "Parent URL": null}