{"Source": "Lankatruth", "Timestamp": "October 8, 2020", "Headline": "විනාශ කළ ගොඩනැගිල්ල, රාජ සභාව බව ඉතිහාසගත ලිඛිත සාක්ෂි සහිතවම ඔප්පුකළ හැකියි", "News Content": "ඓතිහාසික කුරුණෑගල රාජධානියේ ජීවමාන සාක්ෂියක් ලෙස පැවති පෞරානික බුවනෙකබාහු රාජ මණ්ඩපය යැයි සැලකෙන ගොඩනැගිල්ල පසුගිය ජුලි 14 වනදා රාත්‍රියේ ඩෝසර් කර කඩා විනාශ කිරීම සම්බන්ධයෙන් කුරුණෑගල නගරාධිපති තුෂාර සංජීව විතාරණ මහතා ඇතුළු අපරාධකරුවන් වහාම අත්අඩංගුවට ගෙන අධිකරණයට ඉදිරිපත් කර නීතිය ක්‍රියාත්මක කරන ලෙස වැඩබලන පොලිස්පතිවරයා ඇතුළු වගඋත්තරකරුවන් වෙත නියෝගයක් නිකුත් කරන ලෙස ඉල්ලා තමන් විසින් අභියාචනාධිකරණයට ඉදිරිපත් කළ පෙත්සම හෙට (09) විභාගයට ගැනීමට නියමිත බව මාලිමාව පක්ෂයේ කුරුණෑගල දිස්ත්‍රික් නායක නාමල් කරුණාරත්න මහතා පවසයි. ඒ මහතා මේ බව පැවසූවේ ඒ සම්බන්ධයෙන් මාධ්‍ය දැනුවත් කිරීම සඳහා අද (08) පෙරවරුවේ කුරුණෑගලදී පැවති මාධ්‍ය හමුවක් අමතමිනි. මෙම මාධ්‍ය හමුව සඳහා කුරුණෑගල නගර සභාවේ ජනතා විමුක්ති පෙරමුණේ මන්ත්‍රී රණුක සංජන මහතා සහ පොල්ගහවෙල ප්‍රාදේශීය සභාවේ ජනතා විමුක්ති පෙරමුණේ ප්‍රාදේශීය සභා මන්ත්‍රී සෝමතිලක ජයමාන්න මහතාද එක්වී සිටියහ. විනාශ කළ ගොඩනැගිල්ල පුරාණ රාජසභාව නොවන බවට තහවුරු කිරීමට වගඋත්තරකරුවන් දැඩි උත්සහයක නිරතවෙමින් සිටින නමුත් එය රාජ සභාව බව ඉතිහාසගත ලිඛිත සාක්ෂි සහිතව ඔප්පුකරන්න හැකියැයි මෙම මාධ්‍ය හමුවේදී අදහස් දකිවමින් නාමල් කරුණාරත්න මහතා අවධාරණය කළේ ය.", "URL": "https://lankatruth.com/si/?p=97233", "Category": "පුවත්", "Parent URL": null}