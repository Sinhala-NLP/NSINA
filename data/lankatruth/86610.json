{"Source": "Lankatruth", "Timestamp": "December 3, 2019", "Headline": "සාග් ක්‍රීඩා උළෙලේ ශ්‍රී ලංකාවට තවත් රන් පදක්කමක්", "News Content": "නේපාලයේ කත්මණ්ඩු නුවර පැවැත්වෙන 13 වැනි දකුණු ආසියානු ක්‍රීඩා තරඟාවලියේ කාන්තා මීටර් 1500 තරඟ ඉසව්වෙන් ශ්‍රී ලංකාවට රන් පදක්කමක් දිනාදීමට නිලානි රත්නායක සමත්ව තිබේ. ඒ මිනිත්තු 4යි තත්පර 34කින් තරඟය නිමකරමිනි. එම තරඟ ඉසව්වටම සහභාගී වූ ගයන්තිකා අබේරත්න සිව්වැනි තැන හිමිකර ගත්තා ය. මීටර් 1500 පිරිමි තරඟ ඉසව්වට සහභාගී වූ සන්ජීව ලක්මාල් සිව්වැනි ස්ථානය හිමිකරගත් අතර කුපුන් ක්‍රිශාන්ත පස්වැනි ස්ථානය දිනාගත්තේ ය. සාග් ක්‍රීඩා උළෙලේ පිරිමි මීටර් 100 ධාවන තරඟ ඉසව්වේ රිදී පදක්කම හිමාෂ ඒෂාන් දිනාගත්තේ තත්පර 10.49කින් තරඟය නිම කරමිනි. ක්‍රීඩා උළෙලේ කාන්තා මීටර් 100 ධාවන තරග ඉස්වේ රිදී හා ලෝකඩ පදක්කම් ද්විත්වයම ශ්‍රී ලංකාවට හිමිවීම විශේෂත්වයකි. එම තරග ඉසව්වට සහභාගී වූ අමාෂා ද සිල්වා තත්පර 11 .82 ක කාලයකින් තරගය අවසන් කරමින් එහි දෙවැනි ස්ථානය දිනා ගත් අතර සුගන්ධි ලක්ෂිකා තත්පර 11 . 84 ක කාලයකින් තරගය අවසන් කරමින් තරඟයේ ලෝකඩ පදක්කම දිනා ගත්තා ය.", "URL": "https://lankatruth.com/si/?p=86610", "Category": "ක්‍රීඩා පුවත්", "Parent URL": null}