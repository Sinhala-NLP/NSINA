{"Source": "Lankatruth", "Timestamp": "October 1, 2019", "Headline": "ගෝඨාගේ සෞඛ්‍ය තත්වයේ ප්‍රශ්නයක් – විදෙස්ගතවීමට අධිකරණයෙන් අවසර ඉල්ලයි", "News Content": "ශ්‍රී ලංකා පොදුජන පෙරමුණෙහි ජනාධිපති අපේක්ෂක, හිටපු ආරක්ෂක ලේකම් ගෝඨාභය රාජපක්ෂ මහතා, තම සෞඛ්‍ය තත්වයේ ඇතිවී තබෙන වෙනසක් හේතුවෙන් වෛද්‍ය ප්‍රතිකාර ගැනීම සඳහා සිංගප්පූරුව බලා යාමට මෝසමක් ඉදිරිපත් කරමින් අධිකරණයෙන් අද (01) අවසර ඉල්ලා තිබේ. කෙසේ නමුත් ඒ සඳහා අත්‍යාවශ්‍ය ලියවිල්ලක් වන ඔහුට ප්‍රතිකාර ලබාගැනීමේ වෛද්‍ය වාර්තාව අධිකරණයට ඉදිරිපත් කර නොතිබීම හේතුවෙන් ගෝඨාභය රාජපක්ෂ මහතාගේ එම විදෙස්ගතවීමේ ඉල්ලීම නීතිපතිවරයා වෙත යොමු කර ඇත. ඒ අනුව නීතිපති දෙපාර්තමේන්තුවේ තීරණය ලබන 03වනදා ඉදිරිපත් කරන ලෙස අධිකරණය දැනුම් දී තිබෙන අතර එදිනට යළි මෙම මෝසම කැඳවීමට නියමිතය. මැදමුලන ඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී සිදුව ඇති මූල්‍ය වංචාව පිළිබඳව නීතිපතිවරයා විසින් ගොනුකර ඇති නඩුවෙන් ගෝඨාභය මහතාට විදෙස් ගමන් තහනම් කර තිබේ. පසුගිය රාජපක්ෂ පාලන සමය තුළ හම්බන්තොට මැදමුලන ප්‍රදේශයේ ඩී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33.9ක රාජ්‍ය මුදල් සාවද්‍ය පරිහරණය කර ඇති බවට, හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු 7කට එරෙහිව නීතිපතිවරයා විසින් මෙම නඩුව ගොනුකර තිබේ. මෙලෙස තමන් වංචා කළ මුදල නැවත අදාල ආයතනය වෙත බාර දුන් බවට ගෝඨාභය රාජපක්ෂ මහතා විසින් පසුගිය දිනක මාධ්‍ය වෙත ප්‍රකාශ කරන ලදී.", "URL": "https://lankatruth.com/si/?p=82006", "Category": "පුවත්", "Parent URL": null}