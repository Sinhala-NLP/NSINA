{"Source": "Lankatruth", "Timestamp": "April 11, 2018", "Headline": "මැයි දිනයේ උරුමය තිබෙන්නේ වැඩකරන ජනතාවටත් වමේ පක්ෂවලටත් පමණයි…", "News Content": "“මැයි පළවෙනිදාට ජාත්‍යන්තර කම්කරු දිනය යෙදී තිබෙනවා. වෙනදා වගේම ජනතා විමුක්ති පෙරමුණ මෙවරත් දැවැන්ත මැයි දින පෙළපාළියක් සහ රැළියක් සංවිධානය කොට තිබෙනවා. මැයි දිනයේ උරුමය පිළිබඳව ගැටලුවක් මතුවෙලා තිබෙනවා. මැයි දිනය වැඩකරන ජනතාවගේ දිනයක්. එය ලෝකය පුරා වැඩකරන ජනතාව අයිතිවාසිකම් දිනා ගැනීමට අරගල කරන දිනයක්. එහි අයිතිය තිබෙන්නේ වැඩකරන ජනතාවටත්, වමේ පක්ෂවලටත් පමණයි. අපේ රටේ ධනපති පංතියේ පක්ෂත් මැයි දිනය සමරනවා. ඔවුන් මැයි දිනයේ අර්ථය විකෘති කරනවා. රතු පාට මැයි දිනය වෙනුවට කොළ පාට, නිල් පාට, මැයි දින සමරනවා. කම්කරු පංතියේ අයිතිවාසිකම් කප්පාදු කළ කම්කරු පංතිය මර්දනය කළ, දේශපාලන පක්ෂත් මැයි දිනය බජව් දිනයක් බවට පත්කර ගෙන. 1980 සමස්ත මහා වැඩවර්ජනය මර්දනය කළ වැඩකරන ජනතාව රැකියාවලින් එළියට ඇදල දාපු එජාපයත් මැයි දිනය සමරනවා. ශ්‍රීලනිපය, රාජපක්ෂ කණ්ඩායම මිනිස්සුන්ට බොන්ඩ දීලා මැයි දිනය සමරනවා.” යැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා අද (11) පෙරවරුවේ පැවති මාධ්‍ය හමුවකදී පැවසීය. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති මාධ්‍ය හමුවකදී ඒ මහතා මේ බව පැවසීය. එම මාධ්‍ය හමුව සඳහා ජවිපෙ දේශපාලන මණ්ඩල සභික කේ.ඩී. ලාල්කාන්ත මහතාද එක්වි සිටි අතර එහිදී වැඩිදුරටත් අදහස් දැක්වූ ටිල්වින් සිල්වා මහතා… “මැයි පළවෙනිදාට ජාත්‍යන්තර කම්කරු දිනය යෙදී තිබෙනවා. වෙනදා වගේම ජනතා විමුක්ති පෙරමුණ මෙවරත් දැවැන්ත මැයි දින පෙළපාළියක් සහ රැළියක් සංවිධානය කොට තිබෙනවා. මැයි දිනයේ උරුමය පිළිබඳව ගැටලුවක් මතුවෙලා තිබෙනවා. මැයි දිනය වැඩකරන ජනතාවගේ දිනයක්. එය ලෝකය පුරා වැඩකරන ජනතාව අයිතිවාසිකම් දිනා ගැනීමට අරගල කරන දිනයක්. එහි අයිතිය තිබෙන්නේ වැඩකරන ජනතාවටත්, වමේ පක්ෂවලටත් පමණයි. අපේ රටේ ධනපති පංතියේ පක්ෂත් මැයි දිනය සමරනවා. ඔවුන් මැයි දිනයේ අර්ථය විකෘති කරනවා. රතු පාට මැයි දිනය වෙනුවට කොළ පාට, නිල් පාට, මැයි දින සමරනවා. කම්කරු පංතියේ අයිතිවාසිකම් කප්පාදු කළ කම්කරු පංතිය මර්දනය කළ, දේශපාලන පක්ෂත් මැයි දිනය බජව් දිනයක් බවට පත්කර ගෙන. 1980 සමස්ත මහා වැඩවර්ජනය මර්දනය කළ වැඩකරන ජනතාව රැකියාවලින් එළියට ඇදල දාපු එජාපයත් මැයි දිනය සමරනවා. ශ්‍රීලනිපය, රාජපක්ෂ කණ්ඩායම මිනිස්සුන්ට බොන්ඩ දීලා මැයි දිනය සමරනවා. වර්තමාන ආණ්ඩු වැඩකරන ජනතාවගේ අයිතිවාසිකම් ලබා නොදෙනවා පමණක් නොව, අයිතිවාසිකම් කප්පාදු කරනවා. මේ ආණ්ඩුව රාජ්‍ය සේවකයන්ගේ විශ‍්‍රාම වැටුප අහෝසි කළා. පහුගිය ආණ්ඩුව වගේම මේ ආණ්ඩුවත් සේවක අර්ථසාධක අරමුදල් පිල්ලි ගහනවා. පැය අටේ වැඩ දිනය වෙනස් කරන්න නීති ගේනවා. මේවා වැඩකරන ජනතාවගේ අරගල නිසා, පස්සට තල්ලුකරලා තිබෙනවා. කම්කරු පංතිය මර්දනය කරන ධනපති පංතියේ එජාපයට, ශ්‍රීලනිපයට රාජපක්ෂලාට නිල්පාටින් කොළපාටින් මැයි දිනය සමරන්න සදාචාරාත්මක අයිතියක් නැහැ. මිනිස්සුන්ට බොන්ඩ දීලා මැයි දිනයට සෙනඟ ගේනවා. එන අයත් මැයි දිනයේ අර්ථය දන්නේ නැහැ. ඇත්තටම මොකක්ද මේ මැයි දිනය? 19වන සියවස අගවන විට කම්කරුවන් විශාල ප‍්‍රමාණයක් ෆැක්ටරිවල වැඩ කළා. දිනකට පැය 14, පැය 16 වැනි විශාල කාලයක් වැඩකළා. සෞඛ්‍ය පහසුකමක් කිසිදු අයිතිවාසිකමක් තිබුණේ නැහැ. එවැනි කම්කරුවන් පිරිසක් 1886 මැයි 1දා පැය අටේ වැඩ දිනයක් ඉල්ලා ඇමෙරිකාවේ චිකාගෝවල උද්ඝෝෂණයක් කළා. පාලකයන් පොලිසිය ලවා උද්ඝෝෂකයන්ට පහර දීලා මර්දනය කළා. පහර දීමට විරෝධය පළකරමින්ම මැයි 4දා නැවත උද්ඝෝෂණයක් කළා. ඒ උද්ඝෝෂණයට නායකත්වය දුන් කම්කරු නායකයන් පිරිසක් අත්අඩංගුවට අරගෙන නඩු කියලා එල්ලලා මැරුවා. මෙම සිද්ධිය පදනම් කර ගනිමින් 1889දී සමාජවාදී පක්ෂවල දෙවැනි ජාත්‍යන්තරයේදී මැයි 1දා වැඩකරන ජනතාවගේ දිනය ලෙස සමරන්න තීරණයක් ගත්තා. එනිසා තමයි මැයි 1දා වැඩකරන ජනතාවගේ සහ වමේ පක්ෂවලට අයිති දිනයක් වෙන්නේ. මැයි දිනයක රතු කොඩිය භාවිතා කරන්නෙ ඇයි? 1886 මැයි 1දා හේමාකට් චතුරස‍්‍රයේ උද්ඝෝෂකයන් රැගෙන ගිය සුදු කොඩි පහරදීමෙන් පසු වැඩකරන ජනතාවගේ රුධිරයෙන් රත් පැහැ ගැන්වුණා. ඒ නිසා තමයි වැඩකරන ජනතාවගේ පැහැය රතු බවට පත්වුණේ. ඒ ඉතිහාසය නොදන්නා ධනපති පක්ෂ මැයි දිනය තමන්ගේ පටු දේශපාලන අරමුණුවලට යොදා ගන්නවා. අපි ඔවුන්ගෙන් ඉල්ලනවා මැයි දිනය විකෘති කරන්න එපා කියලා. ලංකාවේ මැයි දිනය සැමරීමේ සම්ප‍්‍රදාය හඳුන්වා දුන්නේ ජනතා විමුක්ති පෙරමුණයි. සටන්කාමී, විනයගරුක, අලංකාරවත්, අයිතිවාසිකම් වෙනුවෙන් අරගල කරන මැයි දිනයක් පවත්වන්නේ ජවිපෙ පමණයි. ඒ අනුව මෙවරත් ජවිපෙ ඉතාම සටන්කාමී අලංකාර මැයි දිනයක් පවත්වනවා. මෙවර විශේෂත්වයක් තිබෙනවා. මැයි දිනයදා වෙසක් සතිය යෙදී ඇති බැවින් ආණ්ඩුව මැයි දිනය සැමරුම් 7වෙනිදාට යොදා තිබෙනවා. නමුත් ආණ්ඩුවට එසේ කරන්න අයිතියක් නැහැ. නමුත් වෙසක් උත්සවය හේතුවෙන් මැයි දිනය පැවැත්වීමට බාධාවක් තිබෙනවා. කොළඹදී වෙසක් උලෙළ නිමිත්තෙන් උත්සව පැවැත්වෙන නිසා, මැයි දිනය වෙනුවෙන් විශාල පිරිසක් කොළඹට ගෙන ඒම වෙසක් උත්සවයට බාධාවක්. එනිසා අපි මෙවර 01දා මැයි දිනය යාපනයේදී පැවැත්වීමටත් 07වෙනිදා කොළඹ, බොරැල්ල කැම්බල් පිටියෙන් පෙළපාළිය ආරම්භ කොට බී.ආර්.සී. පිටියේදී දැවැන්ත මැයි දින රැළියක් පැවැත්වීමටත් කටයුතු සූදානම් කොට තිබෙනවා. මේ වනවිට වැඩකරන ජනතාව දුෂ්කරතාවයන් විශාල ප‍්‍රමාණයකට මුහුණදීලා තිබෙනවා. නව බදු පනත නිසා වැඩකරන ජනතාවට තමන්ගේ වැටුපටත් බදු ගෙවන්න සිදුවෙලා. ලෝක බැංකු, ජාත්‍යන්තර මූල්‍ය අරමුදලේ උපදෙස් අනුව ආණ්ඩුව වැඩකරන ජනතාවගේ මෙන්ම රටේ සියලුම ජනතාවගේ අයිතිවාසිකම් කප්පාදු කරමින් තිබෙනවා. දේශීය නිෂ්පාදනය බිඳ වට්ටමින් තිබෙනවා. දේශපාලනය පිරිහිලා තිබෙනවා. රටේ ජනතාවට අයිතිවාසිකම් අහිමිවී තිබෙනවා. සිංහල-දෙමළ අලුත් අවුරුදු සමයේ පවා ජනතාවට කිසිදු සහනයක් ලබාදෙන්න ආණ්ඩුවට අසමත් වෙලා. රටේ ආණ්ඩුවක් නැති තත්ත්වයක් උදාවෙලා. තමන්ගේ බල අරමුණු නිසා, රටේ පොදු අරමුණු ආණ්ඩුව අමතක කරලා. ධනපති ආණ්ඩුවල නව ලිබරල් ආර්ථික ක‍්‍රමය නිසා ජනතාවගේ අයිතිවාසිකම් කප්පාදු වෙමින් තිබෙනවා. ජනතාවගේ අයිතිවාසිකම් ආරක්ෂාකර ගැනීමට ජනතාවට වගකීමක් තිබෙනවා. ඒ වගේම දිනාගත යුතු අයිතිවාසිකම් රැසක් තිබෙනවා. අපේ රටේ වැඩකරන ජනතාව පාලක පංතිය බවට පත්විය යුතුයි. වැඩකරන ජනතාවගේ ආණ්ඩුවක් ගොඩනඟා ගත යුතුයි. ප‍්‍රජාතන්ත‍්‍රවාදය, ජාතික සමගිය, සමානාත්මතාව සුරකින ආණ්ඩුවක් ඕනෑ. ඒවෙනුවෙන් නව සමාජයක් ගොඩනැඟීමට පෙරගමන්කරුවන් බවට වැඩකරන ජනතාව පත්විය යුතුයි. මැයි දිනය ඒ වෙනුවෙන් අරගල කරන දිනයක් බවට පත්කර ගත යුතුයි. ජනතා විමුක්ති පෙරමුණේ මෙවර මැයි දින තේමාව වන්නේ සමාජ සාධාරණත්වය, ජාතික සමගිය ගොඩනඟන ජනතාවාදී පාලනයක් යන්නයි. අපි මේ රටේ සියලුම වැඩකරන ජනතාවගෙන් ඉල්ලනවා මැයි දිනය කෙලසන ධනපති පක්ෂ පිටුපස යන්න එපා කියලා. දැනටමත් ධනපති පක්ෂ මැයි දින සැමරුමෙන් පල්ලම් බැහැලා. මහින්ද රාජපක්ෂලා කොළඹින් එළියට මැයි දින සැමරුම් අරගෙන ගිහිල්ලා. එක්සත් ජාතික පක්ෂය පෙළපාළියක් නැතුව රැලියක් පමණයි. ශ්‍රීලනිපය කරන්නේ මොකක්ද කියලා තවම දන්නේ නැහැ. පක්ෂ ඇතුලේ අර්බුද නිසා, මැයි දිනයක් කරගන්න බැරි තත්ත්වයට පත්වෙලා. තවදුරටත් ඔවුන්ට වැඩකරන ජනතාව රවටන්න බැරි තත්ත්වයක් උදාවෙලා. එය වැඩකරන ජනතාවගේ ජයග‍්‍රහණයක්. මෙවරත් ඇත්ත අර්ථයෙන් මැයි දිනය සමරන්නේ ජනතා විමුක්ති පෙරමුණ පමණයි. එනිසා අපි අපේ රටේ සියලුම වැඩකරන ජනතාවගෙන් ඉල්ලනවා මැයි පළවෙනිදා යාපනයේදී මැයි 7වෙනිදා කොළඹදීත් පවත්වන සටන්කාමී, විනයගරුක, අලංකාරවත් ජවිපෙ මැයි දිනයට එක්වෙන්න කියල” මැයි දිනයේ පාට රතු පාටයි. සංකේතය දෑකැත්තයි මිටියයි. ඇතැම් අය ඡන්ද ලකුණු දාගෙන මැයි දින සැමරුම් විකෘති කරනවා. ජනතා විමුක්ති පෙරමුණේ දේශපාලන මණ්ඩල සභික ලාල් කාන්ත සහෝදරයා.. “අපි වැඩකරන ජනතාවගෙන් ඉල්ලනවා ශ්‍රීලනිපයේ, එජාපයේ, රාජපක්ෂගේ මැයි දිනවලට යන්න එපා කියලා. වැඩකරන ජනතාවට නායකත්වය දෙන අපිට එහෙම ඉල්ලන්න අයිතියක් තිබෙනවා. මැයි දින සැමරුමට අදාළ සංස්කෘතියක් තිබෙනවා. ඒ සංස්කෘතිය නැත්නම් මැයි දින සැමරුමක් නැහැ. වෙසක් උත්සවයට, පොසොන් උත්සවයට, නත්තලට අදාළ සංස්කෘතියක් තිබෙනවා. ඒ සංස්කෘතිය නැත්නම් එම උත්සව සම්පූර්ණ වෙන්නේ නැහැ. වෙසක් එකට බෞද්ධ කොඩිය නැත්නම්, නත්තලට කුරුස ලකුණ නැත්නම් එම උත්සව සම්පූර්ණ වන්නේ නැහැ. ඒ වගේ තමයි රතු කොඩිය නැතිව මැයි දින සැමරුමක් නැහැ. වැඩකරන දිනයට අදාළ නායකයින් ඉන්නවා. මාක්ස්, එංගල්ස්, ලෙනින් නැතිව මැයි දිනයක් නැහැ. ඔවුන් වැඩකරන ජනතාවගේ ජාත්‍යන්තර නායකයින්. දේශපාලන පක්ෂවල නායකයන්ගේ පින්තූර දාගෙන මැයි දින සමරන්න බැහැ. ඒ වගේම මැයි දිනයට අදාළ සංකේත තිබෙනවා. දෑකැත්ත, මිටිය නැතිව ඡන්ද ලකුණු දාගෙන මැයි දිනය සමරන්න පුළුවන් කමක් නැහැ. ජනතා විමුක්ති පෙරමුණේ අපි කවදාවත් සීනුව ලකුණින් මැයි දිනය සමරන්නේ නැහැ. අපි මැයි දිනයට යොදා ගන්නේ රතු කොඩියයි. දෑකැත්ත මිටිය සංකේතයයි. එම සංස්කෘතිය නැතිව අපේ රටේ ධනපති පක්ෂ මැයි දිනය දවසට වෙන වෙන විකාර කරනවා. ඒවට මැයි දින සැමරුම් කියන්නේ නැහැ. එනිසා අපි වැඩකරන ජනතාවගෙන් ඉල්ලනවා එම විකෘති මැයි දිනවලට යන්න එපා කියලා.” මාධ්‍යවේදීන් නැගූ ප‍්‍රශ්නවලට ටිල්වින් සිල්වා සහෝදරයා පිළිතුරු ලබාදෙමින්… “රටේ ජාතික ආගමික උත්සවයක් නිසා මැයි දිනය වෙනස් කරන්න පුළුවන් කමක් නැහැ. ඒවගේම වෙන කුමක් හෝ කරුණක් නිසා, වෙසක් දිනය වෙනස් කරන්නත් පුළුවන් කමකුත් නැහැ. කොළඹ පැවැත්වෙන ජාතික වෙසක් උත්සවය නිසා, මැයි 1දා කොළඹදී මැයි දිනය සමරන්න බාධාවක් තිබෙනවා. එනිසා තමයි 1දා යාපනයේදී අපි මැයි දිනය පවත්වන්නේ. නායක ස්වමීන්වහන්සේලා ඉල්ලා තිබුණේ වෙසක් උත්සවයට බාධාවක් නොවන විදිහට මැයි දිනය සමරන්න කියලා. උන්වහන්සේලාගේ ඉල්ලීම ඉතාම සාධාරණයි. යාපනයේදී මැයි දින සැමරීම වෙසක් උත්සවයට බාධාවක් නොවන නිසා, අපි යාපනයේදී මැයි දිනය සමරනවා. එනිසා ස්වාමීන්වහන්සේලාගේ ඉල්ලීම අතර, ගැටුමක් නැහැ. ජනතා විමුක්ති පෙරමුණ කියන්නේ වමේ ව්‍යාපාරයක්. මේ රටේ විශාලම වෘත්තීය සමිති ව්‍යාපාරය තිබෙන්නේ ජනතා විමුක්ති පෙරමුණටයි. එනිසා, මැයි දිනයේ උරුමය තිබෙන්නේ අපටයි. ජවිපෙ ඇතුළු වමේ ව්‍යාපාරය තමයි, වැඩකරන ජනතාව අයිතිවාසිකමක් බුක්ති විඳිනවා නම් ඒ සියල්ල අරගල කොට දිනා දුන්නේ. ඒ කිසිවක් මේ පාලකයන් නිකම් දුන්න අයිතිවාසිකම් නොවේ. රාජ්‍ය සේවකයන්ට රුපියල් 10,000ක වැටුප් වැඩිවීමක් ලබා දෙන්න අපිට හැකි වුණා. ඒවගේම විදුලිබල මණ්ඩලයේ මෑන් පවර් සේවකයින් 6000කට අධික පිරිසකට සේවය ස්ථිරකර දීමට අපිට හැකියාව ලැබුණා. එවැනි අයිතිවාසිකම් විශාල ප‍්‍රමාණයක් අපි දිනාදී තිබෙනවා. නමුත් පාලකයන් වැඩකරන ජනතාව වෙනුවෙන් කරපු දෙයක් ඇත්තේ නැහැ. නව ආණ්ඩුක‍්‍රම ව්‍යවස්ථාවක් පිළිබඳ පසුගිය කාලයේ සාකච්ඡුාවක් තිබුණා. ආණ්ඩුවේ අර්බුද නිසා එම සාකච්ඡා යටපත්වී තිබෙනවා. ජනතාවට වාසිදායක ව්‍යවස්ථා සංශෝධනයක් එනවා නම් අපි එයට සහාය දෙනවා. නමුත් නව ව්‍යවස්ථාවක් ගෙන ඒමේ කාර්යභාරය පැවරෙන්නේ මේ ආණ්ඩුවටයි. අපි ආණ්ඩුවෙන් රුපියල් 10,000ක වැටුප් වැඩිවීමක් ඉල්ලන කොට ඇතැම් අය අපෙන් විමසුවා ආණ්ඩුවට දෙන්න පුළුවන් වෙයිද කියලා. ඒවෙලාවේදී අපි කිව්වේ වැඩකරන ජනතාවට ලැබිය යුතු වැටුප් වැඩිවීම අපි ඉල්ලනවා. දෙන නොදෙන එක තීරණය කරන්නේ ආණ්ඩුවයි. ඒ අනුව අපි වැටුප් වැඩිවීම වෙනුවෙන් අරගලයක් දියත් කළා. ජනාධිපතිවරණයේදී එක් අයෙකුට පැහැදිලි විශාල ජයක් නොලැබෙන තත්ත්වයක් උඩ වැටුප් වැඩිවීම් දිනාගන්න අපට පහසු වුණා. මහින්ද රාජපක්ෂ ඔහුගේ අයවැයෙන් රුපියල් 3,000ක්ද, මෛත‍්‍රීපාල සිරිසේන ජනාධිපතිවරණය ජයග‍්‍රහණයෙන් පසු දින 100යේ ආණ්ඩුව කාලයේ රුපියල් 7,000ක්ද වශයෙන් වැටුප් වැඩිවීමක් දිනා ගන්න අපිට හැකිවුණා. රටේ ඇති වූ දේශපාලන තත්වය අනුව සටන් පාඨය තෝරලා පැයක හෝ වැඩවර්ජනයක් නොකොට ඉල්ලීම් දිනාගත්තා. ඊපීඑෆ්, ඊටීඑෆ් අරමුදල් වෙනත් ආයෝජනවලට යෙදවීමට එරෙහිව වෘත්තීය සමිති ව්‍යාපාරය අරගලයක් කළා. රොෂේන් චානක මියගියේ ඒ අරගලයේදී. ගොඩක් අයට ඒවා මතක නැහැ. 2016.01.01 සිට මේ ආණ්ඩුව රාජ්‍ය සේවකයන්ගේ විශ‍්‍රාම වැටුප අහෝසිකොට තිබෙනවා. ආණ්ඩුව මැයි දිනය සමරනවා නම් කළ යුත්තේ මැයි 01දාට විශ‍්‍රාම වැටුප ඇතුළු වැඩකරන ජනතාවගේ අයිතිවාසිකම් ලබාදීමයි. ඉදිරියේදී අපි බලාපොරොත්තු වෙනවා මේ වනවිට වැඩිවී තිබෙන රුපියල් 6,000ක් වූ ජීවන වියදම් දීමනාව දිනා ගැනීමේ අරගලයක් මැයි දිනයත් සමග දියත් කරන්න. සයිටම් අරගලය යම් විසඳුමකට එන්න අපට හැකි වුණා. විශ්වවිද්‍යාලවල අධ්‍යාපනය නොලබපු වෛද්‍ය සිසුන් නැවත විශ්වවිද්‍යාලවලට ගියා. සයිටම් විරෝධී ජනපවුර සහ ආණ්ඩුව අතර, ඇතිවූ යම් එකඟතාවයකට අනුවයි අරගලය නතර කළේ. ආණ්ඩුව සයිටම් ආයතනය වසාදමා ගැටලුව විසඳන්න පොරොන්දු වුණා. නමුත් එම විසඳුම්වල ගැටලු මතුවෙන තැන් තිබෙනවා. තවමත් අවසන් විසඳුමක් ලැබී නැහැ. ඒ නිසා අවසන් විසඳුමක් එනතෙක් අරගලයක් තිබෙනවා. ජනතා විමුක්ති පෙරමුණ ලෙස අපි සයිටම් ආයතනයේ සිසුන්ටත් සාධාරණයක් ඉටුවිය යුතුයි කියන ස්ථාවරයේ සිටියා. මේ වනවිට අරගලයට සම්බන්ධ වුනු සියලුම පිරිස්, සයිටම් ආයතනයේ සිසුන්ගේ දෙමාපියන් සමග අවබෝධයක් සහිතව තමයි අරගලය දියත් වෙන්නේ. විශ්වවිද්‍යාලවල අනධ්‍යන සේවකයන්ගේ අරගලය ඉතාම සාධාරණයි. සයිටම් අරගලය අවසන්වී ශිෂ්‍යයන් විශ්වවිද්‍යාලයට ගොස් අධ්‍යාපනය හදාරණ තත්ත්වයක් ඇතිවූ පසුව අනධ්‍යන සේවකයන්ගේ වෘත්තීය ක්‍රියාමාර්ගය ආරම්භ වුණේ. ආණ්ඩුව ඒ සම්බන්ධයෙන් කඩිනම් ක්‍රියාමාර්ග නොගත් නිසා, මේ වනවිට විශ්වවිද්‍යාලවල අධ්‍යාපනය බිඳ වැටිලා තිබෙනවා. ආණ්ඩුව ඒ සම්බන්ධයෙන් කඩිනම් පියවරක් ගත යුතුයි. දේශපාලන අර්බුදයක් මතුවෙන හැමවෙලාවකදීම ජනතා විමුක්ති පෙරමුණේ අපි ඒ අවස්ථාවෙන් ජනතාවට ජයග‍්‍රහණ අත්කර දීමට කටයුතු කරනවා. 2001දී ඇතිවුණු දේශපාලන වටපිටාව මගින් ජනතාවට විශාල ජයග‍්‍රහණ ප‍්‍රමාණයක් අත්කර දුන්නා. පක්ෂයක් ලෙස ජනතා විමුක්ති පෙරමුණ කිසිවක් ලබා ගත්තේ නැහැ. මේ වෙලාවේදී තිබෙන දේශපාලන වටපිටාවට අනුව විධායක ජනාධිපති ධුරය අහෝසිකර ගැනීමේ සටන අපි දියත් කරනවා. ඒ අපේ රටේ ජනතාවට ලැබෙන ජයග‍්‍රහණයක් කියල අපි විශ්වාස කරනවා. අපේ රටේ කැබිනට් ඇමතිවරුන්ට ලැජ්ජාවක් නැහැ. ඒවගේම සදාචාරයකුත් නැහැ. එවැනි ඇමතිවරුන්ට ඡන්දය දෙන ජනතාවත් ඒකට වගකියන්න ඕනෑ. උත්සව සමයේ ආගමික ස්ථානවලට යන ඇතැම් ජනතාව තමන් ගෙනියන බෑග් ඇතුළු අපද්‍රව්‍ය පූජා භූමියේම දාල එනවා. සෙවන ලබා ගන්න ගහක් යටට යන පුද්ගලයන් එතැන කැත කරලා එනවා. එවැනි ජනතාවක් බුද්ධිමත් යැයි කියන්නේ කොහොමද? ඒනිසා බුද්ධිමත් නොවන ජනතාවක් රටේ ඉන්නවා. එවැනි ජනතාවක් පත්කරන ඇමතිවරුන් පිළිබඳ වගකීම ඔවුන් භාරගන්න ඕනෑ. එවැනි ජනතාවක් ඉන්න නිසා තමයි බන්දුල ගුණවර්ධන කිව්වේ පොල්ලෙල්ලක් දැම්මත් දිනනවා කියලා. ඇතත්ටම පොල්ලෙල්ලක් නොවෙයි බලු බෙට්ටක් දැම්මත් ඡන්දය දෙන ජනතාව අපේ රටේ ඉන්නවා.”", "URL": "https://lankatruth.com/si/?p=50494", "Category": "පුවත්", "Parent URL": null}