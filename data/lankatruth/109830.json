{"Source": "Lankatruth", "Timestamp": "February 3, 2021", "Headline": "ශානි අබේසේකර තවදුරටත් රිමාන්ඩ්", "News Content": "අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මහතා ඇතුළු සැකකරුවන් පිරිස තවදුරටත් රක්ෂිත බන්ධනාගාර ගත කර තැබීමට ගම්පහ මහේස්ත්‍රාත් මංජුල කරුණාරත්න මහතා අද (03) නියෝග කර තිබේ. අසත්‍ය සාක්ෂි නිර්මාණය කර අධිකරණය නොමග යැවූබවට එල්ලවන චෝදනා මත ශානි අබේසේකර සහ තවත් පොලිස් නිලධාරීන් දෙදෙනෙකු මීට පෙර අත්අඩංගුවට ගනු ලැබීය. එම නඩුව අද ගම්පහ මහේස්ත්‍රාත්වරයා හමුවේ කැඳවූඅවස්ථාවේදීඅත්අඩංගුවට ගෙන සිටින සැකකරුවන් පිරිස පෙබරවාරි 17 වැනිදා දක්වා යළි රක්ෂිත බන්ධනාගාර ගත කරන ලෙසට නියෝග කර ඇත. ශානීඅබේසේකර සමඟ රක්ෂිත බන්ධනාගාර ගතව සිටින සෙසු සැකකරුවන් වන්නේ ඇඹිලිපිටිය පොලිස් ස්ථානයට අනුයුක්තව සේවය කළ උප පොලිස් පරීක්ෂක මෝහන මෙන්ඩිස් සහ විශ්‍රාමික උප පොලිස් පරීක්ෂක එච්.ඩී. නවරත්න ප්‍රේමතිලක යන දෙදෙනායි. මෙම නඩුවේ 03 වන සැකකරු ලෙස නම්කර සිටින අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක නිශාන්ත ද සිල්වා අත්අඩංගුවට ගැනීම සඳහා රතු වරෙන්තුවක් ලබා ගැනීමට කටයුතු කරන බව මීට පෙර මෙම නඩුව විභාගයට ගත් අවස්ථා කිහිපයකදී අපරාධ පරීක්ෂණ දෙපාර්තමේන්තුවේ නිළධාරීන් සඳහන් කළ නමුත් අද ඒ පිළිබඳව අධිකරණයේදී කිසිවක් අනාවරණය නොවීය.", "URL": "https://lankatruth.com/si/?p=109830", "Category": "පුවත්", "Parent URL": null}