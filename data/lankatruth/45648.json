{"Source": "Lankatruth", "Timestamp": "December 28, 2017", "Headline": "මැතිවරණ නීති උල්ලංඝනය කිරීම් 50ක් NEM IHR වාර්තා කරයි", "News Content": "2018 පලාත්පාලන මැතිවරණයේ නාමයෝජනා බාරදීමෙන් පසු ගත වූ කාලය තුළ ප්‍රචණ්ඩ ක්‍රියා ඇතුළු මැතිවරණ නීති උල්ලංඝනය කිරීම් 50ක් මානව හිමිකම් පිලිබඳ විද්වත් සංසදයේ මැතිවරණ නිරීක්ෂණ ජාලය (NEM IHR) වෙත වාර්තා වී ඇතැයි එම මැතිවරණ නිරීක්ෂණ ජාලය සඳහන් කරයි. මැතිවරණ ප්‍රචණ්ඩ ක්‍රියා 07ක්, නීති විරෝධී ප්‍රචාරක කටයුතු පිලිබඳ පැමිණිලි 32ක්, භාණ්ඩ බෙදාදීම් ඇතුළු මහජන මතයට අනිසි බලපෑම් සිදුකිරීමේ සිද්ධීන් 06ක්, රාජ්‍ය සම්පත් අවභාවිතාව පිලිබඳ පැමිණිලි 02ක්, අපේක්ෂකයින් තමා දරන විවිධ තනතුරුවලින් ඉල්ලා අස්නොවීම පිලිබඳ පැමිණිලි 02ක් සහ රාජ්‍ය බලය අයුතු ලෙස යොදාගැනීමේ සිද්ධීන් 01ක් එම පැමිණිලි 50 අතර වන බවද එම මැතිවරණ නිරීක්ෂණ ජාලය සඳහන් කරයි. මානව හිමිකම් පිලිබඳ විද්වත් සංසදයේ මැතිවරණ නිරීක්ෂණ ජාලය ප්‍රධාන විධායක චමින්ද ගුණසේකර මහතාගේ අත්සනින් මාධ්‍ය වෙත නිවේදනයක් නිකුත් කරමින් ඔවුන් මේ බව සඳහන් කරන අතර එම මාධ්‍ය නිවේදනය සම්පූර්ණයෙන්ම පහතින් පල වේ. “2018 පලාත්පාලන මැතිවරණයේ නාමයෝජනා බාරදීමෙන් පසු වූ කාලය තුල ප්‍රචණ්ඩ ක්‍රියා ඇතුළු මැතිවරණ නීති උල්ලංඝනය කිරීම් 50ක් මානව හිමිකම් පිලිබඳ විද්වත් සංසදයේ මැතිවරණ නිරීක්ෂණ ජාලය වෙත වාර්තා වී ඇති අතර මැතිවරණ උණුසුම ක්‍රමයෙන් වර්ධනය වීමත් සමග මැතිවරණ නීති උල්ලංඝණය කීරීම් ද ක්‍රමයෙන් වර්ධනය වන බව දක්නට ලැබේ. මැතිවරණ ප්‍රචණ්ඩ ක්‍රියා 7ක්, නීති විරෝධී ප්‍රචාරක කටයුතු පිලිබඳ පැමිණිලි 32ක්, භාණ්ඩ බෙදාදීම් ඇතුළු මහජන මතයට අනිසි බලපෑම් සිදුකිරීමේ සිද්ධීන් 6ක්, රාජ්‍ය සම්පත් අවභාවිතාව පිලිබඳ පැමිණිලි 2ක්, අපේක්ෂකයින් තමා දරන විවිධ තනතුරු වලින් ඉල්ලා අස්නොවීම පිලිබඳ පැමිණිලි 2ක් සහ රාජ්‍ය බලය අයුතු ලෙස යොදාගැනීමේ සිද්ධීන් 1ක් වාර්තාවී ඇත. නීති විරෝධී ප්‍රචාරක කටයුතු සෑම ප්‍රදේශයකම පාහේ සිදුවන අතර පසුගිය මැතිවරණ වලදී මෙන්ම සියලුම පක්ෂ නීති විරෝධී ප්‍රචාරක කටයුතු සිදුකරමින් සිටී. ඊට අදාලව මැතිවරණ නීතිය ක්‍රියාතමක වීමේ මන්දගාමී ස්වභාවයක් දක්නට ලැබේ. නව මැතිවරණ ක්‍රමය යටතේ මනාප ජන්ද ක්‍රමයක් නොපවතින බැවින් සහ කුඩා ජන්ද කොට්ඨාශ සඳහා අපේක්ෂකයින් තරඟ වදින බැවින් ප්‍රචාරක කටයුතුවල අඩුවක් අපේක්ෂා කල හැකි වුව ද දේශපාලන පක්ෂ හා අපෙක්ෂකයන් විශාල ලෙස ප්‍රචාරක කටයුතු සඳහා වියදම් කරන බව දක්නට ලැබේ. නව මැතිවරණ ක්‍රමය පිළිබඳව ඡන්දදායකයින් මෙන්ම අපේක්ෂකයින් ද මනාව දැනුවත් නොමැති බව දක්නට ලැබෙන අතර ඇතැම් අපේක්ෂකයින් විශාල ප්‍රදේශ ආවරණය වන පරිදි පෝස්ටර් ප්‍රදර්ශනය කිරීම හා විශාල මුදලක් අනවශ්‍ය ලෙස වියදම් කිරීම සිදුකිරීම මගින් මෙය තහවුරුවේ. මෙම නව මැතිවරණ ක්‍රමය පෙර පවතී ක්‍රමයට වඩා තරමක් වෙනස් බැවින් මැතිවරණයට පෙර සියලු ජන්ද දායකයින් මෙම ක්‍රමය පිළිබඳව මනාලෙස දැනුවත් වීමත් තම ජන්දයෙන් අපේක්ෂකයින් තේරී පත්වන ආකාරය පිළිබඳව දැනුවත්වීමත් ඉතා වැදගත් වේ. අපේක්ෂකයින් සහ ජනතාව නව මැතිවරණ ක්‍රමය පිළිබඳව දැනුවත් කිරීම ද සියලු දේශපාලන පක්ෂ විසින් මෙම මැතිවරණ ව්‍යාපාරයේ දී තම වගකීමක් ලෙස සලකා සිදුකිරීම අවශ්‍ය බව මැතිවරණ නිරීක්ෂණ ජාලය අවධාරණය කරයි. සියලු දේශපාලන පක්ෂ මෙම මැතිවරණය තම පක්ෂවල ශක්තිය උරගා බලන තරඟකාරී ජාතික මැතිවරණයක් ලෙස සලකා මුහුණදීමට කටයුතු කරන නමුත් බොහෝ ප්‍රදේශ වල ජාතික දේශපාලනයට වඩා ගම මට්ටමේ පවතින පුද්ගල සබඳතා ඇතුළු ප්‍රාදේශීය කරුණු මෙම මැතිවරණයේ දී පක්ෂ භේද අභිබවමින් මතුවන බවත්, පක්ෂ භේද නොතකා අපේක්ෂකයින් වටා මැතිවරණ ව්‍යාපාරය ගොඩනැගෙන බවත් දක්නට ලැබේ. මෙම කරුණු අනුව පෙනී යන්නේ නව මැතිවරණ ක්‍රමය විසින් වඩාත් සාධනීය නව අත්දැකීම් 2018 පලාත්පාලන මැතිවරණයේ දී ලබාදෙනු ඇති බවයි. ඒ අනුව මෙරට මැතිවරණ ක්‍රමය වඩාත් සාමකාමී සහ ප්‍රජාතන්ත්‍රවාදී මැතිවරණ ක්‍රමයක් බවට පරිවර්තනය කිරීම සඳහා මෙම අත්දැකීම් සියලු පක්ෂ විසින් යොදානු ඇතැයි මැතිවරණ නිරීක්ෂණ ජාලය අපේක්ෂා කරයි.”", "URL": "https://lankatruth.com/si/?p=45648", "Category": "පුවත්", "Parent URL": null}