{"Source": "Lankatruth", "Timestamp": "July 26, 2017", "Headline": "වරාය ගිවිසුමත් සටන් විරාම ගිවිසුම වගේ ජනතාවගෙන් වසන් කර අත්සන් කරන හොර ගිවිසුමක්…", "News Content": "හම්බන්තොට වරාය සහ සේවාවන් චීනයට පැවරීමේ ගිවිසුමක් අත්සන් කිරීම සඳහා ආණ්ඩුව කටයුතු කරමින් සිටින බවත් එම ගිවිසුම රනිල් වික්‍රම ආණ්ඩුව පැවති සමයේ 2002 වසරේදී එල්ටීටීඊ සංවිධානය සමග අත්සන් කළ සටන් විරාම ගිවිසුම මේන්ම ජනතාවගෙන් වසන් කර අත්සන් කරන හොර ගිවිසුමක් බවත් ජනතා විමුක්ති පෙරමුණේ නායක, විපක්ෂයේ ප්‍රධාන සංවිධායක අනුර දිසානායක මහතා සඳහන් කරයි. ඒ මහතා මේ බව පැවසූවේ පැලවත්ත බත්තරමුල්ල හි පිහිටි ජවිපෙ ප්‍රධාන කාර්යාලයේ අද (26) පස්වරුවේ පැවති මාධ්‍ය හමුවට සහභාගී වෙමිනි. මෙම අවස්ථාවට ජවිපෙ මධ්‍යම කමිටු සාමාජික පළාත් සභා මන්ත්‍රී වසන්ත සමරසිංහ මහතා සහ සමස්ත ලංකා වරාය පොදු සේවක සමිතියේ ප‍්‍රධාන ලේකම් චන්ද්‍රසිරි මහගමගේ මහතා සහභාගි වී සිටි අතර එහිදී වැඩිදුරටත් අදහස් දැක්වී අනුර දිසානායක මහතා. “හම්බන්තොට වරාය සහ සේවාවන් චීනයට පැවරීමේ ගිවිසුමක් අත්සන් කිරීම සඳහා ආණ්ඩුව කටයුතු කරමින් සිටිනවා. එම ගිවිසුමට අනුව වරාය කටයුතු වසර 99ක් චීන මර්චන්ට් සමාගමට පවරා දෙනවා. හම්බන්තොට වරාය ඉදිකිරීම සඳහා ආණ්ඩුව ඩොලර් මිලියන 1380ක ණය මුදලක් ලබා ගත්තා. වරාය විකිණීම වෙනුවෙන් අක්කර 400ක ඉඩමක් යොදා ගත්තා. ආණ්ඩුව අත්සන් කිරීමට යන ගිවිසුමට අනුව වරාය භූමියත් වරාය ආශ්‍රිත අක්කර 2990ක භූමියකුත් චීන සමාගමට පවරා දීමට නියමිතයි. මේ අනුව හම්බන්තොට වරායත් වරායේ සේවාවනුත් වසර 99කට එම සමාගමට හිමි වෙනවා. මේ සියල්ල මිල කර ඇත්තේ ඩොලර් මිලියන 1400කටයි. වරාය ඉදි කරලා වසර 4ක් ගතවෙලා තිබෙනවා. ඉදිකිරීම සඳහා එදා ගිය වියදම සහ අද වියදම සංසන්දනය කරනකොට 20%කවත් වැඩිවීමක් විය යුතුයි. අප රටට අයිති, මහජනතාවට අයිති ඉතා වැදගත් දේපොළක් ආණ්ඩුව කුණුකොල්ලයට විකුණා දමනවා. හිටපු වරාය ඇමති අර්ජුන රණතුංග විශාල උත්සාහයක් දැරුවා මෙම ගිවිසුමේ වගන්ති රටට හිතකර ආකාරයෙන් වෙනස් කරවා ගන්න. නමුත් මෛත්‍රී-රනිල් ඔහු ඇමතිකමෙන් ඉවත් කළා. ඒ වෙනුවට මහින්ද සමරසිංහ පත්කළේ මෙම ගිවිසුම අත්සන් කරවා ගැනීමේ අරමුණින්මයි. ගිවිසුමට අනුව චීන සමාගමට 85%ක කොටස් ලබා දෙනවා. ඒ වෙනුවෙන් ඩොලර් මිලියන 1120ක් අපට ලැබෙනවා. ඒ වෙනුවෙන් රටට විශාල ආදායම් ලබාගත හැකි නැව් තෙල් අංශයත් එම සමාගමට පවරා දෙනවා. කොළඹ වරායේ නැව් තෙල් අංශය තෙල් සංස්ථාවට අයිතිව තිබුණා. 2003 රනිල් වික‍්‍රමසිංහගේ ආණ්ඩුව යටතේ එවකට ඇමති කරු ජයසූරිය සමඟ එකතු වෙලා නැව් තෙල් අංශය ජෝන් කීල්ස් ආයතනයට පවරා දුන්නා. නමුත් අපේ රටේ වෘත්තීය සමිති, ජනතාව එකතු වෙලා ඊට එරෙහිව නඩුවක් පැවරුවා. අධිකරණ නියෝගයක් දුන්නා නැව් තෙල් අංශය නැවත රජයට පවරා ගන්න කියලා. මහින්ද රාජපක්‍ෂ ආණ්ඩුව යටතේ එවකට වරාය ඇමති චමල් සහ මහින්ද රාජපක්‍ෂ එකතු වෙලා නැවතත් නැව් තෙල් අංශය විකුණා දැම්මා. එනිසා හම්බන්තොට වරායේ තිබෙන නැව් තෙල් අංශයත් අපේ රටට ඉතා වැදගත්. හම්බන්තොට වරාය අසලින් ගමන් ගන්නා නැව් 200ක් තරම් ප‍්‍රමාණයෙන් නැව් 50කට පමණ තෙල් ලබාදීමට හැකි නම් තෙල් සංස්ථාවට ලැබෙන ලාභයෙන් 20%කින් පමණ ජනතාවට දෙන ඉන්ධනවල මිල අඩුකරන්න පුළුවන්. ගිවිසුමට අනුව වරායේ තිබෙන තෙල් ටැංකි පිරිපහදුවත් ටර්මිනල් අංශයත් චීන සමාගමට පවරනවා. නැව් තෙල් අංශය කියන්නේ විශාල ලාභයක් ලැබිය හැකි ආයතනයක්. එසේ තිබියදී ආණ්ඩුව එය සමාගමට පවරා දෙනවා. ඒ විතරක් නෙවෙයි. නැව්වලට සපයන සේවා (ආහාර, ජලය ඇතුළු යටිතල පහසුකම්) චීනයට විකුණන්න හදනවා. මේ ගිවිසුම අත්සන් කිරීම සඳහා අඟහරුවාදා කැබිනට් තීරණයක් ගත්තා. එදින මෙම ගිවිසුම සම්බන්ධ කැබිනට් පත්‍රිකාවක් ඉදිරිපත් කරන බව ඇමතිවරු පවා දැනගෙන හිටියේ නැහැ. බොහෝ මාධ්‍ය දැනගෙන හිටියෙත් නැහැ. මේ රටේ ජනතාවට වසං කරලා තමයි මේ කැබිනට් පත්‍රිකාව සම්මත කරගත්තේ. කැබිනට් මණ්ඩලයේ ඉන්න ඇමතිවරු මේ කැබිනට් පත‍්‍රිකාව කියවලා අනුමත කළාද කියලා කියන්න පුළුවන්ද? ඛනිජ තෙල් සංස්ථාවේ සේවකයින් වැඩවර්ජනයක් ආරම්භ කළේ මේ කැබිනට් පත්‍රිකාවට එරෙහිවයි. ඒ වර්ජනය රට වෙනුවෙන් කරන එකක්. එසේ නැතිව ඔවුන්ගේ වැටුප් වැඩිකර ගැනීම වෙනුවෙන් හෝ වෙනත් දීමනාවක් වෙනුවෙන් නෙවෙයි. ඛනිජ තෙල් සංස්ථාවේ සේවා කිහිපයක් තිබෙනවා. එකක් තමයි ඛනිජ තෙල් පිරිපහදුව. තෙල් සංස්ථාවේ පිරිපහදුව ඉදි කරලා විශාල කාලයක් ගතවෙනවා. ඒ නිසා වෘත්තීය සමිති වසර 10ක් තිස්සේ ආණ්ඩුවට කියනවා සංස්ථාවේ පිරිපහදුව නවීකරණය කරන්න කියලා. ඒ වෙනුවට ආණ්ඩුව කරන්නේ පිරිපහදු කරපු තෙල් ආනයනය කිරීමයි. ඒ නිසා ඉන්ධන මිල ඉහළ ගිහින් තිබෙනවා. අනෙක් ඉල්ලීම ත්‍රීකුණාමලයේ තෙල් ටැංකි ඉන්දියාවට දෙන්න එපා කියන එකයි. අනෙක් ඉල්ලීම හම්බන්තොට වරායේ නැව් තෙල් අංශය චීන සමාගමට පැවරීමෙන් වළකින්න කියන එකයි. තෙල් සංස්ථාවේ වෘත්තීය සමිතිවලට අද ආණ්ඩුවෙන් ඉල්ලන්න සිදුවෙලා තිබෙනවා නැව් තෙල් අංශය ආරක්‍ෂා කර දෙන්න කියලා. ජනතාවගේ සම්පත් ආරක්‍ෂා කරන්න තමයි ජනාධිපතිවරයෙක්, අගමැතිවරයෙක්, විෂය භාර ඇමතිවරයෙක් ඉන්නේ. නමුත් ආණ්ඩුවේ සම්පත් ජනතාවගේ යහපත වෙනුවෙන් මෙහෙයවනවා වෙනුවට අපේ රටේ ජනාධිපති, අගමැති, විෂය භාර ඇමති එකතු වෙලා මේ සම්පත් කුණු කොල්ලයට විකුණලා දානවා. වසර 99ක් ගිය පසුව වරාය අපිට ලැබුණත් ඒ වරායෙන් අපිට වැඩක් තියේද? මහින්ද සමරසිංහ ඡන්දයෙන් පරාජය වුණු පුද්ගලයෙක්. මෛත්‍රීපාල සිරිසේන ඔහුට ජාතික ලැයිස්තුවෙන් මන්ත්‍රීධුරයක් ලබා දුන්නා. එනිසා මහින්ද සමරසිංහ මෛත්‍රීපාල සිරිසේනට තිබෙන ලෙංගතුකම ඉතා වැඩියි. ඒ නිසා මෛත්‍රීපාල සිරිසේනට පුළුවන් මහින්ද සමරසිංහව තමන්ට ඕන විදිහට නටවා ගන්න. වරාය ඇමතිවරයා ලෙස ඔහුගේ පළමු පියවර වී තිබෙන්නේ රටට ඉතාමත් අහිතකර මෙම විනාශකාරී ගිවිසුම අත්සන් කිරීමයි. කැබිනට් පත්‍රිකාව අද (26) විපක්‍ෂයේ මන්ත්‍රීවරුන්ගේ විරෝධතාවය මැද්දේ පාර්ලිමේන්තුවට ඉදිරිපත් කළා. සිකුරාදා මේ සම්බන්ධයෙන් විවාදයක් දෙනවා කියලා කියනවා. එය කල් තැබීමේ විවාදයක්. කල් තැබීමේ විවාදයකදී මෙම ගිවිසුමට මන්ත්‍රීවරුන්ගේ කැමැත්ත, අකැමැත්ත විමසන්නේ නැහැ. අදහස් පළ කරන්න පුළුවන්. රනිල් වික‍්‍රමසිංහ කියනවා, මෙම ගිවිසුම පාර්ලිමේන්තුවට දැමීම ප‍්‍රජාතන්ත‍්‍රවාදියි කියලා. නමුත් පාර්ලිමේන්තුවේ විවාදය යනු හුදු විවාදයක්ම පමණයි සිකුරාදා හත හමාර වෙනකං විවාදය කරලා සෙනසුරාදා ගිවිසුම අත්සන් කරනවා. මන්ත්‍රීවරුන්ගේ අදහස් යෝජනා හෝ විරෝධතා පිළිබඳ සලකන්න වෙලාවක් නැහැ. විවාදයේ කරුණු ගිවිසුමට එන්නේ නැහැ. එනිසා මේක රනිල් වික‍්‍රමසිංහ සටන් විරාම ගිවිසුම ගැහුවා වගේ ජනතාවට හංගලා කරන ගිවිසුම් අත්සන් කිරීමක්. තෙල් සංස්ථාවේ වැඩවර්ජනය නිසා රටේ ජනතාවට දුෂ්කරතාවයන්ට මුහුණ දීමට සිදුවෙලා තිබෙනවා. එම දුෂ්කරතාවයන් සම්බන්ධයෙන් වගකිව යුත්තේ තෙල් සංස්ථාවේ සේවකයින් නොවේ. එහි වගකීම මුළුමනින්ම බාරගත යුතු වන්නේ රනිල්-මෛත්‍රී ආණ්ඩුවයි. රනිල්-මෛත්‍රී බලයට එනකොට රටේ සම්පත් විකුණනවා කියලා කිව්වේ නැහැ. අපේ රටේ ආර්ථිකයට ඉතාම වැදගත්, දශක ගණනාවක් ලාභ ලැබිය හැකි නැව් තෙල් අංශය චීනයට විකිණීමට එරෙහිවයි මෙම වර්ජනය දියත් වෙලා තිබෙන්නේ. කැබිනට් එකේදී ජනාධිපතිවරයා කියලා තිබෙන්නේ සිකුරාදා පාර්ලිමේන්තුවේදී මන්ත්‍රීවරුන්ගෙන් යෝජනා අරගෙන ගිවිසුම අත්සන් කරමු කියලා. නමුත් එය ප්‍රෝඩාවක් පමණයි. සිකුරාදා විවාදයයේදී මන්ත්‍රීවරුන්ගේ යෝජනා ගිවිසුමට ඇතුළත් කරන්න වෙලාවක් ඉතිරි වන්නේ නැහැ. මොකද, පහුවදා උදේ ගිවිසුම අත්සන් කරන්න තීරණය කර අවසන්. තෙල් සංස්ථාවේ සේවකයින්ගේ ඉල්ලීම්වලට පිළිතුරු ලබාදෙනවා වෙනුවට දැන් ආණ්ඩුව සිදුකොට තිබෙන්නේ තෙල් සංස්ථාව හමුදාවට බාර දීමයි. තෙල් සංස්ථාවේ බව්සර්වලට තෙල් සපයනවා කියන්නේ මල්වලට වතුර දානවා වගේ වැඩක් නෙවෙයි. එය සම්පූර්ණ තාක්‍ෂණික ක්‍රියාවලියක්. අතපසු වීමක් වුවහොත් විනාශයක් පවා සිදුවීමට පුළුවන්. එවැනි තාක්‍ෂණික කටයුත්තක් හමුදාවට කරන්න බැහැ. ඒ විතරක් නෙවෙයි ආණ්ඩුව මේ වනවිට වෘත්තීය සමිති නායකයින්, සාමාජිකයින් පොලීසිය දාලා පැහැරගෙන යමින් තිබෙනවා. ආණ්ඩුවේ මෙම ක්‍රියාවලිය නතර කළ යුතුව තිබෙනවා. මෙම ගිවිසුම අත්සන් කිරීමට එරෙහිව ජනතා විමුක්ති පෙරමුණ ලෙස අපි සිකුරාදා (28) දිනයේදී හම්බන්තොට දිස්ත්‍රික්කයේදී උද්ඝෝෂණයක් සංවිධානය කොට තිබෙනවා. ඒ වගේම සමස්ත ලංකා වරාය පොදු සේවක සමිතිය ඇතුළු වරාය වෘත්තීය සමිති ගණනාවක් ඒකාබද්ධ වෙලා මෙම ගිවිසුම අත්සන් කිරීමට එරෙහිව ඒකාබද්ධ සටන් ක්‍රියාමාර්ග ගණනාවක් දියත් කිරීමට නියමිතයි. ජනතාව මුහුණ දී තිබෙන දුෂ්කරතාවයන් පිළිබඳව කණගාටුයි. නමුත් එම ජනතාව දුෂ්කරතාවයන්වලට පත්වීම තෙල් සංස්ථාවේ සේවකයින් හෝ වරායේ සේවකයින් විසින් වගකිව යුතු දෙයක් නොවෙයි. මෙම වර්ජනයන් පැන නැගුණේ කඩිමුඩියේ නොවෙයි. ආණ්ඩුව මෙම කැබිනට් පත්‍රිකාව ඉදිරිපත් කිරීම සහ ගිවිසුම අත්සන් කිරීමේ දින යොදාගත්තේ ජනතාවට රහසින් සිදුකරන ක්‍රියාවලියක් ලෙසයි. ලබන සිකුරාදා දිනය වෙන්වී තිබුණේ මියගිය මන්ත්‍රීවරුන් හතර දෙනෙක් වෙනුවෙන් ශෝක යෝජනා ඉදිරිපත් කිරීම වෙනුවෙන්. නමුත් ආණ්ඩුව ඒ සියල්ල වෙනස් කොට රටටම බලපාන ශෝක යෝජනාවක් ඉදිරිපත් කරන්න ලැහැස්ති වෙලා තිබෙනවා. අපේ රටේ ආර්ථිකයේ ධන උල්පතක් වන වරාය, තෙල් සංස්ථාවේ සේවා, විදෙස් සමාගම්වලට පැවරීමට එරෙහිව තමයි මෙම සටන දියත් වෙලා තියෙන්නේ. ජනතා විමුක්ති පෙරමුණ ලෙසත් වෘත්තීය සමිති ලෙසත් අප ඊට එරෙහිව ගතහැකි සියලු ක්‍රියාමාර්ග ගන්නවා. නමුත් අපගේ ක්‍රියාවලියෙන් පමණක් මෙම රටට එරෙහි ආණ්ඩුවේ ක්‍රියාමාර්ග නතර කළ හැකි වේයැයි අප සිතන්නේ නැහැ. මේ වෙනුවෙන් රටේ සියලුම පුරවැසියන්ටත් වගකීමක් තිබෙනවා එනිසා අපි සියලුම පුරවැසියන්ගෙන් ඉල්ලා සිටිනවා ආණ්ඩුවේ මෙම ක්‍රියාවලියට එරෙහිව පෙළගැහෙන්න කියලා. ඒ වගේම මේ රටේ මාධ්‍ය ආයතනවලින් අපි ඉල්ලනවා, මෙම රටට අහිතකර ගිවිසුම් ජනතාවට දැන ගැනීම සඳහා ප‍්‍රචාරය කිරීමට මැදිහත් වෙන්න කියලා.” මාධ්‍යවේදීන් නැගු ප‍්‍රශ්නවලට පිළිතුරු ලබාදෙමින්… “රනිල් වික‍්‍රමසිංහ කවුරු විරුද්ධ වුණත් කරනවා කියපු තවත් වැඩ ගොඩක් තිබුණා. මීට පෙර ආණ්ඩුව තියෙද්දීත් ඔහු එහෙම කිව්වා. නමුත් අන්තිමට රනිල් වික‍්‍රමසිංහ ගෙදර ගියා. රනිල් වික‍්‍රමසිංහ තීරණය කළ යුතුයි අගමැති පුටුව වෙනුවට ගෙදර පුටුවක් තෝර ගන්නවද කියලා. මේ කුණු කොල්ලයට විකුණන්නේ රනිල් වික‍්‍රමසිංහගේ පරම්පරාවේ දේපොළ නෙවෙයි. මේ රටේ ජනතාවගේ දේපොළයි. ඒවා ආරක්‍ෂා කර ගැනීමේ වගකීමත් අපට තිබෙනවා. රටේ ණය බර අඩු කරන්න සමත් වුණා කියලා අගමැතිවරයා කියනවා නම් ඒ විදිහටම ඉදිරියටත් ණය ටික ගෙවලා දාන්න පුළුවන්. රටේ සම්පත් විකුණන්න ඕන වෙන්නේ නැහැ. රටේ ණය ගෙවන්න ආයතන විකුණනවා කියනවා නම් ඒක පට්ටපල් බොරුවක්. ඔවුන් රටේ සම්පත් විකුණන්නේ ඔවුන් මුහුණ දී තිබෙන ආර්ථික අර්බුදය සමනය කරගන්නයි. මේ වනවිට රුපියල කඩා වැටිලා. ආයෝජන එන්නේ නැහැ. විදෙස් මුදල් සංචිතය හිඳිලා. ඒ නිසා ආණ්ඩුව විදෙස් මුදල් නොලැබීමේ අර්බුදයකට මුහුණ දීලා තිබෙනවා. ඒ නිසා එකවර මුදල් කුට්ටියක් ලබාගැනීමට තමයි මෙම වරාය විකුණන්නේ. අගමැතිවරයා හෝ ජනාධිපතිවරයා කියනවා නම් මෙම ගිවිසුම ආර්ථික උපායමාර්ගයක් කියලා ඒක පට්ටපල් බොරුවක්. අපේ රටේ මහ බැංකු අධිපතිවරයාට කියන්න සිදුවෙලා තිබෙනවා නම් මේ වරාය විකුණලා ලැබෙන ඩොලර් බිලියනයෙන් අපේ රටේ ආර්ථිකයේ අර්බුදය සමනය කරගන්න පුළුවන් කියලා ඒක බරපතළ තත්වයක්. ඔවුන්ම අපේ රටේ ආර්ථිකය කාබාසිනියා කරලා රටේ සම්පත් විකුණන්නේ නැතිව ආර්ථීකය ගොඩගන්න බැහැ කියනවා. කෝටි ගණන් වාහන ගේන එක නතර කළා නම්, බැඳුම්කර ගනුදෙනුව නිසා සිදුවූ පාඩුව නතර කර ගත්තා නම් බුරුතු පිටින් යන විදේශ සංචාර නතර කළා නම් අපේ රටේ නිෂ්පාදනය කරගත හැකි ද්‍රව්‍ය ආනයනය කිරීම නතර කළා නම්, රටින් එළියට ඇදී යන ඩොලර් ආරක්‍ෂා කරගන්න තිබුණා. බීලා නාස්ති කරලා අනියම් බිරිඳට වියදම් කරලා ගෙදර ඉඩකඩම් විකුණන සැමියෙක් වගෙයි මේ ආණ්ඩුව කටයුතු කරන්නේ. එනිසා අපේ රටේ සමස්ත ආර්ථිකය ගොඩනැගීමෙන් තොරව මේ ආර්ථික අර්බුදයෙන් ගොඩ එන්න පුළුවන්කමක් නැහැ. ඒ නිසා අපි ජනතාවගෙන් ඉල්ලනවා, බහුතරයක් එක මධ්‍යස්ථානයකට එකතු වෙන්න කියලා. මොකද, රටේ සම්පත් ආරක්‍ෂා කරලා දෙන්න ජනතා විමුක්ති පෙරමුණ කොන්ත‍්‍රාත් එකක් අරගෙන නැහැ. සියලුම දෙනා එකතු වුණොත් පමණයි හම්බන්තොට විකිණීම නතර කරන්න පුළුවන් වන්නේ. සයිටම් අහෝසි කරන්න පුළුවන් වන්නේ. ඛනිජ වැලි නිධි විකිණීම නතර කරන්න පුළුවන් වන්නේ. බැඳුම්කර ගනුදෙනුව අපේ රටට විශාල අහිතකර බලපෑමක් එල්ල කළා. ඒක මහා පරිමාණ වංචාවක්. 2015 ජනවාරි 08 ආණ්ඩුව පිහිටුවලා පෙබරවාරි 27වැනිදා රනිල් ඇතුළු කණ්ඩායම මෙම හොර ගනුදෙනුව සිදුකළා. එම ගනුදෙනුවේ අනතුර පිළිබඳව අපි රටට හෙළිදරව් කළා. කෝප් කමිටුවේ විමර්ශනයක් සිදුකළා. එම විමර්ශනය යන අතරතුර රනිල් වික‍්‍රමසිංහ ඇතුළු එක්සත් ජාතික පක්‍ෂ මන්ත්‍රීවරු හොරු ආරක්‍ෂා කරන්න සුජීව සේනසිංහ ගනුදෙනුව නිවැරදියි කියලා පොතක් ලිව්වා. එජාප කණ්ඩායම හොරු රකිද්දී කෝප් කමිටුවේ අනෙකුත් මන්ත්‍රීවරු හොරකමට එරෙහිව කටයුතු කළා. එතරම් හොරකමක් සිදුවෙලා තිබෙද්දී රනිල් වික‍්‍රමසිංහ අර්ජුන මහේන්ද්‍රන්ව ආරක්‍ෂා කළා. රටේ ජනතාවගෙන් එල්ල වුණු බලපෑම නිසා ජනාධිපතිවරයාට කොමිසමක් පත් කරන්න සිදුවුණා. එයින් හෙළිදරව් වූ කරුණු අනුව රටේ පොලී අනුපාතය ඉහළ ගියා. මූල්‍ය වෙළඳපොළ අර්බුදයකට ලක්වුණා. ජනතාවගේ පාරිභෝගික භාණ්ඩ මිල ඉහළ ගියා. ඒ වගේම නිශ්චිත ලෙසම අර්ජුන ඇලෝසියස් මැදිහත් වී රවී කරුණානායකට නිවසක් ලබාදුන් බවට හෙළිදරව් වෙලා තිබෙනවා. පර්පචුවල් ට්‍රෙෂරිස් ආයතනය ගනුදෙනුවට සම්බන්ධයි කියලා ආන්දෝලනයක් තිබුණු වෙලාවේ අර්ජුන ඇලෝසියස් මුදල් ඇමති රවී කරුණානායක හමු වෙනවා. රටේ මුදල් ඇමති විදිහට හොරකමට සම්බන්ධ පුද්ගලයෙක් ඒ විදිහට හමුවෙන්න පුළුවන්ද? විශාල චෝදනා එල්ල වෙලා තිබියදී අර්ජුන ඇලෝසියස් රවී කරුණානායක සතුටු සාමිචියේ යෙදෙනවා. ඒ විතරක් නෙවෙයි. සන්තෝසම් ලබාගෙන තිබෙනවා. අර්ජුන ඇලෝසියස් රවී කරුණානායකට නිවසක් වෙනුවෙන් මසකට මිලියන 7.2ක් කුලී ගෙවා තිබෙනවා. විශාල මුදලක් සංසරණය වෙලා තිබෙනවා. රවී කරුණානායකට ඇලෝසියස් සමඟ ඥාති බැඳීමක් තිබුණද? එසේ නැත්නම් අර්ජුන ඇලෝසියස් නම් ව්‍යාපාරිකයා රවී කරුණානායක කියන දුප්පතාට ගෙයක් දුන්නාද? මේ සිදුවෙලා තිබෙන්නේ වංචාවෙන් ලැබුණු ලාභයෙන් කොමිස් දීමයි. කොමිසමෙන් රවී කරුණානායකට කැඳවීමක් තිබුණා. එන්නේ නැහැ. වංචාවට හවුල් නොමැති නම් කොමිසමට එන්න පුළුවන්. නමුත් දැන් රවී කරුණානායක වංචාව වහගන්න දින ගන්නවා. කොමිසම මග හැරීමෙන් පැහැදිලි වන්නේ රවී කරුණානායක වංචාවට සම්බන්ධ බවයි. ජනාධිපති කොමිසම් වාර්තාව ඉදිරිපත් කිරීමෙන් පසු කළ යුත්තේ නීතිපති දෙපාර්තමේන්තුව මගින් රවී කරුණානායකට එරෙහිව නඩුවක් ගොණු කිරීමයි. නමුත් රජයේ ඇමතිධුරයක් දරන පුද්ගලයෙකුට එරෙහිව රජයේ නීති අංශයට ස්වාධීනව කටයුතු කළ නොහැකියි. එනිසා ඇමතිවරයා කැබිනට් ඇමතිධුරයෙන් ඉවත් කළ යුතුයි. රවී කරුණානායකට සදාචාරයක් නැති නිසා ඔහුගේ ඉල්ලා අස්වීම බලාපොරොත්තු වෙන්න එපා. ජනාධිපතිවරයා කළ යුත්තේ ඔහු ඇමතිධුරයෙන් ඉවත් කිරීමයි.”", "URL": "https://lankatruth.com/si/?p=38442", "Category": "පුවත්", "Parent URL": null}