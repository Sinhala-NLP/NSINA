{"Source": "Lankatruth", "Timestamp": "July 28, 2022", "Headline": "ජනාධිපති මන්දිරයෙන් හමු වූ මුදල් ගැන අධිකරණයෙන් කොටුව පොලීසියට දුන් නියෝගය", "News Content": "පසුගිය 09 වනදා අරගලකරුවන් විසින් ජනාධිපති මන්දිරය තුළ තිබී සොයාගෙන පොලීසියට භාරදී තිබූ මුදල් වහාම අධිකරණයට ඉදිරිපත් කරන්නැයි කොළඹ කොටුව මහෙස්ත්‍රාත් තිළිණ ගමගේ අද (28) කොටුව පොලීසියට නියෝග කර තිබේ. ඒ මෙම මුදල් සම්බන්ධයෙන් ජාතික ජන බලවේගයේ ජාතික විධායක සභිකයින් වන නීතීඥ සුනිල් වටගල සහ ගුරු වෘත්තීය සමිති නායක මහින්ද ජයසිංහ සිදු කළ පැමිණිල්ලට අදාලව සති තුනක කාලයක් ගතවී ඇතත් මෙතෙක් එම මුදල් පිලිබඳව අධිකරණයට කරුණු වාර්තා නොකිරීමට අදාළව නීතීඥ සුනිල් වටගල ඇතුළු පිරිස අධිකරණයේ අවධාරණය යොමු කරවූ අවස්ථාවේදීය. ඉකුත් 09 වනදා ජනාධිපති මන්දිරයේ සිටි අරගලකරුවන් විසින් රුපියල් එක්කෝටි හැත්තඅට ලක්ෂ පනස්දහසක (17,850,000) මුදලක් එලෙස කොටුව පොලීසිය වෙත භාරදී ඇති බව කොටුව පොලීසිය අධිකරණයට දන්වා තිබුණි. එසේ භාරදී සති තුනක් ගතවී තිබුණද එම මුදල් සම්බන්ධයෙන් කිසිදු වාර්තාවක් අධිකරණයට ඉදිරිපත් කර නොතිබීම සම්බන්ධයෙන් මහේස්ත්‍රාත්වරයා පොලීසියෙන් ප්‍රශ්න කර තිබේ. මේ අතර ජනාධිපති මන්දිරය තුළට අයුතු ලෙස ඇතුළුවීම සම්බන්ධයෙන් සැකපිට අත්අඩංගුවට ගෙන අධිකරණයට ඉදිරිපත් කළ සැකකරුවන් හතර දෙනෙකු රුපියල් ලක්ෂ 5 බැගින් වූ ශරීර ඇපමත මුදාහරින ලෙසද මහෙස්ත්‍රාත්වරයා නියෝග කළේය. එම සැකකරවන් සම්බන්ධයෙන් අධිකරණයට වාර්තාවක් ඉදිරිපත් කරමින් කොටුව පොලීසිය දන්වා සිටියේ ජනාධිපති මන්දිරය තුළ තිබී හමුවූ මුදල් පිරිසක් විසින් ගණන්කරමින් සිටි ස්ථානයේ මෙම සැකකරුවන් ද සිටි බවට විමර්ශනවලදී කරුණු අනාවරණය වූ බවය.", "URL": "https://lankatruth.com/si/?p=137514", "Category": "පුවත්", "Parent URL": null}