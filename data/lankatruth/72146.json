{"Source": "Lankatruth", "Timestamp": "April 14, 2019", "Headline": "ජනතා විමුක්ති පෙරමුණේ අලුත් අවුරුදු පණිවුඩය", "News Content": "“දුෂ්ට චක්‍රයෙන් මිදී නව දේශපාලන ගමනකට පෙළගැසීමට අලුත් අවුරුදු ප්‍රාර්ථනයක් ඇති කරගනිමු!” යැයි සඳහන් කරමින් ජනතා විමුක්ති පෙරමුණ සිය අලුත් අවුරුදු පණිවුඩය නිකුත් කරමින් සඳහන් කරයි. ජනතා විමුක්ති පෙරමුණේ නායක අනුර දිසානායක මහතාගේ අත්සනින් නිකුත් කර ඇති එම අලුත් අවුරුදු පණිවුඩය සම්පූර්ණයෙන් පහතින් පල වේ… “දුෂ්ට චක්‍රයෙන් මිදී නව දේශපාලන ගමනකට පෙළගැසීමට අලුත් අවුරුදු ප්‍රාර්ථනයක් ඇති කරගනිමු! අලුත් අවුරුද්ද උදාවීම නම් වූ සංස්කෘතික උළෙල ලාංකේය ජනතාවගෙන් විශාලතම කොටස වන සිංහල දෙමළ ජනතාව විසින් 2019 අප්‍රේල් 14වැනි දින මහත් උත්සවාකාරයෙන් සමරනු ලබයි. අපි ඒ වෙනුවෙන් සුභපැතුම් පණිවිඩයක් එක් කරනු කැමැත්තෙමු. සාම්ප්‍රදායික ජ්‍යෝතිෂ විශ්වාසය අනුව සූර්යා මීන රාශියේ සිට මේෂ රාශියට මාරු වෙමින් චක්‍රයක් සම්පූර්ණ කිරීම නව වසරක උදාව ලෙස සැලකෙයි. එසේම එය කෘෂිකාර්මික ජීවන රටාව තුළ නව අස්වනු ගෙට ගැනීමෙන් පසු ලැබෙන විවේකය තුළ පවත්වන සංස්කෘතික මංගල්‍යයකි. මේ අනුව සෑම අතකින්ම අලුත් බව හා බැඳෙන සිංහල දෙමළ අලුත් අවුරුද්ද මෙරට අති බහුතර ජනතාවකට තමන් මෙතෙක් ආ ජීවන ගමන දෙස අලුතින් සිතා බැලීමට පොළඹවන වැදගත් සමාජ සංසිද්ධියක්ද නිර්මාණය කරයි. ජීවිත අලුත් කරගැනීමට සියලු දෙනා අපේක්ෂා කළද පසුගිය වසර 71 පුරා ශ්‍රී ලංකාවේ පැවති පාලනයන් තමන්ගේ සහචරයන් අතළොස්සකට හැරෙන්නට බහුතර ජනතාවකට සිය ජීවිත සැබෑ ලෙසම අලුත් කරගැනීමට අවස්ථාවක් ලබා දුන්නේ නැත. බහුතර ජනතාවකට වසරක් ඉකුත් වී නව වසරට පා තැබීමට සිදුව ඇත්තේ වාණිජ රැල්ල විසින් උත්තේජනය කරවන ලද කෘත්‍රිම ප්‍රීතිමත්භාවයක් තුළය; එනම් තමන් එතෙක් කලක් පෙළෙමින් සිටි ගැටලුවලට විසඳුම් නොමැතිවය. ජනතාව නව අපේක්ෂාවන් සහිතව නව වසරකට සූදානම් වෙද්දී පැවති හා පවතින පාලනයන් ලාංකේය සමාජය ගමන් කරවමින් සිටින්නේ එකම දුෂ්ට චක්‍රයකය. එම දුෂ්ට චක්‍රය යනු විනාශකාරී ගමනක මෙතෙක් රට රැගෙන ආ සහ තවමත් රැගෙන යමින් ඇති නව ලිබරල්වාදී ආර්ථික ක්‍රමයයි. මුහුණු මාරු කර ජනතාව රැවටීම හැරෙන්නට ඔවුනට නව ජීවිතයක් ලබාදීම සඳහා වන ආර්ථික උපායමාර්ගයක් වත්මන් පාලකයින්ට හෝ පැවති පාලනයන්ට සම්බන්ධ කොටස් සතුව නැත. රටත් ජනතාවත් මුහුණ දෙන ආර්ථික අර්බුදය මැද ඔවුහු රාජ්‍ය දේපළ, ස්වභාවික සම්පත් විදේශයන්ට පැවරීමෙන් තාවකාලික විසඳුම් සොයති; ඉසිලිය නොහැකි තරම් බදු බරක් ජනතාව මත පටවති; රටත් ජනතාවත් ණය බරක ගිල්වා දමති. මේ හේතුවෙන් වර්ධනය වෙමින් ඇති සමාජ ආර්ථික දේශපාලන අර්බුදය මැද අලුත් අවුරුද්දේ තම ජීවිත සම්බන්ධයෙන් ඇති කරගන්නා නව බලාපොරොත්තු ජනතාවගෙන් දුරස්වීම වැළැක්විය නොහැකිය. එකිනෙකාට සුබ පතා ගැනීමෙන් පමණක් අලුත් අවුරුද්ද සුබ නොවන්නේ මෙම තත්වය තුළය. විශේෂයෙන් පසුගිය කාලය පුරාවටම අලුත් අවුරුදු කාලය තුළ එකිනෙකා සමග හුවමාරු කරගන්නා ලද සුභ ප්‍රාර්ථනා එලෙසින් ඉටු නොවීමේ හේතු ජනතාව විසින් ගැඹුරින් සොයා බැලිය යුතුව තිබේ. තමන් පෙළමින් ඇති ගැටලු සැබෑවටම විසඳීම සඳහා පාලකයින් විසින් රට රැගෙන යමින් ඇති දුෂ්ට චක්‍රයෙන් මුදාගැනීමට ජනතාව පෙරට පැමිණිය යුතුව ඇත. එසේම නව ගමනක් රටට ලබා දිය යුතුව තිබේ. මේ තත්වය තුළ අපේ බලාපොරොත්තුව වන්නේ, රටටත් ජනතාවටත් සැබෑ ජයග්‍රහණ අත්පත් කර දෙන නව දේශපාලන ගමනකට පෙළගැසීමට ජනතාව විසින් අලුත් අවුරුදු ප්‍රාර්ථනයක් ඇතිකර ගනු ඇත යන්නය. උදා වූ සිංහල-දෙමළ අලුත් අවුරුද්ද, ඒ වෙනුවෙන් ක්‍රියාත්මක වීමට අධිෂ්ඨානය කුළුගන්වා ගන්නා අවස්ථාවක් බවට පත්කරගන්නා මෙන් අපි නව වසර සමරන සියලු ජනතාවගෙන් දැඩි සහෝදරත්වයෙන් ඉල්ලා සිටිමු. අනුර දිසානායක නායක ජනතා විමුක්ති පෙරමුණ 2019.04.13”", "URL": "https://lankatruth.com/si/?p=72146", "Category": "පුවත්", "Parent URL": null}