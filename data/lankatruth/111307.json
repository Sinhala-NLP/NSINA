{"Source": "Lankatruth", "Timestamp": "February 24, 2021", "Headline": "සුනිල්-රෝහණගේ “ඇඩ්‍රස් නෑ” ගීතය BnS හොරකම් කරලා", "News Content": "මහාචාර්ය සුනිල් ආරියරත්න සහ ආචාර්ය රෝහණ විරසිංහ විසින් “ඇඩ්‍රස් නෑ” චිත්‍රපටිය වෙනුවෙන් නිර්මාණය කල ගීතයක් නව පරපුරේ ජනප්‍රිය ගායකයන් දෙපළක් වන භාතිය ජයකොඩි සහ සන්තූෂ් වීරමන් (BnS) විසින් අනවසර වාණීජ භාවිතාවක් සිදු කර ඇතැයි වාර්තා වේ. මෙම සිදුවීම සම්බන්ධයෙන් මහාචාර්ය සුනිල් ආරියරත්න සහ ආචාර්ය රෝහණ විරසිංහ විසින් සංගීත ශිල්පීන්ගේ අයිතිවාසිකම් වෙනුවෙන් පිහිටුවා ඇති ඔස්කා සංවිධානයට පැමිණිලි කළද ඔවුන් විසින් ඊට යහපත් ප්‍රතිචාර දක්වා නැතැයි වාර්තා වේ. මේ සම්බන්ධයෙන් සිය විරෝධය සහ අප්‍රසාදය පලකරමින් මහාචාර්ය සුනිල් ආරියරත්න සහ ආචාර්ය රෝහණ විරසිංහ ඔස්කා සංවිධානයේ තමන් දැරූ තනතුරුවලින් ඉල්ලා අස්වී ඇත. “මෙම වරද ඔබතුමා සහ අප හමුවේ ඔවුන් දෙදෙනා විසින් පිලිගන්නා ලදි. ඊට දඩුවම් වශයෙන් රුපියල් මිලියනයක මුදලක් ඔවුන් දෙදෙනාගෙන් ඉල්ලා සිටි නමුත්, ඒ මුදල හෙට්ටු කරමින් පිළිගත නොහැකි හේතු කාරණා ඉදිරිපත් කරමින් ඔවුන් හැසිරුන ආකාරයත් ඔබ ආයතනය මේ සම්බන්ධයෙන් කටයුතු කළ දියාරු ස්වභාවයත් අපගේ දැඩි අප්‍රසාදයට පාත්‍රවී තිබේ.” සිය ඉල්ලා අස්වීම ඔස්කා සංවිධානයේ සභාපතිවරයාට යොමු කරමින් මහාචාර්ය සුනිල් ආරියරත්න සහ ආචාර්ය රෝහණ විරසිංහ වැඩිදුරටත් සඳහන් කර ඇත.", "URL": "https://lankatruth.com/si/?p=111307", "Category": "කලා පුවත්", "Parent URL": null}