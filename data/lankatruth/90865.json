{"Source": "Lankatruth", "Timestamp": "March 11, 2020", "Headline": "කොරෝනා වසංගත තත්වයක් ලෙස ලෝක සෞඛ්‍ය සංවිධානය ප්‍රකාශ කෙරේ", "News Content": "කොරෝනා වෛරස ව්‍යාප්තිය වසංගත තත්ත්වයක් ලෙස නම් කිරීමට ලෝක සෞඛ්‍ය සංවිධානය කටයුතු කර ඇත. අද වනවිට ලොවපුරා කොරෝනා ආසාධිතයින් ගණන එක් ලක්ෂ දහනව දහස (119.000) ඉක්මවා ගොස් තිබෙන අතර සමස්ත මරණ ගණන 4300කි. බොලිවියාව, කොංගෝ ජනරජය, ජැමෙයිකාව හා තුර්කියද මේ වනවිට ආසාදිත ලැයිස්තුවට අලුතින් එක්වූ රටවල් අතර තිබේ. චීනය තුළ කොරෝනා වෛරසය ව්‍යාප්තිය පාලනය වෙමින් තිබෙන අතර ගතවූ පැය 24 තුළ වාර්තා වන්නේ, නව ආසාදිතයින් 24ක් සහ මරණ 22ක් පමණි. මෙවැනි පසුබිමක වූහාන් නගරයේ ස්ථාපිත කළ තාවකාලික නිරෝධායන මධ්‍යස්ථාන සියල්ලම සම්පූර්ණයෙන් වසාදැමීමට චීන රජය පියවර ගෙන ඇත. මේ අතර නිරෝධායනය කටයුතු හේතුවෙන් අඩපන වී ඇති සමස්ත ඉතාලියේ අසාදිතයින් ගණන 10,000 ඉක්මවා ඇති අතර මරණ සංඛ්‍යාව 631 කි. වෛරසය ආසාදිත වූ ඉතාලියේ සිටින ශ්‍රී ලාංකික කාන්තාව මේ වනවිට සුවය ලබමින් සිටින නමුත් ඇයට රෝහලෙන් පිටව යාමට තවමත් අවසර හිමිවී නැත. මේ අතර එක්සත් අරාබි එමීර් රාජ්‍යයේ කොරෝනා වැළඳුණු ශ්‍රී ලාංකිකයින් දෙදෙනා මේ වනවිට වෛද්‍ය අධීක්ෂණය යටතේ ප්‍රතිකාර ලබන බව වාර්තා වේ. මේ අතර බ්‍රිතාන්‍යයේ ආසාදිතයින් ගණන 382කි. එහි මරණ සංඛ්‍යාව 06කි. බ්‍රිතාන්‍යයේ වෛරසය ආසාදිතවූවන් අතර සෞඛ්‍ය අමාත්‍යවරියද වේ. දකුණු කොරියාවේ ගතවූ පැය 24 තුළ වාර්තා වූ නව ආසාදිතයින් 242කි. ඒ අනුව එහි සමස්ත ආසාදිතයින් ගණන 7,755කි. දකුණු කොරියාවේ වාර්තා වන මරණ සංඛ්‍යාව 60කි. මේ අතර කොරෝනා වෛරසයේ ව්‍යාප්තිය හේතුවෙන් ජපානයේ පැවැත්වීමට නියමිත ඔලිම්පික් ක්‍රීඩා උළෙලේ ගිනිසිළුව දැල්වීම ප්‍රේක්ෂකයන් නොමැතිව සිදුකිරීමට තීරණය කර තිබේ. මෙලෙස ප්‍රේක්ෂකයන්ගේ සහභාගීත්වයෙන් තොරව ඔලිම්පික් ගිනිසිළුව දල්වනු ලබන්නේ වසර 35කට පසුව වීම විශේෂත්වයකි. මේ අතර නව කොරෝනා ව්‍යාප්තියෙන් ජර්මනියේ සමස්ත ප්‍රජාවෙන් 60%ත් 70%ත් අතර පිරිසක් ආසාදිතයන් බවට පත්විය හැකි බව ජර්මනියේ චාන්සලර් ඇන්ජෙලා මර්කේල් පවසා තිබේ. ඇය මේ බව සඳහන් කර ඇත්තේ වෛරස ව්‍යාප්තියෙන් අනතුරුව පළමුවරට බර්ලිනයේදී පැවති මාධ්‍ය හමුවේදී ය.", "URL": "https://lankatruth.com/si/?p=90865", "Category": "පුවත්", "Parent URL": null}