{"Source": "Lankatruth", "Timestamp": "October 28, 2020", "Headline": "වංචා දූෂණ චෝදනා හේතුවෙන් තලවකැලේ ලිදුල නගර සභාවේ සභාපතිගේ ධුරය අත්හිටුවයි", "News Content": "තලවකැලේ ලිදුල නගර සභාවේ වත්මන් සභාපති අසෝක සේපාල (එක්සත් ජාතික පක්ෂය) මහතාට එරෙහිව ඇති දුෂණ වංචා 08ක් සම්බන්ධයෙන් පරික්ෂණයක් පැවැත්විම සදහා ඔහුගේ ධුරය මධ්‍යම පළාත් ආණ්ඩුකාර ලලිත් යු ගමගේ මහතා විසින් වහාම ක්‍රියාත්මක වන පරිදි අද (28) සිට අත්හිටුවා තිබේ. ඔහුට එරෙහිව ඇති වංචා දූෂණ චෝදනා සම්බන්ධයෙන් විශේෂ කොමිසමක් පත්කර ඇති අතර එම පරීක්ෂණය අවසන් වන තෙක් මෙලෙස සභාපතිවරයාගේ ධුරය තාවකාලිකව අත්හිටවා ඇත. ඔහුට එල්ලවී ඇත්තේ, නීති විරෝධී ලෙස සේවකයින් සේවයට බදවා ගැනීම, විධිමත් ටෙන්ඩර් පටිපාටියක් ක්‍රියාත්මක නොකර නගර සභාව සතු ඉඩම් සහ ගොඩනැගිලි තාවකාලිකව බදු දීම, නිවැරදි පටිපාටියකින් තොරව ටෙන්ඩර් කැඳවීම, නගර සභා සිමාව තුළ ඉදි කර ඇති අනවසර ඉදි කිරීම් නතර කිරීමට පියවර නොගැනීම, නීති විරෝධී ලෙස නගර සභාවට ලේකම්වරයෙකු පත් කර ගැනීම ඇතුලු චෝදනා 08කි. මේ සම්බන්ධයෙන් තලවකැලේ ලිදුල නගර සභාවේ සභාපති අසෝක සේපාල මහතා කියා සිටියේ තම නගර සභාවේ නාගරික මන්ත්‍රිවරයෙකු විසින් 2019 වසරේ මැයි මාසයේ චෝදනා 08ක් සම්බන්ධයෙන් මධ්‍යම පළාත් ආණ්ඩුකාරවරයාට සහ පළාත් පාලන ආයතන කොමසාරිස්වරයාට පැමිණිල්ලක් ඉදිරිපත් කර තිබු බවයි. එම පැමිණිල්ලට පරීක්ෂණයක් පැවැත්වු බවත්, එම පරීක්ෂණ වාර්තාව ඉදිරිපත් නොකර එම චෝදනාවලටම යලිත් පරීක්ෂණයක් පැවැත්වීම සදහා කොමිසමක් පත් කර තමන්ගෙන් ධුරය තාවකාලිකව අත්හිටවා ඇති බවත්ය. තම ධුරය අත්හිටුවීම හුදෙක් දේශපාලන පළිගැනීමක් බවත්, තමන් ඕනැම පරීක්ෂණයකට මුහුණ දිමට ඉදිරිපත් වන බවත් අශෝක සේපාල මහතා කියා සිටියි. එක්සත් ජනතා නිදහස් සංගමයේ මහ ලේකම්වරයා වශයෙන් කටයුතු කරනු ලබන්නේද අසෝක සේපාල මහතා වන අතර ඒ මහතා 2011 වසරේ සිට තලවකැලේ ලිදුල නගර සභාවේ සභාපතිවරයා ලෙස කටයුතු කරනු ලබයි.", "URL": "https://lankatruth.com/si/?p=98796", "Category": "පුවත්", "Parent URL": null}