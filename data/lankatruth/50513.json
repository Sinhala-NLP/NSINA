{"Source": "Lankatruth", "Timestamp": "April 11, 2018", "Headline": "මහින්දානන්ද අදත් FCIDය මගහරියි", "News Content": "රුපියල් කෝටි 05ක් වැයකර කැරම්බෝඩ් ඇතුළු ක්‍රීඩා උපකරණ තොගයක් ගෙන්වා ඒවා පාසල් වෙත බෙදා නොදී 2015 ජනාධිපතිවරණ සමයේ දේශපාලන කටයුතුවලට යොදාගැනීම සම්බන්ධයෙන් පවතින විමර්ශනවලට අදාළව ප්‍රකාශයක් ලබා ගැනීම සඳහා හිටපු ක්‍රීඩා අමාත්‍ය මහින්දානන්ද අලුත්ගමගේ මහතාට අද (11) පොලිස් මූල්‍ය අපරාධ විමර්ශන කොට්ඨාසය වෙත පැමිණෙන ලෙස දන්වා තිබුණද ඔහු ඊට පැමිණ නැති බව වාර්තා වේ. මීට පෙරද අවස්ථා කිහිපයකදී ඔහුව ඒ සඳහා කැඳවා තිබුණද විවිධ හේතු දක්වමින් ඔහු එය මගහැර ඇති බවද මේ අතර වාර්තා වේ. කෙසේ නමුත් මෙම සිද්ධියට අදාළව සතොස ආයතනයේ හිටපු සභාපති නලීන් ප්‍රනාන්දු මහතා මේ වනවිට අත්අඩංගුවට ගෙන රක්ෂිත බන්ධනාගාර ගත කර සිටින අතර එයට අදාලව තමන්ව අත්අඩංගුවට ගැනීම වලක්වාලන නියෝගයක් නිකුත් කරන්නැයි ඉල්ලා හිටපු ක්‍රීඩා අමාත්‍ය මහින්දානන්ද අලුත්ගමගේ මහතා විසින් ඊයේ (10) ශ්‍රේෂ්ඨාධිකරණයට විශේෂ අභියාචනා පෙත්සමක් ගොනු කර තිබේ. මීට පෙර ඔහු මෙම කාරණයම දක්වමින් අභියාචනාධිකරණයේ පෙත්සමක් ගොනු කළද එය පසුගිය දා අභියාචනාධිකරණය විසින් ප්‍රතික්ෂේප කරන ලදී.", "URL": "https://lankatruth.com/si/?p=50513", "Category": "පුවත්", "Parent URL": null}