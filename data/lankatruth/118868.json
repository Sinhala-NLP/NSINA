{"Source": "Lankatruth", "Timestamp": "July 1, 2021", "Headline": "අන්තර්ජාලය හරහා දැරියක් විකුණූ මන්ත්‍රී, චීවරධාරියා ඇතුළු 21ක් අල්ලයි", "News Content": "අන්තර්ජාලය ඔස්සේ 15 හැවිරිදි දැරියක් කාමාතුරයන්ට අලෙවි කිරීමේ සිද්ධියට අදාළව එම දැරිය ලිංගික කටයුතු සඳහා යොදා ගත් බව කියන මිහින්තලේ ප්‍රාදේශීය සභාවේ උප සභාපති ලලිත් වීරසිංහ ඇතුළු 21 දෙනෙකු පොලිස් ළමා හා කාන්තා කාර්යාංශය මඟින් අත්අඩංගුවට ගෙන තිබේ. පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහාණ පවසන්නේ මෙම සැකකරුවන් අතර ප්‍රසිද්ධ ව්‍යාපාරිකයකු සහ එම සිද්ධියට ආධාර අනුබල ලබා දීම සම්බන්ධයෙන් පානදුර ප්‍රදේශයේ පුද්ගලයකු ද සිටින බවය. ඊට අමතරව දැරියගේ මව, දැරිය අලෙවි කළ පුද්ගලයාගේ අනියම් බිරිඳ, දැරියව අලෙවි කිරීමට එක් එක් ස්ථාන වෙත රැගෙන ගිය ත්‍රීරෝද රථ හා මෝටර් රථ රියදුරුවරු දෙදෙනෙක් හා දැරිය අලෙවි කිරීමට අදාළ වෙළෙඳ දැන්වීම නිර්මාණය කළ පුද්ගලයාව හා භික්ෂූවක් අත්අඩංගුවට ගත් අය අතර සිටිති. ඊයේ වැල්ලවත්ත ප්‍රදේශයේ එක් සැකකරුවෙක් තවත් කාන්තාවක් අලෙවි කිරීමට රැගෙන යන අවස්ථාවේ දී මෝටර් රථය සමඟ අත්අඩංගුවට පත්වු බව පොලිස් මාධ්‍ය ප්‍රකාශකවරයා සඳහන් කරයි. මෙම දැරිය අන්තර්ජාලය ඔස්සේ ලිංගික කටයුතු සඳහා මාස 03ක පමණ කාලයක් පුරා අලෙවි කර ඇති බවත් දැරියව රුපියල් 10,000ක්, රුපියල් 15,000ක් හා රුපියල් 30,000ක් බැගින් මුදලකට අලෙවි කර ඇති බවටත් තොරතුරු ලැබී ඇතැයි පොලිස් මාධ්‍ය ප්‍රකාශක සඳහන් කරයි.", "URL": "https://lankatruth.com/si/?p=118868", "Category": "පුවත්", "Parent URL": null}