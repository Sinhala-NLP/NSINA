{"Source": "Lankatruth", "Timestamp": "October 19, 2019", "Headline": "මේ ප්‍රවාහන ප්‍රතිපත්තිය මගියා කේන්ද්‍ර කරගෙන සකස් කළ ප‍්‍රතිපත්තියක්", "News Content": "ජාතික ජන බලවේගයේ ප්‍රවාහන ප්‍රතිපත්තිය මගියා කේන්ද්‍ර කරගෙන සකස් කළ ප‍්‍රතිපත්තියක් යැයි ශ්‍රී ලංකා විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය, ආචාර්ය දිලීප විතාරණ මහතා සඳහන් කරයි. ඒ මහතා මේ බව පැවසූවේ ඊයේ (18) කළුතර පැනොරාමා ශාලාව පැවති ප‍්‍රවාහන ප‍්‍රතිපත්තිය එළිදැක්වීමේ අවස්ථාවට එක්වෙමිණි. එහිදී වැඩිදුරටත් අදහස් දැක්වූ මහාචාර්ය උපාලි පන්නිලගේ මහතා… “මේ වෙනකම් මේ රටේ හැදුන හැම ප‍්‍රවාහන වැඩපිළිවෙලක්ම මිනිස්සුගෙන් තොර ප‍්‍රතිපත්ති විදිහට තමයි සැලසුම් වෙලා තිබුණෙ. ඒත් මේ ප‍්‍රවාහන ප‍්‍රතිපත්තියෙ තියෙන එක් විශේෂයක් තමයි, මගියා කේන්ද්‍ර කරගෙන සකස් කළ ප‍්‍රතිපත්තියක් වීම. අනෙක් පැත්තෙන් මෙතෙක් හැදුන හැම ප‍්‍රවාහන වැඩපිළිවෙලකම අරමුණ වෙලා තිබුණෙ පොදු ප‍්‍රවාහනයේ එක කොටසක් ගැන පමණක් අවධානය යොමු කරමින් එහෙම අවධානය යොමු කළ කොටස පමණක් නගා සිටුවීම. ඒක දුම්රිය පද්ධතිය වෙන්න පුළුවන්. එහෙමත් නැත්නම් වෙනත් කුමක් හෝ වෙන්න පුළුවන්. ඒත් මේ ප‍්‍රතිපත්තියෙදි එහෙම නෙමෙයි, අප නිවසින් පිට වූ තැන සිට ගමනාන්තය දක්වා යන විවිධ ප‍්‍රවාහන මාධ්‍ය සියල්ල සම්බන්ධීකරණය කරන දැක්මක් ඇතිව තමයි සකස් වෙලා තියෙන්නෙ. මේ ප‍්‍රවාහන ප‍්‍රතිපත්තියෙ මම දකින තුන් වෙනි විශේෂය තමයි අද තියෙන ප‍්‍රවාහන ගැටලූවලට විසඳුම් සෙවීම ගැන පමණක් හිතන්නෙ නැතුව, මින් ඉදිරිටය අවුරුදු විස්සක හෝ තිහක පමණ කාලයකට ඇති විය හැකි තත්ත්වයන් ගැන පවා අවධානය යොමු කරමින් දිගු කාලීන දැක්මක් සහිතව ඉතාමත් සංවිධිත ලෙස සකස් කර තිබීම. ඒ වගේම පරිසර හිතකාමී ලෙස තමයි මේ ප‍්‍රවාහන සැලැස්ම ක‍්‍රියාත්මක කරන්නෙ. අනෙක් පැත්තට ප‍්‍රවාහනය කියන එක ලාභ ලබන ව්‍යාපාරයක් බවට පත් කරනව වෙනුවට මහජන සේවාවක් බවට පත් කිරීමත් මෙහි තියෙන විශේෂයක්.”", "URL": "https://lankatruth.com/si/?p=83364", "Category": "පුවත්", "Parent URL": null}