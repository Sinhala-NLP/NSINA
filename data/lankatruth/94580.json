{"Source": "Lankatruth", "Timestamp": "July 7, 2020", "Headline": "සෞදියේදී ගෙල සිඳ ඝාතනය කළ එකම පවුලේ තිදෙනකුගේ සිරුරු කටුනායකට රැගෙන එයි", "News Content": "සෞදි අරාබියේ සේවය කරමින් සිටියදී, ගෙල සිඳ මරා දැමූ එකම පවුලේ මව පියා සහ දියණියකගේ සිරුරු තුනක් ගුවන් මගින් කටුනායක ගුවන් තොටුපළ වෙත රැගෙන විත් ඇති බව වාර්තා වේ. මොවුන් කැළණිය, බියගම පාරේ, පංසල අසළ ප්‍රදේශයේ පදිංචිකරුවන් පිරිසකි. මෙසේ ඝාතනය කර ඇති එම පවුලේ පියාගේ වයස අවුරුදු 59ක් වන අතර මවගේ වයස අවුරුදු 55කි. ඔවුන්ගේ දියණියගේ වයස අවුරුදු 34කි. මෙම තිදෙනා දරුණු අයුරින් කපා කොටා, පසුව ගෙළ සිද මරා දමා ඇති බව මෙම මළ සිරුරු සමග තිබූ ලිපි ලේඛනවලින් අනාවරණය වන බව පැවසේ. ඔවුන්ගේ මළ සිරුරු අද (07) උදෑසන 7.10ට සෞදි අරාබියේ රියාද් නුවර සිට පැමිණි ශ්‍රී ලන්කන් ගුවන් සේවයේ යූ.එල්.- 266 දරන විශේෂ ගුවන් යානයෙන් කටුනායක ගුවන් තොටුපළ වෙත රැගෙන විත් තිබේ. මෙම ගුවන් යානයෙන් මෙම මළ සිරුරු තුනත් සමග තවත් මළ සිරුරු 04ක් කටුනායක ගුවන් තොටුපළ වෙත රැගෙන විත් තිබී ඇත. ඝාතනය කිරීමෙන් ජීවිතක්ෂයට පත්ව ඇති තිදෙනාගේ මළ සිරුරු මේ වනවිට පශ්චාත් මරණ පරීක්ෂණ පැවැත්වීම සදහා මීගමුව මහ රෝහල වෙත යොමු කර තිබේ.", "URL": "https://lankatruth.com/si/?p=94580", "Category": "පුවත්", "Parent URL": null}