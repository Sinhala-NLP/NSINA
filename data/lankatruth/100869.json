{"Source": "Lankatruth", "Timestamp": "November 20, 2020", "Headline": "වයඹ අවධානම් ප්‍රදේශ කිහිපයක පාසල් ආරම්භය කල් යයි", "News Content": "වයඹ පළාතේ කුරුණෑගල හා පුත්තලම දිස්ත්‍රික්කවල අවදානම් කලාප ලෙස හඳුනාගෙන ඇති ප්‍රදේශවල පාසල් එළැ‍ඹෙන සඳුදා ආරම්භ නොකිරීමට තීරණය කර ඇත. බස්නාහිර හැර සෙසු පළාත්වල පාසැල් එළඹෙන 23 වන සඳුදා දින විවෘත කිරීමට අධ්‍යාපන අමාත්‍යාංශය පසුගිය දා තීරණය කරනු ලැබූ අතර එහිදී ඒ ඒ දිස්ත්‍රික්කවල පවතින තත්වය අනුව කටයුතු කරන ලෙසද අධ්‍යාපන අමාත්‍යාංශය නිවේදය කළේය. ඒ අනුව කොරෝනා අවදානම පවතින කුරුණෑගල මහ නගර සභා සීමාවේ පිහිටි සියළුම පාසල්, කුරුණෑගල ප්‍රාදේශීය සෞඛ්‍ය වෛද්‍ය බළ ප්‍රදේශයේ පිහිටි සියළුම පාසල්, මල්ලවපිටිය සෞඛ්‍ය වෛද්‍ය බළ ප්‍රදේශයේ පිහිටි සියළුම පාසල් සමඟ කුලියාපිටිය නගර සභා බළ ප්‍රදේශයේ පිහිටි සියළුම පාසල් සහ කුලියාපිටිය මධ්‍ය මහා විද්‍යාලය, කනදුල්ල මහා විද්‍යාලය, දියකළමුල්ල මහ විද්‍යාලය, පන්නල නගර සීමාවේ පිහිටි පාසල් සහ ඊරියගොල්ල මහා විද්‍යාලය, රිදීගම සෞඛ්‍ය වෛද්‍ය නිලධාරි බළ ප්‍රදේශයට අයත් රම්බොඩගල්ල මධ්‍ය මහා විද්‍යාලය, නාරම්මල නගර සීමාවේ පිහිටි සියළුම පාසල්, මහව සෞඛ්‍ය වෛද්‍ය නිලධාරි බළ ප්‍රදේශයේ පිහිටි ගජනැග්ගම, අඹගස්වැව, බලල්ල, යාපහුව මහා විද්‍යාල සහ මහව විජයබා මධ්‍ය මහා විද්‍යාලය යන පාසල් පමණක් ලබන 23 වන දින ආරම්භ නොකර තවත් සතියක කාලයක් වසා තබනු ඇත. පුත්තලම දිස්ත්‍රික්කයේ 1000කට වැඩි සිසුන් පිරිසක් ඇති පාසල් සළකා බලා එම පාසල් විවෘත කිරීම සම්බන්ධව දිස්ත්‍රික් ලේකම් හා සෞඛ්‍ය බලධාරීන් විසින් තීරණය කිරීමට නියමිතය.", "URL": "https://lankatruth.com/si/?p=100869", "Category": "පුවත්", "Parent URL": null}