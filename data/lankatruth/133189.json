{"Source": "Lankatruth", "Timestamp": "April 29, 2022", "Headline": "ගෝටාගේ පිස්සු කොමිසමෙන් නිදහස් කළ දෙකක් දැනටමත් ගස්…", "News Content": "ගෝටාබය රාජපක්ෂ විසින් පත් කළ දේශපාලන පලිගැනීම් පිළිබඳ ජනාධිපති විමර්ශන කොමිෂන්සභාව නිදහස් කිරීමට නිර්දේශ කළ දෙදෙනෙකු මේ වනවිටද අධිකරණය මගින් වරද කරුවන් බව තීන්දු කර දඬුවම් ලබා දී ඇත. ඔවුන් දෙදෙනා වන්නේ ගෝටාබය රාජපක්ෂ ප්‍රමුඛ රාජපක්ෂ පවුලේ සමීපතම ඥාතියෙකු වන ජාලිය චිත්‍රානි වික්‍රමසූරිය සහ එමිල් රංජන් ළමාහේවා යන දෙදෙනාය. මෙම දෙදෙනා අතරින් ජාලිය වික්‍රමසූරිය ඩොලර් ලක්ෂ 03ක් වංචා කිරීමේ චෝදනාව මත ඇමරිකානු අධිකරණයක් විසින් වරදකරු බවට තීරණය කරන ලදී. ඉදිරියේදී ඔහුට දඬුවම් නියම කිරීමට නියමිතය. හිටපු බන්ධනාගාර කොමසාරිස් එමිල් රන්ජන් ළමාහේවා වැලිකඩ ඝාතන සිද්ධියේ අපරාධකරු වශයෙන් මේ වනවිට දඬුවම් ලබමින් සිටී. මොහු ජනාධිපති පරීක්ෂණ කොමිෂන් සභාවට අංක 12/2020 යටතේ පැමිණිල්ලක් ඉදිරිපත් කර තිබිණි. එසේම ජාලිය වික්‍රමසූරිය එම කොමිසමට 1116/2020 යටතේ පැමිණිල්ලක් ඉදිරිපත් කර තිබිණ. එම කොමිෂන් සභාව විසින් මොවුන් දෙදෙනාම නිදහස් කිරීමට නිර්දේශ කර තිබිණි. මොවුන් දෙදෙනාට එරෙහිව අධිකරණය හමුවේ පැමිණිලි ගොනු කර තිබූ සියලුදෙනාට එරෙහිව සහ නඩු විභාග කළ විනිසුරුවරුන්ට එරෙහිව පවා දඬුවම පමුණුවන ලෙස මෙම කොමිසම නිර්දේශ කර තිබිණි. මෙම කොමිසම, හිටපු ශ්‍රේෂ්ඨාධිකරණ විනිසුරු උපාලි අබේරත්නගේ සභාපතිත්වයෙන් යුතුව හිටපු අභියාචනාධිකර විනිසුරු දයා චන්ද්‍රසිරි ජයතිලක සහ හිටපු පොලිස්පතිවරයෙකු වන චන්ද්‍රා ප්‍රනාන්දු යන තිදෙනාගෙන් යක්ත විය.", "URL": "https://lankatruth.com/si/?p=133189", "Category": "පුවත්", "Parent URL": null}