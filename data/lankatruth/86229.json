{"Source": "Lankatruth", "Timestamp": "November 27, 2019", "Headline": "හේමසිරි – පූජිත්ගේ ඇප අයදුම්පත් සළකා බැලීම දෙසැම්බර් 17ට කල් යයි", "News Content": "පාස්කු දින ප්‍රහාරය සම්බන්ධව රක්ෂිත බන්ධනාගාර ගතකර සිටින හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පූජිත් ජයසුන්දර විසින් ගොනුකර තිබූ ඇප අයදුම්පත් සලකා බැලීම ලබන මස 17 වැනිදා දක්වා කල් තැබීමට කොළඹ මහාධිකරණය අද(27) නියෝග කර තිබේ. හිටපු ආරක්ෂක ලේකම් හේමසිරි ප්‍රනාන්දු විසින් ඉදිරිපත්කර තිබූ ඇප අයදුම්පත මහාධිකරණ විනිසුරු ආදිත්‍ය පටබැඳිගේ මහතා ඉදිරියේ සළකා බැලුනු අතර, අනිවාර්ය නිවාඩු යවා සිටින පොලිස්පති පූජිත් ජයසුන්දර විසින් ඉදිරිපත් කර තිබූ ඇප අයදුම්පත මහාධිකරණ විනිසුරු මංජුල තිලකරත්න මහතා ඉදිරියේ කැඳවා තිබිණි. මෙම පෙත්සම්වල වගඋත්තරකරුවන් ලෙස දක්වා සිටින නීතිපති දප්පුල ද ලිවේරා මහතා, වැඩබලන පොලිස්පති චන්දන වික්‍රමරත්න මහතා, අපරාධ පරීක්ෂණ දෙපාර්තමේන්තුවේ අධ්‍යක්ෂකවරයා සහ එහි වානිජ විමර්ශන අංශයේ ස්ථානාධිපතිවරියට මීලඟ නඩු දිනයේ අධිකරණය හමුවේ පෙනී සිටින ලෙස අධිකරණය නොතීසි නිකුත් කළේය. එසේම එදිනට මෙම පෙත්සම් සම්බන්ධව විරෝධතා තිබේනම් ඉදිරිපත්කරන ලෙස ද වගඋත්තරකරුවන් නියෝග කර තිබේ.", "URL": "https://lankatruth.com/si/?p=86229", "Category": "පුවත්", "Parent URL": null}