{"Source": "Lankatruth", "Timestamp": "October 13, 2019", "Headline": "බදු ගෙවන නීතීඥවරු හැටියට අපි ඉල්ලන්නේ කොන්ද කෙලින් තියාගෙන වැඩ කරන්න පුළුවන් අධිකරණයක්…", "News Content": "“මෙතනට රැස්වෙලා ඉන්න ජ්‍යෙෂ්ඨ නීතීඥ මහත්වරුන් කිසිවෙක් සංස්ථා සභාපතිකම් බලාපොරොත්තුවෙන්නේ නැහැ. වෙනත් තනතුරු බලාපොරොත්තු වෙන්නෙත් නැහැ. අනික් නීතීඥවරුන් කිසිවෙකුත් කිසිවක් බලාපොරොත්තු වෙන්නේ නැහැ. කිසිවක් ඉල්ලන්නෙත් නැහැ. අපි ආණ්ඩුවට බදු ගෙවනවා. ඒ ඇති. හැබැයි ඒ බදු ගෙවන නීතීඥවරුන් හැටියට ඉල්ලන්නේ කොන්ද කෙලින් තියාගෙන වැඩ කරන්න පුළුවන් අධිකරණයක්. අපේ සේවාදායකයන්ට ආත්මාභිමානයෙන් නඩුවක පැරදීම බාරගන්න පුළුවන් අධිකරණයක්, අහවල් බලපෑම නිසා නඩුව පැරදුනා කියන්න බැරි අධිකරණයක් අපි බලාපොරොත්තුවෙන්නේ. අපි තව උපරිම වශයෙන් අවුරුදු 25ක් ජීවත්වෙයි. ඒ කාලය තුළවත් එවැන්නක් බිහි කළ හැකි ආරම්භක පියවරක් තියන්න මෙතනට ආවේ. මේ බහුතරය මේ දක්වා නිශ්ෂබ්දව සිටි අයයි. ඒ නිශ්ෂබ්දතාවය බිඳ මේ උත්සාහය දරන්නේ අනුර කුමාර දිසානායක මහත්තයා ප‍්‍රමුඛ ජාතික ජන බලවේගය විසින් ගෙන යන වැඩසටහනට සහයයෝගය පල කරන්න.” යැයි නීතීඥ හේමක සේනානායක මහතා සඳහන් කරයි. ඒ මහතා මේ බව පැවසූවේ පසුගිය 12 වනදා තවලතුගොඩ ග්‍රෑන්ඩ් මොනාර්ක්හිදී ජාතික ජන බලවේගයේ ජනාධිබපති ධුර අපේක්ෂක අනුර කුමාර දිසානායක මහතා සමග පැවතී නීතීඥ හමුවකදීය. එහිදී වැඩිදුරටත් අදහස් දැක්වී නීතීඥ හේමක සේනාරත්න මහතා “මෙතනට ඇවිල්ලා කතා කළ බොහෝ දෙනෙක් කිව්වේ ජීවිතේ පළවෙනි වතාවට මේ වැනි රැස්වීමකට ආව බව. මෙතන ඉන්න බොහොම අය ඒක විවෘතව පිළිගන්න පිරිසක්. අධිකරණය තුළ තම ජීවිතය වසර ගණනාවක් ගත කළ අය මෙතැන රැස්වී ඉන්නේ ඒ අයගේ ප‍්‍රශ්නවලට අනුර කුමාර දිසානායක මහත්මයා පිළිතුරු ලබා දෙන්නත් සූදානම් නිසා. ඒක ඔහුට ලොකු අභියෝගයක්. හරස් ප‍්‍රශ්න ඇසීමේ කලාව තිබෙන්නේ නීතීඥවරුන්ගේ ලේවල. නීතීඥයෙකු වශයෙන් අධිකරණයේදී අපි මුහුණදෙන ගැටළු මොනවාද යන්න කෙටියෙන් විග‍්‍රහ කිරීම මගේ ඒ කතාවේ පදනමයි. අධිකරණයේ ස්වාධීනත්වයට අද මොනවාද වෙලා තියෙන්නේ? එකෙන් මිදෙන්න මොනවාද කරන්න පුළුවන් කියන මගේ අදහසත් කෙටියෙන් කියන්නම්. එක්තරා යුගයක විනිසුරුවරුන්ගේ ආධිපත්‍යය සාමාන්‍ය නීතීඥවරුන් මත පටවා තිබුනා. අපි යමක් අධිකරණයේ ප‍්‍රකාශ කලොත් අපිට දරුණු විදිහට ප‍්‍රහාර එල්ල කරන විනිසුරුවරුන් හිටියා. ඒකට ප‍්‍රධාන හේතුව ඔවුන්ට ඉහළින් තිබුන ආරක්ෂාව. එවකට සිටි අගවිනිසුරුවරයාගේ සිට ප‍්‍රාථමික අධිකරණවලට පවා දේශපාලකයන්ගේ ආරක්ෂාව ලබාදී තිබුනා. ඒ ආරක්ෂාව ප‍්‍රයෝජනයට අරගෙන නීතිඥවරුන්ට නඩුවක කතාකරන්න අවස්ථාව පවා ලැබුනේ නැහැ. මේකේ කූඨප‍්‍රාප්තිය ශිරාණි බණ්ඩාරනායක අගවිනිසුරුවරිය ඉවත් කිරීම. වර්තමාන ජනාධිපති තුමා එක වෙලාවක කිව්වා අගවිනිසුරුවරයෙක් ජනාධිපතිවරයාට කියා තිබුණු කතාවක්. “අවශ්‍ය තීන්දු ලබාදෙන්නම් දිගටම තියාගන්න” යනුවෙන් ඉල්ලීමක් කළ බව ජනාධිපතිවරයා කීවා. තව අගවිනිසුරුවරයෙක් තමන් ලබාදීපු තීන්දු ගැන “සමාවෙන් සමාවෙන්න” කියලා තුන්පාරක් කීවා. මෙයින් පේන්නේ අධිකරණයේ තිබෙන දැඩි බංකොලොත් බවයි. ඒකට ප‍්‍රධාන හේතුව සුදුස්සාට සුදුසුතැන නොලැබීම. මේ රටේ වෛරසයක් වගේ ඒක අගවිනිසුරුවරයාගේ සිට පහත ස්ථානය දක්වා පැතිරී ගියා. අනිකුත් සියලූම තනතුරුවලටත් එය ගමන්කර තිබෙනවා. “මට සමාවෙන්න.” කියලා කියන්න සිදුව තිබෙන්නේ ඒ නිසයි. මෑතකදී රජයේ නිලධාරීන් දෙදෙනෙක් කිව්වා නඩු පැවරීම සඳහා ඔවුන්ට බලපෑම් කළ බව. බලපෑම් කිරීම වැරදියි. ඒ එක්කම බලපෑම් දරාගෙන කටවහගෙන සිටීමත් වැරදියි. ස්වාධීන නිළධාරීන්ට දේශපාලනඥයන්ගෙන් බලපෑම් එන එක හෙළි කරන්න බැරි ඇයි? ඒක සත්‍යනම් ඔවුන් ඒ බලපෑම්වලට යටවෙලා නඩු පැවරුවා. එහෙම නඩු පවරලා එළියට බැහැලා දුක කියනවා. එතකොට පරක්කු වැඩියි. එහෙම නොවන කොන්ද කෙලින් තියෙන නීතිපති දෙපාර්තමේන්තුවක් සහ නීතීඥවරුන් අපි බිහි කළ යුතුයි. දේශපාලනඥයන් කියන කියන හැමදේම කරලා එළියට ඇවිල්ලා අඬන පුද්ගලයෝ වැදගත් වෙන්නේ නැහැ. වෙනත් තැන්වලින් නඩු තීන්දු ලියා දෙන අවස්ථාත් දැකලා තියෙනවා. නීතීඥවරුන් විදිහට අපි විඳින දුක දන්නේ අපි විතරයි. හුඟාක් අයට පේන්නේ අපි අරගන්න සල්ලි ටික ගැන විතරයි. මේ ගන්න සල්ලි ටික ඇතුළේ අපි කොච්චර දුක් විඳිනවාද කියලා කාටවත් තේරෙන්නේ නැහැ. අපිට බාරදෙන නඩුවලට පොත් කොච්චර කියවන්න ඕනෑද කියලා ඔවුන් දන්නේ නැහැ. සිවිල් නීතියේ කරන්නේ පැමිණිලි, උත්තර, පොලිස් පැමිණිලි, දිවුරුම් පෙත්සම්, නඩුවේ ඉදිරිපත් කෙරුව සාක්ෂි, වෙනත් අධිකරණවල දීල තියෙන සාක්ෂි, සාක්ෂීකරුවන් ඊට කලින් දීල තියෙන සාක්ෂි ආදී සියල්ල අපේ මතකයේ තියෙන්න ඕනෑ. නීතිපොත්, නඩු පොත් කියවන්න ඕනෑ. අපි ජීවත්වෙන්නේත් දරුවෝ ජීවත් කරවන්නේත් මෙහෙම මහන්සිවෙලා ගන්න ආදායමෙන්. අපි බදු ගෙවනවා මිසක් ආණ්ඩුවලින් පැනඩෝල් පෙත්තක්වත් ලබාගන්න පුද්ගලයෝ නෙවෙයි. අපි එහෙම ඉල්ලන්නෙත් නැහැ. හැබැයි ඉල්ලන එකම එක දෙයක් තියෙනවා. ඒ ස්වාධීන අධිකරණයක් විතරයි. නඩුවක් දිනුවාට පස්සේ ලැබිච්ච මුදලටත් වඩා ආත්ම තෘප්තියක් තියෙනවා. නඩුවත් පැරදුනාම දුකයි. නමුත් තීන්දුව වෙනත් තැනකදී ලියල ආවට පස්සේ අපි කොච්චර මහන්සි වුනත් ඇති වැඩක් නැහැ. සේවාදායකයා “මොකද මහත්තයෝ නඩුව පැරදුනේ” කියලා ඇහුවාම කියන්න උත්තරයක් නැහැ. අධිකරණයේ ස්වාධීනත්වය රටේ සාමාන්‍ය මිනිස්සුන්ට බලපාන්නේ කොහොමද? කියන සාකච්ඡාව වැදගත් වෙන්නේ මේ නිසයි. අධිකරණයේ ස්වාධීනත්වය බිඳවැටීම අපේ හෘදය සාක්ශියට බලපාන්නේ ඔය විදිහට. ජාතික ජන බලවේගයට බලයක් ලැබුනාම විනිසුරුවරුන් පත් කිරීමේ නිත්‍ය ක‍්‍රමවේදයක් සකස් කරන්න ඕනෑ. ඒ ජ්‍යෙෂ්ඨත්වය අනුව තනතුරු ලබාදෙන්න කටයුතු කිරීමෙන්. නීතිපති දෙපාර්තමේන්තුවට පත් කිරීමේදී සුදුස්සාට සුදුසුතැන දෙන ක‍්‍රමයක් සකස් කළ යුතුයි. කාලාන්තරයක් තිස්සේ නීතිපති දෙපාර්තමේන්තුවට බඳවාගැනීම, විනිශ්චයකාරවරුන් පත් කිරීම ආදිය කරන්නේ කොහොමද කියලා මම අමුතුවෙන් පැහැදිලි කරන්න ඕන නැහැ. ඒ ප‍්‍රතිපත්තිවල ප‍්‍රතිවිපාක අද අපි විඳිනවා. නීතිපති දෙපාර්තමේන්තුව දාන නඩු පරදිනවා. පරදින්නේ හොරකම් නොකරපු නිසා නෙවෙයි. දාපු නඩුව වැරදි නිසා. නීතිපති දෙපාර්තමේන්තුවට සහ අධිකරණ ක්ෂේත‍්‍රයට වෙනත් හේතුමත පත්වීම් ලබාදුන්නාම සිද්ධවෙන්නේ මේ වගේ තත්වයක්. මහේස්ත‍්‍රාත් අධිකරණයකින් දිනකට රුපියල් ලක්ෂ 05කට වැඩි දඩ මුදලක් රජයට අයකර දෙනවා. රටපුරා තිබෙන මහේස්ත‍්‍රාත් අධිකරණවලින් දවසකට අතිවිශාල ආදායමක් ලැබෙනවා. ඒත් සමහර අධිකරණවල පුටු නැහැ. කතා කරන දේ ඇහෙන්නේ නැහැ. මෑතකදී කොළඹ මහ අධිකරණයේ කොටසක් කඩාගෙන වැටුනා. ඒව බලන්න කවුරුත් නැහැ. අධිකරණවලට පහසුකම් දීලා නැහැ. අපි නීතීඥවරුන්ට කාර් පර්මිට් ඉල්ලන්නේ නැහැ. හැබැයි අධිකරණවලට අවම පහසුකම්ටික අපිට ලබාදෙන්න කියලා ඉල්ලනවා. රසපරීක්ෂක වාර්තා, අත් අකුරු පරීක්ෂණ වාර්තා මොරටුව විශ්වවිද්‍යාලය වගේ විශ්වවිද්‍යාලවලට පරීක්ෂණ වාර්තා නීතිපති දෙපාර්තමේන්තුවෙන් ලබා දෙන උපදෙස් වශයෙන් වූ විවිධ කරුණු අවශ්‍යතාවයන්යන්ට අනුව ඉල්ලා සිටියත් වසර 03කට වඩා වැඩි කාලයක් ඒවා ලබාදෙන්න ගතවෙනවා. මේ සියලු දේට මුහුණදෙන්නේ අපි. සේවාදායකයන්ට උත්තර දෙන්න වෙලා තියෙන්නෙත් අපිට. නීති අධ්‍යාපනයට මූලිකත්වය දෙන්නත් ඕනෑ. මම අවුරුදු 25ක් තිස්සේ උසාවි ගියාට එදා නීති විද්‍යාලයේදී ඉගෙනගත්තුටික ප‍්‍රයෝජනයට ගන්නවා විතරයි. උසාවියට ගිහිල්ලා සේවාදායකයන් ගේන ප‍්‍රශ්න නිසාත් තවත් ට්කක් දැනගත්තා. එහෙම නැතුව අලුත් නීති පිළිබඳව අලුත් වාර්තා පිළිබඳව නීතීඥවරුන්ට ඉගෙනගන්න තැනක් නැහැ. ඒ නිසා නීති අධ්‍යාපනය අනිවාර්යයෙන්ම දිගටම ලබාදිය යුතු දෙයක්. ඒත් එක්කම රටේ තියෙන නීතිය යාවත්කාලීන විය යුතුයි. අඹගෙඩි කිහිපයක් කඩාගත් කෙනාට මාස කිහිපයක සිරදඬුවම් දෙන රටේ කෝටි ගණනක් වංචා කළ දේශපාලනඥයන්ට රුපියල් 1000ක් දඩ ගහලා නිදහස් කරනවා. ඒ වගේම වත්කම් හෙලි නොකරපු දේශපාලනඥයාට රුපියල් 1000ක දඩයක් ගහනවා. මේවා වහාම වෙනස් විය යුතුයි. උසස්වීම් ජ්‍යෙෂ්ඨත්වය අනුව දියයුතුයි. ලංකාවේ දැනට ඉන්න ජ්‍යෙෂ්ඨතම මහ අධිකරණ විනිසුරුවරු දෙදෙනාම අභියානාචනාධිකරණයට යෝජනා කරන්නේ නැහැ. යෝජනා කරන්නේ අධිකරණ සේවා කොමිෂන් සභාවෙන් පත් කිරීමේ සුදුසුකම් නැති අයව. ප‍්‍රාථමික නඩු විධාන සංග‍්‍රහ පනතේ 66 වගන්තිය යටතේ අවම වශයෙන් නියෝගයක්වත් ලියපු නැති, ලිඛිත දේශනයක්වත් ලියපු නැති ජනාධිපති කාර්යාලයේ සේවය කරන නිලධාරිනියක් අභියාචනාධිකරණයට යෝජනා කරනවා. මැයට අභියාචනාධිකරණයේ දොර විවෘත කරන්න අධිකරණ සේවා කොමිසමට නාමයෝජනා යවනවා. සුදුස්සාට සුදුසු තැන නැතිව පත්වීම් දුන්නාම “සමවෙන්න” කිය කියා යන්න වෙනවා. ඒත් ඒකත් තේරුමක් නැති වැඩක්. නීතීඥවරුන් හැටියට නීති පොත් මිලට ගන්න විශාල මුදලක් දරන්න සිදුවෙනවා. නව නීති වාර්තා මිලට ගන්න, විදේශ නීති වාර්තා මිලට ගන්න ලක්ෂ ගණනින් වියදම් දරන්න වෙනවා. බොහෝ අධිකරණවල කාර්යාල පහසුකම්වත් නැහැ. කණිෂ්ඨ නීතීඥ මහත්වරුන්ගේ පැත්තෙන් නීති අධ්‍යයනයක් නැහැ. ඔවුන්ට ණයක් ලබාගන්න මාර්ගයක් නැහැ. ලීසින් එකක් ලබාගන්න විදිහක් නැහැ. අධිකරණවල නීතීඥ කාමර අවම පහසුකම්වත් නැතුව තියෙන්නේ. නීතීඥවරු මෙම ගැටළු ප‍්‍රසිද්ධියේ කියන්නේ නැහැ. ඒ එක්කම සේවාදායකයින් අධිකරණවලට ගියාම තියෙන ප‍්‍රශ්න එමටයි. ළමයි වඩාගත් අම්මලා එනවා. වැඩිහිටියන් එනවා. දිනකට එක් මහේස්ත‍්‍රාත් අධිකරණයකින් ලක්ෂ 05කට වඩා උපයා දුන්නත් මේ වගේ අවම පහසුකම්වත් ලබාදීමේ වැඩපිළිවෙලක් නැහැ. වැහි කාලයකදී වැස්සට තෙමි තෙමී සේවා දායකයන්ට ඉන්න වෙනවා. මහේස්ත‍්‍රාත් අධිකරණයේ අඬගහන නඩුවක් ඇහුනේ නැත්නම් ඔවුන්ව වරෙන්තු කරනවා. මිනිස්සු අතරේ තෙරපිලා ඇවිල්ල විත්ති කූඩුවට නගින්න ඕනෑ. ඉතා අවම පහසුකම්වත් ලබාදී නැහැ. අපේ සේවාදායකයෙකුට පොලිස් පැමිණිල්ලක පිටපතක් ලබා ගන්න බැහැ. ඒකටත් නීතීඥ මහත්මයෙකුගෙන් ලියුමක් ලබාගන්න ඕනෑ. මිනුම්පති දෙපාර්තමේන්තුවට ගියාට සැලැස්මක් ගන්න බැහැ. සැලැස්මක් ගත්තත් ඒකේ වාර්තාව ගන්න කිව්වොත් සාමාන්‍ය මිනිසුන්ට ඒක තේරෙන්නේ නැහැ. අපි අධිකරණවල කටයුතු කරවනවා. සේවාදායකයන්ගෙන් සල්ලිත් ගන්නවා. හැබැයි සේවාදායකයන් විදිහට ඔවුන් තාමත් ඉන්නේ බැද්දේගම සිලිඳුලා උසාවි එනවා වගේ. මේ මිනිසුන්ට මෙලෝදෙයක් තේරෙන්නේ නැහැ. පුදුමාකාර දුකක් විඳින්නේ. මම යෝජනා කරන්නේ නීතිය රටේ උත්තරීතර බවට ප‍්‍රායෝගිකව පත්විය යුතුයි. ඒ වෙනුවෙන් මේ අවශ්‍ය පහසුකම් ටික ලබා දෙන්න. අධිකරණයේ ස්වාධීනත්වය ගැන දශක කිහිපයක් ඕනෑම තරම් කතා කළත් වැඩක් වෙලා නැහැ. හැබැයි අධිකරණයේ ස්වාධීනත්වය බිඳවැටුනාම රටක් කොයිතරම් ජරාජීර්ණ වෙනවාද විනාශ වෙනවාද කියන දේ මෙතන ඉන්න සියලු දෙනාම දන්නවා. ඒකෙන් මගඇරෙන්න ක‍්‍රම කිහිපයක් පමණයි කිව්වේ. අපි පාරමාරුවෙන තැනක රතු එළිය දාල තියෙනකොට පනින්නේ නැති සරල තැනින් පටන් ගෙන යන්න ඕනෑ. රටේ සමස්ත ජනයා පොදු නීතියට යටත් වියයුතුයි. ඒක පළවෙනි පුරවැසියාගේ සිට ඇරඹිය යුතුයි කියලා අපි යෝජනා කරනවා. කිසිවෙකුට නීතියට ඉහළින් යන්න බැහැ. “මම බලයට පත්වුනාම මේ අයව නිදහස් කරනවා” කියලා ප‍්‍රකාශ කරන්න නොතිබිය යුතුයි. නීතිඥයෙකු ලෙස මගේ ටෙලිෆෝන් එක අධිකරණයේදී වැදුනොත් මමත් සමාව ගන්න තත්වයට පත් කළ යුතුයි. මම නීතීඥයෙකු නිසා පොලීසියට කියලා බේරිලා නොයන සමාජයක් හදන්න උත්සාහ කළ යුතුයි. මෙතනට රැස්වෙලා ඉන්න ජ්‍යෙෂ්ඨ නීතීඥ මහත්වරුන් කිසිවෙක් සංස්ථා සභාපතිකම් බලාපොරොත්තුවෙන්නේ නැහැ. වෙනත් තනතුරු බලාපොරොත්තු වෙන්නෙත් නැහැ. අනික් නීතීඥවරුන් කිසිවෙකුත් කිසිවක් බලාපොරොත්තු වෙන්නේ නැහැ. කිසිවක් ඉල්ලන්නෙත් නැහැ. අපි ආණ්ඩුවට බදු ගෙවනවා. ඒ ඇති. හැබැයි ඒ බදු ගෙවන නීතීඥවරුන් හැටියට ඉල්ලන්නේ කොන්ද කෙලින් තියාගෙන වැඩ කරන්න පුළුවන් අධිකරණයක්. අපේ සේවාදායකයන්ට ආත්මාභිමානයෙන් නඩුවක පැරදීම බාරගන්න පුළුවන් අධිකරණයක්, අහවල් බලපෑම නිසා නඩුව පැරදුනා කියන්න බැරි අධිකරණයක් අපි බලාපොරොත්තුවෙන්නේ. අපි තව උපරිම වශයෙන් අවුරුදු 25ක් ජීවත්වෙයි. ඒ කාලය තුළවත් එවැන්නක් බිහි කළ හැකි ආරම්භක පියවරක් තියන්න මෙතනට ආවේ. මේ බහුතරය මේ දක්වා නිශ්ෂබ්දව සිටි අයයි. ඒ නිශ්ෂබ්දතාවය බිඳ මේ උත්සාහය දරන්නේ අනුර කුමාර දිසානායක මහත්තයා ප‍්‍රමුඛ ජාතික ජන බලවේගය විසින් ගෙන යන වැඩසටහනට සහයයෝගය පල කරන්න. මම නැවත කිවයුතුයි අනුර කුමාර දිසානායක මහත්තයට සහයෝගය පල කරන්න කවදාවත් හිතුවේ නැහැ. හැබැයි ජාතික ජන බලවේගයට සහයෝගය පල කරන්න හිතුවා. පුද්ගලයා පිළිබඳව නෙවෙයි වැඩපිළිවෙල පිළිබඳවයි. වැඩපිළිවෙල ජයග‍්‍රහණනය කරවන්න මිසක් පුද්ගලයා ජයග‍්‍රහණය කරවන්න බලාපොරොත්තුවක් නැහැ. ඒ වැඩපිළිවෙල තුළ ඉදිරි අවුරුදු 25දිවත් ස්වාධීන අධිකරණයක් බිහිවේවා කියලා බලාපොරොත්තු වෙනවා.”", "URL": "https://lankatruth.com/si/?p=82946", "Category": "පුවත්", "Parent URL": null}