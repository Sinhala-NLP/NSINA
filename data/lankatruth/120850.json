{"Source": "Lankatruth", "Timestamp": "August 4, 2021", "Headline": "රත්නපුර රෝහලේ හදිසි ආපදා තත්වයක්", "News Content": "රත්නපුර ශික්‍ෂණ මහ රෝහලේ ඊයේ (03) සිට හදිසි ආපදා තත්වයක් ප‍්‍රකාශයට පත්කළ බව රෝහල් අධ්‍යක්‍ෂ වෛද්‍ය අනෝජ් රෝඩ්‍රිගෝ අද (04) සඳහන් කළේය. ඒ අනුව සැලසුම්කළ ශල්‍යකර්ම, වෛද්‍ය වාර්තා ලබාදීම, සායන සේවා ඇතුළු අත්‍යවශ්‍ය නොවන සියලු සේවාවන් කල් දැමීම මෙම ආපදා තත්වය යටතේ සිදුවන බවද රෝහල් අධ්‍යක්‍ෂවරයා පැවසුවේය. එසේම වාට්ටුවලට රෝගීන් ඇතුළත් කිරීමේද වෙනසක් ඇති කර ඇති බව කී ඔහු ඉන් රෝගීන්ට කිසිදු බලපෑමක් නොමැති බවද පවසයි. රෝහලේ බාහිර ප‍්‍රතිකාර අංශය සහ රෝගීන් ඇතුළත් කිරිම සාමාන්‍ය පරිදි සිදු කෙරෙන නමුත් අත්‍යවශ්‍ය නොවන සේවා සියල්ලම කල්දමා ඇති බවද සඳහන් කරයි. රටේ සහ රෝහලේ පවතින කෝවිඩ් – 19 රෝග තත්වයන් සැලකිල්ලට ගෙන කෝවිඩ් මර්දන කටයුතු සදහා රෝහල් කාර්ය මණ්ඩල අවශ්‍යතාව මතුවීම නිසා මෙවැනි පියවරක් ගත් බවද රෝහල් අධ්‍යක්‍ෂ වෛද්‍ය අනෝජ් රොඩ්‍රිගෝ පවසයි. රත්නපුර ශීක්‍ෂණ මහ රෝහලේ කෝවිඩ් – 19 වැළඳුණ බරපතල රෝගීන්ට ප‍්‍රතිකාර කරනු ලබන අතර ඒ වෙනුවෙන් දැඩිසත්කාර ඒකකයක්ද ස්ථාපිත කර ඇත. මෙම හදිසි තත්වය ප‍්‍රකාශයට පත්කිරිම සම්බන්‍ධයෙන් සෞඛ්‍යසේවා අධ්‍යක්‍ෂ ජනරාල්වරයාටත්, රත්නපුර දිස්ත‍්‍රික් කොවිඩ් – 19 කමිටුවටත් රෝහල් අධ්‍යක්‍ෂවරයා විසින් ලිඛිතව දන්වා යවා ඇත.", "URL": "https://lankatruth.com/si/?p=120850", "Category": "කොවිඩ් -19 (කොරෝනා ) පුවත්", "Parent URL": null}