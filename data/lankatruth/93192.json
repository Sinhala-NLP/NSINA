{"Source": "Lankatruth", "Timestamp": "May 15, 2020", "Headline": "පහර දුන් – මරණ තර්ජන කළ බෙන්තර පොහොට්ටු මන්ත්‍රී නිදැල්ලේ !", "News Content": "බෙන්තර ප්‍රාදේශීය සභාවේ පොහොට්ටු පක්ෂයේ මන්ත්‍රී හෙලන් කුමාර මහතා විසින් එකම පවුලේ පුද්ගලයෙකුට පහර දී, තවත් අයෙකුට මරණ තර්ජන සිදු කිරීම සම්බන්ධයෙන් පොලිසිය මෙතෙක් කිසිදු පියවරක් ගෙන නැත. මේ පිළිබදව විමසීමේදී ඌරගස්මංහන්දිය පොලිස් ස්ථානාධිපතිවරයා එවැනි පැමිණිල්ලක් ලැබී ඇති බව තහවුරු කළේ ය. සැකකරු මේ වනවිට ප්‍රදේශයෙන් පළාගොස් ඇති බවත්, ඔහු අත්අඩංගුවට ගැනීම සදහා විමර්ශන සිදු කරන බවත් ස්ථානාධිපතිවරයා පැවසී ය. එහෙත් අදාළ ප්‍රාදේශීය සභා මන්ත්‍රීවරයා ප්‍රදේශයෙන් පළාගොස් නැති බවත්, ඔහු නිවසේ සිටින බවත් ප්‍රදේශවාසීහු තහවුරු කරති. මේ සම්බන්ධයෙන් විමසීමේදී පොලිස් ස්ථානාධිපතිවරයා සදහන් කළේ හැකි ඉක්මනින් සැකකරු අත්අඩංගුවට ගැනීමට කටයුතු කරන බවත් තම විමර්ශන නිලධාරීන් තමන්ට පැවසූ කරුණු තමන් සදහන් කළ බවත් ය. අදාළ පහරකෑමට ලක්වූ පුද්ගලයා වන ඩී. විජයපාල මේ වනවිට බෙන්තර රෝහලේ ප්‍රතිකාර ලබමින් සිටී. ඔහුගේ දියණිය සිතාරා ගුණතිලක, 2006 වසරේදී එවකට හිටපු යුද හමුදාපති සරත් ෆොන්සේකා මහතාට හමුදා මූලස්ථාන පරිශ්‍රයේදී එල්ල වූ බෝම්බ ප්‍රහාරයෙන් මියගොස් ඇත. ඉන්පසු බෙන්තර, මහවිල පිහිටි ඔවුන් පදිංචි මාවත ඇයගේ නමින් නම් කර ඇති අතර ඊට අදාළව ස්ථාපිත කර තිබූ සිමෙන්ති ඵලකය අදාළ පොදුජන පෙරමුණු ප්‍රාදේශීය සභා මන්ත්‍රීවරයා විසින් කඩා දමා ඇත. ඒ සම්බන්ධයෙන් පහරකෑමට ලක් වූ ඇයගේ පියා සිය බලවත් විරෝධය දක්වා තිබේ. ඉන්පසු ඔවුන්ගේ නිවස අසළ මත්පැන් පානය කිරීමේ සිද්ධියක් මත පදනම් ව බහින්බස්වීමක් සිදු වී ඇති අතර ඉන්පසු මන්ත්‍රීවරයා විසින් මෙම පහරදීම සහ මරණ තර්ජනය සිදු කර ඇත.", "URL": "https://lankatruth.com/si/?p=93192", "Category": "පුවත්", "Parent URL": null}