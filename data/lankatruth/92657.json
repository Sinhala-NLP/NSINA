{"Source": "Lankatruth", "Timestamp": "April 20, 2020", "Headline": "කොරෝනා අස්සේ මැතිවරණයට දිනය නියම කරයි – ජුනි 20ට ගැසට්ටුවකුත් නිකුත් කරයි", "News Content": "කොරෝනා වසංගතය හමුවේ කල් දමා තිබෙන 2020 පාර්ලිමේන්තු මැතිවරණය පැවැත්වීමේ දිනය ජාතික මැතිවරණ කොමිෂන් සභාව විසින් අද (20) නියම කර ඇති බව එම කොමිසමේ මාධ්‍ය ඒකකය පවසයි. ඒ අනුව පාර්ලිමේන්තු මැතිවරණය ජුනි මස 20 වන සෙනසුරාදා පැවැත්වීමට ජාතික මැතිවරණ කොමිසම තීරණය කර ඇත. මේ සම්බන්ධයෙන් මේ වනවිට ජාතික මැතිවරණ කොමිසම විසින් ගැසට් නිවේදනයක්ද නිකුත් කර ඇති බව වාර්තා වේ. කසේ වෙතත් ලංකාව තුළ කොරෝනා වසංගතය නිමා වී නොමැති තත්වයක් තුළ මෙලෙස මැතිවරණය සඳහා දින නියම වූ පසු මැතිවරණ ප්‍රචාරක කටයුතු සිදුකිරීම නිරායාසයෙන්ම සිදුවන අතර කොරෝනා අවදානම නොතකා මැතිවරණ ප්‍රචාරක ක්‍රියාවලිය ස්මතු වේ. ඒ අනුව කොරෝනා වසංගතය ව්‍යාප්තවීමේ අවදානමක්ද මතු වේ. එබැවින් මෙම තත්වය පහව යන තුරු මැතිවරණය සඳහා දින නියම නොකරන්නැයි ආගමික නායකයන්, රාජ්‍ය අංශයේ වෘත්තිය සමිති නිලධාරීන්, දේශපාලන පක්ෂ, සිවිල් සංවිධාන ගණනාවක් ඉල්ලීම් කර තිබියදීත් කොරෝනා අවදානමද පහව ගොස් නොතිබියදීත් මෙලෙස මැතිවරණයක් සඳහා දින නියම කිරීම බරපතල ලෙස සමාජය ඉදිරියේ දිගහැරෙමින් තිබේ.", "URL": "https://lankatruth.com/si/?p=92657", "Category": "පුවත්", "Parent URL": null}