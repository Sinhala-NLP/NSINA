{"Source": "Lankatruth", "Timestamp": "August 21, 2023", "Headline": "දහතුන්වෙනි සංශෝධනය ඇද ගැනීම උතුරෙත් දකුණෙත් දේශපාලන තුරුම්පුවක්", "News Content": "මැතිවරණ ආසන්න වෙමින් තිබියදී ආණ්ඩුක්‍රම ව්‍යවස්ථාවේ 13 වෙනි සංශෝධනය බලාත්මක කිරීම පිළිබඳ සාකච්ඡාව නැවත ඇද ගැනීම දේශපාලන තුරුම්පුවක් බව කැලණිය විශ්ව විද්‍යාලයේ දේශපාලන විද්‍යා අධ්‍යයන අංශයේ ජේෂ්ඨ කතිකාචාර්ය එම්. කේ. නදිකා දමයන්ති සඳහන් කරන්නීය.  ජේෂ්ඨ කතිකාචාර්යවරිය සමඟ මව්බිම පුවත්පතේ මාධ්‍යවේදී රුවන් පුෂ්පකුමාර කළ සාකච්ඡාවකදී කරන ලද විග්‍රහයක මේ බව අඩංගු වේ. “පළමුව කළ යුත්තේ පළාත් සභා ඡන්දය පැවැත්වීමයි“ යන සිරස්තලයෙන් අද (21) නිකුත් කළ මව්බිම පුවත්පතේ එම සම්මුඛ සාකච්ඡාව පළකර තිබේ.   මෙයට අදාළව මාධ්‍යවේදියා නැගූ ප්‍රශ්නය සහ පිළිතුරු උපුටා ගෙන පහත පළ කෙරේ.  “මේ අවස්ථාවේ දෙමළ පක්ෂ 13 බලාත්මක කිරිමට ඉල්ලීමක් කළා නේද?“ “ඔවුන් එම ඉල්ලීම දිගටම සිදු කළා. වසර 35කට ආසන්න කාලයක් පළාත් සභා ක්‍රියාත්මක වීම තුළ ආණ්ඩුක්‍රම ව්‍යවස්ථා තුළින් පළාත් සභාවලට ලබාදී ඇති බලතල සත්‍ය වශයෙන් ම ලබා දුන්නත් ඒවා ක්‍රියාත්මක කරන්න යෑම තුළ ඇතිවන ගැටළුව ඔවුන් හොඳින් දන්නවා. දේශපාලනික වශයෙන් උතුරේ දේශපාලඥයන් 13 වෙනි සංශෝධනය කිරීමට ඉල්ලීම වගේම දකුණේ දේශපාලඥයන් එය ලබා නොදෙන බව පැවසීමත් මැතිවරණ ආසන්නයේ හොඳ තුරුම්පුවක්.“", "URL": "https://lankatruth.com/si/?p=150539", "Category": "පුවත්", "Parent URL": null}