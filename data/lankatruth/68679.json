{"Source": "Lankatruth", "Timestamp": "February 20, 2019", "Headline": "මන්නාරම සමූහ මිනීවලේ කාල නිර්ණ වාර්තාව සම්පූර්ණයෙන් ලැබෙන තුරු තීන්දු ගත නොහැකියි", "News Content": "මන්නාරම් සමූහ මිනී වලෙන් ලබාගත් අස්ථි සාම්පලවල කාබන් කාල නිර්ණ වාර්තාව, සම්පූර්ණයෙන් අධිකරණය වෙත ලැබෙන තුරු කිසිවක් ප්‍රකාශ කළ නොහැකි බව මන්නාරම මහේස්ත්‍රාත් ටී.සරවනරාජා මහතා පැවසීය. මහේස්ත්‍රාත්වරයා මේ බව පැවසුවේ මිනිවළ සම්බන්ධයෙන් අතුරුදහන් වූවන්ගේ ඥාතීන් මන්නාරම මහේස්ත්‍රාත් අධිකරණයේ ගොනු කළ නඩු විභාගය අද නැවත විමසන ලද අවස්ථාවේදීය. මන්නාරම සමූහ මිනී වලෙන් ලබාගත් අස්ථි සාම්පල 6න් 5ක කාල නිර්ණ වාර්තා පසුගිය දා දිවයිනට ලැබුණ අතර එය අද(20) මන්නාරම මහේස්ත්‍රාත් අධිකරණය වෙත විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා ඉදිරිපත් කළේය. වාර්තාව මෙතෙක් ලැබී ඇත්තේ අධිකරණ වෛද්‍ය නිලධාරියාවෙත පමණක් බවත් එහි දෘඩ පිටපත තවමත් මෙරටට ලැබී නොමැති බවත් පවසූ මහේස්ත්‍රාත්වරයා වැඩිදුරටත් පවසා සිටියේ අදාළ වාර්තාව ලද විගස වාර්තාව සම්බන්ධයෙන් අදාළ පාර්ශව දැනුවත් කරන බවය. සිද්ධිය සම්බන්ධ නඩුවේ වැඩිදුර විභාගය ලබන 25 වැනිදා දක්වා කල් තැබිණි.", "URL": "https://lankatruth.com/si/?p=68679", "Category": "පුවත්", "Parent URL": null}