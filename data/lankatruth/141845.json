{"Source": "Lankatruth", "Timestamp": "November 10, 2022", "Headline": "බේරාගත් ලාංකිකයන්ගේ සෞඛ්‍ය තත්වය යහපත්", "News Content": "ව්යට්නාමයට ඔබ්බෙන් විපතට පත් යාත්‍රාවේ සිට බේරාගත් ශ්‍රී ලාංකිකයන් 303දෙනා මේ වනවිට ස්ථාවර තත්වයේ හා යහපත් සෞඛ්‍ය තත්වයේ පසුවන බවත්, ඔවුන්ට තාවකාලික නවාතැන් පහසුකම් සපයා ඇති බවත් ව්යට්නාම විදේශ අමාත්‍යාංශය උපුටා දක්වමින් එරට මාධ්‍ය වාර්තා කරයි. මෙම ශ්‍රී ලාංකික පිරිස කැනඩාවට රැගෙන යාමට උත්සාහ කළ මියන්මාර ධජය සහිත LADY R3 ධීවර යාත්‍රාව දෝෂයක් හමුවේ අනතුරට ලක්වීමෙන් පසු ඒ ආසන්නයේ ගමන් කරමින් තිබූ ජපාන භාණ්ඩ ප්‍රවාහන නෞකාවක මගින් පසුගිය 07දා බේරාගැනීමට ලක්ව තිබුණි. මෙම සියලුම ශ්‍රී ලාංකිකයන් හෝ චී මිං නගරයේ ශ්‍රී ලංකා කොන්සල් ජනරාල් කාර්යාලය වෙත භාරකරමින් වුන්ග් ටාඕ නගරයේ රඳවා ඇති බව එරට විදේශ අමාත්‍යාංශයේ ප්‍රකාශිකා ලී තායි තූ හැං සඳහන් කර තිබේ. විදේශ අමාත්‍යාංශ ප්‍රකාශිකාවට අනුව, සිද්ධිය ගැන සැලවීමෙන් පසු ව්යට්නාම විදේශ අමාත්‍යාංශය එරට ශ්‍රී ලංකා තානාපති කාර්යාලයට දැනුම් දී ඇති අතර, වියට්නාම් නීතියට අනුකූලව මානුෂීය ආධාර සැපයීම සඳහා ඇතැම් ජාත්‍යන්තර සංවිධාන, අදාළ ආයතන සහ පළාත් බලධාරීන් සමග කටයුතු කළ බවත් මාධ්‍ය වාර්තා පෙන්වා දෙයි. සංක්‍රමණ සඳහා වූ ජාත්‍යන්තර සංවිධානය (IOM) හරහා මගීන් පරීක්ෂා කිරීම සිදුකෙරන බවත්, ඔවුන්ගේ ජාතිකත්වයන් නිවැරදිව හඳුනා ගැනීමෙන් පසුව ඔවුන් නැවත ගෙන්වා ගැනීමට කටයුතු කරන බවත් විදේශ කටයුතු අමාත්‍යාංශය පවසයි.", "URL": "https://lankatruth.com/si/?p=141845", "Category": "පුවත්", "Parent URL": null}