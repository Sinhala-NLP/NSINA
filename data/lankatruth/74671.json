{"Source": "Lankatruth", "Timestamp": "May 27, 2019", "Headline": "මධුමාදව ඇතුළු තිදෙනෙකුගේ විදෙස් ගමන් තහනම් කරයි", "News Content": "මධුමාදව අරවින්ද ඇතුළු තිදෙනෙකුගේ විදෙස් ගමන් තහනම් කරමින්, මිනුවන්ගොඩ මහේස්ත්‍රාත් කේසර සී.ඒ. සමරදිවාකර මහතා විසින් ආගමන විගමන පාලන ජෙනරාල්වරයා වෙත තහනම් නියෝගයක් නිකුත් කර තිබේ. පසුගිය 13 වනදා මිනුවන්ගොඩ ප්‍රදේශයේ ඇතිවූ කළහකාරී සිද්ධීන්වලට සම්බන්ධ බවට සැකකෙරෙන මහින්ද පිලේ මන්ත්‍රී උදය ගම්මන්පිලගේ පක්ෂයේ නියෝජ්‍ය නායක මධුමාදව අරවින්ද, මිනුවන්ගොඩ පොල්වත්තේ පදිංචි කේ.පී අතුල දයාරත්න,හීනටියන ගුරුගම පදිංචි කේ.නුවන් උපේන්ද්‍ර යන තිදෙනාගේ විදෙස් ගමන් මෙලෙස තහනම් කර ඇත. සිද්ධියට අදාල නඩුව අධිකරණය හමුවේ විභාගයට ගත් අවස්ථාවේ පොලීසිට කරුණු දක්වමින් කියා සිටියේ බුද්ධි අංශ නිලධාරීන්, විශ්වාසදායක පුද්ගල තොරතුරු,සීසීටිවී දර්ශන උපයෝගි කරගනිමින් පොලිසියේ විශේෂ විමර්ශන කණ්ඩායම් කිහිපයක් මිනුවන්ගොඩ ප්‍රචන්ඩකාරී සිද්ධීන්වලට සම්බන්ධ 15 දෙනෙකු හඳුනාගෙන ඇති බවත් ඔවුන් අත්අඩංගුවට ගැනීමට විමර්ශන සිදුකරන බවත් ය. හීනටියාව, ධම්මාලෝකගම, කලහුගොඩ, මහගම, ගුරුගම, පොල්වත්ත යන ප්‍රදේශවල පදිංචි සැකකරුවන් 15 දෙනෙකු අත්අඩංගුවට ගැනීමට නියමිත බව අධිකරණයේදී වැඩිදුරටත් සඳහන් කළේය. මෙම කලහකාරීය සිද්ධිය සම්බන්ධයෙන් අධිකරණය නියමයෙන් සැකකරුවන් 17 දෙනෙකු බන්ධනාගාර ගතව සිටින බවත් එම සැකකරුවන් 17 දෙනා 29 වැනිදා දක්වා රිමාන්ඩ් බාරයේ පසුවන බවටත් අධිකරණයේදී සඳහන්විය.", "URL": "https://lankatruth.com/si/?p=74671", "Category": "පුවත්", "Parent URL": null}