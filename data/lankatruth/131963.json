{"Source": "Lankatruth", "Timestamp": "April 12, 2022", "Headline": "“පාස්කු ප්‍රහාරයේ සාපය” චෝදනාවට පිළිතුරු දෙන්න හදිසි මාධ්‍ය හමුවක්", "News Content": "පාස්කු ප්‍රහාරයේ වින්දිතයන්ගේ සාපය ආණ්ඩුවට එල්ල වී ඇති බව කොළඹ අගරදගුරු මැල්කම් කාදිනල් රංජිත් පියතුමා කරන ලද ප්‍රකාශයට පිළිතුරු දීම සඳහා රජයේ ප්‍රවෘත්ති දෙපාර්තමේන්තුවේදී අද (12) සවස හදිසි ප්‍රවෘත්ති සාකච්ඡාවක් පැවැත්වීය. මෙම ප්‍රවෘත්ති සාකච්ඡාව “පාස්කු ඉරිදා ප්‍රහාරය පිළිබඳ පරීක්ෂණ හා නෛතික ක්‍රියාමාර්ග සම්බන්ධ නවතම තොරතුරු පැහැදිලි කිරීම” යනුවෙන් නම් කර තිබිණ. මෙහිදී කරුණු දැක්වීමට පොලිස්පති, ආරක්ෂක අමාත්‍යාංශයේ ලේකම්, පොලිස් මාධ්‍ය ප්‍රකාශක ඇතුළු නිලධාරීන් ගණනාවක් සහභාගී වූහ. එම හමුවේදී ප්‍රශ්න ඇසීමේ අවස්ථාව තෝරාගත් මාධ්‍යවේදීන් පිරිසකට පමණක් සීමා කර තිබිණි. ආරක්ෂක අමාත්‍යාංශයේ ලේකම් සහ පොලිස් මාධ්‍ය ප්‍රකාශක පාස්කු ප්‍රහාරය සම්බන්ධයෙන් විවිධ තොරතුරු ගෙනහැර දැක්වූ අතර ඒ සියල්ලම කාදිල් හිමිපානන් කරන ලද ප්‍රකාශයට පිළිතුරු බලාදීම සඳහා ගොනු කර තිබූ බව පැහැදිලි විය. මේ අතර මාධ්‍යවේදීන්ගේ ප්‍රශ්න ඇසීමේ වාරයේදී කාදිනල් හිමිපානන්ගේ ප්‍රකාශය සම්බන්ධ වීඩියෝව දක්වමින් මාධ්‍යවේදියෙකු සෘජුව ප්‍රශ්න කරනු ලැබීය. එයට පිළිතුරු දෙමින් ආරක්ෂක ලේකම්වරයා, “බොහොම ස්තූතියි ඔබ තුමාට ඒ ප්‍රශ්නය යොමු කිරීම ගැන. කාලෝචිත ප්‍රශ්නයක්. එකම දේ ඔබ තුමාගේ වීඩියෝඑක අපට හරියට පෙනුනේ නැහැ. නමුත් ඔබතුමාගේ ප්‍රශ්නයට උත්තරය තමයි මම කලින් කීවා වගේ මේ සමාජයේ අපේ රටේ උත්තරීතර තනතුරු දරන නොයෙක් අය මේ වගේ ප්‍රකාශ කිරීම, ඔබ තුමා කෙලින්ම කව්වා කාදිනල් තුමා කියලා. මම ඒ තනතුරට තියෙන ගෞරවය නිසා මට එහෙම කියන්න අවශ්‍යතාවයත් තිබුණේ නැහැ. මම බෞද්ධයෙක්. නමු මම අනික් අගාම්වලටත් බොහොම ගරු කරන කෙනෙක්. අපේ ආගමේ මහානායක ස්වාමීන්වහන්සේලාට ගරු කරුනවා වගේම කතෝලික ආගමේ කාදිනල් තුමාටත්, ස්ලාම් ආගමේ මෙහෙ ඉන්න ප්‍රධාන මව්ලවි තුමන්ලාටත් හින්දු ආගමේ ප්‍රධානම කුරුක්කල් තුමන්ලාටත් මම ගෞරව කරනවා. ඒක නිසා තමයි අපි කෙලින්ම ඇඟිල්ල දික් කරලා චෝදනා කරන්නේ නැතුව මහජන අවබෝද කරන්න හැදුවේ. නමුත් ඔබ මගේන් ඒ ගැන ප්‍රශ්න කලා. අපි ඒ උත්තරීතර තනතුරට. පුද්ගලයාට කොහොම වෙතත් ඒ උත්තරීතර තනතුරට අපේ තියෙන ගෞරවය ආදරය ඒ සියල්ලම නිසා අපි එක පාරටම කඩාගෙන පනින්න යන්නේ නැහැ. නමුත් අපි අපරාධ පරීක්ෂණ දෙපාර්තමේන්තුව මගින් පරීක්ෂා කරලා ඉදිරියේදී කාදිනල් තුමාට ආයාචනයක් කරන්න පුළුවන් ඔබවහන්සේ දන්නවානම් දෙයක් අපිට ප්‍රකාශයක් දෙන්න කියලා. කෙනෙක් කියන්න පුළුවන් එතුමාත් අනෙක් අය වගේ පුරවැසියෙක් කියලා. නමුත් අපේ රටේ යම්කිසි සභ්‍යයත්වයක් සාරධර්ම පද්ධතියක් තියෙනවා. අපි ගරු කටයුතු අයට ගරු කරනවා. ගරු කටයුතු පුද්ගලයන් මොන විදිහේ ප්‍රකාශ නිකුත් කළත් අපි ඒ ගැන කටයුතු කරන කොට තනතුරට තිබෙන ගෞරවය හිතේ තබාගෙන තමයි කටයුතු කරන්නේ. අපි ඒ ගැන නිත්‍ය තීරණයක් තාම අරගෙන නැහැ.” යැයි පැවසීය.", "URL": "https://lankatruth.com/si/?p=131963", "Category": "පුවත්", "Parent URL": null}