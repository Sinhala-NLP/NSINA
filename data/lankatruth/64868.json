{"Source": "Lankatruth", "Timestamp": "December 7, 2018", "Headline": "රංජන්ගේ නඩුව පෙබරවාරි 26ට කල් යයි", "News Content": "අධිකරණයට අපහාස කළ බවට චෝදනා එල්ලවී ඇති පාර්ලිමේන්තු මන්ත්‍රී රංජන් රාමනායක මහතාට එරෙහි පැමිණිල්ල පෙබරවාරි මස 26 වැනිදා කැඳවීමට ශ්‍රේෂ්ඨාධිකරණය අද(07) නියෝග කර තිබේ. රංජන් රාමනායක මහතාට මීට පෙර නිකුත්කර තිබූනොතීසි අනුව ඒ මහතා අද අධිකරණය හමුවේ පෙනී සිටි අතර පැමිණිල්ල ඊවා වනසුන්දර සහ එල්. ටී.බී .දෙහිදෙණිය යන විනිසුරු මඩුල්ල හමුවේ කැඳවා තිබුණි. රංජන් රාමනායක මහතා වෙනුවෙන් පෙනී සිටි ජනාධිපති නීතීඥ ෆයිස් මුස්තාපා මහතා අධිකරණය හමුවේ ප්‍රකාශ කර ඇත්තේ තම සේවාදායකයා වෙත නොතීසි නියෝග ලැබී නොමැති අතර එහෙත් ඔහු අධිකරණය හමුවේ පෙනී සිටින බවත් ය. එසේම නඩුවට අදාල වගඋත්තර කරුගේ ප්‍රශ්නගත ප්‍රකාශය සම්බන්ධ සංයුක්ත තැටි ද තමන්වෙත ලැබී නොමැති බවද පැවසීය. ඒ අනුව ශ්‍රේෂ්ඨාධිකරණ විනිසුරුවරුන් නියෝග කර ඇත්තේ නඩුවට අදාල නොතීසිය හා සංයුක්ත තැටියේ පිටපතක් වගඋත්තරකාර පාර්ශවයට නිකුත් කරන ලෙසය. මෙහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් සංජය රාජරත්නම් මහතා අධිකරණය හමුවේ කියා සිටියේ වගඋත්තරකරුගේ ප්‍රශ්නගත ප්‍රකාශයෙන් බැලූබැල්මටම අධිකරණයට අපහාසයක් සිදු වී තිබේ නම් ඊට අදාළව චෝදනා පත්‍රයක් ගොනු කිරීම නීතිපතිවරයාගේ ඊළඟ පියවර බවයි. කෙසේ වෙතත් නඩුව ලබන පෙබරවාරි මස 26 වැනිදා දක්වා කල් තැබීමට විනිසුරු මඬුල්ල නියෝග කර තිබේ.", "URL": "https://lankatruth.com/si/?p=64868", "Category": "පුවත්", "Parent URL": null}