{"Source": "Lankatruth", "Timestamp": "September 18, 2022", "Headline": "සූර් පිට ආරක්ෂක නිලධාරියෙකුට පහරදුන් පොහොට්ටු මන්ත්‍රීගේ පුතා අත්අඩංගුවට", "News Content": "කැස්බෑව නගර සභා කාර්යාලයට කඩා වැදී එහි ආරක්ෂක නිලධාරියකුට පහරදීම සම්බන්ධයෙන් එම නගරසභාවේ පොහොට්ටු පක්ෂයේ මන්ත්‍රීවරයකුගේ පුතෙකු පිලියන්දල පොලීසිය විසින් අත්අඩංගුවට ගෙන ඇති අතර පහර කෑමට ලක් වූ ආරක්ෂක නිලධාරියා රෝහල්ගත කර තිබේ. පහරකෑමට ලක්ව ඇත්තේ එම නගර සභාවේම සෞඛ්‍ය කම්කරුවකු ලෙස සේවය කරන වැල්ලවාය ප්‍රදේශයේ පදිංචි 37 හැවිරිදි පුද්ගලයෙකු බව පොලීසිය පවසයි. ඊයේ (17) රාත්‍රී මත්පැන් පානය කිරීමෙන් අනතුරුව නගර සභාව වෙත පැමිණ තිබූ මෙම සැකකරු එහි සිටි ආරක්ෂක නිලධාරියාට ඉවක් බවක් නැතුව පහරදී ඇති බව පොලිස් විමර්ශනවලදී අනාවරණ වී ඇත. එම අවස්ථාවේදී රක්ෂක ප්‍රධානියාද එම ස්ථානයේ සිට ඇති අතර ඔහු මැදිහත්ව ආරක්ෂක නිලධාරියා බේරා ගෙන තිබේ. ආරක්ෂක නිලධාරියාගේ හිසට සහ පපුවට තැලුම් තුවාල සිදුවී ඇතැයිද වාර්තා වේ. මෙලෙස පහරදීමට හේතුව නිශ්චිත ලෙස අනාවරණය වී නොමැති අතර අධික ලෙස මත්පැන් පානය කර සිටීම ඊට හේතුවන්නට ඇතැයි පොලිසිය සැක කරයි. පහරදීම සිදු කළ 22 හැවිරිදි සැකකරු කැස්බෑව අධිකරණය වෙත ඉදිරිපත් කිරීමට නියමිතය. ගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරි මංගල දෙහිදෙණිය සහකාර පොලිස් අධිකාරී සාරානාත් සමරකෝන් මහතාගේ උපදෙස් මත පිලියන්දල පොලිසියේ ස්ථානාධිපති ප්‍රධාන පොලිස් පරීක්ෂක සනත් රංජිත් මහතාගේ උපදෙස් මත පරීක්ෂණ පැවැත්වේ", "URL": "https://lankatruth.com/si/?p=139361", "Category": "පුවත්", "Parent URL": null}