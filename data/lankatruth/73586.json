{"Source": "Lankatruth", "Timestamp": "May 8, 2019", "Headline": "මෙම ත්‍රස්තවාදී කළලය වර්ධනය වෙන්නේ මුස්ලිම් සමාජය ඇතුළේ… එයට එරෙහිව මුස්ලිම් සමාජය ඉදිරියට පැමිණිය යුතුයි…", "News Content": "“අපි හිතනවා මේ කළලය වර්ධනය වෙන්නේ මුස්ලිම් සමාජය ඇතුළේ. ඒ නිසා මෙම කළලය තීරණාත්මක ලෙස විනාශ කළ යුතුයි. පුද්ගලයන් හෝ අවිආයුදවලට වඩා ප්‍රබලයි ඔවුන් නියෝජනය කරන මතවාදය. අන්න ඒ ඔවුන් නියෝජනය කරන මතවාදයට එරෙහිව මුස්ලිම් සමාජයෙන් විශාල හඬක් ආ යුතුව තිබෙනවා. මොකද ඒ සමාජය ඇතුළේ තමයි මේ විකෘති, උමතු කළලය අද හැදිල තියෙන්නේ. ඒ නිසා අපි තීරණය කරන්න ඕනා මේ ගර්භාෂය ආරක්ෂා කරගෙන වර්ධනය කරනවද? එහෙම නැත්නම් එය විනාශ කරනවද? කියලා. ඒ නිසා මුස්ලිම් සංවිධානවලට, ආගමික සංවිධානවලට, එහි දේශපාලන නායකත්වයට විශාල වගකීමක් තිබෙනවා මෙවැනි අන්තවාදී මතවාදයන් වර්ධනය වීමට ඉඩකඩ ලබා නොදී එය පරාජය කිරීමට. එහෙම නැත්නම් මෙය යළි සිදුවීමට ඉඩකඩ වැඩියි. මොකද මේක ව්‍යාපාරයක්. සන්නද්ධ ක්‍රියාදාමයකට වඩා වෙනස් සංයුතියක් මේකේ තිබෙනවා.” යැයි ජනතා විමුක්ති පෙරමුණේ නායක අනුර දිසානායක මහතා සඳහන් කරයි. ඒ මහතා මේ බව පවසා සිටියේ ජනතා විමුක්ති පෙරමුණ සහ මුස්ලිම් සංවිධාන කිහිපයක් අතර අද (08) පෙරවරුවේ ජනතා විමුක්ති පෙරමුණේ ප්‍රධාන කාර්යාලයේදී පැවැති විශේෂ සාකවේදීය. මෙවැනි අන්තවාදී කොටස් මුස්ලිම් සමාජය තුළ සිටින බවට තමන් හඳුනාගෙන තිබුණද ඔවුන් මෙතරම් බලවත්වේවි යැයි හෝ මෙවැනි විනාශයක් සිදු කරාවි යැයි තමන් කිසි විටෙක නොසිතූ බව එම සාකච්ඡාවට එක්වූ මුස්ලිම් නායකයින් සඳහන් කළේ ය. මෙහිදී ජාතීන් අතර විරසකය නැතිකිරීම සඳහා ගතයුතු පිවරයන් ලෙස එම මුස්ලිම් නායකයින් අපේක්ෂා කරන පියවරයන් කවරේද යන්න පිළිබඳව ඉදිරියේදී ජනතා විමුක්ති පෙරමුණට ලියවිල්ලක් ඉදිරිපත් කිරීමටත් මෙම මුස්ලිම් නායකයින් එහිදී එකඟ වී තිබේ. මෙම විශේෂ සාකච්ඡාව සඳහා සමස්ත ලංකා ජමියතුල් උලමා සංවිධානය, ශ්‍රී ලංකා මුස්ලිම් කවුන්සිලය, යන්ග් මුස්ලිම් මෙන් ඇසෝසියේෂන්, ශ්‍රී ලංකා ජමාතේ ඉස්ලාම් සංවිධානය, මුස්ලිම් නීතිඥයින්ගේ සංවිධානය, මුස්ලිම් වියතුන්ගේ සභාව, ජාතික සූරා සභාව ඇතුළු සංවිධාන නියෝජනය කරමින් මුස්ලිම් නායකයින් රැසක් මෙම සාකච්ඡාවට සහභාගි වී සිටියහ. ජනතා විමුක්ති පෙරමුණ නියෝජනය කරමින් පක්ෂ නායක අනුර දිසානායක, ප්‍රචාරක ලේකම් විජිත හේරත්, පාර්ලිමේන්තු මන්ත්‍රී වෛද්‍ය නලින්ද ජයතිස්ස යන මහත්වරු සහභාගී වී සිටියහ. එම සාකච්ඡාවේදී වැඩිදුරටත් අදහස් දැක්වූ අනුර දිසානායක මහතා… “අපි මේ ඝාතනය බැලුවොත්, මේ ඝාතනයන්ට අපරාධ කරුවන් දෙදෙනෙක් ඉන්නවා. එක් අපරාධකරුවෙක් තමයි මේ ඝාතනයට හවුල්වූවන්, මෙම ඝාතනයට සහාය දුන්නන්, මේ ඝාතනය සිදු කරපු අය. ඊලඟ අපරාධකරුවන් තමයි ඉතාමත් වැදගත් සාක්ෂි සහිත තොරතුරු තිබියදී මෙම ඝාතනය වලක්වාගැනීමට අසමත්වූවන්. ඒ ආණ්ඩුව. ඒ නිසා මේක අපරාධ කරුවන් දෙදෙනෙකුගේ ඝාතනයක්. ඊලඟ තමයි මෙය පරාජයට පත්කිරීමේදී හමුදාවන්ට, පොලිසියට සිදුවීමට අදාළ අය අත්අඩංගුවට ගැනීම හෝ සිදුවීමට අදාළ ස්ථාන පරීක්ෂා කිරීමට හෝ අදාළ භාණ්ඩ අත්අඩංගුවට ගැනීමට පුළුවන්. හැබැයි මේ කළලය වර්ධනය වෙන්නේ කොහෙද? අපි හිතනවා මේ කළලය වර්ධනය වෙන්නේ මුස්ලිම් සමාජය ඇතුළේ. ඒ නිසා මෙම කළලය තීරණාත්මක ලෙස විනාශ කළ යුතුයි. පුද්ගලයන් හෝ අවිආයුදවලට වඩා ප්‍රබලයි ඔවුන් නියෝජනය කරන මතවාදය. අන්න ඒ ඔවුන් නියෝජනය කරන මතවාදයට එරෙහිව මුස්ලිම් සමාජයෙන් විශාල හඬක් ආ යුතුව තිබෙනවා. මොකද ඒ සමාජය ඇතුළේ තමයි මේ විකෘති, උමතු කළලය අද හැදිල තියෙන්නේ. ඒ නිසා අපි තීරණය කරන්න ඕනා මේ ගර්භාෂය ආරක්ෂා කරගෙන වර්ධනය කරනවද? එහෙම නැත්නම් එය විනාශ කරනවද? ඒ නිසා මුස්ලිම් සංවිධානවලට, ආගමික සංවිධානවලට, එහි දේශපාලන නායකත්වයට විශාල වගකීමක් තිබෙනවා මෙවැනි අන්තවාදී මතවාදයන් වර්ධනය වීමට ඉඩකඩ ලබා නොදී එය පරාජය කිරීමට. එහෙම නැත්නම් මෙය යළි සිදුවීමට ඉඩකඩ වැඩියි. මොකද මේක ව්‍යාපාරයක්. සන්නද්ධ ක්‍රියාදාමයකට වඩා වෙනස් සංයුතියක් මේකේ තිබෙනවා. ඒ වගේම අපි පිළිගන්නවා, එක් අන්තවාදයක් පරාජයට පත්කළ හැකි වන්නේ තව අන්තවාදයකින් නෙවෙයි. අන්තවාදයේ ස්වභාවයම තමයි එක් අන්තවාදයක් විසින් තවත් අන්තවාදයක් පොෂණය කරනවා. එක් ජාතිවාදයක් විසින් තව ජාතිවාදයක් පෝෂණය කරනවා. එක් ආගමික අන්තවාදයක් විසින් තව ආගමික අන්තවාදයක් පෝෂණය කරනවා. අන්තවාදය ජාතිවාදය කියලා කියන්නේ එකිනෙකාට සේවය කරමින් වර්ධනය වෙන එකක්. ඒ නිසා මේ ක්‍රියාදාමයම පරාජයට පත්කිරීමට අපේ පැත්තෙන් අපේ මැදිහත්වීම තිබෙන්නේ කිසිදු වර්ගයේ ජාතික හෝ ආගමික හෝ අන්තවාදයක් වර්ධනයවීමට ඉඩකඩ ලබානොදෙමින් තමයි මෙය පරාජයට පත්කළ හැකි වන්නේ. එහෙම නැත්නම් මෙය පරාජයට පත්කිරීම සඳහා ගන්නා ක්‍රියාමාර්ගයෙන්ම වෙන්නට පුළුවන් මෙය පෝෂණය වෙන්නේ. මෙය වර්ධනය වෙන්නේ. ඒක නිසා මම හිතනවා දේශපාලන ව්‍යාපාරයක් විදිහට අපේ අභිප්‍රායම තමයි මෙය පරාජයට පත්කළ යුතු වන්නේ එක් ආගමික අන්තවාදයක් පරාජයට පත්කළ හැකි වන්නේ තව ආගමික අන්තවාදයකින් හෝ ජාතිවාදයකින් නෙවෙයි. කවර වර්ගයේ අන්තවායක් හෝ පරාජයට පත් කළ හැකිවන්නේ ජාතික සමගියෙන් සහ හැමදෙනාගේම අයිතිය පිළිගැනීමෙන් විතරයි. ඒ නිසා මම හිතනවා අපි හැමොට තිබෙන ප්‍රවේශය තමයි ඒක. මොකද අපි කවුරුත් විශ්වාස කරනවා මෙවැනි ජාතිවාදී ගැටුමක් අපේ රටේ දේශපාලකයන්ගේ පාපන්දුවක් බවට පත් නොකර ගතයුතුයි. මොකද අපිට දේශපාලන සටන්පාඨ එළියේ ඕනතරම් තිබෙනවා. ආර්ථිකය පිළිබඳව, යහපත් ආණ්ඩුකරණය පිළිබඳව, ශක්තිමත් විදෙස් ප්‍රතිපත්තියක් පිළිබඳව දේශපාලන සටන්පාඨ ඕනතරම් තිබෙනවා. ඒ නිසා දේශපාලන ව්‍යාපාරයක් විදිහට අපේ මැදිහත්වීම තිබෙන්නේ මේක කිසිසේත්ම අපේ දේශපාලන බල න්‍යායපත්‍රයේ කොටසක් බවට පත්කරගෙන නෙවෙයි. මොකද අපි කාටත් දේශපාලනය කරන්න කලින් සමාජයක් ඉතුරුවෙන්න ඕන, රටක් ඉතුරුවෙන්න ඕන. එවැනි සමාජයක් විරසක වුනොත් එකිනෙකා අතර ගැටුම්කාරී කුලල්කාගන්නා සමාජයක් නිර්මාණය කරලා, එකිනෙකා අතර සැකයෙන් ක්‍රෝධයෙන් බලන සමාජයක් නිර්මාණය කරලා ආණ්ඩු කරන්න බැහැ කාටවත්. ආණ්ඩු කරන්න පුළුවන් කම තිබෙන්නේ, සැබෑ ජාතික ආරක්ෂාව තහවුරු වෙන්නේ ජාතික සමගිය තිබුනොත් විතරයි. එක් ජාතිවාදයක් පරදවා තව ජාතිවාදයක් ජයග්‍රහණය කිරීමෙන් ජාතික ආරක්ෂාව තහවුරු කරන්න බැහැ. ජාතික ආරක්ෂාව තහවුරු කිරීමේ පදනමම තිබෙන්නේ, මේ සිදුවීම්වලින් අපිට ඕනෑවටත් වඩා ඔප්පු කරන්නේ ජාතික සමගිය තමයි අපේ රටේ ජාතික ආරක්ෂාවේ මුල්ගල කියලා. එහෙම නැතුව බෙදුනොත් අපිට කොච්චර හමුදා දැම්මත් කොච්චර අපි දියුණු තාක්ෂණය ගෙනාවත්, සමාජයක් බෙදිලනම් ප්‍රමාණවත් නැහැ ගැටුම අනිවාර්යයෙන් සිද්ධ වෙනවා. ඒක නිසා අපේ ප්‍රවේශය වෙන්න ඕන කියලා අපි හිතන්නේ ජාතික සමගිය තමයි ජාතික ආරක්ෂාවේ පදනම. ඒ පදනමෙන් තමයි දේශපාලන ව්‍යාපාරයක් විදිහට අපේ පැත්තෙන් මැදිහත්වීම සකස්කරගෙන තිබෙන්නේ.”", "URL": "https://lankatruth.com/si/?p=73586", "Category": "පුවත්", "Parent URL": null}