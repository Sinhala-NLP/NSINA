{"Source": "Lankatruth", "Timestamp": "October 18, 2020", "Headline": "බදියුදීන් අත්අඩංගුවට ගන්න තවත් පොලිස් කණ්ඩායම් දෙකක්", "News Content": "පාර්ලිමේන්තු මන්ත්‍රීවරයෙකු මෙන්ම හිටපු කර්මාන්ත, වාණිජ හා අවතැන් වූවන් නැවත පදිංචි කිරීමේ අමාත්‍ය රිෂාඩ් බදියුදීන් මහතා අත්අඩංගුවට ගැනීම සඳහා තවත් පොලිස් කණ්ඩායම් දෙකක් යොදවා ඇතැයි වාර්තා වේ. වාර්තාවන අන්දමට මෙම පොලිස් කන්ඩායම් දෙක යොදවා ඇත්තේ කොළඹ අපරාධ කොට්ඨාසයෙනි. එම කණ්ඩායම් දෙකේ පොලිස් නිලධාරීන් 12 දෙනෙකු සිටිති. ඉකුත් 13 වනදා සිට මේ වනවිට දින පහක් තිස්සේ පොලිස් කණ්ඩායම් 06ක් විසින් රිෂාඩ් බදියුදීන් මහතාව අත්අඩංගුවට ගැනීම සඳහා සෝදිසි මෙහෙයුම් සිදු කරන නමුත් මෙතෙක් ඔහුව අත්අඩංගුවට ගැනීමට හැකි වී නැත. කෙසේ වෙතත් ඔහු සමග අත්අඩංගුවට ගැනීමට සිටි බදියුදීන් මන්ත්‍රිවරයාගේ එවකට ආරක්ෂකයෙකු ලෙස කටයුතු කළ පොලිස් නිලධාරියෙකු සහ කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයා අපරාධ පරීක්ෂණ දෙපාර්තමේන්තුව විසින් මේ වනවිට අත්අඩංගුවට ගෙන තිබේ. හිටපු අමාත්‍ය, පාර්ලිමේන්තු මන්ත්‍රී රිෂාඩ් බදියුදීන් මහතා ඇතුළු පිරිසකට එල්ල කර ඇති චෝදනාව වන්නේ පැවති ජනාධිපතිවරණ දිනයේදී ලංකා ගමනාගමන මණ්ඩලයට අයත් බස් රථ 221ක් යොදා ගනිමින් පුත්තලමේ අවතැන්වූවන් ඡන්දය ප්‍රකාශය කිරීමට මන්නාරමට රැගෙනයාම මගින් රුපියල් ලක්ෂ 95කට අධික රජයේ මුදල් සාවද්‍ය පරිහරණය සහ ජනාධිපතිවරයා තෝරා පත්කර ගැනීමේ පනත යටතේ ගැනෙන වැරදිද සිදුකර ඇති බවට ය.", "URL": "https://lankatruth.com/si/?p=98029", "Category": "පුවත්", "Parent URL": null}