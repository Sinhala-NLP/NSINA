{"Source": "Lankatruth", "Timestamp": "December 1, 2019", "Headline": "යහපත් විපක්ෂයක කාර්යභාර්යය කිරීමට ජාතික ජන බලවේගය සූදානම්", "News Content": "වත්මන් ආණ්ඩුවට සැබෑ විපක්ෂයක් වීමට එක්සත් ජාතික පක්ෂයට හැකියාවක් නොමැති බවත් ජාතික ජන බලවේගය විපක්ෂයේ කාර්ය භාරය ඉටු කිරීමට සූදානම් බවත් ජනතා විමුක්ති පෙරමුණේ පාර්ලිමේන්තු මන්ත්‍රී නලින්ද ජයතිස්ස මහතා පවසයි. මන්ත්‍රීවරයා මේ බව ප්‍රකාශ කළේ පසුගියදා කලුතර පැවති වැඩසටහනකට එක්වෙමිනි. ජනාධිපති ගෝඨාභය රාජපක්ෂ මහතාට රට පාලනය කිරීම සඳහා දින 1825ක් පවතින බවත් නමුත් තවමත් ගෙවී ඇත්තේ දින 14ක් පමනක් බවත් මන්ත්‍රීවරයා පවසයි. “වටේ ඉඳලා කෑ ගහෙපු පටු කල්පනාවක් සහිත අදූරදර්ශී අයගේ උපදෙස්වලට යටවෙන්නේ නැතුව දුර දකින ජනාධිපතිවරයෙක් හැටියට එතුමාගේ වගකීම තමයි මේ අවුරුදු පහ අවසන් වෙනකොට ඒ සියලු ජනතාවගේ විශ්වාසය දිනාගත් ජනාධිපතිවරයා බවට පත්වීම. එක්තස් ජාතික පක්ෂය තමන්ට කවදත් සුපුරුදු බලසූදුවට ඇදවැටිල තිබෙන බව තමයි අපිට පේන්නේ. ජනාධිපතිවරණයේදී ලක්ෂ 55ක ජනතාවක් සජිත් ප්‍රේමදාස මහත්තයට විශ්වාසය තියලා ඡන්දය දුන්නා. හැබැයි තමන්ට ඡන්දය හම්බුන්නැහැ කියලා. විශේෂයෙන් හම්බන්තොට තමන් බඩු බෙදපු, තමන් වැඩ කරපු තැන්වල ජනතාව තමන්ට ඡන්දය දුන්නේ නැහැ කියලා, ඒ ජනතාවට බැනලා, ඒ ජනතාව අතහැරලා පලා ගියන එක නෙවෙයි සජිත් ප්‍රේමදාස මහත්තයාගේ වගකීම. ඒක නෙවෙයි නායකත්වය. විශේෂයෙන්ම දෙමළ සහ මුස්ලිම් ජනතාව මෙතුමා ගැන විශ්වාසය තබලා තියෙනවා. දැන් එතුමා ඒ ජනතාවට පිටිපස්ස හරවලා ඒ අය දාල යන්න තමයි සූදානම් වෙන්නේ. දැන් පත්වෙලා තිබෙන ගෝඨාභය රාජපක්ෂ මහතාගේ ආණ්ඩුවට සැබෑවිපක්ෂයක් බවට පත්වෙන්නට එක්සත් ජාතික පක්ෂයට, රනිල් වික්‍රමසිංහට හෝ සජිත් ප්‍රේමදාසට හැකියාවක් නැහැ. මෙතරම් කල් පොරකාල තිබෙන්නේ පක්ෂනායකත්වය ගන්නයි, විපක්ෂනායක කම ගන්නයි, ජනාධිපති අපේක්ෂක වෙන්නයි විතරයි‍. ඒක නිසා අපි කියන්නේ එළඹෙන මහ මැතිවරණයේදී මේ රටේ ජනතාවට තවදුරටත් මේ කඩා වැටෙන, බිඳවැටෙන් එක්සත් ජාතික පක්ෂය ගැන විශ්වාසය තියලා වැඩක් නැහැ. දැන් තිබෙන්නේ මේ ගෝඨාභය රාජපක්ෂ ජනාධිපතිවරයාගේ ආණ්ඩුවට සාධණිය විවේචනයක් එල්ල කරලා, රට පැත්තෙන් කරගන්න ප්‍රළුවන් හොඳ වැඩ කරගැනීමට සමත් ශක්තිමත් විපක්ෂයක් ඕනා. ඒ ශක්තිමත් විපක්ෂයේ කාර්යභාර්යය ඉටු කරන්නට ජාතික ජන බලවේගය සූදානම්”", "URL": "https://lankatruth.com/si/?p=86516", "Category": "පුවත්", "Parent URL": null}