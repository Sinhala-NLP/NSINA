{"Source": "Lankatruth", "Timestamp": "July 5, 2018", "Headline": "“මනුෂත්වයේ පහන්” දැල්වීම අතුළු වැඩසටහන් ජූලි 07 සිට දිවයින පුරා", "News Content": "“එකරටක් මනුපවුරක්” තේමාව යටතේ ජාතික සමගිය ගොඩනැංවීමේ අරමුණින් යුතුව සමාජවාදී තරුණ සංගමය ඇතුළු සංවිධාන රැසක් විසින් වැඩසටහන් රාශියක් සංවිධානයකොට තිබේ. ඒ අනුව ජූලි මස 07 වැනිදින දිවයිනපුරා “මනුෂ්‍යත්වයේ පහන් සිළු” නමින් වැඩසටහනක් සංවිධානය කර තිබෙන අතර එම වැඩසටහන මඟින් 1983දී මෙරට ඇතිවූ “කළු ජූලියෙන්” බිඳුණු සිත් සුවපත්කිරීම අරමුණු කොට ගෙන ඇත. එම පහන් දැල්වීමේ වැඩසටහනේ ජාතික උත්සවය ජූලි 07 වනදින සවස 06.00ට කොළඹ, විහාරමහාදේවි උද්‍යානයේ ළමා උයන අසලදී පැවැත්වීමට නියමිතය. සෙසු වැඩසටහන් එදිනම අනුරාධපුර, මාතර, හම්බන්තොට, කලුතර, ගම්පහ, මාතලේ, බදුල්ල, මොනරාගල, ගාල්ල, මහනුවර, රත්නපුර, නුවරඑළිය, කුරුණෑගල, පොළොන්නරුව, කෑගල්ල, අම්පාර සහ කිළිනොච්චිය යන දිස්ත‍්‍රික්කවලදීද ජූලි 08 වනදින පුත්තලම දිස්ත‍්‍රික්කයේදී ද ජූලි 11 දින වව්නියාව සහ ජූලි 12 දින යාපනය දිස්ත්‍රික්කයේදීද පැවැත්වීමට නියමිතය. එසේම එම වැඩසටහනට සමගාමීව පසුගිය පොසොන් පොහොය නිමිතිකොටගෙනද දිවයින පුරා දිස්ත‍්‍රික්ක ගණනාවකම දන්සැල් සහ ජාතික සමගි බණ දෙසුම් සංවිධානය කොට තිබූ අතර තෝරාගත් ගම්මානවල “මනු පවුරු ගොඩනැගීම” නමින් විශේෂ වැඩසටහන් පෙළක්ද සංවිධානයකර තිබේ. මෙම වැඩසටහන් සඳහා සමාජවාදී තරුණ සංගමය සමග ජාතික භික්ෂු පෙරමුණ, සමාජවාදී කලා සංගමය, ජාතික මාධ්‍ය සංසදය, ශ‍්‍රී ලංකා තොරතුරු තාක්ෂණ වෘත්තීයවේදීන්ගේ සංගමය, ශ‍්‍රී ලංකා මුස්ලිම් කවුන්සිලය, තරුණ හින්දු සංගමය, ජාතික විද්වත් සංවිධානය, ලංකා ගුරු සේවා සංගමය, සමාජය හා සාමයික කේන්ද්‍රය, තරුණ ජනමාධ්‍යවේදීන්ගේ සංගමය, තරුණ මුස්ලිම් සංගමය, සමාජ සමානාත්මතාවය උදෙසා සරසවි ආචාර්යවරු, සමස්ත ලංකා මුස්ලිම් තරුණ පෙරමුණ, දමිළ මාධ්‍ය සංගමය, එකමුතුව සඳහා ජන රැලිය, අන්තර් සමාගම් සේවක සංගමය සහ ශ‍්‍රී ලංකා ඉස්ලාමීය මධ්‍යස්ථානය යන සංවිධානද සංවිධානය දායකත්වය සපයයි.", "URL": "https://lankatruth.com/si/?p=55637", "Category": "පුවත්", "Parent URL": null}