{"Source": "Lankatruth", "Timestamp": "May 27, 2017", "Headline": "විශ්වවිද්‍යාලයක්වත් නැති හම්බන්තොට කාමර 100ක ශිෂ්‍ය නේවාසිකාගාරයක්", "News Content": "හම්බන්තොට දිස්ත්‍රික්කයේ විශ්වවිද්‍යාලයක් හෝ පීඨයක් හෝ නොමැති නමුත් හම්බන්තොට, වැලිගත්ත ප්‍රදේශයේ මිලියන 220ක් වැය කරමින් ශිෂ්‍ය නේවාසිකාගාරයක් ඉදිකර ඇති බවත් කාමර 100කින් යුත් මෙම ශිෂ්‍ය නේවාසිකාගාරය මේ වනවිටත් භාවිතයට නොගෙන වසා දමා ඇති බවත් පසුගියදා (24) රැස්වූ රාජ්‍ය ගිණුම් කාරක සභාවේදී තොරතුරු අනාවරණය වී තිබේ. ජනතා විමුක්ති පෙරමුණේ පාර්ලිමේන්තු මන්ත්‍රි බිමල් රත්නායක මහතා මේ පිළිබඳ අදාළ ගිණුම් කාරක සභාවේදී ප්‍රශ්න කර ඇති අතර එහිදී හෙළිව ඇත්තේ හම්බන්තොට, වැලිගත්ත ප්‍රදේශයේ ඉදිකිරීමට නියමිතව තිබුණේ කොළඹ විශ්වවිද්‍යාලයට අනුබද්ධ පටක රෝපණ පීඨයක් මිස විශ්වවිද්‍යාල ශිෂ්‍ය නේවාසිකාගාරයක් නොවන බවය. එහිදී විශේෂයෙන් අනාවරණය වී ඇත්තේ මේ නේවාසිකාගාරය පසුගිය රජය සමයේ ඉදිකිරීම් ආරම්භ කර ඇති බවත් මේ වනවිට එය කිසිදු ප්‍රයෝජනයකට නොගෙන වසා දමා ඇති බවත්ය. රාජ්‍ය ගිණුම් කාරක සභාවට කැඳවූ විශ්වවිද්‍යාල ප්‍රතිපාදන කොමිෂන් සභාවේ උප සභාපති හා උසස් අධ්‍යාපන අමාත්‍යාංශයේ ලේකම් ඇතුළු නිලධාරීන්ගෙන් බිමල් රත්නායක මහතා ප්‍රශ්න කර ඇත්තේ මේ ඉදිකිරීම් සඳහා උසස් අධ්‍යාපන අමාත්‍යාංශයෙන් හෝ විශ්වවිද්‍යාල ප්‍රතිපාදන කොමිෂන් සභාවෙන් අනුමැතිය ලබාගෙන තිබේද යන්නය. ඒ පිළිබඳ කිසිදු ලේඛනයක් ඉදිරිපත් කිරීමට ඔවුන් සමත් වී නැති බවද දැනගන්නට තිබේ. හිටපු ජනාධිපති මහින්ද රාජපක්ෂ මහතාගේ මැතිවරණ ප්‍රචාරණ වියදම් සඳහා රුපියල් මිලියන 220කට අධික මුදලක් අවභාවිතාවේ යොදවා ඇති බවටද මෙහිදී තොරතුරු හෙළි වී ඇත.", "URL": "https://lankatruth.com/si/?p=34924", "Category": "පුවත්", "Parent URL": null}