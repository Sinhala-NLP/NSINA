{"Source": "Lankatruth", "Timestamp": "December 10, 2019", "Headline": "ඩේටා කාඩ් හෝ රීලෝඩ් ගැනීමේදී බදු සහන නෑ", "News Content": "දුරකථන ගාස්තුවලට අදාල බදු අඩුකිරීමට වර්තමාන ආණ්ඩුව කටයුතු කළ ද, ඩේටා කාඩ්පත් ලබාගැනීමේදී හෝ රීලෝඩ් ලබාගැනීමේදී එම සහනය නොලැබෙන බව පාරිභෝගික අයිතීන් සුරැකීමේ සංවිධානය සඳහන් කරයි. බදු අඩුකිරීමට සාපේක්ෂව ඊට අදාළ භාණ්ඩවල මිල අඩුවීම සාමාන්‍ය දෙයක් බවත්, එහෙත් දුරකථන සමාගම් ඩේටා ලබාගැනීමේදී කාඩ්පත් ගාස්තුව හෝ රීලෝඩ් ගාස්තුව අඩු නොකර අදාල මුදලට වැඩි ඩේටා ප්‍රමාණයක් ලබාදෙමින් ව්‍යාපාර දෙකක් එකවර සිදුකරන බවත් එම සංගමයේ සභාපති රංජිත් විතානගේ මහතා සඳහන් කළේය. මෙය පාරිභෝගිකයන් සූරාකෑම යටතට ගැනෙන බවත්, මේ හේතුවෙන් රුපියල් 49ය රුපියල් 99ය හෝ රුපියල් 199ය ලෙස හා ඉන් ඉදිරියට මිල ගණන් යටතේ අලෙවි කෙරෙන ඩේටා කාඩ් හා රීලෝඩ්වල මුදල අඩු කිරීමට බලධාරීන් අවධානය යොමුකළ යුතු බවත් හෙතෙම පවසා සිටියේ ය. 25% බදු සහනය යටතේ රුපියල් 99ට අලෙවි කෙරෙන කාඩ්පතක මිල රුපියල් හැත්තෑ පහත්, අසූවත් දක්වා පහත දැමීමට හැකියාව තිබෙන බවත්, මීට අමතරව 49, 99 හා199 වශයෙන් ප්‍රධාන මුදලට රුපියලක් අඩුවෙන් මුදල් තීරණය කර තබෙන බැවින් ඉතුරු මුදල නිසිලෙස පාරිභෝගිකයන්ට නොලැබෙන බවත් හෙතෙම සඳහන් කළේය. රුපියල සුළුවෙන් සැලකුවත් දිනකට ලක්ෂ සංඛ්‍යාත පිරිසක් ඩේටා කාඩ්පත් හා රීලෝඩ් ලබාගන්නා බවත්, මේ හේතුවෙන් මේ පිළිබඳව අවධානය යොමුකළ යුතු බවත් ඒ මහතා පවසා සිටියේය. බදු අඩුකිරීම යටතේ කාඩ්පතේ මිල ඊට සාපේක්ෂව අඩුනොකර සම්පූර්ණයෙන්ම මුදල ලබාගෙන ඩේටා ලබාදී සමාගම් වැඩිපුර ඩේටා ලබාදීමේ වෙළදාමක් කරන බවත්, පාරිභෝගික අයිතීන් යටතේ මෙවැනි දේවල් සිදුකළ නොහැකි අතර මේ හේතුවෙන් බදු සහනය ජනතාවට දැනෙන ආකාරයට ලබාදිය යුතු බවත් ඒ මහතා පවසා සිටියේය. දුරකථන භාවිතයේදී රුපියල් සියයක මුදලකට අදාලව බදු අඩුකර කතා කාලයක් ලබාදුන්න ද, ඩේටා ලබාදීමේදී ඒ වාසිය පිළිබඳව පාරිභෝගිකයන්ගේ සාක්කුවට නොදැනෙන බවත්, මේ පිළිබඳව ශ්‍රී ලංකා විදුලි සංදේශ කොමිෂන් සභාවට ද පැමිණිලි කළ බවත් රංජිත් විතානගේ මහතා පවසා සිටියේය. “අද – ඉන්දික හේවාවිතාරණ”", "URL": "https://lankatruth.com/si/?p=87040", "Category": "පුවත්", "Parent URL": null}