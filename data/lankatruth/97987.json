{"Source": "Lankatruth", "Timestamp": "October 18, 2020", "Headline": "පිළියන්දල සිව් දෙනෙකුටත් කොරෝනා…", "News Content": "වැල්ලවත්ත පෞද්ගලික බැංකුවක සේවය කරන අලෙවි ප්‍රවර්ධන නිලධාරීන් දෙදෙනෙකුට සහ ඔවුන්ගේ මව්වරුන් දෙදෙනාට කොවිඩ් – 19 වෛරසය ආසාදනය වී බවට ඊයේ (17) පිළියන්දල සෞඛ්‍ය වෛද්‍ය නිලධාරී කාර්යාල බලප්‍රදේශයෙන් වාර්තා වී තිබේ. මෙසේ වෛරසය ආසාදනය වී ඇත්තේ මහරගම, ඇරැව්වල, පතල්වත්ත ප්‍රදේශයේ නිවසක සහ පැලැන්වත්ත කුරුලු උයන ප්‍රදේශයේ පවුල් දෙකකට අයත් අය සිව්දෙනෙකි. ගනේමුල්ල බැංකු ශාඛාවක ආසාදිතයකු වැල්ලවත්ත බැංකු ශාඛාවට පැමිණීමත් සමග එහි නිලධාරියෙකුට ඉකුත් 12 දා කොවිඩ් – 19 වෛරස ආසාදනය වී තිබිණි. ඒ අනුව එම බැංකු ශාඛාවේ සේවය කළ නිලධාරීන් දින දාහතරක් ස්වයං නිරෝධනයට ලක්කොට ඉකුත් (14) දා සිදුකළ පී.සී.ආර්. පරීක්ෂණයේදී, මෙම පවුල් දෙකෙහි මව්වරුන් දෙදෙනාට සහ පුතුන් දෙදෙනාට වෛරසය ආසාදනය වී ඇති බව වාර්තා වූ බව මහජන සෞඛ්‍ය පරීක්ෂක නිලධාරීහු පවසති. මෙම රෝගීන් ආ ගිය බව කියන නිවෙස් 06ද ත්‍රීරෝද රථයක් හා එහි රියදුරුද මහරගම නගර මධ්‍යයේ රන් භාණ්ඩ අලෙවි සැලක්ද, ආසාදිතයින් ගමන් කළ වෙළඳසැලක්ද නිරෝධායනයට ලක් කොට වයස අවුරුදු පහක සහ එකොලහක දරුවන් දෙදෙනෙකු ඇතුළු හතළිස් දෙනකු හෙට (19) පී.සී.ආර්. පරීක්ෂණවලට ලක් කිරීමට නියමිත බවද පිළියන්දල සෞඛ්‍ය වෛද්‍ය නිලධාරි කාර්යාලය පවසයි.", "URL": "https://lankatruth.com/si/?p=97987", "Category": "පුවත්", "Parent URL": null}