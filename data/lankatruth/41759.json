{"Source": "Lankatruth", "Timestamp": "October 2, 2017", "Headline": "විත්ති කූඩුවේදී වීරවංසගෙ කකුල් පනනැතිවෙලා…", "News Content": "අවලංගු කළ ගමන් බලපත්‍රයක් උපයෝගීකරගෙන විදේශගතවීමට උත්සාහ කිරීම සම්බන්ධයෙන් මහින්ද පිලේ මන්ත්‍රී විමල් වීරවංසට එරෙහි නඩුව ඊයේ (01) මහෙස්ත්‍රාත් අධිකරණයේ විභාගයටගත් අවස්ථාවේ තමන්ට විත්ති කූඩුවේ සිටගෙන සිටීමට අපහසු බව පවසා වාඩිවී සිටීමට පුටුවක් ඉල්ලා ඇතැයිද විවෘත අධිකරණය තුළ ජලය පානය කිරීමට අවසර ඉල්ලා ඇතැයිද වාර්තා වේ. ඔහු සිය නීතීඥයින් මාර්ගයෙන් අධිකරණයෙන් මෙම ඉල්ලීම සිදුකර ඇති අතර අධිකරණය එයට ඉඩ ලබාදී ඇත. අපරාධ පරීක්ෂණ දෙපාර්තමේන්තුව මගින් පවරා ඇති මෙම නඩුවේදී ඊයේ දින පැමිණිල්ල මෙහෙයවූ රජයේ අධිනීතිඥ දිස්නා වර්ණකුල මහත්මිය අසන ලද ප්‍රශ්නවලට පිළිතුරු දෙමින් ආගමන විගමන දෙපාර්තමේන්තුවේ ජ්‍යෙෂ්ඨ බලලත් නිලධාරි ජයන්ත රත්නායක මහතා සාක්ෂි ලබා දී තිබේ. එහිදී, යම් අයෙක් තමාගේ අස්ථාන ගත වූ විදේශ ගමන් බලපත්‍රයක් වෙනුවෙන් නැවත අයැදුම් පතක් යොමුකර නව විදේශ ගමන් බලපත්‍රයක් ලබා ගන්නා අවස්ථාවේ එම විදේශ ගමන් බලපත්‍රයේ අස්ථාන ගත වූ විදේශ ගමන් බලපත්‍රය ගැන සඳහන් කරනවා යැයිද ඒ මහතා සඳහන් කර ඇත. මීගමුව අතිරේක මහෙස්ත්‍රාත් අර්.ජී.එන්.කේ. රන්කොත්ගේ මහත්මිය ඉදිරියේ මෙම නඩුව විභාගයට ගැණුනු අතර තවදුරටත් සාක්ෂි දුන් ජයන්ත රත්නායක මහතා මෙසේද ප්‍රකාශ කර තිබේ. සාක්කිකරු: මා කටුනායක ගුවන්තොටුපොළේ මගීන් ඇතුළු වීමේ හා පිටවීමේ අංශවල රාජකාරි කරනවා. රජයේ නීතිඥ: ගුවන්තොටුපොළ තුළ විශේෂ පුද්ගලයන් ලෙස යම් අයට ඇතුළුවීමට හා පිටවීමට වෙනම ‍දොරටු තිබෙනවාද? සාක්කිකරු: සාමාන්‍ය මගීන් පිටවන අංශය එකක්. විශේෂ අමුත්තන්ගේ පර්යන්තය තවත් එකක්. අති විශේෂ අමුත්තන් සඳහා තවත් වෙනම පර්යන්තයක් තිබෙනවා. විශේෂ අමුත්තන්ගේ පර්යන්තයෙන් මැති ඇමැතිවරුන්ට විදේශ ගතවිය හැකියි. රජයේ නීතිඥ: අති විශේෂ පර්යන්තයෙන් ඇතුළුවන පිටවන අය කවුද? සාක්ෂිකරු: අති විශේෂ පර්යන්තයෙන් ජනාධිපති, අගමැති, විදේශ රාජ්‍ය නායකයන්ට යෑමට ඒමට පුළුවනි. රජයේ නීතිඥ ප්‍රශ්නවලට පිළිතුරු දුන් සාක්කිකරු මෙසේද ප්‍රකාශකර ඇත. මා කටුනායක ජාත්‍යන්තර ගුවන්තොටුපොළේ ආගමන විගමන දෙපාර්තමේන්තුවේ ජ්‍යෙයෂ්ඨ බලලත් නිලධාරි ලෙස කටයුතු කරන බවත් මත්තල, රත්මලාන යන ගුවන් තොටුපොළවල ලංකාවට යන එන සහ පිටවන ස්ථානවල රාජකාරි කරනවා. මා දැනට වසර 24ක් රාජකාරි කරලා තියෙනවා. ලංකාවේ නීතියට අනුව විදේශ ගමන් බලපත්‍රයක් වලංගු වන්නේ වසර 10කට පමණයි. විදේශ ගමන් බලපත්‍රයේ පිටු අවසන් වූ විට යළි අලුත් විදේශ ගමන් බලපත්‍රයක් නිකුත් කරනවා. යම් අයකුගේ විදේශ ගමන් බලපත්‍රයක් නැතිවූ විට අදාළ පොලිසියේ පැමිණිල්ලක් සටහන් කළ යුතුයි. ඊට පසුව ඒ අයට නැවත අයැදුම්පතක් යොමුකර අලුත් විදේශ ගමන් බලපත්‍රයක් ලබා ගත හැකියි. එම ගමන් බලපත්‍රයේ නැතිවූ ගමන් බලපත්‍රය පිළිබඳ සටහන් වෙනවා. ඊට පසුව පරණ විදේශ ගමන් බලපත්‍රය පාවිච්චි කරන්න බැහැ. ගුවන් මගියකු අදාළ ගුවන් මගී කවුළුව වෙත පැමිණි විට එම ස්ථානයේදී ගුවන් ගමන් බලපත්‍රය සහ වීසා ගුවන් ටිකට්පත පරීක්ෂාවට ලක් කරනවා. ගුවන් ගමන් බලපත්‍ර පිටුව මෙහිදී ස්කෑන් කරනවා. එම ජීව දත්ත පිටුවේ ගමන් බලපත්‍ර හිමියාගේ සම්පූර්ණ නම, උපන් දිනය, ජාතික හැඳුනුම්පත් අංකය, ගමන් බලපත්‍රයේ වලංගු කාල සීමාව ආදී ගමන් බලපත්‍ර හිමියාගේ තොරතුරු පරිගණක තීරයේ දිස් වෙනවා. පැයකට ආසන්න කාලයක් සාක්කිකරු සාක්කි දී ඇති අතර දෙපාර්ශ්වයේම නීතිඥ මහතුන්ගේ ඉල්ලීම පරිදි අවමංගල්‍ය උත්සවයකට සහභාගි වීමට යෑමට තිබෙන හෙයින් විභාගය කල් දමන ලෙස කර ඇති ඉල්ලීම සැලකිල්ලට ගත් මහෙස්ත්‍රාත්වරිය නැවත විභාගය 2018දී පෙබරවාරි 15 දිනට කල් තබා ඇත. අවිධිමත් ගමන් බලපත්‍රයකින් විදේශ ගතවීමට කටුනායක ජාත්‍යන්තර ගුවන්තොටුපොළට පැමිණිවිට ගුවන් තොටුපොළ බලධාරීන් විසින් වීරවංස මහතා අත්අඩංගුවට ගන්නා ලද්දේ 2015 ඔක්තෝබර් 23දින දීය. අග්‍රාමාත්‍ය රනිල් වික්‍රමසිංහ මහතාගේද මැදිහත්වීම මත ඔහුට එදිනම ඇප හිමි වූ බව සභානායක ලක්ෂමන් කිරිඇල්ල මහතා පාර්ලිමේන්තුවේදී ප්‍රකාශ කළ අතර උදය ගම්මන්පිල මහතා පසුව පැවැත්වූ මාධ්‍ය හමුවකදීද එය සනාත කරන ලදී. මූලාශ්‍ර මව්බිම", "URL": "https://lankatruth.com/si/?p=41759", "Category": "පුවත්", "Parent URL": null}