{"Source": "Lankatruth", "Timestamp": "September 24, 2012", "Headline": "බදු පැනවීමෙන් ඵලක් නැහැ – ලොකු ලූනු ගොවීන්", "News Content": "වෙළෙඳපොළ මාෆියාවෙන් දේශීය ගොවියා රැකගැනීමට බදු පැනවීමෙන් පමණක්‌ කළ නොහැකි යෑයි මාතලේ ලොකු ලූනු ගොවීහු පවසති. ඊයේ (23) දඹුල්ල විශේෂිත ආර්ථික මධ්‍යස්‌ථානයට දේශීය ලොකු ලූනු කිලෝ දශ ලක්‍ෂයකට (1,000,000) වැඩි ප්‍රමාණයක්‌ ලැබුණ අතර කිලෝවක ගැනුම් මිල රුපියල් 40ට සීමාවූ බවද ඔවුහු කියති. ලොකු ලූනු දෛනික දේශීය අවශ්‍යතාව කිලෝ ලක්‍ෂ 04 – 05 අතර ප්‍රමාණයක්‌ වන අතර ප්‍රමාණය ඉක්‌මවා තොග ලැබීම නිසා වෙළෙඳ මාෆියාව උපරිම ප්‍රයෝජනය ගන්නේ යෑයිද ගොවීහු පවසති. 2012 යල කන්නයේදී මාතලේ, පොළොන්නරුව, කුරුණෑගල, අනුරාධපුරය, මහවැලි කලාපවල හෙක්‌ටයාර 5,300 ක ලොකු ලූනු වගාකර ඇත. අපේක්‍ෂිත අස්‌වැන්න ටොන් ලක්‍ෂය ඉක්‌මවයි. ගොවි පවුල් දස දහසක්‌ (10,000) මෙම කන්නයේදී ලොකු ලූනු වගා කර ඇත. මෙම වසරේ ලොකු ලූනු නිෂ්පාදන දේශීය අවශ්‍යතාවයෙන් මාස 06 ක්‌ සඳහා ප්‍රමාණවත් බව කෘෂිකර්ම අමාත්‍යංශය කියයි. ලැබෙන අස්‌වනු මිලදී ගැනීමේ විධිමත් ක්‍රියාදාමයක අවශ්‍යතාවය ගොවීහු පෙන්වාදෙති. අස්‌වනු වෙළෙඳපොළට ලැබෙන වකවානුව තුළදී කතාබහට පමණක්‌ සීමා කෙරෙන අස්‌වනු ගබඩා කිරීමේ ක්‍රමවේදයන් වසර ගණනාවකින් ක්‍රියාත්මක නොකිරීම මෙම කන්නයේදී ලොකු ලූනු ගොවීන් කබලෙන් ලිපට ඇද දැමීමට හේතු වූ බවද ගොවීහු චෝදනා කරති. ආශ්‍රිත පුවත් ලොකු ලූනු අර්බුදය උග්‍ර අතට ලොකු ලූනු ගොවියා නැවතත් අර්බුදයක දඹුල්ලේ ලොකු ළූණු කිඹිස්සේ පාර මැද ලොකු ලූනු ගොවියන්ට වහා සහන ලබා දෙනු – නාමල් කරුණාරත්න", "URL": "https://lankatruth.com/si/?p=4308", "Category": "පුවත්", "Parent URL": null}