{"Source": "Lankatruth", "Timestamp": "March 14, 2021", "Headline": "ශ්‍රී ලංකා ලෙජන්ඩ්ස් කණ්ඩායම ප්‍රසාද ලකුණු සටහනේ පෙරමුණට… ඩිල්ෂාන් සුපිරි දක්ෂතා පෙන්වයි…", "News Content": "ශ්‍රී ලංකා ලෙජන්ඩ්ස් කණ්ඩායම Road Safety World Series තරඟාවලියේ ප්‍රසාද ලකුණු සටහනේ පෙරමුණ තහවුරු කරගෙන තිබේ. එංගලන්ත ලෙජන්ඩ්ස් කණ්ඩායම සමග අද (14) පැවැති තරඟයෙන් ශ්‍රී ලංකාව කඩුලු 06ක ජයක් වාර්තා කළ අතර මෙහිදී තිලකරත්න ඩිල්ෂාන් දැක්වූ තුන් ඉරියව් සුපිරි දක්ෂතා කැපීපෙනිනි. ඒ අනුව ශ්‍රී ලංකාව Road Safety World Series තරගාවලිය යටතේ මෙම වසරේ දී ක්‍රීඩා කළ සියලු තරග ජය ගැනීමට සමත් වීතිබේ. ඔවුන් Road Safety World Series තරඟාවලිය යටතේ ක්‍රීඩා කළ සම්පූර්ණ තරග සංඛ්‍යාව 06ක් වන අතර, ඉන් තරග 05ක් ජය ගැනීමට ශ්‍රී ලංකාව සමත් වී තිබීමද විශේෂත්වයකි. අද පැවැති තරඟයේ පළමුවෙන් පන්දුවට පහරදුන් එංගලන්තය කඩුලු 09ක් දැවී ලකුණු 78ක් ලබා ගන්නා ලදී. Chris Tremlett ලකුණු 22ක් රැස් කළ අතර, පන්දු යැවීමේ දී අගනා පන්දු යැවීමක නිරත වූ තිලකරත්න ඩිල්ෂාන් සිය පන්දුවාර 04 නිමා කළේ ලකුණු 06ක් පමණක් ලබා දී කඩුලු 04ක් දවා ගනිමින්. පිළිතුරු ඉනිම ක්‍රීඩා කළ ශ්‍රී ලංකා කණ්ඩායමට ප්‍රසාද ලකුණු සටහනේ පෙරමුණ ගැනීමටනම් පන්දුවාර 7.4ක් තුළ අදාළ ලකුණු සංඛ්‍යාව හඹා යාමට සිදු විය. ඒ අනුව ශ්‍රී ලංකා ලෙජන්ඩ්ස් කණ්ඩායම පන්දුවාර 7.3ක් තුළ කඩුලු 04ක් දැවී එම ලකුණු සංඛ්‍යාව හඹා යමින් ප්‍රසාද ලකුණු සටහනේ පෙරමුණ තමන් සතු කර ගන්නා ලදී. සුපිරි පිතිහරඹයක නිරත වූ ඩිල්ෂාන් පන්දු 26කින් නොදැවී ලකුණු 61ක් ලබා ගත්තේ හයේ පහරක් සහ හතරේ පහර 11ක් සමගින්. ඒ අනුව ශ්‍රී ලංකාව, ප්‍රසාද ලකුණු සටහනේ සිව්වැනි ස්ථානය හිමි කර ගන්නා කණ්ඩායම සමගින් අවසන් පූර්ව වටයේ දී තරග වැදීමට නියමිතයි", "URL": "https://lankatruth.com/si/?p=112785", "Category": "ක්‍රීඩා පුවත්", "Parent URL": null}