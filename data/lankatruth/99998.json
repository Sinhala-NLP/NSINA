{"Source": "Lankatruth", "Timestamp": "November 13, 2020", "Headline": "පොහොට්ටුවට බලය හිමි අලව්ව ප්‍රාදේශීය සභාවෙත් අයවැය පරාදයි", "News Content": "පොහොට්ටු පක්ෂයට බලය හිමි අලව්ව ප්‍රාදේශීය සභාවේ අයවැයද පරාජයට පත්ව තිබේ. මෙහි අයවැය ඡන්ද විමසීම පසුගිය 10 වෙනිදා පැවති අතර එහිදී පක්ෂව ඡන්ද 12ක්ද විරුද්ධව ඡන්ද 14ක්ද ලැබී තිබේ. පොහොට්ටු පක්ෂයේ සහ එක්සත් ජාතික පක්ෂයේ එක් මන්ත්‍රීවරයා බැගින් එදින සභාවට පැමිණ නොමැති අතර එදින සභාවට පැමිණ ඇත්තේ මන්ත්‍රීවරු 28 දෙනාගෙන් 26 දෙනෙකු පමණි. පොහොට්ටු පක්ෂය නියෝජනය කරමින් මන්ත්‍රීවරු 15ක්, එක්සත් ජාතික පක්ෂය නියෝජනය කරමින් මන්ත්‍රීවරු 08ක්, එක්සත් ජනතා නිදහස් සන්ධානය නියෝජනය කරමින් මන්ත්‍රීවරු 03ක් සහ ජනතා විමුක්ති පෙරමුණේ මන්ත්‍රීවරු දෙදෙනෙකු සභාව නියෝජනය කරති. ඒ අනුව සභාවට පැමිණි සිටි මන්ත්‍රීවු 26 දෙනාගෙන් පොහොට්ටු මන්ත්‍රීවරු 11ස් දෙනෙකු සහ එක්සත් ජනතා නිදහස් සන්ධානයේ එක් මන්ත්‍රීවරයෙකු පමණක් අයවැයට පක්ෂව ඡන්දය ලබාදී ඇති අතර පොහොට්ටු පක්ෂයේ මන්ත්‍රීවරු තිදෙනෙක්ම අයවැයට විරුද්ධව ඡන්දය ලබාදීම විශේෂ සිදුවීමකි. එමෙන්ම එක්සත් ජාතික පක්ෂයේ මන්ත්‍රීවරු 07 දෙනෙකු, එක්සත් ජනතා නිදහස් සන්ධානයේ මන්ත්‍රීවරු දෙදෙනෙකු සහ ජනතා විමුක්ති පෙරමුණේ මන්ත්‍රීවරු දෙදෙනා අයවැයට විරුද්ධව ඡන්දය ලබාදී ඇත. අයවැය සඳහා ඡන්ද විමසීමක් සිදුකර ඇත්තේ ජනතා විමුක්ති පෙරමුණේ මන්ත්‍රීවරු විසින් බෙදීමක් ඉල්ලා සිටීම හේතුවෙනි.", "URL": "https://lankatruth.com/si/?p=99998", "Category": "පුවත්", "Parent URL": null}