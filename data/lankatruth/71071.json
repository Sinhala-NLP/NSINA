{"Source": "Lankatruth", "Timestamp": "March 26, 2019", "Headline": "කෘතිම වැසි ව්‍යාපෘතිය තාවකාලිකව අත්හිටුවයි", "News Content": "කාසල්රී සහ මාවුස්සාකැලේ ජල පෝෂක ප්‍රදේශ අවට සිදුකළ කෘතිම වැසි ඇති කිරීමේ ව්‍යාපෘතිය තාවකාලිකව නවතා තිබේ. ජලපෝෂක ප්‍රදේශය අවට ජල වාෂ්ප නොමැතිවීම හේතුවෙන් තව දුරටත් කෘතිම වැසි ඇතිකිරීමේ හැකියාවක් නොමැති වී ඇති බැවින් ව්‍යාපෘතිය නවතා ඇති බව විදුලිබල මණ්ඩලය පවසයි. මවුස්සාකැලේ ජලාශයේ ජල ධාරිතාව අද(26) වන විට පිටාර මට්ටමේ සිට අඩි 62.6 දක්වා පහල බැස ඇති අතර එහි දැනට තිබෙන ජල ධාරිතාවෙන් අඩි 6 පමණක් විදුලි උත්පාදනයට ජලය ලබා ගත හැකි බවත්, කාසල්රි ජලාශයේ ජල මට්ටම පිටාර මට්ටමේ සිට අඩි 48 දක්වා පහළ බැස ඇති බවත්, එහි දැනට තිබෙන ජල ධාරිතාවෙන් අඩි 10 පමණක් විදුලි උත්පාදනය සදහා ලබා ගත හැකි බව විදුලි බල මණ්ඩලය පවසයි. පසුගිය 22 සහ 23 දිනයන්හි කාසල්රි සහ මාවුස්සාකැලේ ජල පෝෂක ප්‍රදේශ කේන්ද්‍රකර ගනිමින් කෘතිම වැසි ඇති කිරීමේ නියමු ව්‍යාපෘතිය ආරම්භ කළ අතර තායිලන්ත ඉන්ජිනේරුවරුන් පිරිසක් මේ සඳහා එක්ව සිටියේය.", "URL": "https://lankatruth.com/si/?p=71071", "Category": "පුවත්", "Parent URL": null}