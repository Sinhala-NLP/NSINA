{"Source": "Lankatruth", "Timestamp": "April 3, 2018", "Headline": "යෝෂිතටත් රට යන්න අවසර", "News Content": "නීති විරෝධී ආකාරයට උපයාගත් මුදල් CSN රූපවාහිනි සමාගමේ ආයෝජනය කිරීමේ සිද්ධියේ සැකකරුවකු ලෙස නම් කර සිටින හිටපු ජනපති මහින්ද රාජපක්ෂ මහතාගේ පුත් යෝෂිත රාජපක්ෂ මහතාට පනවා තිබූ විදේශ ගමන් තහනම තාවකාලිකව ඉවත් කිරීමට කොළඹ මහාධිකරණය අද (03) නියෝග කර තිබේ. නීති විරෝධී ලෙස උපයාගත් මුදල් CSN රූපවාහිනී සමාගමේ ආයෝජනය කිරීම තුළින් මුදල් විශුද්ධිකරනය වැළැක්වීමේ පනත යටතේ වරදක් සිදුකර ඇතැයි කියන සිද්ධියකට අදාළව ඇප ලබාදීමේ දී සැකකාර යෝෂිත රාජපක්ෂ මහතාගේ විදෙස් ගමන් තහනම් කිරීමටද කොළඹ මහාධිකරණය නියම කර තිබුණි. මෝසමක් ඉදිරිපත් කරමින් යෝෂිත රාජපක්ෂ මහතා සිය නීතිඥවරු මඟින් අධිකරණයට දන්වා සිටියේ එක්සත් අරාබි එමිර් රාජ්‍යයේ ශ්‍රී ලාංකිකයන්ගේ සංවිධානය විසින් පැවැත්වීමට නියමිත උත්සවයක ප්‍රධාන ආරාධිතයා වශයෙන් සහභාගි වන මෙන් තම සේවාදායකයා වෙත ආරාධනාවක් ලැබී ඇති බවයි. එම ඉල්ලීමට නීතිපතිවරයා වෙනුවෙන් පෙනී සිටි රජයේ නීතිඥවරිය විරෝධය පළ කර නොමැත.", "URL": "https://lankatruth.com/si/?p=50004", "Category": "පුවත්", "Parent URL": null}