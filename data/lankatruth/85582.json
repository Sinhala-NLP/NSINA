{"Source": "Lankatruth", "Timestamp": "November 13, 2019", "Headline": "MCC ගිවිසුමට එරෙහි පෙත්සම් කැඳවීමට දින දෙයි", "News Content": "මිලේනියම් චැලේන්ජ් කෝපරේෂන්(MCC) වැඩපිළිවෙල යටතේ ශ්‍රී ලංකා රජය ගිවිසුම් එකක් හෝ වැඩි ගණනක් අත්සන් කිරීම වැළැක්වීමේ නියෝගයක් නිකුත් කරන ලෙස ඉල්ලා ගොනුකර තිබෙන මූලික අයිතිවාසිකම් පෙත්සම්, ලබන ජනවාරි මස 31 වැනිදා කැඳවන ලෙස ශ්‍රේෂ්ඨාධිකරණය අද(13) නියෝග කර තිබේ. මෙම පෙත්සම් බුවනෙක අලුවිහාරේ, එල්.ටී. බී.දෙහිදෙනිය, එස්.තුරෙයිරාජා, මුර්දු ප්‍රනාන්දු සහ ගාමිණී අමරසේකර යන මහත්ම මහත්මීන් ගෙන් සමන්විත පංච පුද්ගල විනිසුරු මඩුල්ලක් හමුවේ අද කැඳවා තිබිණි. මෙම ගිවිසුම් අත්සන් කිරීම සම්බන්ධව රජයේ ස්ථාවරය ලබන 13 වැනිදා අධිකරණයට දැනුම්දෙන්නැයි මෙහිදී අධිකරණය නීතිපතිවරයාට දැනුම් දී ඇත. එසේම පෙත්සම් සලකා බැලීම ජනවාරි මස 31 වනදා සිදු කරන බවත් වගඋත්තරකරුවන්ට අවශ්‍ය කරනු ලබන ලේඛන ලබාදීමට පියවර ගන්නා ලෙසත් විනිසුරුමඩුල්ල පෙත්සම්කාර පාර්ශ්වය නීතිඥවරයාට දැනුම් දී ඇත. මෙම පෙම්වල වගඋත්තරකරුවන් ලෙස නීතිපතිවරයා, ජනාධිපති මෛත්‍රිපාල සිරිසේන, අග්‍රාමාත්‍ය රනිල් වික්‍රමසිංහ, විදේශ කටයුතු ඇමති තිලක් මාරපන සහ මුදල් අමාත්‍ය මංගල සමරවීර යන අය නම්කර ඇත.", "URL": "https://lankatruth.com/si/?p=85582", "Category": "පුවත්", "Parent URL": null}