{"Source": "Lankatruth", "Timestamp": "April 1, 2019", "Headline": "සාම්ප්‍රදායික වතු වෘත්තිය සමිතිවල නායකයින් පාලකයින්ට පක්ෂපාතියි", "News Content": "වතුකරයේ සාම්ප්‍රදායික වෘත්තිය සමිතිවල නායකයින් පලකයින්ට පක්ෂපාතිව කටයුතු කිරීම හේතුවෙන් වතුකරයේ ජනතාවගේ අයිතිවාසිකම් දිනා ගැනීමට නොහැකි බවත් ඒ සඳහා වතු කම්කරු ජනතාව විකල්ප බලවේගයක් වටා එකිවියයුතු බවත් ජනතා විමුක්ති පෙරමුණේ දේශපාලන මණ්ඩල සභික, පාර්ලිමේන්තු මන්ත්‍රී බිමල් රත්නායක මහතා පවසයි. බිමල් රත්නායක මහතා මේ බව කියා සිටියේ බගවන්තලාව ප්‍රදේශයේ වතු කම්කරුවන්ගේ ගැටළු සම්බන්ධයෙන් සාකච්ඡා කිරීම සඳහා ඊයෙ (31) බගවන්තලාව එ.කේ ශාලාවේ “ජීවත්වීමේ අයිතිය වෙනුවෙන්” තේමාව යටතේ පැවති රැස්විමක් අමතමිණි. 80%ක වෘත්තිය සමිති සමාජිකත්වයක් තිබෙන වතුකරයේ ජනතාවට වඩා අඩු වෘත්තිය සමිති සමාජිකත්වයක් දරන රටේ බහුතර රාජ්‍යය සේවකයන් සහ පෞද්ගලික අංශයේ සේවකයින් අයිතිවාසිකම් ලබා ගන්නා බවද මෙහිදී බිමල් රත්නායක මහතා අවධාරණය කළේ ය. රාජ්‍ය සේවයේ සහ පෞද්ගලික අංශයේ පිහිටුවා ඇති වෘත්තිය සමිති අතරින් රටේ පාලකයන් සමඟ ගැටෙමින් ජනතාවගේ අයිතිවාසිකම් ලබාදෙන එකම වෘත්තිය සමිතිය ඇත්තේ ජනතා විමක්ති පෙරමුණට අනුබද්ධ වෘත්තිය සමිති බවද බිමල් රත්නායක මහතා සඳහන් කළේය. වතුකරය නියෝජනය කරන ඇතැම් දේශපාලඥයන්ට මෙන්ම කැබිනට් මණ්ඩලය නියෝජනය කරන ඇතැම් ඇමතිවරුන්ට වතු තිබෙන නිසා වතුකම්කරුවන්ගේ අයිතිවාසිකම් සහ වැඩි වැටුපක් ලබා දීමට කටයුතු නොකරන බවද බිමල් රත්නායක මහතා පැවසීය. වතු කම්කරුවන්ගේ ගැටළු සම්බන්ධයෙන් සාකච්ඡා කිරීම සඳහා බගවන්තලාවේ පැවති මෙම රැස්විමට ජනතා විමුක්ති පෙරමුණේ නුවරඑලිය දිස්ත්‍රික් සංවිධායක මංජුල සුරවිර මහතා, සමස්ත ලකා වතු කම්කරු සංගමයේ උප ලේකම් කේ. කලෙයිසෙල්වි මෙනවිය, නෝර්වුඩ් සංවිධායක ලලිත් සුරේන්ද්‍ර හා එස්. මනෝහරන් යන මහත්වරුන්ද සහභාගි වූහ. මෙම අවස්ථාව⁣ට සම්බන්ධවූ ප්‍රදේශයේ වතුකම්කරුවන් ඇතුළු ජනතාව පවසා සිටියේ සාම්ප්‍රධායික වෘත්තිය සමිති දේශපාලනයෙන් මිදී නව මාවතක් තෝරා ගැනීමට කාලය පැමිණ ඇති බවත් වතුකරයේ තරුණ තරුණියන් ඇතුළු පිරිස් මේ වනවට ජනතා විමුක්ති පෙරමුණ වටා එක්වීමට පෙරමුණ ගනිමින් සිටින බවත්ය.", "URL": "https://lankatruth.com/si/?p=71302", "Category": "පුවත්", "Parent URL": null}