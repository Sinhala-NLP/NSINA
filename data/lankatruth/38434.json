{"Source": "Lankatruth", "Timestamp": "July 26, 2017", "Headline": "ආණ්ඩුවෙන් මසකට කෝටි 20 බැගින් නෙවිල් ප්‍රනාන්දුට වෙන් කරයි", "News Content": "මාලබේ නෙවිල් ප්‍රනාන්දු රෝහලේ මෙහෙයුම් වියදම් සඳහා මාසකට රුපියල් කෝටි 20ක ප්‍රතිපාදන සෞඛ්‍ය අමාත්‍යංශය මගින් ලබාදීමට කැබිනට් මණ්ඩල අනුමැතිය හිමි වූ බව කොළඹ රජයේ ප්‍රවෘත්ති දෙපාර්තමේන්තුවේ අද (26) පැවති කැබිනට් තීරණ දැනුම්දීමේ ප්‍රවෘත්ති සාකච්ඡාවේදී සම කැබිනට් ප්‍රකාශක ඇමති රාජිත සේනාරත්න මහතා ප්‍රකාශ කර ඇත. එම රෝහල ශ්‍රී ජයවර්ධනපුර මහ රෝහල ස්ථාපනය කර ඇති අන්දමට පාර්ලිමේන්තු පනතක් මගින් සංස්ථාගත කිරීමටද කැබිනට් මණ්ඩල අනුමැතිය හිමි තිබේ. මේ අතර එහි පරිපාලනය සඳහා හිටපු සෞඛ්‍ය සේවා අධ්‍යක්ෂ ජනරාල් වෛද්‍ය අජිත් මෙන්ඩිස් මහතාගේ සභාපතිත්වයෙන් යුතු පාලක මණ්ඩලයක් පත් කිරීමටද කැබිනට් මණ්ඩල අනුමැතිය හිමිවී ඇත. මෙම රෝහල පවරාගනු ලැබුවේ බදු පදනම මත යැයි ජනතා විමුක්ති පෙරමුණේ පාර්ලිමේන්තු මන්ත්‍රී මන්ත්‍රී වෛද්‍ය නලින්ද ජයතිස්ස මහතා පසුගියදා ජාතික රූපවාහිනියේදී පැවැති දේශපාලන සංවාදයකදී ප්‍රකාශ කළ අතර සෞඛය අමාත්‍ය රාජිත සේනාරත්න මහතා මාධ්‍ය හමුවක් පවත්වමින් සඳහන් කර සිටියේ එම රෝහල රජයට පවරා ගැනීම වෙනුවෙන් කිසිඳු මුදලක් ලබා නොදනෙ බවයි. එහෙත් උක්ත කැබිනට් තීරණය අනුව එම රෝහලේ නඩත්තුව වෙනුවෙන් ආණ්ඩුව මාසයකට රුපියල් කෝටි 20 බැගින් වැය කිරීමට නියමිතය.", "URL": "https://lankatruth.com/si/?p=38434", "Category": "පුවත්", "Parent URL": null}