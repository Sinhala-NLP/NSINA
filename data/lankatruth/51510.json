{"Source": "Lankatruth", "Timestamp": "May 2, 2018", "Headline": "ලංකාවේ ජනගහණය වර්ධන වේගය වසර දෙකක් එකතැන", "News Content": "ශ්‍රී ලංකාවේ ජනගහන වර්ධන වේගය පසුගිය වසර දෙකක කාලයේදී නොවෙනස්ව පැවැති බව ශ්‍රී ලංකා මහ බැංකුව සඳහන් කරයි. 2017 වසරෙ සඳහා නිකුත් කරන ශ්‍රී ලංකා මහ බැංකුවේ වාර්ෂික වාර්තාවේ මූලික සමාජ මූලික සමාජ දර්ශකයට අනුව පසුගිය වසරේ මධ්‍ය වාර්ෂික ජනගහනය මිලියන 21.4ක් ලෙස ඇස්තමේන්තු කර තිබේ. එම වාර්තාවට අනුව 2017 වසරේදී 2016 වසරේ පැවැති වාර්ෂික ජනගහන වර්ධනය වේගය වන 1.1%ක අගය නොවෙනස්ව පැවැත ඇත. ශ්‍රී ලංකා මහ බැංකුව ඇස්තමේන්තු කරන ලද මධ්‍ය වාර්ෂික ජනගහනයෙන් මිලියන 10.4ක් ප්‍රතිශතයක් ලෙස 48.4%ක් පුරුෂයන් වන අතර මිලියන 11.1ක් එනම් ජනගහනයෙන් 51.6%ක් ස්ත්‍රීහු වෙති. නවතම වාර්ෂික වාර්තාව අනුව 2017 වසරේ අවුරුදු 15ට අඩු ජනගහනය 25.2%ක් වේ. අවුරුදු 15ත් 64ත් අතර ජනගහනය සමස්ත ජනගහනයෙන් 62.4%ක් වේ. ඊට අමතරව රටේ වැඩිහිටි ජනගහනය එනම් අවුරුදු 60 සහ ඊට වැඩඩි ජනගහනය සමස්ත ජනගහනයෙන්12.4%ක් යැයි ද ශ්‍රී ලංකා මහ බැංකුව සඳහන් කරයි.", "URL": "https://lankatruth.com/si/?p=51510", "Category": "පුවත්", "Parent URL": null}