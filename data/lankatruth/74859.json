{"Source": "Lankatruth", "Timestamp": "May 30, 2019", "Headline": "පාස්කු ප්‍රහාරය ගැන ‌සෙවීමට පත්කළ තේරීම් කාරක සභාව, නාලක ද සිල්වා කැඳවයි", "News Content": "අප්‍රේල් 21 ප්‍රහාරය සම්බන්ධ විමර්ශනයට පත්කළ විශේෂ පාර්ලිමේන්තු තේරීම් කාරක සභාව හමුවට ත්‍රස්ත විමර්ශන කොට්ඨාසයේ අධ්‍යක්ෂ හිටපු නියෝජ්‍ය පොලිස්පති නාලක ද සිල්වා මහතා කැඳවා තිබේ. පාස්කු ප්‍රහාරයේ මහ මොළකරු වූ ජාතික තවුහීත් ජමාත් සංවිධානයේ මරාගෙන මැරෙන කණ්ඩායමේ නායක මොහොමඩ් කාසිම් මොහොමඩ් සහරාන් අත්අඩංගුවට ගැනීමට 2018 ජූනි මස 02 දින ත්‍රස්ත විමර්ශන කොට්ඨාසයේ අධ්‍යක්ෂ වශයෙන් නියෝජ්‍ය පොලිස්පති නාලක ද සිල්වා ගනු ලැබූ වරෙන්තුව සහ ඉන් පසුව අනුගමනය කළ ආරක්ෂක කටයුතු සම්බන්ධයෙන් හිටපු නියෝජ්‍ය පොලිස්පතිගෙන් මෙහිදී ප්‍රශ්න කිරීමට නියමිත බව වාර්තා වේ. පාස්කු ඉරිදා ප්‍රහාරය සම්බන්ධ විමර්ශනයට නියෝජ්‍ය කතානායක ආනන්ද කුමාරසිරි මහතාගේ ප්‍රධානත්වයෙන් පත්කළ විශේෂ පාර්ලිමේන්තු තේරීම් කාරක සභාව ඊයේ(29) දින සිට සාක්ෂි සටහන් කර ගැනීම ආරම්භ කළ අතර ඊයේ දින ආරක්ෂක ලේකම් විශ්‍රාමික ජනරාල් ශාන්ත කෝට්ටේගොඩ මහතා සහ ජාතික බුද්ධි ප්‍රධානී විශ්‍රාමික ජ්‍යෙෂ්ඨ නියෝජ්‍ය පොලිස්පති සිසිර මෙන්ඩිස් මහතා සාක්ෂි ලබාදුන්නේ ය.", "URL": "https://lankatruth.com/si/?p=74859", "Category": "පුවත්", "Parent URL": null}