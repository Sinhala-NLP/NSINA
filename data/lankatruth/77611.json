{"Source": "Lankatruth", "Timestamp": "July 13, 2019", "Headline": "පාසල් ඉඩම පුද්ගලික සමාගමකට දීලා – වත්තල පොහොට්ටු මන්ත්‍රීගේ සම්බන්ධයකුත් හෙළි වෙයි", "News Content": "වත්තල – මාබෝල නගරසභා බල ප්‍රදේශයේ පිහිටි රජයේ පාසලක ඉඩමක් පුද්ගලික සමාගමක් වෙත නීතිවිරෝධී ලෙස ලබාගෙන ඇති බවත් මේ සම්බන්ධයෙන් නගර සභාව මැදිහත්වී අධ්‍යාපන අමාත්‍යාංශයද සම්බන්ධකරගෙන මෙය නිරාකරණය කර දියයුතු බවත් පසුගිය 10 වනදා එම නගරසභා රැස්වීමේදී ජනතා විමුක්ති පෙරමුණේ නාගරික මන්ත්‍රී අබ්දුල් රහීම් මහතා යෝජනා කර තිබේ. මෙසේ අත්පත්කරගෙන ඇත්තේ අල් අශ්රොෆ් රජයේ පාසලේ ඉඩමකින් කොටසකි. ජවිපෙ මන්ත්‍රීවරයා සභාවේ අවස්ථා කිහිපයකදීම මෙම කරුණ මතු කිරීම හේතුවෙන් ඒ සම්බන්ධයෙන් විමර්ශනය කිරීමට කමිටුවක් පත් කර ඇති අතර ඊට ජවිපෙ මන්ත්‍රීවරයා, පොහොට්ටු පක්ෂයේ මන්ත්‍රීවරු දෙදෙනෙකු සහ එජාප මන්ත්‍රීවරු දෙදෙනෙකු පත් කර ඇත. පොහොට්ටු පක්ෂයෙන් පත් කළ එක් මන්ත්‍රීවරයෙකු වන්නේ හිටපු සභාපතිවරයෙකුද වන පසුගිය පාස්කු ඉරිදා ප්‍රහාරය සම්බන්ධයෙන් අත්අඩංගුවට ගැනීමට නියමිතව සිටි මොහොමඩ් නව්ශාඩ් මහතාය. අදාල පරීක්ෂණය සඳහා පාසලේ විදුහල්පතිවරයා, පුද්ගලික සමාගමේ හිමිකරු ඇතුළු අත්‍යාවශ්‍ය පුද්ගලයන් කැඳවා විමර්ශන ආරම්භ කර තිබේ. අධ්‍යාපන අමාත්‍යාංශය සම්බන්ධකරගෙන විදුහලේ භූමියේ පිඹුරුපතද ලබාගෙන විදුහල් භූමිය මැණීමකට ලක් කළ යුතු යැයි එහිදී ජවිපෙ මන්ත්‍රීවරයා අවධාරණය කර ඇත. එමෙන්ම මෙම පුද්ගලික ආයතනය මෙම ඉඩම නීතිවිරෝධී ලෙස බලහත්කාරයෙන් ලබාගෙන ඇත්තේ මොහොමඩ් නව්ශාඩ් මන්ත්‍රීවරයා සභාපතිව සිටි සමයේදී යැයිද මෙම කමිටුව හමුවේ අනාවරණය වී ඇත. මෙම කමිටුව හමුවට අදාළ පුද්ගලික ආයතනයේ හිමිකරුවා ගෙන්වීමෙන් පසු හිටපු සභාපති මොහොමඩ් නව්ශාඩ් මන්ත්‍රීවරයා දිගින් දිගටම කමිටුවේ කටයුතුවලට බාධා කරමින් එම පුද්ගලික සමාගම වෙනුවෙන් පෙනී සිට ඇති අතර කමිටුවේ අනෙකුත් මන්ත්‍රීවරු ඔහුට දැඩිව අවවාද කර තිබේ. කමිටුවෙන් ඉල්ලා අස්වී මෙම පුද්ගලික සමාගම වෙනුවෙන් කරුණු දැක්වීමට කමිටුව හමුවට පැමිණියේනම් මීට වඩා හොඳ යැයි ජවිපෙ මන්ත්‍රීවරයා සඳහන් කර ඇත. කෙසේනමුත් අවසානයේදී තීරණය වී ඇත්තේ අධ්‍යාපන අමාත්‍යාංශයද මැදිහත් කරගෙන පාසල් භූමියේ මිණුම්කටයුතු සිදු කිරීමටත් ඉන් පසු අදාළ පුද්ගලික ආයතනය නීතිවිරෝධීව ලබාගෙන ඇති භූමි භාගය නැවත පාසලට ලබාගෙන සමාගමට විරුද්ධව නීතිමය කටයුතු සිදු කිරීමටත් ය.    පුද්ගලික සමාගම විසින් අත්පත්කරගෙන ඇති පාසලට අයත් ඉඩම", "URL": "https://lankatruth.com/si/?p=77611", "Category": "පුවත්", "Parent URL": null}