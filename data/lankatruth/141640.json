{"Source": "Lankatruth", "Timestamp": "November 4, 2022", "Headline": "කැලණියේ සිසුන්ට පහරදීම ගැන විශ්වවිද්‍යාල ආදිවිද්‍යාර්ථී ක්‍රියාකාරී මධ්‍යස්ථානයෙන් නිවේදනයක්", "News Content": "කැලණිය විශ්වවිද්‍යාලයේ සිසුන් 06 දෙනෙකු නේවාසිකාගාර අඩස්සියේ තබා ගනිමින් දින එකහමාරක පමණ කාලයක් තිස්සේ අමානුෂික ලෙස පහර දීම සම්බන්ධයෙන් විශ්වවිද්‍යාල ආදිවිද්‍යාර්ථී ක්‍රියාකාරී මධ්‍යස්ථානය නිවේදනයක් නිකුත් කර තිබේ. විශ්වවිද්‍යාල ආදිවිද්‍යාර්ථී ක්‍රියාකාරී මධ්‍යස්ථානයේ කැළණිය විශ්වවිද්‍යාලයේ සංවිධායක ජනක අතපත්තු විසින් අද (04) නිකුත් කර ඇති එම නිවේදනය සම්පූර්ණයෙන් පහතින් පල වේ, “2022 නොවැම්බර් මස 01 සහ 02 දෙදින කැලණිය විශ්වවිද්‍යාලයේ දී පැය 30 කට අධික කාලයක් පුරා සිසුන් හය දෙනෙකු නේවාසිකාගාර අඩස්සියේ තබා ගනිමින් අමානුෂික ලෙස පහර දී තිබේ. පසුව එම සිසුන් 06 දෙනා හෝමාගම රෝහලට ඇතුළත් කළ අතර එක් සිසුවකුගෙ කන්බෙරයට හානි වී තිබිණි. තවත් සිසුවකුගේ ඇසකට හානි සිදු වී තිබුණි. මේ පිළිබඳව එම සිසුන් විශ්වවිද්‍යාල පාලනාධිකාරියට සහ හෝමාගම පොලිසියට පැමිණිලි ඉදිරිපත් කර තිබේ. පහරකෑමට ලක්වූ සිසුන් හයදෙනා කැලණිය විශ්වවිද්‍යාලයේ සමාජවිද්‍යා පීඨයේ සහ මානව ශාස්ත්‍ර පීඨයේ තෙවන වසරේ ඉගෙනුම ලබන සිසුන් පිරිසකි. නවකවද සිදුවීමකට අදාළව දෙවන වසරේ සිසුවෙකු ඉදිරිපත් කළ පැමිණිල්ලක් ඉල්ලා අස්කර ගැනීමට බලපෑම් කරන ලෙස පවසමින් මෙම සිසුන් 06 දෙනාට අමානුෂික ලෙස පහරදී ඇති බවට තොරතුරු ලැබී ඇත. මොවුන්ගේ ජංගම දුරකථන ලබාගත් එම මැර සිසුන් පිරිස ඒවායේ තිබූ පෞද්ගලික කෙටි පණිවුඩ කියවමින් සහ දුරකථන දත්ත බලහත්කාරයෙන් ලබා ගනිමින් ඔවුන්ගේ පෞද්ගලිකත්වයට ද බලපෑම් කර තිබේ. මෙලෙස පහර කෑමට ලක්වු සිසුන් පිරිස විශ්වවිද්‍යාලයේ ක්‍රියාකාරී ශිෂ්‍යයන් වන අතර ශිෂ්‍ය සංගම් කටයුතුවල සක්‍රීයව නිරත වී තිබේ. නොවැම්බර් 01 දින මහා ශිෂ්‍ය සංගම් රැස්වීමට ද රැගෙන ගොස් පසුදා උදෑසන 4 පමණ වන තෙක් මෙම සිසුන් හය දෙනාට එහිදීද පහරදී තිබේ. මහා ශිෂ්‍ය සංගමයේ දී පහර දෙන අවස්ථාවේ මහා ශිෂ්‍ය සංගමයේ සභාපතිවරයා ද එම ස්ථානයේ සිටි අතර ඔහු ද පහරදීමට සම්බන්ධ වී ඇති බව පහර කෑමට ලක්වූ සිසුන් පවසා ඇත. ලාංකීය ශිෂ්‍ය ව්‍යාපාරය ජනතාව තුළ ප්‍රසාදයක් දිනා ගනිමින්, ජනතාවට ජයග්‍රහණ ලබා දෙනවිට එහි ඉදිරියෙන් ම කටයුතු කළ අන්තර් විශ්වවිද්‍යාල ශිෂ්‍ය බල මණ්ඩලයේ සහ මහා ශිෂ්‍ය සංගම්වල නියෝජිතයින් අතර මෙවන් වගකීම් විරහිත සිසු නායකයින් සිටීම පිළිබඳ අපට ඇත්තේ දැඩි කලකිරීමකි. විශ්වවිද්‍යාල යනු නව දැනුම ගවේෂණය කරන සහ නව දැනුම උත්පාදනය කරන භූමියකි. එබැවින් එවැනි ස්ථාන ගැටුම්වලින් තොර නිදහස් අවකාශ බවට පතවිය යුතුය. එබැවින් විශ්වවිද්‍යාල තුළ මෙවැනි ක්‍රියා සිදුවීම වැළැක්වීම වෙනුවෙන් පොදු ශිෂ්‍යයා සතුවද වගකීමක් පවතින බව අපි විශ්වාස කරමු. එමෙන්ම ලාංකීය සමාජයේ ප්‍රගතිශීලී කඳවුර නියෝජනය කරන ශිෂ්‍ය ව්‍යාපාරයට කැලලක් සිදුවන මෙවැනි ක්‍රියා සඳහා ශිෂ්‍ය සංගම් නායකයින්ද මැදිහත්වීම අපුල දනවන ක්‍රියාවකි. ශිෂ්‍ය සංගම් නියෝජිතයින් වගකීම් සහගතව හැසිරිය යුතු බවත්, එසේ නොමැතිවීම මර්දනයට පාර කැපීමක් මෙන්ම ජනතාව අතර අප්‍රසාදයට ලක්වීමට හේතුවක් බවත් වැඩිදුරටත් අවධාරණය කර සිටිමු.”", "URL": "https://lankatruth.com/si/?p=141640", "Category": "පුවත්", "Parent URL": null}