{"Source": "Lankatruth", "Timestamp": "October 31, 2017", "Headline": "ඉදිරි ක්‍රියාමාර්ග නොගැනීමේ නීතිපති තීරණයෙන් කරුණා නිදහස්", "News Content": "රුපියල් කෝටි 09කට ආසන්න වටිනාකමකින් යුත් රජයට අයත් වෙඩි නොවදින වාහනයක් අවභාවිත කිරීම සම්බන්ධයෙන් චෝදනා ලැබ සිටි මහින්ද රාජපක්ෂ පාලන සමයේ හිටපු නියෝජ්‍ය ඇමැති විනයාගමූර්ති මුරලිදරන් හෙවත් කරුණා අම්මාන් මහතාව නීතිපතිවරයාගේ උපදෙස් මත මුදාහැරීමට කොළඹ මහෙස්ත්‍රාත් අධිකරණය නියෝග කර ඇත. පසුගිය මහින්ද රාජපක්ෂ ආණ්ඩුවේ නියෝජ්‍ය ඇමැතිවරයකු ලෙස කටයුතු කළ සමයේ ලබාගත් එම වෙඩි නොවදින වාහනය තනතුරු අහිමිවීමෙන් පසුව ආපසු භාර නොදී සාවද්‍ය පරිහරණය කිරීම සම්බන්ධයෙන් පොලිස් මූල්‍ය අපරාධ විමර්ශන කොට්ඨාසය මඟින් කරුණා අම්මාන්ව අත්අඩංගුවට රක්ෂිත බන්ධනාගාර ගත කිරීමෙන් පසු අධිකරණය මඟින් ඇප මත මුදාහරිනු ලැබීය. ඒ අනුව ඊයේ (30) දින අධිකරණය හමුවේ මෝසමක් මාර්ගයෙන් කරුණු දැක්වූ පොලිස් මූල්‍ය අපරාධ විමර්ශන කොට්ඨාසයේ නිලධාරීන් මෙම සැකකරු සම්බන්ධයෙන් ඉදිරි නීතිමය ක්‍රියාමාර්ග නොගන්නා බවට නීතිපතිවරයා උපදෙස් දී ඇති නිසා මොහු මුදා හැරීමේ නියෝගයක් නිකුත් කරන්නැයි ඉල්ලා ඇත. එම ඉල්ලීම පිළිගත් කොළඹ ප්‍රධාන මහෙස්ත්‍රාත් ලාල් රණසිංහ බණ්ඩාර මහතා සැකකාර කරුණා අම්මාන් නඩු කටයුතුවලින් මුදාහැරීමට නියෝග කර තිබේ. පොලිසිය තවත් ඉල්ලීමක් කරමින් සැකකරු භාරයේ තිබී සොයාගත් වෙඩි නොවදින වාහනය දැනට බැඳුම්කරයක් මත මුදාහැර ඇති බවත් එම බැඳුම්කරය අවලංගු කර එම වාහනය ජනාධිපති ලේකම් කාර්යාලය වෙත භාරදීමේ නියෝගයක් නිකුත් කරන ලෙසද ඉල්ලා ඇත. එම ඉල්ලීමද පිළිගත් මහෙස්ත්‍රාත්වරයා අදාළ බැඳුම්කරය අහෝසි කොට වෙඩි නොවදින වාහනය ජනාධිපති ලේකම් කාර්යාලය වෙත භාරදෙන මෙන් නියෝග කර තිබේ.", "URL": "https://lankatruth.com/si/?p=43234", "Category": "පුවත්", "Parent URL": null}