{"Source": "Lankatruth", "Timestamp": "January 7, 2018", "Headline": "දූෂිත විධායක නිලධාරියා නිවාඩු පිට ගෙදර", "News Content": "ශ‍්‍රී ලංකා ටෙලිකොම් ප‍්‍රධාන විධායක නිලධාරියාව සිටි දිලීප විජේසුුන්දර එම ආයතනයේ මුදල් රුපියල් ලක්ෂ 75කට අධික මුදලක් දූෂිත ආකාරයෙන් පෞද්ගලික ගිණුමකට බැර කර ගැනීම හෙළි වීමෙන් පසු ලබන මාර්තු මස 09 වෙනි දින සිට ක‍්‍රියාත්මක වන පරිදි ඉල්ලා අස්වීමේ ලිපියක් භාර දී ඇති බව අනාවරණය වේ. ඔහුගේ දූෂිත ක‍්‍රියා සම්බන්ධයෙන් පාර්ලිමේන්තුවේ දී ජවිපෙ මන්ත‍්‍රී වෛද්‍ය නලින්ද ජයතිස්ස මහතා හෙළි කිරීමෙන් පසු කාර්යාලයට වාර්තා කිරීමෙන් වැළකී සිටින අතර මෙම ඉල්ලා අස් වීමේ ලිපිය භාර දී ඇත්තේද ඉන් අනතුරුවය. මේ අතර එම සමාගමේ ඉහළම නිලධාරීන්ගේ වංචා සහ දූෂණ ක‍්‍රියා සම්බන්ධයෙන් වෘත්තීය සමිති එල්ල කර තිබෙන චෝදනා විමර්ශනය කිරීමට විශ‍්‍රාමලත් විනිසුරුවරයෙකුගේ ඒක පුද්ගල කමිටුවක් පත් කර තිබේ. එහි වාර්තාව මෙම 31 වෙනි දින ලබා දීමට නියමිතය. ඒක පුද්ගල කමිටුව ශ‍්‍රී ලංකා ටෙලිකොම් සභාපති ඇතුළු අධ්‍යක්ෂ මණ්ඩලය විසින් පත් කර තිබේ. සමාගමේ සභාපති ජනාධිපතිවරයාගේ සොහොයුරකු වන අතර ලාංකික අධ්‍යක්ෂවරුන් සිව් දෙනෙකු සහ මැලේසියාවේ අධ්‍යක්ෂවරුන් සිව් දෙනෙකු වශයෙන් නව දෙනෙක් සිටිති. සමාගමේ ලාභය සම්පූර්ණයෙන්ම බිඳවැටී, බැංකු ණය ලබා ගැනීමට සිදුවීමේ තත්ත්වයට මේ වනවිට සමාගම පත්ව තිබේ. ලංකා ඉරිදා සංග්‍රහය", "URL": "https://lankatruth.com/si/?p=45920", "Category": "පුවත්", "Parent URL": null}