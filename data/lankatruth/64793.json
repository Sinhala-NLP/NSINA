{"Source": "Lankatruth", "Timestamp": "December 6, 2018", "Headline": "19 වැනි සංශෝධනය ජනතා ජයග්‍රහණයක් – ගැටලු ඇත්නම් පාර්ලිමේන්තුවේ විසඳාගමු", "News Content": "19 වන ව්‍යවස්ථා සංශෝධනයේ කාර්ය පටිපාටිමය දුර්වලතා ඇත්නම් එම කරුණුවලට අදාල සංශෝධන පාර්ලිමේන්තුව ක්‍රියාමාර්ග අනුව සිදුකිරීමට තමා කැපවී සිටින බව ජනාධිපතිවරයා පවසා තිබේ. 19 වන ව්‍යවස්ථා සංශෝධනයේ හරය සහ එමගින් ඇතිකරනු ලබන ප්‍රජාතන්ත්‍රවාදී සාරය ආරක්ෂා කර ගනිමින් දේශපාලනමය වශයෙන් ගැටලු සහගත කරුණුවලට අදාල සංශෝධන පාර්ලිමේන්තු ක්‍රියාමාර්ග අනුව සිදුකිරීමට කටයුතු කරන බව ජනාධිපතවරයා නිවේදනයක් නිකුත්කරමින් අවධාරණය කර ඇත. දශක තුනක් පුරා මෙරට පැවති ප්‍රජාතන්ත්‍රවාදය සම්බන්ධ ගැටළුකාරී තත්වයන් විසඳීම සඳහා 19 වැනි ව්‍යවස්ථා සංශෝධනය සම්මත කර ගත් බවත් එමඟින් ස්වාධීන කොමිෂන් සභා ස්ථාපනය කිරීම සහ ප්‍රජාතන්ත්‍රවාදී ආයතන ව්‍යුහය ශක්තිමත් කිරීම ඇතුළු සාධනීය ප්‍රතිඵල රැසක් ලාංකීය සමාජයට ලැබී ඇති බවත් ජනාධිපතිරවයා පවසයි. ශ්‍රී ලංකාව නූතන යුගයක් කරා ගෙනයාමට 19 වැනි ව්‍යවස්ථා සංශෝධනය අවශ්‍යවූවක් බව එය ජනතාවගේ ජයග්‍රහණයක් බවත් ජනාධිපති මාධ්‍ය අංශය විසින් නිකුත් කළ නිවේදනයේ වැඩිදුරටත් සඳහන් වේ.", "URL": "https://lankatruth.com/si/?p=64793", "Category": "පුවත්", "Parent URL": null}