{"Source": "Lankatruth", "Timestamp": "November 2, 2020", "Headline": "කහතුඩුව බාබර්ගේ ආශ්‍රිතයින් 120කට PCR පරීක්ෂණ", "News Content": "කහතුඩුව ප්‍රදේශයේ සැලූන් ආයතනයක් පවත්වාගෙන යන කරනවෑමියෙකුට කොවිඩ් – 19 වෛරසය ආසාදනය වී ඇතැයි අනාවරණය වීමෙන් පසු ඔහුගේ ආශ්‍රිතයින් 120ක් පමණ හඳුනාගෙන ඔවුන් PCR පරීක්ෂණ සඳහා යොමු කිරිමට නියමිත බව කහතුඩුව සෞඛ්‍ය වෛද්‍ය නිලධාරී වෛද්‍ය ධනුක පද්මරාජ් මහතා සඳහන් කරයි. ඒ අනුව ඔවුන් අද (02) PCR පරීක්ෂණ සඳහා යොමු කිරීමට නියමිත ය. “කහතුඩුව ප්‍රදේශයේ සැලූනයක කරනවෑමියෙකු කොවිඩ් රෝගියෙක් බවට හඳුනාගත්තා. ඔහුගේ ආශ්‍රිතයින් ඉතාම අසීරුවෙන් සොයා ගත්තා. 120ක පමණ ප්‍රමාණයක්. ඒ 120ක ප්‍රමාණය මේ වනවිට නිරෝධායනයට ලක්වෙලා තියෙනවා. එම නිරෝධායනයට ලක්වෙන ආශ්‍රිතයින්ගෙන් රෝගයට ගොඳුරු වුවන් සොයාගැනීම සඳහා වන මෙහෙයුම ලෙස අද දින PCR පරීක්ෂාව සිදුකරනවා. අපි බලාපොරොත්තු වෙනවා අද PCR 150ක් පමණ කරන්න. සෞඛ්‍ය වෛද්‍ය කොට්ඨාසය තුළ පදිංචිව සිටින රෝගීන් ගණන 32යි. නමුත් මෙහෙ ඇඟලුම් කර්මාන්තශාලවල සහ අනෙකුත් තැන්වල කරන පරීක්ෂාවලදී මෙහෙ සේවය කරන පිටපළාත්වල පුද්ගලයනුත් එකතුව 39ක් වෙනවා.” යැයි මේ සම්බන්ධයෙන් අදහස් දක්වමින් වෛද්‍ය ධනුක පද්මරාජ් මහතා පැවසීය.", "URL": "https://lankatruth.com/si/?p=99210", "Category": "පුවත්", "Parent URL": null}