{"Source": "Lankatruth", "Timestamp": "November 29, 2019", "Headline": "මැතිවරණ කොමිසමේ සභාපති මහින්ද දේශප්‍රිය ඉල්ලා අස්වීමට ලිපි භාරදෙයි", "News Content": "මැතිවරණ කොමිසමේ සභාපති මහින්ද දේශප්‍රිය මහතා එම ධුරයෙන් ඉවත්වීම ප්‍රකාශකරමින් ජනාධිපතිවරයා වෙත ලිපියක් යොමුකර ඇතැයි කතානායක මාධ්‍ය අංශය නිවේදනයක් නිකුත් කරමින් සඳහන් කර තිබේ. ආණ්ඩුක්‍රම ව්‍යවස්ථා සභාවේ සභාපතිවරයා ලෙස මෙම ලිපියට ප්‍රතිචාරදක්වමින් කතානායකවරයා සඳහන් කර ඇත්තේ, මහින්ද දේශප්‍රිය මහතා තවදුරටත් එම ධුරයේ කටයුතුකිරීම සුදුසුය යන්න තම අදහස බවය. එසේම ජනාධිපතිවරණ කටයුතුවලදී මැතිවරණ කොමිසමේ සභාපතිවරයාගේ නායකත්වය ද මෙහිදී කතානායකවරයා අගය කර තිබේ. මැතිවරණ ක්‍රියාවලිය තුළ හඳුනාගෙන ඇති වැදගත් ප්‍රතිසංස්කරණ සිදු කිරිම සඳහාත්, ඉදිරියේදී එළඹන තීරණාත්මක මැතිවරණ ප්‍රශස්ත අන්දමින් මෙහෙයවීම සඳහාත් මැතිවරණ කොමිසන් සභාවේ සභාපති මහින්ද දේශප්‍රිය මහතාගේ මෙහෙයවීම ඉතා වැදගත් වනු ඇති බවත් එබැවින් තවදුරටත් එම ධුරයේ කටයුතුකිරීම සුදුසු බවත් කතානායකවරයාගේ අදහස වී තිබේ.", "URL": "https://lankatruth.com/si/?p=86366", "Category": "පුවත්", "Parent URL": null}