{"Source": "Lankatruth", "Timestamp": "January 8, 2021", "Headline": "දළදා මාලිගාවේ තාප්පයක් කඩා වැටේ", "News Content": "පවතින අධික වර්ෂාව හේතුවෙන් මහනුවර ශ්‍රී දළදා මාලිගාවේ ඓතිහාසික දිය අගලේ ආරක්ෂිත බැම්මේ විශාල කටසක් කඩා වැටී තිබේ. එම දිය අගලේ ආරක්ෂිත බැම්ම ශ්‍රී විෂ්ණු දේවාලය ඉදිරිපිටින් දිවෙන කොටසේ මීටර් 10 පමණ ප්‍රමාණයක් මෙලෙස කඩා වැටී ඇත. එහි තවත් එවැනිම කොටස් කඩාවැටීමේ අනතුරක්ද මතුව තිබේ. එමෙන්ම මහනුවර වැවරවුම මාර්ගයේ මෙන්ම අවට මාර්ගවල විශාල ගස් කඩා වැටී ඇත. ඇතැම් මාර්ගවල රථවාහන ධාවනයට බාධා එල්ලවී ඇති අතර දුරකථන සහ විදුලි රැහැන්ද කඩා වැටී තිබීම හේතුවෙන් එම සේවාවන් විසන්ධි වී තිබේ. එමෙන්ම මහනුවර නගර සීමාවේ උස් බිම් ආශ්‍රිතව පිහිටි හන්තාන, සුදුහුම්පල, පහවත්ත, දෙයියන්නේවෙල, බහිරවකන්ද, ප්‍රිම්රෝස් කන්ද, බූ වැලිකඩ, පිරිස්වත්ත හා තල්වත්ත වැනි ප්‍රදේශවල නිවාස මතට පස් කඳු හා ගස් කඩා වැටීමෙන් අලාභහානි රැසක් සිදුව තිබෙන බවද වාර්තා වේ.", "URL": "https://lankatruth.com/si/?p=107466", "Category": "පුවත්", "Parent URL": null}