{"Source": "Lankatruth", "Timestamp": "October 22, 2019", "Headline": "කිලෝ 5කට වැඩි රත්රන් තොගයක් පිට කිරීමට යාමේදී ගුවන් තොටුපළ සේවකයෙකු අල්ලයි", "News Content": "රුපියල් ලක්ෂ 410කට අධික රන් බිස්කට් තොගයක් නීති විරෝධීව කටුනායක ගුවන් තොටුපළෙන් පිටතට රැගෙන යාමට උත්සාහ කළ ගුවන් තොටුපළ තීරු බදු රහිත කඩ සාප්පු සේවකයෙකු රේගු නිලධාරීන් විසින් අත්අඩංගුවට ගෙන තිබේ. අද(22) උදෑසන පැමිණීමේ පර්යන්තයේදී සැකකරු අත්අඩංගුවට ගැනීමට රේගු නිලධාරීන් සමත්ව තිබේ. සැකකරු විදුලි උපකරණ භාණ්ඩ අලෙවි කරන සාප්පුවක සේවය කරන 26 හැවිරිදි, වත්තල ප්‍රදේශයේ පදිංචිකරුවෙකි. සැකකරු සිය පාදයක පාර්සල් 5ක අසුරන ලද රන් බිස්කට් තොගය ගම්ටේප් ආදාරයෙන් රඳවා පිටතට රැගෙන යාමට උත්සාහ කර ඇති අතර ග්‍රෑම් 100 බැගින් වූ රන් බිස්කට් 40ක් සහ කිලෝග්‍රෑම් 1යි ග්‍රෑම් 400ක් බර ස්වර්ණාභරණ තොගයක් ද පාර්සල් තුළ තිබී සොයාගෙන ඇත. සැකකරුගෙන් ප්‍රශ්න කිරීමේදී පවසා ඇත්තේ ගුවන් තොටුපළෙන් පිටතට ගෙනගොස් දීම සඳහා ගුවන් මගියෙකු තමාට මෙම රත්රන් තොගය ලබාදුන් බවත් ඩුබායි රාජ්‍යයේ සිටින ව්‍යාපාරිකයෙකු මෙය මෙහෙයවන බවත් ය. සිද්ධිය සම්බන්ධව වැඩිදුර විමර්ශන ගුවන් තොටුපළ රේගුව සිදුකරයි.", "URL": "https://lankatruth.com/si/?p=83700", "Category": "පුවත්", "Parent URL": null}