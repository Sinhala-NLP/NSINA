{"Source": "Lankatruth", "Timestamp": "December 21, 2018", "Headline": "ණයවලින් ප්‍රතිලාභයක් ලබා ගැනීමට නොහැකි නම් ආපසු ගෙවන්නේ කොහොමද ?", "News Content": "“ණය එපා කියන එක වැරදි තර්කයක්. ඒත් ගැටලුව වන්නේ ණය ගන්නේ කුමක් සඳහාද යන කාරණයයි. ආයතන ව්‍යුහය අනුවයි ණය ගැනීමේ වගවීම වෙනස් වෙන්නේ. ණය ගන්නා විටම අභියෝගයක් ඇති වෙනවා. ණයවලින් නැවත පෙරලා ප්‍රතිලාභයක් ලබා ගැනීමට නොහැකි නම් ආපසු ගෙවන්නේ කොහොමද කියන අභියෝගය ඇති වෙනවා. උදාහරණයක් විදිහට ණයක් අරගෙන නිවසේ විශාල සාදයක් පවත්වනවා නම් වන්නේ එවැන්නක්.” යැයි ශ්‍රී ජයවර්ධනපුර විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය අනිල් ජයන්ත මහතා මහතා සඳහන් කරයි. ඒ මහතා දිනපතා පුවත්පතකට සම්මුඛ සාකච්ඡාවක් ලබා දෙමින් මෙ බව ප්‍රකාශ කර ඇත. රම සම්මුඛ සාකච්ඡාව පහතින් පල වේ… “දේශපාලනමය අර්බුද තාවකාලික විරාමයක ලක්ෂණ පෙන්වමින් ඇත. නමුත් පවතින කුමන රජයයට වුවද මඟහැරිය නොහැකි ආර්ථිකමය අභියෝග රැසක් පිළිබඳව ප්‍රශ්නාර්ථයක් රට හමුවේ ඉතිරිව තිබේ. ණය අර්බුදයෙන් මිදීමට සහ දිගු කාලීන ආර්ථික සංවර්ධනයට අප, රටක් ලෙස කුමන දිශාවකට ගමන් කළ යුතුදැයි, ‘රැස’ සමඟ සංවාදයට එක් වූයේ ශ්‍රී ජයවර්ධනපුර විශ්වවිද්‍යාලයේ ජ්‍යෙෂ්ඨ කථිකාර්ය, ජාතික විද්වත් සංවිධානයේ ආර්ථික ප්‍රතිපත්ති සම්පාදක කමිටුවේ සභාපති, ආචාර්ය අනිල් ජයන්ත මහතා. පසුගිය අර්බුද සමයේ කියැවුණු ප්‍රධාන කාරණයක් තමා, ශ්‍රී ලංකාව ඉතිහාසයේ විශාලතම විදෙස් ණය පොලී වාරිකය ගෙවීමට ඇත්තේ එළැඹෙන වසරේ බව. අපි ලෝකෙට කොච්චර ණයද? ශ්‍රී ලංකාවේ දළ දේශීය නිෂ්පාදිතයෙන් 80%ක වැනි ප්‍රමාණයක් මේ වනවිට ණයයි. ට්‍රිලියන 13ක් විතර අපේ රටේ දළ දේශීය නිෂ්පාදිතය. එයින් ට්‍රිලියන 10ක් විතරම ණය. එයින් දේශීය හා විදේශීය ණය 50% – 50% බැගින් වගේ තියෙන්නේ. අපේ රටේ ණය පිළිබඳව විශ්ලේෂණාත්මක මතයක් ඉදිරිපත් කරලා නැති තරම්. ණය කියනකොටම අපට ඇති වෙන්නේ භයානක හැඟීමක්. ණය ගැනීම සුදුසුද නැද්ද කියන එකම ගැටලුවක් වෙලා. එදිනෙදා ජීවිතයේදී අපි ණය ගන්නවා. ණය ජීවිතයේ වැඩකටයුතු පහසු කරන්න අත්‍යවශ්‍ය වෙනවා. ඒ න්‍යායම ව්‍යාපාර ආයතනවලට, රාජ්‍යයකට, මෙන්ම වෙනත් සංවිධානයකට වුවත් අවශ්‍ය වෙනවා. ණය එපා කියන එක වැරදි තර්කයක්. ඒත් ගැටලුව වන්නේ ණය ගන්නේ කුමක් සඳහාද යන කාරණයයි. ආයතන ව්‍යුහය අනුවයි ණය ගැනීමේ වගවීම වෙනස් වෙන්නේ. ණය ගන්නා විටම අභියෝගයක් ඇති වෙනවා. ණයවලින් නැවත පෙරලා ප්‍රතිලාභයක් ලබා ගැනීමට නොහැකි නම් ආපසු ගෙවන්නේ කොහොමද කියන අභියෝගය ඇති වෙනවා. උදාහරණයක් විදිහට ණයක් අරගෙන නිවසේ විශාල සාදයක් පවත්වනවා නම් වන්නේ එවැන්නක්. මෙරට පත්වෙන රජයයන් නිරන්තරයෙන් පැවති රජයයන් ගත් ණය ගැන චෝදනා කරනවා. ඇත්තටම රාජ්‍යයක් ණය ගන්න එක වරදක්ද? රාජ්‍යයකදී ප්‍රධාන වශයෙන් රටේ ජාතික ආර්ථිකය ඉලක්ක කරගෙන ණය අදාළ ව්‍යාපෘතිවලට යොදවනවානම්, ඒ ව්‍යාපෘතිවලින් නිෂ්පාදනය වෙනවානම්, ණය ව්‍යාපෘති හරහා දිගු කාලීන ප්‍රතිඵල සලකා නිසි විදිහට යෙදෙව්වොත් ණය ගන්න එක වරදක් නෙවෙයි. නමුත් ප්‍රශ්නය වන්නේ අකාර්යක්ෂම, ඵලදායී නොවන ව්‍යාපෘතිවලට ණය ගැනීමට පාලකයන්ට ඉඩකඩ ලැබීමයි. නිසි ව්‍යාපෘති නොමැති කල, ලෝක බැංකුව හෝ ලෝකයේ ණය දෙන වෙනත් ආයතන ණය දෙන්නේ ඔවුන් අනුමැතිය දෙන ව්‍යාපෘති සඳහායි. ශ්‍රී ලංකාව විවිධ අවස්ථාවල ලබාගත් ණය සම්බන්ධයෙන් ඇති ඇත්ත ප්‍රශ්නය කුමක්ද? මේ යොදවා තිබෙන ණයවලින් අති විශාල ප්‍රමාණයක් ජාතික සැලැස්මකට අනුව ගත්ත ණය නෙවෙයි. ඒ නිසා තමයි පාලකයන් කලින් කලට කියන්නේ ගත්තු ණය ප්‍රමාණයවත් දන්නේ නෑ කියලා. ණය දෙන ආයතන කියපු ව්‍යාපෘති කරනවා, මහා භාණ්ඩාගාරයේ ගිණුම් ගත වී තිබෙනවා මෙච්චර ණය ප්‍රමාණයක් අරගෙන තිබෙනවා කියලා. සමහර ණය මහාභාණ්ඩාගාරයෙත් නොවන වෙන වෙන තැන්වල ගිණුම් ගත වී තිබෙනවා. ණය නිසා ඇතිවන ප්‍රධානම ගැටලුව ඒක තමයි. ණය ගැනීම නොවෙයි ප්‍රශ්නය, අරගත් ණය වැරදි විදිහට යෙදවීමත්, වැරදි ව්‍යාපෘතිවලට යෙදවීමත් යන ඒවායි. ඒ විදිහට අප ඉන්නේ විශාල ණය කන්දක හිර වෙලා. රටක් තමන්ට දැරිය හැකි විදෙස් ණය සීමාව සහ අංශ තීරණය කරගන්නේ කොහොමද? ණය ගැනීමේ නිශ්චිත ප්‍රතිශතයක් කියන්න බෑ. අපට ණය ආපසු ගෙවීමේ හැකියාව පවතින තාක්, ණය යෙදවීමෙන් අපට ප්‍රතිලාභ ලැබෙන තාක් ණය ප්‍රතිශතය වැඩි කරගත්තාට ප්‍රශ්නයක් නෑ. ආර්ථිකය පිළිබඳව දුර දකින, ආර්ථික කළමනාකරණයක් සමඟ ණය ගැනීමේ සීමාව තීරණය වෙන්නේ. ආර්ථික වශයෙන් ස්ථාවර චීනය, ජපානය, ඇමෙරිකාව, සිංගප්පූරුව වැනි රටවල දල දේශීය නිෂ්පාදිතය ඉක්මවා ණය ගන්නවා. එම රජයන්ට නැවත ණය ගෙවීමේ ශක්තිය තිබෙනවා වගේම ඔවුන් එම ණය යොදවන්නේ ඵලදායී කාරණයකටයි. සමහර රටවල් ආර්ථික අර්බුද වැනි අවස්ථාවලට යනකොට, ආර්ථික ප්‍රශ්න ඇතිවෙනකොට ලබා ගන්නා ණය ප්‍රමාණය පහළින් තබා ගැනීමට කටයුතු කරනවා. උදාහරණයක් ලෙස තායිලන්තය ආර්ථික අර්බුද දෙක තුනකදීම 60%ක පැවති ණය 10% මට්ටමක් දක්වා පහතට ගෙන ආවා. ණය කියන්නේ ආර්ථිකයක් දියුණු කරන්න තිබෙන උපක්‍රමයක්, එය නිවැරදිව යොදා ගතහොත් වාසිදායක ප්‍රතිඵල වැරදි ලෙස පරිහරණය කළොත් අයහපත් ප්‍රතිඵලත් ලැබෙනවා. පසුගිය ආණ්ඩුව මහා මාර්ග තැනීම වැනි ඒවාට ණය ගත්තා. ඇතැමකු කීවේ ණයවලින් එවැනි කටයුතුවල යෙදවීම ප්‍රතිඵලදායක නොවුණු බවයි. රාජ්‍ය වශයෙන් ණය ලබාගත යුත්තේ කුමන අරමුණු සඳහාද? ණය ගත යුත්තේ කුමකටද කියලා නිශ්චිත කාරණා නැහැ. රටක ජාතික ආර්ථික ප්‍රතිපත්තියක සකස් කර දුර දක්නා අරමුණු තබා ගත යුතුයි. දුරදක්නා සැලැස්මක් තිබෙනවානම් ඒ සැලසුම ක්‍රියාත්මක කිරීමට මූලධනයේ හිඟයක් තිබෙනවානම් ඒ සඳහා ණය ගත්තාට කමක් නෑ. ජාතික ආර්ථික ප්‍රතිපත්තියක් නැතුව ඒ ඒ මොහොතට ණය ගන්නවා. ණය දෙන රටවල් අපට උදවු කරනවා වගේ පෙනුනාට ඇත්තටම වෙන්නේ ඒ ඒ මුදල් අපේ රටේ ආයෝජනය කිරීමක්. අපට සැලැස්මක් නැති නිසයි ඒ අය ව්‍යාපෘති අරගෙන එන්නේ. මත්තල ගුවන්තොටුපොළ ජාතික ආර්ථිකයට සම්බන්ධ වෙන්නේ කොහොමද කියලා අපට කවුරුත් කීවේ නෑ. වරාය, අධිවේගී මාර්ග හදනකොට ජාතික ආර්ථිකයට බද්ධ වෙන්නේ කොහොමද කියලා සැලැස්ම අපි අතේ නෑ. හොඳ මහා මාර්ග පද්ධතියක් අවශ්‍ය වෙන්නේ ශ්‍රමය ඉක්මණින්ම රැස්කරන්නයි. දෙවැනියට භාණ්ඩ හැකි ඉක්මණින් හුවමාරු කර ගැනීමට. දකුණු අධිවේගි මාර්ගය වරායවල් අතර ඉක්මනින් සම්බන්ද වෙන්නත්, මිනිස් ශ්‍රමය ඉක්මනින් මාරු වෙන්නත් තිබෙන සැලසුම් මොනවාද? පසුගිය මාස දෙකක කාලයක් රටේ දේශපාලන තත්ත්වය ව්‍යාකූලව තිබුණේ. මේ අර්බුදය රටේ ආර්ථිකයට එල්ල කළ බලපෑම මොකක්ද? මෙය පැති දෙකකට තර්ක කරන්න පුළුවන් කෙනකුට. සංවිධිත ආර්ථික වැඩපිළිවෙළක් යටතේ දැලක් එලා තිබුණා නම් ඒ බලපෑම ඉතාම නරක විදිහට ඇති වෙන්න තිබුණා. නමුත් අපේ ආර්ථිකය දුවන්නේ එවැනි රටාවක නෙවෙයි. ඒ නිසා අති විශාල බලපෑමක් නොවුණත් ආර්ථිකයේ යම් යම් ක්ෂේත්‍රවලට කෙටි කාලීන මෙන්ම දිගුකාලීන අර්බුද ඇති වුණා. උදාහරණයක් ලෙස සංචාරක කර්මාන්තයට සුදුසු කලාපයක් ලෙස නමක් දිනාගෙන සිටියා. මේ අර්බුදයත් එක්ක සංචාරකයකයන් ශ්‍රී ලංකාවට යොදාගෙන තිබුණු සංචාර අත්හිටෙව්වා. කෙටි කාලීන අර්බුදයක් නිර්මාණය වන මොහොතකදී ව්‍යාපාරිකයන් ආයෝජකයන් අවස්ථාවදීව හැසිරෙන්න ගත්තා. මේ දින පනහ තුළ රේගුවෙන් තහනම් කර තිබුණු ඩොලර් නිදහස් කරගෙන තිබුණා. මේ අර්බුදය හමුවේ තමන්ගේ පෞද්ගලික වාසියක් ලබාගන්න උත්සාහ කළා. මේ විදිහට පැති ගණකින් අර්බුද නිර්මාණය වුණා. සාමාන්‍ය අයවැයක් ගෙන ඒමට නොහැකි වූ පසුබිමක ඉදිරිපත්වන මේ ‘අතුරු සම්මත ගිණුම’ කුමක්ද? අතුරු සම්මත ගිණුම හරහා ඊළඟ වර්ෂයට අයවැයක් ඉදිරිපත් කිරීමට නොහැකි වූ විට ඉදිරි මාස තුනක් සඳහා ගිය වසරේ අයවැයෙන් හතරෙන් පංගුවක් වෙන් කරගන්න පුළුවන්. අයවැයක් ඉදිරිපත් වෙන තුරුයි මේ කාර්ය කරන්නේ. අතුරු සම්මත ගිණුමකදී ප්‍රාග්ධන වියදම් සඳහා මුදල් වෙන් කරන්නේ නෑ. ඊළඟ මාස දෙකේ පුනරාවර්තන වියදම් සහ මේ වනතුරු පවත්වාගෙන ආ කටයුතු අර්බුදයක් නොවී පවත්වාගෙන යෑමට තමයි මුදල් ප්‍රතිපාදන වෙන්කරගන්නේ සාමාන්‍යයෙන්. ඔබ නියෝජනය කරන සංවිධාන දිගින් දිගටම නිෂ්පාදන ආර්ථිකයක් ගැන කතා කරනවා. එහිදී ප්‍රමුඛතාව හිමිවිය යුතු නිෂ්පාදන ක්ෂේත්‍ර ලෙස හඳුනාගෙන ඇත්තේ මොනවාද? ජාතික විද්වත් සංවිධානය ලෙසත් අප මෙය සාකච්ඡා කළා. අපේ රටේ අනන්‍යතාව, අපේ හැකියාව, තාක්ෂණය දෙස බැලූ විට අපට කෘෂිකාර්මික පසුබිමක් තිබෙන්නේ. කෘෂිකාර්මික පදනම තිබුණාට කෘෂිකර්මාන්තයෙන් උකහාගත යුතු ඵලය අරගෙනත් නෑ. ඒකට සම්බන්ධවෙන කර්මාන්තත් බිහිවෙලත් නෑ. කෘෂිකර්මාන්තය පදනම් වුණු කර්මාන්ත ජාලයක් හැදිය යුතු බවට ජාතික විද්වත් සංවිධානය හඳුනා ගත්තා. කෘෂි කාර්මික භෝගය ලෙසම නිෂ්පාදනය අවසන් කරනවා වෙනුවට තාක්ෂණයත් භාවිත කරගෙන අපනයන නිෂ්පාදන, කල් තබා ගැනීම වැනි නිෂ්පාදන කිරීමේ හැකියාවන් හඳුනාගත්තා. ස්වභාවික සම්පත්, ඛණිජ වැලි වැනි ස්වභාවික සම්පත් ආශ්‍රිතව අපේ රටේ ආර්ථික ක්‍රියාවලියට දායක කරගත හැකියි. ඒ වගේ අපේ රටේ අතහැර දමා ඇති අපට අනන්‍ය වූ කර්මාන්ත නැවත ප්‍රතිසංස්කරණයට. ලෝක වෙළෙඳපොළේ ඉල්ලුමට ගැළපෙන භාණ්ඩ නිෂ්පාදනය කළ හැකි බවත් හඳුනාගත්තා. විශ්ව සැපයුම් ජාලයට සම්බන්ධ වෙමින් නිෂ්පාදනය කළ හැක්කේ මොනවාද යන්න සොයා බලා ඒවා නිපදවිය හැකියි. රැකියා වියුක්තියට විසඳුම් සෙවීමටත් හැකියි ඒ හරහා. ආර්ථීක සංවර්ධනයේදී ඔබ යෝජනා කරන දිගු කාලීන උපාය මාර්ග ගැන යමක් කිව්වොත්….? ආණ්ඩු තර්ක කරන්නේ අපට සාපේක්ෂව හොඳට ආර්ථිකය හසුරුවන්න පුළුවන් කියන එකයි. ඒත් මේ යන පීල්ල නිවැරදි නෑ. මේ තියෙන්නේ එක කණ්ඩායමකට ප්‍රතිලාභ ලැබෙන පීල්ලක්. සම්පත් නිසි ලෙස පාවිච්චි වෙන්නේ නෑ. ලැබෙන ප්‍රතිලාභ සාධාරණ ලෙස ගලාගෙන යන්නේ නෑ. වෙළෙඳ අමාත්‍යාංශයෙන් කැමතියි ඉක්මනට බඩු ටිකක් ආනයනය කරලා එතැනින් පෞද්ගලික ප්‍රතිලාභ ලබා ගන්න. එනිසා මුලින්ම අපේ රටේ මානව හා භෞතික සම්පත් නිසි ආකාරයෙන් කළමනාකරණය වෙලාද කියලා බැලිය යුතුයි. විදේශ වෙළෙඳපොළ ඉලක්ක කරගත් විදෙස් වෙළෙඳපොළේ වටිනාකම් බිහිකරන නිෂ්පාදන ඇති කළ යුතුයි. කුළු බඩු නිෂ්පාදනය සරල උදාහරණයක්. ඒවගේම ලංකාවේ මිනිසුන්ගේ බුද්ධි මට්ටම ලෝකයෙන් ඉහළම තැන තිබෙන බව හඳුනාගෙන තිබෙනවා. ඒත් රට ඇතුළේ එහෙම දෙයක් නෑ. හරි සැලසුමකට අධ්‍යාපන ප්‍රතිපත්තිය හැදුවොත් ශ්‍රම ඉල්ලුමට සම්පූර්ණ කරන්න පුළුවන් ලෝක මට්ටමින්.” සංවාදය [රසිකා හේමමාලි] රැස", "URL": "https://lankatruth.com/si/?p=65637", "Category": "ආර්ථික පුවත්", "Parent URL": null}