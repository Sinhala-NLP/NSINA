{"Source": "Lankatruth", "Timestamp": "November 2, 2019", "Headline": "මැතිවරණ නීතිය කඩකළ පොහොට්ටුවේ ගුරුවරු දෙදෙනෙක් අත්අඩංගුවට", "News Content": "කැකිරාව කලාප අධ්‍යාපන කාර්යාලයේ පැවැති තැපැල් ඡන්ද භාවිත කිරීමේ මධ්‍යස්ථානය තුළ ඡායාරූප හා වීඩියෝ ගත කළ පොහොට්ටු පක්ෂයේ වෘත්තීය සමිතියක සාමාජික ගුරුවරුන් දෙදෙනෙකු අද (01) පස්වරුවේ කැකිරාව පොලිසිය විසින් අත්අඩංගුවට ගෙන තිබේ. ඡන්ද මධ්‍යස්ථාන භාර නිලධාරීන් විසින් කර ඇති පැමිණිල්ලක් අනුව කැකිරාව පොලිස් ස්ථානයේ නිලධාරීන් විසින් සැකකාර ගුරුවරු දෙදෙනා අත්අඩංගුවට ගැනීමට පොලිසිය කටයුතු කර ඇත. අත්අඩංගුවට පත් සැකකරුවන් සිය තැපැල් ඡන්දය භාවිත කිරීමට පැමිණී අවස්ථාවේ එම ඡන්ද මධ්‍යස්ථානය තුළ ඡායාරූප හා වීඩියෝ දර්ශන ලබා ගෙන ඇති බව පොලිසිය කියයි. සැකකරුවන් සතුව තිබූ ජංගම දුරකතන දෙකක්ද වැඩිදුර විමර්ශණ කටයුතු සඳහා සිය භාරයට ගැනීමට පොලිසිය කටයුතු කර තිබේ. මෙලෙස සැකපිට පොලිස් අත්අඩංගුවට පත්ව ඇත්තේ කැකිරාව අධ්‍යාපන කලාපයට අයත් පාසල් දෙකකට අනියුක්තව කටයුතු කරන ගුරුවරුන් දෙදෙනෙකු වන අතර ඔවුන් අවුරුදු 30 හා 31 යන වයස්වල පසුවන්නෝ බව පොලිසිය කියයි. සැකකරුවන් කැකිරාව දිසා මහේස්ත‍්‍රාත් අධිකරණය වෙත ඉදිරිපත් කිරීමට නියමිත ය. මෙම වරද වසර හතරක් සිර දඬුවම් ලබාදිය හැකි වරසක් යැයි මැතිවරණ කොමිසමේ සභාපති මහින්ද දේශප්‍රිය මහතා පසුගියදා මාධ්‍ය වෙත ප්‍රකාශ කර සිටින ලදී. පොහොට්ටු පක්ෂයේ නායකයන්ට මෙන්ම එහි සාමාජිකයන්ටද රටේ නීතියට අවනතව, ප්‍රජාතන්ත්‍රවාදී ලෙස කටයුතු කිරීමට ඇති නොහැකියාව මේ අවස්ථාවේද පෙන්නුම් කරමින් තිබෙන බවත් විශේෂයෙන් ගුරුවන් ලෙස මෙලෙස හැසිරීම රටේ අනාගතය භාරගැනීමට සිටින ශිෂ්‍ය පරම්පරාවටද ලබාදෙන නරක ආදර්ශයක් බවත් දේශපාලන විශ්ලේෂකයෝ මෙන්ම සමාජ විශ්ලේෂකයෝද අවධාරණය කරති.", "URL": "https://lankatruth.com/si/?p=84593", "Category": "පුවත්", "Parent URL": null}