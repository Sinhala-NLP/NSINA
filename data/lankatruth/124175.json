{"Source": "Lankatruth", "Timestamp": "October 5, 2021", "Headline": "13 වන සංශෝධනය කඩිනමින් ක්‍රියාත්මක කරනවා… දෙමළ ඩයස්පෝරාවටත් එන්න කිව්වා… ඉන්දීය විදේශ ලේකම් හමුවේ ජනපති කියයි", "News Content": "ශ්‍රී ලංකාවට පැමිණ සිටින ඉන්දීය විදේශ ලේකම් ශ්‍රී හර්ෂ් වර්ධන් මහතා අද (05) ගෝඨාභය රාජපක්ෂ ජනාධිපතිවරයා හමුවිය. ඒ ජනාධිපති ලේකම් කාර්යාලයේදීය. එහිදී 13 සංශෝධනයේ දුර්වලතා මෙන්ම ශක්තීන් හඳුනාගෙන ක්‍රියාත්මක වීමේ කඩිනම් අවශ්‍යතාවය ජනාධිපතිවරයා විසින් ඉන්දීය විදේශ ලේකම්වරයාට පෙන්වා දී තිබේ. රටින් බැහැරව ගිය දෙමළ ජනතාවට යළි පැමිණීමට සුදුසු වාතාවරණය සකස් කිරීම තමන්ගේ අපේක්ෂාව බවත් රජයේ වැඩ වැඩපිළිවෙළ සාර්ථක කර ගැනීමට දෙමළ ඩයස්පෝරාවට තමන් විවෘතව ආරාධනා කළ බවත් ජනාධිපතිවරයා එහිදී සඳහන් කර ඇත. දෙරටේ භූගෝලීය පිහිටීම පිළිබඳ තමන්ට පැහැදිලි අවබෝධයක් ඇති හෙයින් ඉන්දියාවේ ආරක්ෂාවට තර්ජනයක් වන ආකාරයේ කිසිදු ක්‍රියාවකට ශ්‍රී ලංකාව යොදාගැනීමට ඉඩ තබන්නේ නැති බවද චීනය සමග ඇති සබඳතාවය සම්බන්ධව කිසිදු සැකයක් ඇතිකර නොගන්නා ලෙසද කියා සිටි තිබේ. ත්‍රිකුණාමලය තෙල් ටැංකි පිළිබඳ පවතින තත්වය දෙරටටම සුබදායී ලෙස නිරාකරණය කිරීමේ වගකීම විෂයභාර අමාත්‍යවරයාට පැවරූ ඔබ කියා තිබෙන ජනාධිපතිවරයා දෙරට අතර විදුලි බල හුවමාරුවකටද එහිදී අවධානය යොමු කර ඇත. ඉන්දියාවේ අග්‍රාමාත්‍යවරයාට මෙරට නිල සංචාරයකටත් ගෝඨාභය රාජපක්ෂ මහතා විසින් ආරාධනා කර තිබේ.", "URL": "https://lankatruth.com/si/?p=124175", "Category": "පුවත්", "Parent URL": null}