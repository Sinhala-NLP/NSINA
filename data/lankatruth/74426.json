{"Source": "Lankatruth", "Timestamp": "May 22, 2019", "Headline": "ඥානසාර හිමිට ජනාධිපති සමාව", "News Content": "සය වසරක සිර දඬුවම් නියමවීමෙන් බන්ධනාගාර ගත කෙරුණු ගලගොඩඅත්තේ ඥානසාර හිමිට ජනාධිපති සමාව ලබාදීමේ ලිපියට ජනාධිපති මෛත්‍රිපාල සිරිසේන මහතා අත්සන් තබා ඇතැයි වාර්තා වේ. අධිකරණයට අපහාස කිරීම ඇතුලු චෝදනා හතරකට වරදකරුවීමෙන් ඥානසාර හිමිට වසර 19ක බරපතල වැඩ සහිත සිරඳඩුවම් නියම වූ අතර එය වසර 6කින් ගෙවී යන පරිදි ලිහිල් කෙරිණි. පසුගිය වෙසක් පොහෝදින සිරකරුවන් 762කට ජනාධිපති පොදු සමාව ලබාදීමෙන් අනතුරුව බන්ධනාගාර රෝහලේ ප්‍රතිකාර ලබමින් සිටින ඥානසාර හිමියන් බැහැදැකීමට ජනාධිපතිවරයා ගොස් තිබූ අතර එහිදී සිදුවූ සාකච්ඡාවකින් අනතුරුව ජනාධිපතිවරයා මෙම තීරණය ගෙන ඇතැයි වාර්තා වේ. පසුව ජනාධිපති ලේකම්වරයා විසින් ඊයේ(21) බන්ධනාගාර මූලස්ථානයෙන් ඥානසාරහිමි සම්බන්ධව වාර්තාවක් කැඳවා තිබූ අතර එම වාර්තාවට අනුව සිරගතව සිටි කාලය අතරතුර පැවති චර්යාව සළකාබලා ජනාධිපතිවරයා මෙම තීරණයට එළඹ ඇතැයි වාර්තා වේ. ඒ අනුව හෙට පස්වරු 3.00ට ඥානසාර හිමියන් බන්ධනාගාරයෙන් රැගෙනයාම සිදුවන බව බොදුබල සේනා සංවිධානය පවසයි. මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන් කිරීමේ නඩුව 2016 වසරේ ජනවාරි 25 වැනිදා හෝමාගම මහේස්ත්‍රාත් අධිකරණයේ විභාගයට ගත් අවස්ථාවේ එම නඩුවේ පැමිණිලිකාරියක වන සන්ධ්‍යා එක්නැලිගොඩ මහත්මියට අධිකරණ භූමියේදී බැණ තර්ජනය කිරීම සම්බන්ධයෙන් පසුගිය වසරේ ජුනි 14 වැනිදා ඥානසාර හිමියන්ට මාස 06ක සිර දඩුවම් නියම කෙරුණි. ඉන් දින 08කට පසු උන්වහන්සේ එම තීන්දුවට එරෙහිව හෝමාගම මහාධිකරණයට ඉදිරිපත් කළ අභියාචනයක් සලකා උන්වහන්සේව ඇප මත මුදාහැරුණි. එසේ සිටියදී ඥානසාර හිමියන් හෝමාගම මහේස්ත්‍රාත් අධිකරණය තුළදී අධිකරණයට අපහාස වන අයුරුන් හැසිරීමේ චෝදනාව මත අභියාචනාධිකරණය උන්වහන්සේට වසර 19ක සිර දඩුවමක් වසර 06කින් ගෙවී යන පරිදි පසුගිය වසරේ අගෝස්තු 08 වැනිදා නියම කළේය.", "URL": "https://lankatruth.com/si/?p=74426", "Category": "පුවත්", "Parent URL": null}