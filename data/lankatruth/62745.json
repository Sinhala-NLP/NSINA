{"Source": "Lankatruth", "Timestamp": "November 6, 2018", "Headline": "ඇමරිකානු කොංග්‍රස් මණ්ඩල මැතිවරණය අද", "News Content": "ඇමරිකානු කොංග්‍රස් මැතිවරණය අද(06) පැවැත්විය. ඇමරිකාවේ වත්මන් ජනාධිපති ඩොනල්ඩ් ට්‍රම්ප් ජනාධිපතිවරයාගේ පාලන කාලයෙන් අර්ධයක් ගතවෙද්දී ඇමරිකානු මහජන නියෝජිත සභාවට සහ සෙනෙට් මණ්ඩලයට මහජන නියෝජිතයන් පත් කර ගැනීම සිදුවන අතර ඊට අදාල මැතිවරණය අද පැවැත්විණි. පොදුවේ මෙම සභාවන් කොංග්‍රස් මණ්ඩලය ලෙස හැඳින්වෙන අතර අද දිනයේ පැවති මැතිවරණය උණුසුම් මුහුණුවරක් ගත් බව විදෙස් මාධ්‍ය වාර්තා කරයි. මහජන නියෝජිත සභාවේ ආසන 435ක් සහ සෙනෙට් අසුන් 100ක් අතුරින් 35ක් සඳහා පැවැත්වෙන මෙම මැතිවරණය ඩොනල්ඩ් ට්‍රම්ප් ජනාධිපතිවරයාගේ ඉදිරි වසර 2ක කාලය සඳහා තීරණාත්මක බලපෑමක් ඇතිකරයි. මෙම මැතිවරණ සමය වර්ගවාදය හා නීති විරෝධී සංක්‍රමණික අර්බුධ ඇමරිකාවේ කරලියට පැමිණි කාල වකවානුවක යෙදී තිබේ. ඇමරිකානු ජනාධිපති ඩොනල්ඩ් ට්‍රම්ප්ගේ මැතිවරණ ප්‍රචාරක දැන්වීම් තුළ ද මේ සම්බන්ධ ක්‍රියාමාර්ගයන් ප්‍රධර්ශනය කර තිබූ බවත් අවසන් මොහොතේ එම දැන්වීම් ඉවත් කර ගැනීමට ඔහු කටයුතු කර ඇති බවත් විදෙස් මාධ්‍ය වැඩිදුරටත් වාර්තා කර තිබුණි. කෙසේ වෙතත් ට්‍රම්ප් අනවසර සංක්‍රමණිකයන් පිළිබඳ දැඩි නීති ක්‍රියාත්මක කළේය. මෙම ක්‍රියාමාර්ග මැතිවරණයේ දී කුමන බලපෑමක් ඇතිකරයි ද යන්න බොහෝ දෙනෙකුගේ අවධානයට ලක්ව ඇතැයි වාර්තා වේ.", "URL": "https://lankatruth.com/si/?p=62745", "Category": "විදෙස් පුවත්", "Parent URL": null}