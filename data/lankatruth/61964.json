{"Source": "Lankatruth", "Timestamp": "October 26, 2018", "Headline": "ඇවන්ගාඩ් මුදලාලිට එරෙහි නඩුව විභාගයට දින දෙයි", "News Content": "ඇවන්ගාඩ් සමාගමේ සභාපති නිශ්ශංක සේනාධිපති සහ රක්නා ලන්කා ආරක්ෂක සමාගමේ හිටපු සභාපති විශ්‍රාමික මේජර් ජනරාල් පාලිත ප්‍රනාන්දු යන අයට එරෙහිව පවරා ඇති නඩුව නොවැම්බර් මස 09දා විභාගයට ගැනීමට කොළඹ මහාධිකරණය නියෝග කර තිබේ. රුපියල් ලක්ෂ 355ක මුදලක් අල්ලසක් වශයෙන් ලබා දීමේ සහ ලබා ගැනීම සම්බන්ධයෙන් ඔවුන්ට චෝදනා එල්ල වී තිබේ. එහිදී අධි චෝදනා 47කින් සමන්විත චෝදනා පත්‍රය විත්තිකරුවන් වෙත මීට පෙර භාර දී තිබිණි. අධි චෝදනා 47ක් යටතේ ඔවුන්ට එරෙහිව අල්ලස් කොමිෂන් සභාව කොළඹ මහාධිකරණයේ නඩු පවරා තිබිණි. රජයේ නිලධාරියකු ලෙසට කටයුතු කළ රක්නා ලන්කා ආරක්ෂක සමාගමේ හිටපු සභාපති විශ්‍රාමික මේජර් ජනරාල් පාලිත ප්‍රනාන්දු මහතා අවස්ථා හතකදී මුදල් ලබා ගෙන ඇති බවත් මෙම නඩුව ලේඛන ගත සාක්ෂි මත පදනම් වන බවත් රජයේ නීතිඥවරයා විසින් මීට පෙර අධිකරණයට දන්වා තිබිණි. විත්තිකරුවන් මෙම වරද 2012 සහ 2014 අතර කාලය තුළ සිදුකර ඇති බවත් අල්ලස් පනතේ 17, 19, 21 සහ 25 වගන්ති යටතේ වරදවල් සිදුකර ඇති බවට මෙම අධි චෝදනා මගින් අල්ලස් කොමිෂන් සභාවේ අධ්‍යක්ෂක ජනරාල්වරයා චෝදනා කර සිටියි.", "URL": "https://lankatruth.com/si/?p=61964", "Category": "පුවත්", "Parent URL": null}