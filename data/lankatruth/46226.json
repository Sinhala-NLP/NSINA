{"Source": "Lankatruth", "Timestamp": "January 15, 2018", "Headline": "මෛත්‍රීගේ මූලික අයිතිවාසිකම් පෙත්සමකුත් විසිවෙයි", "News Content": "දෙහිඅත්තකණ්ඩිය ප්‍රාදේශිය සභාව සඳහා තමන් ඉදිරිපත් කළ නාමයෝජනා පත්‍රය ප්‍රතික්ෂේප කිරීමට එරෙහිව ශ්‍රී ලංකා නිදහස් පක්ෂය මඟින් ඉදිරිපත් කළ මුලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණයට අද (15) නියම කර තිබේ. අදාළ පෙත්සම අගවිනිසුරු ප්‍රියසාද් ඩෙප්ත්, සිසිර ද අබෘ සහ නලින් පෙරේරා යන විනිසුරු හමුවේ සළකා බලන ලදී. අදාළ නාමයෝජනා පත්‍රය ශ්‍රි ලංකා නිදහස් පක්ෂයේ මහලේකම්වරයා විසින් නම් කළ නිසි බලධරයෙකු වෙත බාර දි නොමැති බැවින් එය එය මැතිවරණ නීතියට පටහැනි ක්‍රියාවක් බව පෙත්සමට විරුද්ධව මුලික විරෝධතා ඉදිරිපත් කරමින් නීතිපතිවරයා වෙනුවෙන් පෙනීසිටි රජයේ නීතිඥවරිය පෙන්වා දී ඇත. එමෙන්ම අදාළ නාමයෝජනා පත්‍රයට එරෙහිව පෙත්සම්කරුවන් ඉදිරිපත් කර තිබෙන්නේ මුලික අයිතිවාසිකම් පෙත්සමක් බැවින් එය නීතිය ඉදිරියේ පවත්වාගෙන යෑමට නොහැකි බවද රජයේ නීතිඥවරිය පෙන්වා දී තිබේ. ඉදිරිපත් වු කරුණු සළකා බැලූ ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ල පෙත්සම විභාගයට ගැනීමට තරම් සුදුසු පදනමක් නොමැති බව ප්‍රකාශ කරමින් පෙත්සම මෙලෙස විභාගයට නොගෙන ප්‍රතික්ෂේප කර ඇත.", "URL": "https://lankatruth.com/si/?p=46226", "Category": "පුවත්", "Parent URL": null}