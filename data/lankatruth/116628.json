{"Source": "Lankatruth", "Timestamp": "May 20, 2021", "Headline": "කොවිඩ් නියුමෝනියා තත්වයට පත්වූ 1000ක් රෝහල්වල… ඉදිරි සති තුනක හතරක කාලය තුළ ඉතා දරුණු වේවි… විශේෂඥ වෛද්‍ය ආනන්ද විජේවික්‍රම", "News Content": "කොවිඩ් නියුමෝනියා තත්වයට පත්වූ රෝගීන් 1000කට වැඩි ප්‍රමාණයක් මේ වනවිට දිවයින පුරා රෝහල්වල ප්‍රතිකාර ලබමින් සිටින බවත් මේ අවස්ථාවේදී කොවිඩ් මර්දනයට ගත හැකි සියලු ක්‍රියාමාර්ග නොගත්තොත් ඉදිරි සති තුනක හතරක කාලය තුළ ඉතා දරුණු ව්‍යසනකාරී තත්වයක් මතු විය හැකි බවත් ජාතික බෝ වන රෝග විද්‍යායතනයේ අධ්‍යක්‍ෂ, කායික රෝග විශේෂඥ වෛද්‍ය ආනන්ද විජේවික්‍රම රජයේ ප්‍රවෘත්ති දෙපාර්තමේන්තුවේදී පැවති මාධ්‍ය හමුවක් අමතමින් පවසයි. ශ්‍රී ලංකාව අද වනවිට ඉතා අවදානම් සහගත තීරණාත්මක අවස්ථාවක පසුවන බවද ඔහු අවධාරණය කරයි. කොවිඩ් නියුමෝනියාව ඇතිවන අයගෙන් මියයන්නේ ඉතා අඩු සංඛ්‍යාවක් බවත් රෝහල් ගත වනවිට නිව්මෝනියාව උත්සන්න වී තිබීම, වයස අවුරුදු 60ට වැඩිවීම හා වෙනත් රෝගාබාධ තිබීම වැනි අවස්ථාවලදී රෝගියා මියයාමට අවස්ථාවක් තිබෙන බවත් අවධාරණය කළේය. මෙම වයිරසය පහසුවෙන් මැරෙන වයිරසයක් බවත් නිතර දෑත් පිරිසිඳු කිරීම, නිසි ලෙස මුහුණු ආවරණ පැළඳීම, දුරස්ථභාවය පවත්වාගැනීම, ජනතාව ගැවසෙන තැන් මගහැරීම මගින් ඉන් ආරක්ෂා විය හැකි බවද වෛද්‍යවරයා පවසයි.", "URL": "https://lankatruth.com/si/?p=116628", "Category": "කොවිඩ් -19 (කොරෝනා ) පුවත්", "Parent URL": null}