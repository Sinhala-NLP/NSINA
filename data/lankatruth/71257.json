{"Source": "Lankatruth", "Timestamp": "March 30, 2019", "Headline": "පිස්තෝල එරාජ්ට එරෙහි නඩුවේ තීන්දුව මැයි 17 ප්‍රකාශයට", "News Content": "මහින්ද රාජපක්ෂ පාලන සමයේ හම්බන්තොට මාගම්පුර වරායේ නිරීක්ෂණ චාරිකාවකට එක් වූ පාර්ලිමේන්තු මන්ත්‍රිවරුන් ඇතුළු පිරිසකට 2014.04.17 වන දින හම්බන්තොට වරාය පරිශ්‍රයේදී එල්ල කළ ප්‍රහාරය සම්බන්ධයෙන් වූ නඩුවේ විභාගය අවසන් කරමින් ඊට අදාල නියෝගය මැයි මස 17 වන දින ප්‍රකාශයට පත් කරන බව හම්බන්තොට මහාධිකරණ විනිසුරු තාමර තෙන්නකෝන් මහතා ඊයේ (29) ප්‍රකාශ කර තිබේ. මහාධිකරණ විනිසුරුවරයා මේ බව පැවසුවේ මෙම සිදුවීමට අදාල නඩු විභාගය විවෘත අධිකරණයේදී ඊයේ කැඳවූ අවස්ථාවේදීය. නඩු විභාගය පැවතී ඊයේ දින පැමිණිල්ලේ දේශණ හා විත්තියේ දේශණ පවත්වා නඩුවේ විභාගය අවසන් කෙරුණි. මෙහිදි පැමිණිල්ල වෙනුවෙන් අතිරේක සොලිස්ටර් ජනරාල් දිලීප පීරිස් මහතා දේශණය පැවැත් වූ අතර විත්ති පාර්ශ්වය වෙනුවෙන් ජනාධිපති නීතිඥ යූ ආර් ද සිල්වා මහතා දේශණය පැවැත්විය. එක්සත් ජාතික පක්ෂයේ පාර්ලිමේන්තු මන්ත්‍රීවරුන් වන අජිත් පී පෙරේරා, අජිත් මාන්නප්පෙරුම, නලින් බණ්ඩාර, ඉරාන් වික්‍රමරත්න හා ආර්. යෝගරාජන් යන මහත්වරුන් ඇතුළු කණ්ඩායමක් කොළඹ සිට දකුණේ නිරීක්ෂණ චාරිකාවකට සහභාගි වු අතර එහිදී ඔවුන් පිරිසට හම්බන්තොට වරාය පරිශ්‍රයෙන් පිටව යන අවස්ථාවේ බිත්තර හා ගල් මුල් ප්‍රහාරයක් එල්ලවූ අතර හම්බන්තොට නගාරාධිපතිවරයා පිස්තෝලයක් ඇතැතිව මන්ත්‍රීවරුන් සිටි බස් රථය පසු පස හබා එමින් බිය ගැන්වීම් ඇතුළු චෝදනා 29ක් යටතේ නඩු පවරා තිබේ. මෙම සිද්ධියට අදාලව එවකට හම්බන්තොට හිටපු නගරාධිපති එරාජ් රවීන්ද්‍ර, ප්‍රේමසිරි පරණමාන, තුවාන් රම්සාන්, මදූෂ නිලාන් හා බිංදු ශ්‍රි වර්ණසිංහ යන විත්ති කරුවන් 05 දෙනෙකුට එරෙහිව චෝදනා 29ක් යටතේ නඩු විභාගය පැවැත්විණි. මෙහිදී මන්ත්‍රීවරුන් හා මාධ්‍යවේදීන් කිහිප දෙනෙකුද සිද්ධියට අදාලව මහාධිකරණය හමුවේ සාක්ෂි ලබා දිම සිදු කෙරුණි. දෙපාර්ශ්වයේම එකඟතාවය අනුව ඉතා කෙටි කලක් තුළ නඩු විභාගය පවත්වා තීන්දුව ප්‍රකාශයට පත් කිරීමට තීරණය කෙරුණි. එකළ හම්බන්තොට හිටපු නගරාධිපති එරාජ් රවීන්ද්‍ර මහතා මෙවර මෛත්‍රී පිල සමග එක්ව කටයුතු කළ අතර මෙවරද ඔහු හම්බන්තොට නගර සභාවේ නගරාධිපතිවරයාය.", "URL": "https://lankatruth.com/si/?p=71257", "Category": "පුවත්", "Parent URL": null}