{"Source": "Lankatruth", "Timestamp": "May 22, 2017", "Headline": "ඇමති මණ්ඩල සංශෝධනය මෙන්න – මාරපනට යළිත් ඇමති ධුරයක්", "News Content": "අද (22) සිදුවීමට නියමිත ඇමති මණ්ඩල සංශෝධනයේදී මුදල් ඇමති රවි කරුණානායක, විදේශ කටයුතු ඇමති මංගල සමරවීර, ජනමාධ්‍ය ඇමති ගයන්ත කරුණාතිලක ඇතුළු වත්මන් ඇමතිවරු කිහිප දෙනෙකුගේම ඇමති ධුරවල වෙනසක් සිදු වීමට නියමිත බව වාර්තා වේ. ඒ අනුව වත්මන් මුදල් ඇමති රවී කරුණානායක මහතාට විදේශ කටයුතු අමාත්‍ය ධුරය හිමිවන අතර එම ඇමති ධුරයේ කටයුතු කළ මංගල සමරවීර මහතාට මුදල් හා ජනමාධ්‍ය ඇමති ධුරය හිමිවීමට නියමිත ය. මේ වනවිට ජනමාධ්‍ය හා පාර්ලිමේන්තු කටයුතු ඇමති ධුරයේ කටයුතු කළ ගයන්ත කරුණාතිලක මහතාට ඉඩම් ඇමති ධුරය හිමිවීමට නියමිත ය. මීට අමතරව නියෝජ්‍ය ඇමතිවරු කිහිපදෙනෙකුගේ අමාත්‍යාංශවල වෙනසක් සිදු වීමට නියමිත බවද වාර්තා වේ. මෙහිදී විශේෂයෙන් කලක් පොලීසිට භාරව කටයුතු කරමින් සිට පසුව ඇමති ධුරය අහිමි වූ තිලක් මාරපන මහතාටද නැවත ඇමති ධුරයක් පිරිනැමීමට නියමිත බවද වාර්තා වේ. තිලක් මාරපන මහතා වත්මන් මෛත්‍රී – රනිල් ආණ්ඩුවේ පොලීසිය භාරව ඇමතිවරයාව සිටියදී ප්‍රශ්නගත ඇවන්ගාඩ් සමාගම වෙනුවෙන් නීතීඥ සහාය ලබා දෙමින් පෙනී සිටි බවට පාර්ලිමේන්තුවේදී අනාවරණය වීම මත සමාජයෙන් පැවති දැඩි බලපෑම හමුවේ ඔහුට ඇමති ධුරයෙන් ඉවත්වීමට සිදු විය. කෙසේ නමුත් මේ වනවිට වාර්තාවන්නේ ඔහුට නැවතත් අද දින සිදු කරන ඇමති මණ්ඩල සංශෝධනයේදී නව ඇමති ධුරයක් පිරිනැමීමට සූදානමක් පවතින බව ය.", "URL": "https://lankatruth.com/si/?p=34731", "Category": "පුවත්", "Parent URL": null}