{"Source": "Lankatruth", "Timestamp": "January 5, 2023", "Headline": "බොරතෙල් නැව්වල ප්‍රමාද ගාස්තු ඩොලර් මි.15ක් ගෙවන්න වෙලා", "News Content": "පසුගිය සැප්තැම්බර් මාසයේ 20වැනිදා සිට මේ දක්වා කාලය තුළ ගෙන් වූ බොරතෙල් නැව් තුනට අදාළ මුදල් නොගෙවීම හේතුවෙන් ප්‍රමාද ගාස්තු වශයෙන් අද (05දා) දිනය වනවිට ඩොලර් මිලියන 15ක මුදලක් ගෙවීමට සිදුව ඇති බව වාර්තා වේ. බොරතෙල් නැව් දෙකක් ගොඩබා තිබුණත්, බොරතෙල්වලට අදාළ මුදල් නොගෙවීම නිසා ප්‍රමාද ගාස්තු ගෙවීමට සිදුව තිබෙන බවත්, අනෙක් නැව මහ මුහුදේ තිබෙන නිසා ප්‍රමාද ගාස්තු ගෙවීමට සිදුව තිබෙන බවත් පැවසේ. මෙම නැව් තුන සඳහා බොරතෙල් වෙනුවෙන් ඩොලර් මිලියන 230ක පමණ මුදලක් ගෙවීමට ඇති බවත් අදාළ මුදල් ගෙවීම ප්‍රමාද කරන සෑම දිනයක් වෙනුවෙන්ම ඩොලර් හාරලක්‍ෂ පනස්දහසක ($450,000) මුදලක් ප්‍රමාද ගාස්තු වශයෙන් ගෙවීමට සිදුවන බවත් අනාවරණය වේ. මෙරට මුහුදු සීමාවට පසුගිය වසරේ සැප්තැම්බර් 20වැනිදා පැමිණි බොරතෙල් නැව දින 55ක් මහ මුහුදේ නවතා තිබූ අතර එම නැව ගොඩබා මේ වනවිට දින 55ක් ගත වී තිබේ. අනෙක් නැව් දෙක නොවැම්බර් 30වැනිදා මෙරට මුහුදු සීමාවට පැමිණ ඇති අතර දැනට ගොඩබා තිබෙන නැව දින 14ක් මහ මුහුදේ නවතා තිබී ඇත. මේ අතර පසුගිය 16වැනිදා ආරම්භ කළද පසුගිය කාලයේදී ප්‍රමිතියෙන් තොර බොරතෙල් පිරිපහදු කිරීම් නිසා පිරිපහදුව කාර්මික දෝෂවලට ලක් වී ඇති බවත් මෙතෙක් ප්‍රමිතියෙන් යුත් ඩීසල්, පෙට්‍රල්, නැප්තා ඉන්ධන සකස් නොවන බවත් අනාවරණය වේ.", "URL": "https://lankatruth.com/si/?p=143504", "Category": "ආර්ථික පුවත්", "Parent URL": null}