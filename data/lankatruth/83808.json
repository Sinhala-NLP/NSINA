{"Source": "Lankatruth", "Timestamp": "October 24, 2019", "Headline": "නාමල් රාජපක්ෂට එරෙහි තවත් මුදල් විශුද්ධිකරණ නඩුවක් ලබන පෙබරවාරියට කල් යයි", "News Content": "පාර්ලිමේන්තු මන්ත්‍රීවරයෙකු ලෙස කටයුතු කරමින්, අයථා ලෙස රුපියල් මිලියන 15ක මුදලක් උපයා එය එන්.ආර්. කන්සල්ටන්සි සමාගමේ ආයෝජනය කිරීම තුළින් මුදල් විශුද්ධිකරණය වැලැක්වීමේ පණත යටතේ චෝදනා එල්ලවී ඇති පාර්ලිමේන්තු මන්ත්‍රී නාමල් රාජපක්ෂ මහතා ඇතුළු විත්තිකරුවන් සිව් දෙනෙකුට එරෙහි නඩුව ලබන පෙබරවාරි මස 27 වැනිදා තෙක් කල් තබා තිබේ. සිද්ධියට අදාල පැමිණිල්ල අද(24) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවා තිබූ අතර එහිදී පොලිස් මූල්‍ය අපරාධ විමර්ශන කොට්ඨාසය අධිකරණය දන්වා ඇත්තේ, මේ සම්බන්ධ විමර්ශන අවසන් කර එම වාර්තා නීතිපතිවරයාගේ උපදෙස් ලබාගැනීමට යොමුකර ඇති බවය. නීතිපති උපදෙස් මෙතෙක් ලැබී නොමැති බව පොලිස් මූල්‍ය අපරාධ විමර්ශන කොට්ඨාසය වැඩිදුරටත් අධිකරණය හමුවේ සඳහන් කර තිබේ. ඒ අනුව අදාල නඩුව ලබන වසරේ පෙබරවාරි මස 27 වැනිදා තෙක් කල් තැබීමටත් එදිනට නීතිතිවරයාගේ උපදෙස් සම්බන්ධව අධිකරණය දැනුවත් කරන ලෙසත් මහේස්ත්‍රාත්වරිය නියෝග කර ඇත. පාර්ලිමේන්තු මන්ත්‍රීවරයෙකු ලෙස කටයුතු කරමින් රුපියල් මිලියන 30 මුදලක් අයතා ලෙස උපයා එය ගවර්ස් කෝපරේට් සමාඟමේ ආයෝජනය කිරීම තුළින් මුදල් විශුද්ධිකරණය කර ඇතැයි ද තවත් චෝදනාවක් නාමල් රාජපක්ෂ ඇතුළු 6 දෙනෙකුට එරෙහිව පවතී. එම නඩුව ද පසුගිය 14 වැනිදා, ලබන වසරේ පෙබරවාරි මස 10 වැනිදා දක්වා කල් තබා ඇත.", "URL": "https://lankatruth.com/si/?p=83808", "Category": "පුවත්", "Parent URL": null}