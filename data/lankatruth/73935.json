{"Source": "Lankatruth", "Timestamp": "May 16, 2019", "Headline": "ඌව ‌වෙල්ලස්සට සවියක් වන හරිත සවිය ඇරඹේ", "News Content": "ජනතා විමුක්ති පෙරමුණේ බදුල්ල දිස්ත්‍රික් දිරිය පුරවැසි සමිති බලමණ්ඩලය හා ඇමරිකා එක්සත් ජනපදයේ වෙසෙන ශ්‍රී ලාංකිකයන් ගොඩනැඟූ එතෙර අපි සංවිධානයේ මැදිහත්වීමෙන් බදුල්ල දිස්ත්‍රික්කයේ මීමැසි පාලන ව්‍යාපෘති ගම්මාන පිහිටුවීම මැයි 9 වන දින සිට ආරම්භ කරන ලදී. හරිත සවිය නමින් මෙම ව්‍යාපෘතිය හඳුන්වා දෙන අතර බදුල්ල දිස්ත්‍රික්කයේ ප්‍රාදේශීය ලේකම් කොට්ඨාස 15 ඉලක්ක කර ගනිමින් එක් ප්‍රාදේශීය ලේකම් කොට්ඨාසයකට එක් ගම්මානය බැගින් මීමැසි පාලන ව්‍යාපෘතිය සඳහා තෝරා ගන්නා බව ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතාඅප වෙත පැවසීය. මෙම ව්‍යාපෘතිය යටතේ පළමු මීමැසි පාලන ගම්මානය ලෙස රිදීමාලියද්ද ප්‍රාදේශීය ලේකම් කොට්ඨාසයේ ඔරුබැඳිවැව තරුණ ව්‍යාපාර ගම්මානයේදී හරිත සවිය නමින් සමිතියක් පසුගිය මැයි 9 වන දින පිහිටුවන ලදී.  මෙම ගම්මානයෙන් මී මැසි පාලනය සඳහා පවුල් පහළොවක් තෝරාගත් අතර ඔවුන් ගේ මූලිකත්වයෙන් පිහිටුවන ලද මෙම සමිතිය ගොඩ නැගීම සඳහා ජනතා විමුක්ති පෙරමුණේ බදුල්ල දිස්ත්‍රික් දිරිය පුරවැසි සමිති බලමණ්ඩලයේ සභාපති සමන්ත විද්‍යාරත්න මහතාත්, මෙම ව්‍යාපෘතියේ බදුල්ල දිස්ත්‍රික් සම්බන්ධීකාරක සමීර බණ්ඩාර මහතාත්, සහභාගී වූ අතර තරුණ ව්‍යාපාර ගම්මානයේ ව්‍යාපෘති සම්බන්ධීකාරක වන සංජීව සමන් කුමාර මහතා ද මෙම මොහොත ට සහභාගි විය.  මෙහිදී පැමිණ සිටි ජනතාව දැනුවත් කරමින් කතා කළ සමන්ත විද්‍යාරත්න මහතාමෙම ව්‍යාපෘතිය බදුල්ල දිස්ත්‍රික්කයේ ප්‍රාදේශීය ලේකම් කොට්ඨාස පහ ලොවෙහි ගම්මාන 15ක ව්‍යාප්ත කරන බවත්, එහි පළමු ගම්මානය මෙම ගම්මානය බවත් ,‍ බදුල්ල දිස්ත්‍රික්කයේ පවුල් 250 මෙම ව්‍යාපෘතිය සඳහා සම්බන්ධ කර ගන්නා බවත් , මෙම ව්‍යාපෘතියේ මූලික අරමුණ දුප්පත්කමින් අගතැන්පත් ඌව පළාතේ බදුල්ල දිස්ත්‍රික් ගොවි පවුල් 250 ක අතිරේක ආදායම් මාර්ගයක් ලෙස මී මැසි පාලනය ප්‍රවර්ධනය කිරීම බවත් පැවසීය. මී මැසි පාලනය සඳහා ගොවි ජනතාව යොමු වීම තුළින් අතිරේක ආදායම් මාර්ගයක් සපයා ගැනීමට අමතරව පරිසර හිතකාමී මෙන්ම පාරිසරික මිතුරු කෘෂිකර්මාන්තය සඳහා මී මැසි පාලනය උපකාරී වන බවත්, කෘෂිකාර්මික ප්‍රදේශවල මී මැස්සන් වැඩිපුර ගැවසීමෙන් ස්වභාවිකව පරාගනය තුළ අස්වැන්න, ඵලදාව වැඩිකර ගැනීමටත් හැකියාව ලැබෙන අතර, යම් යම් කෘමි උවදුර මැඩ පවත්වා ගැනීමටත් හැකියාව ලැබීමත්, මානසික තෘප්තියක් ගෙන දෙමින් විනෝදාංශයක් ලෙසද සැහැල්ලුවෙන් කළ හැකියි කාර්යයක් බවත් පැහැදිලි කළ ඔහු පසුගිය 2018 වසරේ ලංකාවට අවශ්‍ය මී පැණි ප්‍රමාණය නිපදවා ගැනීමට නොහැකි වූ බැවින් විදේශයන්ගෙන් මීපැණි කිලෝ දෙලක්ෂ හතළිස් දාහක්( 240000) ශ්‍රී ලංකාවට ආනයනය කර ඇති බවත් පැවසීය.  සාර්ථක ලෙස මී මැසි පාලනයට යොමු වීමෙන් මීමැසි පෙට්ටියකින් වසරකට මී පැණි කිලෝ 12 ක අස්වැන්නක් නෙළා ගත හැකි බවත් , අද වන විට ශ්‍රී ලාංකා වෙළෙඳ පොළේ මී පැණි බෝතලයක් රුපියල් 1500ක වැනි මුදලකට අලෙවි කර ගැනීමේ හැකියාවක් පවතින බවත් පැහැදිලි කළ ඔහු එක් පවුලක් මී මැසි පෙට්ටි තුන හතරක් තම ගෙවත්තේ තබාගැනීමෙන් වාර්ෂිකව සැලකිය යුතු ආදායමක් උපයා ගැනීමට මෙය උපකාර වන බවත් පැහැදිලි කළේය. මෙම ව්‍යාපෘතිය යටතේ පළමු අදියරේ දී එක් පවුලක් සඳහා මී මැසි පෙට්ටියක් හා හා ඊට අදාළ දුම් ඉසින , පැණි නිස්සාරණ මැෂිම ඇතුළු උපකරණ කට්ටල ලබා දෙන බවත් ගම්මාන මට්ටමෙන් පුහුණු පන්ති හා ප්‍රායෝගික පුහුණුවක් ලබාදීමට සැලසුම් කර ඇති බවත්, මෙම ඉදිරි මාස 6 තුළ පවුල් 250 සඳහා මෙම උපකරණ හා පුහුණුවීම් ලබාදී මී මැසි ජනපද අවම වශයෙන් 250 ස්ථාපිත කිරීමට කටයුතු කරන බවත් පැවසීය. මෙම ව්‍යාපෘතියට අමතරව හරිත සවිය ගම්මාන පිහිටවමින් කාබනික කෘෂිකර්මාන්තය සඳහා ජනතාව යොමු කිරීමේ වැඩපිළිවෙලක්ද ක්‍රියාත්මක කිරීමට සැලසුම් කරමින් තිබෙන බව සමන්ත විද්‍යාරත්න මහතා ප්‍රකාශ කළේය. කාබනික ගෙවතු ආරම්භ කරමින් වස විසෙන් තොර ආහාර ගොවි පවුල් සඳහන් නිපදවා ගැනීමේ වැඩ පිළිවෙළකට පළමුව ගොවි ජනතාව පුරුදු කිරීම මෙහි අරමුණ බවත්, ඒ සඳහා ගොවි ජනතාවට අවශ්‍ය බීජ පොහොර බෙහෙත් හා උපකරණද පුහුණුවීම් ද ලබා දීමට සැලසුම් කරන බවත් ප්‍රකාශ කළේය.  මෙම හරිත සවිය ව්‍යාපෘතිය සඳහා අනුග්‍රහකත්වය ඇමරිකා එක්සත් ජනපදයේ වෙසෙන ශ්‍රී ලාංකික හිතවතුන් හා හා ඔවුන් ගෙන් සැදුම්ලත් එතෙර අපේ සංවිධානයන් ලබාදීම මේ සඳහා මහත් පිටුබලයක් වී ඇති බවයි මේ මොහොතේ ඇමරිකාවේ වෙසෙන ශ්‍රී ලාංකික හිතවතුන් එතෙර අපේ සංවිධානයට තමාගේ විශේෂ ස්තූතිය පිරිනමන බවත් සමන්ත විද්‍යාරත්න මහතා පැවසීය.  මේ අතර හරිත සවිය මී මැසි ගම්මාන පිහිටුවීමේ දෙවැනි ගම්මානය වැලිමඩ ප්‍රාදේශීය ලේකම් කොට්ඨාසයේ අඹේවෙල ගම්මානයේදී පසුගිය මැයි එකොළොස්(11 ) වැනි දින සිදු කරන ලදී. එහිදී එම ගම්මානයෙන් පවුල් 18 මීමැසි පාලන ව්‍යාපෘතිය සඳහා තෝරා ගනු ලැබීය. මෙම ගම්මානයේ ප්‍රධාන සම්බන්ධීකාරක ලෙස එච්.එම්.කරුණාරත්න මහතා තෝරා ගනු ලැබීය.", "URL": "https://lankatruth.com/si/?p=73935", "Category": "පුවත්", "Parent URL": null}