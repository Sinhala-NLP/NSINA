{"Source": "Lankatruth", "Timestamp": "December 18, 2019", "Headline": "නිශ්ශංක සේනාධිපතිට සහ පාලිත ප්‍රනාන්දුට එරෙහිව නඩු පැවරීමට, අල්ලස් කොමිසම ලබාගත් අනුමැතියන් විත්තිකාර පාර්ශ්වයට භාරදෙයි", "News Content": "ගාලු වරායට නුදුරු මුහුදේ ඇවන්ගාඩ් නෞකාව තුළ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධව නඩු පැවරීමට, අල්ලස් කොමිසමේ කොමසාරිස්වරුන් විසින් ලබාදී ඇති ලිඛිත අනුමැතියන්ට අදාල ලේඛන අද(18) අධිකරණය හමුවේ විත්තිකාර පාර්ශ්වයේ නීතීඥවරුන් වෙත ලබාදී ඇත. මෙම අවි ගබඩාව පවත්වාගෙන යාමේ සිද්ධිය සම්බන්ධව රක්නා ලංකා ආරක්ෂක සමාඟමේ හිටපු සභාපති විශ්‍රාමික යුධ හමුදා මේජර් ජනරාල් පාලිත ප්‍රනාන්දු සහ ඇවන්ගාඩ් සමාගමේ සභාපති නිශ්ශංක යාපා සේනාධිපති යන අයට එරෙහිව අල්ලස් කොමිසම විසින් නඩු පවරා ඇති අතර එලෙස නඩු පැවරීමට අල්ලස් කොමිසමේ කොමසාරිස්වරුන් විසින් ලිඛිත අනුමැතියක් ලබාදී තිබේදැයි විත්තිකරුවන් වෙනුවෙන් පෙනීසිටි නීතීඥවරුන් පසුගිය නඩුවාරයේ දී විමසා සිට ඇත. එසේ අනුමැතියක් ලබාදී ඇත්නම් ඒවා අධිකරණය හමුවේ ඉදිරිපත් කරන ලෙස අල්ලස් කොමිසමට නියෝගයක් නිකුත් කරන්නැයි විත්තියේ නීතීඥවරුන් අධිකරණයෙන් ඉල්ලා සිට ඇත. ඒ අනුව එම ලේඛන අද අල්ලස් කොමිසමේ නීතීඥවරිය විසින් අධිකරණය හමුවට ඉදිරිපත් කර ඇත. එම ලේඛන පරීක්ෂා කිරීමෙන් පසු නැවත විභාගයට ගැනීම ලබන ජනවාරි මස 20 වැනිදා සිදුකෙරන බව මෙහිදී මහාධිකරණ විනිසුරුවරයා තීන්දු කළේය. එදින රිමාන්ඩ් භාරයේ පසුවන විත්තිකාර නිශ්ශංක යාපා සේනාධිපති මහතා අධිකරණය හමුවට ඉදිරිපත් කිරීමට පියවර ගන්නා ලෙසද විනිසුරුවරයා විසින් බන්ධනාගාර අධිකාරිවරයාට නියෝග කරන ලදී. ගාලු වරායට නුදුරු මුහුදේ ඇවන්ගාඩ් මැරිටයිම් සර්විසස් සමාගමට අවි ගබඩාවක් පවත්වාගෙන යාම සඳහා අවශ්‍ය නීතිමය කටයුතු සිදුකරදීම වෙනුවෙන් එම සමාගමේ සභාපති නිශ්ශංක යාපා සේනාධිපති විසින් රක්නා ලංකා ආරක්ෂක සමාගමේ හිටපු සභාපති විශ්‍රාමික යුධ හමුදා නිලධාරී මේජර් ජනරාල් පාලිත ප්‍රනාන්දු මහතාට රුපියල් ලක්ෂ 355ක මුදල් අල්ලස් ලබාදී ඇතැයි චෝදනා කරමින් ඔවුන් දෙදෙනාට අල්ලස් ලබාදීම සහ ලබාගැනීම යටතේ මෙම නඩුව ගොනුකර තිබේ.", "URL": "https://lankatruth.com/si/?p=87461", "Category": "පුවත්", "Parent URL": null}