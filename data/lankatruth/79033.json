{"Source": "Lankatruth", "Timestamp": "August 12, 2019", "Headline": "ආණ්ඩු විරෝධී උද්ඝෝෂණ හේතුවෙන් හොංකොං ගුවන් තොටුපළේ වැඩ නවතයි", "News Content": "ආණ්ඩු විරෝධී උද්ඝෝෂණ හේතුවෙන් හොංකොං ජාත්‍යන්තර ගුවන් තොටුපළේ සියළුම ගුවන් ගමන් නවතා දැමීමට හොංකොං රජයට සිදුව ඇතැයි විදෙස් මාධ්‍ය සඳහන් කරයි. හොංකොංහි චීන පාලනයට එරෙහිව සිදුකෙරෙන ජනතා විරෝධතා සඳහා ගුවන් තොටුපළ සහ ගුවන් සේවා කාර්ය මණ්ඩල සේවකයන් ද එක්ව ඇත. මේ හේතුවෙන් ගුවන් තොටුපළේ කටයුතු මුළුමනින්ම පාහේ අඩාල වී ඇති අතර අද(12) පස්වරු 6.00න් පසු නික්මීමට නියමිතව තිබූ ගුවන් වාර 160ක් පමණ අවලංගු කිරීමට ද බලධාරීන්ට සිදුවිය. ලෝකයේ කාර්ය බහුලතම ගුවන් ප්‍රවාහන මධ්‍යස්ථානයක් ලෙස හොංකොං ගුවන් තොටුපළ හැඳින්වෙන අතර ආණ්ඩු විරෝධී උද්ඝෝෂණ ව්‍යාපාර ගුවන් තොටුපළේ මෙහෙයුම් කටයුතුවලට බාධා වන අයුරින් උත්සන්න වී තිබේ. විරෝධතාකරුවන් විසිරුවා හැරීමට එරට පොලීසිය කඳුළු ගෑස් ප්‍රහාර ද එල්ල කරන බව විදෙස් මාධ්‍ය වාර්තා කර ඇත.", "URL": "https://lankatruth.com/si/?p=79033", "Category": "විදෙස් පුවත්", "Parent URL": null}