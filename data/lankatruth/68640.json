{"Source": "Lankatruth", "Timestamp": "February 20, 2019", "Headline": "මන්නාරම් සමූහ මිනී වලේ අස්ථි සාම්පලවල කාල නිර්ණ වාර්තාව අද අධිකරණයට", "News Content": "මන්නාරම් සමූහ මිනී වලෙන් ලබාගත් අස්ථි සාම්පලවල කාබන් කාල නිර්ණ වාර්තාව අද(20) මන්නාරම් මහේස්ත්‍රාත් අධිකරණයට ඉදිරිපත් කිරීමට නියමිතව ඇත. පසුගිය ජනවාරි මස 25 වැනිදා මන්නාරම සමූහ මිනීවලෙන් ලබාගත් අස්ථි සාම්පල 6ක්, ඇමරිකාවේ ෆ්ලොරිඩාහි පිහිටි බීටා ඇනලිටික්ස් ආයතනය වෙත යැවූ අතර එම සාම්පල 6න් 5ක කාල නිර්ණ වාර්තාවේ ඊ පිටපතක් පසුගිය 15 වැනිදා මෙරටට ලැබිණි. එම වාර්තාව අද අධිකරණයට ඉදිරිපත් කරන බව විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා පසුගිය දා පැවසීය. 6 වන සාම්පලයට අයත් කාල නිර්ණ වාර්තාව මෙතෙක් ලැබී නොමැත. මේ වන විට මන්නාරම සමූහ මිනිවලෙන් මිනිස් සිරුරු 323කට අයත් අස්ථි කොටස් සොයාගෙන ඇති අතර ඉන් 314ක් ගොඩගෙන තිබේ. ඒ අතර ළමුන් 28 දෙනෙකුගේ අස්ථි කොටස් ද වන බව වාර්තා වේ. අධිකරණයට ඉදිරිපත් කිරීමෙන් අනතුරුව කාල නිර්ණ වාර්තාව ප්‍රසිද්ධ ලේඛනයක් බවට පත්වනු ඇත. මෑත කාලයට අයත් අස්ථි කොටස් බවට සනාථ වී ඇත්නම්, අතුරුදන්ව ඇති බවට පැමිණිලි ඉදිරිපත්ව ඇති ඥාතීන්ගේ DNA සමඟ සැසඳා බැලීමක් සිදුකරන බව ජනාධිපති නීතීඥ සාලිය පීරිස් මහතා පසුගිය දා පැවසීය.", "URL": "https://lankatruth.com/si/?p=68640", "Category": "පුවත්", "Parent URL": null}