{"Source": "Lankatruth", "Timestamp": "December 1, 2022", "Headline": "මේ රටේ කතා කිරීමේ නිදහස අපිට දීල තියෙන්නේ රනිල්ගේ අම්ම අප්ප නෙවෙයි – නීතීඥ හර්ශන නානායක්කාර", "News Content": "මේ රටේ කතා කිරීමේ නිදහස අපිට දීල තියෙන්නේ රනිල්ගේ අම්ම අප්ප නොවේ යැයි ජාතික ජන බලවේගයේ ජාතික විධායක සභික නීතීඥ හර්ශන නානායක්කාර පැවසීය. ඔහු මේ බව පැවසූවේ මේ වනවිට පැවැත්වෙමින් තිබෙන රට විකුණන, ජනතාව මර්දනය කරන, ජනපීඩක ආණ්ඩුවට එරෙහි ජන බල විරෝධතා රැලිය අමතමිණි. “අද මේ වනවිට අපි පත්වෙලා ඉන්න තත්වය පිළිබඳව අටුවා ටීකා අවශ්‍ය නැහැ. අවශ්‍ය වෙන්නේ කුස්සියට ගිහිල්ලා කෑම ටිකක් කන්න පුළුවන්ද කියලා බලන එක විතරයි. මේ වනවිට රටේ ආර්ථිකය මුළුමනින්ම වැටිලා. දරුවන් මන්දපෝෂණයෙන් පෙළෙනෙවා. යුනිසේෆ් ආයතනයේ වාර්තා අනුව උග්‍ර ආහාර හිගයකින් මිනිස්සු ඉන්නවා ලක්ෂ 57ක් පමණ. ඒකෙන් ලක්ෂ 23ක් විතර ළමයි. මෙවන් තත්වයක් යටතේ, රස්සාවල් නැතිවෙලා. ආදායම අඩුවෙලා. විනාශ වෙච්ච රටක්. එම ගැටළු සම්බන්ධයෙන් මිනිස්සු කතාකරනකොට, තමන්ගේ වේදනාව ප්‍රකාශ කරනකොට, තමන්ගේ විරෝධය ප්‍රකාශ කරනකොට රනිල් වික්‍රමසිංහ මොකක්ද කියන්නේ? අරගල කරන්න එපා. ගෝටාබයත් කිව්වා අපි ඇහුවෙනම් නැහැ. අරගල කළොත් හදිසි නීතිය දානවා. හමුදාව දානවා. පොලිසිය දානවා. දැන් අපි පයින් ආවා කවුරුත් අපිව නැවැත්තුවේ නැහැ. අපේ පොලිසිය, අපේ හමුදාව අපේ රටේ නීතිය අනුව කටයුතු කරයි. මේ රටේ තියෙනවා නීතියක් ඒක තමයි අපේ ව්‍යවස්ථාව. අපිට තියෙනවා කතා කිරීමේ නිදහසක්. ඒ අපේ ව්‍යවස්ථාපිත කතාකිරීමේ නිදහස අපිට දීල තියෙන්නේ රනිල්ගේ අම්ම අප්ප නෙවෙයි. ඒක ජනතාව සටන් කරලා ගත්ත ව්‍යවස්ථාමය අයිතියක්. ඒ අයිතිය අපිට පාවිච්චි කරන්න පුළුවන්. අපිට ඕනනම් රනිල් වික්‍රමසිංහට හූ තියන්නත් පුළුවන්. ඒක එයාට නවත්වන්න බැහැ. ඒක අපේ භාෂණයේ නිදහස. එයා කොහොමද ඒක නවත්වන්නේ.” යැයිද ඔහු එහිදී තවදුරටත් පැවසීය.", "URL": "https://lankatruth.com/si/?p=142570", "Category": "පුවත්", "Parent URL": null}