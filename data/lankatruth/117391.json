{"Source": "Lankatruth", "Timestamp": "May 31, 2021", "Headline": "යුරෝ 300ක් නිසා ෆින්ලන්ත අගමැතිනියට විමර්ශනයක්", "News Content": "ජනතා බදු මුදල් භාවිතා කරමින්, පවුලේ සාමාජිකයන් සමඟ උදෑසන ආහාර ලබා ගත් බවට ෆින්ලන්ත අගමැතිනී සන්නා මරීන්ට එල්ල වී ඇති චෝදනාව සම්බන්ධයෙන් එරට පොලිසිය විමර්ශනයක් ආරම්භ කර තිබේ. අගමැතිනිය මාසයක් පුරා සිය පවුලේ අය සමඟ, අග්‍රාමාත්‍ය නිල නිවසේ (කෙසරෙන්ටා මන්දිරයේ) උදේ ආහාර ලබා ගෙන ඇත්තේ ජනතා බදු මුදලින් යැයි අනාවරණය කළේ ෆින්ලන්තයේ ‘එැල්ටෝලැටි’ නමැති ටැබ්ලොයිඩ් සඟරාව විසිනි. එම සඟරාවට අනුව, අගමැතිනිය මාසයක කාලයක් උදෑසන ආහාර සඳහා වියදම් කර ඇති මුදල යූරෝ 300 (රුපියල් 72,431 ක් පමණ) කි. මෙම හෙළිදරව් කිරීමත් සමඟ ෆින්ලන්ත පොලිසිය පසුගිය 28 වැනි දින ඒ පිළිබඳව විමර්ශනයක් ආරම්භ කර ඇත. එරට නීතිය අනුව බදු ගෙවන්නන්ගේ මුදල් මෙසේ අගමැතිනියගේ ආහාර සඳහා වැය කිරීම සම්පූර්ණයෙන් ම නීති විරෝධි බව පැවසේ. චෝදනාව සම්බන්ධයෙන් අගමැතිවරිය වරදකරු බවට ඔප්පු වුවහොත් මෙම මුදල යළි රජයට ගෙවීම අනිවාර්යය වන අතර, ඇයට නියම වන දඩුවම නඩු විභාගයකින් අනතුරුව තීරණය වනු ඇතැයි මේ සම්බන්ධයෙන් අදහස් පළකරන ෆින්ලන්ත නීති විශාරදයෝ පවසා ඇත. මේ සම්බන්ධයෙන් ට්විටර් පණිවිඩයක් තබමින් අගමැතිවරිය ප්‍රකාශ කර ඇත්තේ තමන් කිසිදු මිලදී ගැනීමක් සිදු කර නොමැති බවත්, ඒ සියලු මිලදී ගැනීම් සිදු කර ඇත්තේ අග්‍රාමාත්‍ය කාර්යාලය සහ සේවකයින් විසින් බවත්ය. කාරණය පැහැදිලි වන තෙක් නැවත මිලදී ගැනීම් සියලුම ප්‍රසම්පාදනය අත්හිටුවන ලෙසය. සන්නා මරීන් නියෝජනය කරන්නේ සමාජ ප්‍රජාතන්ත්‍රවාදී පක්ෂයයි. 1985 වසරේ උපන් ඇය මේ වනවිට 35 වන වියෙහි පසුවන අතර අග්‍රාමාත්‍ය ධුරයට පත් වූයේ 2019 දෙසැම්බරයේය. 2020 වසරේදීවිවාහ වු අගමැතිවරියට සිඟිති දියණියක ද සිටී. පක්ෂ නායකත්වය හිමිකර ගනිමින්, අග්‍රාමාත්‍ය ධුරයට පත්වීමට පෙර, ප්‍රවාහන සහ ජන සන්නිවේදන ඇමැතිවරිය ලෙස කටයුතු කර ඇති අතර ෆින්ලන්ත ජනතාවගේ විශේෂආකර්ශනයක් දිනා ගැනීමට ඇය සමත්ව සිටී.", "URL": "https://lankatruth.com/si/?p=117391", "Category": "විදෙස් පුවත්", "Parent URL": null}