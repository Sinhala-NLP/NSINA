{"Source": "Lankatruth", "Timestamp": "September 30, 2022", "Headline": "යුක්‍රේන පළාත් 4ක් රුසියාවට ඈඳාගනී", "News Content": "රුසියානු හමුදා විසින් යටත් කර ගනු ලැබුනු යුක්රේනයට අයත් පළාත් 4ක් රුසියාවට ඈඳාගැනීමට තීරණය කිරීම සම්බන්දයෙන් රුසියානු ජනාධිපති ව්ලැදිමීර් පුටින් නිල වශයෙන් නිවේදනයක් නිකුත් කිරීමට නියමිත බව වාර්තා වෙයි. අද (30) මොස්කව් අගනුවර රතු චතුරස්‍රයේ ඉදිකළ දැවැන්ත වේදිකාවක සිට රුසියානු වේලාවෙන් සවස 3ට පමන ජනාධිපතිවරයා මෙම නිවේදනය නිකුත් කිරීමට සූදානමක් ඇති බව විදෙස් මාධ්‍ය වාර්තා කර තිබුණි. ඒ අනුව රුසියාව විසින් යුක්‍රේනයේ අත්කරගත් ප්‍රදේශ වන නැගෙනහිර යුක්රේනයේ ලුහාන්ස්ක්, ඩොනෙස්ක් යන පළාත් ද දකුණු යුක්රේනයේ සැපරිස්සායා සහ කෙර්සෝන් යන පළාත් 04 මෙලෙස රුසියාවට අයත් ප්‍රදේශ ලෙස නම් කිරීමට නියමිත බව වාර්තා වේ. පසුගියදා යුක්‍රේනයට අයත්ව තිබී යටත් කරගත් මෙම ප්‍රදේශවල රුසියාව සමඟ එක් වීමට කැමැත්ත විමසමින් ජනමත විමසුම් පැවැත්වුණු අතර එහිදී වැඩි දෙනාගේ මනාපය වී ඇත්තේ රුසියාව සමඟ එක් වීමට කැමැති බවයි. යුක්රේනයට අයත් ක්‍රිමියා අර්ධද්වීපය ද 2014 වසරේ සිට පවතින්නේ රුසියාව යටතේ වන අතර රුසියානු ජනාධිපති පුටින්ගේ අණ පරිදි, රුසියානු හමුදා ක්‍රිමියා අර්ධද්වීපය අත්පත් කරගත්තේ ද මේ අයුරින්ම හමුදා ආක්‍රමණයකින් පසු ජනමත විමසුමක් පවත්වමිනි.", "URL": "https://lankatruth.com/si/?p=140025", "Category": "පුවත්", "Parent URL": null}