{"Source": "Lankatruth", "Timestamp": "October 7, 2021", "Headline": "මල්වානේ නඩුවෙන් බේරාදෙන්න… නඩේසන් රනිල්ට රහසින් ලියූ හැටි ලීක්වෙයි", "News Content": "තිරුකුමාර් නඩේසන්ගේ වත්කම් සම්බන්ධයෙන් පැන්ඩෝරා පත්‍රිකා හරහා සිදුකළ හෙළිදරව්ව වැඩිදුරටත් තොරතුරු හෙළිකරමින් ඔහුගේ රහසිගත ලිපි ලේඛණ සම්බන්ධයෙන් තොරතුරු අනාවරණය කර තිබේ. එ් අනුව පැවති මෛත්‍රී – රනිල් යහපාලන ආණ්ඩුව සමයේ සුප්‍රසිද්ධ මල්වානේ නිවස සම්බන්ධ නඩුවෙන් තමන් නිර්දෝෂී බව පවසා එවකට අගමැති රනිල් වික්‍රමසිංහ වෙත තිරුකුමාර් නඩේසන් යවනු ලැබූපෞද්ගලික ලිපියක් පැන්ඩෝරා පත්‍රිකාව හරහා හෙළිදරව් කර තිබේ. සුප්‍රසිද්ධ මල්වානේ නිවාසය පිළිබඳව එවකට පොලිස් මූල්‍ය අපරාධ විමර්ශන කොට්ඨාශය විසින් විමර්ශනයක් ආරම්භ කරමින් නඩු පැවරූ අතර එම නඩුවට අදාළව තිරුකුමාර් නඩේසන් අත්අඩංගුවට පත්වීමට නියමිතව තිබියදීමෙම රහසිගත ලිපිය එවකට අගමැති රනිල් වික්‍රමසිංහ වෙත 2016 ඔක්තෝබර් 15 දින ‍යොමු කර ඇත. එම නඩුවට අදාළව අත්අඩංගුවට ගනු ලැබූතිරුකුමාර් නඩේසන්හට අත්අඩංගුවට ගත් දිනයේදීම ඇප ලැබීමද විශේෂත්වයකි. බැසිල් රාජපක්ෂ ඔහුගේ ඉඩමෙහි නිවසක් තනා ඇති බවට ප්‍රවෘත්ති කියවන තුරු තමා නොදන්නා බව රනිල් වික්‍රමසිංහ වෙත යොමු කළ පෞද්ගලික ලිපියෙහි වැඩිදුරටත් සඳහන් කර තිබේ. රහසිගතව රනිල් වික්‍රමසිංහට තිරුකුමාර් නඩේසන් යැවූ ලිපිය පැන්ඩෝරා පත්‍රිකා හරහා හෙළිදරව් වීමත් සමඟ ඊයේ (06) ජනාධිපති ගෝඨාබය රාජපක්ෂ වෙත තිරුකුමාර් නඩේසන් ලිපියක් යොමුකර තිබිණි. එහි දක්වා ඇත්තේ සිය බිරිඳ වන නිරූපමා රාජපක්ෂ සහ තමා සම්පූර්ණයෙන්ම නිර්දෝෂී බවය. අදාළ කිසිදු චෝදනාවකට තමා හෝ බිරිඳ වරදකරුවෙකු නොවන බවත් මෙම වාතාවරණය යටතේ, ස්වාධීන විමර්ශකයෙකු (වඩාත් සුදුසු වන්නේ විශ්‍රාමික අභියාචනාධිකරණ විනිසුරුවරයෙක්) පත්කර විමර්ශනයක් සිදුකරන මෙන් ඉල්ලා තිබේ. එම ලිපියෙහි පිටපතක් අගමැති මහින්ද රාජපක්ෂ වෙතද තිරුකුමාර් නඩේසන් යොමුකර තිබේ. 2015 ජනාධිපතිවරණයෙන් මහින්ද රාජපක්ෂ පරාජය වන බවට ප්‍රතිඵල නිකුත් වෙමින් තිබියදී ජනවාරි 09 වැනි දින අළුයම රනිල් වික්‍රමසිංහ සමඟ තිරුකුමාර් නඩේසන් මහින්ද රාජපක්ෂ හමුවීමට අරලියගහ මන්දිරයට ගිය බවද මේ වනවිට තහවුරු වී ඇත.", "URL": "https://lankatruth.com/si/?p=124236", "Category": "පුවත්", "Parent URL": null}