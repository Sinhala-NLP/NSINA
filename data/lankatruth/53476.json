{"Source": "Lankatruth", "Timestamp": "June 3, 2018", "Headline": "සෙවනගල සීනි කම්හලේ වර්ජනයට දින 10 යි", "News Content": "රජයට පවරාගෙන තිබූ සෙවනගල සීනි කර්මාන්ත ශාලාව අමාත්‍යාංශ විශයපථ මාරුව හරහා නැවතත් දයා ගමගේ මහතාට හිමිවන බවට චෝදනා කරමින් සෙවනගල සීනි කර්මාන්ත ශාලාවේ සේවකයන් දින දහයක් තිස්සේ ආරම්භ කර ඇති වර්ජනය හේතුවෙන් මේ වන විට එහි නිෂ්පාදන කටයුතු ඇනහිට ඇතැයි වාර්තා වේ. වර්ජනයට එක්ව සිටින සේවකයින් පවසන්නේ දයා ගමගේ මහතා සතුව පාඩු ලබමින් පැවති සීනි කර්මාන්ත ශාලාව රජයට පවරාගෙන මේ වන විට ලාභ ලබන තත්වයට පත්ව ඇති බවයි. විද්‍යාත්මක කැබිනට් මණ්ඩල සංශෝධනයෙන් අනතුරුව සීනි කම්හල ලක්ෂ්මන් කිරිඇල්ල මහතාගේ විෂය පථයට අයත් වන අතර මීට පෙර අවස්ථාවකද සීනි කම්හල පැවතියේ ලක්ෂ්මන් කිරිඇල්ල මහතා යටතේ බවත් දයා ගමගේ මහතාට විකුණා දැමීමට සිදුවූයේ ලක්ෂ්මන් කිරිඇල්ල මහතාගේ දුර්වල පාලනය බවත් වෘත්තීය සමිති නියෝජිතයෝ පවසති. මේ නිසා සෙවනගල සීනි කර්මාන්ත ශාලාව ලක්ෂ්මන් කිරිඇල්ල මහතාගේ විෂය පථයෙන් ඉවත් කරන්නැයි වෘත්තීය සමිති රජයට බල කර සිටියි. උක් අස්වනු පැටවූ ට්‍රැක්ටර් කම්හල තුලට ඇතුළු කිරීමට සේවකයන් කැමැත්ත දැක්වූවද ට්‍රැක්ටර් හිමියන් එම අස්වැන්න කර්මාන්ත ශාලාවට ඇතුළු කිරීම ප්‍රතික්ෂේප කරනබව අන්තර් සමාගම් සේවක සංගමය පවසයි. මේ අතර උක් ගොවීන් පවසන්නේ මෙම වැඩ වර්ජනය හේතුවෙන් තමන්ගේ ආර්ථිකයට ද බලපෑම් එල්ලවී ඇති බවයි. වගා බිම්වල කපා දැමු සහ කර්මාන්ත ශාලාව ඉදිරිපිට අලෙවිය සඳහා ගෙනා උක්ටොන් දෙදහස් පන්සියයකට ආසන්න තොගයක් ඇති බවත් උක් ගොවීහු පවසති. කම්හල තුළද තවත් උක් ටොන් එක්දහස් පන්සීයක ප්‍රමාණයක් ඇති අතර උක් ටොන් හාරදහසක ප්‍රමාණයක් ඇඹරීමට සූදානම් තත්වයේ පවතියි. වර්ජනය හේතුවෙන් මේ සියල්ල නතරවී ඇති බවට තොරතුරු වාර්තා වේ.", "URL": "https://lankatruth.com/si/?p=53476", "Category": "පුවත්", "Parent URL": null}