{"Source": "Lankatruth", "Timestamp": "December 16, 2019", "Headline": "රාජ්‍ය අමාත්‍ය මහින්දානන්දගේ සහ හිටපු සතොස සභාපති නලීන් ප්‍රනාන්දුගේ විදෙස් ගමන් තහනම ඉවතට", "News Content": "විදෙස් ගමන් තහනමකට ලක්ව සිටි රාජ්‍ය අමාත්‍ය මහින්දානන්ද අලුත්ගමගේ මහතාගේ එම තහනම ඉවත් කර තිබේ. 2015 ජනාධිපතිවරණ සමයේ කැරම්බෝඩ් ඇතුළු ක්‍රීඩා උපකරණ තොගයක් මෙරටට ආනයනය කර මහින්ද රාජපක්ෂ මහතාගේ දේශපාලන ව්‍යාපාරය වෙනුවෙන් යෙදවීම මගින් රාජ්‍ය මුදල් රුපියල් මිලියන 53ක් පාඩු කිරීම සම්බන්ධව අල්ලස් කොමිසම විසින් ගොනුකර ඇති නඩුව අද(16) කොළඹ ත්‍රිපුද්ගල ස්ථිර මහාධිකරණය හමුවේ කැඳවා තිබූ අවස්ථාවේ මෙම නියෝගය සිදුකර තිබේ. විත්තිකාර මහින්දානන්ද අලුත්ගමගේ මහතා වෙනුවෙන් පෙනීසිටි නීතීඥවරයා අධිකරණය හමුවේ ප්‍රකාශ කර ඇත්තේ තම සේවාදායකයාට ලබන 26 වැනිදා තෙක් සිංගප්පූරුවට ගොස් වෛද්‍ය ප්‍රතිකාර ලබාගැනීමට අවශ්‍යව ඇති බවත් ඒ වෙනුවෙන් දැනට පනවා ඇති විදෙස් ගමන් තහනම ලිහිල් කරදෙන ලෙසත් ය. එම ඉල්ලීම පිළිගනිමින් අධිකරණය මහින්දානන්ද අලුගමගේ මහතාට එරෙහිව පනවා තිබූ විදෙස් ගමන් තහනම ලිහිල් කර තිබේ. එසේම මෙම නඩුවේ තවත් විත්තිකරුවෙකු වන සතොස ආයතනයේ හිටපු සභාපති නලීන් ප්‍රනාන්දු මහතාට ද විදේශ ගතවීමට අවශ්‍යව ඇතැයි ඔහුගේ නීතීඥවරුන් පවසා තිබේ. එම ඉල්ලීම පිළිගනිමින් ලබන ජනවාරි මස 1 වැනිදා දක්වා ඔහුට එරෙහිව පනවා තිබූ විදෙස් ගමන් තහනම ද ලිහිල් කිරීමට අධිකරණය කටයුතු කර ඇත. 2014 වසරේ සැප්තැම්බර් මස පළමු වැනදා සහ එම වසරේ දෙසැම්බර් මස 31 වනදා දක්වා වූ කාලසීමාව තුළ පැවති ජනාධිපතිවරණය ඉලක්ක කර ගනිමින් ස.තො.ස ආයතනය හරහා ආනයනය කරන ලද රුපියල් මිලියන පනස් තුනක් පමණ වටිනා කැරම්බෝඩ් දහහතර දහසක් සහ දාම් ලෑලි එකොළොස් දහසක් මහින්ද රාජපක්ෂ මහතාගේ දේශපාලන ක්‍රියාකාරකම් සඳහා බෙදා හැරීම තුළින් රජයට පාඩුවක් සිදු කළේ යැයි චෝදනා කරමින් අල්ලස් කොමිසම විසින් හිටපු ක්‍රීඩා අමාත්‍ය මහින්දානන්ද අලුත්ගමගේ සහ ස.තො.ස ආයතනයේ හිටපු සභාපති නලින් ප්‍රනාන්දුට එරෙහිව මෙම නඩුව ගොනුකර තිබේ.", "URL": "https://lankatruth.com/si/?p=87349", "Category": "පුවත්", "Parent URL": null}