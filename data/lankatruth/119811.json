{"Source": "Lankatruth", "Timestamp": "July 18, 2021", "Headline": "රජයේ සේවකයන්ට ආණ්ඩුවෙන් අනතුරු ඇඟවීමක් !", "News Content": "මේ සති අන්තයේ ආණ්ඩුවට හිතවත් මාධ්‍ය විසින් රජයේ බදු ආදායමෙන් 86%ක් රාජ්‍ය සේවකයන්ගේ වැටුප්, දීමනා සහ විශ්‍රාම වැටුප් ගෙවීමට වැය වන බව ප්‍රවෘත්තියක් පල කර තිබේ. බැසිල් රාජපක්ෂ මුදල් ඇමති වශයෙන් පත්වූ පසු මෙම ප්‍රවෘත්තිය නිර්මාණය කරමින් විශේෂ අවධානයක් යොමු කර ඇත්තේ විශ්‍රාමිකයන්ගේ වැටුප් කප්පාදුව සහ රාජ්‍ය සේවක දීමනා කප්පාදු කිරීමේ සැලසුමක් අනුවදැයි බරපතල සැකයක් මතුවී ඇත. පසුගිය 2020 වසරේ රාජ්‍ය ආදායම රුපියල් බිලියන 1,216ක් වූ අතර රාජ්‍ය සේවක දීමනා සහ විශ්‍රාම වැටුප් වෙනුවෙන් රුපියල් බිලියන 1,051ක් වැය වී ඇති බව එම ප්‍රවෘත්තියෙන් දැක්වේ. එහෙත් ගෝටාබය රාජපක්ෂ ජනාධිපතිවරයා බලයට පත්වූ වහාම ආදායම් බදු ගෙවන ඉහළ ධනවතුන්ට සහ ව්‍යාපාරිකයන්ට අතිවිශාල බදු සහන ප්‍රමාණයක් පාර්ලිමේන්තුවේ අනුමැතියකින් තොරව ලබාදීම නිසා මෙතරම් පහළ මට්ටමකට රාජ්‍ය බදු ආදායම වැටී තිබේ. ඊට අමතරව සීනි සහ පොල්තෙල් බදු වංචාවට ඉඩහැර තැබීමෙන් රජයට අහිමිව ගිය බදු ආදායම රුපියල් බිලියන 18කි. මේ අතර පසුගිය වසරේ රජයේ ආදායම දලදේශීය නිෂ්පාදිතයෙන් 12.4%ක සිට 9.1% දක්වා පහත වැටී ඇත. එසේම පසුගිය ආණ්ඩු විසින් දේශීය සහ විදේශීය වශයෙන් ලබාගෙන තිබෙන ඉහළ පොලී අනුපාතිකයක් ගෙවියයුතු වාණිජ ණය නිසා වාර්ශිකය විශාල පොලී මුදලක් ගෙවීමට සිදුවී තිබේ. පසුගිය වසරේදී එය රුපියල් බිලියන 980ක් වී ඇත. නමුත් ජාතික ආදායමට රාජ්‍ය සේවා අංශයෙන් වටිනාකම් එකතුකරන එම සේවකයින් සහ විශ්‍රාමිකයන් වෙනුවෙන් රුපියල් බිලියන 1,051ක් ගෙවීමට සිදුවී ඇති බව දක්වමින් වාර්ශිකව වේගයෙන් ඉහළ යන ණය වාරික සහ පොලිය පිළිබඳව අතිශය අනතුරුදායී තත්වය යටගසමින් තිබේ.", "URL": "https://lankatruth.com/si/?p=119811", "Category": "ආර්ථික පුවත්", "Parent URL": null}