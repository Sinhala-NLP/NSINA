{"Source": "Lankatruth", "Timestamp": "September 24, 2021", "Headline": "අදියර හතරකින් පාසල් විවෘත කිරීමට පියවර", "News Content": "පාසල් යළි ආරම්භ කිරීම අදියර 04ක් යටතේ ක්‍රියාත්මක කිරීමට සෞඛ්‍ය සේවා අධ්‍යක්ෂ ජනරල්වරයා උපදෙස් දී ඇති බවත් එහි පළමු අදියර ඔස්සේ ශිෂ්‍ය සංඛ්‍යාව 200ට අඩු පාසල්වල 1 – 5 ශ්‍රේණි ඉතා ඉක්මනින් ආරම්භ කරන බවත් අධ්‍යාපන අමාත්‍යංශ ලේකම් මහාචාර්ය කපිල පෙරේරා පවසයි. ඔහු මේ බව සඳහන් කළේ, රජයේ ප්‍රවෘත්ති දෙපාර්තමේන්තුවේ අද (24) පැවති මාධ්‍ය සාකච්ඡාවකදීය. “සෞඛ්‍ය අමාත්‍යංශයේ සෞඛ්‍ය අධ්‍යක්ෂක ජනරල්තුමා අපිට අදියර 4කින් පාසල් ආරම්භ කරන්නට උපදෙස් දීලා තිබෙනවා. ඊයේ දිනයේ දිනේෂ් ගුණවර්ධන අමාත්‍යතුමා සියලුම ආණ්ඩුකාරතුමන්ලා කැඳවලා ඒ අනුව කටයුතු කරමින් ලංකාවේ තිබෙන සම්පූර්ණ සමස්ත පාසලක සිටින ශිෂ්‍ය සංඛ්‍යාව 200ට අඩු පාසල් තිබෙනවා 3,884ක්. 200ට අඩු ඉන්නවා 5,131ක්. එතකොට ලංකාවේ තියෙන පාසල් 10,155න් 1 – 5 ශ්‍රේණි පමණක් තිබෙන පාසල් තිබෙනවා 3,884ක්. එතකොට මේ පාසල් සියල්ලම අපිට ආරමභ කරන්න පුළුවන් කියන විශ්වාසය සියලුම පළාත් ආණ්ඩුකාරවරුන් ලබා දුන්නා ඇමතිතුමාට.” එවැනි පාසල් තුළ ළමුන්ට ආරක්ෂිතව අධ්‍යාපන කටයුතු සිදු කරගෙන යාම සඳහා අවශ්‍ය පරිසරය පවතිනවා ද? යන්න සම්බන්ධයෙන් මේ වනවිටත් අදාළ පළාත්, කලාප සහ කොට්ඨාස අධ්‍යාපන අධ්‍යක්ෂවරුන් අද දින සිට නිරීක්ෂණය කරන බව ද ඔහු වැඩිදුරටත් සඳහන් කරයි. “ඒ අනුව කටයුතු කරමින් ඔවුන් අද දිනයේ සිට පළාත් අධ්‍යක්ෂකවරුන් 09 දෙනා, කලාප අධ්‍යක්ෂවරුන්, කොට්ඨාස අධ්‍යක්ෂවරුන් සමග එකතු වී භෞතිකව නිරීක්ෂණයක යෙදෙනවා දරුවා ආරක්ෂිතව පාසල තුළ රඳවා තබාගැනීම සඳහා සුදුසු ද? කියන එක ඔවුන්ගේ ඇසෙන් ම දැකගන්න. ඊට අමතරව ලබන සතිය ඇතුළත අමාත්‍යතුමා දිස්ත්‍රික් සංවර්ධන කමිටු සභාපතිවරුන්, ප්‍රාදේශිය සංවර්ධන කමිටු සභාපතිවරුන් කැඳවලා ඔවුන්ගෙත් සහය ලබාගන්නවා.”", "URL": "https://lankatruth.com/si/?p=123582", "Category": "කොවිඩ් -19 (කොරෝනා ) පුවත්", "Parent URL": null}