{"Source": "Lankatruth", "Timestamp": "January 18, 2022", "Headline": "වෙනිසියුලාව අධි උද්ධමනයෙන් මිදෙයි !", "News Content": "ලෝක වෙළඳපොලේ ඉන්ධන මිල ඉහළයාම හා රටේ මුදල් හුවමාරුව තාවකාලික ඩොලර්කරණයට ලක් කිරීමත් සමගින් වෙනිසියුලාව මේ දක්වා මුහුණ දී සිටි ආර්ථික අර්බුදයෙන් මිදීයාමේ කඩඉමට පැමිණ ඇති බව එරට ජනාධිපති නිකොලායි මදුරෝ පවසයි. ලෝක තෙල් මිල ඉහළ යාමත් සමග ඇමරිකාව හා යුරෝපා සංගමය රාජතාන්ත්‍රික මට්ටමෙන් වෙනිසියුලාවේ සමාජවාදී රජය සමග සම්බන්ධකම් ආරම්හ කර ඇති බව බටහිර පුවත්පත්ද පසුගිය කාලයේ වාර්තා කර සිටියේය. එරට පැවැති පළාත් පාලන මැතිවරණයේදී යුරෝපීය නිරීක්ෂකයින්ට හා ඇමරිකාවේ කාටර් පදනමට ඍජුව මැදිහත් වීමට ඉඩ සලසා දීම මීට නිදසුන්ය. වසර 4ක් පුරා පැවති අධි උද්ධමන තත්වය එනම් 600%ක් වූ උද්ධමනය අවසන් කරමින් නිකොලායි මදුරෝ සෙනසුරාදා එරට පාර්ලිමේන්තුව අමතමින් පවසා සිටියේ විනය, නිර්භීතභාවය, ජවය හා උත්සාහය හේතුවෙන් රටේ ආර්ථික අර්බුදය අවසන් කර යම් ස්ථාවරභාවයකට පැමිණීමට හැකියාව ලැබුණු බවයි. 2021 වසරේදී ආර්ථික වර්ධන වේගය 4%ක් ලෙසත් අවසාන කාර්තුවේදී එය 7%ක් දක්වා වර්ධනය කරගැනීමට සමත් වූ බවත් එය ඇමරිකාව විසින් පනවා ඇති ආර්ථික සම්බාධක මධ්‍යයයේ ලබා ගැනීමට සමත්වීම එරට ලැබූ ජයග්‍රහණයක් බව ඔහු වැඩි දුරටත් පවසා සිටියේය. මේ වන විට වෙනිසියුලාව දිනකට තෙල් බැරල් 400,000 ක් ලෝක වෙළඳපලට ලබාදෙන අතර 2022 දී එය තෙල් බැරල් මිලියන දෙකක් දක්වා වර්ධනය කරගැනීමට අපේක්‍ෂා කරනු ලබයි. 2014 දී හමා ගිය තෙල් මිල පහත වැටීමත් සමග වෙනිසියුලා ආර්ථිකයද බරපතළ කඩා වැටීමකට ලක් විණි. එමගින් ඇතිකරන ලද දේශපාලන හා සමාජීය ගැටළු තවමත් පහව ගොස් නොමැති අතර ආහාර අර්බුදය හේතුවෙන් මිලියන 6ක ජනතාවක් එරටින් වෙනත් රටවල් කරා සංක්‍රමණය විය. තෙල් නිෂ්පාදනය කරන ලද අනෙකුත් රටවල් වන සෞදි අරාබිය, නොර්වේ රාජ්‍යය, කටාර් වැනි රටවල් තම ආර්ථිකය යම් විවිධාංකරණයකට ලක් කර තිබීම නිසා එනම් ලෝකයේ අනෙකුත් ධනවාදී රටවල් තුල නව තාක්‍ෂණය, ක්‍රීඩා, සංචාරක, ගොඩනැගිලි ඉදිකිරීම්, අධ්‍යාපනය හා සෞඛ්‍ය වැනි වෙනත් ආර්ථික කේෂ්ත්‍ර වල ආයෝජනය කරමින් ඒවායෙහි ලාභයන් යොදාගනිමින් එයින් මිදීමට සමත් වුවද වෙනිසියුලාව එවැනි පෙර සුදානමක් නොමැති වීම මත අර්බුද රාශියකට මුහුණ දීමට සිදුවිය. මෙම අත්දැකීම හොඳින් අවබෝධ කරගෙන ඇති වෙනිසියුලා ජනාධිපති නිකෝලායි මදුරෝ තම පැය තුනක පාර්ලිමේන්තු කථාවේදී අවධාරණය කර කියා සිටියේ තම රට ඇමරිකාව හා බටහිර සමග ආර්ථික යුද්ධයක පැටලී සිටින බවත්, ඔවුන්ගේ බලපෑම් ඉදිරියේ දණ ගැසීම වෙනුවට අරගලය තෝරා ගත් බවත් එම සටන මේ මොහොත වන ජයග්‍රහණය කර ඇති බවත් එය මානව ප්‍රගතියේ සංවර්ධනය සඳහා යොදා ගනු ලබන බවත්ය. ” වෙනිසියුලාවට ඒ අරමුණ සාක්ෂාත් කරගැනීම සඳහා අවශ්‍ය කාර්මික, තාක්ෂණික ශක්තිය හා බුද්ධිය ඇති ජනතාවක් සිටිනවා. පැරණි ධනවාදී තෙල් ආර්ථිකය අවසන් කර ජාතික සම්පත් සියළුම ජනතාවගේ මුලික අවශ්‍යතාවයන් වෙනුවෙන් යොදා ගැනීම උදෙසා ආර්ථිකය විවිධත්වයකට භාජනය කිරීමට අප තීරණය කර තිබෙනවා” යයි ප්‍රකාශ කර සිටියේය. මේ අතර තම අර්බුද කාලය තුල තමන්ට සහය ලබා දුන් ඉරාන රජයට කෘතවේදය පළකිරීම සඳහා නිකොලායි මදුරෝ ළඟදීම ඉරානයේ සංචාරය කිරීමට නියමිතව ඇත. පසුගිය වසර 5 තුලදී වෙනිසියුලාව අත්‍යවශ්‍ය ආහාර, ඖෂධ, එන්නත් මෙන්ම තෙල් කර්මාන්ත ශාලා නැවත අළුත් වැඩියා කිරීමට සහය ලබා දුන්නේද ඉරානය විසින් බව පැවසේ.", "URL": "https://lankatruth.com/si/?p=127859", "Category": "පුවත්", "Parent URL": null}