{"Source": "Lankatruth", "Timestamp": "July 1, 2019", "Headline": "ජනාධිපති තීන්දු කළ මරණ දඬුවමට එරෙහිව ශ්‍රේෂ්ඨාධිකරණයට පෙත්සම් 10ක්", "News Content": "මරණ දඬුවම ක්‍රියාත්මක කිරීමට ජනාධිපතිවරයා ගෙන ඇති තීරණය හේතුවෙන් මූලික අයිතිවාසිකම් උල්ලංඝනය වන බව පවසමින් අද(01) ශ්‍රේෂ්ඨාධිකරණයට පෙත්සම් 10ක් ඉදිරිපත්ව තිබේ. විකල්ප ප්‍රතිපත්ති කේන්ද්‍රය, මහාචාර්ය සී. ගුණරත්න, ආචාර්ය කේ සේනාරත්න සහ දැනට වැලිකඩ බන්ධනාගාරය තුළ මරණීය දණ්ඩනය ලබා සිටින සිරකරුවන් කිහිප දෙනෙකු ද සිය නීතිඥවරු මාර්ගයේ මෙම මූලික අයිතිවාසිකම් පෙත්සම් ඉදිරිපත් කර තිබේ. මරණ දඬුවම නියමවී සිටින සිරකරුවන් අතරින් මත්ද්‍රව්‍ය වැරදි සම්බන්ධ සිරකරුවන් පමණක් තෝරා දඬුවම් කිරීමට ජනාධිපතිවරයා ගෙන ඇති තීන්දුවෙන්, ආණ්ඩුක්‍රම ව්‍යවස්ථාවේ 12(1) දැක්වෙන “නීතිය ඉදිරියේ සමානව සැළකිලි ලැබිය යුතුය” යන මූලික අයිතිය උල්ලංඝනය වන බව පෙත්සම්කරුවන් කියා සිටියි. ඒ අනුව ජනාධිපතිවරයා ගෙන ඇති තීන්දුව අනුව මරණ දඬුවම ක්‍රියාත්මක කිරීම වළක්වමින් නියෝගයක් නිකුත් කරන්නැයි පෙත්සම්කරුවෝ පවසති. පෙත්සමේ වගඋත්තරකරුවන් ලෙස දක්වා ඇත්තේ නීතිපතිවරයා, අධිකරණ අමාත්‍යවරිය, අධිකරණ අමාත්‍යාංශයේ ලේකම්, බන්ධනාගාර කොමසාරිස් ජනරාල්, වැලිකඩ බන්ධනාගාර අධිකාරි ඇතුළු පාර්ශව කීපයකි.", "URL": "https://lankatruth.com/si/?p=76771", "Category": "පුවත්", "Parent URL": null}