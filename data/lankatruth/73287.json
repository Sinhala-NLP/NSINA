{"Source": "Lankatruth", "Timestamp": "May 3, 2019", "Headline": "යුධ සමයේ ලබාගත් කාල තුවක්කු උණ්ඩ 800කට අධික ප්‍රමාණයක් ඒකල යකඩ කම්හලක", "News Content": "ජා- ඇල, ඒකල ප්‍රදේශයේ යකඩ උණු කිරීමේ කර්මාන්ත ශාලාවක තිබී කාලතුවක්කු පතරොම් 800කට අධික ප්‍රමාණයක් සහ ටී. 56 පතරොම් හිස් කොපු 100කට අධික ප්‍රමාණයක් සොයාගෙන තිබේ. ජා – ඇල, ඒකල උදම්මිට ප්‍රදේශයේ පිහිටි යක උණු කිරීමේ කර්මාන්ත ශාලාවක් තුළ බර අවි සඳහා යොදාගනු ලබන උණ්ඩ ඇති බවට මීගමුව අපරාධ විමර්ශන අංශය වෙත ලද තොරතුරක් මත සිදුකළ විමර්ශනයක දී මෙම ද්‍රව්‍ය සොයාගෙන තිබේ. සොයාගනු ලැබූ උණ්ඩවලින් සමහරක් සජීවී තත්වයේ ද පසුවන බව ආරක්ෂක අංශ සඳහන් කළේය. අනතුරුව ගුවන් හමුදා බෝම්බ නිෂ්ක්‍රීය අංශයේ නිලධාරීන්ගේ සහය ඇතිව සජීවී උණ්ඩ වෙන් කිරීම සිදුකර ඇත. මෙහිදී, මිලි මීටර් 50 සහ 80 වර්ගයේ මෝටාර් උණ්ඩ, මිලි මීටර් 130 වර්ගයේ කාලතුවක්කු උණ්ඩ ඇතුළු උණ්ඩ රැසක් ද සොයාගෙන තිබේ. මේ සම්බන්ධව විමසීමේදී කර්මාන්තශාලාවේ සාමාන්‍යාධිකාරීවරයා සඳහන් කර ඇත්තේ අදාල ද්‍රව්‍ය නිසි ටෙන්ඩර් පටිපාටිය යටතේ ලෝහ උණු කිරීම සඳහා යුධ සමයේ දී ලබාගත් ඒවා බවය. කෙසේ වෙතත් සිද්ධිය සම්බන්ධව ගුවන් හමුදා මාධ්‍ය ප්‍රකාශක ගෘප් කපිතාන් සෙනවිරත්න මහතා සඳහන් කර සිටියේ වෙඩි බෙහෙත් සහිත උණ්ඩ කිසිදු ආකාරයකින් වෙනත් පාර්ශ්වයකට ලබා නොදෙන බවයි. එසේම යුධ හමුදාව භාවිත කළ හිස් උණ්ඩ කොපු ටෙන්ඩර් පටිපාටිය යටතේ ලබාදී ඇත්තේ කාර්මික සංවර්ධන මණ්ඩලයට පමණක් බවද යුධ හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා සඳහන් කළේය. කෙසේ වෙතත් එමි උප කොන්ත්‍රාත්කරුවන් සිටීදැයි මෙතෙක් දැනුවත්ව නොමැති බව ද ඒ මහතා සඳහන් කලේය.", "URL": "https://lankatruth.com/si/?p=73287", "Category": "පුවත්", "Parent URL": null}