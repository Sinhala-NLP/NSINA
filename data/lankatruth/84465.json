{"Source": "Lankatruth", "Timestamp": "November 1, 2019", "Headline": "සජින් වාස්ට එරෙහි කෝටි 30කට අධික අයථා වත්කම් ඉපයීම සම්බන්ධ නඩුව පෙබරවාරියට කල් යයි", "News Content": "පාර්ලිමේන්තු මන්ත්‍රීවරයකු ලෙස කටයුතු කළ කාලසීමාව තුළ නීති විරෝධී ලෙස රුපියල් කෝටි 30කට අධික මුදලක් අත්පත් කර ගැනීම තුලින් මුදල් විශුද්ධිකරණය වැළැක්වීමේ පනත යටතේ වරදක් සිදුකර ඇතැයි චෝදනා එල්ල වී සිටින හිටපු පාර්ලිමේන්තු මන්ත්‍රී සජින් වාස් ගුණවර්ධන මහතාට එරෙහි නඩුවේ විභාගය පෙබරවාරි මස 25 වැනිදා සිදුකිරීමට කොළඹ මහාධිකරණය අද(01) තීන්දු කර තිබේ. මහාධිකරණ විනිසුරු ගිහාන් කුලතුංග මහතා ඉදිරියේ මෙම නඩුව අද කැඳවා තිබිණි. සිද්ධියට අදාලව හිටපු පාර්ලිමේන්තු මන්ත්‍රී සජින් වාස් ගුනවර්ධන මහතාට එරෙහිව නීතිපතිවරයා විසින් පසුගිය සැප්තැම්බර් මස 5 වැනිදා අධි චෝදනා පත්‍ර භාරදීමෙන් අනතුරුව ඇප මත මුදා හැරීමට අධිකරණය කටයුතු කළේය. 2010 වසරේ පැවති පාර්ලිමේන්තු මැතිවරණයට තරග කිරීම සඳහා නාමයෝජනා භාරදෙන අවස්ථාවේ විත්තිකාර සජින් වාස් ගුණවර්ධන මහතා “කොස්මෝස්” යන නාමය යටතේ ව්‍යාපාර සමූහයක් පවත්වාගෙන ගොස් ඇති අතර ඊට ව්‍යාපාර විසි එකක් ඇතුළත්ව තිබූ බවද විමර්ශන වලදී හෙළිවී තිබේ. පාර්ලිමේන්තු මන්ත්‍රීවරයෙකු ලෙස පත්වීමෙන් අනතුරුව එම ව්‍යාපාර තම බිරිඳට පවරා ඇති බවට ප්‍රකාශ කළ ද මන්ත්‍රීවරයා එම ව්‍යාපාර සක්‍රීයව පවත්වාගෙන ගොස් ඇති බවත් එමඟින් රුපියල් කෝටි තිහකට අධික මුදලක් අයථා ලෙස අත්පත් කර ගැනීමෙන් මුදල් විශුද්ධිකරණය යටතේ වරදක් සිදුකර ඇතැයි නීතිපතිවරයා විසින් මෙම නඩුව ගොනුකර තිබේ.", "URL": "https://lankatruth.com/si/?p=84465", "Category": "පුවත්", "Parent URL": null}