{"Source": "Lankatruth", "Timestamp": "March 18, 2021", "Headline": "සහල් ආනයනය කළොත් තියෙන් කුඩා මෝල් ටිකත් වැහිලා යාවි…", "News Content": "සහල් මිල පාලන කිරීමට ආණ්ඩුව තීන්දු තීරණ නොගෙන රටින් සහල් ගෙන්වීමට සැලසුම් කිරීම හරහා දැනට ඉතිරිවී තිබෙන කුඩා හා මධ්‍යම පරිමාණ මෝල් සුළු ප්‍රමාණයද වැසී යන බව කුඩා හා මධ්‍ය පරිමාණ මෝල් හිමියන්ගේ සංගමය සඳහන් කරයි. මාස් කන්නයේදී ලැබිය යුතු වී අස්වැන්න මෙවර ලැබී තිබෙන බවත්, මේ නිසා රට තුළ කිසිදු ආකාරයක සහල් හිඟයක් නොමැති බවත් එම සංගමයේ සභාපති මුදිත් පෙරේරා සඳහන් කරයි. සහල් මිල ඉහළ ගොස් තිබෙනුයේ ආණ්ඩුව මහා පරිමාණ මෝලි හිමියන් සමග තරඟයට වී ලබා ගැනීමට යාම නිසා බවත්, සිදුකළ යුතුව තිබුණේ රජයේ සහතික වී මිලට සාපේක්ෂව සහල් තොග මිලක් හා සිල්ලර හිලක් නියම කිරීම බවත් ඔහු පවසයි. ආණ්ඩුව ඊයේ (17) වනවිට නාඩු වී කිලෝවක් මිලදී ගනු ලැබුවේ රුපියල් 56යි ශත 50කට බවත් මේ අනුව සහල් කිලෝවක තොග මිල රුපියල් 105ක් විය යුතු අතර සිල්ලර මිල රුපියල් 110ක් වියයුතු බවත් ඔහු පෙන්වා දෙයි. ආණ්ඩුව මගින් වැඩි මිලට වී ලබාගෙන පාඩු ලබාගෙන හෝ රුපියල් 100ට අඩුවෙන් සහල් ලබා දෙන බවට විවිධ ඇමතිවරු ප්‍රකාශ සිදුකරන බවත්, රුපියල් 100ට අඩුවෙන් සහල් ලබා දීමට රුපියල් 48ට හෝ ඊට අඩුවෙන් වී මිලදී ගත යුතු බවත් කුඩා හා මධ්‍ය පරිමාණ මෝල් හිමියන්ගේ සංගමය සභාපති මුදිත පෙරේරා කියා සිටියි. ආණ්ඩුවේ වී මිලදී ගැනීමේ ක්‍රමවේදය යටතේ වී මෙට්‍රික් ටොන් ලක්ෂ තුනක් මිලදී ගැනීමට නියමිත බවත්, අදාළ වී තොග මාසික සහල් අවශ්‍යතාවට අවශ්‍ය වී ප්‍රමාණයක් බවත් ඔහු පෙන්වා දෙයි. මේ නිසා සහල් මිල පාලනය කිරීම සඳහා රටින් සහල් ගෙන්වන බවට ආණ්ඩුව ප්‍රකාශ සිදුකර තිබෙන බවත්, මේ හරහා සිදුවනුයේ කුඩා හා මධ්‍ය පරිමාණ මෝල් හිමියන්ට ව්‍යාපාර සිදුකර ගැනීමට නොහැකි වීම බවත් සභාපතිවරයා කියා සිටියි. ගෙවී ගිය දශක දෙක තුළ කුඩා හා මධ්‍ය පරිමාණ මෝල් හිමියන් ශක්තිමත් කිරීමට වැඩපිළිවෙළක් සකස් නොකිරීම හේතුවෙන් මෝල් 1,400ක් පමණ වැසී ගොස් තිබෙව බවත් දැනට ඉතිරිව තිබෙනුයේ කුඩා හා මධ්‍යපරිමාණ මෝල් 600ක් පමණ බවත් ඔහු සඳහන් කරයි. දැනට මේතරමින් හෝ සහල් මිල පාලනය වී තිබෙනුයේ කුඩා හා මධ්‍ය පරිමාණ මෝල් හිමියන් නිසා බවත් රටින් සහල් ගෙන්වීමට කටයුතු කිරීම හරහා සිදුවනුයේ මෙම මෝල් ටිකද වැසී යෑම වන අතර මේ හේතුවෙන් වී මිලට සාපේක්ෂව සහල් පාලන මිලක් නියම කළ යුතු බවද කුඩා හා මධ්‍ය පරිමාණ මෝල් හිමියන්ගේ සංගමය සභාපති මුදිත පෙරේරා අවධාරණය කරයි.", "URL": "https://lankatruth.com/si/?p=113132", "Category": "ආර්ථික පුවත්", "Parent URL": null}