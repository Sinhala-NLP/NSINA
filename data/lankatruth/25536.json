{"Source": "Lankatruth", "Timestamp": "December 24, 2016", "Headline": "නිධන් සොරකමේ ගිය හමුදා සෙබළු අත්අඩංගුවට", "News Content": "යුද හමුදා කපිතාන්වරයකු හා විශ්‍රාමික නාවික හමුදා ලුතිනන්වරයකු ඇතුළු සිවු දෙනෙක් නිධානයක් ගොඩගැනීමට යමින් සිටියදී වලපනේ පොලිසිය මගින් පසුගියදා (21) අත්අඩංගුවට ගෙන තිබේ. පොලිසියට ලැබී තිබූ ඔත්තුවකට අනුව කරන ලද පරික්ෂාවකින් පසු මෙම පිරිස අත්අඩංගුවට ගෙන ඇති අතර ඔවුන් ගමන් කරමින් තිබූ ත්‍රීවිල් රථයේ තිබී කිසියම් විෂ රසායනික ද්‍රව්‍යයක් යැයි සිතිය හැකි දියර බෝතල් දෙකක් හා පූජා භාණ්ඩ කීපයක්ද සොයාගෙන ඇත. වලපනේ ප්‍රදේශයේ රක්ෂිත වනාන්තරයක දොළ පාරක් ඉස්මත්තේ රාවණා රජුට අයත් ආභරණ නිධන්කොට ඇතැයි කියන කතාවක් ඔස්සේ එය ගොඩගැනීමට මෙම පිරිස පැමිණ තිබෙන බව අනාවරණය වී තිබේ. අත්අඩංගුවට ගත් යුද හමුදා කපිතාන්වරයා කිලිනොච්චිය ප්‍රදේශයේ හමුදා කඳවුරක රාජකාරියේ නිරතව සිටින අයකු වන අතර විශ්‍රාමික නාවික ලුතිනන්වරයා තඹුත්තේගම ආසන්න ප්‍රදේශයක පදිංචිකරුවෙකු බව පැවසේ. අත්අඩංගුවට ගත් අනෙක් දෙදෙනාගෙන් අයෙක් කට්ටඩියා බව හෙළිවී ඇති අතර ඔහු වේයන්ගොඩ ප්‍රදේශයේ පදිංචිකරුවකු බවත් ත්‍රීරෝද රථ රියැදුරු කුලියාපිටිය ප්‍රදේශයේ අයෙකු බවත් පොලිසිය පවසයි.", "URL": "https://lankatruth.com/si/?p=25536", "Category": "පුවත්", "Parent URL": null}