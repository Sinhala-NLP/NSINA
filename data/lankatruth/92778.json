{"Source": "Lankatruth", "Timestamp": "April 26, 2020", "Headline": "වසංගතය තත්වය නොසලකා ගුරු විදුහල්පතිවරුන්ගේ වැටුප් කැපීමට විරෝධය", "News Content": "වසංගත තත්වය තුල පාසල් වසා දමා ඇඳිරි නීතිය දමා තිබූ අවස්ථාවක ගුරු විදුහල්පතිවරුන්ගේ වැටුප් නතර කිරීමට උඩුගම අධ්‍යාපන අධ්‍යක්‍ෂක විසින් එම කලාපයේ සියලු විදුහල්පතිවරුන්ට යවන ලද ලිපිය සම්බන්ධයෙන් ලංකා ගුරු සේවා සංගමය දැඩි විරෝධය පලකර සිටී. කොරෝනා වසංගත රෝගය පැතිරයාම හේතුවෙන් පාසල් වසා දමා ඇඳිරි නීතිය ප‍්‍රකාශයට පත් කර තිබූ අවස්ථාවක ශිෂ්‍ය තොරතුරු පද්ධතිය (SIS) සම්පූර්ණ නොවීමක් පිළිබඳව දකුණු පළාත් අධ්‍යාපන ලේකම්වරයාගේ උපදෙස් මත යැයි සඳහන් කර ගුරුවරුන් හා විදුහල්පතිවරුන්ගේ වැටුප් නතර කිරීමට පියවර ගන්නා බවට 2020.04.20 දිනැතිව උඩුගම කලාප අධ්‍යාපන අධ්‍යක්ෂ විසින් මෙම ලිපිය සියලු විදුහල්පතිවරුන් වෙත යවා ඇති බවත් මේ පිළිබඳව විධිමත් පරීක්ෂණයක් පවත්වන ලෙසත් ලංකා ගුරුසේවා සංගමය දකුණු පළාත් ආණ්ඩුකාරවරයාගෙන් ඉල්ලා ඇත. වෘත්තීය ක‍්‍රියාමාර්ගයක නිරතව නොසිටියද ගුරුවරයෙකුගේ විදුහල්පතිවරයෙකුගේ හෝ අනෙකුත් රජයේ සේවකයෙකුගේ මේ ආකාරයට තාවකාලිකව වැටුප් නතර කිරීමට කටයුතු කිරීමට හෝ උපදෙස් ලබාදීමට කිසිදු නීත්‍යානුකූල ප‍්‍රතිපාදනයක් නොමැති බවද එම සංගමය පෙන්වා දෙයි. එහෙයින් මේ පිළිබඳව වහා සොයා බලා වගකිවයුතු නිලධාරීන් ගෙන ඇති මෙම අත්තනෝමතික ක‍්‍රියාමාර්ගය වහා නතර කර ඒ පිළිබඳව නීත්‍යානුකූලව කටයුතු කරන ලෙස ලංකා ගුරු සේවා සංගමය ආණ්ඩුකාරවරයාගෙන් ඉල්ලා ඇත.", "URL": "https://lankatruth.com/si/?p=92778", "Category": "පුවත්", "Parent URL": null}