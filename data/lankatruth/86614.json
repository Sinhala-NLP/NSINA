{"Source": "Lankatruth", "Timestamp": "December 3, 2019", "Headline": "කම්මුරි පිලිපීනයට කඩා වදී", "News Content": "කම්මුරි සුළි කුණාටුවෙන් පිලිපීනයට දැඩි බලපෑම් එල්ලවී ඇතැයි විදෙස් මාධ්‍ය වාර්තා කරයි. සුළි කුණාටුව හේතුවෙන් පිලිපීනයේ පළාත් 35කට අනතුරු ඇඟවීමේ නිවේදන නිකුත්කර තිබූ අතර එම ප්‍රදේශවල ජනතාවට එල්ලවිය හැකි ආපදා වැලැක්වීමට බලධාරීන් පියවර ගෙන තිබිණි. වෙරළබඩ සහ උස් බිම් ආශ්‍රිත පදිංචිකරුවන් ලක්ෂ දෙකකට අධික සංඛ්‍යාවක් ආරක්ෂිත ස්ථාන කරා යොමුකර ඇති බවත් පිලිපීනයේ ප්‍රධාන ජාත්‍යන්තර ගුවන් තොටුපළවන මැනිලා ද අද(03) පෙරවරුවේ සිට වසා දමා ඇතැයි වාර්තා වේ. එසේම නිනෝයි අකීනෝ ජාත්‍යන්තර ගුවන් තොටුපළ ද මේ හේතුවෙන් වසා දැමීමටත් පාසල් හා ඇතැම් සේවා ස්ථාන වසා දැමීමටත් පියවර ගෙන තිබිණි. කම්මුරි සුළි කුණාටුව පිලිපීනයේ ලූසොන් දූපතට, පැයට කිලෝමීටර් 175ක වේගයෙන් කඩාවැදුනු අතර අද මධ්‍යහ්නය වනවිට එය මැනිලා අගනුවර ආසන්නයෙන් හමාගොස් තිබේ. මෙම සුළි කුණාටුව හතරවන කාණ්ඩයේ සුළි කුණාටුවක් ලෙස වර්ගකර තිබේ.", "URL": "https://lankatruth.com/si/?p=86614", "Category": "විදෙස් පුවත්", "Parent URL": null}