{"Source": "Lankatruth", "Timestamp": "October 20, 2018", "Headline": "ජමාල් කෂෝගි ඝාතනය කළ බව සෞදිය පිළිගනියි", "News Content": "සෞදි ජාතික මාධ්‍යවේදියෙකු වූ ජමාල් කශෝගි ඝාතනයේ වගකීම සෞදි අරාබිය අද(20) පිළිගෙන තිබේ. තුර්කියේ ඉස්ථාන්බුල් නුවර පිහිටි සෞදි කොන්සල් කාර්යාලයට ඇතුලුවීමෙන් අනතුරුව ජමාල් කෂෝගි අතුරුදන් වී ඇති බව ඔහු විවාහවීමට නියමිතව සිටි තුර්කි ජාතික කාන්තාවක් වන හටීජේ ජින්ගීස් විසින් සිදුකළ පැමිණිල්ලකට අනුව සිද්ධිය සම්බන්ධව අන්තර්ජාතික ප්‍රජාවගේ අවධානය හිමිවිය. කශෝගි කොන්සල් කාර්යාලය තුළදී ඝාතනයට ලක්ව ඇති බවට ඇමරිකාව පාර්ශවයෙන් සෞදියේ ඔටුන්න හිමි බින් සල්මාන් කුමරු ඇතුළු සෞදි රජයට බරපතල චෝදනා එල්ල කළේය. ඒ අනුව තුර්කි රජය ද සිද්ධිය සම්බන්ධව පරීක්ෂණ පැවැත්වූ අතර එහිදී ලද සාක්ෂි මත කොන්සල් කාර්යාලය තුළදී කශෝගි ඝාතනය කර ඇතිබව හෙලිවී ඇතැයි මාධ්‍ය වාර්තා කළේය. පරීක්ෂණ පැවැත්වූ තුර්කි පරීක්ෂණ කණ්ඩායම් පවසා සිටියේ සෞදි කුමරුන්ගේ අණ පරිදි ඝාතකයන් කණ්ඩායමක් සෞදි කොන්සල් කාර්යාලයේ කශොග්ජී පැමිණෙන තුරු බලන් සිටි බවත්, කොනසල් කාර්යාලයේ දී කශොග්ජී අල්ලා ගෙන පහර දී පණ පිටින් සිටිද්දී සිරුර කැබලි කර, මලූවලට දමා රැගෙන ගිය බවය. සිරුර කපා කැබලි කිරීමට වෝහාරක වෛද්‍යවරයකු ද සම්බන්ධ වී ඇති බවත්ය. කෙසේ වෙතත් අද(20) සෞදි රජය නිවේදනය කර සිටියේ ජමාල් කශෝගි කොන්සල් කාර්යාලය තුළදී එහි සිටි කිහිප දෙනකු සමඟ බහින්බස් වීමකටත්, ඉන්පසු එය දුරදිග ගොස් ගුටිබැට හුවමාරුවකටත් සම්බන්ධ වුණු බවත්, එය අවසානයේ දී පහර කෑමට ලක් වී, කශොග්ජී මියගොස් ඇති බවත් ය. සිදුකළ අභ්‍යන්තර පරීක්ෂණයෙන් පසු කොන්සල් කාර්යාලයේ සහ සෞදි රජ පවුලට සමීපව කටයුතු කළ නිලධාරීන් 15 දෙනකු සේවයෙන් නෙරපා දැමීමටත්, තවත් සෞදි ජාතිකයන් 18 දෙනකු අත්අඩංගුවට ගැනීමටත් සෞදිය කටයුතු කර තිබේ. රාජකාරිවලින් නෙරපා දැමූ පුද්ගලයන් අතර ඔටුන්න හිමි සල්මාන් කුමරුන්ගේ උපදේශකවරයකු වන සෞද් අල් කටානී පමණක් නොව සෞදියේ නියෝජ්‍ය බුද්ධි අංශ ප‍්‍රධානියා මේජර් ජනරාල් අහ්මද් අල් අසීරී ද සිටිති. සිද්ධිය සම්බන්ධව තව දුරටත් පරීක්ෂණ කටයුතු සිදුකරන බව සෞදිය වැඩිදුරටත් පවසයි. ජමාල් කශෝගි නිව්යෝක් ටයිම්ස් පුවත්පතේ මාධ්‍යවේදියෙකු ලෙස කටයුතු කළ ඇමරිකානු පුරවැසියෙකි. එසේම ඔහු දැඩිව සෞදියේ ඔටුන්න හිමි කුමරු විවේචනයට ලක්කළ බව ද පැවසේ.", "URL": "https://lankatruth.com/si/?p=61464", "Category": "විදෙස් පුවත්", "Parent URL": null}