{"Source": "Lankatruth", "Timestamp": "December 10, 2020", "Headline": "ජමියතුල් උලමා සංවිධානය පාස්කු කොමිසමට තෑගිබෝග", "News Content": "සමස්ත ලංකා ජමියතුල් උලමා සංවිධානයේ සභාපති රිස්වි මුෆ්ති මහතා සහ ඔහු සමග පැමිණි තවත් කිහිපදෙනෙකු පාස්කු ඉරිදා බෝම්බ ප්‍රහාරය පිළිබඳව විමර්ශනය කරන ජනාධිපති පරීක්ෂණ කොමිෂන් සභාව හමුවේ සාක්ෂි ලබාදීමට අද (10) පැමිණි අවස්ථාවේ කොමිෂන් සභාවට තෑගිබෝග සහිත පාර්සල් 20කට ආසන්න ප්‍රමාණයක් රැගෙන ගොස් තිබේ. ඔවුන් පාර්සල් 12ක් පමණ කොමිෂන් සභාවේ සාක්ෂි විමසීම් සිදු කරන ශාලාව තුළට රැගෙන ගොස් ඇති අතර තවත් පාර්සල් කිහිපයක් කොමිෂන් සභාවේ විනිසුරුවරුන් සහ කාර්‍ය මණ්ඩලය රැඳීසිටින කාර්‍යාලය තුළට රැගෙන ගොස් ඇත. අදාළ පාර්සල්වලින් කිහිපයක් කොමිෂන් සභාවේ කාර්‍ය මණ්ඩලයේ සාමාජිකයින් විසින්ද රැගෙන ගොස් ඇත. ඒවා කොමිෂන් සභාවේ සාක්ෂි විමසීම් සිදු කරන ශාලාව තුළට රැගෙන යනවිට කිසිදු පරීක්ෂා කිරීමක් සිදු කර නැත. කොවිඩ් – 19 වෛරස ව්‍යාපෘතිය සමග මේ දිනවල කොමිෂන් සභා ශාලාව තුළට පැමිණෙන නීතිඥයින් සහ සාක්ෂිකරුවන් පරීක්ෂා කිරීමේ කටයුතු සිදු නොවේ. ආරක්ෂක හේතු මත කොමිෂන් සභාවේ සාමාජිකයින්ගේ නම් සඳහන් කිරීම පවා සිදු නොකරන ලෙසට මාධ්‍යවේදීන්ට මීට පෙර උපදෙස් ලබා දී තිබුණි. එවැනි පසුබිමක කොමිෂන් සභාව හමුවේ පාස්කු ඉරිදා දින බෝම්බ ප්‍රහාරයට අදාළ කරුණු සම්බන්ධයෙන් සාක්ෂි ලබාදීමට පැමිණි සාක්ෂිකරුවෙකු රැගෙන එන පාර්සල් කිසිදු පරීක්ෂාවකින් තොරව කොමිෂන් සභා ශාලාව තුළට රැගෙන යාමට ඉඩ දුන්නේ කුමන හේතුවක් නිසා ද යන්න ප්‍රශ්න සහගතය. එමෙන්ම අධිකරණයකට සමාන කටයුතු සිදු කරන ජනාධිපති පරීක්ෂණ කොමිෂන් සභාවක් හමුවේ සාක්ෂි ලබාදීමට පැමිණෙන සාක්ෂිකරුවෙකු එම කොමිෂන් සභාවට තෑගිබෝග රැගෙන ඒම පිළිබඳව දැඩි කතාබහක් ඇති වී තිබේ.", "URL": "https://lankatruth.com/si/?p=103032", "Category": "පුවත්", "Parent URL": null}