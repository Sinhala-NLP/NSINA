{"Source": "Lankatruth", "Timestamp": "June 4, 2019", "Headline": "මා අත්අඩංගුවට නොගත්තේ නම් අන්තවාදී ත්‍රස්ත ප්‍රහාරය අවම වෙනවා – නාලක ද සිල්වා", "News Content": "සහරාන් හෂීම් ඇතුළු කණ්ඩායම සම්බන්ධ විමර්ශන සඳහා සිය නායකත්වය අහිමි නොවූයේ නම්, අප්‍රේල් 21 ප්‍රහාරය අවම කර ගැනීමේ හැකියාව අනිවාර්යෙන්ම පැවති බව ත්‍රස්ත විමර්ශන කොට්ඨාසයේ හිටපු නියෝජ්‍ය පොලිස්පති නාලක ද සිල්වා මහතා අද(04) පැවසීය. ඒ මහතා මේ බව සඳහන් කර සිටියේ පාස්කු දින ප්‍රහාරය සම්බන්ධ විමර්ශනයට පත්කළ විශේෂ පාර්ලිමේන්තු තේරීම්කාරක සභාව හමුවේ සාක්ෂි ලබා දෙමිනි. සහරාන් හෂීම් සිය වෙබ් අඩවි සහ ෆේස්බුක් ගිණුම් භාවිත කරමින් අන්තවාදී සහ ප්‍රචණ්ඩකාරී ක්‍රියා සඳහා තරුණයන් පොළඹවමින් සිටින බවට හඳුනාගෙන විමර්ශන සිදුකරමින් පැවති බවත් ඒ පිළිබඳව 2017 වසරේ අග භාගයේ පටන් පොලිස්පතිවරයා ද දැනුවත් කිරීමට කටයුතු කළ බවත් නාලක ද සිල්වා මහතා හෙලිකර සිටියේය. සහරාන් හෂීම්ගේ ෆේස්බුක් ගිණුම් හරහා අයි.එස්. සටන්කාමීන්ගේ ක්‍රියා සඳහා අනුබල දී ඇති බවත් ඔහු සම්බන්ධව විමර්ශන ක්‍රියාත්මක කරමින් පැවති බවත් නාලක ද සිල්වා මහතා පැවසීය. තමා අත්අඩංගුවට ගැනීමෙන් පසු එම විමර්ශන සඳහා සිය නායකත්වය අහිමි වූ බවත් සහරාන් හෂීම් අත්අඩංගුවට ගැනීම ඇතුළු සැළසුම් ඒ අනුව අඩපනවන්නට ඇති බවත් නාලක ද සිල්වා මහතා පැවසීය.", "URL": "https://lankatruth.com/si/?p=75133", "Category": "පුවත්", "Parent URL": null}