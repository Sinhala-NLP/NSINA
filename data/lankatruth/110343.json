{"Source": "Lankatruth", "Timestamp": "February 10, 2021", "Headline": "ප්‍රජාතන්ත්‍රවාදය අහිමි කිරීමේ ආණ්ඩුවේ ක්‍රියාවලියට එරෙහිව දැවැන්ත අරගලයකට සූදානම් – ලාල්කාන්ත", "News Content": "ජනාධිපතිවරයා විසින් පත්කරන ලද දේශපාලන පළිගැනීමට ලක්වුවන් පිළිබඳ සොයා බැලීමේ ජනාධිපති කොමිසම් වාර්තාව රට තුළ මහත් ආන්දෝලනයකට ලක් වී තිබේ. අධිකරණ තීන්දු සහ අධිකරණ පද්ධතිය අභියෝගයට ලක් කරමින් හොරුන්ට නිදහස ලබාදී පැමිණිලිකරුවන්ට නීතිය ක්‍රියාත්මක කරවන වාර්තාවක් බවට ඒ පිළිබඳව මත පලකරන්නන් විසින් හඳුන්වා ඇත. එය ප්‍රජාතන්ත්‍රවාදය සම්බන්ධයෙන් ඉතා අනතුරුදායක තත්වයකි. මෙම තත්වය සැලකිල්ලට ගනිමින් වෘත්තීය සමිති ව්‍යාපාරය ප්‍රජාතන්ත්‍රවාදය අභියෝගයට ලක් වි ඇති මේ මොහොතේ ඒ පිළිබඳව විරෝධය පලකරමින් අද (10) ජාතික වෘත්තීය සමිති මධ්‍යස්ථානයේදී විශේෂ මාධ්‍ය හමුවක් පැවැත්විය. ජාතික වෘත්තීය සමිති මධ්‍යස්ථානයේ සභාපති ලාල්කාන්ත ඇතුලු අන්තර් සමාගම් සේවක සංගමයේ සභාපති වසන්ත සමරසිංහ, ලංකා ගුරුසේවා සංගමයේ ලේකම් මහින්ද ජයසිංහ, සමස්ත ලංකා වරාය පොදු සේවක සමිතියේ ලේකම් නිරෝෂන් ගොරකානගේ, සමස්ත ලංකා දුම්රිය පොදු සේවක සමිතියේ ලේකම් එස්.පී. විතානගේ, නිදහස් වෙළඳ කලාප සේවකයින්ගේ ජාතික මධ්‍යස්ථානයේ ලේකම් ගාමිණී රත්නායක, සමස්ත ලංකා වතු කම්කරු සංගමයේ ලේකම් ප්‍රේමරත්න ජයවර්ධන, ලංකා විදුලි සේවක සංගමයේ ලේකම් රංජන් ජයලාල් ඇතුළු වෘත්තීය සමිති නියෝජිතයෝ සහභාගී වී සිටියහ. මෙහිදී අදහස් දැක්වූ ජාතික වෘත්තීය සමිති මධ්‍යස්ථානයේ සභාපති ලාල්කාන්ත පවසා සිටියේ ජනාධිපතිවරයාටත්, ඔහුගේ මිතුරු කල්ලියටත්, නෑදෑයින් ඇතුළු බලයට ගේන්න කටයුතු කරපු සියලු දෙනාටත් එල්ල වී ඇති චෝදනාවලින් බේරීමේ අරමුණින් දැන් ජනාධිපතිවරයා ඔහුගේ බලය පාවිච්චි කරමින් සිටින බවත් ඒ සඳහා අධිකරණයේ ස්වාධීනත්වය අඩපන කිරීම ඔවුන්ගේ මූලික අරමුණ වී ඇති බවත්ය. එබැවින් ජනාධිපතිවරයා ඇතුළු ආණ්ඩුවේ මෙම වැඩපිළිවෙල පරාජය කිරීම සඳහා සියලු වැඩකරන ජනතාව පෙළගස්වමින් දැවැන්ත අරගලයක් කිරීමට සූදානම් බවත් ඔහු මෙහිදී පැවසීය.", "URL": "https://lankatruth.com/si/?p=110343", "Category": "පුවත්", "Parent URL": null}