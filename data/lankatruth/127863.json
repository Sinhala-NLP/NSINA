{"Source": "Lankatruth", "Timestamp": "January 19, 2022", "Headline": "කැළණිතිස්ස – සපුගස්කන්ද බලාගාරවල විදුලි නිෂ්පාදනය නවතී", "News Content": "විදුලිය ජනනය කිරීමට අවශ්‍ය ඉන්ධන නොමැති වීම හේතුවෙන් සපුගස්කන්ද සහ කැළණිතිස්ස යන බලාගාර දෙකෙහි විදුලිය ජනනය කිරීම ඊයේ (18) පස්වරුවේ සිට නතර වී ඇති බව වාර්තා වේ. මෙම බලාගාර දෙක මගින් මෙරට විදුලිබල පද්ධතියට මෙගාවොට් සියයකට වැඩි ධාරිතාවක් එක්කරනු ලබන බව පැවසේ. බලාගාර දෙක අක්‍රීය වීමත් සමඟ දෛනික විදුලි සැපයුම් සැපිරීමේ ගැටලුවක් මතුව ඇති බවත් එම නිසා වරින් වර ඇතැම් ප්‍රදේශවලට විදුලි කප්පාදුවක් සිදුවිය හැකි බවත් විදුලිබල ආරංචි මාර්ග පවසයි. සපුගස්කන්ද බලාගාරය දැවි තෙල් භාවිතයෙන් සහ කැළණිතිස්ස බලාගාරය ඩීසල් භාවිතයෙන් විදුලිය ජනනය කරනු ලබන අතර විදුලිබල මණ්ඩලයට අවශ්‍ය තෙල් තොග ලබා දීම සඳහා තෙල් සංස්ථාව එකඟතාවය පළ කර ඇති අතර ඒවා ලැබුණු වහාම මෙම බලාගාර යළි පණ ගැන්වීමට විදුලිබල මණ්ඩලය සූදානම් බව පැවසේ.", "URL": "https://lankatruth.com/si/?p=127863", "Category": "පුවත්", "Parent URL": null}