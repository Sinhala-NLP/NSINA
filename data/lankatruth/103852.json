{"Source": "Lankatruth", "Timestamp": "December 18, 2020", "Headline": "නිරෝධායන නීති නොතකා LPL අවසන් තරගයට නාමල්ගේ සහ චානකගේ පිරිස් ඇවිත් !", "News Content": "පසුගියදා නිමාවට පත් වූ LPL ක්‍රිකට් තරඟාවලියේ අවසන් මහා තරඟයේදී නාමල් රාජපක්ෂ සහ ඩී.වී චානක යන ආණ්ඩුවේ ඇමතිවරුන්ගේ සමීපතම හිතවතුන් විශාල පිරිසක් කොරෝනා නිරෝධායන නීති සම්පූර්ණයෙන්ම බිඳ දමා ක්‍රීඩාගාරයට ඇතුළුවී ක්‍රියාකර ඇති බව හෙළිවී තිබේ. මෙම තරඟ නැරඹීම සඳහා සමාන්‍ය ක්‍රීඩා ලෝලීන්ට කිසිදු අවස්ථාවක් ලබාදී නොතිබූ අතර ආණ්ඩුවේ ප්‍රබලයන් VIP අනුග්‍රහයෙන් එම ක්‍රිකට් තරඟාවලිය පාදක කරගෙන කොරෝනා පොකුරක් බිහිවීමේ අවදානමක් පිළිබඳව සෞඛ්‍ය අංශවල දැඩි අවදානයක් යොමු වී තිබේ. අවසන් මහා තරඟයට පෙරද සෞඛ්‍ය නිරෝධායන නීති කඩ කළ අවස්ථා කිහිපයක්ම විය. මෙම තරගාවලියට විස්තර විචාරක ලෙස එක්වූ රසල් ආනල්ඩ්ගේ සිට විදෙස් හා දේශීය ක්‍රිකට් ක්‍රීඩකයින්ට එතෙක් දිනක් ක්‍රියාත්මක වූ කොරෝනා නිරෝදායන නීති බලපැවැත්වුණේ නැහැ. විදේශයක සිට දිවයිනට පැමිණෙන අය සදහා වූ දින 14ක නිරෝදායන අනිවාර්ය මෙහිදී දින 7ක් ලෙස වෙනස් වුවත් අවසන් වන විට එය එක් දිනයක් දක්වා සංශෝධනය වී තිබුණා. ඩුබායිහි සිට පැමිණ තරගාවලියට එක්වූ මාලින්ද පුෂ්පකුමාර එලෙස දිනක නිරෝදායනය වූවෙක් ලෙස හැදින්විය හැකියි. ක්‍රිකට් නිලවරණය වෙනුවෙන් ක්‍රීඩා සමාජ නියෝජිතයන් පිනවීම සදහා මෙය අවස්ථාවක් කර ගැනීමට සභාපති ශම්මි සිල්වා කටයුතු කළ ආකාරයද මෙම තරඟාවලිය තුළ ස්මතුවී පෙණිනි.", "URL": "https://lankatruth.com/si/?p=103852", "Category": "ක්‍රීඩා පුවත්", "Parent URL": null}