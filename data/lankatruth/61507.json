{"Source": "Lankatruth", "Timestamp": "October 20, 2018", "Headline": "ස්වාධීන රූපවාහිනියෙන් ෆොන්සේකාට ලක්ෂ 30ක වන්දියක්", "News Content": "හිටපු හමුදාපති සරත් ෆොන්සේකා මහතාට එරෙහිව ප්‍රචාරය කරන ලද අසත්‍ය ප්‍රකාශයන් හේතුවෙන් රුපියල් ලක්ෂ 30ක වන්දියක් ගෙවන ලෙස ස්වාධීන රූපවාහිනී ආයතනයට අද(20) කඩුවෙල දිසා විනිසුරු අරවින්ද පෙරේරා මහතා නියෝග කර තිබේ. හිටපු හමුදාපති සරත් ෆොන්සේකා මහතා විසින් ගොනුකර තිබූ නඩුවට අදාල තීන්දුව ප්‍රකාශයට පත් කරමින් අධිකරණය මෙම නියෝගය ලබා දී ඇත. පැවති රාජපක්ෂ පාලන සමය තුළ ස්වාධීන රූපවාහිනී සේවය ප්‍රේක්ෂකයන් අතර වැරදි මත පැතිරවීමෙන් තම කීර්ති නාමයට හානි සිදුකර ඇතැයි සරත් ෆොන්සේකා මහතා මෙම නඩුව ගොනුකර තිබුණි. අවසාන යුධ සටන් පැවති සමයේ හිටපු හමුදාපති සරත් ෆොන්සේකා මහතා විදෙස්ගතව සිටි බවටත් ප්‍රභාකරන් ඝාතනයවීමට ඉඩ නොතබා ඔහුට පැනයාමට ඉඩකඩ සපයාදීමට හමුදාපතිවරයා කටයුතු කිරීමට ඉඩ තිබූබවටත් ස්වාධීන රූපවාහිනී සේවය අසත්‍ය පුවත් වාර්තා කරණයක නියැලුණි. පැමිණිලි පාර්ශවයේ කරුණු සළකාබැලූ අධිකරණය පැමිණිලිකරුට සිදුව ඇති අසාධාරණය හේතුවෙන් රුපියල් ලක්ෂ 30 ක වන්දියක් ගෙවන ලෙසත් ඉන් ලක්ෂ 10ක් මුදලින් ද ඉතිරි ලක්ෂ 20ක මුදලට සරිලන ගුවන් කාලයක් ලබාදෙන ලෙස ද නියෝග කර ඇත. පැමිණිල්ලේ වගඋත්තරකරුවන් ලෙස ස්වාධීන රූපවාහිනී ආයතනය හා එහි සේවය කළ මහින්ද අබේසුන්දර නම් කර තිබිණි.", "URL": "https://lankatruth.com/si/?p=61507", "Category": "පුවත්", "Parent URL": null}