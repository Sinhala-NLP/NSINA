{"Source": "Lankatruth", "Timestamp": "March 12, 2021", "Headline": "රුසියාව, තුර්කිය හා කටාර් එක්වී සිරියානු යුද්ධයට විසඳුම් සොයයි", "News Content": "වසර 10ක කාලයක පටන් දැවැන්ත ඛේදවාචකයක් ඇති කර තිබෙන සිරියානු යුද්ධයට දේශපාලන විසඳුමක් සෙවීම සඳහා තුර්කිය, රුසියාව සහ කටාර් රාජ්‍යයන් ඒකාබද්ධ උත්සාහයක් ගන්නා බව තුර්කි විදේශ අමාත්‍ය මෙව්ලූට් කැවුසොග්ලු පැවසීය. මේ සම්බන්ධයෙන් රටවල් තුනෙහිම විදේශ අමාත්‍යවරුන්ගේ මුහුණට මුහුණ සාකච්ඡාවක් ඊයේ (11) දින කටාර් රාජ්‍යයේ දෝහාහිදී පවත්වා තිබේ. එම සකච්ඡාව පිළිබඳව අදහස් දක්වමින් තුර්කි විදේශ ඇමතිවරයා “අද අපි නව ත්‍රෛපාක්ෂික උපදේශන ක්‍රියාවලියක් දියත් කළා. අපගේ ඉලක්කය සිරියාවේ කල්පවත්නා දේශපාලන විසඳුමක් සඳහා වන උත්සාහයන්ට දායක විය හැකි ආකාරය සාකච්ඡා කිරීමයි.” යනුවෙන් එම සාකච්ඡාවෙන් අනතුරුව පැවසීය. “ සිරියානු යුද්ධයෙන් මේ වනවිට ලක්ෂ සංඛ්‍යාත ජනතාවක් ඝාතනයට ලක්වී ඇති අතර මිලියන ගණනක් වන සිරියානුවන් අවතැන්ව සිටී. සිරියානු ජනාධිපති බෂාර් අල් අසාද්ගේ පාලනය පෙරලා දැමීමට විපක්ෂ කණ්ඩායම් ආරම්භ කළසන්නද්ධ ක්‍රියාමාර්යන්ට තුර්කිය සහ කටාර්හි සහාය හිමිව තිබිණි. පසුව අයි.එස්. ත්‍රස්තවාදීන් සිරියාව ආක්‍රමණය කරමින් අසාද් පාලනය පෙරළා දැමීමට දැවැන්ත ප්‍රහාරයන් දියත් කරමින් සිරියාවේ බහුතර ප්‍රදේශයක් අත්පත් කර ගනිමින් සිටියදී සිරියාවේ අසාද් පාලනය ආරක්ෂා කිරීම සඳහා රුසියානු හමුදාවන් එක්විය. රුසියාව හා ඉරානයේ සහායෙන් අයි.එස්. ත්‍රස්තවාදීන් අත්පත් කරගෙන සිටී ප්‍රදේශ නැවත අත්පත් කර ගැනීමට හැකි විය. සිරියාවේ ස්වෛරීභාවය, ස්වාධීනත්වය, සමගිය සහ භෞමික අඛණ්ඩතාව ආරක්ෂා කරමින් ගැටුමට ඇති එකම විසඳුම මිලිටරි විසඳුමක් නොව එක්සත් ජාතීන්ගේ යෝජනාවලට අනුකූල දේශපාලන විසඳුමක් බව අමාත්‍යවරුන් තිදෙනාම සිය රැස්වීමේදී අවධාරණය කළහ. රුසියාවේ විදේශ ඇමති සර්ජි ලැව්රොව් එහිදී කියා සිටියේ සිරියාවේ සටන් අඩු කර දේශපාලන විසඳුමක් සාකච්ඡා කිරීම සඳහා 2017 සිට තුර්කිය, රුසියාව සහ ඉරානය එක්ව ගත් උත්සාහයන් ප්‍රතිස්ථාපනය කිරීමට රටවල් තුන උත්සාහ නොකරන බවයි. “සිරියාවේ වර්තමාන ඛේදනීය තත්ත්වය මඟහරවා ගැනීම සඳහා කොන්දේසි නිර්මාණය කිරීම සඳහා කටාර්හි දායකත්වය ලබා දීමට ඇති ආශාව මට සාදරයෙන් පිළිගත හැකිය.” කටාර් විදේශ අමාත්‍ය ෂෙයික් මොහොමඩ් බින් අබ්දුල් රහ්මාන් අල් තානි මහතා කියා සිටියේ මුළු සිරියාව පුරාම මානුෂීය ආධාර ලබා දීමේ යාන්ත්‍රණයන් පිළිබඳව ද අමාත්‍යවරුන් සාකච්ඡා කර ඇති අතර “සිරියානුවන්ගේ දුක් වේදනා අවම කිරීමේ තීරණාත්මක අවශ්‍යතාවයක් පවතී.” යනුවෙන් කටාර් විදේශ ඇමතිවරයා කියාසිටී. විදේශ ඇමතිවරුන්ගේ මෙම සාකච්ඡාවේදී කරුණු නවයක ඒකාබද්ධ ප්‍රකාශයක් නිකුත් කර ඇති අතර එහිදී සිරියාව තුළ COVID-19 එන්නත සඳහා ප්‍රමුඛතාවය ලබා දෙන ලෙසත්, මානුෂීය ආධාර ලබා දීමේ ප්‍රයත්නයන් “වැඩි දියුණු කරන ලෙසත්” ඇමතිවරු එක්සත් ජාතීන්ගේ ආයතනවලින් සහ ලෝක සෞඛ්‍ය සංවිධානයෙන් ඉල්ලා සිටියහ.", "URL": "https://lankatruth.com/si/?p=112568", "Category": "විදෙස් පුවත්", "Parent URL": null}