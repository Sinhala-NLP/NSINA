{"Source": "Lankatruth", "Timestamp": "June 23, 2021", "Headline": "දශකයක සටනින් පොල් ගහත් රැකෙයි…", "News Content": "වසර 10කට ආසන්න කාලයක් පුරා කප්රුක සුරැකීමේ සංවිධානය විසින් ගෙන ගිය අරගලයක ප්‍රතිඵලයක් වශයෙන් ගස් හෙලීමේ පනත යටතේ පොල් ගස සම්බන්ධයෙන් ආවරණය ලැබී තිබේ. 2012දී පමණ මෙම සංවිධානය පිහිටුවාගැනීමෙන් පසුව පැවති ආණ්ඩුවල විශයභාර අමාත්‍යවරු මෙන්ම ජනාධිපති මෛත්‍රීපාල සිරිසේන සමගද පොල් ගස් ආරක්ෂා කිරීමේ ක්‍රියාමාර්ග පිළිබඳව ඉතා පළල් මට්ටමින් කප්රුක සුරැකීමේ සංවිධානය සාකච්ඡා කර ඇත. මේ නිසා පොල් කර්මාන්තයට සම්බන්ධ තවත් සංවිධාන 11ක් පමණ එකතුවී තවදුරටත් පුළුල් සංවිධානයක් වශයෙන් “පොල් කර්මාන්ත සුරැකීමේ සංවිධාන එකමුතුව” පිහිටුවාගනු ලැබීය. එහි කැඳවුම්කරු වශයෙන් නාමල් කරුණාරත්න ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරයා පත්කරගෙන තිබිණි. ඉන් පසුව මේ සම්බන්ධයෙන් පත්‍රිකා බෙදීම, පොස්ටර් ව්‍යාපාර දියත් කිරීම, මාධ්‍ය සාකච්ඡා පැවැත්වීම ආදී ක්‍රියාමාර්ග තුළින් ජනතාවගේ සහ බලයේ සිටි ආණ්ඩුවල අවධානය පොල් ගස් සුරැකීම කෙරෙහි යොමුකර ගැනීමට සමත්වී ඇත. එහි ප්‍රතිඵලයක් වශයෙන් පොල් කර්මාන්ත සුරැකීමේ සංවිධාන එකමුතුවේ මහා සමුළුවක් පන්නල නගර ශාලාවේදී පවත්වා සමුළු යෝජනා ගණනාවක් සම්මත කරගෙන තිබේ. ඒ දක්වා අක්කර 10ට වැඩි පොල් ඉඩම් කැබලි කිරීම තහනම් කර තිබූ නීතිය අක්කර 05 දක්වා අඩු කිරීම සහ උතුරු නැගෙනහිර පළාත්වල අලුතින් පොල් වගා කිරීමට ප්‍රමුඛත්වය ලබාදීම ඇතුළු යෝජනා ගණනාවක් සම්මත කරගෙන ඇත. වර්තමාන ආණ්ඩුවේ වැවිලි කර්මාන්ත ඇමති රමේෂ් පතිරණගේ අවධානය මෙම අරගලය කෙරෙහි යොමුකරගැනීමෙන් පසුව ජුනි 18 දින නිකුත්කරන ලද අංක 2232/33 දරන ගැසට් පත්‍රය මගින් පොල් ගස ගස් හෙළීමේ පනතට ඇතුළත් කර තිබේ. මෙයට පෙර එම පනතෙන් ආවරණය වී ඇත්තේ ගැහැණු තල්ගස්, කොස් ගස් සහ දෙල් ගස් පමණි.", "URL": "https://lankatruth.com/si/?p=118345", "Category": "පුවත්", "Parent URL": null}