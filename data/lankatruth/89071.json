{"Source": "Lankatruth", "Timestamp": "January 28, 2020", "Headline": "නව කොරෝනා වෛරසයෙන් මිගය ගිය ගණන 106 දක්වා ඉහළට", "News Content": "මාරාන්තික නව කොරෝනා වෛරසය ආසාදනයෙන් සිදුවූ මරණ සංඛ්‍යාව 106ක් දක්වා ඉහළ ගොස් ඇතැයි චීන මාධ්‍ය වාර්තා උපුටා දක්වමින් විදෙස් මාධ්‍ය රැසක් වාර්තා කර තිබේ. මාරාන්තික නව කොරෝනා වෛරසය අදවනවිට ඉතාමත් සීඝ්‍රයෙන් ලෝකය පුරා ව්‍යාප්ත වෙමින් පවතින අතර මේ වනවිට ජර්මනියෙන් හා කාම්බෝජයෙන්ද වෛරස ආසාදිතයන් හමුව ඇති බව වාර්තා වෙයි. නවතම වාර්තා පෙන්වා දෙන්නේ දැනට හදුනාගෙන ඇති නව කොරෝනා වෛරස ආසාදිතයන් සංඛ්‍යාව 4,297ක් බවයි. මේ අනුව ගතවූ පැය 24ක කාලයේදී වෛරස ආසාදිතයන් 1,400ක් වාර්තාවී ඇති බව විදෙස් වාර්තා පෙන්වා දෙන අතර එය වෛරස ආසාදිතයන්ගේ ප්‍රමාණයේ 50%ක කැපී පෙනන ඉහළයාමක් ලෙස සැලකේ. මේ අතර පළමුවරට කොරෝනා වෛරස ආසාදිතයෙක් මියයාමේ සිදුවීමක් බීජිං අගනුවරින් වාර්තා වී ඇති අතර පවතින අවදානම්සහගත තත්ත්වය සලකා චීනයට අයත් හොංකොං රාජ්‍යය තුළ පිහිටි පොදු ස්ථාන රැසක් වසා දැමීමට බලධාරින් පියවර ගෙන තිබේ. මේ අනුව එහි ක්‍රීඩා මධ්‍යස්ථාන, පුස්තකාල හා කෞතුකාගාර සියල්ල වසා දැමීමටත් ඔවුන් කටයුතු කර ඇත. වෛරසය ඉතාමත් වේගයෙන් ව්‍යාප්තවීම සලකා චීනය වෙත සංචාරය කිරීමෙන් හැකිතාක් වළකින ලෙස අමෙරිකාවද සිය රටවැසියන්ගෙන් ඉල්ලා ඇත. එමෙන්ම කැනඩා රජයත් සිය ජනතාව වෙත දැනුම්දී ඇත්තේ චීනයේ හුබෙයි ප්‍රාන්තයේ සංචාරය නොකරන ලෙස ය. මේ අතර චීනය වෙත හා ඉන් පිටතට මෙසේ සංචාර අවලංගු කිරීම හේතුවෙන් ගෝලීය සංචාරක කර්මාන්තද දැඩි අර්බුදයකට මුහුණපා ඇතැයිද ඉන් ලොව ප්‍රධාන කොටස් වෙළෙදපොළ බොහොමයක කොටස් මිල කැපි පෙනෙන ලෙස පහළගොස් ඇතැයිද විදෙස් පුවත් පෙන්වා දෙයි.", "URL": "https://lankatruth.com/si/?p=89071", "Category": "පුවත්", "Parent URL": null}