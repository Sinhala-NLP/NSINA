{"Source": "Lankatruth", "Timestamp": "January 27, 2021", "Headline": "අමාත්‍යාංශයක් නැතුවත් සබීතාගේ බිල්ඩිමට ගෝටාබයත් කුලී ගෙවයි…", "News Content": "කෘෂිකර්ම අමාත්‍යාංශය සඳහා පසුගිය ආණ්ඩුව විසින් කුලියට ගත් රාජගිරියේ ගොඩනැගිල්ලට වර්තමාන ගෝටාබය රාජපක්ෂ ආණ්ඩුව විසින් ද දිගටම කුලී ගෙවමින් සිටින බව විගණන නිලධාරීන් සඳහන් කරයි. නිසි මිල ගණන් කැඳවීමකින් තොරව, ප්‍රසම්පාදන පටිපාටිය උල්ලංඝනය කරමින් රුපියල් ලක්ෂ 150ක මාසික කුලියකට මෙම ගොඩනැගිල්ල කුලියට ගැනීමට කටයුතු කළේ එවකට අගමැති රනිල් වික්‍රමසිංහ සහ කෘෂිකර්ම ඇමති දුමින්ද දිසානායකය. පසුව එම ගොඩනැගිල්ල සඳහා මසකට රුපියල් ලක්ෂ 210ක කුලියක් ගෙවමින් පැවතුණි. රාජගිරිය ප්‍රදේශයේ පිහිටි මෙම ගොඩනැගිල්ල ජනප්‍රිය නිළි සබීතා පෙරේරා ගේ සැමියා වන ඩී.පී. ජයසිංහට අයත්වේ. පසුගිය ආණ්ඩු කාලයේ මෙම ගොඩනැගිල්ල කුලියට ගැනීම පිළිබඳ විපක්ෂයෙන් දැඩි චෝදනා එල්ල විය. එවකට විපක්ෂය නියෝජනය කළ වර්තමාන ආණ්ඩු කණ්ඩායම එහිදී පැවසුවේ තමන් බලයට පැමිණි පසු වහාම මෙම ගොඩනැගිල්ලට කුලී ලබාදීම නතර කරන බවය. වත්මන් ගෝටාබය රාජපක්ෂ පාලනය යටතේ එම ගොඩනැගිල්ලෙන් කෘෂිකර්ම අමාත්‍යාංශය ඉවත් කළ නමුත් අදාළ මාසික කුලී මුදල් දිගටම ගෙවා දමමින් තිබෙන බව විගණන දෙපාර්තමේන්තු නිලධාරීන් හෙළි කර තිබේ.", "URL": "https://lankatruth.com/si/?p=109421", "Category": "ආර්ථික පුවත්", "Parent URL": null}