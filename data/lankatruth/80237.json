{"Source": "Lankatruth", "Timestamp": "September 2, 2019", "Headline": "රට යන්න අවසර ඉල්ලු මෝසම ශනිල් නෙත්තිකුමාර ඉල්ලා අස්කර ගනී", "News Content": "බැඳුම්කර කොමිසම හමුවේ සාක්ෂි ලබාදුන් අනිකා විජේසූරියගේ සොහොයුරකු වන විජිත් විජේසූරිය මහතාට තර්ජනය කිරීම සම්බන්ධයෙන් චෝදනා එල්ල වී සිටින, රවී කරුණානායක අමාත්‍යවරයාගේ ඥාතියෙකු වන ශනිල් නෙත්තිකුමාර මහතා, තමාට විදේශගත වීම සඳහා අවසර ලබාදෙන ලෙස ඉල්ලමින් ගොනු කර තිබූ මෝසමක් අද (02) කොළඹ මහාධිකරණය වෙතින් ඉල්ලා අස්කරගෙන තිබේ. මෙම මෝසම ඉකුත්දා කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවනු ලැබූ අවස්ථාවේදී විත්තිකාර නෙත්තිකුමාර මහතා වෙනුවෙන් පෙනී සිටි නීතිඥවරු ඉල්ලීමක් කරමින් තම සේවාදායකයාට ඩුබායි හි පැවැත්වෙන ලෝක බලශක්ති කොංග්‍රසයේ සමුළුවට සහභාගිවීම සඳහා විදේශ ගතවීමට අවසර දෙන්නැයි ඉල්ලීමක් කර තිබිණි. ඊට නීතිපතිවරයා විසින් සිය විරෝධය පළ කරනු ලැබීය. විදේශ ගත වීමට අවශ්‍ය කරන ඉල්ලීම තහවුරු කිරීමට පාදක වන කරුණු තිබේ නම් ඒවා සවිස්තරව අද (02) දින අධිකරණය හමුවේ ඉදිරිපත් කරනනැයි විනිසුරුවරයා එදින විත්තියේ නීතිඥවරයාට නියෝග කර තිබිණි. ඒ අනුව මෝසම අද කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවූ අවස්ථාවේදී විත්තිකාර නෙත්තිකුමාර මහතා වෙනුවෙන් පෙනී සිටි නීතිඥවරයා අධිකරණයට දන්වා සිටියේ තම සේවාදායකයාගේ පියා හදිසි ශල්‍යකර්මයකට භාජනය වී සිටින බැවින් මෙම අවස්ථාවේ විදේශගත වීම පිළිබඳ ඉල්ලීමක් ඉදිරිපත් නොකරන බවත් ඒ අනුව අදාළ මෝසම ඉල්ලා අස්කර ගැනීමට ඉඩ දෙන ලෙසත්ය. ඉදිරිපත් වූ කරුණු සලකා බැලූ මහාධිකරණ විනිසුරුවරයා විත්තිය විසින් ඉදිරිපත් කළ මෝසම ඉල්ලා අස්කර ගැනීමට අවසර දී ඇත. මෙම නඩුව නැවත සැප්තැම්බර් මස 05 වනදා කැඳවීමට නියමිතය.", "URL": "https://lankatruth.com/si/?p=80237", "Category": "පුවත්", "Parent URL": null}