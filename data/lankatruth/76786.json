{"Source": "Lankatruth", "Timestamp": "July 1, 2019", "Headline": "පූජිත් සහ හේමසිරි පාස්කු ප්‍රහාරයේ ඝාතන සැකකරුවන් කරන්නැයි නීතිපති දන්වයි", "News Content": "පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු, පාස්කු ඉරිදා ප්‍රහාරයේ සැකකරුවන් ලෙස නම්කර අධිකරණයට ඉදිරිපත් කරන්නැයි නීතිපතිවරයා විසින් වැඩබලන පොලිස්පති චන්දන වික්‍රමරත්න මහතා වෙත දැනුම් දී ඇතැයි වාර්තා වේ. පොලිස්පතිවරයාට සහ හිටපු ආරක්ෂක ලේකම්වරයාට එරෙහිව නීතිපතිවරයාගේ උපදෙස් මත පවත්වන ලද අපරාධමය විමර්ශනයේ වාර්තාව ලැබීමෙන් පසු මෙම දනුම්දීම සිදුකර තිබේ. අදාල විමර්ශනයේ උදෘත පසුගිය 27 වැනිදා නීතිපතිවරයා වෙත ලැබී ඇති අතර ඊට අනුව පොලිස්පතිවරයා සහ හිටපු ආරක්ෂක ලේකම්වයා සිය රාජකාරි කටයුතුවල යුතුකම් හා වගකීම් ප්‍රභල ලෙස පැහැර හැර ඇතැයි අනාවරණය වී ඇත. ඒ අනුව පොලිස්පතිවරයා සහ හිටපු ආරක්ෂක ලේකම්වරයා පාස්කු ප්‍රහාරයේ ඝාතන සැකකරුවන් ලෙස නම්කර අධිකරණයට ඉදිරිපත් කරන්නැයි නීතිපතිවරයා විසින් වැඩබලන පොලිස්පතිවරයාට දන්වා ඇතැයි නීතිපතිවරයාගේ සම්බන්ධීකරණ නිලධාරිනී රජයේ අධිනීතීඥ නිෂාරා ජයරත්න මහත්මිය පවසා ඇත. කෙසේ වෙතත් මේ දක්වාද වැඩ බලන පොලිස්පතිවරයා මෙම දැනුම්දීම සම්බන්ධව පියවරක් නොගැනීම පිළිබඳවද කරුණු දක්වන්නැයි නීතිපතිවරයා ලිඛිතව දැනුම්දී ඇතැයිද වාර්තා වේ. මෙම සිදුවීම ලංකා ඉතිහාසයේ බරපතලම සිදුවීමක් වන බවත් සහ ජාත්‍යන්තර අපරාධ නීතිය අනුව මනුෂ්‍යත්වයට එරෙහි අපරාධයක් වීමත් බවත් නීතිපතිවරයා විසන් වැඩබලන පොලිස්පතිවරයා වෙත සිහිකැඳවා ඇත.", "URL": "https://lankatruth.com/si/?p=76786", "Category": "පුවත්", "Parent URL": null}