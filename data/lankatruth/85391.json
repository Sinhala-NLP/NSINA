{"Source": "Lankatruth", "Timestamp": "November 11, 2019", "Headline": "වමට හැරෙන මුස්ලිම්වරු", "News Content": "මුස්ලිම් ජනයා මෙරටට සේන්දු වූයේ 8 වන සියවසේ දී ය. 20 වන සියවස ආරම්භ වනවිට ඔවුහු මෙහි සහස‍්‍රයකට වැඩි කාලයක් වාසය කරමින් සිංහලයන් සමඟ ආදර්ශවත් සාමකාමී සහජීවනයකින් යුතුව සමෘද්ධිමත් ජීවිතයක් ගත කරමින් සිටියහ. එය මුස්ලිම්වරු සුළු ජන කොට්ඨාසයක් ලෙස වාසය කළ ලෝකයේ අන් කිසිදු රටක දී නොලද අත්දැකීමක් විය. මුස්ලිම් ප‍්‍රජාව මෙහි දී ලද අසීමිත ආගන්තුක සත්කාර ද, ඔවුන් මෙහි දී අත්විඳින ලද ත්‍යාගශීලිභාවය ද පිළිබඳව ඔවුන් මේ භාග්‍යවත් දිවයිනේ බෞද්ධ රජවරුන්ට ණයගැතිය. මුස්ලිම් ප‍්‍රජාව පෘතුගීසීන්ගේ මර්දනයට ලක් වූ විට ද ඔවුන්ට සරණාගත රැකවරණය සලසන ලද්දේ බෞද්ධ රජකු විසිනි. එම සමෘද්ධිමත් බවකින් යුතු සාමකාමී සහජීවන අවධිය 1915 සිංහල – මුස්ලිම් කැරැලි කෝලාහල පැනනැඟීමත් සමඟ තිගැස්මට ලක් විය. ඊට මූලික වශයෙන් බලපෑවේ වැවිලි ආර්ථිකයේ අතුරු පලප‍්‍රයෝජන බෙදී යාමේ විෂමතාව විය. (වෙනත් සුළු හේතූන් ද නොතිබුණා නොවේ.) කෙසේ වුව ද, කලහකාරීත්වය නිම වී වැඩි කල් නොයා දෙකොට්ඨාසය අතර පැරැණි සහජීවනය නැවත ස්ථාපනය වූ අතර, එය 1948 නිදහස ලබන අවස්ථාව වනවිට ද නොනැසී පැවතියේ ය. නිදහසින් පසු 50 දශකයේ මැද භාගය වන විට සිංහල – මුස්ලිම් දෙකොට්ඨාසය අතර එතෙක් නොවූ විරූ සමීපතාවක් ගොඩනැෙඟමින් පැවැත්තේ ය. එහෙත්, එය නිදහස් ශ්‍රී ලංකාවේ වාර්ගික ප‍්‍රජාතන්ත‍්‍රවාදී දේශපාලන කැළඹිලිකාරී වාතාවරණය තුළ බිහි වූ අවස්ථාවාදී ළං වීමක් මිස ප‍්‍රජාවන් දෙක අතර ගොඩනැඟුණු සුමිතුරු සමීපතාවක් නිසා ගොඩනැඟුණක් නොවී ය. තවද, එය වඩා විශාල සුළු ජන කොට්ඨාසය වන දමිළ ප‍්‍රජාව නොසලකා හරිමින් ගොඩනැඟූ සබඳතාවක් විය. ඒ අවස්ථාවේ ද්‍රවිඩ හා සිංහල ප‍්‍රජාවන් අතර හටගත් දුරස්ථභාවය ප‍්‍රචණ්ඩත්වය දක්වා වර්ධනය වූ දේශපාලන අරගලයක් බවට පත් වූ අයුරු ද, එහි දී ඔවුන් මහත් අලාභහානි අත්විඳින ලද අයුරු ද අපි දුටුවෙමු. මුස්ලිම් හා සිංහල දෙකොට්ඨාසය අතර ඒ හට ගත් සබඳතාව අවස්ථාවාදී එකක් වුව ද, එය මෑතක් වනතුරු ම නොනැසී පැවත්තේ ය. මුස්ලිම් ප‍්‍රජාව ඉන් ලාභ ප‍්‍රයෝජන ද ලැබී ය. දෙමළ සමාජයේ බෙදුම්වාදී අභිලාෂයන්ට 2009 වසරේ දී (ඇතැම්විට) සදහටම නැවතීමේ ලකුණ තැබිණි. මේ ‘ජයග‍්‍රාහී’ අවස්ථාවේ දී අන්තවාදී බෞද්ධ කණ්ඩායම් විසින් මුස්ලිම්වරුන් සහ සිංහල ප‍්‍රජාව අතර ඒ පැවැති සමගි සන්ධානයේ අවශ්‍යතාව හා උචිතානුචිත බව ගැන ප‍්‍රශ්න මතු කරන්නට විය. ඇත්තෙන්ම එම 2009 වසර ජන වර්ග තුනෙහිම සාපේක්ෂ හැඩරුව නැවත සකස් වීමේ පරිවර්තනීය අවධියක් විය. දෙමළ ආයුධ සන්නද්ධ ව්‍යාපාරය මුලිනුපුටා දැමූ ඒ වසර සිංහල බෞද්ධ අන්තවාදීන්ට තමන් තුළ බොහෝ කාලයක් පෝෂණය වෙමින් පැවැති බෞද්ධ රාජ්‍යයක සිහිනය සැබෑ කර ගත හැකි බව පෙනෙන සමයක් විය. දමිළයන්ට එය තමන්ට වැරදුණේ කොහි දැයි සිතන්නට ද, තම සාඩම්බර සංස්කෘතික උරුමය රැකගනිමින් තම අනාගතය නැවත සැලසුම් කරන්නේ කෙසේ දැයි සිතන්නට ද, යොමු කරවූ කාල වකවානුවක් විය. මේ අතර මුස්ලිම්වරුන්ට එම වසර සිංහල හා දමිළ ප‍්‍රජාව අතර තම සබඳතාවන් පිළිබඳව පමණක් නොව තම ප‍්‍රජාව තුළම ද වියවුල්කාරිත්වයක් බිහි කළ කාල පරිච්ඡේදයක ආරම්භය විය. ජන කණ්ඩායම් තුනටම නව ජනාධිපතිවරයෙක් ද, අනතුරුව නව ආණ්ඩුවක් ද පත් කර ගැනීමට සිදුව තිබුණේ මේ කැළඹිලිකාරී වාතාවරණය තුළ දී ය. එහිදී මුස්ලිම්වරුන් මුහුණ පෑ උභතෝකෝටිකය ඊට පෙර කාල වකවානුවේ තම ප‍්‍රජාව තුළ වූ ගැටලූ නොසලකාහැරීම් හේතුවෙන් හටගත්තක් විය. ඉහත සඳහන් කළ පරිදි නිදහසින් පසු මුල් අවධියේ සිංහල දේශපාලන නායකයන්ට ළං වෙමින් තමන්ට පෞද්ගලිකව ද, තම ප‍්‍රජාවට පොදුවේ ද යම් ලාභ ප‍්‍රයෝජන ලබා දීමට මුස්ලිම් දේශපාලන නායකයන් සමත් වුව ද, තම ප‍්‍රජාවේ අනාගත වෙනස් වීම් වටහාගෙන ඒ අනුව ක‍්‍රියාත්මක වීමේ අවබෝධයක් ඔවුනට නොවී ය. එලෙස අනාගතය පිළිබඳ පෙර දැක්මක් නොවූයෙන්, ගොඩනැෙඟමින් පැවැති ව්‍යසනකාරී ආගමික හා සමාජ බලවේග ගැන ඔවුන්ගේ අවධානයක් නොවීය. සහරාන් ද, ජාතික තවුහිද් ජමාත් ත‍්‍රස්ත කණ්ඩායම ද බිහිකරන ලද්දේ ඒ බලවේග විසිනි. ඒ ව්‍යසනකාරී බලවේගයන් පිළිබඳව විමසිලිමත් බවින් තොරව ද, තම ප‍්‍රජාව නිවැරැදි මඟෙහි මෙහෙයැවීමට අසමත්කමින් යුතුව ද කල් ගෙවූ මුස්ලිම් දේශපාලන නායකයන් දැන් ඒ ව්‍යසනය සිදු කෙළේ අපි නොවේ යැයි කියමින් නිදහස් වීමට දැඟලීම නිෂ්ඵලය. එපමණක් ද නොව එම ව්‍යසනකාරී ආගමික බලවේග තම දේශපාලන වාසිය සඳහා යොදා ගැනීම පිළිබඳව චෝදනාවෙන් ඇතැම් මුස්ලිම් නායකයන්ට නිදහස් විය නොහැකි ය. මේ වනවිට මුළු ප‍්‍රජාවම අන්තවාදීන්ගේ ඉලක්කයක් බවට පත්ව ඇත. පල්ලි විනාශ කරන ලදී. මුස්ලිම් ව්‍යාපාර වර්ජනයට ලක් විය. සිය වෘත්තිය අවභාවිතාවේ යෙදුවේ යැයි මුස්ලිම් වෘත්තිකයෝ ගර්හාවට ලක්වූහ. මුස්ලිම් ගැහැනු හිරිහැරයට භාජනය විය. මුස්ලිම්වරුන්ට තම නිවාස හා ව්‍යාපාරික ගොඩනැඟිලි කුලියට දීම ප‍්‍රතික්ෂේප කිරීමද සිංහල නිවාස හිමියන් වෙතින් සිදු විය. තවද වසර දහසක් තිස්සේ මෙරට ජීවත් වූ මුස්ලිමුන් විදේශික පිරිසකැයි කියනු දැන් අසන්නට ලැබේ. ජනාධිපතිවරයා, අගමැතිවරයා හෝ විරුද්ධ පක්ෂ නායකයා වෙතින් මේ පියවර හෙළාදැකීමක් සිදු වූයේ නැත. ඔවුන් මුස්ලිම්වරු පෙළන මේ සාහසිකකම් සමනය කිරීමට කිසිවක් කියා නැත. මේ සියල්ල අන්තවාදීන් මත පැටවීමට ද, තම දේශපාලන ගමන් මඟට වාසි සැලැසෙන්නේ නම් ඒ සඳහා අනුබල දීමට ද මේ නායකයන් සූදානම් බව පෙනේ. නැවතත් ජනාධිපති වීමට සූදානමින් සිටි මෛත‍්‍රීපාල සිරිසේන මහතා මුස්ලිම් විරෝධී කටයුතු පිළිබඳ ප‍්‍රසිද්ධියට පත්ව සිටි භික්ෂූව හිරෙන් නිදහස් කිරීමෙන් ද, මුස්ලිම් දේශපාලන නායකයන් දෙපළක් ඒ භික්ෂුව නිදහස් කරන ලෙස ජනාධිපතිවරයාගෙන් ඉල්ලා සිටීමෙන් ද මේ බව පැහැදිලි වේ. නැවතත් ජනාධිපතිවරයෙක් පත් කිරීමේ අවස්ථාවට මුස්ලිම්වරුන් මුහුණ දී සිටින්නේ, මේ වාතාවරණය යටතේ ය. දැන් ඔවුන් කුමන තෝරා ගැනීමක් කළ යුතුව පවතී ද? මුස්ලිම්වරුන්ට මේ රටේ පක්ෂ දේශපාලනය ගැන සබුද්ධික අවබෝධයක් වෙත් නම්, එමෙන්ම ඔවුන් තුළ තම දීර්ඝකාලීන අභිවෘද්ධිය පිළිබඳව උනන්දුවක් පවතී නම්, ඔවුන් තම දේශපාලනික හා ආගමික නායකත්වය දෙනු ලබන උපදෙස්වලට තෝරා බේරා ඇහුම්කන් දීමට උගත යුතු ය. මේ නායකයන් වනාහි අනුන්ට බණ කියමින්, තමන් පව් කරන බක තපසුන් බව වටහා ගත යුතු ය. ඔවුන් තුළ තම අනාගතය ගැන මිස ප‍්‍රජාවේ අනාගතය ගැන හැඟීමක් නොමැත. මුස්ලිම් නායකයන් ඉහළට ඔසවා දක්වන පරිදි මුස්ලිම් ප‍්‍රජාවට පවතින සැබෑ ගැටලු වන්නේ පල්ලි, මද්‍රසා පාසල්, කාන්තා ඇඳුම් හෝ හලාල් ආහාර පිළිබඳ ගැටලු නොවේ. ඔවුන් අභියස පවතින සැබෑ ගැටලු වන්නේ ඉඩම් නොමැතිකම, නිවාස හිඟය, දිළිඳුකම, රැකියා විරහිතභාවය, මත්ද්‍රව්‍යවලට ඇබ්බැහි වීම් ආදිය ය. මේවා වනාහි අන් වාර්ගික ප‍්‍රජාවන් ද විසඳුම් ඉල්ලා සිටින ගැටලූ ම ය. එබැවින්, මුස්ලිම් ප‍්‍රජාවට වුවමනා කරන්නේ සියලු ප‍්‍රජාවන්ගේ ගැටලු සම්බන්ධව සමානව, සාධාරණව හා යුක්තිසහගතව ක‍්‍රියා කරන, එම ගැටලු නිරාකරණය කිරීමේ දීර්ඝකාලීන උපාය මාර්ගයන් පිළිබඳ වැටහීමෙන් යුත් ජනාධිපතිවරයෙක් හා ආණ්ඩුවකි. තවද සමහර මුස්ලිම් නායකයන් පවසන පරිදි මෙරට තුළ අන් ප‍්‍රජාවන්ට හිමි නොවන අයිතීන් මුස්ලිම් ප‍්‍රජාවට හිමි විය යුතු නොවේ. ශ‍්‍රී ලාංකිකයන් වශයෙන් එහි සෑම පුරවැසියෙක්ම සමාන අයිතීන් භුක්ති විඳිය යුතු අතර සමාන වගකීම් දැරිය යුතු වීම ඊට හේතුවයි. මුස්ලිම් ඡන්දදායකයන් මේ කාරණා වටහා ගනිත් නම්, එවිට ඔවුන් තෝරා ගත යුත්තේ සියලු ප‍්‍රජාවන්ට සමානත්වය හා සාධාරණත්වය සහතික කරන අපේක්ෂකයෙකි. මේ ජනාධිපතිවරණයේ දී තරගය පවතින්නේ පොදුජන පෙරමුණු – ගෝඨාභය රාජපක්ෂ, එක්සත් ජාතික පක්ෂ – සජිත් ප්‍රේමදාස හා ජාතික ජන බලවේගයේ අනුර කුමාර දිසානායක යන අපේක්ෂකයන් අතර බව පෙනේ. මේ තිදෙනා අතුරින් මුල් දෙදෙනාම අන්තවාදී බෞද්ධ කණ්ඩායම්වල ග‍්‍රහණයේ පසුවන අය බව නිසැක ය. වගකීමෙන් තොර, ඉටු කිරීමට අපොහොසත්, අසංවිධිත පොරොන්දුවලට අමතරව ඔවුන් දෙදෙනාටම පොදු ඊ ළඟ ලක්ෂණය වන්නේ අන්තවාදී බෞද්ධ කණ්ඩායම්වල න්‍යාය පත‍්‍ර ප‍්‍රතික්ෂේප නොකිරීම ය. මෙම අන්තවාදීන්ගේ ඉලක්කයන් ආණ්ඩුක‍්‍රම ව්‍යවස්ථාව මඟින් බුද්ධාගමට සලසා ඇති ප‍්‍රතිපාදන ද ඉක්මවා යයි. බෞද්ධයන්ට රජයේ සහ ආර්ථිකය තුළ සුවිශේෂී වරප‍්‍රසාද හිමි විය යුතුය යන්න අන්තවාදීන්ගේ අදහසයි. ඒ අනුව ගෝඨාභයගෙන් හෝ සජිත්ගෙන් මුස්ලිම්වරුන්ට යුක්තිය හා සාධාරණත්වය බලාපොරොත්තු විය හැකි ද? බෞද්ධ අන්තවාදය පිළිබඳව තම ආස්ථානයන් පැහැදිලි නොකරන ගෝඨාභය හෝ සජිත් කෙරෙහි සුළු වාර්ගිකයන් තම විශ්වාසය තබන්නට හේතු පවතී ද? පෙනෙන්නට ඇති පරිදි මෙම අන්තවාදින් ගෝඨාභය පසුපස මුළුගැන්වී සිටී. සජිත් ද ඔවුන්ව විරසක කර ගැනීමට අකැමැත්තෙන් පසුවන බව පෙනේ. සුළු වාර්ගිකයන් ජනාධිපතිවරණයේ දී මුහුණ දෙන උභතෝකෝටිකයේ හරය පවතින්නේ මෙතැන ය. තරගයේ සිටින විකල්ප අපේක්ෂකයා වන අනුර කුමාරගේ වැදගත්කම පෙරමුණට එන්නේ මෙතැන දීය. ජාතිය අභිමුවේ පවතින මූලික ගැටලු පිළිබඳ හඬක් නැඟෙන්නේ අනුර කුමාරගේ ජන බලවේගය වේදිකාවෙන් පමණි. රාජ්‍ය පරිපාලනයේ දී දූෂණය හා නාස්තිය මුලිනුපුටා දැමීම, සුවිශාල ඇමති මණ්ඩලය යථා පරිදි ගණනින් අඩු කිරීම, වෙළෙඳපොළ ආර්ථිකයට සිදු වන හානිය අවම වන පරිද්දෙන් වූ සංවිධිත ආර්ථික ප‍්‍රතිසංස්කරණ හඳුන්වා දීම, නීතිය මත පාලනය ශක්තිමත් කිරීම, වාර්ගික සමඟිය වර්ධනය කිරීම ආදිය ජන බලවේග ජනපතිවරණ ප‍්‍රකාශනයේ දැකිය හැකි ආකර්ෂණීය අංගයන් අතර වේ. වඩාත් වැදගත් කාරණය වන්නේ ජන බලවේගය කිසිදු ආගමකට අනුග‍්‍රහය දැක්වීමෙන් බැහැර වී සිටීම ය. ඒ අනුව ජන බලවේග රජයක් ජීවය දෙන්නේ ජාතික දේශපාලන භූමිකාවකට ය. වෙනත් වචනවලින් කිවහොත්, ජාතික ජන බලවේගය වනාහි ශ‍්‍රී ලංකාව තුළ බිහිවෙමින් පවතින නව වාමාංශය ය. බහු වාර්ගිකයන්ගේ අනුග‍්‍රහය උපකාරය නොමැතිව සුළු වාර්ගිකයන්ට තම කිසිදු ඉල්ලීමක් දිනා ගත නොහැකි ය. ජාතික ජන බලවේගය යනු බහුවාර්ගික ප‍්‍රජාව තුළ මුල් ඇදී හැදුණු වැඩුණු විකල්ප බලවේගයකි. එහෙත්, එය මුළු ජාතිය එකක් ලෙස ගෙන විශේෂයකින් තොරව සියලු ජනවර්ගයන් සම මට්ටමෙහි ලා ආමන්ත‍්‍රණය කරනු ලබන්නකි. මේ අනුව මුස්ලිම්වරුන් ඥානාන්විත වේ නම් ඔවුන් ගේ යුතුකම විය යුත්තේ නොවැම්බර් 16දා ජාතික ජන බලවේගය ශක්තිමත් කිරීම පිණිස ඡන්දය පාවිච්චි කිරීම ය. අනුර කුමාරට ඡන්දය දීම, රට හා ජනතාව ව්‍යාජ දේශප්‍රේමීන්ගෙන් හා ජාවාරම්කරුවන්ගෙන් ගලවා ගැනීමේ දීර්ඝ උපායමාර්ගික ක‍්‍රියාවලියේ වත්මන් අවස්ථාවයි. තවද, ජාතික ජන බලවේගය ශක්තිමත් කිරීම යනු බෞද්ධ අන්තවාදයට එරෙහිව මුස්ලිම්වරුන්ට දිය හැකි පිළිතුරයි. තම නායකයන් තමන් කරපිට නැඟ තමන් දක්කාගෙන පැමිණි දීර්ඝ ගමන පිළිබඳව අවබෝධ කර ගැනීමට සුදුසු කාලය වෙත මුස්ලිම්වරුන් දැන් එළැඹ ඇත. මේ 2019න් පසු මුස්ලිම් ප‍්‍රජාවේ යහපැවැත්ම සලසා ගත හැක්කේ එම නායකත්වයෙන් මිදී වමට හැරීමෙන් පමණි. ලංකා ඉරිදා සංග්‍රයේ පළවූ මෙම පරිවර්තනය නොවැම්බර් 1 දා Colombo Telegraph වෙබ් අඩවියෙහි පළ වූ ආචාර්ය අමීර් අලි විසින් ඉංග්‍රීසි බසින් ලියන ලද පිලිය)", "URL": "https://lankatruth.com/si/?p=85391", "Category": "පුවත්", "Parent URL": null}