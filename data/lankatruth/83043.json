{"Source": "Lankatruth", "Timestamp": "October 15, 2019", "Headline": "ඝාතන දෙකක් සිදුකළ සැකකරුවන් තිදෙනෙකු පොලිස් අත්අඩංගුවට", "News Content": "වයස අවුරුදු 59ක කාන්තාවක් දූෂණය කර මරා දමා ඇය සතු රන් ආභරණ පැහැර ගැනීමේ සිද්ධියක් සම්බන්ධව අවශ්‍ය කර සිටි සැකකරුවන් දෙදෙනෙකු ඊයේ(14) බස්නාහිර පළාත දකුණ අපරාධ කොට්ඨාසය විසින් අත්අඩංගුවට ගෙන තිබේ. මෙම සිදුවීම සම්බන්ධව පසුගිය 11 වැනිදා තලංගම පොලිස් ස්ථානයට වාර්තා වී තිබූ අතර ඝාතනයට ලක්ව ඇත්තේ අංක 143, පුංචි වැල්ලංගිරිය, හෝකන්දර ලිපිනයේ පදිංචිකාරියකි. අත්අඩංගුවට ගත් සැකකරුවන් අවුරුදු 28 සහ 31 වියැති හෝකන්දර ප්‍රදේශයේම පදිංචිකරුවන් ය. ඔවුන් අද කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර පසුගිය 9 වැනිදා තියුණු ආයුධයකින් පහරදී කාන්තාවක් ඝාතනය කර, අවුරුදු 61ක් වන කාන්තාවකට සහ අවුරුදු 9ක් වන දැරියකට බරපතල තුවාල සිදුකළ සැකකරුවෙකු මීගමුව කොට්ඨාස අපරාධ විමර්ශන අංශයේ නිලධාරීන් විසින් අත්අඩංගුවට ගෙන ඇත. මෙම සිද්ධියෙන් ඝාතනයට ලක්වූයේ වයස අවුරුදු 33 ක් වන රාමන්ගේ වත්ත, ඇත්ගාල, කටාන ලිපිනයේ පදිංචි සෙල්වරාජා නදීශා කුමාරි නැමති කාන්තාවකි. සිද්ධිය සම්බන්ධව අත්අඩංගුවට ගෙන ඇත්තේ අවුරුදු 25ක් වන කෝපිවත්ත, අම්බලයාය, කටාන ප්‍රදේශයේ පදිංචිකරුවෙකි. ඔහු සතුව තිබී ඝාතනය සඳහා යොදාගත් යකඩ පට්ටමක්, කොල්ලකන ලද රන් මාලයක් සහ අත්පලදනාවක් ද පොලීසිය විසින් සොයාගෙන ඇත. එම සැකකරු ඊයේ මීගමුව මහේස්ත්‍රාත් අධිකරණය වෙත ඉදිරිපත් කිරීමෙන් පසු ලබන 24 වැනිදා දක්වා රක්ෂිත බන්ධනාගාර ගතකර තිබේ.", "URL": "https://lankatruth.com/si/?p=83043", "Category": "පුවත්", "Parent URL": null}