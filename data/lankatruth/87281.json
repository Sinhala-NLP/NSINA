{"Source": "Lankatruth", "Timestamp": "December 15, 2019", "Headline": "සංස්ථා – මණ්ඩල සඳහාත් රජයේ ගොඩනැඟිලිම ගන්න", "News Content": "අමාත්‍යාංශ ප්‍රධාන කාර්යාලවලට පමණක් නොව රාජ්‍ය සංස්ථා හා මණ්ඩල සඳහා ද රජයේ ගොඩනැඟිලි පාවිච්චි කළ යුතු බව හිටපු කෝප් කමිටු සභාපති ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා පැවසුවේ ය. පසුගිය දා ජනාධිපති ගෝඨාභය රාජපක්ෂ පැවසූ පරිදි රජයේ අමාත්‍යාංශවල ප්‍රධාන කාර්යාලවලට රජයේ ගොඩනැඟිලි භාවිත කළ යුතු යැයි කළ යෝජනාව ඉතාම සාධනීය බවත් ඒ ආකාරයෙන්ම සංස්ථා සඳහා ද එය ක්‍රියාත්මක කළහොත් විශාල මුදලක් ඉතිරි කර ගත හැකි බව හිටපු කෝප් කමිටු සභාපතිවරයා පෙන්වා දෙයි. දැනට අත්හරින ලද රජයේ ගොඩනැඟිලි විශාල ප්‍රමාණයක් පවතින බවද හඳුන්නෙත්ති මහතා පැවසීය. ඔහු පැවසුවේ රාජ්‍ය, අර්ධ රාජ්‍ය, සංස්ථා සඳහා පෞද්ගලික අංශවලින් කුලියට ලබාගත් ගොඩනැඟිලිවලට කුලිය වශයෙන් විශාල මුදලක් වැය කරනවා පමණක් නොව එම ගොඩනැඟිලි ගනුදෙනුව ලබාදී ඇත්තේද තම තමන්ගේ පෞද්ගලික අංශයේ හිතවතුන්ට බවය. මන්ත්‍රීවරයා වැඩිදුරටත් පැවසුවේ, උදාහරණයක් ලෙස නුවර, මාතලේ වැනි පිට දිස්ත්‍රික්කවල පවත්වාගෙන යන වැවිලි සමාඟම්වල ප්‍රධාන කාර්යාලය පවත්වාගෙන යන්නේ කොළඹ බවත් ඒවා අදාළ දිස්ත්‍රික්කවල ස්ථානගත කිරීම කුළ යුතු අතර එසේ කළ නොහැකි අවස්ථාවන්වල සම්බන්ධීකරණ කාර්යාල පවත්වාගෙන යෑම වඩා ප්‍රායෝගික බවත් ය. මව්බිම", "URL": "https://lankatruth.com/si/?p=87281", "Category": "පුවත්", "Parent URL": null}