{"Source": "Lankatruth", "Timestamp": "January 13, 2020", "Headline": "ටෙලිකොම් ආයතනයටත් රාජපක්ෂ හිතවාදියෙක්", "News Content": "වයස අවුරුදු 75 ඉක්මවා ගිය රාජපක්ෂ හිතවාදියෙකු ශ්‍රී ලංකා ටෙලිකොම් ආයතනයේ අධ්‍යක්ෂ මණ්ඩලයට සහ සභාපති තනතුරට පත් කිරීමට නියමිත බවත් ඒ සම්බන්ධයෙන් දැනුම්දීම සඳහා ජනවාරි 30වනදා ශ්‍රී ලංකා ටෙලිකොම් කොටස් කරුවන්ගේ විශේෂ මහා සභාවක් කැඳවා ඇති බවත් වාර්තා වේ. මෙලෙස සභාපති තනතුරට යෝජනා කර ඇත්තේ නිමල් පෙරේරා නමැති අයෙකි. ඔහු 2012 – 2015 කාලයේ නාගරික සංවර්ධන අධිකාරියේ සභාපති ලෙස කටයුතු කර ඇති අතර 2018 දින 52 විව්‍යවස්ථා විරෝධී, රාජපක්ෂ කුමන්ත්‍රණ පාලන සමයේ දී ඔහු ශ්‍රී ලංකා තේ මණ්ඩලයේ සභාපති ලෙසද පත්කර තිබේ. විශේෂ මහා සභා රැස්වීමක් පැවැත්වීම අවශ්‍ය වී ඇත්තේ සමාගම් පනතේ 210 වගන්තිය යටතේ වන වයස 70 ඉක්මවූ පුද්ගලයෙකු සභාපති තනතුරට පත් නොකළ යුතුය යන වගන්තිය ශ්‍රී ලංකා ටෙලිකොම් ආයතනයට අදාළ නොවන පරිදි 211 වගන්තිය යතේ දැක්වෙන යෝජනාවක් සම්මත කරගැනීමට බවද වාර්තා වේ. කුමාර සිංහ සිරිසේන ඇතුළු යහපාලන රජය මගින් පත්කළ අධ්‍යක්ෂ මණ්ඩලය පසුගිය සතියේ ඉල්ලා අස්විය. ශ්‍රී ලංකා ටෙලිකිම් සහ මොබිටෙල් වැනි සමාගම් වෙනස්වන තාක්ෂනයත් සමග දැඩි තරන්ගකාරිත්වයකට මුහුණ දී සිටී. එමෙන්ම ඉතා වේගයෙන් වර්ධනය වන සහ විශාල ලාභ උපයන මෙවැනි සමාගම්වල පාලනය තරුණ තාක්ෂණික දැනුමක් සහිත සුහුරු මිනිසුන් ගෙන් පිරවිය යුතු මොහොතක මෙලෙස දිගින් දිගටම දේශපාලන හිතවාදීන්ගෙන් සහ දුබල මහල්ලන්ගෙන් පිරවීම එම ආයතනවලට සිදුකරන විශාල හානියක් බව ව්‍යාපාරික ප්‍රවීනයෝ පවසති.", "URL": "https://lankatruth.com/si/?p=88661", "Category": "පුවත්", "Parent URL": null}