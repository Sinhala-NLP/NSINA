{"Source": "Lankatruth", "Timestamp": "March 4, 2019", "Headline": "රිකිල්ලගස්කඩ කඩ කාමර 22ක් පක්ෂ විපක්ෂ මන්ත්‍රීවරු බෙදාගෙන – ජවිපෙ මන්ත්‍රී හෙලිකරයි", "News Content": "රිකිල්ලගස්කඩ, පදියපැලැල්ල පාරේ ඉදිකළ කඩ කාමර 22ක් පසුගිය වකවානුවේ ප්‍රාදේශීය සභාවේ සිටි පක්ෂ විපක්ෂ මන්ත්‍රීන් තම සමීපතම ඥාතීන්ගේ නම් වලට බෙදා ගෙන ඇති බව ජනතා විමුක්ති පෙරමුණේ ප්‍රාදේශීය සභා මන්ත්‍රී හේමන්ත ප්‍රදීප් මහතා හෙලිකර සිටියි. “ස්වයංරැකියා ලාභීන්ගේ නිෂ්පාදන අලෙවි කර ගැනීම සඳහා වෙළඳ කුටි ඉදිකිරීමට තමයි මේ භූමිය කලකට පෙර යෝජනා වෙලා තිබුණේ. 2014 වසරේ හඟුරන්කෙත ශ්‍රී.ල.නි.ප. ප්‍රධාන සංවිධායක ජයරත්න දිසානායකගේ ඉල්ලීමක් අනුව පළාත් නැගුම් වැඩසටහන යටතේ ලක්ෂ 60ක මුදලක් ව්‍යාපෘති තුනක් වෙනුවෙන් වෙන් කරලා තිබුණා. ඒ අනුව තමයි මහජන විරෝධතා නොතකා ඔසු උයනක් වෙච්ච මේ රක්ෂිත භූමියේ කඩ කාමර ඉදිකරන්නේ. 2015 මාර්තු 20 වැනිදා ප්‍රාදේශීය සභා බලධාරීන් කොලේ වහල මේ කඩ කාමර ටෙන්ඩර් කරනවා. ටෙන්ඩර් ඉල්ලුම් පත්‍ර 47ක් අතරින් සුදුස්සන් 22ක් තෝරා ගන්නවා. ඒ තෝරා ගත්ත ඔක්කොම වගේ එදා හිටපු පක්ෂ විපක්ෂ මන්ත්‍රීවරුන්ගේ ළගම ඥාතීන් සහ හිතවතුන්. ටෙන්ඩර් තෝරා ගැනීමේදී සිදුවුණ අක්‍රමිකතා නිසා ඒ කාලෙ හිටපු සභා ලේකම් හෝ සභාවේ වෙනත් කිසිදු නිලධාරියෙක් මේ සඳහා අත්සන් කළේ නැහැ. එහෙම තියෙද්දි තකහනියේ 2015 අප්‍රේල් 6 වැනිදා පැවැත්වුණු අවසන් මහා සභාවට මේ කඩලාභීන්ගේ නාම ලේඛනය ඉදිරිපත් කරලා ඒකමතිකව සම්මත කර ගන්නවා. අද එයින් බොහෝ දෙනෙක් නැවත හඟුරන්කෙත ප්‍රාදේශීය සභාවට පත් වෙලා ඉන්නවා. සභාවේදීත් ඉන් පිටතදීත් දේශපාලන පසමිතුරන් වුණු මේ හැමෝම කඩ බෙදා ගැනීමේදී එකට එකතු වුණා වගේම අද මේ ගැන ප්‍රශ්න කරද්දිත් එකිනෙකාව රකිනවා. ඒවා හෙලිදරව් කරන අපිට තර්ජනය කරනවා. එහෙම කරන ගමන් එළියට ගිහින් ජනතාවට සේවය කරන හැටි ගැන පම්පෝරිත් ගහනවා” යැයි ජවිපෙ මන්ත්‍රීවරයා පැවසීය.", "URL": "https://lankatruth.com/si/?p=69631", "Category": "පුවත්", "Parent URL": null}