{"Source": "Lankatruth", "Timestamp": "March 13, 2012", "Headline": "වැලිගෙපොළ තරුණයා මැරූ සන්ධාන මන්ත්‍රීගේ සහෝදරයනුත් මැර වැඩවල", "News Content": "තරුණයකුගේ ඝාතනය හේතුවෙන් දැනට පොලීසියේ අත්අඩංගුවේ පසුවෙන වැලිගෙපොළ ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රී කේ.ඒ.වසන්ත නොහොත් අලිබේබිගේ සහෝදරයන් ඇතුළු පිරිසක් රන්වල ප්‍රදේශයේ නිවෙසකට පැමිණ කාන්තාවකට පහර දී ඇති බවට ගොඩකවෙල පොලීසියට පැමිණිල්ලක් කර තිබේ.  රන්වල මඟෝමාර ප්‍රදේශයේ ඩබ්ලිව්.ඒ.දසනායක මැණිකේ යන කාන්තාවගේ නිවසට පෙරේදා (11) රාත්‍රී 10ට පමණ පස් දෙනෙකුගෙන් යුත් පිරිසක් පැමිණ නිවෙසේදී ඇයට තර්ජනය කර දසනායක මැණිකේට පහර දී ඇතැයි පැමිණිල්ලේ සඳහන් වෙයි. මෙසේ පැමිණි පිරිසේ වැලිගෙපොළ ප්‍රාදේශීය සභා මන්ත්‍රීගේ සහෝදරයන් දෙදෙනෙකුද සිටි බව පොලීසියට කළ පැමිණිල්ලේ සඳහන් වේ. සැකකරුවන් මෙතෙක් අත්අඩංගුවට ගෙන නොමැත. ගොඩකවෙල පොලිස් ස්ථානාධිපති උප පොලිස් පරීක්ෂක ලසන්ත දැඩැල්ලගේ මහතා ඇතුළු නිලධාරීන් සැකකරුවන් අත්අඩංගුවට ගැනීමට පරීක්ෂණ මෙහෙයවති.", "URL": "https://lankatruth.com/si/?p=1745", "Category": "පුවත්", "Parent URL": null}