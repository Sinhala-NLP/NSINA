{"Source": "Lankatruth", "Timestamp": "August 30, 2021", "Headline": "ආණ්ඩුවේ බරපතල සැලසුමක් කබ්රාල්ගෙන් එලියට", "News Content": "කොරෝනා වසංගතය පාලනය කිරීම සහ ජනතාවට සහන සැලසීම සඳහා රුපියල් කෝටි 70,000ක් වැයකර ඇති බව සඳහන් කරන මුදල් රාජ්‍ය ඇමති අජිත් නිවාඩ් කබ්රාල් මේ රටේ මහා පරිමාණ ආදායම් උපයන්නන් හට ආණ්ඩුව ලබා දුන් රුපියල් කෝටි 60,000කට ආසන්න බදු සහන කප්පම පිළිබඳව කිසිවක් ප්‍රකාශ නොකරයි.  අද (30) ආණ්ඩුවේ දිනමිණ පුවත්පතට ප්‍රකාශයක් ලබා දෙමින් කබ්රාල් රාජ්‍ය ඇමතිවරයා තව දුරටත් සඳහන් කර තිබෙන්නේ ආණ්ඩුව ජනතා සහන වෙනුවෙන් විශාල මුදලක් වැය කළද, රාජ්‍ය සේවක වැටුප් අඩු කිරීමට හෝ දීමනා කපා හැරීමට ක්‍රියා නොකිරීම පිළිබඳව අවංකව සතුටු විය යුතු බවය.  රාජ්‍ය ඇමතිවරයාගේ මෙම ප්‍රකාශය රජයේ සේවකයන් සම්බන්ධයෙන් සහ පොදු ජනතාව සම්බන්ධයෙන් බරපතල ව්‍යංගාර්ථයේ අනතුරු ඇඟවීමක් තිබෙන බවට වෘත්තීය සමිති පෙන්වා දෙති. බැසිල් රාජපක්ෂ සූදානම් වන 2022 අයවැය යෝජනා මගින් රාජ්‍ය සේවකයන් සහ පොදු ජනතාව මත නොසිතූ විරු තරම් බරක් පැටවෙන බවට ඇඟවුම් අර්ථයක් තිබෙන බව වෘත්තීය සමිති පෙන්වා දෙති.  ආණ්ඩුවෙන් කිසිදු ඉල්ලීමක් නොකර මහා පරිමාණ ව්‍යාපාරිකයන් සහ ඉහලම ආදායම් ලබන්නන්ගේ බදු කපා හැරීමෙන් 2020 වසරේදී පමණක් රුපියල් කොටි 60,000කට ආසන්න රාජ්‍ය ආදායමක් අහිමි කළ මෙම ආණ්ඩුව ඒ පිළිබඳව කිසිදු සඳහනක් නොකරමින් මේ ආකාරයේ ආර්ථික දත්ත ඉදිරිපත් කිරීම ජනතාව නොමග යැවීමක් බව පෙන්වා දෙයි.", "URL": "https://lankatruth.com/si/?p=122234", "Category": "පුවත්", "Parent URL": null}