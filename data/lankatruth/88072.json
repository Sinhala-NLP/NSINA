{"Source": "Lankatruth", "Timestamp": "December 29, 2019", "Headline": "“හතේ අපේ පොත” සිසුන් අතට පත්කර ලිංගික අධ්‍යාපනය විධිමත්ව ලබාදෙන්න – ‘අලුත් පියාපත්‘", "News Content": "දරුවන්ට අත්‍යවශ්‍ය ලිංගික අධ්‍යාපනය ලබා දීමේ අරමුණින් සෞඛ්‍ය අමාත්‍යාංශය විසින් සම්පාදිත”හතේ අපේ පොත” පාසල් සිසුන් අතට පත් නොකොට යළි කැඳවීමට ගත් තීරණයට තම විරෝධය පළකරන බවත් යෞවනත්වයට පත් දරුවන්ට විධිමත් ලිංගික සෞඛ්‍ය අධ්‍යාපනයක් ලබාදීමට කටයුතු කලයුතු බවත් අලුත් පියාපත් සංවිධානය ප්‍රකාශ කරයි. ඒ ලිංගික අධ්‍යාපනයේ වැදගත්කම අවධාරණය කිරීමට අලුත් පියාපත් සංවිධානය අද (29) දින කැදවා තිබු මාධ්‍ය සාකච්ඡාවකදී අදහස් දක්වමිනි. මෙම මාධ්‍ය හමුවේදී කථිකාචාර්ය රාජකීය පණ්ඩිත කැකිරාවේ සුදස්සන හිමි, මාධ්‍යවේදී නාරද බක්මීවැව, නීතිඥ කෞශල්‍යා ආරියරත්න, වෛද්‍ය ජයන්ත බණ්ඩාර , සමාජ ක්‍රියාකාරිනී ව්‍රායි බල්තසාර් සහ සමාජවාදී තරුණ සංගමයේ ජාතික සංවිධායක එරංග ගුණසේකර යන අය අදහස් පළ කළහ. නැවත කැඳවන ලද පොත සිසුන් අතට පත් කිරීමේ අවශ්‍යතාව මෙන්ම, නව යෞවනත්වයට පත් දරුදැරියන්ට නිවැරදි ලිංගික සෞඛ්‍ය අධ්‍යාපනය ලබා දීමේ අවශ්‍යතාව පිළිබඳ කතිකාවතක් ඇති කිරීම ද අවශ්‍ය බව මෙහිදී අවධාරණය කරන ලදී.", "URL": "https://lankatruth.com/si/?p=88072", "Category": "පුවත්", "Parent URL": null}