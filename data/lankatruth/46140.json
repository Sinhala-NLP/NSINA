{"Source": "Lankatruth", "Timestamp": "January 11, 2018", "Headline": "මෛත්‍රීට වසර 06ක් ජනාධිපති ධුරයේ සිටිය හැකියි – නීතිපති කියයි", "News Content": "වත්මන් ජනාධිපති මෛත්‍රීපාල සිරිසේන මහතාට වසර 06ක කාලයක් ජනාධිපති ධුරයේ රැඳී සිටිය හැකි යැයි නීතිපතිවරයා සිය මතය ඉදිරිපත් කරමින් අද (11) ශ්‍රේෂ්ඨාධිකරණයට දන්වා ඇත. කෙසේ නමුත් නීතීඥ මනෝහර ද සිල්වා මහතා එම පංච පුද්ගල විනිසුරු මඩුල්ල හමුවේ පැවසුවේ 19 වැනි ආණ්ඩු ක‍්‍රම ව්‍යවස්ථා සංශෝධනයේ 49 (1) ‘අ’ සහ ‘ආ’ වගන්ති අනුව ධුරය දරන ජනාධිපතිවරයාගේ ධුර කාලය මේ සංශෝධනයට යටත් බවත් ඒ අනුව වත්මන් ජනාධිපතිවරයාගේ ධුර කාලය වසර 05 ක් විය යුතු බවත්ය. තමන්ට ජනාධිපති ධුරයේ රැඳී සිටිය හැක්කේ වසර 05ක්ද? වසර 06ක්ද ? යන්න නිරාකරණය කර දෙන ලෙස ජනාධිපතිවරයා විසින් පසුගියදා ශ්‍රේෂ්ඨාදිකරණයෙන් ඉල්ලීම්ක කර තිබූ අතර එම තීරනය ගැනීම සඳහා අද රැස්වූ පංච පුද්ගල විනිසුරු මඩුල්ල හමුවේ නීතිපතිවරයා උක්ත මතය ප්‍රකාශ කර තිබේ. අගවිනිසුරු ප්‍රියසාද් ඩෙප්ත් මහතාගේ සභාපතිවයෙන් රැස්වූ ඊවා වණිසුන්දර, බුවනෙක අළුවිහාරේ, කේ.ටි. චිත්‍රසිරි හා සිසිර ද අබෘ යන විණිසුරු මඩුල්ල විසින් අදාළ ඉල්ලීම පිළිබඳ විභාගය අවසන් කරමින් නිවේදනය කර ඇත්තේ එළඹි රහසිගත තීරණය ජනාධිපතිවරයා වෙත යොමු කරන බවය. මේ අතර ජනාධිපති මාධ්‍ය අංශය නිවේදනයක් නිකුත් කරමින් මෙසේ කියා සිටියි. “ශ‍්‍රී ලංකා ආණ්ඩුක‍්‍රම ව්‍යවස්ථාවේ 19 වන සංශෝධනයට අනුව වර්තමාන ජනාධිපතිවරයාගේ ධුර කාලය පිළිබඳ මත දෙකක කතිකාවක් නීතිමය සිවිල් සහ දේශපාලන ක්ෂේත‍්‍ර තුළ පවතී. ඒ අනුව යම් ව්‍යාකූලතාවයක් ඇති විය හැකි බැවින්, එය මගහරවා ගැනීම සඳහා ජනාධිපතිතුමා විසින් ධුර කාලය පිළිබඳ නිවැරදි මතය ශ්‍රේෂ්ඨාධිකරණයෙන් විමසා තිබේ. එසේ විමසීමට ආණ්ඩුක‍්‍රම ව්‍යවස්ථාවෙන් ජනාධිපතිවරයාට බලතල ඇති අතර, මීට පෙර ජනාධිපතිවරුන් ද මේ ආකාරයට සිය ධුර කාලය පිළිබඳව ශ්‍රේෂ්ඨාධිකරණයේ මතය විමසා තිබේ. මෙය ප‍්‍රජාතන්ත‍්‍රවාදී පාලනයක් තුළ ආණ්ඩුක‍්‍රම ව්‍යවස්ථාවේ ගැබ් වී ඇති විශේෂ ලක්ෂණයකි.”", "URL": "https://lankatruth.com/si/?p=46140", "Category": "පුවත්", "Parent URL": null}