{"Source": "Lankatruth", "Timestamp": "October 1, 2017", "Headline": "ගොවියා අනාථ කරන කිරි කම්හලට එරෙහිව", "News Content": "අඹේවෙල හයිලන්ඩ් කිරි කර්මාන්ත ශාලාවෙන් නිකුත් කරන අපද්‍රව්‍ය අඹේවෙල ඇලට මුදාහැරීම හේතුවෙන් වගා විනාශවන ගොවි පවුල් 2000ක පමණ ජනතාව ඊයේ (01) එම කර්මාන්තශාලාව ඉදිරිපිට දැවැන්ත විරෝධතාවයක නියැලුණහ. ඔවුත් පවසන්නේ මේ සම්බන්ධයෙන් කර්මාන්ත ශාලාවේ පාලනාධිකාරිය මාස 07ක සිට සාකච්ඡා කළද පලක් නොවූ හෙයින් මෙලෙස විරෝධතාවක නියැලීමට සිදු වූ බවය. සමස්ත ලංකා ගොවිජන සම්මේලනයේ නායකත්වයෙන් පැවති මෙම විරෝධතාවය සඳහා එහි ජාතික සංවිධායක නාමල් කරුණාරත්න මහතා සහ ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා ඇතුළු පිරිසක් ඊට එක්වී සිටි අතර විරෝධතාවය අතරතුර ඔවුන්ට පාලනාධිකාරිය විසින් සාකච්ඡාවක් ලබදෙන ලදී. එහිදී ගොවියන්ගේ ප්‍රශ්න කෙරෙහි අවධානය යොමුකරමින් ඉදිරි විසඳුම් කිහිපයක් සාකච්ඡා වී ඇති අතර තවදුරටත් මේ සම්බන්ධයෙන් සාකච්ඡා කිරීමට අවස්ථාව සලසා දීමට පාලනාධිකාරිය එකඟවීම මත විරෝධතාවය තාවකාලිකව නතරකරන ලදී.", "URL": "https://lankatruth.com/si/?p=41713", "Category": "පුවත්", "Parent URL": null}