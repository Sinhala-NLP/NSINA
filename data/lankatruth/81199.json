{"Source": "Lankatruth", "Timestamp": "September 20, 2019", "Headline": "ලෝක කාලගුණ වෙනසට එරෙහිව ලොව පුරා ළමුන් සහ තරුණයන් එක්වෙති", "News Content": "ලෝක කාලගුණ තත්ව පාලනය කිරීමට අවශ්‍ය තිරසාර පියවර ගන්නා ලෙස ලෝක රාජ්‍ය නායකයින්ට බල කෙරෙන ළමා සහ යෞවනයින්ගේ විරෝධතා ව්‍යාපාරය පැසිෆික් දිවයිනෙන් ආරම්භ කර ඇත. අද(20) දින සිට ලබන 27 වැනිදා දක්වා සතියක කාලයක් ලෝක තරුණ සහ ළමා ප්‍රජාව මෙම විරෝධතා සඳහා එක්වීමට නියමිතව ඇත. “ග්ලෝබල් ක්ලයිමේට් ස්ට්‍රයික්” ලෙස හැඳින්වෙන මෙම විරෝධතා ආරම්භ වූයේ යොවුන් පාරිසරික ක්‍රියාකාරිනියක වන ග්‍රේටා තන්බර්ගේ දිරි ගැන්වීම් හේතුවෙන් බව විදෙස් මාධ්‍ය වාර්තා කරයි. මේ සඳහා ඕස්ට්‍රේලියාව, අප්‍රිකාව හා ඇමරිකාව දක්වා වන ලෝක කාලගුණ විපර්යාසයට ප්‍රමුඛව දායකවන රටවල ළමුන් සහ තරුණයන් දස දහස් ගණනින් එක්වනු ඇතැයි අපේක්ෂිතය. එසේමරටවල් 150ක තරුණ ජනකායක් මෙම පියවර සමඟ එකට සිටගෙන ඇතැයි විදෙස් මාධ්‍ය වාර්තා කරයි. පොසිල ඉන්ධන භාවිතය අවසන් කිරීමට මෙන්ම කාලගුණ වෙනසට මුහුණ දෙන සැමට සාධාරණයක් ඉටුකරන ලෙසත් තිරසාර පාරිසරික ප්‍රතිපත්ති අනුගමනය කිරීමෙන් ලෝකය අනාගතය සඳහා සූදානම් කරන ලෙසත් මෙම යොවුන් ක්‍රියාකාරිකයන්ගේ ඉල්ලීම වී තිබේ.", "URL": "https://lankatruth.com/si/?p=81199", "Category": "විදෙස් පුවත්", "Parent URL": null}