{"Source": "Lankatruth", "Timestamp": "April 5, 2020", "Headline": "දේශපාලනය කරන්න වෛරසය යොදා ගන්න පුළුවන් – මහාචාර්ය ඩෙස්මන්ඩ් මල්ලිකාරච්චි", "News Content": "ඉතිහාසයේ මෙන් ම වර්තමානයේ ද, ලංකාවේ මෙන් ම ලෝකයේ වෙනත් රටක් ගැන ද සලකා බැලෙන කොට වෛරසයක දේශපාලනයක් තිබෙනවා ද යන්න බැලූබැල්මට පෙනෙන්නේ නෙැහැ. ඒ වාගේ ම මෙහි කොරෝනා වෛරසයටත් දේශපාලනයක් තියෙනවා කියලා පේන්න නැහැ. අපට ඒක මාධ්‍යයෙන් පෙන්නුම් කරන්නෙත් නැහැ. වාර්තා කරනවා හැරෙන්න විග‍්‍රහයක් නැහැ. ඒ නිසා බැලූබැල්මට පේන්නේ නැහැ. කොරෝනාවේ විතරක් නොවෙයි, ඕනෑ ම වෛරසයක, බැක්ටීරියාවක ප‍්‍රභවය මොකක් ද? පෙර ව්‍යුහය මොකක් ද? ව්‍යාප්තිය වෙන්නේ කොහොම ද? ප‍්‍රතිකාර මොනවා ද? අවදානම මනින්නේ කොහොම ද වාගේ දේවල් විතරයි සාකච්ඡා කරන්නේ. 2003දී ‘සාර්ස්’ වෛරසය ආව වෙලාවෙත් එහෙමයි. එතැනින් ඔබ්බට ගිහිල්ලා මේවායේ දේශපාලනයක් තියෙනවා ද කියලා සාකච්ඡාව කරන්නේ නැහැ. ඒ වුණාට කොරෝනා විතරක් නොවෙයි, මෑත දී බිහි වෙච්ච වසංගත සහ වසංගත ව්‍යාප්තිය තේරුම් ගන්න අපි බලන්නට ඕනෑ. දේශපාලනය සහිතව මිසක් දේශපාලනය රහිතව නොවෙයි. ඒ නිසා කොරෝනා වෛරසයේ ව්‍යාප්තියට අදාළවත් දේශපාලනයක් තියෙනවා. මම අර ඉස්සෙල්ලා කිව්වා වාගේ වසංගත රෝගවල ඉතිහාසය සලකා බලන්න ඕනෑ. කළු මරණය මහා වසංගත රෝගයක් දහහත් වැනි ශතවර්ෂයේ අති වුණා නේ. ඒකට කිව්වේ මට මතක හැටියට ‘කළු මරණය’ (Black Death) කියලා. ඒ වසංගතය කොතරම් දරුණු වුණා ද කියලා නම් කිරීමෙන් ම පැහැදිලියි. ‘කළු මරණය’ ඒ කාලයේ නම්, එය වසංගතයේ දේශපාලනයක් නොතිබූ බවයි, මම කල්පනා කරන්නේ. දහහත් වැනි ශතවර්ෂයේ වසංගත රෝගවල දේශපාලනයක් තිබුණේ නැහැ කියලා කියන්න පුළුවන්. මොක ද? අද වාගේ දේශපාලනය අමානුෂික වෙලා තිබුණේ නැහැ. දේශපාලනය වෛශ්‍යා වෘත්තියේ යෙදැවූයේත් නැහැ. සාපේක්‍ෂව මානවවාදී දේශපාලනයක් එදා හොය හොයා හිටියා. හැරෙන්න, ප‍්‍රජාතන්ත‍්‍රවාදයක්, හොඳ රාජ්‍ය පාලනයක් හොය හොයා හිටියා හැරෙන්න මේ විදියේ උපක‍්‍රමශීලී, කූට, සටකපට, අධිරාජ්‍යවාදී සහ ධනවාදී දේශපාලනයක් ඒ කාලයේ තිබුණේ නැහැ. ‘බ්ලැක් ඩෙත්’ කියන ඒ වසංගතයෙන් ලෝකයේ ලක්‍ෂ පහකට ආසන්න ජීවිත සංඛ්‍යාවක් බිලි ගත් බව සඳහන් වෙනවා. වසංගතය පැතිරුණේ මැක්කන්ගෙන්. මැක්කන්ගෙන් හැදිලා මැක්කන්ගෙන් ව්‍යාප්ත වෙලා ගියා. ඒක ඉවරයි. ඊට පස්සේ දහඅට වැනි, දහනව වැනි ශතවර්ෂවල ධනවාදය හිස එසවූවා. ධනවාදී ආර්ථික – සමාජ ක‍්‍රමයේ වුණත්, ආරම්භයේ දී මහත්මා ධනවාදයක් තිබුණා නේ. මේ තරම් අමානුෂික වුණේ නැහැ නේ. ආකෘතිකමය වශයෙන් සහ දෘෂ්ටිමය වශයෙන් මානවවාදී ධනවාදයක් එය කාලයේ තිබුණා. නමුත්, විසිවැනි ශතවර්ෂයේ දී ධනවාදයේ අමානුෂික පිම්ම පනින්න ගත්තා. ඒ කියන්නේ, මානව විරෝධී පිම්මක් පනින්න ගත්තේ. සූරාකන පන්තියට වැඩියෙන් ධනය ලැබෙන කොට, ධනය සංකේන්ද්‍රණය වෙන කොට, බැංකු පිරෙන කොට, ප‍්‍රාග්ධනය වඩාත් කේන්ද්‍රගත වෙන කොට, සල්ලි ගලාගෙන එන කොට මනුෂ්‍යා පේන්නේ නැතිව ගියා. කෑම බීම නැහැ. දරිද්‍රතාව වැඩි කිරීම, ප‍්‍රජාතන්ත‍්‍ර විරෝධී ක්‍රියාමාර්ග ආදී වශයෙන් වූ දේවල් එළි වෙනකම් කියන්න පුළුවන්. ඔය අතර එක්දහස් නවසිය දහඅටේ ස්පාඤ්ඤ උණසන්නිපාතය කියන වසංගතය ඇති වුණා. මෑත දී ‘එබෝලා’, ‘සාර්ස්’ ආවා වාගේ දැන් අපි කවුරුත් දන්න විදිටය භයානක කොරෝනා වසංගතය ඇවිල්ල තියෙනවා. අනුකම්පා විරහිතව හැම කෙනා ම බිලි ගන්නා තරමට කොරෝනා වසංගතය දරුණුයි. (තාක්‍ෂණික නම කෝවිඩ්-19 – Covid-19 කියලා හඳුන්වනවා නේ.) වෛරස විපර්යාසයක් වෙලා තියෙන්නේ. වසංගතයක්. වෛරසයට දේශපාලනයක් නැහැ. ජාතියක්, ජන්මයක්, වර්ගවාදයක්, උගත්කමක්, නූගත්කමක්, පොහොසත්, දුප්පත්කමක්, ස්ත්‍රී-පුරුෂභාවයක් වශයෙන් දේශපාලනයක් වෛරසයට නැහැ. නමුත්, දේශපාලනය කරන්න මේක යොදා ගන්න පුළුවන්. හැබැයි වෛරසයේ ප‍්‍රභවයට සහ ව්‍යාප්තියට අධිපති දේශපාලනය බොහෝ දුරට වගකිව යුතු බව නම් මට පේනවා. ඔයාටත් පේනවා. බොහෝ දෙනකුට පේනවා. අපට මේක විග‍්‍රහ කර ගැනීමේ දුෂ්කරතාවක් තියෙන්නේ. ඒ හරියට මේක දිහා බලන්නේ නැති නිසා. දහනව වැනි. විසි වැනි ශතවර්ෂවල ඇති වෙච්ච ඕනෑ ම වෛරසයක් පිටිපස්සේ ප‍්‍රභවයෙන්, එක්කෝ භාවිතයෙන්, එක්කෝ තමන්ගේ දෘෂ්ටිවාදයට අනුකූලව හරිගස්සපු තත්ත්වයක් තියෙන්නේ, ඒ දේශපාලනය හරහා. ඒක වෙන ම වෛරසයක විපර්යාසයක්. කොරෝනා වසංගතයේ දීත් වෛරසය විසින් මිනිසුන් බිලි ගත්තාට ඒකේ ව්‍යාප්තිය සහ මරණ ප‍්‍රමාණය වර්ධනය වීම පිටුපස තියෙන්නේ දේශපාලනය. මම තවත් දෙයක් විශේෂයෙන් මෙතැන දී කියන් ඕනෑ. මේකේ ප‍්‍රභවය පැත්තෙන් ගත්තත්, දේශපාලනිකයි කියන ප‍්‍රබල සැකය මට තියෙනවා. අනාගත්යේ දී ඒ ගැන ඇත්ත හෝ නැත්ත සනාථ කරාවි. දැන් සිරියාවත් එක්ක ඇමෙරිකාවේ තියෙන ගැටුම්, ඊට ඉස්සර ඉරාකයේ රසායනික අවි ආයුධ නිපැද වූ බවට සාක්‍ෂි තියෙනවා කියලා පහර දුන්නාට ඇත්තට ම රසායනික අවි නිපැද වූ පුද්ගලයෝ ම දැන් කොරෝනා වෛරසය නිෂ්පාදනය කරන ලද්දක් ද කියලා ප‍්‍රශ්න කරනවා. රසායනික අවි සම්බන්ධයෙන් ලෝකයේ ම විරෝධයක් ඇවිල්ලා තහනම් කරන තැනට පත් වුණා. නමුත්, ඒවා දේශපාලනික වශයෙන් පටන් ගත්තේ තව කෙනකුට විරුද්ධව මනුෂ්‍ය ඝාතනවලට. මම මේ තත්ත්වය පැහැදිලි කරන්නම්. නිව්ටන් ගුරුත්වාකර්ෂණය සොයා ගත්තේ මිනිසුන්ට හානියක් කරන්න නොවෙයි. වෛරස් ගැන පරීක්‍ෂණ කළේ මිනිසාගේ යහපතට. ජීව විද්‍යාත්මක අවි හදන්න යොදා ගත්තේ, හොඳක් කරන්න නොවෙයි. රසායනික ආයුධ නිපදවන්නේ අපට හොඳක් කරන්න නොවෙයි. ඒක නිසා කොරෝනා වෛරසය ඇතුළේ දේශපාලනයක් නැහැයි කියලා නිකම් ම නිකම් තාක්‍ෂණික වශයෙන් කල්පනා කිරීම තුළින් ඇත්ත වශයෙන් ම අපට මේක ඇතුළේ ඉන්නා යකා පේන්නේ නැහැ. අනිවාර්යයෙන් ම අඳුනා ගන්න අවශ්‍ය වෙන්නෙත් ඒ යකාවයි. අන්තෝනියෝ ග‍්‍රාමස්චි වෙලාවක කිව්වා, ”අපි යකා හොයන්නේ යකා ඉන්න තැන ද?” කියලා. යකා සෙවිය යුත්තේ, යකා ඉන්න තැන මිස නැති තැන යකා හොයලා වැඩක් නැහැ. ‘යක්කු දෙන්නෙක්’ ඒ නිසා කොරෝනා වෛරසයට සම්බන්ධ යක්කු දෙන්නෙක් ඉන්නවා. ස්වාභාවික විපතක් විදියට ආපු යකා එක පැත්තක ඉන්නවා. ඒක ඒ විපර්යාසවල හැටි. නමුත්, බරපතළ ම යකා ඉන්නේ ජනතාවට ව්‍යාප්ත කරන ක්‍රියාමාර්ග ඇතුළේ. අන්න ඒ නිසා කොරෝනා වර්ධනය සහ ව්‍යාප්ත කිරීම ඇතුළේ විශාල දේශපාලනයක් තියෙනවා. පාඨකයාගේ අවබෝධයට උදාහරණයක් හැටියට වෛරස් දේශපාලනය හඳුනා ගන්න ස්පාඤ්ඤ උණ වසංගතය ගැන පැහැදිලි කරන්න ඕනෑ. ලව්රා ස්පිං ස්පාඤ්ඤ උණ පටන් ගත්තේ ස්වාභාවික වෛරසයක විපර්යාසයකින් බව ඇත්ත. හැබැයි, ඒක තේරුම් ගන්න නම්, ස්පාඤ්ඤ උණසන්නිපාතයේ පසුබිම හරියට තේරුම් ගන්න ම ඕනෑ. එහෙ ම නැතිව කොරෝනා වෛරස් වසංගතය තේරුම් ගන්න බැහැ, මේ ගැන ඉතාමත් හොඳ පොතක් ලිව්වා ලව්රා ස්පින් කියන විශ්ලේෂකයා. පොතේ නම ‘ප්ලේරිගර්’ (Paleriger) ඇඟේ ලේ පොදක් නැතිව නිකම් මළානික වෙච්ච වගේ අදහසක් තියෙන නමක් පොතට දාලා තියෙන්නේ. ලව්රා ඒ පොතට උපශීර්ෂයක් දීලා තියෙනවා, ‘ස්පාඤ්ඤ උණසන්නිපාතය’ කියලා. අපි මෙතැන දීත් වසංගත රෝගීන් සනීප කළ යුත්තේ කොහොම ද කියන එකත් බලන්නට ඕනෑ. ඒ වාගේ ම වසංගතයක් ආවා ම ඒකේ වගඋත්තරකරුවෝ, පොල්මඃකරුවෝ, හානියට පත් වූවෝ, වාහකයෝ කවුරුන් ද කියලත් බලන්න ඕනෑ. ඒක කළ යුතුමයි. නිකම් ම වසංගතය කිය කිය ඉඳලා හරියන්නේ නැහැ නේ. සමාජයට ඒ දැනුම්වත්භාවය දෙන්න ඕනෑ, ලව්රා උණ වසංගතය බැලුවේ රෝගය තුළ නොවෙයි, ඒකෙන් ඔබ්බට ගිහිල්ලා. මේ කියන දේ සමහර කෙනකුට තේරෙන්නේ නැතිවෙයි. සමහර අයට කොහොමත් තේරුම් ගන්න බැරිවෙයි. වසංගතයක් තුළ දේශපාලනයක් තියෙනවා ද කියන එක. එහෙ ම ගැඹුරින් තේරුම් ගන්න නොවෙයි, අපව පුරුදු කරලා තියෙන්නේ. ප‍්‍රශ්නය තියෙන්නේ එතැන. ”මේවා මේ ස්වාභාවික ම ව්‍යසන තමයි. එතැනින් එහා දෙයක් නැහැ” කියලා හිතන්නයි අපව පුරුදු කරලා තියෙන්නේ. අපිට එහෙම කල්පනා කරන්න අද වෙන කොට හැකියාව තියෙන්නේ, භූමිකම්පා, ඒ නිසා ම ඇති වන සුනාමි, කුණාටු, සුළිසුළං, ගිනි කඳු පිපිරීම් ආදිය ගැන විතරයි. ජල ගැලීම්, නියඟ, නාය යාම් පවා අද වෙන කොට දේශපාලනිකයි. ධනවාදයේ සියවසක අස්වැන්න හැටියටයි මේ විපත් පවා එන්නේ. අද මානව සංහතියට විනාශයන් අතිමහත් ප‍්‍රමාණයක් එන්නේ, ස්වාභාවික උවදුරු විදියට පේන දේශපාලන උවදුරු නිසා. එතකොට කොරෝනාත් වෙන ම විපර්යාසයක්. ලෝක යුද්ධය ඒ කියන්නේ වසංගතයෙන් කොටසක් අරගෙන දේශපාලනයට බඩ් කරලා, ඒක වපුරනවා, ලෝකය පුරා ම. අද කොරෝනා වසංගතය විතරක් නෙවෙයි, ස්පාඤ්ඤ උණසන්නිපාතයේ දී පවා වුණේ ඒක. වසංගතයෙන් මිනිසුන් මිය ගියා තමයි. වසංගතයෙන් මිනිසුන් මිය යන තත්ත්වයේ සාරභූමියක්, තෝතැන්නක් සකස් කර දුන්නේ ඒ කාලයේ ක්‍රියාත්මක වූ අධිරාජ්‍යවාදය විසින්. මේ වාගේ වසංගතයක් මිනිසුන්ට මහා ව්‍යසනයක් වෙන්නේ, අඩු පහසුකම්, අඩු සැලැකිලි තියෙන මිනිසුන්ට නේ. ඔය කාලයේ දී තිබුණා නේ පළමුවැනි ලෝක යුද්ධය, අධිරාජ්‍ය අතරේ ලෝකය බෙදා ගන්න. සම්පත් කොල්ලකාලා ධනස්කන්ධයක් එක්රැස් කර ගන්න. ධනය පොදි ගහගහන්න. ඉතින්, කොහොම ද මිනිසුන්ට සෞඛ්‍ය පහසුකම් ඇතුළු මූලික අවශ්‍යතා සම්පූර්ණ කරන්නේ. අධිරාජ්‍යවාදීන්ගේ වුවමනාවට ඇති වුණු පළමුවැනි ලෝක යුද්ධයට උණසන්නිපාත වසංගතය යට වුණා. උන්ගේ යුද්ධ උන්මාදය විසින් මිනිසුන් ලක්‍ෂ දහහතරක් බිලි ගන්නවා. ස්පාඤ්ඤ උණ වසංගතයෙන් තවත් ටිකක් බිලි ගත්තා. මට මතක හැටියට ඔය කාලයේ දකුණු අප්‍රිකාවේ ‘රැන්ඩි’ කියලා දිස්ත්‍රික්කයක් තිබුණා. රන් ආකරවලින් ගහණ දිස්ත්‍රික්කයක්. රන් පතල් කොල්ලකන්න යුද්ධයකුත් තිබුණා. ලෝක මට්ටමින් අධිරාජ්‍යවාදීන් පය ගහපු තැන්වල වසංගත පැතිරී ගියා. ඕකට මුඛවාඩම් බැඳගෙන, මීටරයක් ඈතින් ඉඳලා උත්තර හොයන්න බැහැ. ස්පාඤ්ඤ උණ වසංගතය වෛරසයකින් පැතිරිලා ගියා තමයි, ඒ වෛරස් එකේ ව්‍යාප්තිය දකුණු අප්‍රිකාවේ දී වළක්වා ගන්න බැරි වුණේ, රැන්ඩි දිස්ත්‍රික්කයේ රන් පතල්වල වැඩ කළ දහස් ගණන් මිනිසුන්ට තිබුණේ, ඉතා ම අඩු පහසුකම් නිසා. හරියට කන්න බොන්න නැහැ. කන්න බොන්න වෙලාවකුත් නැහැ. පතල්වලට වාතාශ‍්‍රයක් නැහැ. මේ නිසා රන් ආකරවල හිටිය මිනිසුන්ගේ පෙණහලු හරියට වැඩ කළේ නැහැ. ඒ නිසා උණ වසංගතයට ඉක්මනින් ගොදුරු වෙලා කිසි ම ඔරොත්තු දීමක් නැතිව මිය ගියා. දහස් ගණනක් පතල්වලින් ගොඩ ගත්තේවත් නැහැ. වසංගත උණ දේශපාලනය මෙතැන තියෙන්නේ, ධනවාදී සූරාකෑමේ දේශපාලනය නේ ද? මෙතැන තියෙන්නේ, අධිරාජ්‍යවාදී ම්ලේච්ඡත්වය පැතිර වූ දේශපාලනය නොවෙයි ද? ස්පාඤ්ඤ උණ සම්බන්ධ දේශපාලනය තියෙන්නේ මෙතැන. රන් ආකර විතරක් නොවෙයි. දියමන්ති පතල්වල මේක වඩාත් බිහිසුණු තත්ත්වයෙන් තිබුණා. ඉතින්, ස්පාඤ්ඤ උණට ධනවාදයේ සූරාකෑම සම්බන්ධ නොකර මම කතා කරන්නේ කොහොම ද? ඊට අධිරාජ්‍යවාදයේ තියෙන සම්බන්ධය නොතකා මම කතා කරන්නේ කොහොම ද? මම වෛද්‍යවරයකේ නොවෙයි. දේශපාලන – සමාජ දාර්ශනිකයෙක් හැටියට බැලුවා ම දකින්නේ මේ යථාර්ථය. මේ තත්ත්වය අවබෝධ කර නොගෙන වෛද්‍යවරුන්ට මේ රෝගීන්ව සුවපත් කරන්නත් බැහැ. මම මේ කියන්නේ, වෛද්‍යවරුන්ට බෙහෙත් දෙන්න බැහැ කියන එක නොවෙයි; රෝගීන්ව සුවපත් කරන්න බැහැ කියන එක. පතල් කම්කරුවන් හරහා පැතිරීමෙන් සුළු ව්‍යාපාරිකයන්ට, පහළ මධ්‍යම පාන්තිකයන්ට, ඒ ගොල්ලන්ගේ පවුල්වලට වශයෙන් ලක්‍ෂ ගණනක් මිය ගිය වසංගතයක් බවට පත් වුණා. දකුණු අප්‍රිකාවේ මේක වෙන්නේ එක්දහස් නවසිය දහඅටේ. ඊට ඉස්සෙල්ලා ‘එංගලන්තයේ වැඩ කරන ජනතාවගේ තත්ත්වයත් මේක ම නේ ද?’ කියලා එංගල්ස් පොතක් ලිව්වා. ඒ තත්වයන් දකුණු අප්‍රිකාවේ පතල් කම්කරුවන්ටත් සමානයි. ඊට පස්සේ තව දුරටත් ලෝකයේ රටවල සමානකම් දකින්න ලැබෙනවා. ස්පාඤ්ඤයේ යටත්විජිතයක්ව තිබුණු පිලිපීනය ඇමෙරිකාවට භාර දුන්නා. මේ නිසා ඇමෙරිකාව පිලිපීනයේ නැංගුරම් ලා ගත්තා. ඇමෙරිකාව ලෝකයේ යම් තැනක නැංගුරම් ලා ගන්නවා කියන්නේ ම බියකරු වෛරසයක් පැලපදියම් වීමක් කියලා කියන්න ඕනෑ නෑ නේ. ස්පාඤ්ඤ වෛරස් උණ පිලිපීනයේ ජනතාවට බෝ වෙන කොට අධිරාජ්‍යවාදී පාලකයන් සාමාන්‍ය ජනතාව සහ මධ්‍යම පාන්තික ජනතාව තුට්ටුවකට සැලැකුවේ නැහැ. හැබැයි, ඇමෙරිකාවට පන්දම් අල්ලපු පිලිපීනකාරයන්ගේ සෞඛ්‍යයට අනතුරක් මෙයින් වුණේ නැහැ. ඇමෙරිකානු ආධිපත්‍යයට හිස නැමූ, ඔවුන්ගේ දෘෂ්ටිවාදය පිළිගත් අයට සෞඛ්‍යාරක්‍ෂාව වරප‍්‍රසාදයක් හැටියට ලැබුණා. ඒ වරප‍්‍රසාදය අහිමි වූ 80,000ක් පමණ මිය ගියා. කොරෝනා වෛරසයේ දේශපාලනය ගැන පැහැදිලි කරන්න මේ උදාහරණ දෙක විතරක් ම ප‍්‍රමාණවත්නේ. ස්පාඤ්ඤ වෛරස් උණ සම්බන්ධ දකුණු අප්‍රිකාවේ සහ පිලිපීනයේ තත්ත්වයමයි, අද කොරෝනා සම්බන්ධයෙන් ලෝකය ම අත්විඳින්නේ. මාධ්‍යවේදී ප්‍රියදර්ශන දයාරත්න මහතා විසින් සිදුකළ සාකච්ඡාවක් ඇසුරින් සකස් කළ ලිපියකි…", "URL": "https://lankatruth.com/si/?p=92147", "Category": "පුවත්", "Parent URL": null}