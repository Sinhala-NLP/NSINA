{"Source": "Lankatruth", "Timestamp": "December 11, 2018", "Headline": "උන්ගේ අපරාධවල පංගුකාරයන් !", "News Content": "2009 ජනවාරි 08 උදෑසන – ගල්කිස්ස, අත්තිඩියේ දී ‘සන්ඬේ ලීඩර්’ පුවත් පතේ ආරම්භක කර්තෘ ලසන්ත වික‍්‍රමතුංග ඝාතනය කෙරිණි. ඊට මීටර් පන්සීයක්-හයසීයක් දුරින් රත්මලාන ගුවන් හමුදා කඳවුර පිහිටියේය. 2018 නොවැම්බර් 29 උදෑසන – මඩකලපුව, වව්නතිව් පොලිසියට මීටර් අටසීයක් දුරින් පොලිස් කොස්තාපල්වරුන් දෙදෙනකු වෙඩි තබා ඝාතනය කෙරිණි. ඊට මීටර් දෙසීයක්-දෙසිය පනහක් දුරින් ගුවන් හමුදා කඳවුරකි. සිද්ධිය වුණේ 29 වැනිදා උදෑසන ය. ලසන්ත මරා දමන විට මහින්ද රාජපක්ෂ හිටපු ජනාධිපතිවරයා සිටියේ බලයෙන් හිස උදුම්මවාගෙනය. තමන්ගේ හොරකම්, දූෂණ ගැන වචනයක් ලියන්නවුන් මරා දමන්නට රාජපක්ෂලා කල්ලි කණ්ඩායම් හදාගෙන සිටියහ. ආරක්ෂක අමාත්‍යාංශයේ හිටපු ලේකම් ගෝඨාභය රාජපක්ෂ සහ ලියුම්කරු අතර 2015 මාර්තු මාසයේ දී මෙවැනි සංවාදයක් ඇති විය. ඒ නිසාද එතකොට ආණ්ඩුව විවේචනය කරපු පිරිස් පැහැර ගත්තෙ, අතුරුදන් කළේ, ඝාතනය කළේ…? ඒවා බොරු කතා. දේශපාලන වාසි ගන්න කියපුවා. අපේ කාලෙ එහෙම කිසිකෙනෙක් අතුරුදන් වුණෙත් නැහැ. ඝාතනය වුණෙත් නැහැ. එක්කෙනෙක්වත්…? නැහැ. නැහැ. ආරක්ෂක අමාත්‍යාංශයේ ලේකම්වරයෙක් ඒ සිදුවීම් ගැන හාංකවිසියක් දන්නෙ නැහැ කියනවා…? කවුද ඇත්තටම එහෙම අතුරුදන් වුණේ. මං දන්න තරමින් නම් කවුරුවත් මැරුවෙ නැහැ. අඩු තරමෙ පත්තරවලින්වත් දැක්කෙ නැද්ද, ලසන්ත වික‍්‍රමතුංගගෙ ඉඳලා මාධ්‍යවේදීන් විතරක් 44 දෙනෙක් ඝාතනය වුණා…? හමුදාවට හරි බුද්ධි අංශවලට හරි ඒගොල්ලො මරන්න හේතුවක් තිබුණ ද? නැහැනෙ. කිසිම අභියෝගයක් නැහැනෙ ඔයගොල්ලන්ගෙන්. ඒකයි මෙතැන තියෙන ප‍්‍රශ්නෙ, ඔය කියන නිලධාරීන්ට අභියෝගයක් නොවුණට රාජපක්ෂ ආණ්ඩුවට අභියෝගයක් වුණා. ඒ හින්දා නැති කරලා දැම්මා…? ඕවා දේශපාලන වාසිවලට කියන කතා විතරයි. අපිට අභියෝගයක් තිබුණෙ නැහැ. ඒ ගෝඨා ය. පැහැර ගැනීම් සිදු කළ, ඝාතන සිදු කළ සුදු වෑන් කල්ලි මෙහෙයැවූ බවට අපරාධ පරීක්ෂණ දෙපාර්තමේන්තුවට පුද්ගලයන් රැසකගේ ප‍්‍රකාශ ඉදිරිපත් වී ඇත්තේ මේ කියන ගෝඨා ගැන ය. ඒ ගෝඨලා නැවතත් ඔක්තෝබර් 26දා කුමන්ත‍්‍රණයකින් බලය ගත්තේය. ඔවුන්ට බලය නැතිව ඉන්නට බැරි ය. ඔවුන්ට විවේචන ඉවසන්නට බැරි ය. ඔවුන් බලය වෙනුවෙන් ඕනෑම දෙයක් කරන්නට සූදානම් පිරිසකි. එහි දී පුද්ගල ජීවිත, ඔවුන්ගේ වටිනාකම් අදාළ නැත. ඕනෑම පහත් තැනකට වැටෙන්නට ඔවුන් සූදානම් ය. ජාතික බුද්ධි සේවයේ හිටපු ප‍්‍රධානී විශ‍්‍රාමික මේජර් ජෙනරාල් කපිල හෙන්දාවිතාරණලා, නියෝජ්‍ය පොලිස්පති අනුර සේනානායකලා, යුද හමුදා බුද්ධි අංශයේ හිටපු ප‍්‍රධානී මේජර් ජෙනරාල් අමල් කරුණාසේකරලා ලවා ඒ පහත් වැඩ කරවා ගන්නට හැකි බව ද රාජපක්ෂලා දනිති. අලුත් කතාවට පෙර පරණ කතාව ලිව්වේ ඔවුන්ගේ තරම ගැන අවබෝධයක් ගන්නටය. ඒ වාගේම තමන් කරන-කියන දෑ ඔවුන්ට කොයිතරම් සැහැල්ලු ද යන්න පැහැදිලි කරන්නට ය. මෙවැනි තත්ත්වයක් යටතේ ය, වව්නතිව් පොලිස් ස්ථානයට මීටර් අටසීයක් දුරින්, ගුවන් හමුදා කඳවුරකට මීටර් දෙසීයක්-දෙසිය පනහක් දුරින් පොලිස් නිලධාරීන් දෙදෙනකු හදිසියේ ඝාතනය වන්නේ. මේ ඝාතනවලට වගකිව යුත්තන් අත්අඩංගුවට ගැනීම විමර්ශන අංශවල වගකීමකි. එසේ නොකොට කිසිදු සම්බන්ධයක් නැති බවට සැක හිතෙන පුද්ගලයන් ‘පොලිස් තියරිය’ භාවිත කරමින් අත්අඩංගුවට ගැනීම බරපතළ තත්ත්වයකි. පොලිස් තියරිය යනුවෙන් හැඳින්වූයේ අපරාධයක් සිදු වූ පසු කොහෙන් හෝ අල්ලා ගන්නා ලද පුද්ගලයකු පිට එය බැර කිරීමට පොලිසිය සිදු කරන අමානුෂික ක‍්‍රියාවලියයි. හාවා සොයන්නට කැලේට ගිය පොලිසිය වලහා, හාවකු කිරීමේ කතාව හාස්‍යයට කියන්නක් වුව ද, වටේට මල් වැවූ පොලිසි ඇතුළේ තව දුරටත් කෲර වධ හිංසා සිදු කරන්නේය. වව්නතිව් සිද්ධියේ දී ද ගෙදරට පොලිසියෙන් ආවේ ඇයි යන්න පිළිබඳ විමසීමට ගිය අයකු මේ අපරාධය සම්බන්ධයෙන් අත්අඩංගුවට ගැනීම සැක මතුකරන්නකි. ලසන්ත වික‍්‍රමතුංගගේ සිද්ධිය ඇතුළු සිදුවීම් රැසක් එල්ටීටීඊ ගිණුමට බැර කෙරිණි. එහෙත්, මේ වනවිට අනාවරණය වී තිබෙන්නේ එම සිද්ධියට රජයේ ආරක්ෂක අංශ සෘජුව මැදිහත් වී ඇති බවයි. නේෂන් පුවත්පතේ හිටපු නියෝජ්‍ය කර්තෘ කීත් නොයාර්ගේ සිද්ධියට ද එය ඒ ආකාරයෙන්ම අදාළ ය. යුද හමුදා බුද්ධි අංශය, එහි ප‍්‍රධානී අමල් කරුණාසේකර, නියෝජ්‍ය පොලිස්පති අනුර සේනානායක, ගෝඨාභය රාජපක්ෂ අතර කීත් නොයාර්ගේ අතුරුදන් වීමෙන් පසු පැය දෙකක් තුළ දුරකථන ඇමතුම් හුවමාරු වී ඇති ආකාරයත්, කීත් නොයාර්ගේ දුරකථනය සහ එම සිද්ධියට සැකපිට අත්අඩංගුවට ගත් මේජර් බුලත්වත්තගේ දුරකථනය මල්වාන ප‍්‍රදේශයේ එම කාලය තුළ තිබී ඇති බවත් අපරාධ පරීක්ෂණ දෙපාර්තමේන්තුව අනාවරණය කරගෙන තිබේ. ඒ කියන්නේ මේ සියලු සිදුවීම් එකකට එකක් සම්බන්ධ ය. ඉන්පසු කරන්නේ කුමක් ද? හමුදාවට ගහනවා, හමුදා සාමාජිකයන් හිරේ යවනවා, දේශද්‍රෝහී කුමන්ත‍්‍රණ, කොටි නැඟිටිනවා, එන්.ජී.ඕ කුමන්ත‍්‍රණ වැනි රාජපක්ෂ කණ්ඩායමේ සාම්ප‍්‍රදායික සටන් පාඨ හරහා මේ අපරාධ සාධාරණීයකරණය කිරීම ය. නාවික හමුදාවේ පිරිසක් විසින් කොළඹ හා තදාසන්න ප‍්‍රදේශවල පදිංචිව සිටි තරුණයන් 11 දෙනෙකු පැහැරගෙන ගොස් ඝාතනය කිරීමේ නඩුවේ දීද ඔවුන් කියන්නේ මේ තරුණයන් එල්ටීටීඊ බව ය. එහෙත්, විමර්ශන අංශ කියන්නේ එය එසේ නොවන බව ය. ඔවුන් පැහැරගෙන ගොස් ඇත්තේ කප්පම් ලබා ගැනීමට බවත්, ත‍්‍රිකුණාමලය නාවික හමුදා කඳවුරේ ඔවුන් රඳවා සිටි බවත් කියා ඇත්තේ නාවික හමුදාවේම ඉහළ නිලධාරීන් ය. ඒ අතර හිටපු නාවික හමුදාපතිවරයකු වූ ට‍්‍රැවිස් සින්නයියා ද වේ. මේ නඩුව විභාගයට ගත් පසුගිය 05 වැනිදා නැවතත් එන්.ජී.ඕ කතාවක් කරළියට ආවේ ය. මේ නඩුවේ ප‍්‍රධාන සැකකරුවකුට සැඟවී සිටීමට ආධාර-අනුබල දීම සහ සාක්ෂිකරුවන්ට බලපෑම් කිරීම යන චෝදනා යටතේ අත්අඩංගුවට ගෙන සිටි ආරක්ෂක මාණ්ඩලික ප‍්‍රධානී රවීන්ද්‍ර විජේගුණරත්න වෙනුවෙන් පෙනී සිටි ජනාධිපති නීතිඥ අනුජ ප්‍රේමරත්න පැහැර ගැනීමට ලක් වූ තරුණයන් වෙනුවෙන් පෙනී සිටින නීතිඥ අචලා සෙනෙවිරත්නට චෝදනා කළේ ඇය එන්.ජී.ඕ මුදල් ලබා ගැනීමට මේ නඩුව කතා කරන බවටය. කෙසේ වෙතත්, අචලා සෙනෙවිරත්න විසින් තමන්ට එල්ල කළ චෝදනාව වහාම ඔප්පු කරන ලෙස විවෘත අධිකරණයේ දී අභියෝග කිරීමත් සමඟ ජනාධිපති නීතිඥවරයාට තමන්ගේ ප‍්‍රකාශය ඉල්ලා අස් කරගෙන, සමාව ගන්නට සිදු විය. මොවුන් යන්නේ එවැනි ගමනකි. ඒ සඳහා භාවිත කරන්නේ අතිශය විනාශකාරී ජාතිවාදයයි. බලය නැතුව සිටිය දී මහනුවර, දිගන දී ඇවිළ වූයේ ද එයයි. නීති විරෝධී බලයක් සහිතව කරන්නේ ද එයයි. එල්ටීටීඊ ලේබලය, එන්.ජී.ඕ කුමන්ත‍්‍රණ කතා හරහා ඔවුන් ජනතාවගේ ඔළු කන්නේය. මඩකලපුවේ, වව්නතිව් සිද්ධියේ දී ඔවුන්ගේ හැසිරීම, ඔවුන්ට හිතවත් මාධ්‍ය මෙහෙයවන දිශාව දෙස බැලූ විට පැහැදිලි වන්නේ එයයි. විමර්ශන අංශවලට තමන්ගේ රාජකාරිය කරන්නට ඉඩ නොදී පූර්ව නිගමන රැසක් ලබා දී චූදිතයන් එල්ලුම් ගස් යවා ද අවසන් ය. ජනමාධ්‍ය මෙහි දී අන්ත ජාතිවාදී සහ ආගම්වාදී උන්මත්තකයන් ලෙස හැසිරීම සම්බන්ධයෙන් වෙනම විමර්ශන පැවැත්විය යුතුය. පොදු දේපොළක් වන සංඛ්‍යාත භාවිත කරන රූපවාහිනී සහ ගුවන්විදුලි නාළිකා අපරාධකරුවන්ගේ තත්ත්වයට වැටීම කොතරම් කනගාටුදායක තත්ත්වයක් ද? ආචාර්ය ඊ. ඩබ්ලිව්. අදිකාරම් මහතා හතළිහේ දශකයේ දී ජාතිවාදය හැඳින්වූයේ පිස්සුවක් ලෙස ය. ඊට වහාම බෙහෙත් කළ යුතු බවත්, එසේ නොකරන්නේ නම් ඒ පිස්සුව විසින් සමස්ත සමාජයක් විනාශ කරන බවත් ඔහු ලීවේය. එයින් වසර හැත්තෑ පහකට පසුවත් අප සිටින්නේ අතිශය ඛේදනීය තැනක ය. ප‍්‍රවීණ සිනමා අධක්ෂ, කොළඹ විශ්වවිද්‍යාලයේ නීති පීඨයේ කථිකාචාර්ය, ආචාර්ය විසාකේස චන්ද්‍රසේකරම් ලියූ ආකාරයට අප කොතරම් නම් උන්ගේ අපරාධවලට පංගුකාරයන් වී ඇද්ද? “උං සය වසරක් පාසා එයි දත් තිස් දෙක පෙන්නා සතර අතේ ව`දිමින් යයි මනාපයක් ඉල්ලා තව සය වසරක් කන්නට තර වෙන්නට හොරකම් කොට මට පංගුකාර වෙන්නලු උංගේ රජ අපරාදෙට” ශාලික විමලසේන – ලංකා ඉරිදා සංග්‍රහය", "URL": "https://lankatruth.com/si/?p=65019", "Category": "පුවත්", "Parent URL": null}