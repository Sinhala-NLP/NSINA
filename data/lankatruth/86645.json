{"Source": "Lankatruth", "Timestamp": "December 3, 2019", "Headline": "මන්ත්‍රීධුරය රැකගන්න ෆවුසි අධිකරණයට යාමේ සූදානමක", "News Content": "එක්සත් ජනතා නිදහස් සන්ධානය තමන්ගේ පාර්ලිමේන්තු මන්ත‍්‍රීධුරය අහෝසි කිරීමට ගත් තීරණයට එරෙහිව අනිවාර්යයෙන්ම අධිකරණය හමුවට යන බව පාර්ලිමේන්තු මන්ත‍්‍රී ඒ.එච්.එම් ෆවුසි මහතා පවසයි. තමන් ශ්‍රී ලංකා නිදහස් පක්‍ෂ සාමාජිකයකු ලෙස වසර 44ක් තිස්සේත් එමෙන්ම දිගු කලක් තිස්සේ පාර්ලිමේන්තු මන්ත‍්‍රීවරයෙක් හා ඇමතිවරයෙක් ලෙසත් කටයුතු කරළ බව කී ෆවුසි මහතා, තමන් මේ දක්වා අඛණ්ඩව පක්‍ෂ සාමාජික ගාස්තුද ගෙවා තිබෙන බවත් සඳහන් කරයි. මන්ත‍්‍රීධුරයෙන් තමා ඉවත්කිරීමට පක්‍ෂය උත්සාහ කරන්නේ හිටපු ජනාධිපති මෛත‍්‍රීපාල සිරිසේන මහතාට පාර්ලිමේන්තුවට යාම සදහා නම් ඒ වෙනුවෙන් තමාගෙන් ඉල්ලීමක් කරන්නට තිබූ බවද ෆවුසි මහතා සඳහන් කරයි. අසාධාරණ ලෙස පක්‍ෂයෙන් ඉවත් නොකර එවැනි ඉල්ලීමක් කළේ නම් මන්ත‍්‍රීධුරය අත්හැරයාමට තමන් දෙවරක් නොසිතන බවද මන්ත‍්‍රීවරයා අවධාරණය කරයි. පාර්ලිමේන්තු මන්ත‍්‍රී ඒ.එච්.එම් ෆවුසි මහතා මේ බව පැවසුවේ ඔහු පක්‍ෂයෙන් ඉවත්කිරීමට කිරීමට ශ්‍රී ලංකා නිදහස් පක්‍ෂය ගෙන ඇති තීන්දුව සම්බන්ධයෙන් ලංකාදීපය කළ විමසුමකට පිළිතුරු ලබාදෙමිනි.", "URL": "https://lankatruth.com/si/?p=86645", "Category": "පුවත්", "Parent URL": null}