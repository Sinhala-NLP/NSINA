{"Source": "Lankatruth", "Timestamp": "November 11, 2018", "Headline": "කෂෝගිගේ සිරුර ඇසිඩ්වල දියකර ඇති බවට සාක්ෂි හමුවේ", "News Content": "ආන්දෝලනයට තුඩු දුන් සෞදි ජාතික මාධ්‍යවේදී ජමාල් කෂෝගිගේ සිරුර ප්‍රභල අම්ලයක දියකොට අපවහන නල මාර්ග ඔස්සේ ඉවතට ගලායාමට සලස්වා ඇතිබවට හෙලිවී ඇතැයි විදෙස් මාධ්‍ය වාර්තා කරයි. තුර්කියේ සෞදි කොන්සල් කාර්යාලය තුළදී ජමාල් කෂෝගි ඝාතනය කර ඇති බවට හෙලි වූ නමුත් ඔහුගේ සිරුරට සිදුවූයේ කුමක් ද යන්න මෙතෙක් අණාවරණය වී නොතිබිණි. මේ අතරවාරයේ තුර්කි පුවත්පතක් වාර්තා කර සිටින්නේ ජමාල් කෂෝගිගේ සිරුර ප්‍රභල අම්ලයක බහා දියකර ඇති බවත් ඉස්ථාන්බුල් නුවර සෞදි කොන්සල් කාර්යාලයේ කාණු පද්ධතියක ඊට අදාල සළකුණු හමුව ඇති බවත් ය. ජමාල් කෂෝගි සෞදියේ ඔටුන්න හිමි බින් සල්මාන් කුමරු දැඩිව විවේචනයට ලක්කල මාධ්‍යවේදියෙකු වන අතර ඔහු ඇමරිකාවේ වාසය කරමින් නිව්යෝක් ටයිම්ස් පුවත්පතට සම්බන්ධව කටයුතු කර කළේය. පසුගිය ඔක්තොම්බර් මස 02 වැනිදා සිය සෞදි බිරිඳගෙන් වෙන් වීමට අදාල ලියකියවිලි ලබාගැනීමට තුර්කියේ සෞදි කොන්සල් කාර්යාලය වෙත පැමිණ ඇති අතර එහිදී ඔහු අතුරුදන් විය. සෞදි කොන්සල් කාර්යාලය තුළදී ඔහු ඝාතනයට ලක්වූ බව සෞදි අරාබිය පසුව පිළිගත්තේය.", "URL": "https://lankatruth.com/si/?p=63069", "Category": "විදෙස් පුවත්", "Parent URL": null}