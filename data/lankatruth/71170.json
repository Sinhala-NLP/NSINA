{"Source": "Lankatruth", "Timestamp": "March 28, 2019", "Headline": "රවී තෙල් සංස්ථාවත් අවසන් කිරීමට සැරසෙයි", "News Content": "ලංකා විදුලි බල මණ්ඩලය ලංකා ඛනිජ තෙල් සංස්ථාව මගින් මෙතෙක් කාලයක් විදුලි නිෂ්පාදනය සඳහා අවශ්‍ය දැවි තෙල් මුදලට ලබා ගත් අතර වත්මන් විදුලිබල අමාත්‍ය රවී කරුණානායක මහතාගේ නියෝග මත එම ක්‍රමය නතර කර ඒ වෙනුවට ලංකා ඉන්දියන් ඔයිල් සමාගම (IOC) මගින් දැවි ලබා ගැනීමට ලංකා විදුලි බල මණ්ඩලය සූදානම්වන බව වාර්තා වේ. තෙල් පිරිපහදු කටයුතුවලින් පිටතට යන අපද්‍රව්‍යවලින් 30%ත් 40%ත් අතර ප්‍රමාණයක් දැවි තෙල් වන අතර ලංකා ඛනිජ තෙල් සංස්ථාව වැඩි ලාභයක් ලබන්නේද මෙම දැවි තෙල් අලවියෙනි. කැලණිතිස්ස, කෙරවලපිටිය ආදී තාප විදුලි බලාගාර සඳහා මෙම දැවි තෙල් මිලදී ගන්නා අතර ලංකා ඛනිජ තෙල් සංස්ථාව සතු දැවි තෙල් වැඩි ප්‍රමාණයක් මිලදී ගනු ලබන්නේද ලංකා විදුලි බල මණ්ඩලය මගිනි. ඒ අනුව ලංකා විදුලි බල මණ්ඩලය මගින් දැවි තෙල් මිලදී ගැනීම නතර කළහොත් ලංකා ඛනිජ තෙල් සංස්ථාවේ දැවි තෙල් ගබඩා පිරී යන අතර ඉන් පසු දැවිතෙල් ගබඩා කිරීම අර්බුදයක් බවට පත්වේ. එම අර්බුදය හේතුවෙන් තෙල් පිරිපහදු කටයුතුද අඩාල වන අතර එය රටේ දැඩි ඉන්ධන අර්බුදයක් ඇති කිරීමටද හේතු වේ. තෙල් පිරිපහදුවෙන් පිටතට යන දැවි තෙල් අලෙවි කිරීමට නොහැකි වීමේ අර්බුදය මත තෙල් පිරිපහදු කටයුතු නතර කළහොත් පිරිපහදු කරන ලද ඉන්ධන මෙරටට ගෙන්වීමට සිදුවන අතර ඊට වැඩි වියදමක්ද දැරීමට සිදුවේ. එමෙන්ම රවී කරුණානායක මහතාගේ මෙම තීරණය හේතුවෙන් ලංකා ඉන්දියන් ඔයිල් සමාගමට මෙයින් වැඩි ලාභයක් ලබාගැනීමට හැකි වන අතර ලංකා කණිජ තෙල් සංස්ථාව පාඩු ලබන තත්වයට පත්ව එය ඈවර කිරීමේ අවසාන තීරණය ගැනීමට පවා එය ඉවහල් වනු ඇත.", "URL": "https://lankatruth.com/si/?p=71170", "Category": "පුවත්", "Parent URL": null}