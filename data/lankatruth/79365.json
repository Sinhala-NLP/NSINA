{"Source": "Lankatruth", "Timestamp": "August 19, 2019", "Headline": "ප්‍රජාතන්ත්‍රවාදයට ගරු කරමින් හැකි ඉක්මනින් පළාත් සභා ඡන්දය පවත්වන්න", "News Content": "ජනාධිපතිවරණය සහ පළාත් සභා මැතිවරණය එකම දිනයක පැවැත්වීම ප්‍රායෝගික නොවන බව කැෆේ සංවිධානය පවසයි. පාර්ලිමේන්තුවේ බහුතර මන්ත්‍රීවරුන් ජාතික දේශපාලනය කෙරෙහි දක්වන උනන්දුව පළාත් දේශපාලනය කෙරෙහි නොදැවීම පළාත් සභා මැතිවරණය ප්‍රමාදවීමට බරපතළ ලෙස හේතු වූ බවත් පසුගිය පළාත් පාලන මැතිවරණය ද වසර එක හමාරක් ප්‍රමාදවී හෝ පවත්වන ලද්දේ සිවිල් සාමූහික කණ්ඩායම්වල බලපෑම මත බවත් කැෆේ සංවිධානයේ වැඩ බලන විධායක අධ්‍යක්ෂ අහමඩ් මනාස් මකීන් මහතා අවධාරණය කර සිටියේය. එමෙන්ම ජනාධිපතිවරයා සහ අග්‍රාමාත්‍යවරයා ට ද පළාත් සභා මැතිවරණය නියමිත කාලයේ දී පැවැත් වීමට කිසිදු උනන්දුවක් නොතිබූ බව කැෆේ සංවිධානය පෙන්වා දෙයි. මෙතෙක් ඉතිහාසයේ බලයට පැමිණ ඇති සියළු ආණ්ඩුම පාහේ තමන්ට වාසිදායක මැතිවරණය මුලින් පැවැත්වීමේ ප්‍රජාතන්ත්‍ර විරෝධී ක්‍රියාවලියක නිරත වෙමින් සිටින බව කැෆේ සංවිධානය පෙන්වා දෙයි. ඒ අනුව එළඹෙන ජනාධිපතිවරණයෙන් පසුව රජය නව ජනාධිපති වරයෙකු යටතේ මහ මැතිවරණයකට ගමන් කිරීමේ වැඩි නැඹුරුවක් දක්නට ඇති බවත් පැවැත්විය යුතුව ඇති පළාත් සභා වෙනුවට මහ මැතිවරණයක් පවත්වා තම බලය තහවුරු කර ගැනීමට උත්සාහ කිරීමේ ප්‍රජාතන්ත්‍ර විරෝධී ක්‍රියාවලියෙක නිරත වන බවත් කැෆේ සංවිධානයේ අදහසයි. සාමාන්‍යයෙන් රටක මැතිවරණය පැවැත්වීමට නියමිත කාලසීමාවේදී අදාල මැතිවරණය වෙනුවට වෙනත් මැතිවරණ පැවැත්වීම ප්‍රජාතන්ත්‍ර විරෝධීය. මේ නිසා ප්‍රජාතන්ත්‍රවාදයට ගරු කරමින් ජනාධිපති වරණයට පෙර හෝ පසු හැකි ඉක්මනින් පළාත් සභා මැතිවරණය පැවැත්විය යුතු බව කැෆේ සංවිධානය අවධාරණය කර සිටියි.", "URL": "https://lankatruth.com/si/?p=79365", "Category": "පුවත්", "Parent URL": null}