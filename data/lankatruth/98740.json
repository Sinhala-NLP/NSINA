{"Source": "Lankatruth", "Timestamp": "October 28, 2020", "Headline": "බස්නාහිර පළාතටම ඇඳිරිනීතිය", "News Content": "මේ වනවිට රට තුළ උද්ගතව ඇති කොවිඩ් – 19 වසංගත තත්වය හේතුවෙන් හෙට (29) මධ්‍යම රාත්‍රියේ සිට නොවැම්බර් දෙවැනි (සඳුදා) දා අලුයම 5.00 දක්වා බස්නාහිර පළාතටම ඇඳිරි නීති පනවා තබේ. මිනුවන්ගොඩ බ්‍රැන්ඩික්ස් කොවිඩ් – 19 පොකුර ආරම්භ වීමත් සමග ගම්පහ දිස්ත්‍රික්කයේ පොලිස් බලප්‍රදේශවලට විටින් විට ඇඳිරිනීතිය පැනවූ අතර පසුව ගම්පහ දිස්ත්‍රික්කයටම ඇඳිරිනීතිය පනවන ලදී. ඉන් පසු කළුතර සහ කොළඹ දිස්ත්‍රික්කවල පොලිස් බලප්‍රදේශ රැසකට විටින් විට ඇඳිරිනීතිය පනවන ලදී. එම තත්වයෙන් තවදුරටත් ඉදිරියට යමින් හෙට මධ්‍යම රාත්‍රියේ සිට එනම් ලබන 30, 31 සහ 01 යන තෙදින පුරා මෙලෙස ඇඳිරිනීතිය පනවා ඇත. මේ අතර දිවයිනේ වෙනත් ප්‍රදේශවලට මේ වනවිට පනවා ඇති ඇඳිරිනීතිය එලෙසම ක්‍රියාත්මක වේ.", "URL": "https://lankatruth.com/si/?p=98740", "Category": "පුවත්", "Parent URL": null}