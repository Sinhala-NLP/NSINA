{"Source": "Lankatruth", "Timestamp": "May 7, 2018", "Headline": "ජවිපෙ මැයි රැලියේ විශේෂ අවස්ථා", "News Content": "ජනතා විමුක්ති පෙරමුණේ මැයි දින රැලිය පක්ෂ නායකයින්, විදෙස් නියෝජිතයින්, කලාකරුවන් ඇතුළු විශාල පිරිසකගේ සහභාගිත්වයෙන් අද (07) පස්වරුවේ කොළඹදී අභිමානවත් අයුරින් සැමරිණි. “සමාජ සාධාරණත්වය, ජාතික සමගිය ගොඩනගන, ජනතාවාදී පාලයනක්” යන්න ජනතා විමුක්ති පෙරමුණේ මෙවර මැයි දින තේමාවයි. මැයි පෙළපාළිය කොළඹ කැම්බල් පිටියේදී පස්වරු 1.00ට පමණ ඇරඹුණ අතර මැයි රැලිය පැවැත්වූයේ කොළඹ බී.ආර්.සී ක්‍රීඩාංගනයේදීය. ජනතා විමුක්ති පෙරමුණේ නායක අනුර දිසානායක මහතා, ප්‍රධාන ලේකම් ටිල්වින් සිල්වා මහතා, ජාතික වෘත්තීය සමිති මධ්‍යස්ථානයේ සභාපති කේ.ඩී. ලාල්කාන්ත මහතා ඇතුළු ජවිපෙ නායකයන් පෙරටු කරගෙන ආරම්භ වුණු මැයි පෙළපාළිය ජිවන වියදම/ බඩු මිල උද්දමනය/ රාජ්‍ය දේපළ විකිණීම/ අල්ලස ,දුෂණය/ අපරාධ යන තේමා යටතේ විවිධ අයුරින් දැකුම්කළුව නිර්මාණය කෙරුණු ප්‍රදර්ශන රථ රැසකින්ද විවිධ නැටුම්, ගැයුම්, වැයුම් කලාංගවලින්ද විචිත්‍රවත්විය. මැයි දින රැලියේ වේදිකාව කම්කරු අයිතිවාසිකම් දිනාගැනීමේ අරගලය දැක්වෙන ආකාරයට ඉතා දැකුම්කළු අයුරින් නිර්මාණය කර තිබිණි. ජනතා විමුක්ති පෙරමුණේ මැයි රැලියට සුබ පැතුම් පිරිනමමින් නේපාලයේ රාජ්‍ය බලය හොබවන කොමියුනිස්ට් පක්ෂයේ නියෝජිතයින් ඇතුළු විදෙස් රටවල් රැසක නියෝජිතයින් මෙම අවස්ථාවට එක්ව සුභපැතුම් එක්කළහ.", "URL": "https://lankatruth.com/si/?p=51686", "Category": "පුවත්", "Parent URL": null}