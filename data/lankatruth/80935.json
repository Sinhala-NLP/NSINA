{"Source": "Lankatruth", "Timestamp": "September 16, 2019", "Headline": "බන්ධනාගාර ගතකර සිටි තෙවරප්පෙරුම ඇතුළු 6කට ඇප", "News Content": "රක්ෂිත බන්ධනාගාර ගතකර සිටි සමාජ සවිබල ගැන්වීමේ නියෝජ්‍ය අමාත්‍ය පාලිත තෙවරප්පෙරුම මහතා ඇතුළු සැකකරුවන් 6 දෙනා ඇප මත නිදහස් කිරීමට මතුගම මහේස්ත්‍රාත් අධිකරණය නියෝග කර තබේ. අධිකරණ නියෝගයකට එරෙහිව මතුගම, නෑබඩ ප්‍රදේශයේ පුද්ගලයෙකුගේ මෘත දේහයක් මිහිදන් කිරීමේ සිද්ධියක් සම්බන්ධව නියෝජ්‍ය අමාත්‍යවරයා ඇතුලු 6 දෙනෙකු අද(19) දින දක්වා රක්ෂිත බන්ධනාගාර ගතකරන ලෙස මතුගම ප්‍රධාන මහේස්ත්‍රාත් නීතා හේමමාලි හාල්පන්දෙණිය මහත්මිය පසුගිය 10 වැනිදා නියෝග කළාය. නඩුව අද කැඳවා තිබූ අවස්ථාවේ සැකකරුවන් 6 දෙනා රුපියල් ලක්ෂය බැගින් වූ ශරීර ඇප දෙකක් මත මුදාහරින ලෙස මතුගම මහේස්ත්‍රාත් අධිකරණය නියෝග කර තිබේ. පසුගිය මස 19 වැනිදා තෙබුවන, ට්‍රොයිට් වතුයායේ පුද්ගලයෙකුගේ මෘත දේහයක් එම වතුයායේ භූමිදාන කිරීමට එරෙහිව, වතු හිමිකරු විසින් තෙබුවන පොලීසිය වෙත ගොනුකර තිබූ පැමිණිල්ලකට අනුව මතුගම මහේස්ත්‍රාත් අධිකරණය එම භූමිදාන කිරීම වලකාලමින් තහනම් නියෝගයක් සිදුකර තිබිණි. එම නියෝගය නොතකමින් පාලිත තෙවරප්පෙරුම නියෝජ්‍ය අමාත්‍යවරයා ඇතුළු සැකකරුවන් විසින් බලහත්කාරයෙන් භූමිදාන කටයුතු සිදුකළ බවට චෝදනා එල්ල වී තිබේ.", "URL": "https://lankatruth.com/si/?p=80935", "Category": "පුවත්", "Parent URL": null}