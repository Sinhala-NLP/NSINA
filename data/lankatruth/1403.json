{"Source": "Lankatruth", "Timestamp": "February 15, 2012", "Headline": "ඩෙංගු ව්‍යාප්තිය වැඩිම කලාප නම්කරයි", "News Content": "වහාම ක්‍රියාත්මක වන පරිදි දිවයිනේ දිස්‌ත්‍රික්‌ක හයක්‌ ඩෙංගු අවදානම් කලාප ලෙස සෞඛ්‍ය අමාත්‍යාංශය විසින් නම්කොට ඇත. ඒ අනුව මහනුවර, පුත්තලම, කෑගල්ල, මාතර, කුරුණෑගල සහ මඩකලපුව යන දිස්‌ත්‍රික්‌ක මෙසේ ඩෙංගු අවදානම් කලාප ලෙස නම් කොට තිබේ. වියළි කාලගුණය සහ ඩෙංගු රෝගය වර්ධනය කෙරෙහි තිබෙන අවධානය අවම වීම නිසා මෙම දිස්‌ත්‍රික්‌කවල යළි ඩෙංගු රෝගය ව්‍යාප්ත වීමේ තත්ත්වයක්‌ පවතින බව අමාත්‍යාංශය පෙන්වා දෙයි. මෙම තත්ත්වය මත මදුරු මර්දන වැඩසටහන් දැඩිව ක්‍රියාත්මක කරන ලෙස සෞඛ්‍ය අමාත්‍යාංශය අදාළ නිලධාරීන්ට උපදෙස්‌ දී ඇත. මෙම වසරේ ගත වූ කාලය තුළ දිවයින පුරා ඩෙංගු රෝගීන් 4800 ක්‌ වාර්තා වී ඇති අතර, මරණ 18 ක්‌ වාර්තා වී තිබේ. ඉන් වැඩිම රෝගීන් සංඛ්‍යාවක්‌ වාර්තා වී තිබෙන්නේ කොළඹ දිස්‌ත්‍රික්‌කයෙනි.", "URL": "https://lankatruth.com/si/?p=1403", "Category": "පුවත්", "Parent URL": null}