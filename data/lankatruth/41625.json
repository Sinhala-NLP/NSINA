{"Source": "Lankatruth", "Timestamp": "September 28, 2017", "Headline": "ඉරාකය දෙකඩ වීමේ කඩඉමක!", "News Content": "ඉරාකයේ කුර්දි ජනතාව ජීවත් වන ස්වයං පාලන ප්‍රදේශය වන කුර්දිස්ථාන් පළාතට නිදහස ලබා ගැනීම වෙනුවෙන් පසුගිය 25 වැනිදා පවත්වනු ලැබූ ජනමත විචාරණයත් සමග ඉරාකය දෙකඩ වීමේ අවදානමක් මතුව ඇති බව වාර්තා වේ. ඉරාක ජනාධිපතිවරයා හා තුර්කි ජනාධිපතිවරයාගේ බලවත් විරෝධය මධ්‍යයයේ මෙම ජනමත විමසුම පවත්වා ඇති අතර ජනමත විමසුමෙන් අනතුරුව ඉරාක ජනාධිපති හයිදර් අල් අබාදි සහ කුර්දි නායක මසූද් බර්සානි අතර උණුසුම් වචන හුවමාරුවක් සිදුව ඇතැයි පැවසේ. කුර්දිස්ථාන ජනමත විමසුමේ ප්‍රතිඵලය ‘ඔව්’ වුවද කිසිදු අවස්ථාවකදී ඒ සම්බන්ධයෙන් සාකච්ඡාවලට නොයන බව ඉරාක අගමැතිවරයා පවසා ඇති අතර ජනමත විමසුමට ඉරාක අගමැතිවරයා ප්‍රමුඛ ආණ්ඩුවේ සහ එරට පාර්ලිමේන්තුවෙන් දැඩි විරෝධයක් එල්ල වීඇත. අසල්වැසි රටවල් වන ඉරානය, තුර්කියෙන්ද ජනමත විමසුමට විරෝධය එල්ල වී තිබේ. ‘සාකච්ඡාවලට තිබෙන දොර වහන්න එපා. සියලු අර්බුදවලට විසඳුම ලබා ගැනීමට ඇති මාර්ගය සාකච්ඡාව” යැයි කුර්දි පළාතේ අගනුවර වන එර්බිල්හි සිට සජීවීව රුපවාහිනිය අමතමින් කුර්දි නායක මසූද් බර්සානි පවසා තිබේ. ජනමත විචාරණය තුළින් දේශසීමා සලකුණු කිරීමේ උත්සාහයක් නොමැති බවත් කුර්දි නායකයා පවසා ඇත. ‘ව්‍යවස්ථාවට අනුව අපි කටයුතු කරනවා. ඒ අනුව අවශ්‍ය වුවහොත් නීතිමය පියවර ගන්නවා. අපි සාකච්ඡාවලට සූදානම්. එහෙත් ජනමත විමසුම හෝ එහි ප්‍රතිඵලවලට අනුව සාකච්ඡා පවත්වන්නේ නැහැ. අපි අපේ සමඟය එකමුතුව දිගින් දිගටම පවත්වාගෙන යා යුතුයි. අපේ වගකීම් ඉටු කළ යුතුයි. ඉරාකයේ ස්වෛරීත්වය කිසිදු අවස්ථාවක පහත හෙළන්නේ නැහැ. අපේ ජාතික වගකීම් ඉටු කරනවා” යැයි ද ඉරාක අගමැතිවරයා ජනමත විමසුමෙන් අනතුරුව ප්‍රකාශකර තිබේ. ඉරාක රජයේ පාලනයට අනුව කටයුතු නොකළහොත් කුර්දි පළාතේ එර්බිල් සහ සුලෙයිමනියාහ් හි පිහිටි ගුවන් තොටුපොළ දෙක දින තුනක් ඇතුළත දී වසා දමන බවත් එම ගුවන් තොටුපොළවලට පැමිණෙන ජාත්‍යන්තර ගුවන් යානා නවතා දැමීමට කටයුතු කරන බවටද මේ වනවිට අනතුරු අඟවා ඇති බව පැවසේ. කෙසේ වෙතත් කුර්දිස්ථාන පළාත තුළ පවත්වනු ලැබූජනමත විචාරණය ස්වාධීන රාජ්‍යයක් (කුර්දිස්ථානයක්)සඳහා යන ගමනේ ප්‍රබල සංධිස්ථානයක් වනු ඇති බවට දේශපාලන නිරීක්ෂකයෝ පෙන්වා දෙති.", "URL": "https://lankatruth.com/si/?p=41625", "Category": "විදෙස් පුවත්", "Parent URL": null}