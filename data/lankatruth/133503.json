{"Source": "Lankatruth", "Timestamp": "May 4, 2022", "Headline": "එකඟතාවයකට එන හැටි අනුර කියයි…", "News Content": "මේ වනවිට පවතින ප්‍රශ්න විසඳා ගැනීම සඳහා පාර්ලිමේන්තුවේ ටික කලකට යම් එකඟතාවයකට පැමිණීමට තමන් සූදානම් බවත් ඒ සඳහා ජනාධිපතිවරයා සහ අගමැතිවරයා වහාම එම ධුරවලින් ඉවත් විය යුතු බවත් ජාතික ජන බලවේගයේ නායක අනුර දිසානායක අද (04) පාර්ලිමේන්තුවේදී පැවසීය. රට විනාශ කළ අර්බුදයේ උරුමකරුවන් මුලසුනේ තබාගෙන හදන සර්ව පාක්ෂික ආණ්ඩුවලට තමන් සූදානම් නැතැයිද ඔහු එහිදී වැඩිදුරටත් කීය. වත්මන් අර්බුදයට කරුණු පහක් මූලික වී ඇතැයිද හීන වෙමින් තිබෙන ආදායම් පංගුව වැඩි කර ගැනීමට සැලසුමක් නොතිබීම, ආනයන අපනයන පරතරය විසඳාගැනීමට දැක්මක් නොතිබීම, ජන ජීවිතය සමඟ බැඳුණු සංවර්ධන මාවතකට අසමත් වීම මෙන්ම රටේ නිෂ්පාදන කර්මාන්ත ගොඩනැංවීම සඳහා කිසිදු සැලැස්මක් නොතිබීම නිසා රට ආගාධයට ගොස් තිබෙන බවද ඔහු එහිදී අවධාරණය කළේය. එමෙන්ම රටේ ජාතික නිෂ්පාදනය සාධාරණ ලෙස බෙදෙන්නේ නැතැයිද රටේ ඉහළම 10% ජාතික ධනයෙන් 38%ක් භුක්ති විඳින අතර පහළම 10% ජාතික ධනයෙන් භුක්ති විදින්නේ 01% පමණක් බවද ඔහු කීය. “මෙවැනි අර්බුදයක් තියෙද්දි කෝටි ප්‍රකෝටි ගණන් වියදම් කරලා අධිවේග මාර්ගවලට මුල්ගල් තියන්න පටන් ගත්තා. ජනතාවගේ කුසගින්න පිළිබඳව කල්පනා කළේ නැහැ. ඒ නිසා දැන් මේ රට අලුත් පරිවර්තනයකට ලක්කරන්න අවශ්‍ය නම් ඉස්සර වෙලා ආණ්ඩුව පැත්තෙන් සත්භාවය පෙන්න. අපි ලෑස්තියි. හැබැයි මෙයට මූලික වගකිවයුත්තා වන ගෝඨාභය රාජපක්ෂ මුලසුනේ තබාගෙන ගොඩනගන කිසිදු සර්ව පාක්ෂික ආණ්ඩුවකින් මේකට ප්‍රතිඵල ලැබෙන්නේ නැහැ. ඔහු ඉවත් වෙනවා නම්, අග්‍රාමාත්‍යවරයා ඉවත් වෙනවා නම් පාර්ලිමේන්තුව තුළ යම් එකඟතාවකට එන්න අපි සූදානම්.” යැයිද ජාතික ජන බලවේගයේ නායක අනුර දිසානායක එහිදී පැවසීය.", "URL": "https://lankatruth.com/si/?p=133503", "Category": "පුවත්", "Parent URL": null}