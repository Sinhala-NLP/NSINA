{"Source": "Lankatruth", "Timestamp": "February 1, 2019", "Headline": "රනිල්ගේ මන්ත්‍රී අසුන අභියෝගයට ලක්කළ පෙත්සම සළකා බැලීම ලබන 12ට කල්යයි", "News Content": "අග්‍රාමාත්‍ය රනිල් වික්‍රමසිංහ මහතාගේ පාර්ලිමේන්තු මන්ත්‍රී ධුරය අභියෝගයට ලක්කරමින් ඉදිරිපත් කර ඇති පෙත්සම සළකා බැලීම ලබන 12 වනදා දක්වා කල් තබා තිබේ. රනිල් වික්‍රමසිංහ මහතා පෞද්ගලික ආයතනවල කොටස් හිමිකාරීත්වය දරමින් ලාභ ඉපයීම සහ ඊට අදාල වත්කම් බැරකම් හෙලි නොකිරීම යන චෝදනා යටතේ කොළඹ නාගරික මන්ත්‍රී ෂර්මිලා ගෝනවල මහත්මිය විසින් පෙත්සම ගොනුකර ඇති අතර අග්‍රාමාත්‍යවරයාගේ පාර්ලිමේන්තු මන්ත්‍රී ධුරයට එරෙහිව ක්වෝ වොරොන්ටෝ රිට් ආඥාවක් නිකුත් කරන ලෙස පෙත්සම ඉදිරිපත් කරමින් අධිකරණයෙන් ඉල්ලා ඇත. අදාල පෙත්සම ඊයේ(31) දින කැඳවූ අතර විනිසුරු මඬුල්ල නියෝජනය කළ අභියාචනාධිකරණයේ වැඩ බලන සභාපතිනී විනිසුරු දීපාලි විජේසුන්දර මහත්මිය පෞද්ගලික හේතුවක් බව කියමින් විනිසුරු මඬුල්ලෙන් ඉවත්විය. ඒ අනුව අද දිනය දක්වා පෙත්සම විභාග කිරීම කල් තැබුණු අතර අනිල් ගුණරත්න හා ප්‍රියන්ත ප්‍රනාන්දු යන අභියාචනාධිකරණ විනිසුරු මඬුල්ල හමුවේ පෙත්සම අද කැඳවා තිබුණි. කෙසේ වෙතත් පෙත්සම වැඩිදුර සළකාබැලීම ලබන 12 වැනිදා දක්වා කල් තැබීමට විනිසුරුවරුන් නියෝග කළේය.", "URL": "https://lankatruth.com/si/?p=67348", "Category": "පුවත්", "Parent URL": null}