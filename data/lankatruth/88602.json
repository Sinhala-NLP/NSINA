{"Source": "Lankatruth", "Timestamp": "January 11, 2020", "Headline": "අලුත් මහ බැංකු අධිපති රතු කොඩිය අතට ගනී", "News Content": "නව මහ බැංකු අධිපති ලෙස මහාචාර්ය ඩබ්ලිව්.ඩී ලක්‍ෂ්මන් පත් වී ජනවාරි මස 06 වැනි දින නිකුත් කළ පළමු ප‍්‍රකාශනයෙන්ම රටේ ආර්ථිකය තීරණාත්මක සන්ධිස්ථානයකට පැමිණ ඇති බව කරුණු සහිතව අනාවරණය කර තිබේ. මෙම 06 වැනිදා ප‍්‍රකාශයට පත් කරන ලද ‘පෙර දැක්ම 2020’ නම් වාර්තාවෙන් මෙම කරුණු දක්වා ඇත. එහි දී අවධාරණය කර තිබෙන ඉතා වැදගත් කරුණු කීපයක් මෙසේ ය: විභව මට්ටමට වඩා අඩු ආර්ථික වර්ධනය, යම් ප‍්‍රදේශ හා ජන කොටස්වලට සීමා වූ ඉහළ දරිද්‍රතාව දිගින්දිගට ම පැවැතීම, ඵලදායී සම්පත් ඌන උපයෝජනය, අපනයනවල වර්ධනය සහ විවිධාංගීකරණය ප‍්‍රමාණවත් නොවීම, ණය නොවන ප‍්‍රාග්ධන ලැබීම්වල හිඟතාව, විශාල ණය සහ පොලී අනුපාතික කාලපරිච්ජේද, ඉහළ රාජ්‍ය මූල්‍ය හිඟ හා ණය මට්ටම යනාදී මූලික කරුණු අටක් දක්වා ඇත. මෙම කරුණු අතුරින් ඵලදායී සම්පත් ඌන උපයෝජනය, යම් ප‍්‍රදේශ හා ජන කොටස් කෙරෙහි ඉහළ දරිද්‍රතාව දිගින්දිගට ම පැවැතීම සහ ලබා ගත හැකි ආර්ථික වර්ධනයට වඩා අඩු වර්ධනයක් තිබීම යන කරුණු තුන හැරුණු විට ඉතිරි කරුණු පහම මේ මොහොතේදී රට බරපතළ ආර්ථික අර්බුදයක පවතින බව පෙන්වන කරුණු ය. මහ බැංකුවේ 15 වැනි අධිපතිවරයා ලෙස පත් වී සිටින මහාචාර්ය ඩබ්ලිව්.ඩී ලක්‍ෂ්මන් පවතින අර්බුදයේ ස්වභාවය, ජනතාවට පීඩනයක් වී තිබෙන ආකාරය සහ රට පැමිණ තිබෙන තීරණාත්මක සන්ධිස්ථානය පිළිබඳව තොරතුරු මෙසේ හෙළි කර තිබේ. ඉන්ද්‍රසිරි ජයසුන්දර – ලංකා ඉරිදා සංග්‍රහය", "URL": "https://lankatruth.com/si/?p=88602", "Category": "ආර්ථික පුවත්", "Parent URL": null}