{"Source": "Lankatruth", "Timestamp": "July 13, 2021", "Headline": "උතුරු කොරියාව චීනය සමග සම්බන්ධතා යලි සක්‍රිය කර ගනී !", "News Content": "1961 ජුලි 11 වැනිදා චීනය හා උතුරු කොරියාව අතර අත්සන් කරනු ලැබූ මිත්‍රත්වය, සහෝදරත්වය හා අන්‍යෝන්‍ය සහයෝගය, වෙනුවෙන් වූ කලාපීය සම්මුතිය අත්සන් කරමින් චීන කොමියුනිස්ට් පක්ෂ නායක මාවෝ සේතුං පැවසුවේ චීනය හා කොරියාව අතර සමීප සම්බන්ධතාවය “තොල් හා දත්” මෙන් එකිනෙකට ලංව බැඳී තිබිය යුතු බවයි. පසුගිය සතිය පුරා බටහිර මාධ්‍ය වලට උතුරු කොරියානු නායක Kim Jong ගේ බර අඩුවීම විශාල මාර්තෘකාවක් බවට පත් වී තිබුණත් මේ වන විට ඔවුන්ගේ වැඩි අවධානයක් යොමුවී ඇත්තේ උතුරු කොරියාව හා චීනය අතර රාජතාන්ත්‍රික සම්බන්ධතා වර්ධනය කරනු වස් අත්සන් කරන ලද සාමය හා මිත්‍රත්වය මත පදනම් වූ ඉහත සම්මුතියට වසර 60ක් සැපරීම වෙනුවෙන් දෙරටෙහි නායකයන් අතර සිදුවූ අදහස් හුවමාරුවක් උතුරු කොරියානු කොමියුනිස්ට් පක්ෂයට සම්බන්ධ මාධ්‍ය නාලිකාවක් (KCNA ) හරහා වාර්තා කිරීමත් සමඟය. එම හමුවේදී විශේෂයෙන් චීන කොමියුනිස්ට් පක්ෂයට වසර සීයයක් පිරීම සම්බන්ධයෙන් සුබ පැතුම් ඉදිරිපත් කල උතුරු කොරියානු කම්කරු පක්ෂ නායක Kim Jong විසින් “රටවල භෞමික අඛණ්ඩතාවය හා ස්වෛරීභාවය ආරක්ෂා කරමින් සමාජවාදය හා ලෝක සාමය ගොඩනැගීමට කැපවී සිටින චීන කොමියුනිස්ට් පක්ෂයේ උත්සාහයට කොන්දේසි විරහිතව උතුරු කොරියානු කම්කරු පක්ෂය හා ජනතාව සහය ලබාදෙන බව” පවසා තිබිණි. සමාජවාදය හා කොමියුනිස්ට්වාදය ආරක්ෂා කිරීම සඳහා අධිරාජ්‍යවායට එරෙහිව සහෝදරත්වයෙන් දෙරටේ හමුදා එක්ව ක්‍රියාකරනු ඇති බවටද ඔහු වැඩිදුරටත් අවධාරණය කර තිබිණි. ජුනි 22 වැනිදා ඇමරිකානු ජනාධිපති ජෝ බයිඩන්ගේ උතුරු කොරියාව පිලිබඳ රාජ්‍ය නියෝජිතවරිය වන Sung Kim විසින් උතුරු කොරියාවේ න්‍යෂ්ටික අවි අර්බුදය සම්බන්ධයෙන් ඕනෑම වෙලාවක, ඕනෑම ස්ථානයකදී, කිසිදු පුර්ව කොන්දේසියක් නොමැතිව සාකච්ඡා කිරීමට Kim Jongගේ රජයෙන් කරන ලද ඉල්ලීම ඔහු ප්‍රතික්‍ෂේප කරනු ලැබුවේය. ඉන්පසුව මාධ්‍ය ඇමතු උතුරු කොරියානු රජයේ ප්‍රකාශකයෙකු පවසා සිටියේ ඇමරිකාවට එරෙහිව ඕනෑම අභියෝගයක් හමුවේ හෝ ඕනෑම තීරණාත්මක අවස්ථාවකදී එක්ව ක්‍රියා කිරීමටත් ලොව පුරා සමාජවාදයේ ජයග්‍රහණය වෙනුවෙන් චීනය සමග සම්බන්ධතා ත්‍රිව කරගැනීමට උතුරු කොරියානු කම්කරු පක්ෂය තීරණය කර ඇති බවය. නමුත් ඊට පෙර ඇමරිකාව සමග අවශ්‍ය නම් ගැටුමකටත්, එසේම සාකච්ඡා සඳහාත් සුදානම් බවට උතුරු කොරියාව ප්‍රකාශ කර තිබුණු නමුත් පසුව එම ස්ථාවරය වෙනස් කර තිබෙන බව බටහිර මාධ්‍ය වාර්තා කර ඇත. කෙසේ වෙතත් මේ වනවිට ඇමරිකාව සමග බරපතළ වෙළද ගැටුමකට මැදිවී සිටින චීනයට ආසියානු කලාපයේ උතුරු කොරියානු සහය මිලිටරිමය හා ආර්ථික වශයෙන් ඉතා වැදගත්වනවාට කිසිදු සැකයක් නොමැත. උතුරු කොරියාව හා චීනය අතර මිත්‍ර සම්බන්ධතා ආරම්හ වනුයේ 1950-1953 කොරියානු යුධ සමයේදීය. එම යුධ සමයේදී චීන කොමියුනිස්ට් පක්ෂ නායක මාවෝ සේතුං විසින් එජා සංවිධානයේ හමුදාවන්ට එරෙහිව සටන් වැදීමට රතු හමුදා භටයින් මිලියන ගණනක් උතුරු කොරියාවේ සමාජවාදය ආරක්ෂා කිරීම සඳහා යුධ පෙරමුණට යවා තිබිණි. මෙම සම්මුතියෙන් පසුව දෙරට අතර සම්බන්ධය උතුරු කොරියානු න්‍යෂ්ටික අවි අර්බුදයත් එජා සංවිධානය හා නේටෝ රටවල් විසින් පනවන ලද ආර්ථික සම්බාධක හේතුවෙනුත් තව තවත් වර්ධනය වීතිබේ. ආසියානු කලාපය තුල දිනෙන් දින ඉහල යමින් පවතින අධිරාජ්‍යවාදී අතපෙවීම් හමුවේ කලාපයේ සාමය, ස්ථාවරත්වය ආරක්ෂා කිරීමට දෙරට අතර සම්බන්ධය අත්‍යවශ්‍ය බව මිත්‍ර සම්මුතියට වසර 60ක් පිරීම වෙනුවෙන් Kim Jong විසින් යවන ලද ලිපියේ සඳහන් වේ. එයට පිළිතුරු ලෙස චීන ජනාධිපති Xi Jinping විසින් “උතුරු කොරියාව සමග අත්සන් කරන ලද මිත්‍ර ගිවිසුමේ අරමුණු වෙන කවරදාටත් වඩා වර්තමානයේ ද්විපාර්ෂික ලෙස රටවල් දෙකටම වැදගත් වන බවත් එමගින් රටවල් දෙකෙහිම ජනතාවට එහි ලාභයන් භුක්ති විඳීමට ඇති හැකියාව තවදුරටත් වර්ධනය කරගත යුතු බවට “අවධාරණය කර තිබිණි.", "URL": "https://lankatruth.com/si/?p=119574", "Category": "පුවත්", "Parent URL": null}