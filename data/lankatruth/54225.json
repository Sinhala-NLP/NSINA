{"Source": "Lankatruth", "Timestamp": "June 12, 2018", "Headline": "හිටපු ධීවර නියෝජ්‍ය ඇමතිට අධිචෝදනා ගොනු කරයි", "News Content": "මීගමු කලපු සංවර්ධනයට මහා භාණ්ඩාගාරයෙන් ලද මුදල් අවභාවිතා කරමින් පසුගිය ජනාධිපතිවරණ සමයේ දී දිනපොත් මුද්‍රණය කොට රජයට රුපියල් මිලියනයකට අධික පාඩුවක් සිදු කිරීම සම්බන්ධව හිටපු ධීවර කටයුතු නියෝජ්‍ය අමාත්‍ය සරත් කුමාර ගුණරත්න මහතා ඇතුළු හයදෙනෙකුට අද (12) කොළඹ මහාධිකරණ විනිසුරු සම්පත් අබේකෝන් මහතා විසින් අධිචෝදනා පත්‍ර බාර දෙන ලදී. අනතුරුව රුපියල් 25000 බැගින් වන මුදල් හා ලක්ෂ 10 බැගින් වටිනා ශරීර ඇප මත විත්තිකරුවන් ඇප මත නිදහස් කර ඇත. මෙලෙස අධිචෝදනා ලැබුවේ චන්දන පැල්පිට, පියල් අබේසේකර, හිටපු ධීවර කටයුතු නියෝජ්‍ය ඇමති සරත් කුමාර ගුණරත්න, ඔහුගේ බෑණා වන උපුල් චමින්ද පෙරේරා කුමාරසිංහ, ධීවර සංස්ථාවේ හිටපු සභාපති උපාලි ලියනගේ සහ ලක්මිණ මුනිදාස නමැත්තන්ටය. බරපතල අපරාධ හා දූෂණ විමර්ශන කොමිසම හමුවේ මෙම සිද්ධියට අදාල තොරතුරු අනාවරණය වූ අතර එහි නිර්දේශ මත රහස් පොලීසිය මගින් සිදුකළ වැඩිදුර විමර්ශනවලින් පසු නීතිපතිවරයා විසින් විත්තිකරුවන්ට එරෙහිව මෙසේ අධිචෝදනා ගොනු කර තිබේ.", "URL": "https://lankatruth.com/si/?p=54225", "Category": "පුවත්", "Parent URL": null}