{"Source": "Lankatruth", "Timestamp": "May 29, 2019", "Headline": "පොලිස්පති පූජිතගෙන් ජනාධිපතිට එරෙහිව පෙත්සමක්", "News Content": "තමා පොලිස්පති ධුරයෙන් අනිවාර්ය නිවාඩු යවා වැඩබලන පොලිස්පතිවරයෙකු පත් කිරීමට ජනාධිපතිවරයා ගත් තීරණය වලක්වමින් අතුරු තහනම් නියෝගයක් නිකුත් කරන ලෙස ඉල්ලා පොලිස්පති පූජිත් ජයසුන්දර මහතා අද(29) ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකර තිබේ. පෙත්සමේ වගඋත්තරකරුවන් ලෙස නීතීපති , ජ්‍යෙෂ්ඨ නියෝජ්‍ය පොලිස්පති සීඩී වික්‍රමරත්න, ව්‍යවස්ථාදායක සභාවේ සභාපති සහ කතානායක වන කරූ ජයසූරිය ,එහි සාමාජිකයින් වන අගමැති රනිල් වික්‍රමසිංහ, විපක්ෂ නායක මහින්ද රාජපක්ෂ,ආර් .සම්බන්ධන් , ජාවේඩ් යූසුෆ්, එන් සෙල්වකුමරන්,බිමල් රත්නායක, සහ හිටපු ආරක්ෂක ලේකම් වරයා ඇතුළු පිරිසක් නම්කරනු ලැබ සිටිති. ජනාධිපතිවරයා ගනු ලැබූ තීන්දුව මගින් තම මූලික අයිතිවාසිකම් කට වී ඇති බව පෙත්සම්කරු පවසා සිටියි. පූජිත ජයසුන්දර මහතා සිය පෙත්සමින් වැඩිදුරටත් ඉල්ලා සිටින්නේ ජනාධිපතිවරයා විසින් තමා අනිවාර්ය නිවාඩු යවමින් කළ නියෝගය අත්හිටුවන ලෙසත් පෙත්සම් විභාගය අවසන් වන තුරු තමා පොලිස්පති ධුරයෙන් ඉවත් කිරීම වළක්වාලවන අතුරු නියෝගයක් නිකුත් කරන ලෙසය. සිය ධුරයෙන් ඉල්ලා අස්වන ලෙස ජනාධිපතිවරයා පොලිස්පති පූජිත ජයසුන්දර මහතාට මීට ඉහත දැනුම්දී තිබූ අතර ඒ මහතා එම යෝජනාව ප්‍රතික්ෂේප කර තිබිණි. පසුව ඒ මහතා අනිවාර්ය නිවාඩු ගන්වා වැඩබලන පොලිස්පති ලෙස චන්දන වික්‍රමරත්න මහතා පත්කිරීමට පියවර ගත්තේ ය.", "URL": "https://lankatruth.com/si/?p=74782", "Category": "පුවත්", "Parent URL": null}