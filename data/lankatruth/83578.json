{"Source": "Lankatruth", "Timestamp": "October 21, 2019", "Headline": "ඔබේ දරුවාට යහපත් රටක් ගොඩනගන්නෙ ජාතික ජන බලවේගය පමණයි", "News Content": "“මේ ඡන්දයේදී ඔබේ දරුවා බලාපොරොත්තු වෙන්නේ කුමන ආකාරයේ රටක් ද කියන එක ගැන වෙනම හිතන්න. දේශපාලකයන් ළඟ වැටිලා, රැකියාවක් ඉල්ලන රටක් ඔබේ දරුවාට උරුම කරදෙන ඡන්දයක් පාවිච්චි කරන්න එපා. හැමෝටම සමානාත්මයෙන් සලකන රටක් ගොඩනඟන්න බලාපොරොත්තුවෙන් ඡන්දය පාවිච්චි කරන්න. ඔබේ ඡන්දය පාවිච්චි කළ යුත්තේ ඒ යහපත් අනාගතය ගොඩනැඟීම සඳහායි. ඔබේ දරුවාට නීතියේ ආධිපත්‍යය, ප‍්‍රජාතන්ත‍්‍රවාදය, සමානාත්මතාවය ලබාදිය හැක්කේ ජාතික ජන බලවේගයට ඡන්දය ලබාදෙන්න. මේ දේවල් ඔබේ දරුවාට ලබාදිය හැක්කේ ජාතික ජන බලවේගයට පමණයි.” යැයි ශ‍්‍රමාභිමානී සංවිධානයේ සම්මානනීය චිත‍්‍රපට අධ්‍යක්ෂ කොළඹ විශ්විවිද්‍යාලයේ ජ්‍යෙෂ්ඨ කථිකාචාර්ය විශාකේෂ චන්ද්‍රසේකරන් මහතා අවධාරණය කරයි. ඒ මහතා මේ බව අවධාණය කර සිටියේ ජාතික ජන බලවේගයේ ජනාධිපති අපේක්ෂක අනුර දිසානායක මහතාගේ ජය තහවුරු කිරිම උදෙසා පසුගිය 19 වනදා මාලඹේ නගර මධ්‍යයේ පැවති ජනතා රැලිය අමතමිණි. එහිදී වැඩිදුරටත් අදහස් දැක්වූ මාභිමානී සංවිධානයේ සම්මානනීය චිත‍්‍රපට අධ්‍යක්ෂ කොළඹ විශ්විවිද්‍යාලයේ ජ්‍යෙෂ්ඨ කථිකාචාර්ය විශාකේෂ චන්ද්‍රසේකරන් මහතා… “සහෝදර, සහොදරිය, මිත‍්‍රවරුණි, ශ්‍රී ලාංකිකයනි, මම කවදාවත් දේශපාලන වේදිකාවකට නඟින්න හිතුවේ නැහැ. එහෙම නම් ඇයි මම මේ වේදිකාවට ඇවිල්ලා ඉන්නේ. අප ඉදිරියේ ජනාධිපතිවරණයක් සහ මහා මැතිවරණයක් ඇවිල්ලා තියෙනවා. මේකේ තරග බිමට නීලකාස හොරමුල් දෙකක් ඇවිත් ඉන්නේ. ඔවුන් තව තවත් හොරා කන්න නැවත නැවතත් බලය ඉල්ලනවා. මේ රටේ කරලා තියෙන හොරකම් ගැන හොයන්න ගියොත් පොලිසියට ඉවර කරන්න බැහැ. අවංක පොලිස් නිලධාරීන් කොතරම් උත්සාහ කළත්, ඒක කරන්න බැරිතරම්. මේ වෙලාවේ මට තියෙන්නේ එකම විකල්පයයි. ඒවගේම අපට තියෙන්නේ එකම විකල්පයයි. ඒ හොරමුලෙන් රට බේරාගන්න තියෙන්නෙ ජාතික ජන බලවේගය පමණයි. මම මෙතනට ආවේ ඒ විකල්පය දිනවන්න. මම අද ඔබගේ දූ දරුවන් ගැන කතා කරනවා. මට දූ දරුවන් නැහැ. ඔබගේ දරුවන්ගේ අනාගතය ගැන හිතන විට මට නම් මහා භයක් දැනෙනවා. ඔබ මේ ජනාධිපතිවරණයේදී මහා මැතිවරණයේදීත් ගන්නා තීරණය අනාගතයේදී ඔබේ දරුවන් විසින් ප‍්‍රශ්න නොකළ යුතුයි. මේ මැතිවරණයෙන් අවුරුදු 5කට ඔබ ආණ්ඩුවක් බලයට පත්කරනවා. ඊට පස්සේ ඔවුන් තව අවුරුද් 5ක් 10ක් 15ක් 20ක් ඉන්න උත්සාහ කරනවා. ඒ නිසා ඔබ ජනාධිපතිවරණයේදී ඔබේ දරුවන් විසින් ප‍්‍රශ්න නොකරන අපේක්ෂකයෙකුට ඡන්දය දෙන්න ඕනෑ. මම එක්තරා කාලයක මගේ අම්මා, තාත්තාගෙන් මගේ නෑදෑයන්ගෙන් ඔවුන් ඡන්දය ප‍්‍රකාශ කළ හැටි ගැන ප‍්‍රශ්න කළා. 1977 ජේ.ආර්. ජයවර්ධන මහත්තයා 5/6ක බලය ගත්ත වෙලාවේ මගේ අම්මා, තාත්තා, මගේ ඥාතීන්, ඔහුට ඡන්දය දී තිබුණා. දකුණේ විතරක් නොවෙයි, උතුරු නැගෙනහිරදීත් එහෙමයි. මම උසස් පෙළ ශිෂ්‍යයෙක්ව හිටිය 1999 ඡන්දයේදී බලවත් පීඩනයක හිටපු කෙනෙක්. දකින දකින තැන තිබුණේ අයුක්තිය, අසාධාරණය. දකුණේ සහ උතුරේ සන්නද්ධ අරගලයට තරුණයන් අවි ආයුධ අරගෙන එකතු වෙන්න ඒ අයට ඕන තරම් ඉඩ තිබුණා. මම එතනට වැටුණේ නැහැ. ඔබ පාවිච්චි කරන ඡන්දය නිසා ඔබේ දරුවන් එතැනට නොවැටිය යුතුයි. ඔවුන් ඔබව ප‍්‍රශ්න නොකළ යුතුයි. ඔබ ඔබේ ඡන්දය පාවිච්චි කරන්නේ ව්‍යාපාරික කටයුතු සාර්ථක කරගන්න වෙන්න පුළුවන්. දරුවා හොඳ පාසලකට දා ගන්න වෙන්න පුළුවන්. පොලිසියට කෝල් එකක් දීලා මොනවා හරි බේරාගන්න වෙන්න පුළුවන්. ළමයාට රැකියාවක් ගන්න, නැත්නම් බලපත‍්‍රයක් ගන්න වෙන්න පුළුවන්. නමුත් එයින් ඔබේ දරුවන්ගේ අනාගතයට සිද්ධ වෙන්නේ මොකක්ද? මම ලංකාවේ ඈත පළාත්වල පාසල් දරුවන් ගැන මේ දිනවල පර්යේෂණ කරමින් ඉන්නවා. සාමාන්‍ය පෙළ ඉගෙන ගන්නා ශිෂ්‍යාවන් සමග සාකච්ඡා කරනවා. එක ශිෂ්‍යාවක් කියපු කතාවකින් මම පුදුමයට පත්වුණා. ඒ ශිෂ්‍යාවගේ පාසලේ හොරකමක් සිදුවුණාම සී.සී.ටී.වී. කැමරා පද්ධතියක් සවිකරලා. පාස්කු ප‍්‍රහාරය නිසාත්, ආරක්ෂක නිලධාරීන් මේ දරුවන්ගේ පොත් බෑග් පරීක්ෂා කරනවා. ඇය මගෙන් අහනවා, ඇයි අපව සැක කරන්නේ කියලා. අපිට ආරක්ෂාව දෙන්න ඕනෑ කියලා අපේ පොත් බෑග් බලන්නේ ඇයි කියලා ප‍්‍රශ්න කරනවා. ඒ ගැන මට සතුටක් ඇතිවුණා. ඒත් එක්කම මේ දරුවන්ගේ අනාගතය ගැන භයක් මට ඇතිවුණා. අපි පත්කර ගන්නා ආණ්ඩුවට මේ දරුවන්ගේ නිදහස ආරක්ෂා කරන්න හැකිවෙයිද? මේ ඡන්දයේදී ඔබේ දරුවා බලාපොරොත්තු වෙන්නේ කුමන ආකාරයේ රටක් ද කියන එක ගැන වෙනම හිතන්න. දේශපාලකයන් ළඟ වැටිලා, රැකියාවක් ඉල්ලන රටක් ඔබේ දරුවාට උරුම කරදෙන ඡන්දයක් පාවිච්චි කරන්න එපා. හැමෝටම සමානාත්මයෙන් සලකන රටක් ගොඩනඟන්න බලාපොරොත්තුවෙන් ඡන්දය පාවිච්චි කරන්න. ඔබේ ඡන්දය පාවිච්චි කළ යුත්තේ ඒ යහපත් අනාගතය ගොඩනැඟීම සඳහායි. ඔබේ දරුවාට නීතියේ ආධිපත්‍යය, ප‍්‍රජාතන්ත‍්‍රවාදය, සමානාත්මතාවය ලබාදිය හැක්කේ ජාතික ජන බලවේගයට ඡන්දය ලබාදෙන්න. මේ දේවල් ඔබේ දරුවාට ලබාදිය හැක්කේ ජාතික ජන බලවේගයට පමණයි. ඔබට ජය… ඔබේ දරුවන්ට ජය…!!!”", "URL": "https://lankatruth.com/si/?p=83578", "Category": "පුවත්", "Parent URL": null}