{"Source": "Lankatruth", "Timestamp": "February 4, 2019", "Headline": "බ්‍රිගේඩියර් ප්‍රියංක ප්‍රනාන්දුට එරෙහි වරෙන්තුව නැවත කැඳවයි", "News Content": "බ්‍රිතාන්‍යයේ ශ්‍රී ලංකා මහ කොමසාරිස් කාර්යාලයේ ආරක්ෂක උපදේශකවරයා ලෙස කටයුතු කළ බ්‍රිගේඩියර් ප්‍රියංක ප්‍රනාන්දු මහතා අත්අඩංගුවට ගැනීමට ලන්ඩනයේ මහේස්ත්‍රාත් අධිකරණයකින් නිකුත්කළ වරෙන්තුව ආපසු කැඳවා තිබේ. කිසිඳු නඩු විභාගයකින් තොරව වරෙන්තුව නැවත කැඳවීමට නියෝග ලැබී ඇති අතර බ්‍රිගේඩියර් ප්‍රියංක ප්‍රනාන්දු මහතා සම්බන්ධව පවත්වා ඇත්තේ පෞද්ගලික නඩු විභාගයක් වන අතර එම නිසා නෛතික ගැටලුවක් ද නිර්මාණයවී ඇතැයි විදෙස් මාධ්‍ය වාර්තා කර තිබුණි. මෙම නඩුව ප්‍රධාන මහේස්ත්‍රාත්වරිය වශයෙන් තමා වෙත යොමුකළ යුතුව තිබුණත් එසේ නොකිරීම පිළිබඳව අභ්‍යන්තර පරීක්ෂණයක් පවත්වන බවත් මෙහිදී යතා පරිදි කටයුතු සිදුවී නොතිබීම පිළිබඳව තමා කනගාටුව පලකරන බවත් ප්‍රධාන මහේස්ත්‍රාත් එමලි ආබුත්නොට් මහත්මිය අධිකරණයේදී ප්‍රකාශ කර ඇත. පසුගිය වසරේ පෙබරවාරි 4 වැනිදා ලන්ඩන් නුවර ශ්‍රී ලංකා මහකොමසාරිස් කාර්යාලය ඉදිරිපිට පැවති විරෝධතාවයකදී බ්‍රිගේඩියර් ප්‍රියංක ප්‍රනාන්දු මහතා විරෝධකරුවන්ට කරන ලද හස්ත සංඥාවක් සමාජ මාධ්‍ය හා වෙබ් අඩවි ඔස්සේ ප්‍රචාරය විය. එය ගෙල සිද දමන ආකාරය පෙන්වන හස්ත සංඥාවක් බවට බ්‍රිගේඩියර්වරයාට චෝදනා එල්ලවිය. බ්‍රිතාන්‍ය විදේශ කටයුතු අමාත්‍යාංශයද එම ක්‍රියාව සම්බන්ධයෙන් විරෝධය පලකර අතර ඉන් දින කිහිපයකට පසු බ්‍රිගේඩියර් ප්‍රියංක ප්‍රනාන්දු මහතා නැවත කැඳවීමට කටයුතු කළේය. බ්‍රිගේඩියර් ප්‍රියංක ප්‍රනාන්දු මහතාගේ හස්ත සංඥාව හින්සාවක්, පීඩාවක් සහ අනතුරු ඇඟවීමක් යැයි චෝදනා කරමින් විරෝධතාවයට එක්වූ මජුරන් සදානන්දන් ඇතුළු සිව් දෙනෙක් බ්‍රිගේඩියර් ප්‍රියංක ප්‍රනාන්දු මහතාට එරෙහිව පෞද්ගලිකව නඩු පැවරීය. එක්සත් රාජධානියේ පබ්ලික් ඉන්ටරෙස්ට් ලෝ සෙන්ටර් (PILC) ආයතනයේ පෝල් හේරත් මහතා ඔවුන් වෙනුවෙන් පෙනී සිටියේය. ඊට අමතරව මහජන සාමය කඩකිරීමේ ක්‍රියාවක් බවටද චෝදනා එල්ලවිය. වෙස්මිනිස්ටර් මහේස්ත්‍රාත් අධිකරණය පසුගිය සතියේදී බ්‍රිගේඩියර් ප්‍රියංක ප්‍රනාන්දු මහතා මහජන සාමය කඩකිරීමේ චෝදනාවට වරදකරු කළ අතර අධිකරණයේ පෙනී නොසිටීම හේතුවෙන් අත්අඩංගුවට ගන්නා ලෙස නියෝග කරමින් වරෙන්තු ද නිකුත් කළේය. බ්‍රිතාන්‍ය විදේශ කටයුතු අමාත්‍යාංශය මෙම නඩුවට මැදිහත්වී සිදුකළ කරුණු දැක්වීම සහ බ්‍රිගේඩියර් ප්‍රියංක ප්‍රනාන්දු මහතා මේ සිද්ධිය වනවිට රාජ්‍ය තාන්ත්‍රික මුක්තිය හිමි නිලධාරියෙකු වූ නිසා ඔහුට එරෙහිව නඩු පැවරීමට බලයක් නොමැති බවට දැක්වුන කරුණු සැළකිල්ලට ගත් ප්‍රධාන මහේස්ත්‍රාත්වරිය කිසිදු නඩු විභාගයකින් තොරව වරෙන්තුව නැවත කැදෙව්වාය.", "URL": "https://lankatruth.com/si/?p=67488", "Category": "පුවත්", "Parent URL": null}