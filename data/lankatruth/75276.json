{"Source": "Lankatruth", "Timestamp": "June 7, 2019", "Headline": "සයින්දමරුදු නිවසතුළ බෝම්බ පුපුරුවාගත් ත්‍රස්තයින් සිව් දෙනෙකුගේ සිරුරු ගොඩ ගනියි", "News Content": "සයින්දමරුදු ප්‍රදේශයේ නිවසක් පරීක්ෂා කිරීමට යාමේදී පුපුරුවා ගැනීමක් සිදුකරගනිමින් මිය ගිය, ත්‍රස්තවාදීන් බවට සැකකරන පුද්ගලයින් සිව් දෙනෙකුගේ සිරුරු අද(07) යලි ගොඩ ගනු ලැබුවේය. අධිකරණ කටයුතු සඳහා රජයේ රස පරීක්ෂකවරයා වෙත යවා තිබූ ඔවුන්ගේ සිරුරු කොටස් නරක් වී තිබීම හේතුවෙන් මෙම තීරණය ගෙන තිබේ. පසුගිය අප්‍රේල් මස 26 වැනිදා සයින්දමරුදු ප්‍රදේශයේ නිවසක් තුළ සිදුකරගත් පිපිරීමෙන් පුද්ගලයන් 15 දෙනෙකු මියගිය අතර ඉන් හය දෙනෙකු පිරිමි පුද්ගලයන් ද තිදෙනෙකු කාන්තාවන් ද කුඩා දරුවන් හය දෙනෙකු ද විය. ඔවුන්ගේ සිරුරු කොටස් රජයේ රස පරීක්ෂක වෙත යැවීමෙන් පසු මැයි මස දෙවැනිදා අම්පාර පොදු සුසාන භූමියේ දී අවසන් කටයුතු සිදු කළේය. කෙසේ වෙතත් රජයේ රස පරීක්ෂක වෙත යවන ලද සිරුරු කොටස් නරක්වීම හේතුවෙන් කල්මුණේ පොලීසිය විසින් සිරුරු ගොඩ ගැනීම සඳහා අධිකරණ නියෝගයක් ලබාගෙන තිබූ අතර භූමිදානය කර තිබු ත්‍රස්වාදීන් 4 දෙනෙකුගේ මළ සිරුරුවල කොටස් අද දිනයේදි ත්‍රිකුණාමලය මහා රෝහලේ අධිකරණ වෛද්‍ය විශේඥ රුචිර නදීර මහතා විසින් අම්පාර ප්‍රධාන මහේස්ත්‍රාත් අසංගා හෙට්ටිවත්ත මහත්මිය ඉදිරියේ නැවත ගොඩ ගනු ලැබුවේය.", "URL": "https://lankatruth.com/si/?p=75276", "Category": "පුවත්", "Parent URL": null}