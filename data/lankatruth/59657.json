{"Source": "Lankatruth", "Timestamp": "September 20, 2018", "Headline": "වතු කම්කරුවන්ගේ දෛනික වැටුප ඉහළ දැමිය යුතුයි – සමස්ත ලංකා වතු කම්කරුවන්ගේ සංගමය", "News Content": "අන්ත දරිද්‍රතාවයෙන් දිවි ගෙවන වතු කම්කරුවන්ට අලූත් ජීවිතයක් ලබාදිය යුතු බවත් ඒ වෙනුවෙන් වූ එක් පියවරක් ලෙස අවම වැටුප රු. 1281/- ක් කළ යුතු බවත් සමස්ත ලංකා වතු කම්කරු සංගමයේ ලේකම් ජේ.එම්. ප්‍රේමරත්න මහතා ඊයේ(19) පැවති මාධ්‍ය හමුවක් අමතමින් පැවසීය. මේ වන විට දකුණු ආසියාවේ මන්ද පෝෂණය පවතින රටවල් ලැයිස්තුවේ ශ්‍රී ලංකාව දෙවැනි තැන හිමිකරගෙන ඇති බත් ඒ සඳහා වැඩි බරක් තබා ඇත්තේ වතුකරයේ දිළිඳු ජනතාව බවත් ප්‍රේමරත්න මහතා පවසයි. එසේම අඩුබර දරු උපත් අනුපාතය, දරිද්‍රතා අනුපාතය අතින් ද වතුකරයේ ජනතාව වැඩි පංගුව නියෝජනය කරන බවත් සෞඛය සහ අධ්‍යාපනය අතින් ද පහළම අගය වතුකරයේ ජනතාව නියෝජනය කරනබවත් පේමරත්න මහතා මාධ්‍ය හමුවේ හෙලිකර සිටියේය. මේ හේතුවෙන් වතුකරයේ ජනතාවට නව ජීවිතයක් උදාකරදීම රටේ අවශ්‍යතාවයක් වන අතර ඒ සඳහා සමස්ත ලංකා වතු කම්කරු සංගමය සටන් කරමින් සිටියි. සමාජය කොතෙකුත් ඉදිරියට ගියද වසර සිය ගණනක් තිස්සේ වතු කම්කරු ජනතාවට සිය මූලික අවශ්‍යතා පවා ඉටුකරගැනීමට නොහැකිව ඇති බවත් මේ සම්බන්ධව රජය පාර්ශවයෙන් සහ වැවිලි සමාගම් පාර්ශවයෙන් යුක්තිය ඉටු නොවී ඇති බවත් ඒ මහතා වැඩිදුරටත් පවසයි. වතු කම්කරු වැටුප් වැඩිකර ගැනීමේ සාමූහික ගිවිසුම් කාලය අවසන් වී ඇති බවත් නව සාමූහික ගිවිසුමක් සඳහා සාකච්ඡා පැවැත්වීමට සියලු පාර්ශවයන්ගෙන් ඉල්ලා ඇති බවද මෙහිදී ඔහු පැවසීය. මෙම මාධ්‍ය හමුව සඳහා සමස්ත ලංකා වතු කම්කරු සංගමයේ සභාපති කේ. සෙල්වරාජ්, උප ලේකම් කේ. කලයිචෙල්වි සහෝදරිය ඇතුලු වෘත්තීය සමිති නියෝජිතයින් ද සහභාගී විය. මෙයට සමගාමීව ජනතාව හා වතු හාම්පුතුන් දැනුවත් කිරීමට අද(20) හැටන් නගරය පුරා පෝස්ටර් ව්‍යාපාරයක් ද දියත් කර තිබුණි.", "URL": "https://lankatruth.com/si/?p=59657", "Category": "පුවත්", "Parent URL": null}