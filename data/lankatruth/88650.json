{"Source": "Lankatruth", "Timestamp": "January 13, 2020", "Headline": "බදු සහන ගියේ කාගේ ගිණුම්වලට ද?", "News Content": "මෙම ආණ්ඩුව බලයට පත් වීමත් සමඟ ක්‍රියාත්මක කළ බදු සංශෝධන නිසා රජයේ බදු ආදායම සියයට 28-30ත් අතර ප‍්‍රමාණයකින් පහත වැටෙන අතර, එම මුදල් ගලා ගියේ කාගේ ගිණුම්වලට දැයි ප‍්‍රශ්නයක් මතු වී තිබේ. මෙම වසරේ ඇස්තමේන්තු කළ රජයේ බදු ආදායම රුපියල් කෝටි දෙලක්ෂ හත්දහස් හත්සියයකි (රු. කෝටි 207,700). වාර්ෂික වැට් බදු අය කිරීමේ පිරිවැටුම රුපියල් මිලියන 12ක්ව තිබූ සීමාව පදනම් කරගෙන එය ගණනය කර තිබිණි. එහෙත්, නව සංශෝධන අනුව වැට් බදු අය කිරීමේ පිරිවැටුම රුපියල් මිලියන 300ක් දක්වා ඉහළ දමා ඇත. මේ ආදී සංශෝධන නිසා අවසන් කාර්තුවේ දී රජයේ බදු ආදායමට රුපියල් කෝටි 15,000ක් පමණ අහිමි වී ඇති බව ආර්ථික විශ්ලේෂකයන් විසින් ගණන් බලා තිබේ. එහෙත්, මේ තරම් විශාල ධනස්කන්ධයක් ආර්ථික සංවර්ධනයට යෙදැ වූ බවට සාක්‍ෂි නැති අතර, එම සහනය ජනතාවට ලැබී නැති බවත් ඔවුහු පෙන්වා දෙති. මේ අනුව ආණ්ඩුව බලයට පත් වී අනුගමනය කළ මුල් ම ආර්ථික සංශෝධන ක්‍රියාමාර්ග කිසියම් පිරිසකට අමතර ධනස්කන්ධයක් එකතු කර ගැනීමට හේතු වී ඇති බව තහවුරු වී තිබේ. ඉන්ද්‍රසිරි ජයසුන්දර – ලංකා ඉරිදා සංග්‍රහය", "URL": "https://lankatruth.com/si/?p=88650", "Category": "ආර්ථික පුවත්", "Parent URL": null}