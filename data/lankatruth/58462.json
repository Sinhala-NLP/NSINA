{"Source": "Lankatruth", "Timestamp": "August 29, 2018", "Headline": "ආරක්ෂක මාණ්ඩලික ප්‍රධානී අත්අඩංගුවට ගැනීමට නියෝග", "News Content": "පසුගිය රාජපක්ෂ පාලන සමය තුළ පුද්ගලයින් 11 දෙනෙකු පැහැරගෙන ගොස් අතුරුදන් කළ බවට සැකපිට අත්අඩංගුවට ගෙන සිටින නාවික හමුදා ලුතිනන් කමාන්ඩර් චන්දන ප්‍රසාද් හෙට්ටිආරච්චි නොහොත් ‘නේවි සම්පත්‘ යන අයට සැඟවී සිටීමට ආධාර අනුබල දීම සම්බන්ධයෙන් හිටපු නාවික හමුදාපති වත්මන් ආරක්ෂක මාණ්ඩලික ප්‍රධානි අද්මිරාල් රවි විජේගුණරත්න මහතා අත්අඩංගුවට ගෙන අධිකරණයට ඉදිරිපත් කරන බව රහස් පොලීසිය අද ((29) අධිකරණයට දැනුම් දුන්නේය. රහස් පොලීසිය මේ බව දැනුම් දී ඇත්තේ අද(29) කොළඹ කොටුව මහේස්ත්‍රාත් ලංකා ජයරත්න මෙනවිය හමුවේ අදාල නඩව කැඳවූඅවස්ථාවේදී ය. හිටපු නාවික හමුදාපති වත්මන් ආරක්ෂක මාණ්ඩලික ප්‍රධානි අද්මිරාල් රවි විජේගුණරත්න මහතාට එරෙහිව, සැකකාර චන්දන ප්‍රසාද් යන අයට සැඟවී සිටීමට ආධාර අනුබල දීම හා ඔහුට පහසුකම් ලබා දීම යන කාරණා සඳහා චෝදනා එල්ලවී ඇත. ඒ අනුව ඔහු සම්බන්ධයෙන් වහාම පියවර ගන්නා ලෙස මහෙස්ත්‍රාත්වරිය අපරාධ පරීක්ෂණ දෙපාර්තමේන්තුවට නියෝග කළ අතර සැකකරු චන්දන ප්‍රසාද් හෙට්ටිආරච්චි නෙහොත් නේවි සම්පත් ලබන මස 12 වැනිදා තෙක් යළි රක්ෂිත බන්ධනාගාර ගත කිරීමටද නියෝග කළාය.", "URL": "https://lankatruth.com/si/?p=58462", "Category": "පුවත්", "Parent URL": null}