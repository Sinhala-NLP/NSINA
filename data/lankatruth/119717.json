{"Source": "Lankatruth", "Timestamp": "July 16, 2021", "Headline": "කොස්වත්තේ මහානාම හිමි, ජෝසප් ස්ටාලින් ඇතුළු 16 දෙනා නිදහස් කරයි", "News Content": "මුලතිව් හි පිහිටි ශ්‍රී ලංකා ගුවන් හමුදාවට අයත් නිරෝධායන මධ්‍යස්ථානයේ රඳවා සිටි ජාතික භික්ෂු පෙරමුණේ භාණ්ඩාගාරික කොස්වත්තේ මහානාම හිමි, ලංකා ගුරු සංගමයේ ප්‍රධාන ලේකම් ජෝසප් ස්ටාලින් ඇතුළු 16 දෙනා අද (16) පස්වරුවේ නිදහස් කර තිබේ. ඒ අනුව එම පිරිස අද රාත්‍රීයේම යුද හමුදාවට අයත් බස් රථවලින් කොළඹට රැගෙන ඒමට නියමිත බවද වාර්තා වේ. කොතලාවල ආරක්ෂක විශ්වවිද්‍යාල පනතට එරෙහිව බත්තරමුල්ල පාර්ලිමේන්තු වටරවුමේදී ඉකුත් අට වැනි දා උද්ඝෝෂණයක නිතර වූ මෙම පිරිස නිරෝධායන නීති කඩ කිරීමේ චෝදනාව මත පොලීසිය විසින් අත්අඩංගුවට ගන්නා ලදී. අධිකරණයෙන් ඇප නියම වූවද පොලිසිය විසින් ඔවුන් මුලතිව් පිහිටි ගුවන් හමුදා නිරෝධායන මධ්‍යස්ථානට යොමු කර තිබුණේ බලහත්කාරීවය.", "URL": "https://lankatruth.com/si/?p=119717", "Category": "පුවත්", "Parent URL": null}