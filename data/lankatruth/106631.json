{"Source": "Lankatruth", "Timestamp": "January 6, 2021", "Headline": "ජුලියන් අසන්ජ් ඇමරිකාවට පිටුවහල් කිරීම බ්‍රිතාන්‍ය අධිකරණය ප්‍රතික්ෂේප කරයි", "News Content": "ඇමරිකාව විසින් ඩිජිටල් ත්‍රස්තවාදියෙකු ලෙස හංවඩු ගැසූ විකි ලීක්ස් නිර්මාතෘ ජුලියන් අසන්ජ් ඇමරිකාවට පිටුවහල් කරන ලෙස ඉල්ලා සිටි ඉල්ලුම බ්‍රිතාන්‍ය අධිකරණය ප්‍රතික්ෂේප කරනු ලැබිය. ඇමරිකාවේ රහසිගත කේබල් පණිවුඩ රාශියක් ප්‍රසිද්ධ කරලීම සම්බන්ධයෙන් චෝදනා ලබා සිටි අසන්ජ් කාලයක් පුරා ලන්ඩනයේ ඉක්වදෝර තනාපති කාර්යාලයේ ආරක්ෂාව ලබමින් එහි රැඳී සිටියේය. පසුව ඔහු බ්‍රිතාන්‍ය පොලිස් අත්අඩංගුවට පත් විය. පසුගිය ඔබාමා පාලන කාලය තුලදී ඔහුට විරුද්ධව අධිකරණ තීරණ ගැනීම අත්හිටුවා තිබුණද ට්‍රම්ප් පාලන කාලය තුලදී එය නැවතත් ත්‍රිව කරන ලදී. ඒ අනුව ඔහුව ඇමරිකාවට ලබා දෙන ලෙස ට්‍රම්ප් පාලනය බ්‍රිතාන්‍ය රජයෙන් ඉල්ලා සිටින ලදී. කෙසේ වෙතත් පසුගිය මාර්තු මාසයේ සිට ඔහුට නීති උපදෙස් ලබාදීමටද හෝ ඔහු හමුවීමට යාමට බ්‍රිතාන්‍ය පරිපාලනය අවහිර කර තිබුණු බව ඔහුගේ බිරිඳ මාධ්‍ය හමුවේ කියා සිටියාය. ජූලියන් පෝල් අසාන්ජ් ඔ්ස්ට්‍රේලියානු ජාතිකයකු වන අතර ඔහු 2006 වසරේදීවිකීලීක්ස් වෙබ් අඩිවිය නිර්මාණය කරමින් එහි සංස්කාරක ලෙස කටයුතු කරමින් සිටියේය. එක්සත් ජනපද බුද්ධි විශ්ලේෂක චෙල්සි මැනිං විසින් ඔහුට සපයන ඇමෙරිකාවේ රහසිගත කේබල් පණිවිඩ මාලාවක් ප්‍රකාශයට පත් කිරීමත් සමග ඔහු සහ විකිලීක්ස් වෙබ් අඩවිය 2010 දී ජාත්‍යන්තර අවධානයට ලක්විය. අසන්ජ් විසින් ප්‍රසිද්ධියට පත් කරන ලද ලක්ෂ හතකට අධික කේබල් පණිවිඩ වල රාජතාන්ත්‍රික, දේශපාලන හා මිලිටරි අතිෂය සංවේදී තොරතුරු රාශියක් අඩංගු වී තිබීම මත ඔහු ඇමරිකාවට පිටුවහල් කරනු ලැබුවොත් වසර 175ක සිර දඬුවමකට ලක් වීමට සිදුවනු ඇත. මෙම තොරතුරු අතර 2007 දී ඇමරිකන් හමුදා විසින් ඉරාක සිවිල් වැසියන් මරා දමන වීඩියෝවක්ද ප්‍රසිද්ධ වී ඇත. කෙසේවතත් මෙම අධිකරණ ක්‍රියාදාමය ඇමරිකාවේ නව ජනාධිපති ජෝ බයිඩන්ගේ පාලනය විසින් ද අවසන් කරනු ඇතැයි බලාපොරොත්තු විය නොහැක.", "URL": "https://lankatruth.com/si/?p=106631", "Category": "විදෙස් පුවත්", "Parent URL": null}