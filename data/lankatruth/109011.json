{"Source": "Lankatruth", "Timestamp": "January 21, 2021", "Headline": "කොරෝනා සමාජගත වෙලා ඉවරයි – ක්ෂුද්‍රජිවී විශේෂඥයෙක් හෙළිකරයි", "News Content": "කොරෝනා වෛරසය මේ වනවිට ශ්‍රී ලංකාව තුළ සමාජගත වී ඇති බැවින් ඒ යතාර්ථය පිළිගනිමින් මුහුණ දියයුතු බව කෑගල්ල දිස්ත්‍රික් මහරෝහලේ ක්ෂුද්‍රජිවී විශේෂඥ වෛද්‍ය මුදිත අබේකෝන් මහතා පවසයි. විශේෂඥ වෛද්‍ය මුදිත අබේකෝන් මහතා ඊයේ (20) දිනයේදී මාධ්‍ය වෙත අදහස් දක්වමින් වැඩිදුරටත් පවසන්නේ “පළවෙනිම කාරණය තමයි අපි පිළිගන්න වෙනවා මේ වෙලාවේ ශ්‍රී ලංකාවේ කොවිඩ් සමාජගත වෙලා තියෙනවා කියලා. කොවිඩ් සමාජගත වෙනවා කියන්නේ, අපට ඕනෙ තරම් රෝගීන් හම්බවෙනවා සමාජයෙන් ඒ රෝගය කොතනින්ද ඇතිවුණේ කියලා හොයාගන්න බැරි. ඒ කියන්නේ කොවිඩ් ශ්‍රී ලංකාව තුළ සමාජගතවෙලා අවසන්. ඒ යථාර්ථයට අපි මුහුණදෙන්න ඕනේ. ඒ ගැන කියන්න අපි බය වෙන්න දෙයක් නෑ. ඇමරිකාව, එංගලන්තය, ප්‍රංශය, ඉන්දියාව, ජපානය කියන්නෙ අපිට වැඩිය දියුණු රටවල් වල මේ කොවිඩ් සමාජගත වෙලා තියෙනවා. ශ්‍රී ලංකාව වැනි දියුණු වෙමින් පවතින රටක් එය සමාජගතවෙලා කියන දේ පිළිගන්න ලැජ්ජා වියයුතු නෑ.” යනුවෙනි. 2021 වසරේ ජනවාරි මාසයේ ගතවු දින 19ට කොරෝනා ආසාදිතයින් 11000ක් පමණ වාර්තා වීඇති තත්වයක් හමුවේ එම තත්වය ඉදිරියේදී තව තවත් වර්ධනය විය හැකි බැවින් එයට මුහුණ දීම සඳහා අපෙ සෞඛ්‍ය පද්ධතිය සූදානම් කළ යුතු බවද සෞඛ්‍ය අංශඅවධාරණය කරයි. ඒ වගේම රෝගීන් වාර්තා වෙන සංඛ්‍යාව, මියයන සංඛ්‍යාව, සමාජයේ කොච්චර ස්ථරවලට මේක පැතිරිලාද කියන කාරණු සම්බන්ධයෙන් ගැඹුරින් විග්‍රහ කොට කොවිඩ් රෝගීන් හා සම්බන්ධ ආශ්‍රිතයින් නිරෝධායනයට ලක්කරන ක්‍රියාදාමය ගැන නැවත සමාලෝචනය කළ යුතු කාලය පැමිණ ඇතැයිද ක්ෂුද්‍රජිවී විශේෂඥ වෛද්‍ය මුදිත අබේකෝන් මහතා තවදුරටත් පවසයි.", "URL": "https://lankatruth.com/si/?p=109011", "Category": "කොවිඩ් -19 (කොරෝනා ) පුවත්", "Parent URL": null}