{"Source": "Lankatruth", "Timestamp": "October 6, 2023", "Headline": "2024 අයවැයෙන් තුනෙන් එකක් රනිල්ට", "News Content": "ලබන වසරට අදාළ අයවැය ඇස්තමේන්තු ඇතුළත් ගැසට් මගින් ප්‍රකාශයට පත්කර ඇති ඔක්තෝබර් 05 වැනිදා පාර්ලිමේන්තුවේ න්‍යාය පුස්තකයට ඇතුළත් කර ඇති විසර්ජන පනත් කෙටුම්පත අනුව රජයේ මුළු වැය ප්‍රමාණයෙන් සියයට 32ක් හෙවත් ආසන්න වශයෙන් තුනෙන් එකක් ජනාධිපති රනිල් වික‍්‍රමසිංහ යටතේ ඇති අමාත්‍යාංශ හා ජනාධිපති කාර්යාලයේ වියදම් ලෙස වෙන් කර තිබේ. එම වර්ෂයට අදාළ රජයේ මුළු සේවා වියදම ආසන්න වශයෙන් රුපියල් බිලියන 3,860ක් වන අතර ඉන් රුපියල් බිලියන 1,237ක් ජනාධිපති කාර්යාලයට හා ජනාධිපතිවරයා යටතේ ඇති අමාත්‍යාංශවලට වෙන් කර ඇත. ඒ අනුව ජනාධිපති කාර්යාලයට රුපියල් බිලියන 6.5ක් වෙන් කර ඇති අතර මුදල්, ආර්ථික ස්ථායීකරණ හා ජාතික ප්‍රතිපත්ති අමාත්‍යාංශයට රුපියල් බිලියන 723.43ක් වෙන් කර ඇත. ආරක්ෂක අමාත්‍යාංශයට රුපියල් බිලියන 423.72ක් වෙන් කර ඇති අතර කාන්තා, ළමා කටයුතු හා සමාජ සවිබල ගැන්වීමේ අමාත්‍යාංශයට රුපියල් බිලියන 74.53ක් වෙන් කර ඇත. තාක්ෂණ අමාත්‍යාංශයට රුපියල් බිලියන 5.42ක් වෙන් කර ඇති අතර ආයෝජන ප්‍රවර්ධන අමාත්‍යාංශයට රුපියල් බිලියන 3.39ක් වෙන් කර ඇත. 2024 වර්ෂය සඳහා වැඩිම මුදලක් වෙන් කර ඇත්තේ රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශයට වන අතර ඒ රුපියල් බිලියන 885කි. ඊළඟට වැඩිම මුදල ජනාධිපතිවරයා යටතේ ඇති මුදල්, ආර්ථික ස්ථායීකරණ හා ජාතික ප‍්‍රතිපත්ති අමාත්‍යාංශයට වෙන් කර ඇති අතර, ඒ රුපියල් බිලියන 723කි. තුන්වන වැඩිම මුදල වන රුපියල් බිලියන 423ක් ජනාධිපතිවරයා යටතේ ඇති ආරක්ෂක අමාත්‍යාංශයට වෙන් කර ඇත. එමෙන්ම පොලීසිය අයත් මහජන ආරක්ෂක අමාත්‍යාංශයටද රුපියල් බිලියන 140ක් වෙන් කර ඇත. සෞඛ්‍ය අමාත්‍යාංශය සඳහා රුපියල් බිලියන 410ක් වෙන් කර ඇති අතර, ප‍්‍රවාහනක හා මහාමාර්ග අමාත්‍යාංශය සඳහා රුපියල් බිලයන 137ක් වෙන් කර ඇති අතර, කෘෂිකර්ම අමාත්‍යාංශය සඳහා වෙන් කර ඇත්තේ රුපියල් බිලියන 100කි. රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශය යටතේ ඇති විශ්‍රාම වැටුප් දෙපාර්තමේන්තුව සඳහා රුපියල් බිලියන 362ක් වෙන් කර ඇති අතර, මැතිවරණ කොමිෂන් සභාව සඳහාද රුපියල් බිලියන 11ක් වෙන් කර ඇත. අනිද්දා", "URL": "https://lankatruth.com/si/?p=152842", "Category": "පුවත්", "Parent URL": null}