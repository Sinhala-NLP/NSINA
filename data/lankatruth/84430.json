{"Source": "Lankatruth", "Timestamp": "October 31, 2019", "Headline": "ජාතික ජන බලවේගයට මේ රට හොඳ දිශාවකට හැරවිය හැකියි", "News Content": "ජාතික ජන බලවේගයට මේ රට හොඳ දිශාවකට හැරවිය හැකියි හිටපු අමාත්‍යාංශ ලේකම් අශෝක පීරිස් මහතා අවධාරණය කරයි. ඒ මහතා මේ බව පැවසූවේ ඊයේ (30) අම්පාරේදී පැවති ජාතික ජන බලවේගයේ ජනාධිපතිධුර අපේක්ෂක අනුර දිසානායක මහතාගේ ජය තහවුරු කිරිමේ ජන රැලිය අමතමිණි. එහිදී වැඩිදුරටත් අදහස් දැක්වූ හිටපු අමාත්‍යාංශ ලේකම් අශෝක පීරිස් මහතා… “මම විශ්‍රාම අරගෙන ආපසු මගේ රට දිහා හැරිලා බලන විට මට ඇතිවුණේ විශාල ශෝකයක්. අපේ රට අවීචි මහ නරකාදිය වගේ තැනකට පත්වෙලා වගේ තමයි මම දැක්කේ. අපි කල්පනා කළා, මේ තත්වයෙන් රට ගොඩගැනීම සඳහා අපිට වගකීමක් නැද්ද කියලා. නිදහස් අධ්‍යාපනය හරහා අපට ඉගෙන ගන්න වියදම් කළේ මේ රටේ සාමාන්‍ය මිනිස්සු. ඒ නිසා රට වැටී ඇති මේ ප්‍රපාතයෙන් ගොඩගැනීම සඳහා පරිපාලකයන් විධියට අපට යම් වගකීමක් නැද්ද? මගෙන් සමහරු අහනවා ඔබ අමාත්‍යාංශ ලේකම්වරයෙක් වශයෙනුත් ඉඳලා ඇයි මේ මැතිවරණයේදී ජාතික ජන බලවේගය තෝරාගත්තේ කියලා. ඇයි? අපිට වගකීමක් නැද්ද රට මේ අගාධයෙන් ගොඩගන්න. රට මේ තත්වයට ඇද දැමීමට වගකියන්න ඕන මේ රටේ දේශපාලකයෝ. එකම කඳවුරක, කණ්ඩායම් දෙකක් රට පාලනය කරලා තමයි රට මේ තත්වයට වට්ටලා තිබෙන්නේ. 1950 වන විට අපේ රට ඒක පුද්ගල ආදායම අතින් ආසියාවෙන්ම දෙවෙනි තැන හිටියේ. ජපානය විතරයි අපිට ඉහළින් හිටියේ. සිංගප්පූරුව, තායිවානය, කොරියාව හිටියේ අපිටත් භාගයකටත් වඩා අඩුවෙන්. අද ජපානයේ ඒක පුද්ගල ආදායම ඩොලර් 65,000යි. සිංගප්පූරුව, තායිවානය, මැලේසියාව මේ හැම රටක්ම ඩොලර් 45,000 – 50,000 මට්ටමේ ඉන්නේ. අපි ඉන්නේ 4000 සීමාවෙ. එදා ආසියාවේ හොඳම දෙවෙනි රට. අද අපේ රට අන්තිම පැත්තෙන් දෙවැනි රට. ඇෆ්ගනිස්ථානය තමයි අපේ කලාපයේ ඒක පුද්ගල ආදායමෙන් පහළම ඉන්නේ. ඒක පුද්ගල ආදායම ඩොලර් 3700ක් පමණ වෙන්නේ. ඊළඟට ඉන්නේ ලංකාව. ඉහළින්ම දෙවැනියා. පහළින්ම දෙවැනියාට ඇදලා දැම්මෙ මේ පාලකයෝ. සමාජයේ නරක දර්ශකවල ලංකාව බොහෝ පැතිවලින් අංක එකට පත්වෙලා. සියදිවි නසා ගැනීම්වලින් ලෝකයේම දෙවෙනි රට ලංකාව. ඒක පුද්ගල මත්පැන් පරිභෝජනය අතින් ලෝකයේම 03වැනි තැන. ගෘහස්ත ප්‍රචණ්ඩත්වය, ළමා අපයෝජනය මේ හැම එකකින්ම ඉහළම තැන ඉන්නේ ලංකාව. මේ සිදුවෙලා තිබෙන අපරාධය යම් දේශපාලන ක්‍රියාවලියක ප්‍රතිඵල. ඒ නිසා අපි කල්පනා කළා මේකට උත්තරය තිබෙන්නේ දේශපාලනය තුළම තමයි කියලා. මේ රට, මේ අගාධයෙන් ගොඩගන්න පුළුවන් වෙන්නෙත් නිවැරදි දේශපාලනයකින් බව අපි තේරුම් ගත්තා. එක්තරා පොතක තිබෙනවා මිනිසුන්ට ආශ්වාස ප්‍රශ්වාසය තරමටම දේශපාලනයත් මිනිස් ජීවිතවලට සම්බන්ධයි කියලා. මේ මහපොළව මත ස්වර්ග රාජ්‍යයත්, නරකාදියත් තිබෙන තුරු දේශපාලනයද තිබෙනවා කියලා. මේ විනාශයට දේශපාලනයෙන්ම උත්තර සෙවිය යුතු නිසා අපි තෝර ගන්නේ කුමන පිලද? තෝරාගන්න, මේ ජාතික ජන බලවේගය හැර වෙන කිසිම පිලක් නැති බව මම ඉතාම ගෞරවයෙන් ප්‍රකාශ කර සිටිනවා. තිබෙන්නේ මේ පිළිතුර පමණමයි. මගෙන් ප්‍රශ්න කරන අයගෙන් මම අහනවා, මේ රට මේතරම් විනාශ කළ මේ පිල් දෙක අපි තෝරාගන්න ඕනැද කියලා. ඔවුන්ට ඒවාට උත්තර නැහැ. ඔවුනුත් කියන්නේ තාම බල බල ඉන්නවා කියලා. මේ තරම් විද්වතුන්, කලාකරුවන් ඇතුළු විශාල පිරිසකගෙන් අපි ජාතික විද්වත් සංවිධානය හැදුවා. ඒ හදල ටික කාලෙකින් තමයි මේ ජනාධිපතිවරණය ආවේ. අපි සාකච්ඡා කළා මෙතනදි අපි මොකද කරන්නේ කියලා. ඒ අනුව අපි තීරණය කළා, මේ ජනාධිපතිවරණයට අපේක්ෂකයෙක් ඉදිරිපත් කරන්න. අපිට ඒකට ප්‍රතිපත්ති මාලාවක් අවශ්‍ය වුණා. අපි කමිටු 10ක් හදලා ඒ ඒ ක්ෂේත්‍රවලට ප්‍රතිපත්ති 10ක් හැදුවා. අපි දේශපාලන පක්ෂ හා සංවිධානවලට ඒක යවලා කිවුවා මේවා පිළිගන්නවා නම් අපිත් එක්ක එකතු වෙන්න කියලා. සංවිධාන රැසක් ඒකට එකඟ වුණා. පක්ෂයක් හැටියට ජනතා විමුක්ති පෙරමුණත් ඒක පිළිගත්තා. සංවිධාන 33ක් අපිට එකතුවෙලා ඉන්නවා. පස්සේ ඒ සංවිධාන 33 එකතුවෙලා මේ එකමුතුව ‘ජාතික ජන බලවේගය’ ලෙස නම් කරමු කියලා එකඟතාවයකට ආවා. එහිදී ඒකමතිකව අපි සියලුම සංවිධාන තීරණය කළා මෙවර අපේ ජනාධිපති අපේක්ෂකයා ලෙස අනුර කුමාර දිසානායක සහෝදරයව ඉදිරි පත්කරන්න. මොකද? අපිට පෙනුණා, මේ වෙලාවේ රටේ අභියෝගය භාරගන ඉදිරියට යන්න අපේ දේශපාලන කරළියේ ඉන්න එකම නායකයා ඔහු කියලා. දැන් අපිට පේනවා මේ මැතිවරණ සටනේදී මේ කඳවුර එන්න එන්නම ඉදිරියට යන බව. අපේ ගමන මෙතනින් නවතන්නේ නැහැ. අපි නුදුරේදීම පාර්ලිමේන්තු බලයද අරගෙන මේ රට මුළුමනින්ම හොඳ දිශාවට හැරවීම සඳහා ජාතික ජන බලවේගය මෙහෙයවනවා. රට ගැන, ඔබේ දරුවන් ගැන හිතලා ජාතික ජන බලවේගය සමග අත්වැල් බැඳගෙන අනුර කුමාර සහෝදරයාව ජයග්‍රහණය කරවන්න කියලා අපි දැඩි වුවමනාවෙන් ඔබෙන් ඉල්ලා සිටිනවා.”", "URL": "https://lankatruth.com/si/?p=84430", "Category": "පුවත්", "Parent URL": null}