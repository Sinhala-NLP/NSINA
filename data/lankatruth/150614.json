{"Source": "Lankatruth", "Timestamp": "August 23, 2023", "Headline": "මධ්‍යම පළාත් අධ්‍යාපනයේ නවතම චක්‍රලේඛය", "News Content": "මේ වසරේ අධ්‍යාපන පොදු සහතිකපත්‍ර සාමාන්‍ය පෙළ විභාගයේ ප්‍රතිඵල 90%ක් දක්වා ගෙන ඒමට අපොහොසත් වන විදුහල්පතිවරුන්ගේ වාර්ෂික වැටුප් වර්ධක තාවකාලිකව අත්හිටුවන බවට මධ්‍යම පළාත් අධ්‍යාපන අධ්‍යක්ෂ අමරසිරි පියදාස එම පළාතේ සියලුම කලාප අධ්‍යාපන අධ්‍යක්ෂවරුන් වෙත ලිඛිතව චක්‍රලේඛයක් මගින් දැනුම් දී තිබේ. මේ අනුව 90% ඉලක්කයට ළඟා වන සියලු විදුහල්පතිවරුන් සහ ගුරුවරුන් වෙත 2023 වර්ෂයේ විශේෂ දීමනාවක් ලබා දෙන බවද පළාත් අධ්‍යාපන අධ්‍යක්ෂ සඳහන් කර ඇත. සේවා කාලය තුළ එක් වරක් පමණක් ලබා දෙන මෙම විශේෂ දීමනාව වැටුප් වර්ධක තුනකට ලබාදෙන බවත්, මීට අමතරව එම විදුහල්පතිවරුන් වෙත ප්‍රමුඛත්ව සේවා ප්‍රවේශ පතක් (Service priory access card) ලබාදෙන බවත් ඔහු දැනුම් දී තිබේ. අ.පො.ස. (සාමාන්‍ය පෙළ) විභාගයේ සමත් ප්‍රතිශතය 90%ක් දක්වා ඉහළ නැංවීමේ ඉලක්කය අත්පත් කර ගන්නා තෙක් වැටුප් වර්ධකය අත්හිටුවීමේ තීරණය ක්‍රියාත්මක වන බවද එහි දක්වා ඇත. ශිෂ්‍ය සාධනය ඉහළ නැංවීම සඳහා පාසල් මට්ටමින් කඩිනමින් සැලසුම් සකස් කරන ලෙසටත් දැනුවත් කිරීම් සිදුකරන ලෙසටත් පළාත් අධ්‍යාපන ලේකම්වරයා සමග පැවති සාකච්ඡාවකදී කලාප අධ්‍යාපන අධ්‍යක්ෂවරුන්ට දැනුම් දී දින දහයකට වඩා ගත වුවද ඇතැම් කලාප අධ්‍යක්ෂවරුන් මේ දක්වා විදුහල්පතිවරුන් දැනුවත් කර නොමැති බවද ඔහු සඳහන් කර තිබේ. මධ්‍යම පළාතේ පාසල්වල සාමාන්‍ය පෙළ විභාගයේ ප්‍රගතිය මේ මස 25 දින හෝ ඊට පෙර තමාට වාර්තා කරන ලෙසද පළාත් අධ්‍යාපන අධ්‍යක්ෂවරයා එමගින් දැනුම් දී ඇත. ඒ අනුව කලාපවල ඇති පාසල් අතරින් සමත් ප්‍රතිශතය 90%ට වඩා අඩු පාසල්වල 2023 වසරේ උසස්පෙළ අසමත්වීමේ අවදානමේ ඇති සිසුන් සුවිශේෂීව හඳුනාගන්නා ලෙසත් පෞද්ගලිකව එම පාසල් වෙත ගොස් ගුරුවරුන්, සිසුන් සහ මවුපියන් සමග සාකච්ඡා කර පවතින තත්වය මඟහරවා ගැනීමට උපායමාර්ග සැලසුම් කරන ලෙසත් මධ්‍යම පළාත් අධ්‍යාපන අධ්‍යක්ෂ අමරසිරි පියදාස උපදෙස් ලබා දී තිබේ. අවශ්‍ය ඉගෙනුම් ද්‍රව්‍ය මුද්‍රණයට සහ සම්පත් පුද්ගල ගෙවීම සඳහා අනුමත රේටයන්ට යටත්ව ගෙවීම් සිදුකිරීමට විදුහල්පති වෙත විශේෂ අනුමැතිය ලබා දෙන ලෙසත් මේ සඳහා පාසලට ලැබී ඇති ප්‍රතිපාදන භාවිත කරන ලෙසත් එසේ පාසලට ප්‍රතිපාදන නොමැතිනම් කලාපයේ පවතින ඕනෑම ප්‍රතිපාදනයක් මේ සඳහා භාවිත කරන ලෙසත් එමගින් දැනුම් දී ඇත. එසේම හර විෂයයන් සඳහා පාසලේ ගුරුභවතුන් නොමැතිනම් යාබද පාසල්වල ගුරුභවතුන්ගේ සම්පත් දායකත්වය ලබා ගන්නා ලෙසත් ඒ සඳහා චක්‍රලේඛ ප්‍රකාරව ගෙවීම් කළ හැකි බවත් වැඩිදුරටත් උපදෙස් ලබා දී තිබේ.", "URL": "https://lankatruth.com/si/?p=150614", "Category": "පුවත්", "Parent URL": null}