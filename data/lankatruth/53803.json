{"Source": "Lankatruth", "Timestamp": "June 7, 2018", "Headline": "වහල් හිමියෙක් යටතේ සේවය කිරීමට කැමති කිහිපදෙනෙක් විධායක ජනාධිපති ධුරයට කැමතියි", "News Content": "(සංස්කරණය) වහල් හිමියෙක් යටතේ ජීවත්වීමට, සේවය කිරීමට කැමති කිහිපදෙනෙක් විධායක ජනාධිපති ධුරය අහෝසි කිරිමට අකමැති බවත් ඔවුන් ස්වාධීනව නැගී සිටීමට ශක්තියක් නැති නිරන්තරයෙන් බලසම්පන්න පුද්ගලයන්ගේ ඇඟේ එල්ලී ජීවත්වන පිරිසක් බවත් ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා අවධාරණය කළේ ය. බත්තරමුල්ල පැලවත්ත හි පිහිටි ජනතා විමුක්ති පෙරමුණේ ප්‍රධාන කාර්යාලයේ මේ වනවිට පැවැත්වෙන මාධ්‍ය හමුවේ අදහස් දක්වමින් විජිත හේරත් මහතා මේ බව අවධාරණය කළේ ය. ජනතා විමුක්ති පෙරමුණ විසින් පුද්ගලික මන්ත්‍රී යෝජනාවක් ලෙස පාර්ලිමේන්තුවට ඉදිරිපත් කර ඇති 20වන සංශෝධනය සම්බන්ධයෙන් විවිධ පාර්ශවයන් විසින් ඉදිරිපත් කරන වැරදි කරුණු සම්බන්ධයෙන් පැහැදිළි කරමින් මෙම මාධ්‍ය හමුව පැවැත්විණි. විධායක ජනාධිපති ධුරය අහෝසි කිරීම සඳහා ඉදිරිපත් කර ඇති මෙම 20වන සංශෝධන කෙටුම්පත සකස් කිරිමට ජනතා විමුක්ති පෙරමුණේ මෙන්ම ජනතා විමුක්ති පෙරමුණට සම්බන්ධයක් නැති නීතීඥයින්ද සහාය දැක්වූ බවත් විජිත හේරත් මහතා අවධාරණය කළේය. මෙම කෙටුම්පත ඉදිරිපත් කිරීමට පෙර භික්ෂූන් වහන්සේලා පිරිසක් ඊට විරෝධය දැක්වූ නමුත් එම භික්ෂූන් වහන්සේලා සමග මේ වනවිටද 20වන සංශෝධන කෙටුම්පත සම්බන්ධයෙන් අදහස් හුවමාරු කරගනිමින් සිටින බවත් එම ස්වාමීන් වහන්සේලා මේ වනවට යතා තත්වය අවභෝද කරගනිමින් සිටින බවත් විජිත හේරත් මහතා සඳහන් කළේ ය. 1978 මෙම විධායක ජනාධිපති ධුරය ආරම්භයේ සිටම ජවිපෙ ඊට විරෝධය දැක්වූ බවත් ජවිපෙ මෙන්ම තවත් පක්ෂ ගණනාවක් මෙම විධායක ජනාධිපති ධුරයට විරෝධය දැක්වූ බවත් අවධාරණය කළ විජිත හේරත් මහතා පෙන්වා දුන්නේ මෙරට බිහිවූ ජනාධිපතිවරු විසින් විධායක ජනාධිපති ධුරය අහෝසි කිරීමට ප්‍රතිඥාලබා දුන් බවයි. විශේෂයෙන් අද ජනාධිපති ධුරයට අහෝසි කිරීමට විරෝධය දක්වන විජේදාස රාජපක්ෂ ඇමතිවරයා2005 වසරේදී විධායක ජනාධිපති ධුරය අහෝසි කිරීමට පුද්ගලික මන්ත්‍රී පනත් කෙටුම්පතක් ඉදිරිපත් කර ඇති බවයි. විධායක ධුරය අහෝසි කිරීම රටේ ස්වෛරී භාවයට හානියක් යැයි අද විධායක ජනාධිපති ධුරයට පක්ෂව කතාකරන කණ්ඩායම්වල ප්‍රධාන තර්කයක් වී ඇතත් මහින්ද චින්තන ඉදිරි දැක්ම ඉදිරිපත් කරමින් මහින්ද රාජපක්ෂ මහතා සඳහන් කර ඇත්තේ “රට පාවාදෙන ගිවිසුම් ඇතිකර ගත්තේද විධායක ජනාධිපති ධුරය යොදාගෙනය.” ඒ අනුව රටේ ස්වෛරී භාවයට හානියක් කර ඇත්තේ විධායක ජනාධිපති ධුරයෙන් බව පැහැදිලි වන බවත් අවධාරණය කළේ ය. ජනතා විමුක්ත් පෙරමුණේ මධ්‍යම කාරක සභික නීතීඥ සුනිල් වටගල මහතාද අද (07) පැවති මෙම මාධ්‍ය හමුව සඳහා සහභාගී වී සිටි අතර එහිදී වැඩිදුරටත් අදහස් දැක්වී විජිත හේරත් මහතා… “ජනතා විමුක්ති පෙරමුණ විධායක ජනාධිපතිධුරය මුළුමනින්ම අහෝසි කිරීම සඳහා 1978 සිට මැදිහත් වූ පක්‍ෂයක්. අප පමණක් නොව තවත් පක්‍ෂ ගණනාවක් ජනාධිපතිවරණයට ඉදිරිපත් වීමේදී විධායක ජනාධිපතිධුරය අහෝසි කරන බවට මැතිවරණවලදී, ප‍්‍රතිපත්ති ප‍්‍රකාශනවලදී ජනතාවට පොරොන්දු දුන්නා. නමුත් මෙතෙක් කල් එම කිසිදු ජනාධිපතිවරයෙක් එම ධුරය අහෝසි කළේ නැහැ. මෛත්‍රීපාල සිරිසේන මහතා පසුගිය ජනාධිපතිවරණයේදී පොදු අපේක්‍ෂකයා බවට පත්වුණේ විධායක ජනාධිපතිධුරය අහෝසි කිරීමටයි. ඔහු දින 100 වැඩපිළිවෙළේදී ඉතා පැහැදිලිව එය අහෝසි කරන බවට පොරොන්දු වුණා. දින 100න් අලුත් රටක් යන ලියවිල්ල පැහැදිලිව සඳහන් කර තිබෙනවා 2015 අප්‍රේල් 20වන දින වනවිට අත්තනෝමතික විධායක ජනාධිපති ක‍්‍රමය වෙනුවට කැබිනට් මණ්ඩලය හරහා පාර්ලිමේන්තුවට සම්බන්ධ වූ විධායකයක් සහිත ආණ්ඩුක‍්‍රම ව්‍යූහයක් ක්‍රියාත්මක කරන බව. මහින්ද චින්තන පළමු වැඩපිළිවෙළේ විධායක ජනාධිපති ක‍්‍රමය අහෝසි කෙරෙන්නා වූ නව ආණ්ඩුක‍්‍රම ව්‍යවස්ථාවක් ඉදිරිපත් කරන බව පැහැදිලිව සඳහන් කොට තිබෙනවා. ඒ වගේම මහින්ද රාජපක්‍ෂ ජනාධිපතිවරයාගේ මහින්ද චින්තන ඉදිරි දැක්ම වැඩපිළිවෙළන්ද ජනාධිපතිධුරය අහෝසි කරන්න පොරොන්දු වුණා. එම වැඩපිළිවෙළේ පැහැදිලිව මෙහෙම සඳහන් කරලා තිබෙනවා. “විධායක ජනාධිපතිධුරයේ බලතල පරිහරණය කිරීමේදී මම ඉතා ප‍්‍රවේශම්කාරී වූවෙමි. අතීතයේදී විධායක ජනාධිපතිධුරය යොදා ගන්නා ලද්දේ මැතිවරණ කල් දැමීමට, මැතිවරණවලින් පත්වූ ආණ්ඩු පෙරළා දැමීමට, අධිකරණයට බාධා කිරීමට, පක්‍ෂ තහනම් කිරීමට, උද්ඝෝෂණ මර්දනය කර ඝාතන සංස්කෘතියකට රට ගෙන යාමට, රාජ්‍ය ආයතන කුණු කොල්ලයට විකුණා දැමීමට, අපරාධකරුවන් රැකීමට සහ ජාවාරම්කරුවන්ට සහන ලබාදීමටය. රට පාවාදෙන ගිවිසුම් ඇතිකර ගත්තේද විධායක ජනාධිපති ධුරය යොදාගෙනය. ඒ අනුව මහින්ද රාජපක්‍ෂ මහතා පැහැදිලිව කියන්නේ රට පාවාදෙන ගිවිසුම් ඇතිකරගන්න විධායක ජනාධිපතිධුරය යොදාගත් බවයි. රට බෙදනවා කියන කෑ ගහන බොහෝ අයට අද පළාත් සභා ක‍්‍රමය ආවේ කොහොමද කියලා අමතක වෙලා. ඉන්දු-ලංකා ගිවිසුම හරහා රජීව් ගාන්ධි විසින් එවකට ජනාධිපති ජේ.ආර්. ජයවර්ධන බියවද්දලා අත අඹරලා තමයි පළාත් සභා ක‍්‍රමය අපේ රටට පැටෙව්වේ. ඉන්දීය මැදිහත්වීම වෙලාවේ ලංකාවේ ඉන්දීය මහා කොමසාරිස්වරයාව සිටි ඩික්සිත් මහත්තයා තමන් ලියූ කොළඹ භූමිකාව පොතේ ඒ ගැන සඳහන් කරලා තියෙනවා. එදා ජේ.ආර්.ගේ බිරිඳ ඔහුගෙන් විමසා සිටියේ මේ ගිවිසුම නිසා තම ස්වාමියාට ප‍්‍රශ්නයක් වෙන්නේ නැද්ද කියන කාරණයයි. ස්වාමියාට ප‍්‍රශ්නයක් නැත්නම් ගිවිසුම අත්සන් කළාට කමක් නැහැ කියා ඇය කිවූ බව සඳහන් වෙනවා. ඒ විදිහට තමයි පළාත් සභා ක‍්‍රමය එන්නේ. ජේ.ආර්. නැමති තනි පුද්ගලයා මෙල්ල කරගෙන තමයි පළාත් සභා ආවේ. ඒ වෙලාවේ ජේ.ආර්. කැබිනට් මණ්ඩලයෙන් විමසුවේ නැහැ. ගාමිණී ජයසූරිය ඇමතිවරයා ඉල්ලා අස්වුණා. විශාල ජනතා විරෝධයක් ආවා. නමුත් ඒ කිසිවක් නොසලකා ජනාධිපතිවරයා තනි පුද්ගල කැමැත්ත අනුව රට පාවාදුන්නා. පළාත් සභා ඇතිවන්නේද විධායක ජනාධිපතිධුරය නිසයි. රට බෙදෙනවා කියා කෑ ගහන අයට ඒක අමතක වෙලා. තවත් සමහරු අලුත් ආණ්ඩුක‍්‍රම ව්‍යවස්ථා සංශෝධනයක් ගේන එක ගැන කථා කරනවා. අලුත් ආණ්ඩුක‍්‍රම ව්‍යවස්ථාවක් එනවාට අපි කැමතියි. නමුත් මේ මොහොතේ එය යථාර්ථය නොවෙයි. ඒ නිසා තමයි 20වැනි සංශෝධනය ගේන්නේ. 20වැනි සංශෝධනයේ කිසිදු තැනක බලය බෙදන හෝ රට කඩන වගන්ති කිසිවක් නැහැ. බිල්ලෝ මවන, කයිවාරුකාරයන්ට අපි කියනවා එහෙම වගන්තියක් තියෙනවා නම් පෙන්වන්න කියලා. දේශපාලන පරිණතකමක් නැති වාචාලකමට කටමැත දොඩවන්නේ නැතිව කරුණු සහිතව ප‍්‍රකාශ නිකුත් කරන්නේ නැතිව බොරු කියලා පච වෙන්න එපා කියලා අපි කියනවා. ඒ වගේම ඔවුන් කියනවා, කාරක සභා අවස්ථාවේ රට බෙදන යෝජනා ඇතුළත් කරනවා කියලා. අපි ඔවුන්ගෙන් අහන්න කැමතියි, කවුද ඒ යෝජනා ගේන්නේ කියලා. ජනතා විමුක්ති පෙරමුණ ගේන්නේ නැහැ. මහින්ද රාජපක්‍ෂලා ගේනවාද? හකීම්ලා, මනෝ ගනේෂන්ලා දැනටමත් 20ට විරුද්ධ නිසා ඔවුන් සංශෝධන ගේන්නේ නැහැ. එසේ නම් ටී.එන්.ඒ සංවිධානය හෝ යූ.ඇන්.පී.ය එම යෝජනා ගෙනාවත් ඔවුන්ට 2/3 බලයක් නැහැ. මොකද, ව්‍යවස්ථාවේ ඕනෑම සංශෝධනයකට 2/3ක බහුතරයක් අවශ්‍ය වෙනවා. ඒ විතරක් නෙවෙයි මේ ව්‍යවස්ථාවට ජනමත විචාරණයක් අවශ්‍ය වෙනවා. එතකොට රටේ ජනතාව රට බෙදන ව්‍යවස්ථාවකට ඡන්දය දෙනවද? අපි කියනවා, පාර්ලිමේන්තුවේ 2/3ත් අරගෙන ජනතාවගේ කැමැත්තෙන් මේ සංශෝධනය සම්මත කරගමු කියලා. එනිසා ඇතැම් කණ්ඩායම් තමන්ගේ අපරිණත මෝඩ තකතීරුකම ප‍්‍රදර්ශනය කරනවා. අපි ඒ අයට කියනවා පළමුවෙන්ම 20වැනි සංශෝධනයේ කෙටුම්පත කියවන්න කියලා. මෙම 20වැනි සංශෝධනය සකස් කිරීමේදී නීතිඥයින් ඇතුළු විද්වතුන් සමඟ අපි සාකච්ඡුා කළා. මෙහි මූලික දේශපලන අදහස ජනතා විමුක්ති පෙරමුණෙන්. පක්‍ෂයට සම්බන්ධ නීතිඥවරුන් සහ ක්ෂේත්‍රයේ ප‍්‍රවීණයන් සමඟ මෙම කෙටුම්පත සකස් කළා. ඒ වගේම මීට පෙර නීතිඥ විජේදාස රාජපක්‍ෂ මහතාත් විධායක ජනාධිපත‍්‍ර ක‍්‍රමය අහෝසි කිරීමට 2005 දී පෞද්ගලික මන්ත්‍රී යෝජනාවක් ඉදිරිපත් කොට තිබෙනවා. නමුත් එය ක්‍රියාත්මක වුණේ නැහැ. 20වැනි සංශෝධනය කාට හෝ තනි පුද්ගලයෙකුට බලය පැවරෙනවාද? 20ට විරුද්ධ පිරිස් රනිල්ට බලය පැවරෙනවා කියලා තව බිල්ලෙක් මවනවා. මෛත්‍රීපාල සිරිසේන ජනාධිපතිවරයාගේ ධුර කාලය අවසන් වන තුරු 20 ක්‍රියාත්මක වෙන්නේ නැහැ. 2020 ජනවාරි 09වැනිදා සිට 20 ක්‍රියාත්මක වීම ආරම්භ වන අතර එතැන් සිට මසක කාලයක් තුළ පාර්ලිමේන්තුව විසුරුවා හැර මැතිවරණයකට යා යුතු බවට අපි යෝජනා කර තිබෙනවා. අපි ඉතා දැනුවත්ව එම යෝජනාව සිදු කරන්නේ රට අරාජික වීම වැළැක්වීමටයි. දැනටත් සිදුවන්නේ පාර්ලිමේන්තුව විසුරුවීමෙන් පසුව රටේ අස්ථාවරභාවයක් ඇතිවීම වැළැක්වීමට අගමැතිවරයා ප‍්‍රමුඛ කැබිනට් මණ්ඩලය තමයි මැතිවරණ කාලය තුළදී රට පාලනය කරනු ලබන්නේ. එනිසා රට අස්ථාවර නොකිරීම් වගකීම අපිට තිබෙනවා. 20 ක්‍රියාත්මක වනවාත් සමඟ පාර්ලිමේන්තුව විසුරුවා හැරීම සහ අගමැතිවරයාගේ ධුරය, ජනාධිපතිවරයාගේ ධුරය අහෝසි වන්නේ නැහැ. ඇත්තටම සිදුවන්නේ 2020 සැප්තැම්බර් දක්වා තිබෙන අගමැතිවරයාගේ ධුර කාලය 2020 පෙබරවාරි මාසය දක්වා අඩු කිරීමයි. දැනට තිබෙන ව්‍යවස්ථාව අනුව මැතිවරණ කාලය තුළදී ජනාධිපතිධුරය පුරප්පාඩු වුවහොත් (මරණයට පත්වීම හෝ වෙනත් හේතුවක්) ජනාධිපතිවරයා පත්කර ගැනීම සිදුවන්නේ හිටපු පාර්ලිමේන්තු මන්ත්‍රීවරුන් මගිනුයි. ඒ අනුව විධායක බලතල සහිත ජනාධිපතිවරයෙක් තමයි පාර්ලිමේන්තු මන්ත්‍රීවරුන්ගෙන් පත්වීමට නියමිත වන්නේ. ඇතැම් අය තර්ක කරනවා, මුදලට විකිණෙන මන්ත්‍රීවරුන් ඉන්න පාර්ලිමේන්තුවෙන් ජනාධිපතිවරයෙක් පත්කර ගැනීම භයානකයි කියලා. මුදලට මන්ත්‍රීවරුන් විකිණෙනවා කියන ඇතැම් අය දැනටමත් කෝටි 7-8ට විකිණු අයයි. ඒ පුද්ගලයෝ තමයි අද කෝටි 7ක් හොයාගත්තේ කොහොමද කියලා පැහැදිලි කරගන්න බැරිව ඉන්නේ. මන්ත්‍රීවරු පමණක් නෙවෙයි, ලෝක ඉතිහාසයේ ජනාධිපතිවරු මුදලට විකිණුනු අවස්ථා තිබෙනවා. ජෝන් පර්කින්ස්ගේ ‘ඇමරිකානු අධිරාජ්‍යයේ රහසිගත ඉතිහාසය’ යන කෘතියේ ජනාධිපතිවරු මිලදී ගත් ආකාරය පැහැදිලිව සඳහන් කර තිබෙනවා. මන්ත්‍රීවරු විකිණෙන එක ගැන කතා කරන මහත්වරුන්ට ඒ පොත කියවන්න කියලා අපි ආරාධනා කරනවා. ඉක්වදෝර් ජනාධිපතිවරයා, බොලීවියානු ජනාධිපතිවරයා අයි.එම්.එෆ්. වුවමනාව අනුව මුදලට ගත්ත විදිහ පැහැදිලිව සඳහන්කරලා තිබෙනවා. එම නිසා මන්තී‍්‍රවරුන් 118ක් මුදලට ගන්නවාට වඩා තනි පුද්ගලයෙකු මුදලට ගන්න එක වඩා පහසුයි. ජේ.ආර්. ජයවර්ධන ඉන්දියාවට ඕන විදිහට හසුරුවාගන්න පුළුවන් වුණා නම් ඉදිරියේදී පත්වන ජනාධිපතිවරයා මුදලට ගන්න බැහැ කියලා කොහොමද කියන්නේ? මහජන ඡන්දයෙන් පත්වුණු ජනාධිපතිවරු දින දෙකෙන් මුදලට ගත්ත විදිහ ලෝක ඉතිහාසයේ තිබෙනවා. ලක්‍ෂ්මන් යාපා කියලා තිබුණා, 20වැනි සංශෝධනයට තම පක්‍ෂය විරුද්ධ බවත් නව ව්‍යවස්ථාවක් ගෙන ඒමට සහාය දෙන බවත්. ඔවුන් එහෙම කියන්නේ අලුත් ව්‍යවස්ථාවක් ගෙන එන්නේ නැති නිසයි. වාසුදේව කියලා තිබුණා, ජේ.වී.පී, එක ගේන නිසා 20ට විරුද්ධයි කියලා. එවැනි දේශපාලන කුහකයින්ද ඉන්නවා. නොකෙරන දේවල් ගැන කියලා 20 මගහරින්න ඔවුන් උත්සාහ කරනවා. සමහරුන්ට වහල් හිමියෙක් ඕනෑ. වහල් හිමියාට කසය දීලා කස පහර කන්න බලාගෙන ඉන්න වහලුන් පිරිසක් අද අපේ රටේ ඉන්නවා. ඔවුන්ට කාගේ හරි ඇඟේ එල්ලෙන්නේ නැතිව කස පහර කන්නේ නැතිව දේශපාලනයක් නැහැ. අපි ඒ දේශපාලන අනාථයින්ට කියනවා, තමන්ගේ අදහස පැහැදිලිව රටට කියලා ඒ වුවනාව වෙනුවෙන් පෙනී ඉන්න කියලා. 20 තුළ නැති දේවල් කියලා සවුත්තු වෙන්න එපා කියලත් අපි ඔවුන්ට කියනවා. 20 එන්නත් කලින් රට බෙදනවා කියන මතය දැන් පරාජයට පත් වෙලා. හාමුදරුවන් වහන්සේලා පිරිසක් 20 එන්නත් පෙර සඟ සමුළුවක් පැවැත්වූවා. නමුත් අපි 20 පිළිබඳව නායක හාමුදුරුවන් වහන්සේලාට කරුණු පැහැදිලි කරමින් ඉන්නවා. දැන් උන් වහන්සේලා ඇත්ත තේරුම් ගනිිමින් ඉන්නවා. තවත් පිරිසක් තමන්ගේ දේශපාලන බල වුවමනාව වෙනුවෙන් කටයුතු කරමින් ඉන්නවා. ඔවුන් අනාගතයේ තමන්ට ලැබේ යැයි සිතෙන මස් කට්ටක් වෙනුවෙන් කෑ-මොර දෙනවා. රට බෙදනවා කියලා කියනවා නම් මනෝ ගනේෂන්ලා, රාවුෆ් හකීම්ලා ඇයි මේකට විරුද්ධ වෙන්නේ? ඒ නිසා ඒ බොරු තර්ක නිෂේධනය වෙලා යනවා. කාරක සභා අවස්ථාවේ රට බෙදන යෝජනා ඉදිරිපත් කරන්න අපි ඉඩ දෙන්නේ නැහැ. එවැනි යෝජනා ඉදිරිපත් වුවහොත් අපේ යෝජනාව ඉල්ලා අස්කර ගන්නවා.” මාධ්‍යවේදීන් නැගූ ප‍්‍රශ්නවලට පිළිතුරු දෙමින්… “දැනට ව්‍යවස්ථාවේ තිබෙන්නේ ආණ්ඩුවේ ප‍්‍රධානියා සහ රාජ්‍යයේ ප‍්‍රධානියා වන්නේ ජනාධිපතිවරයායි. ඒ අනුව තමයි පහුගිය කාලයේ කැබිනට් මණ්ඩලයත් පාර්ලිමේන්තුවත් රූකඩ ආයතන බවට පත් කළේ. ජනාධිපතිවරයා සතුව තිබෙන එම අත්තනෝමතික බලය තමයි අහෝසි කරන්න යෝජනා කරන්නේ. නමුත් රටේ ජාතික ආරක්‍ෂාව සම්බන්ධයෙන් වගකීම තිබෙන්නේ ජනාධිපතිවරයාටයි. 70-77 කාලයේ හිටපු විලියම් ගොපල්ලව ජනාධිපතිවරයා නාම මාත්‍රික ජනාධිපතිවරයෙක් පමණයි. ඔහුට බලතල තිබුණේ නැහැ. නමුත් 20න් යම් බලතල ප‍්‍රමාණයක් ජනාධිපතිවරයාට හිමි වෙනවා. පළාත් සභාවල ආණ්ඩුකාරවරයා පත් කිරීම, ඉවත් කිරීම, පළාත් සභා විසුරුවා හැරීමේ බලය දැනට තිබෙන ප‍්‍රතිපාදන අනුව වෙනස් නොවී පවතිනවා. රට මෙහෙයවීමේ වගකීම පැවරෙන්නේ අගමැතිවරයා ප‍්‍රමුඛ කැබිනට් මණ්ඩලයටයි. ජනතා පරමාධිපත්‍යය බලය අනුව ජනතා ඡන්දයෙන් පත්වන පාර්ලිමේන්තු මන්ත්‍රීවරුන්ගෙන් ජනාධිපතිවරයා පත් කිරීමට යෝජනා කෙරෙනවා. ඒ අනුව ජනතා පරමාධිපත්‍යය රැකෙනවා. මොකද, පාර්ලිමේන්තු මන්ත්‍රීවරුන් කියන්නේ ජනතා ඡන්දයෙන් පත්වන ජනතා නියෝජිතයෝයි. ඔවුන් තමයි ජනාධිපතිවරයා පත් කිරීමට ඡන්දය ලබා දෙන්නේ. එයින් ජනතාවගේ ඡන්ද බලය ආරක්‍ෂා වෙනවා.”", "URL": "https://lankatruth.com/si/?p=53803", "Category": "පුවත්", "Parent URL": null}