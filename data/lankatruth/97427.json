{"Source": "Lankatruth", "Timestamp": "October 11, 2020", "Headline": "ආරච්චිකට්ටුවේ සිසුවාට කොරෝනා නැතිලු… PCR වාර්තාවේ දෝසයක්…", "News Content": "ගම්පහ උපකාරක පන්තියකට පැමිණි ආරච්චිකට්ටුව ප්‍රදේශයේ සිසුවෙකුට කොවිඩ් – 19 වැළඳී ඇති බවට ඔහුගේ සිදු කළ PCR පරීක්ෂණයෙන් තහවුරු වී තිබූ නමුත් ඔහුට එම වෛරසය ආසාදනය වී නැති බවත් පළමු PCR වාර්තාවේ දෝසයක් නිසා ඔහු ආසාදිතයෙකු ලෙස වාර්තා වූ බවත් මේ වනවිට අනාවරණය කරගෙන තිබේ. ඔහු 2022 වසරේ උසස්පෙළ හදාරණ සිසුයෙකු වන අතර ඔහු උපකාරක පන්තියට සහභාගී පැමිණි පසු හටගත් උණ රෝගයක් හේතුවෙන් බංගදෙනිය ප්‍රදේශයේ පෞද්ගලික වෛද්‍ය මධ්‍යස්ථානයකින් ප්‍රතිකාර ලබාගෙන ඇත. එහෙත් එම උණ තත්වය සම්බන්ධයෙන් දෙමව්පියන්ට ලද සැකය හේතුවෙන් ඔහුව හලාවත රෝහලට ඇතුළත් කර එහිදී PCR පරීක්ෂණයකට භාජනය කර තිබේ. එම වාර්තාවෙන් ඔහු කෝවිඩ් – 19 ආසාදිතයෙකු බවට තහවුරු කරන ලදී. එහෙත් ඉන් පසු සිදු කළ PCR පරීක්ෂණ දෙකකදීම ඔහුට කොවිඩ් – 19 ආසාදනය වී නැති බවය තහවුරු වී ඇත. ඒ හේතුවෙන් ඔහු නිවෙස වෙත පිටත් කර හැර ඇති නමුත් තවත් දින 14ක් නිවස තුළ නිරෝධායනය වන ලෙස ඔහුට සහ ඔහුගේ පවුලේ සාමාජිකයන් ඇතුළු සමීපතමයන්ට දැනුම්දී තිබේ.", "URL": "https://lankatruth.com/si/?p=97427", "Category": "පුවත්", "Parent URL": null}