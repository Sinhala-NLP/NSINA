{"Source": "Lankatruth", "Timestamp": "January 19, 2017", "Headline": "මහ බැංකු අධිපතිට අන්තර සමාගම් සේවක සංගමය අනතුරු අඟවයි", "News Content": "මහ බැංකු අධිපතිවරයාට හා මුදල් මණ්ඩලය සේවක අර්ථ සාධක අරමුදලේ මුදල් කොල්ලකෑමට කටයුතු කර ඇති බවට චෝදනා කරමින් විරෝධතා අද (19) දහවල් මහ බැංකුව ඉදිරිපිටදී පැවැත්විණි. අන්තර් සමාගම් සේවක සංගමය සංවිධානය කර තිබූ මෙම විරෝධතාවයට පෞද්ගලික අංශයේ සේවය කරන සේවකයින් දහස් ගණනක් එක්ව සිටි අතර කොටුව දුම්රිය පොළ ඉදිරිපිටින් ඇරඹි විරෝධතා පා ගමන මහ බැංකුව ඉදිරිපිට දක්වා ගමන් කළ අතර විරෝධතා කරුවන් චෝදනා කර සිටියේ සේවක අර්ථසාධක අරමුදලේ මුදල් රුපියල් මිලියන 15000ක් පමණ මහ බැංකු බැඳුම්කර හරහා කොල්ලකෑමට වත්මන් යහපාලන ආණ්ඩුව යටතේ කටයුතු කර ඇති බවත් ඊට එරෙහිව මේ වනතෙක් කිසිදු ක්‍රියාමාර්ගයක් ගැනීමට වත්මන් මහ බැංකු අධිපතිවරයා කටයුතු කර නැති බවයි. වැඩිදුරටත් අදහස් දැක්වූ අන්තර සමාගම් සේවක සංගමයේ සභාපති පළාත් සභා මන්ත්‍රී වසන්ත සමරසිංහ මහතා… “රනිල් – මෛත්‍රී හවුල් ආණ්ඩුව මේ රටේ විසිපන් ලක්ෂයක් වන පෞද්ගලික අංශයේ සේවකයාට අයිති සේවක අර්ථ සාධක අරමුදලත් එක්ක නොනවත්වා ගේම් ගහමින් ඉන්නවා. අපි පහුගිය කාලේ පුරා අපේ සල්ලි කොල්ල කන්න ලෑස්ති වෙන්න එපා කියලා. පහුගිය රාජපක්ෂ පාලනය සේවක අර්ථ සාධක අරමුදලේ මුදල් කොටස් වෙළඳ පොල හරහා කොල්ල කෑවා. මේ ආණ්ඩුව මහ බැංකු බැඳුම්කර හරහා කොල්ල කමින් ඉන්නවා. පහුගිය මාස 21 ට හිටපු මහ බැංකු අධිපති අර්ජුන් මහේන්ද්‍රන්ගේ බෑණාගේ කොම්පැනිය ලාභ හොයනවා මිලියන 12000ක් 13000ක්. ඒ සේවක අර්ථසාධක අරමුදලේ සල්ලි කොල්ලකාලා. ඒ මුදල් යොදවලා මේ වනවිට මූල්‍ය සමාගම්, බැංකු, මාධ්‍ය ආයතන මිලදී ගනිමින් ඉන්නවා. වැඩකරන ජනතාවගේ මුදල් කොල්ලකෑමට විරුද්ධව නීතිය ක්‍රියාත්මක කරන්න කිව්වාම ඒ ගැන වචනයක්වත් නැතිව ඉන්නවා. අපි වත්මන් මහ බැංකු අධිපතිවරයාට ලිව්වා සේවක අර්ථසාධක අරමුදලේ සල්ලි කොල්ලකාපු එකට විරුද්ධව ක්‍රියාමාර්ග ගන්න කියලා. ඒ සම්බන්ධයෙන් කිසිදු අවධානයක් යොමු කරපු බවක් මේ දක්වා පේන්න නැහැ. ඒ නිසා අපි මේ විරෝධතාවය ආරම්භ කළේ මහ බැංකු අධිපතිවරයාට මේ පිළිබඳව ක්‍රියාමාර්ග ගන්න බලකර සිටින්න. එහෙම ක්‍රියාමාර්ග ගන්නේ නැතිනම් හෙට දවසේ මේ විරෝධතා මින් එහාට ගිහින් පෞද්ගලික අංශයේ විසිපන් ලක්ෂයක් වෙච්ච වැඩකරන ජනතාවත් එක්ක මේ මහ බැංකු ගොඩනැගිල්ල වටකරලා මේ මුදල් මංකොල්ලාකෑමට එරෙහිව සාධාරණය ඉටුවන තෙක් සටන් කරන්න අන්තර සමාගම් සේවක සංගමය සූදානම්.“ විරෝධතාවය අතරතුර වෘත්තීය සමිති නියෝජිතයින්ට මහ බැංකු අධිපතිවරයා සමඟ සාකච්ඡාවක් ලබා ගත් අතර එහිදී මහ බැංකු අධිපතිවරයා පොරොන්දු වූයේ අන්තර සමාගම් සේවක සංගමය මහ බැංකු අධිපතිවරයා වෙත යොමු කර ඇති ප්‍රශ්නවලට සතියක් ඇතුළත පිළිතුරු ලබා දෙන බවයි. එම පිළිතුරු මත ඉදිරි ක්‍රියාමාර්ග ගැනීමට තමන් සූදානම් බව අන්තර් සමාගම් සේවක සංගමයේ සභාපති වසන්ත සමරසිංහ මහතා මහ බැංකු අධිපතිවරයා වෙත ප්‍රකාශ කර ඇත. මෙම විරෝධතා පා ගමන සහ උද්ඝෝෂණය සඳහා රටපුරා පෞද්ගලික අංශයේ සේවය කරන දහස් ගණනක සේවක සේවිකාවන් මෙන්ම වෘත්තීය සමිති නායකයින් විශාල පිරිසක් එක්ව සිටියහ.", "URL": "https://lankatruth.com/si/?p=25769", "Category": "පුවත්", "Parent URL": null}