{"Source": "Lankatruth", "Timestamp": "February 13, 2019", "Headline": "අලි රොෂාන්ගේ නඩුවත් විශේෂ ත්‍රිපුද්ගල මහාධිකරණය හමුවට", "News Content": "නිරාජ් රොෂාන් හෙවත් අලි රොෂාන් ඇතුළු විත්තිකරුවන් 07 දෙනෙකුට එරෙහිව ගොනුකර තිබූ නඩුවේ චෝදනා පත්‍රය අද (13) සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන කොළඹ විශේෂ ත්‍රිපුද්ගල මහාධිකරණය හමුවේ විත්තිකරුවන්ට කියවා තිබේ. අනතුරුව විත්තිකරුවන් වෙනුවෙන් පෙනී සිටි නීතිඥවරු මූලික විරෝධතා මතු කරමින් මෙම නඩුව විභාග කිරීමට විශේෂ මහාධිකරණයට බලයක් නොමැති බව සඳහන් කර ඇත. මෙම මූලික විරෝධතාව පිළිගෙන විත්තිකරුවන් නිදොස් කොට නිදහස් කරන ලෙසද එම නීතිවේදීන් අධිකරණයෙන් ඉල්ලා තිබේ. මෙම මූලික විරෝධතාව පිළිබඳව ලබන 21 වනදා කරුණු දක්වන ලෙස අධිකරණය රජයේ නීතිඥවරයාට නියම කර ඇත. බලපත්‍රයක් නොමැතිව අලි ඇතුන් හතරදෙනකු සන්තකයේ තබා ගැනීම හා ජාවාරම් කිරීම තුළින් වනසත්ව හා වෘක්ශලතා ආඥාපනත මෙන්ම පොදු දේපල පනත යටතේ වරදක් සිදුකිරීම සම්බන්ධයෙන් අලි රොෂාන් ඇතුළු විත්තිකරුවන් හත් දෙනෙකුට එරෙහිව නීතිපතිවරයා චෝදනා 24ක් යටතේ මෙම නඩුව ගොනුකර තිබේ.", "URL": "https://lankatruth.com/si/?p=68060", "Category": "පුවත්", "Parent URL": null}