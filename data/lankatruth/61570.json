{"Source": "Lankatruth", "Timestamp": "October 21, 2018", "Headline": "මධ්‍යම පළාතේ සෞඛ්‍ය ලොක්කී දුම්මල ගැහුවත් නොයන ලකුණු", "News Content": "මධ්‍යම පළාත් සෞඛ්‍ය සේවා අධ්‍යක්ෂිකා ශාන්ති සමරසිංහ මහත්මියට වයස 60 සම්පූර්ණ වීමෙන් පසු විශ්‍රාම ගන්වා අදාළ තනතුරට අනුප්‍රාප්තික නිලධාරියෙකු සෞඛ්‍ය අමාත්‍යාංශය මගින් පත්කර තිබියදීත් එම නිලධාරියාට රාජකාරි කිරීමට ඉඩ ලබා නොදී ඇය තවදුරටත් එම ධුරයේ රැඳී සිටින බවට තොරතුරු අනාවරණය වේ. රාජ්‍ය පරිපාලන චක්‍රලේඛ අංක 03/2018 හා 2018.02.20 දිනැති චක්‍රලේඛයේ අංක 01 යටතේ වයස අවුරුදු 60 ඉක්මවූ විශ්‍රාමිකයෙකු රජයේ සේවයේ අනුමත තනතුරක සේවයේ නොයෙදවිය යුතු බව දක්වා තිබේ. එහි දෙවන වගන්තියේ දැක්වෙන්නේ අනුප්‍රාප්තිකයෙකු පත් කිරීමට අපහසු වූද, වැඩ බැලීම වැනි විකල්ප ක්‍රියාමාර්ග මඟින් දැනට සේවයේ සිටින නිලධාරීන්ගෙන් ඉටු කරගත නොහැකිවූද අත්‍යවශ්‍ය තනතුරුවලට පමණක් අදාළ අමාත්‍යාංශයේ ලේකම්වරයාගේ පෞද්ගලික නිර්දේශය මත විශ්‍රාමික නිලධාරීයෙකු මාස 12ක උපරිමයකට යටත්ව නිසි බලධාරියාට පත් කළ හැකි බවයි. එසේම රාජ්‍ය සේවයේ එකම සේවා ස්ථානයක නියමිත වසර ගණනට වඩා වැඩි කාලයක් සේවය කිරීම නුසුදුසු බවට ජනාධිපතිවරයා විසින් සියලුම අමාත්‍යාංශ ලේකම්වරුන්, පළාත් දෙපාර්තමේන්තු ප්‍රධානීන්ට දැනුම් දී ඇත. කෙසේ වුවද, අදාළ පළාත් සෞඛ්‍ය අධ්‍යක්ෂවරියව ඉකුත් සැප්තැම්බර් මස 26 දින සෞඛ්‍ය අමාත්‍යාංශයේ ලේකම්වරයා මඟින් විශ්‍රාම ගන්වා අනුප්‍රාප්තික නිලධාරියෙකු ලෙස පේරාදෙණිය රෝහලේ වෛද්‍ය ඊ.එන්.ඒ. තිලකරත්න මහතා අනුයුක්ත කර තිබේ. එහෙත්, මධ්‍යම පළාත් සෞඛ්‍යසේවා අධ්‍යක්ෂවරිය ලෙස ශාන්ති සමරසිංහ මහත්මියට සේවා දිගුවක් ලබාදී තිබේ. මෙම නිලධාරිණිය 2007 වර්ෂයේ සිට අඛණ්ඩව මෙම ධුරයේ රාජකාරි සිදු කර ඇති අතර, එම කාලය තුළ සිදු වූ දූෂණ චෝදනා රැසක් සම්බන්ධයෙන් ඇයට චෝදනාද එල්ල වී තිබේ. ඊට අදාළ විමර්ශනයන් පවා සිදු කෙරෙමින් පවතින අතර රාජ්‍ය මුදල් අවභාවිතාවක් සම්බන්ධයෙන් බරපතළ වංචා විමර්ශන කොමිෂන් සභාවටද පැමිණිලි කර තිබෙන බවත් ඒ සම්බන්ධයෙන් මහනුවර ගණකාධිකාරීවරයෙකුගේ සේවයද මේ වනවිට අත්හිටුවා ඇති බවත් දැනගන්නට තිබේ. කෙසේ වුවද මෙම නිලධාරිණිය විසින් වෘත්තීය සමිති නායකයන් යැයි කියා ගන්නා තම හිතවත් ඇතැම් දේශපාලඥයන් කීප දෙනෙකු මඟින් ආණ්ඩුකාරවරයාට සන්දේශයක් යොමුකොට සේවා දිගුවක් ලබා ගැනීමේ උත්සාහයක තිරතවූ බවත් ඉකුත් 07 දින ලංකා පුවත්පතින්ද අනාවරණය කර තිබිණි. වසන්ත මොහොට්ටාල – ලංකා ඉරිදා සංග්‍රහය", "URL": "https://lankatruth.com/si/?p=61570", "Category": "පුවත්", "Parent URL": null}