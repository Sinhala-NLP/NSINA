{"Source": "Lankatruth", "Timestamp": "July 11, 2019", "Headline": "අපරාධ පරීක්ෂණ දෙපාර්තමේන්තුවේ නිලධාරීන් විශේෂ කාරක සභාව හමුවට", "News Content": "පාස්කු දින ප්‍රහාරය සම්බන්ධව විමර්ශනය කර පාර්ලිමේන්තුවට වාර්තා කිරීමට පත්කල පාර්ලිමේන්තු විශේෂ තේරීම් කාරක සභාව හෙට(12) රැස්වීමට නියමිත අතර හෙට දිනයේ දී අපරාධ පරීක්ෂණ දෙපාර්තමේන්තුවේ නිලධාරීන් කිහිපදෙනෙකු කාරක සභාව හමුවේ පෙනී සිටීමට නියමිතව ඇත. අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පති රවී සෙනවිරත්න, අපරාධ පරීක්ෂණ දෙපාර්තමේන්තුවේ අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර, ත්‍රස්ත විමර්ශන කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී වරුණ ජයසුන්දර සහ රාජ්‍ය බුද්ධි ප්‍රධානී නිලන්ත ජයවර්ධන යන අය සාක්ෂි ලබාදීමට නියමිතය. ඊයේ දින රැස්වූ කාරක සභාව හමුවේ ශ්‍රී ලංකා නිදහස් පක්ෂ මහලේකම් දයාසිරි ජයසේකර මහතා සහ නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පති කපිල ජයසේකර මහතා පෙනී සිට සාක්ෂි ලබාදී තිබේ.", "URL": "https://lankatruth.com/si/?p=77422", "Category": "පුවත්", "Parent URL": null}