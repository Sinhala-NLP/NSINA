{"Source": "Lankatruth", "Timestamp": "November 19, 2017", "Headline": "අල්ලස් කොමිසට මිසයිල ප‍්‍රහාරයක්!", "News Content": "අල්ලස් හෝ වංචා විමර්ශන කොමිෂන් සභාවේ කටයුතු අති විශාල වශයෙන් බිඳවැට්ටවීමට ආණ්ඩුව සැලැසුම්සහගතව ක්‍රියා කරමින් සිටින බව අනාවරණය වේ. මෙම කොමිෂන් සභාවේ කටයුතු කිරීමේ දී ක්‍රියාත්මක කරගෙන යාමට අවශ්‍ය කාර්ය මණ්ඩලය බඳවා ගැනීමට ක්‍රියා නොකිරීමෙන් ස්වාභාවිකව බිඳවැටීමට සලස්වා තිබේ. එහි සිටිය යුතු අනුමත මුළු කාර්ය මණ්ඩලය 1,028 දෙනෙකු වුවද මේ වනවිට එහි සිටින්නේ 368 දෙනෙකි. මේ අනුව සේවයේ යොදවා සිටින මුළු කාර්ය මණ්ඩලය 35.79%ක් වී ඇත. සේවක කාර්ය මණ්ඩලයේ සිටින මුළු පිරිස 368ක් වනවිට පුරප්පාඩු සංඛ්‍යාව 660 දෙනෙකු වී ඇත. ජ්‍යෙෂ්ඨ නිලධාරීන් 68 දෙනෙකු අවශ්‍ය වුවද දැනට සිටින්නේ 37 දෙනෙකු වීම පරීක්‍ෂණ මෙහෙයැවීම් බිඳවැටීමට හේතු වී ඇත. තෘතීය මට්ටමේ නිලධාරීන් 89 දෙනෙකු සිටිය යුතු නමුත් ඒ වෙනුවට දැනට සිටින්නේ 19 දෙනෙකි. එසේම ද්විතීය මට්ටමේ 748 දෙනෙකු වෙනුවට එහි දැනට සේවය කරනුයේ 234 දෙනෙකු පමණි. මෙලෙස අති විශාල පුරප්පාඩු ප‍්‍රමාණයක් නිර්මාණය වීමෙන් අල්ලස් හෝ වංචා විමර්ශන කොමිෂන් සභාවේ කටයුතු අඩාළ වීමට ඉඩහැර තිබේ.", "URL": "https://lankatruth.com/si/?p=44066", "Category": "පුවත්", "Parent URL": null}