{"Source": "Lankatruth", "Timestamp": "February 22, 2021", "Headline": "ප්‍රංශය කම්පනය කරමින් අකාලයේ මිලිනවූ ලංකික කෙවිලිය!", "News Content": "අපුර්ව කිසිවෙකුටවත් සමාන කල නොහැකි අසාමාන්‍ය මිහිරි කට හඬක් හා සුරූපී වතක් ඇය සතුව පැවතියාය. ඇයගේ ඒ මනස්කාන්ත කොවුල් නාදය 80 දශකයේ මැද භාගයේ පැරීසියේ උමං දුම්රිය පළවල් තුලින් ඇසෙන්නට වුයේ දවස පුරා වෙහෙස වී එහි ඇතුළුවන දහස් සංඛ්‍යාත ජනයා මුසපත් කරවමිනි. ඇය ලංකික සිංහල තරුණියක් යයි ප්‍රංශ ජාතිකයන් තබා විවිධ හේතුන් මත ප්‍රංශයට පැමිණි ශ්‍රී ලාංකිකයන්වත් එකල නොසිතන්නට ඇත. ප්‍රංශයේ සුප්‍රසිද්ධ සම්භාව්‍ය සංගීතඥයෙකු වන Jean Jaque Goldmanගේ ඇස ඇයගේ හැකියාවන් වෙත අවධානය යොමුවන්නේ මේ අතරදීය. ඔහුගේ නවතම නිර්මාණයකට ඔහු ඇයව දායක කරගත්තේය. (là-bas)ප්‍රථම ගීතයෙන්ම ඇය අතිශය ප්‍රසිද්ධියට පත්වුවාය. ඇයගේ සාර්ථකත්වය නොඉවසූ ඇයව ඉන්පසුව මරාදැමුනේ කිසිවෙකුත් නොසිතු ආකාරයෙනි. සිරිමා නිකොල් වීරතුංග උපත ලබන්නේ ප්‍රංශ මවකට (Édith)හා ශ්‍රී ලංකික පියෙකුට(Charles Ranjit) දාව 1964 පෙබරවාරි 14 saint valentin දිනයේ ශ්‍රී ලංකාවේදීය. ඇය තම ළමා කාලය ගතකරනුයේ එංගලන්තේදී හා ශ්‍රී ලංකාවේදීය. ඇය කුඩා කාලයේ පටන්ම තම පියාගේ ගිටාර් වාදනයට හා තම බාප්පාගේ බටනලා වාදනයට පෙමින් බැඳුණාය. පන්සලේ ඇසෙන බෙරනාදයට හා තම මිශ්‍ර ආගමික පසුබිම තුල පල්ලියේ ගීතිකා වලට ඇය ආශා කල අතර කුඩා කාලයේ සිටම සංගීත භාණ්ඩ වාදනය කිරීමට ඇය සමත් වුවාය. තම පියා හා බාප්පා සමග එක්ව සිංහල සම්භාව්‍ය ගීත, ඉංග්‍රීසි ගීත හා බයිලා ගැයුවාය. අවුරුදු 8දී තම දෙමව්පියන් සමග ඇය එංගලන්තයේ පදිංචියට පැමිණෙනුයේ මෙම සියලු පෙරදිග හා අපරදිග සංගීතයේ හැකියාවන් සහජයෙන්ම උරුම කරගනිමිනි. ඇය ලන්ඩනයේ පොප්, රොක් සංගීතය හා කණ්ඩායම් සංගීතය ප්‍රගුණ කළාය. ලන්ඩනයේ කතෝලික පල්ලි ආශ්‍රිතව ගීතිකා (falk) කණ්ඩායමක් ඇයගේ සොයුරියන් සමග පිහිටුවා ගනිමින් කිතු බැති ගී ගායනා කළාය. ලන්ඩනයේදී ඇයගේ කුඩා අවදියේදීම තම මව්පියන්ගේ දික්කසාදවීම ඇයගේ ජීවිතයට තදින් බලපා තිබිණි. වයස අවුරුදු 18දී පසුව ඇය ප්‍රංශයට පැමිණියේ තම මව්පාර්ශවයෙන් උරුම කරගත් ප්‍රංශ භාෂාවෙන්ද ගීත ගැයීමේ හැකියාව තවදුරටත් ඔප නංවා ගැනීමේ අදිටන ඇතිවය. එහිදී තම ඉලක්කය කරා ලඟා වීමට අවශ්‍ය මුදල් සොයා ගැනීම සඳහා කුඩා දරුවන් බලා ගැනීම රැකියාවක් ලෙස කිරීමට ඇයට සිදුවිණි. එසේම ඇය පැරීසියේ උමං දුම්රිය පළවල් තුළ ප්‍රංශයේ ජනප්‍රිය ගායිකාවන්ගේ ගීත හා එවකට ජනප්‍රිය වූ ඉංග්‍රීසි පොප් ගීත (Simon & Garfunkel, Joan Baez) ගැයුවාය. එහිදී ඇයට තවත් මං මාවත් වල ගීත ගැයූ ගිටාර් වාදකයෙකු වන මුරුසි දිවයිනෙන් පැමිණි Kahatra Sasorith මුණ ගැසුණි. ඇය ඔහුත් සමග ඉතා ඉක්මනින් පෙමින් බැඳුණි. පසුව ඔහුට දාව දරුවෙකුද පිළිසිඳ ගත්තාය. ආර්ථික ප්‍රශ්න උග්‍ර වනවිට ඇය ඉපදෙන්න සිටන දරුවා ගැනවත් නොසිතා උමං දුම්රිය තුලට ඇතුළු වුයේ ගී ගයන්නටය. කුඩා දරුවෙකුත් කුස තුල තබාගෙන ගී ගයන මේ තරුණිය දෙස විමසිලිමත් වූ ප්‍රංශයේ ජනප්‍රිය සැක්සපොන් වාදකයෙක් වන Philippe Delettrez ඇයට සහනයක් සැලසීම වස් ඔහුත් සමග රාත්‍රී සමාජශාලාවල ගී ගැයීමට අරාධනා කළේය. ඇය ඉතා සතුටින් එම ආරාධනාව පිළිගත්තාය. ඇයගේ මනස්කාන්ත හඬට වශීවන ඔහු ඇයව ප්‍රංශයේ ප්‍රධාන පෙලේ ශාස්ත්‍රීය සංගීතඥයෙකු වන Jean Jaques Goldmanට හඳුන්වාදෙන ලදී. ඒ වනවිටත් ඔහු විසින් රචිත නව ගීතයක් වන “labas” සඳහා ගායිකාවක් සොයමින් සිටියේය. එම ගීතය තුලින් කියවුනේ එක්තරා තරුණයෙකු තමන් සිටින සමාජය සමග කලකිරී තමන් සමග නව බිමක් සොයා පිටුවහල් වීමට තම පෙම්වතියට කරන ආරාධනාවකි. නමුත් ඇය ඔහුට යෝජනා කරනුයේ ඇයත් සමග රැඳී විවාහ ජිවිතයක් ගත කිරීමටය. ගීතය එක්තරාත්මක සංවාදීශීලි බවක් උසුලයි. ඔහු තම තීරණය තුල දැඩිව එල්බ සිටි. ඇය ඔහුට ආයාචනා කරන්නීය. ගීතය පිටවී පළමු සතියේදීම ප්‍රංශයේ top 50 දෙවන ගීතය බවට පත්විණි. ගීතයේ පිටපත් ලක්ෂ 6ක් විකිණීගියේ උණුකැවුම් සේය. ඇයගේ හඬට හා ඇයගේ පෞරුෂයට වශී වූ Jean Jaques Goldmanද ඇයට තවත් ගීත ඇල්බමයකට ආරාධනා කළේය. ඇය ගීත කීපයකටම එක්වුවත් දිගටම ඔහුත් සමග ප්‍රසංග වේදිකාවේ ගී ගැයීම ප්‍රතික්ෂේප කලේ ඇය වඩාත් ආශාකල උමං දුම්රිය තුල ගීත ගැයීම අතහැරීමට ඇය මැලිවීම නිසාවෙනි. තමන්ට ඉතා වේගයෙන් ධනවත් වීමේ හැකියාව තිබුනත් ඇය එදිනෙදා ජීවිතයේදී හමුවන සාමාන්‍ය ජනතාවට ගී ගැයීමට ඇය ප්‍රිය කළාය. තම පෙම්වතා හා අළුත ඉපදුන පුතුණුවන් (KIM) සමග අසීරු කොන්දේසි යට‍තේ පැරීසියේ කුඩා කාමරයක ජිවත්වීමට ඇය ආශා කළාය. මෙම අසාමාන්‍ය තේරීමට තම ජිවිතයෙන් වන්දිගෙවීමට සිදුවේ යැයි ඇය කිසිදා නොසිතන්නට ඇත. ඇයගේ වයස ඒවනවිට අවුරුදු 25ක් වුවා පමණි. ඇය ලබාගත් අසාමාන්‍ය ජනප්‍රියතාවය මත ඇය ඉංග්‍රීසි ගීත අඩංගු ගීත ඇල්බමයක් එළිදැක්වීමට තීරණය කළාය. යුරෝපයේ ප්‍රකට CD සමාගමක් වන CBS සමාගම ඇයගේ යෝජනාව පිළිගනිමින් සිරිමා වීරතුංගගේ ප්‍රථම ගීත ඇල්බමය වන A Part of Me නමින් මෙම ඇල්බමය එලි දැක්වූවාය. එහි ගීතවල ඇයගේ අතීතය, නව ජීවිතය, ඇයගේ පුතු සඳහා ගීත වෙන්වී තිබිණි. ඇල්බමය පිටවී ගතවනුයේ සති තුනක් පමණි. ඒ වනවිටත් ඇයගේ ජනප්‍රියතාවය නො ඉවසූ එක් අයෙකු ඇය සමීපයේම සිටියේය. ඒ වෙනකෙකු නොව ඇයගේ පෙම්වතාය. ඇය ඔහු අතහැර වෙනත් පුරුෂයෙකු සමග පලා යනු ඇතැයි ඔහු බිය වුවේය. නිවසේදී සිරීමාට Kahatra Sasorith සමග නිතර නිතර ආරවුල්වලට පහරදීම්වලට මුහුණ දීමට සිදුවිණි. ඇය ජනප්‍රිය ගායිකාවකි. ඇය ඉදිරියේ ඔහු මං මාවත්වල ගී ගයන කුඩා කලාකරුවෙකි. ඔහු මානසිකව ඔද්දල් වී සිටියේය. ඇයටද මෙය මානසිකව කරදරක් වී තිබිණි. දිනය 1989 දෙසැම්බර් 7 වැනිදා සිදුවූ දබරයකින් පසුව ඔහුගෙන් වෙන්වන බව ඇයට කියැවිණි. ඇයගේ ප්‍රකාශයෙන් දැඩි කෝපයටපත් Kahatra Sasorith “උඹව තවත් එකෙකුට අයිතිවෙන්න මම ඉඩ තියන්නේ නෑ” යයි පවසමින් වහා කුස්සියට ගොස් රැගෙන ආ මේස පිහියකින් ඇයගේ හදවත පෙදෙසට කීපවරක් ඇන්නේය. ඇය රෝහල් ගත කිරීමටත් පෙර මිය ගියාය. ලෝක සුපරි ගීත තරුවක් වී තමන් ඉපදුනු ශ්‍රී ලංකික දේශයට කීර්තියක් ලබාදීමට සිටි මේ අසහාය ගායිකාව මෝඩ මිනිසෙකුගේ ම්ලේච්ඡ ක්‍රියාවක් නිසා අපට අහිමි වී ගියේය. සමස්ත ප්‍රංශ සමාජයම කම්පනයට හා ශෝකයට පත්වූයේ හුදු ඊර්ෂාව මත පදනම්ව මෙවැනි අපරාධයක් සිදුකල හැකිද යන්න ප්‍රශ්න කරමිනි. සිරිමා විජේතුංගගේ මරණයෙන් අතිෂයින් කම්පාවට පත් වූ ප්‍රංශ ගායක Jean Jaques Goldman ඇයත් සමග ගැයූ ගීත වලට කිසිදු වෙනත් ගායිකාවක් සහභාගී කර නොගත්තේ ඇයට සිදුකරන ගරු කිරීමක් ලෙසිනි. ප්‍රසංග වේදිකාවල ඔහු ඇයගේ ගීත කොටස ගායනා කිරීමට ප්‍රේක්ෂකයන්ට පැවරුවේය. ඔහුගේ සංගීත ජීවිතය තුලදී සිරිමා නිකොල් වීරතුංගේ හදිසි වෙන්වයාම අදටත් දරාගැනීමට නොහැකිවී ඇති බව ඔහු නිතර පවසනුයේ ඇයගේ වියෝව තුල තමන්ටද යම් වගකීමක් ඇත්දැයි තමන්ගෙන්ම අසමිනි. උමං දුම්රිය තුල සිටි මෙම අසරණ තරුණියට අතදීමෙන් ඇයට මෙම අවාසනාවන්ත ඉරණම අත්වුවා යයි යම් පසුතැවිල්ලක් ඔහුගේ හදවත තුල කිඳා බැස ඇත. එය සිරිමා අත්දුටු පිහිපාරට වඩා දරුණු බව ඔහු පවසයි. ඇයගේ මිනීමරුවා වන Kahatra Sasorith වසර 9ක සිර දඩුවමක් නියම වූ අතර 1993 දී ප්‍රංශ රජය ඔහුව රටින් පිටුවහල් කරන ලද්දේ තවදුරටත් ප්‍රංශයේ රැඳී සිටීමට ඔහු විසින් ගොනුකළ සියලු අභියාචනා ඉවත දමා ප්‍රතික්ෂේප කරමින් කිසිදු සමාවක් ලබා නොදිමිනි.", "URL": "https://lankatruth.com/si/?p=111109", "Category": "පුවත්", "Parent URL": null}