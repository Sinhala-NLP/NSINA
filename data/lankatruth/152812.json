{"Source": "Lankatruth", "Timestamp": "October 5, 2023", "Headline": "බටහිර සම්බාධකවලට අභියෝග කරමින් රුසියාවේ ආර්ථික වර්ධනය ඉහළට!", "News Content": "ප්‍රතිසංස්කරණ හා සංවර්ධනය සඳහා වූ යුරෝපීය බැංකුව (EBRD) ඉදිරිපත් කළ නවතම වාර්තාවකට අනුව 2023දී රුසියාවේ දළ දේශීය නිෂ්පාදනය 1.5%කින් ඉහළ යනු ඇති බවත් ලෝක තෙල් මිල ඉහළ යාම මත රුසියාවේ ආර්ථික වර්ධන වේගය යුරෝපා සංගමයත් පසු කර යා හැකි බවත් සඳහන් වේ. එසේම ලෝක වෙළඳපල සමග සිදු කරන වෙළඳ ගණුදෙනු වලදී චීනයේ යුවානය යොදා ගැනීම 70% කින් ඉහල නංවා ගෙන ඇත්තේ BRICS රටවල සාමාජිකයින් සමග ඩොලරයට විකල්පයක් ලෙස නව මුල්‍ය ඒකකයක් ලොවට හඳුන්වා දීමටද යෝජනා කරමිනි. මේ අතර යුධ පෙරමුණේ යුක්‍රේනයේ ප්‍රතිප්‍රහාරක යුධ මෙහෙයුම එක තැන කැරකෙවින් පැවතීම මත යුරෝපා සංගමයේ සාමාජික රටවල් වල් තුලින්ද යුද්ධය නවත්වා ගැනීම සඳහා වූ ඉල්ලීම් මේ වනවිට ඉහළ යමින් පවතින බව බටහිර මාධ්‍ය වාර්තා කර සිටි. යුක්‍රේන-රුසියා යුද්ධයට මේ වන විට දින 581ක් ගෙවී ගොස් ඇත. ආර්ථික සම්බාධක පැනවීම මගින් ලෝකයේ රටවල් හිලෑ කර ගැනීම සාර්ථක නොවන බව යළි පසක් කරමින් බටහිර හා ඇමරිකාව විසින් රුසියාවට එරෙහිව පැනවූ තහංචි අභියෝගයට ලක් කරමින් තම වෙළඳ ගණුදෙනු නොබැඳි සාමාජික රටවල් හරහා වර්ධනය කර ගනු ලැබීමට රුසියාව සමත් වී ඇත. මෙම රටවලට තෙල් අපනයනය කිරීම මගින් 2022 වසරට පමණක් ඩොලර් බිලියන 284ක් ආදායමක් උපයා ගැනීමට රුසියාවට හැකි වී ඇත. එහිදී 2022 වසරේ දී රුසියාවට භාණ්ඩ ආනයනය සිදු කල ප්‍රධාන රටවල් වනුයේ (52%) චීනය හා 50%ක් ඉන්දියාව වේ. එසේම රුසියාව තවදුරටත් අසීරු තාවයට පත් කිරීම සඳහා යුක්රේනයට සහය පල කරන යුරෝපීය රටවල් දියමන්ති සංචිතවලට තහංචි දැමීමට හා තෙල් බැරලයක මිල දැනට වාර්තා කරන ඩොලර් 60 සීමාව තව දුරටත් අඩු කිරීමටද යෝජනා කරමින් සිටි. කෙසේවෙතත් යුරෝපය තවමත් 20-30% අතර රුසියානු ගෑස් මත යැපීමට සිදු වී ඇත. විශේෂයෙන් ස්වභාවික ගෑස් (GNL) 20%ක් යුරෝපයට ලබා දෙනුයේ තවමත් රුසියාව විසිනි. මේ අතර ජර්මානු විදේශ අමාත්‍ය ANNALENA BAERBOCK මාධ්‍ය අමතා ප්‍රකාශ කරනු ලැබුවේ යුරෝපා තහංචිවලින් රුසියානු ආර්ථිකයට සැලකිය යුතු බලපෑමක් කිරීමට යුරෝපා සංගමය අපෝසත් වී ඇති බවයි. යුරෝපීය ප්‍රතිසංස්කරණය සහ සංවර්ධනය සඳහා වූ යුරෝපීය බැංකුව (EBRD)ට අනුව රුසියාවේ දළ දේශීය නිෂ්පාදිතයේ 1.5% වර්ධනයක් පෙන්නුම් කරනුයේ යුරෝපීය කොමිසම විසින්ම එය (+0.8%)ක් ලෙස ප්‍රකාශ කරමින් සිටින විටය. 2022 දී, බටහිර සම්බාධක හේතුවෙන් රුසියානු ආර්ථිකය කඩා වැටෙනු ඇතැයි ජාත්‍යන්තර මූල්‍ය අරමුදල (IMF) පවා අපේක්ෂා කලද IMFවාර්තාවකටම අනුව රුසියාව නිසැකවම පසුගිය 2022 වසරේ අවපාතයකට ඇද වැටුණු නමුත්, (GDP) දල ජාතික නිෂ්පාදනයේ හි පහත වැටීම සාපේක්ෂව මධ්‍යස්ථ විය (-2.2%). 2022 වසන්තයේ දී, රුසියාවේ යුද්ධය ඇවිලී යාමත් සමග IMF. ආයතනය රුසියානු දළ දේශීය නිෂ්පාදිතයේ 8.5%ක පහත වැටීමක් අපේක්ෂා කළේය. මොස්කව්හි ආදායම අපේක්ෂා කළාටත් වඩා “තෙල් මිල ඉහළ යාම සහ නව වෙලඳපොලවල් සඳහා තෙල් අපනයනය කිරීම මගින් රුසියාවට බටහිර සම්බාධක උඩු යටි කුරු කිරීමට සමත් වී ඇති බවට IMF ආයතනය විසින්ම පසුව පිළිගනු ලැබුවේය. මේ අතර රුසියානු රජයේ සංඛ්‍යාලේඛන ඒජන්සිය (Rosstat) විසින් කරන ලද තක්සේරුවකට අනුව, 2023 වසරේ දෙවන කාර්තුවේදී රුසියානු දළ දේශීය නිෂ්පාදිතය (GDP) 4.9% කින් වර්ධනය විය, එය පළමු මාස තුනේ සිට වාර්තා වූ වැඩිම අගය ලෙස සැලකේ. යුක්රේනය සමඟ ගැටුම මධ්‍යයේ, රුසියාවට කාර්තු හතරක සංකෝචන මාලාවක් තිබුණි, විශේෂයෙන් 2022 ජනවාරි සිට මාර්තු දක්වා (-1.9%), හා එම කාල සීමාව තුළදීම රුසියානු ආර්ථිකය (-4.5%) පසුබෑමක් පෙන්නුම් කරනු ලැබුවේ යුක්රේන ආක්‍රමණයත් සමග පැනවූ ජාත්‍යන්තර සම්බාධක හේතුවෙනි. මේ කාලය තුළ හයිඩ්‍රොකාබන පන්නයේ නිෂ්පාදන විකිණීමට සම්බන්ධ ආදායමේ සැලකිය යුතු පහත වැටීමක්, රූබලය අඛණ්ඩව දුර්වල වීම හා පොලී අනුපාත කීප වතාවක් වැඩි කිරීමෙන් උද්ධමනයද ඉහළ ගියේය. කෙසේවෙතත් රුසියානු මධ්‍යම බැංකු වාර්තා මේ අතර සඳහන් කරනුයේ යුධ ගැටුම හේතුවෙන් ලක්ෂ සංඛ්‍යාත රුසියානුවන් විදේශගත වීම නිසා දැවැන්ත ශ්‍රම හිඟයක් රට පුරා පවතින බවයි. රුසියානු අපනයනකරුවන්ට ආපසු ගෙන්වා ගැනීමටත්, ඔවුන් විසින් සිදු කරන විදේශයන්හි ඉපැයීම් රුබල් බවට පරිවර්තනය කිරීම සඳහා ගිවිසුම්වලට එළඹීමත්, සම්බාධක නොතකා රුසියාවෙන් පිටත ඒවා තවදුරටත් ගබඩා නොකිරීමටත් ඔවුන්ට බල කර ඇත. රුසියානු ආර්ථිකය සම බරව පවත්වා ගැනීම සඳහා රූබලයේ අගය ස්ථාවරව පවත්වා ගැනීමට මෙමගින් අරමුණු කර ඇත. 2014 දී ක්‍රීමය ඈඳා ගැනීමේ සිටම රුසියාවට එරෙහිව දැමුණු බටහිර සම්බාධක සමගින් රුසියානු මධ්‍යම බැංකුව තම විදේශ සංචිත යම් විවිදත්වයකට භාජනය කළ අතර එහිදී තම ඩොලර් සංචිත ප්‍රමාණය 44%සිට 11% දක්වා අඩුකර ගනු ලැබුවේය. චීන යුවාන 17% දක්වා හා රත්‍රං සංචිත ප්‍රමාණය (සමස්ත රත්‍රං සංචිත : ඩොලර් බිලියන 424766) 22%කින් (ඩොලර් බිලියන 625කින්) දක්වා රුසියාව වර්ධනය කර ගනු ලැබුවේය. එහි ප්‍රථිපලයක් වශයෙන් රූබලයට ඩොලරය සමග සටන් කිරීමේ හැකියාවක් සහ ආර්ථිකය සමබරව පවත්වා ගැනීමට හැකි වී ඇත. එසේම අදටත් ඇමරිකාවට හා බටහිර රටවල න්‍යෂ්ටික බලාගාර ක්‍රියාත්මක කිරීම සඳහා යුරානියම් න්‍යෂ්ටික ෆොසිල ඉන්ධන විකුණනු ලබනුයේ රුසියාවේ ROSATOM සමාගම විසිනි. එමගින්ද 2022 වසරේ දී පමණක් ඩොලර් බිලියන 1.5 උපයා ගැනීමට රුසියාව සමත් වී ඇත. ඇමරිකාව එහිදී ඩොලර් මිලියන 871ක් රුසියාවට උපයා දීමට දායක වී ඇත. ජාත්‍යන්තර තලය තුළත් රුසියාව තම BRICS සාමාජිකයින් සමග එක් වෙමින් ඩොලරයට එරෙහිව නව මුදල් ඒකකයක් නිර්මාණය කිරීම සඳහා සාකච්චා උත්සන්න කරනු ලැබීය. මෙම නව සංවිධානය සඳහා සවුදි අරාබිය, එක්සත් අරාබි එමීර් රාජ්‍යය, ඉරානය වැනි තෙල් නිෂ්පාදනය කරනු ලබන රටවල් එක් කර ගැනීමෙන් මෙම නව මුදල් ඒකකය සඳහා ඩොලරය හා සමාන වටිනාමක් ලබා දීමට සමත් වනු ඇත. අප්‍රිකානු කලාපයේ හදවත ලෙස සැලකෙන විශේෂයෙන් මාලි, බුර්කිනා, ඇල්ජීරියාව, ලිබියාව, නයිජර් හා ලිබියාව යන ස්වභාවික සම්පත් වලින් අනූන රටවල් තුළ තම මිලිටරි මැදිහත් වීම්ද රුසියාව ත්‍රීව්‍ර කර ඇත. එසේම දිගින් දිගටම ඇදීයන යන යුක්රේන යුද්ධය හේතුවෙන් යුරෝපා සංගමයේ ඉහල යන උද්ධමනයත්, ගෑස් හා තෙල් මිල ඉහල යාමත්, අමුද්‍රව්‍ය හිඟයත් හේතුවෙන් කුඩා හා මධ්‍යම සමාගම් වැසී යාමේ තර්ජනයකට මුහුණ දීමට යුරෝපා සංගමයට සිදු වී ඇත. මේ හේතුවෙන් යුක්‍රේනය අවට රටවල් වන හංගේරියාව, පෝලන්තය, ස්ලොවේකියාව හා බුල්ගේරියාව යන රටවල යුධ විරෝධී හා රුසියානු සහය ලබන ජාතිකවාදී පක්ෂවල ජනප්‍රියතාවය ඉහළ යමින් පවතී. ජර්මනියේ ප්‍රධාන බහු ජාතික සමාගමක් වන siemensහි අධිපති ROLAND BUSCH මාධ්‍ය වෙත පවසනු ලැබුවේ යුක්රේන-රුසියා යුද්ධය හේතුවෙන් ආර්ථික උද්දමනය හා බල ශක්ති මිල ගණන් ඉහළ යාම හේතුවෙන් තම කාර්මික නිෂ්පාදනවල වටිනාකම් අඩු වී චීන භාණ්ඩ වලට වැඩි ඉල්ලුමක් ලෝක වෙළඳපල තුළ ලැබී ඇති බවයි. මේ අතර අගෝස්තු 11 වැනිදා IMF වාර්තාවක් මගින් සඳහන් කර සිටියේද ජර්මනියේ කාර්මික සමාගම් 28% කින් බංකොලොත් වී ඇති බවත්, එය ප්‍රංශයේ 35%ක් ලෙස පෙන්වන බවත්ය. අදටත් ජර්මනියට ගෑස් 55%ක් හා ඛනිජ තෙල් 42%ක් සපයනුයේ රුසියාව විසිනි. මේ අතර රුසියාව විසින් 2024 වසර සඳහා තම ආරක්ෂක වියදම් 70%කින් එනම් ඩොලර් බිලියන 110කින් වැඩි කර ඇති බව බටහිර මාධ්‍ය ඊයේ වාර්තා කර සිටියේය. මේ අතර තමන්ට අහිමි වූ බිම් නැවත ලබා ගැනීම සඳහා යුක්රේනය විසින් දියත් කළ යුධ මෙහෙයුම මාස 4ක කාලයක් පුරා එක තැන පල් වෙමින් පවතී. ආරක්ෂක මණ්ඩලයේ සමාජිකයෙකු හා න්‍යෂ්ටික බලය සහිත මහා බලවතෙකු වන රුසියාව වැනි රටක් සමග මුහුණට මුහුණ සිදුකරන යුද්ධයක් මගින් යුක්රේනය වැනි කුඩා රටකට ජයග්‍රහණය කිරීම පහසු නොවන බවත් මේ දක්වා දෙපාර්ශවයටම සිදුවෙමින් පවතින දැවැන්ත ජීවිත අහිමි වීම් හා යුද්ධයේ ඍජු ප්‍රථිපලයක් ලෙස ඇති වී තිබෙන ආර්ථික අර්බුදය හේතුවෙන් ඉතා නුදුරු දිනකදීම සාකච්චා මේසයට පැමිණීමට සියළු දෙනාටම සිදු වනු ඇතැයි යුධ විශේෂඥයයින් මේ අතරපෙන්වාදෙති.", "URL": "https://lankatruth.com/si/?p=152812", "Category": "පුවත්", "Parent URL": null}