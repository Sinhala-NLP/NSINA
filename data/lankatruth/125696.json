{"Source": "Lankatruth", "Timestamp": "November 11, 2021", "Headline": "ආපදා තත්වයෙන් ලක්ෂ දෙකකට වැඩි පිරිසකට පීඩා", "News Content": "දින ගණනාවක් තිස්සේ ඇදහැලෙන මහ වැසි සමඟ ඇතිවූ ගං වතුර, නායයෑම්, අකුණු සහ සුළං ඇතුළු අයහපත් කාලගුණ තත්වය හේතුවෙන් දිවයිනේ දිස්ත්‍රික්ක 17ක පවුල් 60,264කට අයත් 2,12,060 දෙනෙක් පීඩාවට පත්ව ඇතැයි ආපදා කළමනාකරණ මධ්‍යස්ථානය පවසයි. මෙම ආපදා තත්වය හේතුවෙන් පුද්ගල මරණ 25ක් වාර්තා වී ඇති අතර අවතැන් වූ පවුල් 13,671කට අයත් 50,166 දෙනෙක් ආරක්‍ෂිත ස්ථානවල සහ ඥාති නිවෙස්වල රැඳී සිටින බව ආපදා කළමනාකරණ මධ්‍යස්ථානයේ සහකාර අධ්‍යක්‍ෂ (මාධ්‍ය) ප්‍රදීප් කොඩිප්පිලි පවසයි. බදුල්ල, නුවරඑළිය, මාතලේ, ගම්පහ, මුලතිව්, කොළඹ, වව්නියාව, මන්නාරම, රත්නපුර, කළුතර, පුත්තලම, අනුරාධපුර, යාපනය, ගාල්ල, කෑගල්ල, කිලිනොච්චිය සහ කුරුණෑගල යන දිස්ත්‍රික්කවලට මෙම ආපදා තත්වයෙන් බලපෑම් එල්ල වී ඇතැයිද ඔහු සඳහන් කරයි. මින් වැඩිම බලපෑමක් එල්ල වී ඇත්තේ පුත්තලම දිස්ත්‍රික්කයට වන අතර එම දිස්ත්‍රික්කයේ පවුල් 38,298කට අයත් 132,375 දෙනෙක් පීඩාවට පත්ව සිටිති. එම දිස්ත්‍රික්කවල නිවාස 23ක් සම්පූර්ණයෙන් විනාශ වී ඇති අතර තවත් නිවාස 1,229කට අර්ධ හානි සිදුව තිබේ.", "URL": "https://lankatruth.com/si/?p=125696", "Category": "පුවත්", "Parent URL": null}