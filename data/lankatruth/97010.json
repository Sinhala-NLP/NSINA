{"Source": "Lankatruth", "Timestamp": "October 5, 2020", "Headline": "ජනාධිපති නියෝග කළ සහන ණය හිරවෙයි", "News Content": "කොරෝනා හෙවත් කොවිඩ්-19 වසංගතය නිසා ව්‍යාපාර පවත්වාගෙන යාමේ ගැටළුවලට මුහුණදී සිටින ආයෝජකයන් වෙනුවෙන් වාර්ෂිකව 4%ක් වූ සහන පොලිය යටතේ රුපියල් කෝටි 15,000ක ණය මුදාහරින ලෙස ශ්‍රී ලංකා මහ බැංකුවට ජනාධිපතිවරයා නියෝග කළ ද මහ බැංකුවේ මග පෙන්වීම මත මෙරට ක්‍රියාත්මක වානිජ බැංකු විසින් එම ණය ලබාදිය නොහැකි ව සියරවී සිටින බව අනාවරණය වෙයි. මහ බැංකුව විසින් පසුගිය අගෝස්තු මස 21 වෙනි දින නිකුත් කරන ලද නිවේදනයකින් අදාල ණය යෝජනා ක්‍රමය පිළිබඳව ඉල්ලුම් කළ හැකි කාලය සැප්තැම්බර් 30 වෙනිදා දක්වා දීර්ඝ කර තිබිණි. එහෙත් මෙම සහන ණය අපේක්ෂා කරන ආයෝජකයන් විශාල පිරිසකට අපේක්ෂිත සහන නොලැබී ඇති බව අනාවරණය වේ. මෙයට හේතුව වී ඇත්තේ වාණිජ බැංකු විසින් ඉල්ලා සිටින ඇපකරයන් ලබාදීමට අදාල ආයෝජකයන් හට නොහැකිවීම ය. ආණ්ඩුව ප්‍රචාරය කරන ලද්දේ කොරෝනා වසංගතය නිසා අඩපනවී ගිය ආර්ථිකය නැවත ගොඩනැගීම සඳහා පීඩාවට පත් අයෝජකයන් හට මෙම ණය ලබාදෙන බවය. පසුගිය අගෝස්තු 21වන දිනවට ණය අපේක්ෂාවෙන් 36,489ක් ඉල්ලුම් කර තිබූ අතර එයින් අනුමතවී තිබී ඇත්තේ 25,365 සඳහා පමණක් වූ ණය බව මහ බැංකුවේ නිල නිවේදනවලින් අනාවරණය වේ. ඔවුන් වෙත මුදාහැර තිබුනේ රුපියල් කෝටි 6,860ක ණය ප්‍රමාණයක් ය. මේ අනුව ආණ්ඩුව ලබාදෙන බව ප්‍රකාශක කළ රුපියල් කෝටි 15,000ක සහන ණයවලින් සැලකියයුතු ප්‍රමාණයක් මේ වනවිටත් ලබාදීමට නොහැකිව තිබෙන බව තහවුරු වී ඇත.", "URL": "https://lankatruth.com/si/?p=97010", "Category": "ආර්ථික පුවත්", "Parent URL": null}