{"Source": "Lankatruth", "Timestamp": "December 17, 2016", "Headline": "රතුපස්වල වෙඩි තැබීමට යොදාගත් අවි 40ක් රස පරීක්ෂකට", "News Content": "පිරිසුදු පානීය ජලය ඉල්ලා වැලිවේරියේ කළ උද්ඝෝෂණයට වෙඩි තබා තිදෙනෙකු ඝාතනය කිරීම සිද්ධිය සම්බන්ධයෙන් පරීක්ෂණ පවත්වන අපරාධ විමර්ශන දෙපාර්තමේන්තුවේ විශේෂ ඒකකය යුද හමුදාවට අයත් ටී 56 ගිනි අවි 40ක් පසුගිය 15වනදා ගම්පහ මහේස්ත‍්‍රාත් අධිකරණයට ඉදිරිපත් කර තිබේ. වෙඩි තැබීම සිදු වූ ස්ථානයේ තිබී හමු වූ හිස් පතොරොම් කොපු එම ගිනි අවි සමග සැසඳෙනවාද යන්න පරීක්ෂා කිරීම සඳහා අදාළ ගිනිඅවි රජයේ රස පරීක්ෂක වෙත යොමු කරන ලෙසට අපරාධ පරික්ෂණ දෙපාර්තමේන්තුව කළ ඉල්ලීම සැලකිල්ලට ගත් ගම්පහ ප‍්‍රධාන මහේස්ත‍්‍රාත් කාවින්ද්‍රා නානායක්කාර මෙනවිය, ඒ පිළිබඳ වාර්තාවක් අධිකරණයට ඉදිරිපත් කරන ලෙසට අපරාධ පරික්ෂණ දෙපාර්තමේන්තුවට වැඩිදුරටත් නියම කර ඇත. 2013 වර්ෂයේ අගෝස්තු 01 වැනිදා වැලිවේරිය නගරයේ සිදුකළ එම උද්ඝෝෂණය මැඩපැවැත්වීමට පමණක් යුද හමුදාවේ අංශ 07ක් පැමිණ ඇති බවත් එලෙස පැමිණි යුද හමුදා නිලධාරින් 98 දෙනෙකු රැගෙන විත් තිබූ ටී 56 ගිනි අවි 98ක් රජයේ රස පරීක්ෂක වෙත යොමු කළ බවත් අපරාධ පරික්ෂණ දෙපාර්තමේන්තුවේ විශේෂ ඒකකයේ ස්ථානාධිපති ප‍්‍රධාන පොලිස් පරීක්ෂක රංජිත් මුණසිංහ මහතා අධිකරණය හමුවේ පවසා තිබේ. එම වෙඩි තැබීම සිදු වූ ස්ථානයේ තිබී හිස් පතොරොම් කොපු 20ක් සොයාගෙන තිබූ බවත් එයින් හිස් පතොරොම් කොපු කිහිපයක් රස පරීක්ෂක වෙත මීට පෙර යැවූ ටී 56 අවි 98න් 03කට සැසඳෙන බවත් තවත් ඉතිරි හිස් පතොරොම් කොපු 05ක් මෙම ටී 56 ගිනිඅවි 40 සමග සැසඳේද යන්න පිළිබඳ පරීක්ෂණ සිදුකරන බවත් අපරාධ පරීක්ෂණ දෙපාර්තමේන්තුව අධිකරණයට වැඩිදුරටත් කරුණු වාර්තා කර ඇත. එම වෙඩි තැබීමේ සිද්ධිය අපරාධයක් බවට ඉකුත් ඔක්තෝබර් මස 14 වැනිදා ගම්පහ ද්‍රධාන මහේස්ත‍්‍රාත් කාවින්ද්‍රා නානායක්කාර මෙනවිය තීන්දු කර තිබිණි. ශමේල රවිශාන් සහ අකිල දිනේෂ් යන දෙදෙනා වෙඩි වැදීමෙන් ද නිලන්ත පුෂ්පකුමාර යන අය හිසට වැදුණු පහරකින්ද මියගොස් තිබූ බවට නිගමනය කර තිබිණි. ලබන වසරේ (2017) ජනවාරි 20 වැනිදා නඩුව නැවත කැඳවේ.", "URL": "https://lankatruth.com/si/?p=25470", "Category": "පුවත්", "Parent URL": null}