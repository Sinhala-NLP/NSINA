{"Source": "Lankatruth", "Timestamp": "January 28, 2018", "Headline": "මෛත‍්‍රීගේ හැසිරීම ඇත්තක්ද? රඟපෑමක්ද?", "News Content": "මෛත‍්‍රී බලයට ආවේ විධායක ජනාධිපති ක‍්‍රමය මුළුමනින්ම අහෝසි කරන්නටය. එදා පොදු අපේක්ෂකයා ලෙස ජනතාවට දුන් ප‍්‍රධාන පොරොන්දුව වූයේ එයයි. බහුතරයක් එක්සත් ජාතික පාක්ෂිකයන් මෛත‍්‍රීට ඡුන්දය දුන්නේ ඒ වෙනුවෙන්ය. ඒ පොරොන්දුව දෙන මොහොතේ මෛත‍්‍රීට පක්ෂයක් තිබුණේ නැත. ශ‍්‍රී.ල.නි.ප. යේ ප‍්‍රධාන ලේකම් ධුරයෙන් ඉවත්කර තිබූ නිසාම අඩුම ගණනේ පක්ෂයේ සාමාජිකත්වය දරමින් ඡන්දය ඉල්ලන්නවත් හැකියාවක් තිබුණ් නැත. ඡන්දය ඉල්ලන්න හංසයා ලකුණ දරන ප‍්‍රජාතන්ත‍්‍රවාදී ජාතික පෙරමුණ තෝරාගන්න සිදුවූයේ ඒ නිසාවෙනි. ජනාධිපති ලෙස පත්වූ වහාම රනිල් අගමැති කරන බවටද ප‍්‍රසිද්ධියේම පොරොන්දු වුණේ එක්සත් ජාතික පක්ෂයේ ඡන්ද ලබාගැනීමටය. තමන්ගේ පළමු කටයුත්ත විධායකය අහෝසි කිරීම, දෙවැන්න හොරු ඇල්ලීම, තුන්වැන්න රටේ ප‍්‍රජාතන්ත‍්‍රවාදය තහවුරු කිරීම ලෙස පොරොන්දු වුණේය. එහෙත් බලයට පත්වූ පසු අහෝසි කිරීම වෙනුවට බලතල අඩු කිරීමට පල්ලම් බැස්සේය. එයට ප‍්‍රධාන හේතුව වුණේ ජනාධිපති ලෙස පත්වූ විගස ශ‍්‍රී.ල.නි.ප යේ සභාපතිකම භාරගැනීමය. පක්ෂයේ නිමල් සිරිපාලලාට, ජෝන් සෙනෙවිරත්නලාට, එස්. බී.ලාට පවතින්න නම් විධායකය අත්‍යවශ්‍ය විය. එම බලතල පාවිච්චි කිරීමෙන් ශ‍්‍රී.ල.නි.පයේ අයට ඇමතිකම් ලබාගත හැකි විය. ඒ නිසාමත් පක්ෂයට බලය ලබාගන්නත් විධායක බලය උවමනා විය. මහින්දව අත්හැරලා මෛත‍්‍රී එක්ක එකතු වෙච්ච හැමෝම කිව්වේ විධායකය මුළුමනින්ම අහෝසි නොකරන ලෙසය. මෛත‍්‍රීත් මෙතැනදී කපටි වුණේය. තමන් කැමති වුවත් පක්ෂය අකමැති නම් තුනෙන් දෙක ගන්න විදියක් නැහැනේ යැයි කිව්වේය. ඒ වෙලාවේ තුනෙන් දෙක ගන්න නම් ශ‍්‍රී.ල.නි.පයේ සහාය අත්‍යවශ්‍ය විය. අන්තිමේදී පක්ෂය ඉස්සරහට දාපු මෛත‍්‍රී විධායකය අහෝසි නොකළේය. සම්මත කරගත් දහනවයෙන් බොහෝ දේවල් කප්පාදු කළේය. ජනාධිපතිට තිබූ මුක්තිය මුළුමනින්ම අහෝසි වූයේ නැත. ඕනෑම වැරැද්දකට ජනාධිපතිට එරෙහිව උසාවි යෑමේ හැකියාවක් නැත. ඒ වෙනුවට ඇත්තේ මානව හිමිකම් උල්ලංඝනය කිරීමකට එරෙහිව උසාවි යෑමේ හැකියාව පමණි. ධුර කාලය හය පහ බවට පත්වූණේ පාර්ලිමේන්තුවේ ධුර කාලයත් හය පහ ලෙස අඩුවීමේ ප‍්‍රතිඵලයක් ලෙසින්ය. කොහොම වුනත් මෛත‍්‍රී පක්ෂය බදාගත්ත එකෙන් පොදු අපේක්ෂකයා ලෙස කාගෙත් හිතසුව පිණිස වැඩ කරනවා වෙනුවට පක්ෂයේ අනාගතය වෙනුවෙන් වැඩකරන තත්ත්වයට මෛත‍්‍රීත් පල්ලම් බැස්සේය. විධායකය අහෝසි කරන්නට ලොකු මහන්සියක් ගත්ත මාදුළුවාවේ සෝභිත හාමුදුරුවන්ට පෙළපාළියකින් පාර්ලිමේන්තු ගේට්ටුව ළඟට එන්න වුණේ මේ තත්ත්වය නිසාවෙනි. මෛත‍්‍රී වෙච්ච පොරොන්දුව ඉෂ්ට නොකිරීම නිසා පළමු විශ්වාසය බිඳ වැටුණේය. සෝභිත හාමුදුරුවෝ මේ පිළිබඳව හිටියේ දැඩි කනස්සල්ලෙනි. උන්වහන්සේ කායිකව රෝගාතුර වූවාට අමතරව මානසිකවද රෝගාතුර වූයේ ඇතිවූ ව්‍යාකූලත්වය හේතුවෙන්ය. පළමු පොරොන්දුව කඩකරපු මෛත‍්‍රී දෙවැනි පොරොන්දුව හොරු ඇල්ලීමද කඩ කළේය. ඒකටත් ප‍්‍රධාන හේතුව වුණේ පක්ෂය බෙදා ගැනීමය. මහින්ද ළඟ හිටපු කම්බ හොරු ටික කිසිඳු ලැජ්ජාවක් හිරිකිතයක් නැතිව තමන්ගේ ළඟට ගත්තේය. කූප‍්‍රකට කුඩු ලංසා, හිඟුරාණ අරක්කුකාරයා වගේ චූදිතයන්ට ඇමතිකම්ද දුන්නේය. පසුගිය කාලේ විවිධ චෝදනා තිබුණ අය ඔක්කොම එකතු කරගෙන තමන් පිරිසිදුයි කියා කියන්න උත්සාහ කළේය. ඒත් යහපාලනය පිළිබඳව මෛත‍්‍රී පිළිබඳව තියාගෙන හිටිය විශ්වාසය 50%කින් 60%කින්ම නැතිවී ගියේය. එතැනින් නතර නොවුන ඔහු රාජපක්ෂගේ බිරිඳ ශිරංති රාජපක්ෂගේ සිරිලිය ගිණුම ගැන පරීක්ෂණයද දිග්ගැස්සෙන රබර් පටියක් කළේය. එකී චෝදනාව මත ශිරංතිව ප‍්‍රශ්න කරන්න අත්අඩංගුවට ගන්න යද්දී ප‍්‍රසිද්ධියේම කැබිනට් මණ්ඩල සාකච්ඡාවකදී එසේ කරන්න එපා යැයි උපදෙස් දුන්නේය. එදා ජනමාධ්‍ය ඔස්සේ ඒ කරපු ප‍්‍රකාශය ප‍්‍රසිද්ධියට පත්විය. මෑතකදී ගෝඨාභය රාජපක්ෂයට එරෙහිව චෝදනාව එල්ලවුණු මොහොතේ එය වැළැක්වූයේද මෛත‍්‍රී යන්න ප‍්‍රසිද්ධ කාරණාවකි. තමන්ගේ කඩුව කරකවන විට කවුරු කැපෙයිද දන්නේ නැහැ කිව්වට ඇත්තටම කැපුණේ අවංකව සේවය කළ රාජ්‍ය නිලධාරීන්ය. අල්ලස් හෝ දූෂණ කොමිසමේ හිටපු අධ්‍යක්ෂ ජෙනරාල්වරිය පක්ෂය තරාතිරම නොබලා හැමෝටම දඬුවම් දෙන්න උත්සාහ කළාය. ආණ්ඩුවේම සිටි ප‍්‍රධාන ඇමතිවරුන් හතරදෙනෙක් වන රාජිත සේනාරත්න, ඩිලාන් පෙරේරා, ප්‍රියංකර ජයරත්න, ඒ.එච්.එම්. ෆවුසි යන අයට තිබූ චෝදනාවලට ලිපිගොනු සකස් කළාය. පළමුවෙන් අවසන් වූ ලිපිගොනුව ෆවුසිගේය. පළමුවෙන් ෆවුසිට නඩු දැම්මේ ඒ නිසාය. දෙවැන්න තුන්වැන්න උසාවියට දාන්න ලැබුණේ නැත. මෛත‍්‍රීගේ කඩුවට දිල්රුක්ෂි වික‍්‍රමසිංහගේ බෙල්ල කැපී ගියේය. අන්තිමේදී දූෂණයට එරෙහිව ඍජුව වැඩකළ අවංක රජයේ නිලධාරිණියට තනතුර දාලා යන්නට සිදුවුණේය. රාජිතගේ, ඩිලාන්ගේ ෆයිල් ටික යට ගියේය. බැඳුම්කර කොමිසම් වාර්තාව බාරගත් දිනයේම බරපතළ මූල්‍ය අපරාධ පිළිබඳ කොමිසම් වාර්තාවද බාරගත්තේය. රාජපක්ෂලාගේ සිද්ධීන් තිස් හතරක් පිළිබඳ පරීක්ෂණ වාර්තා එහි ඇතුළත්ය. දැනට මෛත‍්‍රී එක්ක එකට ඉන්න අයගේ වාර්තාද එහි ඇතුලත්ය. පාර්ලිමේන්තුවට ජනාධිපති ලේකම් එවූ ලිපියේ එම චෝදනා ඇතුළත් වාර්තා තමන් ළඟ නොමැති බව දැන්වීය. එහෙත් ජනවාරි පළමුවැනිදා මෙම වාර්තා මෛත‍්‍රීට බාරදෙනවා මුළු රටම දැක්කේය. දැන් ඒවා තමන් ළඟ නැතැයි කීම අමුම අමු පට්ටපල් බොරුවක්ය. බැඳුම්කර චෝදනාව ඇත්තේ යූ.එන්.පීය ටය. මේ චෝදනා ඇත්තේ ශ‍්‍රී ලංකා එකටය. මෛත‍්‍රී මේ උත්සාහ කළේ තමන්ගේ ඒවා යට ගහන්නටය. යූ.එන්.පීයේ මන්ත‍්‍රීවරුන්ට තද වුණේ මේකටය. චමින්ද විජේසිරි, මරික්කාර්, සුජීව සේනසිංහ, දුලිප් වෙදාරච්චි යන අය ප‍්‍රසිද්ධියේම මෛත‍්‍රීව විවේචනය කළේ මේ නිසාය. ඡන්දයෙන් පස්සේ වෙනම යූ.එන්.පී ආණ්ඩුවක් හදනවා යැයි කියන්න පටන් ගත්තේද ඒ නිසාවෙනි. එහෙම කරන්න යූ.එන්.පී.ය ට කොහෙත්ම හැකියාවක් නැත. එහෙත් එවැන්නක් කියන තැනකට තල්ලු වුණේ මෛත්‍රී මේ කරපු දේ ගැන කේන්තියටය. මේ අව් අස්සේ මෛත‍්‍රී තමන්ගේ ධුර කාලය වැඩි කරගන්නටද උත්සාහ කළේය. බැඳුම්කරේට එල්ල කළ ප‍්‍රහාරයෙන් ලකුණු දාගෙන හිටපු වෙලාවේ තමන්ගේ බලය හා ශක්තිය තව වැඩි කරගන්නට ආපු තණ්හාවෙන් මෙය කළබව ඕනෑම අයෙකුට තේරුම් යන්නේය. ඒත් අන්තිමේදී දාල බලපු මුට්ටියට හොඳවයින් පොලු පාරක් වැදුණේය. ලත් තැනම ලොප් වුණ ඒ උත්සාහයෙන් කලින් දාගත්ත ලකුණු ටික ඔක්කොම කැපිලා ගියේය. ඒකෙන් මෛත‍්‍රී හොඳටම සවුත්තු වුණේය. සවුත්තු වුණා විතරක් නොව තමන්ගේ බලය නිසා කිට්ටුවෙලා හිටපු ගොඩක් අයට තව දුරටත් මෛත‍්‍රී ළඟට වෙලා ඉන්න තිබූ උවමනාවද නැතිව ගියේය. දැන් හැමෝම මෛත‍්‍රීගේ ධුර කාලයේ සීමාව දනිති. මාස විසිතුනකට වඩා මෛත‍්‍රීට තවදුරටත් ඉන්න බැරි බව දැන් හරි පැහැදිලිය. ඔය ටික කාලයට හොරු අල්ලන්න තියා හොරුන්ට කිට්ටුවෙන්නවත් ලැබෙන්නේ නැත. මේ වෙච්ච හානිය බේරගන්න අමුතුම තාලයේ රඟපෑමක් කළබව පහුගිය කැබිනට් රැස්වීමෙන් හෙළිදරව් විය. ඒ ප‍්‍රවෘත්තිය මෛත‍්‍රී විසින්ම මාධ්‍යයට දුන්නාද යන්නත් සැක සහිතය. කැබිනට් රැස්වීමට ටේප් රෙකෝඩරයක්ද සහිතව පැමිණි මෛත‍්‍රී කතාව පටන් අරගෙන ඇත්තේ ‘‘මම මේ කියන දේවල් ඔක්කොම රෙකෝඩ් වෙනවා’’ යැයි කියමින්ය. විනාඩි හතළිස් පහක් තිස්සේ දිගට හරහට යූ.එන්.පී.යේ තමන් විවේචනය කළ මන්ත‍්‍රීවරුන්ගේ හැසිරීම ගැනත් තමන්ගේ භාවිතාව ගැනත් පාපොච්චාරණයක් කළේය. අන්තිමේදී රෙකෝඩරයත් අරගෙන නැඟිටලා ගිය බව මාධ්‍ය වාර්තා විය. රනිල්, මලික් හා තව කිහිපදෙනෙක් ගිහින් මෛත‍්‍රීව නැවත කැබිනෙට්ටුවට එක්කරගෙන ආපු බවක් කියන්නේය. මෙය කලින් සැලසුම් කොට සිදුවූවක් බව හරි පැහැදිලිය. එසේ නොමැති නම් රෙකෝඩරයක් රැගෙන එන්නේ නැත. ක්ෂණිකව ඇති වූ කෝපයක් නම් එවැන්නක් රැගෙන එන්නට උවමනාවක් නැත. මේ පිළිබඳව කවුරු උපදෙස් දුන්නාද නොදනිතත් රඟපෑමක් බව දැන් හෙළිදරව් වී අවසන්ය. විධායක බලයට ඇති ආශාව වසන් කරන්නට හැදුවත් එය එසේ වසන් කරන්නට හැකියාවක් නැත. තමන්ට අවංක උවමනාවක් ඒ වෙනුවෙන් ඇත්තේ නම් වංගු ගහන්න උවමනාවක් නැත. කෙළින්ම වැඩේට බහින්නට පුළුවන්ය. වටින් ගොඩින් මේ හදන්නේ ආයෙත් වතාවක් ඉල්ලන්න පොටක් පාදා ගන්නටය. ඊළඟ වතාවේ යූ.එන්.පියේ සහයෝගය ගන්න හැකියාවක් කොහෙත්ම ඇත්තේ නැත. දැන් ඒ සහයෝගය ගත හැක්කේ ශ‍්‍රී ල.නි.පයෙන්ය. පක්ෂයට බලයත් කට්ටියට ඇමතිකම් ටිකත් තමන්ට බලයත් ගත හැක්කේ ඒ මාර්ගයෙන් පමණක්මය. ඒ නිසාම ව්‍යවස්ථා සම්පාදන ක්‍රියාවලියේදී තම පක්ෂය විධායකය අහෝසි නොකළ යුතුය යන ස්ථාවරයේ සිටින බව දන්වා ඇත. අද වෙනතෙක් මේ පිළිබඳව මෛත‍්‍රී වචනයක් කතා කළේ නැත. තමන්ගේ පෞද්ගලික බල උවමනාවත් පක්ෂයේ බල උවමනාවත් ඉටුකර ගන්න ලොකු උවමනාවක් මෛත‍්‍රීට ඇත. එහෙත් එය පිටට පෙන්වන්නට බැරිය. පිටට පෙන්වන්නේ පහක් නොවෙයි හතරත් වැඩිය යන්නය. පිටට පෙන්වන්නේ හොරු අල්ලන්න තමන් ලොකු උත්සාහයක් දරන බවය. ඒත් ඇත්ත එය නොවේය. තමන්ගේ පැත්තේ හොරු ආරක්ෂා කරන්නේය. ඊළඟ ඡන්දයට සහය ගන්න එකතුවෙන්න හිතාගෙන මහින්දගේ හොරු ටිකත් ආරක්ෂා කරන්නේය. හිතේ තියන එකයි පෙන්වන්න හදන එකයි අතර බරපතළ ගැටුමක් ඇතිවී ඇත. ඒ නිසාමදෝ අමුතු අමුතු දේවල් කියන්නට හා කරන්නට පටන්ගෙන ඇත. වැට් බද්ද පත්තරෙන් දැක්ක වගේම කාන්තාවන්ගේ බාර් ප‍්‍රශ්නයත් රේඩියෝවෙන් ඇහුවා යැයි කිව්වේය. රටේ ජනාධිපති මේ වගේ තත්ත්වයකට පත්වුණා යන්න පුදුම සහගත හෑල්ලු වීමකි. පිටතින් බැලුවම මේ සියල්ල මැතිවරණ කාලේ රඟපෑම්ය. එහෙත් ඒ රඟපෑම්වලට එහාගිය දේශපාලන බල උවමනාවක් මෙහි සැඟවී ඇත. මේ බල උවමනාවන් සියල්ල තීරණය වන්නේ ළඟ එන පළාත් පාලන මැතිවරණයෙන්ය. ඉන් වැඩිම ඡුන්ද ලැබෙන පක්ෂය මත රටේ දේශපාලනයේ අනාගතය තීරණය වන්නේය. යූ.එන්.පී ය හිතාගෙන ඉන්නේ තමන්ට වැඩිය ලැබුණොත් ඒ බලය පාවිච්චි කරලා තනිවම ආණ්ඩු කරනවා යන්න පාරම් බාන්නටය. මහින්දලා බලාගෙන ඉන්නේ තමන්ගේ ගොඩ පෙන්වලා ශ‍්‍රී ල.නි.ප.යේ බලය ඩැහැගන්නටය. මෛත‍්‍රී කණ්ඩායම හිතන් ඉන්නේ තමන්ගේ බලයෙන් පක්ෂයේ බලයත් රටේ බලයත් දෙකම හදා ගන්නටය. ජනතා විමුක්ති පෙරමුණ හදන්නේ ඒ බලය තුළින් ඊළඟ දෙදහස් විස්සේ බලය ගන්න සූදානම් වෙන්නටය. ටී.එන්.ඒ. එක හදන්නේ ඒ බලය පාවිච්චි කරලා ව්‍යවස්ථාව වෙනස් කරගෙන අනාගතයේ උතුරේ බලය හදාගන්නටය. මෙහෙම බැලුවම ගමේ ඡන්දය පුංචි ඡන්දය කිව්වට ළඟ එන ඡන්දය රටේ ජාතික දේශපාලනයේ හැරවුම් ලක්ෂය වන්නේය. පෙබරවාරි එකළොස් වෙනිදා පාන්දර වෙනකොට රටේ ගමන් මග තීරණය වන්නේය. තවදුරටත් හොරුන් රකින හොරකම් වලට පාර කපන දෙබිඩි ගේම්වලට රට යට වෙන්නේද නැද්ද යන්න තීරණය වන්නේ මේ මැතිවරණයෙන්ය. මතුපිටින් ප‍්‍රගතිශීලී වේශයක් ගත්තද භාවිතාවෙන් ප‍්‍රතිගාමී නම් එය පරාජය කළ යුතුය. මෛත‍්‍රී අද පෙන්වන්නේ සැබෑ දූෂණ විරෝධයක් නොවන බව පසුගිය භාවිතාවෙන් පැහැදිලිය. සැබෑ උවමනාවකින් කරන්නේ නම් නිල්වලා ව්‍යාපෘතියේ සල්ලි හොරකම් කළ හිටපු වාරිමාර්ග ඇමති නිමල් සිරිපාලට පළමුවෙන්ම දඬුවම් දියයුතුය. එහෙත් ඒ ගැන වගේ වගක් නැත. කරුණු එසේ හෙයින් සත්‍යය තේරුම් ගත යුතුය. මොන කයිවාරු ගැහුවත් ගෙවිච්ච හැත්තෑ අවුරුද්දක කාලය තුළ හොරකම නතර වුණේ නැත. සිදුවූයේ තව තවත් හොරකම වැඩිවීමය. මේ දෙගොල්ලන්ටම හොරකම නතර කරන්නට හැකියාවක් නැත. හොරකම් නතර නොකොට ගම හෝ නගරය හදන්නට ද හැකියාවක් නැත. ඒ නිසාම වෙනස් කළ යුත්තේ හොරකම් කරන හොරුන්ව රකින මේ දේශපාලන සංස්කෘතියයි. කුණු වෙච්ච ගඳගහන පල්වෙන දේශපාලන සංස්කෘතිය පරාජය කොට අළුත් දේශපාලන සංස්කෘතියක් ඇතිකළ යුතුයි. පෙබරවාරි දහ වෙනිදා එය කළ නොහැකි වුවත් ඒ සඳහා වූ ආරම්භයක් දිය හැකිය. ඒ වෙනුවෙන් තබන පළමු පියවර සේ සිතා පියවරක් ඉදිරියට තැබීම රටේ මහජනතාවගේ වගකීමක් හා යුතුකමක් වන්නේය. ලංකා ඉරිදා සංග්‍රහය", "URL": "https://lankatruth.com/si/?p=46839", "Category": "පුවත්", "Parent URL": null}