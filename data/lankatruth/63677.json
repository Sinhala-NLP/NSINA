{"Source": "Lankatruth", "Timestamp": "November 19, 2018", "Headline": "හොරු පාර්ලිමේන්තු යවලා සදාචාර සම්පන්න පාර්ලිමේන්තුවක් බලාපොරොත්තු වෙන්න බැහැ –  නීතීඥ හර්ෂණ නානායක්කාර", "News Content": "ජාතික විද්වත් සංවිධානය විසින් අද(19) දින පිටකෝට්ටේ සෝලිස් උත්සව ශාලාවේදී මාධ්‍ය හමුවක් කැඳවා රට තුළ ඇතිවී තිබෙන අර්බුදකාරී තත්ත්වය පිළිබඳ දැනුවත් කිරීමක් සිදුවිය. ආර්ථික විශ්ලේෂක, මානව සම්පත් කළමනාකාර තුෂාර හෙට්ටිතන්ත්‍රීගේ මහතා ජනාධිපති ධුරයේ බලතල අඩු කරන්න වෙස්සන්තර ලෙසින් ආපු මෛත්‍රීපාල සිරිසේන මහත්තයා අද කරමින් තිබෙන්නේ ව්‍යවස්ථාව හිල් කරමින් බලය අත්තනෝමතික ලෙස භාවිතා කිරීමයි. සදාචාර විරෝධී ලෙස, නීති විරෝධී ලෙස ව්‍යවස්ථා විරෝධී ලෙස අගමැතිවරයෙක් සහ කැබිනට් මණ්ඩලයක් පත්කරගත් ජනාධිපතිවරයා දැන් සදාචාර විරෝධී ලෙස පාර්ලිමේන්තුව රැස්කිරීමට නොදී බාධාකරමින් තිබෙනවා. මෙම අසීලාචාර ක්‍රියාවන් දෙස රටේ ජනතාව පිළිකුළෙන් බලාගෙන ඉන්නවා. පසුගිය කාලේ පාර්ලිමේන්තුවේ මන්ත්‍රීවරු කණ්ඩායමක් හැසිරුණ ආකාරය දුටුවාම ජනතාවට නැවතත් 2014 කලින් දේශපාලනය මතක් වෙනවා. 2009 මහින්ද රාජපක්ෂ ජනාධිපතිවරයා යුද්ධය අවසන් වීමෙන් පසුව මුලින්ම කළේ 2010 මැතිවරණයෙන් පසුව තමන්ට ඡන්දෙන් නොලැබුණ 2/3දෙකේ බහුතරය සදාචාර විරෝධී ආකාරයෙන් හදාගැනීමයි. එය ව්‍යවස්ථාවට අත තැබීමක්. අනතුරුව යම් පුද්ගලයෙකුට ව්‍යවස්ථාවෙන් ජනාධිපතිවරණයට තරඟ කළ හැකි වාර ගණන දෙකේ සීමාව ව්‍යවස්ථාව වෙනස් කරමින් ඕනෑම වාරයක් තරඟ කිරීමට අවස්ථාව හදාගත්තා. ඉන් අනතුරුව අධිකරණයට අත තබලා එවකට අගවිනිසුරු ශිරානි බණ්ඩාරනායක අනිසි ආකාරයෙන් තනතුරෙන් පහකරලා දැම්මා. මේ ආකාරයට ව්‍යවස්ථවාට අත තියලා අධිකරණයට අත තියලා ගෙන ගිය පාලනය නිසා තමයි 2014දී අත්තනෝමතික විධායක ජනාධිපති ධුරය පිළිබඳව නැවත වටයකින් කතාබහ වෙන්න පටන් ගත්තේ. එහි ප්‍රතිඵලයක් ලෙස තමයි මෛත්‍රීපාල සිරිසේන මහත්තයා ලක්ෂ 62ක ජනවරමක් සහිතව බලය ලබාගත්තේ. නමුත් ඔහු අද ක්‍රියාත්මක වෙන්නේ ඒ ජනවරමට අනුව නෙවෙයි. රට අස්ථාවර වෙලා. අකර්මන්‍ය වෙලා. රාජ්‍ය ආයතනවල වැඩකටයුතු ඇණහිටලා. ආර්ථිකය විශාල අර්බුදයකට ගමන් කරමින් තිබෙනවා. රුපියල කඩාවැටිලා. අද ඩොලරයකට රුපියල් 178ක් ගෙවන්න සිදුවෙලා. ජාත්‍යන්තර වශයෙන් රට අපකීර්තියට පත්වෙලා. හැත්තෑ වසරක දේශපාලනය අද රට අගාධයකට ගෙනත් තිබෙනවා. අපි ජනතාවගෙන් ඉල්ලනවා මෙය වෙනස් කරන්න පෙරට එන්න කියලා. මේ සඳහා ගොඩනගන පුළුල් ජනතා බලයක් වෙනුවෙන් පෙළගැසෙන්න කියලා ජනතාවගෙන් අපි ඉල්ලනවා. පාර්ලිමේන්තුවේ විගඩම් කරන මන්ත්‍රීවරුන්ගෙන් ඉල්ලනවා වෙනත් රටවල විනය ගරුක මන්ත්‍රීවරුන් පිළිබඳව අධ්‍යයනය කරන්න කියලා. නීතිඥ හර්ෂණ නානායක්කාර මහතා ජනාධිපතිවරයා විසින් සිදුකළ ක්‍රියාව නීති විරෝධී, සදාචාර විරෝධී ක්‍රියාවක්. එය අධිකරණය විසින් විභාගයට ලක්කොට තීන්දුවක් දිය යුතු කාරණයක්. නමුත් ඔහු විසින් සිදුකළ ක්‍රියාව කොයිතරම් සදාචාරසම්පන්නද කියලා තීන්දු කළ යුත්තේ ජනතාවයි. නමුත් එහි විවාදයක් තියෙන්න බැහැ. එම ක්‍රියාව සදාචාර විරෝධී කියලා කවුරුත් පිළිගන්නවා. දැන් රට තුළ මතුවෙලා තිබෙන අස්ථාවරත්වයට සම්පූර්ණයෙන් වගකිව යුත්තේ මෛත්‍රීපාල සිරිසේන මහත්තයා. ජනාධිපතිවරයා ක්‍රියාත්මක විය යුතු ආකාරය ව්‍යවස්ථාවේ ප්‍රතිපාදන තිබෙනවා. ඔහු කරන ක්‍රියා සම්බන්ධයෙන් අධිකරණයෙන් උපදෙස් ගත යුතුයි. නමුත් ඔහු කිසිවක් නොසලකා මහින්ද රාජපක්ෂට එන්න කියලා ඔයා අගමැති මම ජනාධිපති කියලා පත්කරගත්තා. එය ජනවරම එක්ක සෙල්ලම් කිරීමක්. ඒ විතරක් නෙවෙයි මන්ත්‍රීවරුන් මිලදී ගැනීමේ තත්වයට පත්වුණා. මන්ත්‍රීවරුන්ට කෝටි ගණන් මිල නියම වුණ බව කිව්වේ ජනාධිපතිවරයාමයි. රනිල් හෝ මහින්ද බහුතරය පෙන්නලා අගමැති වුණත් දෙදෙනාම ආණ්ඩු හදාගන්නේ නීති විරෝධී ලෙස හම්බකරගත් කළු සල්ලි වියදම් කරලා. එවැනි පාර්ලිමේන්තු ප්‍රජාතන්ත්‍රවාදීද? සදාචාරසම්පන්නද? එනිසා අපි කියන්නේ නීත්‍යානුකූල ලෙස ව්‍යවස්ථාවට අනුව මැතිවරණයක් කැඳවන්න කියලා. 2015 පරාජයට පත්වුණ මහින්ද රාජපක්ෂ මහත්තයා පරාජයෙන් පස්සේ කිව්වා ඔවුන් අතින් යම් යම් වැරදි වුණා, ඇතැම් ආරක්ෂා නොකළ යුතු අය ආරක්ෂා කළා කියලා. දැන් කවුරු හරි හිතනවානම් අවුරුදු තුනහමාරකින් පස්සේ මහින්ද මහත්තයා නිවැරදි වෙලා කියලා ඒ කතාවත් බොරු කියලා එතුමාම ඔප්පු කරලා ඉවරයි. තමන් වටේ ඉන්න මන්ත්‍රීවරුන් ටික පාර්ලිමේන්තුවේදී හසුරුවාගන්න බැරි නායකයෙක් කොහොමද විනයගරුක රටක් හදන්නේ. මේ අයට මොකක්ද තිබුණ හදිස්සිය සදාචාර විරෝධී විදියට ආණ්ඩුවක් හදාගන්න. තමන්ගේ වංචා දූෂණ යටගහගන්න තමයි ඇත්ත වුවමනාව තිබුණේ. සුසිල් ප්‍රේම ජයන්ත අධිකරණ ඇමතිවරයා ලෙස දිවුරුම් දුන්න ගමන් කිව්වේ විශේෂ අධිකරණ අහෝසි කිරීම පිළිබඳව සලකා බලනවා කියලා. බළලා මල්ලෙන් එළියට පැන්නා. මේ තරම් අධිකරණ ක්‍ෂේත්‍රයේ, විනිසුරුවරුන්ගේ ප්‍රශ්න තිබියදී එයාලට ඕනෑ විශේෂ අධිකරණ අහෝසි කරන්න. ඒ විතරක් නෙවෙයි එස්බී වගේ අය තමන් කරපු වැඬේ සාදාරණීකරණය කරන්න ඕනෑම මුසාවක් ඇදබානවා. අපි කියනවා රටේ මිනිස්සු පාඩුවේ ඉන්නේ එයාල කියන අමූලික බොරු පිළිගන්න නිසා නෙවෙයි නිහතමානීකම නිසා කියලා. ඒ නිසා අපේ රටේ ජනතාව හඬක් නගන්න ඕනෑ. සමහරු හිතනවා අපි කොයිතරම් කෑ ගැසුවත් වැඩක් නැහැ කියලා. නමුත් මම කියන්න ඕනෑ අඹ ඇටයක් හිටෙව්වොත් ලැබෙන්නේ අඹ පැලයක්. ජම්බු ඇටයක් හිටෙව්වොත් ලැබෙන්නේ ජම්බු පැලයක්. පාර්ලිමේන්තුවට හොරු යවලා හොඳ පාර්ලිමේන්තුවක් බලාපොරොත්තු වෙන්න එපා. ඒ වගේම උගතුන් බුද්ධිමතුන් කියන අය පාර්ලිමේන්තු යැව්වට මේ ප්‍රශ්නය විසඳෙන්නෙත් නැහැ. බුද්ධිමත් වගේම හෘදසාක්ෂියක් තිබෙන චර්යාව හොඳ පිරිසක් පාර්ලිමේන්තු යවන්න ඕනෑ. ඡන්දෙ දෙන්නේ කාටද කියලා අපිට කියන්න බැහැ. නමුත් මේ ඉන්න 225 බැලුවාම බහුතරයකට ඊළඟ ඡන්දය දෙන්න එපා කියලා පැහැදිලිව කියන්න පුළුවන්. ඒ විතරක් නෙවෙයි සමහර පක්ෂවලින් බූරුවන් අපේක්ෂක ලැයිස්තුවලට දාලා ජනතාවට කියනවා අස්වයින් තෝරන්න කියලා. බූරුවන් අතරින් කොහොමද අස්වයින් තොරන්නේ? ඉදිරියටත් එන්නේ මිරිස් කුඩු කට්ටියම තමයි. ප්‍රජාතන්ත්‍රවාදය රකින්නයි අපි මේ කෑගහන්නේ. රනිල්ට ප්‍රජාතන්ත්‍රවාදය මතක් වෙන්නේ එයාට ප්‍රජාතන්ත්‍රවාදය අහිමි වෙනකොටයි. රනිල් අද අත්විඳින්නේ හොරු ආරක්ෂා කිරීමේ ප්‍රතිවිපාකයි. රනිල් විතරක් නෙවෙයි අද රටේ ජනතාවත් ඒ ප්‍රතිවිපාක අත්විඳිනවා. එනිසා අපි ජනතාවට කියනවා තමන්ට අවශ්‍යතාවයක් තියෙනවානම් මේ ක්‍රමය වෙනස් කරන්න පුළුවන්. ජනතාව වෙනස් විදියට කල්පනා කළොත් වෙනස් ආණ්ඩුවක් හදාගන්න අපිට පුළුවන්. මේ අවස්ථාවට නීතිඥ චමින්ද ගුණසේකර මහතා, හිටපු අමාත්‍යංශ ප්‍රධාන ගණකාධිකාරී වසන්ත පෙරේරා මහතා, විදුලි ඉංජිනේරු කුමාර ජයකොඩි මහතාද සහභාගි විය.", "URL": "https://lankatruth.com/si/?p=63677", "Category": "පුවත්", "Parent URL": null}