{"Source": "Lankatruth", "Timestamp": "April 25, 2012", "Headline": "අධිරාජ්‍යවාදය සැබෑ ලෙසම පැරදවිය හැක්කේ වැඩකරන ජනතාව ප‍්‍රමුඛ  බලවේගයකට පමණයි – ලාල් කාන්ත", "News Content": "අධිරාජ්‍යවාදය සැබෑ ලෙසම පැරදවිය හැක්කේ වැඩකරන ජනතාව ප‍්‍රමුඛ කර ගත් බලවේගයකට පමණක් බව ලාල්කාන්ත මහතා පවසයි. ඔහු මේ බව ප‍්‍රකාශ කළේ ඊයේ (24) දින කටුබැද්ද ජනකලා කේන්‍ද්‍රයේ පැවති සම්මන්ත‍්‍රණයකට සහභාගී වෙමිනි. ජාතික වෘත්තීය සමිති මධ්‍යස්ථානය මගින් සංවිධානය කරන ලද මෙම සම්මන්ත‍්‍රණයේ තේමාව වූයේ අධිරාජ්‍යවාදී කඩාපැනීමට එරෙහි වැඩකරන ජනතා බලය නමිනි. එම සම්මන්ත‍්‍රණයේදී ඔහු වැඩිදුරටත් පවසා සිටියේ “අධිරාජ්‍යවාදය ආණ්ඩුවෙන් වියුක්තව කිසිවිටෙකත් ක‍්‍රියාත්මක වෙන්නෙ නෑ. එය ආණ්ඩුවත් සමග එකඟතාවයකින් තමයි හැමවිටම ක‍්‍රියාත්මක වෙන්නෙ. මැයි 18 වෙනිදා ජී.ඇල්. පීරිස් ඇමෙරිකාවට යන්න ඉන්නවා නාමල් හා සජින්වාස් එක්ක හිලරි හම්බවෙන්න. ඒ යන්නෙ දැනට එකඟ වෙලා තියෙන ඇක්ෂන් ප්ලෑන් එක ඉදිරිපත් කරන්න. විදේශ අමාත්‍යාංශයයි ආරක්‍ෂක අමාත්‍යාංශයයි නීති පති දෙපාර්තමේන්තුවයි ඒකාබද්ද වෙලා තමයි මේ ඇක්ෂන් ප්ලෑන් එක හදමින් ඉන්නෙ. පහුගිය කාලෙ දිහා බලද්දී 1983 කෝලහාල එක කාලයක තිබ්බ. ඊට ඉස්සෙල්ල බණ්ඩාරනායක චෙල්වනායගම් ගිවිසුම නිසා කලබලයක් තිබ්බ. ඒ යුගෙන් පස්සේ සන්නද්ධ අරගල යුගයකට ආව. ඒක අවුරුදු 30 ක් තිබුනා. ඔය අතරෙදි තමයි 1985 දී විතර විජේවීර සහෝදරයා ජාතික ගැටළුව සම්බන්ධයෙන් පොතක් ලිව්වෙ ‘දෙමළ ඊළාම් අරගලයට විසඳුම කුමක්ද?’ කියල. එදා අධිරාජ්‍යවාදය පේන්න තිබ්බෙත් නෑ ඒ පොත ලියනකොටත්. සන්නද්ධ අරගලයත් ඉවරවුනහම තමයි අධිරාජ්‍යවාදය අමුවෙන්ම පේන්න ගත්තෙ. ඒකට දෙමළ ඩයස් පෝරාව, ඉන්දියාව, ඇමෙරිකාව, බටහිර, NGO මේ සියළු බලවේග එක්ව මෙහෙයවමින් තියෙන බව හොඳටම පේන්න තියෙනවා. මුල් වතාවන් දෙකටම වඩා මේ තත්වය භයානකයි. ඒක එන්නෙ එක්සත් ජාතීන්ගේ සංවිධානය වගේ නිල ආයතන හරහා. මේකට මහින්ද රාජපක්‍ෂත් දායක කරගෙන තමයි මෙම බලවේග දැන් ක‍්‍රියාත්මක වෙන්නෙ. ඒකට තමයි ඇක්ෂන් ප්ලෑන් එක හදන්නෙ. ඒ නිසයි මේ තත්වය පරාජය කරන්න, ගැත්තොයි, ඉත්තොයි, හෙන්චයියොයි හොඳින්ම අඳුන ගත යුතු වෙන්නෙ. පසුගිය අපේ‍්‍රල් 19 වෙනිදා කරුණානිදි ප‍්‍රකාශයක් කළා ඉන්දියාව මැදිහත් වී ලංකාවේ ඊළාම් රාජ්‍යක් බිහි කිරීමට කටයුතු කළ යුතුයි කියලා. ඒක එක්සත් ජාතීන්ගේ සංවිධානය මැදිහත්වී සුඩානය දෙකඩ කඩා දකුණු සුඩානය හදපු විදියට, නැගෙනහිර ටිමෝරය හදපු විදියට සිදු කළ යුතුයි කියලයි කරුණානිදි කිව්වෙ. මේ වගේ එළිපිට ප‍්‍රකාශ දැන් සිදුවෙනවා. මහින්ද හැම තිස්සෙම රටට පෙන්නන්න උත්සාහ කරන්නෙ අධිරාජ්‍ය විරෝධී පෙනුමක්. රනිල් ඒක අමු හෙලූවෙන්ම සිද්ධ කරපු නිසා කවුරුත් දන්නවා. හැබැයි දෙන්නම යන්නෙ එක පාරෙ. ඒ නිසා මහින්ද රාජපක්‍ෂගෙ හෙලූවත් දැන් අපිට පෙන්නල දෙන්න වෙනවා. ඒ නිසා අධිරාජ්‍යවාදය සමග පෙළගැසී සිටින මහින්ද ගෙදර යවන්න සැබෑ අධිරාජ්‍ය විරෝධී පෙරමුණක් ගොඩනැගීමෙන් පමණයි අධිරාජ්‍යවාදය පරාද කරන්න පුළුවන්. මේ රටේ පොදු භාෂාවක් නිර්මාණයවීම 1948 ට පෙරත් වැළැක්වූවා. 1948 න් පස්සෙත් වැළැක්වූවා. රටේ සිංහලයකු වනවාට වඩා ශ‍්‍රී ලාංකිකයකු වීමයි සිදුවිය යුත්තෙ. ජාත්‍යාන්ත පාසල් තිබුනට ශ‍්‍රී ලාංකික පාසල් නෑ. තියෙන්නෙ සිංහල පාසල්, දෙමළ පාසල්, මුස්ලිම් පාසල්. පොදු භාෂාවක්, පොදු සංස්කෘතියක්, ශී‍්‍ර ලාංකිකයෙක් කරන්න මේ ධනපතියන්ට කවදාවත් බෑ. ඒක කරන්න පුළුවන් සමාජවාදී විප්ලවයට විතරයි. අධිරාජ්‍යවාදීන්ගෙ කඩාපැනීමත් එතකොට ඉවරයි. රනිල් වික‍්‍රමසිංහගේ සටන් විරාමයෙන් එලියට එන්න නම් රනිල් වික‍්‍රමසිංහ පරාද කළ යුතුම වුණා. ඒ වගේම තමයි අධිරාජ්‍යවාදී කඩා පැනීම් නැවැත්වීමට නම් මහින්ද රාජපක්‍ෂ පැරදවිය යුතුයි. ජාතිකත්ව පමණක් නියෝජනය කරන දේශපාලන පක්‍ෂ හදාගෙන ඉන්නවා. ඒවයින් කරන්නෙ ජාතිවාදය වපුරන එක. ඒවා නැවැත්විය යුතුයි. වැඩ කරන ජනතාව කියන්නෙ ඔය කිසිවක් අදාල නෑ. වැටුප් ගෙවනව නම් වැඩ කළා. සිංහල ද, දෙමළද, මුස්ලිම් ද කියල නෑ. ඒ නිසා වැඩ කරන ජනතාව ප‍්‍රමුඛ කරගත් බලවේගයකට විතරයි සැබෑ ලෙස අධිරාජ්‍යවාදය පරාජය කළ හැකි වන්නෙ. කම්කරු ව්‍යාපාරය ඒකාබද්ධ කරගත් අධිරාජ්‍ය විරෝධී පෙරමුණක් වටා සියළු දෙනා එකතු විය යුතුයි.” යනුවෙනි.", "URL": "https://lankatruth.com/si/?p=2137", "Category": "පුවත්", "Parent URL": null}