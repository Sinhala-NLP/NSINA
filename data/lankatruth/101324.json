{"Source": "Lankatruth", "Timestamp": "November 25, 2020", "Headline": "ICC මුල් පුටුව නවසීලන්තයට…", "News Content": "ජාත්‍යන්තර ක්‍රිකට් කවුන්සිලයේ ඉදිරි වසර දෙකක කාලය සඳහා සභාපතිවරයා පත්කර ගැනීමට පැවති ඡන්ද විමසීමේදීදැනට වැඩබලන සභාපතිවරයා ලෙස කටයුතු කරන ඉම්රාන් කවාජා පරාජය කරමින් එම තනතුර සඳහා නවසීලන්තයේ ග්‍රෙග් බාක්ලේ පත්ව ඇති බව වාර්තා වේ. නව සභාපතිවරයා තෝරා ගැනීම සඳහා පැවති ඡන්ද විමසීමේදී බාක්ලේ ඡන්ද 10 ක් සහ කවාජා ඡන්ද 06 ක් ලබා ගැනීමට සමත් වුවත් සභාපති තනතුරට සුදුසුකම් ලැබීමට තුනෙන් දෙකක ඡන්ද ප්‍රමාණයක් දිනා ගත යුතු බැවින් නැවතත් ඡන්ද විමසීමක් පැවැත්විණි. එහිදී බාක්ලේ ඡන්ද 11 ක් දිනා ගනිමින් ඉදිරි වසර දෙකක කාලය තුළ ක්‍රිකට් ලෝකය තුළ නිළයෙන් බලවත්ම පුද්ගලයා බවට පත්වීම සඳහා සුදුසුකම් ලබා ගත්තේය. ජාත්‍යන්තර ක්‍රිකට් කවුන්සිලයේ සභාපතිවරයා ලෙස කටයුතු කළ ශෂන්ක් මනෝහාර් පසුගිය ජූලි මාසයේදී තනතුරින් ඉල්ලා අස් වූ අතර ඉන්පසු වැඩබලන සභාපතිවරයා ලෙස ඉම්රාන් කවාජා පත් කෙරිණි. සභාපති තනතුර සඳහා නවසීලන්තය නියෝජනය කරමින් ග්‍රෙග් බාක්ලේ ඉදිරිපත් වූ අතර ඉම්රාන් කවාජා ස්වාධීනව එම තනතුරට තරග කළේය. බාක්ලේගේ සභාපතිත්වය යටත් ඉදිරියේදී ජාත්‍යන්තර ක්‍රිකට් ක්ෂේත්‍රය තුළ වෙනස්කම් කිහිපයක් සිදුවීමට ඉඩ තිබෙන බව ජාත්‍යන්තර ක්‍රිකට් විචාරකයන් පවසනවා. වෘත්තියෙන් නීතිඥවරයෙකු වන බාක්ලේ නවසීලන්ත ක්‍රිකට් ආයතනයේ අධ්‍යක්ෂවරයා ලෙස 2012 වසරේ සිට කටයුතු කළ අතර ඉන්පසු ජාත්‍යන්තර ක්‍රිකට් කවුන්සිලයේ නවසීලන්ත නියෝජිතයා ලෙසද කටයුතු කළේය. 2015 වසරේ පැවති එක්දින ලෝක කුසලාන තරගාවලියේ අධ්‍යක්ෂවරයා ලෙසද ඔහු කටයුතු කළේය.", "URL": "https://lankatruth.com/si/?p=101324", "Category": "ක්‍රීඩා පුවත්", "Parent URL": null}