{"Source": "Lankatruth", "Timestamp": "June 19, 2023", "Headline": "මහින්ද, ගෝටා, රනිල් සුපිරි ගේමක් ගහලා", "News Content": "මහින්ද රාජපක්ෂ ජනාධිපති සහ මුදල් ඇමති වීමෙන් පසුව 2006 සිට 2022 අවසානය දක්වා වසර 16ක් පුරා මෛත්‍රීපාල සිරිසේන, ගෝඨාභය රාජපක්ෂ, රනිල් වික්‍රමසිංහ යන නායකයන් යටතේ මෙරට රාජ්‍ය අයෝජන නාමයෙන් සිදු කර තිබෙන මහා පරිමාණ මූල්‍ය අපරාධයක් පිළිබඳ තොරතුරු අනාවරණය වී තිබේ. මේ පිළිබඳව තොරතුරු හෙළි වන්නේ මුදල් අමාත්‍යාංශය පසුගිය 2022 වර්ෂය සඳහා නිකුත් කර තිබෙන වාර්ෂික වාර්තාවට ඇතුළත් විගණකාධිපති වාර්තාවෙන් ය. එම කාලය තුළ රුපියල් බිලියන 9,213ක එනම් රුපියල් කෝටි නව ලක්ෂ විසි එක් දහස් තුන් සීයයක (921,300)ක රාජ්‍ය ආයෝජන සිදු කර ඇතත් භෞතික වත්කම් ලෙස පවතින්නේ රුපියල් බිලියන 2,093ක එනම් රුපියල් කෝටි දෙලක්ෂ නව දහස් තුන් සීයයක (209,300) වටිනාකමින් යුත් දේපළ පමණක් බව හෙළිකර ඇත. විගණකාධිපති වාර්තාවේ එය සඳහන් කර තිබෙන්නේ පහත දැක්වෙන ආකාරයෙන්ය. “2006 වර්ෂයේ සිට 2022 වර්ෂය දක්වා රාජ්‍ය ආයෝජන වශයෙන් එකතුව රු.බිලියන 9,213ක ප්‍රමාණය මුදල් ප්‍රවාහ ප්‍රකාශනවල භෞතික වත්කම් ඉදිකිරීම හෝ මිලදී ගැනීම හා වෙනත් ආයෝජන අත්පත් කර ගැනීම් ලෙස දක්වා තිබිණි. නමුත් 2022 වර්ෂයේ මූල්‍ය තත්වය පිළිබඳ ප්‍රකාශනයේ මූල්‍ය නොවන වත්කම් වශයෙන් ඉන් රු. බිලියන 2,093ක් පමණක් වත්කම් වශයෙන් හඳුනාගෙන ගිණුම් ගත කර තිබිණි. “විගණකාධිපතිවරයා පැහැදිලිව දක්වා තිබෙන්නේ රාජ්‍ය ආයෝජන සම්බන්ධයෙන් පවතින තත්වය වේ. දරා ඇති මුදල රුපියල් බිලියන 9,213ක් වන විට එයට අදාල වත්කම් භෞතික වශයෙන් පැවතී තිබෙන්නේ රුපියල් බිලියන 2,093ක් වනවිට රුපියල් බිලියන 7,120ක වත්කම් හඳුනා ගැනීමට නොමැති බව පැහැදිලිව දක්වා තිබේ. මහින්ද රාජපක්ෂගේ සිට මෛත්‍රීපාල සිරිසේන, ගෝඨාභය රාජපක්ෂ සහ රනිල් වික්‍රමසිංහ දක්වා සියලු රාජ්‍ය නායකයන් යටතේ රුපියල් කෝටි හත් ලක්ෂ දොලොස් දහසක (712,000) වියදම් කර රාජ්‍ය ආයෝජන සිදු කර ඇතත් එම ආයෝජනවලට අදාල වත්කම් කිසිවක් නැති බව විගණනයේදී හෙළි වීඇත.", "URL": "https://lankatruth.com/si/?p=147935", "Category": "ආර්ථික පුවත්", "Parent URL": null}