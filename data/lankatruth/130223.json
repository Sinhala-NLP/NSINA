{"Source": "Lankatruth", "Timestamp": "March 20, 2022", "Headline": "රට යවන තේවලින් 10%ක් රුසියානු යුක්‍රේන යුද්ධය නිසා නවතී", "News Content": "වර්තමානයේ පවතින රුසියානු යුක්‍රේන අර්බුදය හේතුවෙන් සති තුනක පමණ කාලයක් එම රටවලට තේ අපනයනය කිරීමට නොහැකි වී ඇතැයි කොළඹ තේ වෙළදුන්ගේ සංගමයේ සභාපති ජයන්ත කරුණාරත්න ප්‍රකාශ කරයි. ශ්‍රී ලංකාව වාර්ෂිකව උඩරට, පහතරට තේ හා ග්‍රීන් ටී කිලෝ මිලියන 300ක් පමණ ලොව විවිධ රටවලට අපනයනය කරන අතර ඉන් මිලියන 32ක් හෙවත් සමස්ත තේ අපනයනයෙන් 10%ක් පමණ අපනයනය කරන්නේ රුසියාව හා යුක්රේනයටය. එම රටවල්වලින් වසරකට උපයාගන්නා මුදල ඩොලර් මිලියන 19ක් පමණ වේ. සම්බාදක හේතුවෙන් තේ අපනයනය කළ නැව් එම රටවලට ගමන්කිරීම තාවකාලිකව නැවතී ඇති බැවින් පසුගිය සති තුනක පමන කාලයක් එම රටවලට තේ අපනයනය කළ නොහැකි වී තිබේ.‌ තේ ආහාර ගනයට වැටෙන හෙයින් ඒ සදහා ඇති සම්බාධක ඉවත් වීමට ඉඩ ඇති බවත් එය මෙතෙක් නිල වශයෙන් තහවුරු කර නොමැති බවත් කොළඹ තේ වෙළදුන්ගේ සංගමයේ සභාපති සඳහන් කරයි. රුසියානු යුක්ක්‍රේන අර්බුධය හේතුවෙන් ‌‌තේ අපනයනය කිරීමට නොහැකි වීමෙන් ශ්‍රී ලංකාවට සිදුවන අලාභය කෙතරම්ද යන්න දැන්ම තක්සේරු කළ නොහැකි වන අතර මේ වනවිට වෙනත් ක්‍රම මගින් තේ අපනයනය කිරීමේ හැකියාවක් පවතීද යන්න පිළිබඳව තේ අපනයනකරුවෝ සොයා බලමින් සිටිති. ශ්‍රී ලංකාවෙන් තේ මිලදී ගන්නා ගැනුම්කරුවන් තම අවශ්‍යතාවය අනුව යළි මිලදී ගැනීම් කරනු ඇති බවද එවිට පසුගිය සති තුනක හෝ මාසයක කාලයක් අපනයනය කළ නොහැකි වූ තේ සියල්ලම යලි අපනයනය කිරීමට හැකිවනු අතර තේ අපනයනය නොහැකි වූ කාලයේ සිදුවන අලාභය පියවෙනු ඇති බවද ඔහු වැඩිදුරටත් සඳහන් කළේය.", "URL": "https://lankatruth.com/si/?p=130223", "Category": "ආර්ථික පුවත්", "Parent URL": null}