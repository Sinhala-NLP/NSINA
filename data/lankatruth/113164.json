{"Source": "Lankatruth", "Timestamp": "March 18, 2021", "Headline": "අමාත්‍ය මණ්ඩල කමිටු පත්කිරීමේ බලයත් භාණ්ඩාගාර ලේකම්ට", "News Content": "අමාත්‍ය මණ්ඩලය නම් කළ කමිටු 07ක් පත්කිරීමේ බලය වරින් වර අමාත්‍ය මණ්ඩලයේ ආවරණ අනුමැතිය ලබා ගැනීමේ කොන්දේසියට යටත්ව, භාණ්ඩාගාර ලේකම් හෝ භාණ්ඩාගාර නියෝජ්‍ය ලේකම්වරයකුට පැවැරීමට ඇමැති මණ්ඩලයේ අනුමැතිය ලබාදී ඇත. ඉහළ වටිනාකම්වලින් යුතු ප්‍රසම්පාදනයන් සඳහා පත්කරනු ලබන ප්‍රසම්පාදන කමිටු, අමාත්‍ය මණ්ඩලය විසින් පත්කළ ප්‍රසම්පාදන කමිටු ලෙස හැඳින්වෙන අතර එම කමිටු පත්කිරීමේ බලධරයා වන්නේ අමාත්‍ය මණ්ඩලය බවත් එක් එක් සිද්ධිය සඳහා වෙන වෙනම මෙකී කමිටු පත්කිරීමේ අපහසුතාව හා ඒ සඳහා වැයවන කාලය අවධානයට යොමුකරමින්, කමිටු පත්කිරීමේ බලය මෙසේ භාණ්ඩාගාර ලේකම් හෝ භාණ්ඩාගාර නියෝජ්‍ය ලේකම්වරයකුට පැවැරීමට ඇමැති මණ්ඩලය තීරණය කළ බව අදාළ අමාත්‍ය මණ්ඩල සන්දේශයෙහි සඳහන් බව දැනගන්නට ඇත. මුදල් ඇමැති මහින්ද රාජපක්ෂ විසින් ඉදිරිපත් කරන ලද අදාළ කැබිනට් පත්‍රිකාවෙහි සඳහන් කමිටු අතර, කර්මාන්ත අමාත්‍යාංශය යටතේ ක්‍රියාත්මක ලංකා ඛනිජ වැලි සංස්ථාවේ, ඛනිජ වැලි අලෙවිය සඳහා අමාත්‍ය මණ්ඩලය විසින් පත්කරන ලද ටෙන්ඩර් කමිටුවද (CATC) ඇතුළත් බවද වාර්තා වේ. මෙසේ භාණ්ඩාගාර ලේකම් හෝ භාණ්ඩාගාර නියෝජ්‍ය ලේකම්වරයකුට පත් කිරීමට බලය පවරා ඇති කමිටු හතට, අමාත්‍ය මණ්ඩලය විසින් පත්කළ ස්ථාවර ප්‍රසම්පාදන කමිටු (SCAPCs), විශේෂ ස්ථාවර ප්‍රසම්පාදන කමිටු (SSCAPCs), ප්‍රසම්පාදන කමිටු (CAPCs), උපදේශක ප්‍රසම්පාදන කමිටු (CACPCs), සාකච්ඡා සම්මුති කමිටු (CANCs) සහ ටෙන්ඩර් කමිටු (CATC) ඇතුළත්ව ඇති බවද දැනගන්නට ඇත.", "URL": "https://lankatruth.com/si/?p=113164", "Category": "පුවත්", "Parent URL": null}