{"Source": "Lankatruth", "Timestamp": "November 1, 2020", "Headline": "පොලිසියේ 125කට කොරෝනා", "News Content": "අද (01) වනවිට කොවිඩ් – 19 අසාදිත පොලිස් නිළධාරීන්ගේ සංඛ්‍යාව 125ක් දක්වා ඉහළ ගොස් ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසයි. මෙම සියලු දෙනා මේ වනවිට නිරෝධායන මධ්‍යස්ථානවල නිරෝධායනය වෙමින් සිටින අය බවත් පොලිස් ස්ථානවල දැනට එම කිසිවෙකුත් සේවයේ යෙදී නොසිටින බවත් ඒ මහතා අවධාරණය කරයි. එම මධ්‍යස්ථානවල සිදු කෙරෙන PCR පරීක්ෂණවලින් මෙම ආසාධිතයින් හදුනා ගන්නා බවත් ඔහු කියා සිටියි. කොවිඩ් – 19 ආසාධිතයන් සමග කටයුතු කළ සහ ඔවුන්ගේ ආශ්‍රිතයන් බවට සැක කරන පොලිස් නිළධාරීන් 400ක් පමණ මේ වනවිට සෘජු නිරෝධායනයට ලක් කර ඇති අතර 2000කට ආසන්න සංඛ්‍යාවක් තම බැරැක්ක තුළ නිරෝධායනයට ලක් කර ඇති බවත් නියෝජ්‍ය පොලිස්පතිවරයා පවසයි. තව දුරටත් අදහස් දැක්වූ ඔහු කියා සිටියේ මේ වනවිට කළුතර සහ කුණ්ඩසාලේ පොලිස් අභ්‍යාස විද්‍යාල තුළ විශේෂයෙන් සකස් කෙරුණු නිරෝධායන මධ්‍යස්ථාන 02ක් ස්ථාපිත කර ඇති අතර සෘජු නිරෝධායනයට ලක් කෙරෙන පොලිස් නිළධාරීන් එම ස්ථානවලට රැගෙන යන බවයි.", "URL": "https://lankatruth.com/si/?p=99151", "Category": "පුවත්", "Parent URL": null}