{"Source": "Lankatruth", "Timestamp": "May 21, 2023", "Headline": "මේ දූෂිත පාලකයෝ අමුතුම හිඟන තත්වයකට මේ රටේ ජනතාව පවුල් පිටින් ඇද දමා තිබෙනවා – විශ‍්‍රාමික රියර් අද්මිරාල් ෆ්‍රෙඩ් සෙනෙවිරත්න", "News Content": "“මේ දූෂිත පාලකයෝ අමුතුම හිඟන තත්වයකට මේ රටේ ජනතාව පවුල් පිටින් ඇද දමා තිබෙනවා. මගේ දේශපාලන අධ්‍යයනය පටන් ගත්තේ මේ පසුබිමේදී. හොරකම, වංචාව, මහජනතාව මුලා කිරීම, මහජන දේපළ අවභාවිතා කිරීම, තම එකම දේශපාලන සංස්කෘතිය කරගත් පාලකයෝ මේ රට මේ තැනට ඇද දැම්මා. නීතිය, ව්‍යවස්ථාව ඔවුන්ට නිකම්ම කොළ කෑල්ලක් විතරයි. මේ දේශපාලන සංස්කෘතිය වෙනස් නොකර මේ රට ගොඩගන්න බැහැ. ඒ නිසා ජාතික ජන බලවේගයට එකතු වී ක්‍රියාකරන බොහෝ පිරිසක් අතරට අපිත් එකතු වී සිටිනවා.” යැයි ශ්‍රී ලංකා නාවික හමුදාවේ විශ‍්‍රාමික රියර් අද්මිරාල් ෆ්‍රෙඩ් සෙනෙවිරත්න අවධාරණය කරයි. ඔහු මේ බව අවධාරණය කර සිටියේ මේ වනවිට කුරුණෑගල පැවැත්වෙන විශ්‍රාමික ත්‍රිවිධ හමුදා සාමූහිකයේ දිස්ත්‍රික් සමුළුව අමතමිනි. එහිදී මේ සම්බන්ධයෙන් වැඩිදුරටත් ඔහු දැක්වූ අදහස් පහතින් දැක්වේ, “දේශපාලනික වශයෙන් මගේ පවුලේ උදවියට කුරුණෑගල ඉතිහාසයක් තිබෙනවා. කුරුණෑගල පැරකුම්බා වීදියේ මගේ සීයාට 1949දී ටේලර් ෂොප් එකක් තිබුණා. මගේ සීයා වාමාංශික දේශපාලනය කළ කෙනෙක්. ඒ කාලයේ කොමියුනිස්ට් පක්ෂයේ රැස්වීමක් පැවැත්වීමට නියමිතව තිබුණා. ඒ රැස්වීමට කොඩිය මැහුව මගේ සීයාට, එවකට බලයේ සිටි එක්සත් ජාතික පක්ෂයෙන් ලබාදුන් දඬුවම මරණය. එවකට කුරුණෑගල සිටි එක්සත් ජාතික පක්ෂ බලවතුන් හින්නි අප්පු කියලා කෙනෙකුට බොන්න දීලා එවා සීයව ඝාතනය කළා. මට තිබෙන්නේ මෙවැනි දේශපාලන පසුබිමක්. විශ‍්‍රාමික නාවික හමුදා නිලධාරියෙක් හැටියට මම ජාතික ජන බලවේගයට එකතු වුණේ, ඇයි කියන එක පැහැදිලි කරන්න ඕනෑ. 1985 නාවික හමුදාවට බැඳිලා අවුරුදු 36ක සේවා කාලයකින් පසුව රියර් අද්මිරාල් කෙනෙක් හැටියට 2020දී විශ‍්‍රාම ගියා. ඒ වන විට ශ්‍රී ලංකා නාවික හමුදාවේ පාබල සහ අලුතින් පිහිට වූ මැරීන් බලකායේ සේවය කරමින් සිටියා. පවතින රජයට පක්ෂපාතීව කටයුතු කිරීම හමුදා නිලධාරියෙකුට පැවරී තිබෙනවා. එවකට පැවතුන දේවල් මම නොදැක්කා නොවේ. ඒ නිසා බොහෝ දේවල්වලින් ඈත්වෙලා හිටියා. මගේ නෝනාට උදව්කරමින් දරුවෝ දෙන්නත් සමග ගෙදර ඉන්න අහිංසක බලාපොරොත්තුවක් ඔබ සැමදෙනාට වගේම මටත් තිබුණා. නමුත් අවුරුද්දක් යන්නත් පෙර මගේ දරුවන්ට නිසි අධ්‍යාපනය, නිසි පෝෂණය, ලබාදෙන්න නොහැකි වුණා. මගේ මව්පියන්ට සලකන්න නොහැකි වුණා. සැලකිය යුතු විශ‍්‍රාම වැටුපක් ලබන කෙනෙක් හැටියට සහ වෙනත් පොඩි ආදායම් මාර්ග තිබුණු කෙනෙක් හැටියට මෙහෙම නම්, අඩු ආදායම් ලබන අයගේ ජීවිත මොනවගේද? මේ දූෂිත පාලකයෝ අමුතුම හිඟන තත්වයකට මේ රටේ ජනතාව පවුල් පිටින් ඇද දමා තිබෙනවා. මගේ දේශපාලන අධ්‍යයනය පටන් ගත්තේ මේ පසුබිමේදී. හොරකම, වංචාව, මහජනතාව මුලා කිරීම, මහජන දේපළ අවභාවිතා කිරීම, තම එකම දේශපාලන සංස්කෘතිය කරගත් පාලකයෝ මේ රට මේ තැනට ඇද දැම්මා. නීතිය, ව්‍යවස්ථාව ඔවුන්ට නිකම්ම කොළ කෑල්ලක් විතරයි. මේ දේශපාලන සංස්කෘතිය වෙනස් නොකර මේ රට ගොඩගන්න බැහැ. ඒ නිසා ජාතික ජන බලවේගයට එකතු වී ක්‍රියාකරන බොහෝ පිරිසක් අතරට අපිත් එකතු වී සිටිනවා. මේ රට ගොඩගත හැක්කේ මේ බලවේගයට විතරයි. අපේ දෙවන මෙහෙයුමට අවස්ථාව ඇවිත් තිබෙනවා. මේ දූෂිත පාලකයන් පළවා හැර ජාතික ජන බලවේගයේ පාලනයක් පිහිටුවීම කළ යුතුයි. අපි මේ විදිහට එකතු වී සිටීම ගැන සමහර අය ප‍්‍රශ්න කරනවා. ”ජෙප්පෝ කැරලි දෙකක් ගැහුවා. උඹලට ලැජ්ජා නැද්ද උන් එක්ක එකතු වෙන්න. උන් දේපළ විනාශ කළා.” වාගේ දේවල් කියන අය ඉන්නවා. ඒ වකවානුවේ තිබුණු වාතාවරණය අනුව ජනතා විමුක්ති පෙරමුණ කැරලි ගැහුවා. අපි ඊට විරුද්ධව වැඩ කළා. එවැනි අවස්ථාවක ජීවිත විනාශ වීම, දේපළ විනාශ වීම සිදුවෙනවා. එදා සිට මේ දක්වා රට පාලනය කළ පාලකයන් දිගටම කොල්ලකෑම, මහජන දේපළ අවභාවිතා කිරීම ඇතුළු අපරාධ කරමින් රට බංකොලොත් තත්වයට ඇද දැම්මා. ජනතා විමුක්ති පෙරමුණ අද පවත්නා තත්වයත් මිනිසුන්ගේ සිතුම් පැතුනුත් තේරුම් ගෙන රට ගොඩනැගිය හැකි ලෙස අලුත් සංස්කෘතියක් තුළින් රට ගොඩනැගිය හැකි බලවේගය ලෙස අපි සියලු දෙනාට විශ්වාසයක් දී තිබෙනවා. ඒ නිසා අපි භය නැතිව ඔවුන් සමග ක්‍රියාකළ යුතුයි. මෙතන සිටින අපි අතරේ දූෂිතයෝ, කිසිකෙනෙක් නැහැ. අපේ හැකියාවන් ආභරණයක් කරගෙන සාමාන්‍ය ජනතාව අතරට අපේ පණිවිඩය ගෙනයාමේ වගකීම අපි සියලුදෙනාටම තිබෙනවා.”", "URL": "https://lankatruth.com/si/?p=147183", "Category": "පුවත්", "Parent URL": null}