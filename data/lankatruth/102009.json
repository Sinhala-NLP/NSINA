{"Source": "Lankatruth", "Timestamp": "November 30, 2020", "Headline": "කොරෝනා මරණවලට ස්වේච්ඡා සංවිධානයක් නොමිලේ පෙට්ටි දෙනවාට තර්ජන…", "News Content": "කොරෝනා වෛරසය අසාදනය වීමෙන් මිය යන පුද්ගලයින්ගේ අවසන් කටයුතු සිදු කිරීම සඳහා ස්වේච්ඡා සංවිධානයක් නොමිලේ මිනී පෙට්ටි ලබා දීමට එරෙහිව යම් පිරිසක් තර්ජනය කරන බවට වාර්තා වේ. මුස්ලිම් ස්වේච්ඡා සංවිධානයක් වන ‘‘Shihara Janaza Foundation’’ මෙම කටයුතු සිදු කරමින් සිටින අතර කොරෝනා ආසාදනය වීමෙන් මිය යන අඩු අදායම්ලාභීන්ගේ අවසන් කටයුතු සිදු කිරීම සඳහා මේ දක්වා විවිධ මට්ටමේ මිනී පෙට්ටි 25කට ආසන්න ප්‍රමාණයක් නොමිලේ ලබා දීමට කටයුතු කර ඇති බව පැවසේ. ‘‘Shihara Janaza Foundation’’ සංවිධානයේ නිර්මාතෘ හලාල්ඩීන් මොහොමඩ් රිස්වාන් මහතා පවසන්නේ කොරෝනා වයිරසය වැලඳී මියයන අය අතුරින් අවසන් කටයුතු කිරීම සඳහා මිනී පෙට්ටියක් මිලදී ගැනීමට හැකියාවක් නොමැති ඕනෑම ජාතියකට හෝ ආගමකට අයත් අඩු අදායම්ලාභී අය හට මේ දක්වා හැකි පමණින් නොමිලේ මිනී පෙට්ටි ලබා දී ඇති බවයි. කොළඹ ප්‍රදේශයේ දානපති ව්‍යාපාරිකයින් කිහිපදෙනෙකුගේ සහයෝගය ඇතිව මෙම මානුෂීය ක්‍රියාව සිදු කරමින් සිටින බවත් මෙම වැඩසටහන නවත්වන ලෙසට තමන්ට විවිධ පාර්ශවයන්ගෙන්, නොයෙකුත් සංවිධාන වලින් තර්ජනද එල්ල වෙමින් පවතින බවයි. එම තර්ජන සම්බන්ධයෙන් පොලිසියට ද පැමිණිලි කර ඇතැයි පවසන මොහොමඩ් රිස්වාන් මහතා ඇතැම් පිරිස් ව්‍යාජ මරණ සහතික ඉදිරිපත් කර මිනි පෙට්ටි රැගෙන ගොස් වැඩි මිළට විකුණන ජාවාරමක්ද ක්‍රියාත්මක කර ඇතැයි පැවසීය. එම නිසා කොරෝනා ආසාදනයෙන් මිය යන අයෙකු වෙනුවෙන් සිය සේවාව අවශ්‍ය අයෙක් සිටී නම් ප්‍රදේශයේ මහජන සෞඛ්‍ය පරීක්ෂකවරයාගේ සහ වෛද්‍යවරයාගේ නිර්දේශය රැගෙන 075-7557552 යන දුරකථන අංකයට දැනුම් දී පැමිණෙන ලෙස දන්වා සිටී. ඩෙංගු රෝගය වැළදීම නිසා 2011 වසරේදී මියගිය තම දියණිය වෙනුවෙන් ‘‘Shihara Janaza Foundation’’ ස්වේච්ඡා සංවිධානයේ ආරම්භ කිරීමට ඔහු යොමුවූ බවත් ඉදිරියේදී මෙම කටයුත්ත තවත් පුළුල් කර විවිධ අවශ්‍යතා ඇති අඩුආදායම්ලාභීන් වෙනුවෙන් සිදු කිරීමට බලාපොරොත්තු වන බවත් පැවසීය.", "URL": "https://lankatruth.com/si/?p=102009", "Category": "පුවත්", "Parent URL": null}