{"Source": "Lankatruth", "Timestamp": "June 19, 2019", "Headline": "ඇලෝසියස්ගේ විදෙස් ගමන් තහනම ඉවත් කිරීමට එරෙහි නීතිපතිගේ මෝසම හෙට කැඳවයි", "News Content": "කූප්‍රකට මහ බැංකු බැදුම්කර වංචාවේ ප්‍රධාන සැකකරුවෙකු ලෙස නම්කර සිටින පර්පෙචුවල් ට්‍රෙෂරීස් සමාගමේ සභාපති ජෙෆ්රි ඇලෝසියස් මහතාට පනවා තිබූ විදෙස් ගමන් තහනම ලිහිල් කිරීමට එරෙහිව නීතිපතිවරයා විසින් ගොනුකළ මෝසම සම්බන්ධව හෙට(20) අධිකරණය හමුවේ කරුණු දක්වන්නැයි අද(19) කොළඹ ප්‍රධාන මහේස්ත්‍රාත් ලංකා ජයරත්න මෙනවිය දෙපාර්ශ්වයේ නීතීඥවරුන්ට නියෝග කළාය. තම සේවාදායකයාට ජූලි මස 01 වැනිදා සිට අගෝස්තු මස අගෝස්තු මස 07 වැනිදා දක්වා ඉන්දියාවේ සහ කැනඩාවේ සංචාරය කිරීමේ අවශ්‍යතාවයක් ඇති බවත් එම කාලසීමාව තුළ අධිකරණය මගින් පනවා ඇති විදෙස් ගමන් තහනම ඉවත් කරන ලෙසත් ජෙෆ්රි ඇලෝසියස් මහතා වෙනුවෙන් පෙනීසිටි නීතීඥවරුන් සිදුකළ ඉල්ලීමකට අනුව කොළඹ ප්‍රධාන මහේස්ත්‍රාත් ලංකා ජයරත්න මෙනවිය එම විදෙස් ගමන් තහනම අදාල කාලසීමාව තුළ ඉවත් කළාය. නීතිපතිවරයා මෝසමක් ඉදිරිපත් කරමින් පවසා ඇත්තේ, මහ බැංකු බැඳුම්කර සිද්ධිය සම්බන්ධයෙන් ස්ථිර මහාධිකරණය හමුවේ නඩු පැවරීමට නීතිපතිවරයා විසින් තීරණයක් ගෙන ඇති බැවින් එහි සැකකරු ලෙස නම් කර සිටින ජෙෆ්රි ජෝසප් ඇලෝසියස් නැමැත්තාට විදේශගතවීම සඳහා දී ඇති අවසරය අවලංගු කරන ලෙසය. අදාල මෝසම අද කොළඹ මහේස්ත්‍රාත් අධිකරණය හමුවේ කැඳවූ අවස්ථාවේ හෙට දිනයේ මේ සම්බන්ධව කරුණු දක්වන ලෙස මහේස්ත්‍රාත්වරිය නියෝග කළාය.", "URL": "https://lankatruth.com/si/?p=76040", "Category": "පුවත්", "Parent URL": null}