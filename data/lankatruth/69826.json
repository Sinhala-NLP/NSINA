{"Source": "Lankatruth", "Timestamp": "March 6, 2019", "Headline": "විදෙස් රටක නිෂ්පාදිත ගුවන් යානා ප්‍රහාරක උණ්ඩ තොගයක් රිදීමාලියද්දේ නිවසකින් හමුවෙයි", "News Content": "ගුවන් යානාවලට පොළොවේ සිට ප්‍රහාර එල්ල කළහැකි බර අවි සඳහා යොදනු ලබන සී.බී.සී (CBC) වර්ගයට අයත් විදේශීය රටක නිෂ්පාදනය කරන ලද ජීව උණ්ඩ 73ක් ඇතුළු ජීව උණ්ඩ 346ක්, යකඩ බැරල් දෙකක් ඇතුලු භාණ්ඩ තොගයක් ඊයේ (05) සවස 5.30ට පමණ සැකකරුවෙකු සමඟ රිදීමාලියද්ද කුරුවිතැන්න තඹගොඩ ප්‍රදේශයේදී අත්අඩංගුවට ගත් බව රිදීමාලියද්ද පොලිසිය පවසයි. අත්අඩංගුවට ගත් සැකකරු නිවාඩු ලබා නිවසට පැමිණී 35 හැවිරිදි යුද හමුදා සෙබලෙකු බවද පැවසේ. අත්අඩංගුවට ගත් භාණ්ඩ අතර ගුවන් යානාවලට පොළොවේ සිට ප්‍රහාර එල්ල කළහැකි බර අවි සඳහා යොදනු ලබන විදේශීය රටක නිෂ්පාදනය කරන ලද සී.බී.සී (CBC) වර්ගයට අයත් මිලිමීටර් 50-95 වර්ගයේ ජීව උන්ඩ 24 ක්, සී.බී.සී (CBC) වර්ගයට අයත් මිලිමීටර් 50-81 වර්ගයේ ජීව උන්ඩ 49ක් , එෆ්.එන්.එම් (FNM) වර්ගයේ මිලිමීටර් 5.81 ජීව උන්ඩ 273ක්, විදේශීය රටක හෝ මෙරට නිෂ්පාදිත මිලිමීටර් 5.81 උණ්ඩ යොදන යකඩ බැරල් එකක්, බෝර 12 යකඩ බැරල් එකක් සහ ඒවා අසුරා තිබූ මලු කීපයක් තිබූ බව පොලිසිය පවසයි. අත්අඩංගුවට ගත් හමුදා සෙබලාට අයත් කාමර දෙකකින් යුත් නිවසේ එක් කාමරයක් තුළ මෙම උණ්ඩ තොගය ගබඩා කර තිබී ඇත. මොහු කුමන හේතුවක් සඳහා මෙම උණ්ඩ රැගෙන විත් ඇද්දැයි මේ වන තුරුත් අනාවරණය වී නොමැති බව පොලිසිය පවසයි. රිදීමාලියද්ද පොලිසිය වැඩිදුර පරීක්ෂණ පවත්වයි.", "URL": "https://lankatruth.com/si/?p=69826", "Category": "පුවත්", "Parent URL": null}