{"Source": "Lankatruth", "Timestamp": "August 13, 2023", "Headline": "රාජ්‍ය සේවකයන් බරක් බව කියමින් රනිල් පොහොට්ටු ආණ්ඩුව ණය පොලී කන්දක් නිර්මාණය කරයි", "News Content": "මෙම වසරේ ජනවාරි සිට අප්‍රේල් අවසානය දක්වා මුල් මාස 4 වෙනුවෙන් රාජ්‍ය සේවක වැටුප් සහ විශ්‍රාම වැටුප් ගෙවීමට රජය වැය කළ මුදල මෙන් දෙගුණයකටත් වඩා වැඩි මුදලක් දේශීය ණය පොලිය ගෙවීම සඳහා වැය කර ඇත.  මෙසේ තිබියදී රනිල් පොහොට්ටු හවුල් පාලනය රාජ්‍ය සේවකයන් විශාල බරක් බව සඳහන් කරන අතර ජාත්‍යන්තර මූල්‍ය අරමුදලේ නියෝග අනුව රාජ්‍ය සේවය කප්පාදු කිරීමට සියලු සැලසුම් සකස් කරමින් සිටී. වසර මැද රාජ්‍ය මූල්‍ය කලමනාකරණ වාර්තාව අනුව මුල් මාස 4 සඳහා රාජ්‍ය සේවක වැටුප් සහ විශ්‍රාම වැටුප් ගෙවීම වෙනුවෙන් රුපියල් කෝටි 40,923ක් වැය කර තිබේ. එහෙත් රජය ලබා ගෙන තිබෙන දේශීය ණය පොලිය ගෙවීම සඳහා රුපියල් කෝටි 81,897ක් වැය කර තිබේ. 2022 වසරේ මුල් මාස 4 සඳහා විදේශ ණය පොලිය ලෙස රුපියල් කෝටි 8,490ක් වැයකර ඇති අතර මේ දක්වා විදේශ ණය ගෙවීම අත්හිටුවා ඇති පසුබිමක අත්‍යාවශ්‍යයෙන් ගෙවිය යුතු විදේශ ණය පොලිය සඳහා රුපියල් කෝටි 2,980ක් වැය කර ඇත. එම කාලය වෙනුවෙන් දේශීය ණය සඳහා රුපියල් කෝටි 78,910ක් පොලිය වශයෙන් ගෙවා තිබේ.", "URL": "https://lankatruth.com/si/?p=150287", "Category": "පුවත්", "Parent URL": null}