{"Source": "Lankatruth", "Timestamp": "July 15, 2019", "Headline": "අත්අඩංගුවට ගැනීම වලකන්නැයි ඉල්ලා පොලිස් කොමිසමේ ලේකම් ගොනුකළ පැමිණිල්ලේ තීන්දුව අනිද්දා", "News Content": "ගාලු වරයාට නුදුරු මුහුදේ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධව නීතිපතිවරයාගේ උපදෙස් මත තමා අත්අඩංගුවට ගැනීමේ සූදානමක් පවතින බවත් එය වළක්වමින් නියෝගයක් නිකුත් කරන ලෙසත් ඉල්ලා ජාතික පොලිස් කොමිසමේ ලේකම් සමන් දිසානායක විසින් ගොනුකළ පැමිණිල්ලේ තීන්දුව ප්‍රකාශයට පත් කිරීම ලබන 17 වැනිදා දක්වා කල් තබා තිබේ. පැමිණිල්ලට අදාල නඩුව අද(15) කොළඹ කොටුව මහේස්ත්‍රාත් රංග දිසානායක මහතා හමුවේ කැඳවා තිබූ අතර එහිදී මෙම තීන්දුව ගෙන තිබේ. 2010 වසරේ සිට 2014 වසර දක්වා කාලසීමාව තුළ ඇවන්ගාඩ් මැරිටයිම් සර්විස් සමාගමට ගාලු වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4 ක පාඩුවක් සිදුකිරීමේ සිද්ධිය සම්බන්ධව ඇවන්ගාඩ් සමාඟමේ සභාපති නිශ්ශංක සේනාධිපති, ජාතික පොලිස් කොමිසමේ ලේකම් සමන් දිසානායක ඇතුළු 5 දෙනෙකු අත්අඩංගුවට ගෙන අධිකරණය වෙත ඉදිරිපත් කරන්නැයි නීතිපතිවරයා විසින් වැඩබලන පොලිස්පතිවරයා වෙත දන්වා තිබිණි.", "URL": "https://lankatruth.com/si/?p=77717", "Category": "පුවත්", "Parent URL": null}