{"Source": "Lankatruth", "Timestamp": "July 13, 2017", "Headline": "විරෝධතාවයේ නිරත ගම්මිරිස් ගොවීන්ට එජාප මැරයෝ පහරදෙති", "News Content": "විදේශයෙන් ගම්මිරිස් ගෙන්වීම වහාම නවත්වා දේශීය ගම්මිරිස් සඳහා නිසි මිලක් ලබා දෙන්නැයි ඉල්ලමින් ඇඹිලිපිටිය රත්නපුර ප‍්‍රධාන මාර්ගය හරස්කර අද (13) පල්ලෙබැද්ද නගරයේ පැවති උද්ඝෝෂණයට කඩාවැදුණු එක්සත් ජාතික පක්ෂ මැර කණ්ඩායමක් විසින් ප‍හරදී තිබේ. පල්ලෙබැද්ද නගරයේ තුන්තොට හන්දියට අද පෙරවරුවේ රැස්වූ දහසකට ආසන්න පිරිසක් ගම්මිරිස් වැල් ආදිය අතැතිව විරෝධතා පුවරුද සමග එක්ව රැස්වී රත්නපුර ඇඹිලිපිටිය ප‍්‍රධාන පාර අවහිර කරමින් ටයර්ද පුළුස්සමින් රතිඤ්ඤාද පත්තු කරමින් උද්ඝෝෂණයේ නිරතවී ඇත. පිටරටින් මෙරටට ගම්මිරිස් ගෙන ඒම නිසා ලංකාවේ ගම්මමිරිස් මිල සීග‍්‍ර ලෙස පහත බැස ඇති බවත් ගම්මිරිස් සඳහා වැඩි මිලක් ලබා දෙන්නැයි ඉල්ලා සිටින බවත් උද්ඝෝෂකයෝ කියති. උද්ඝෝෂකයෝ පෙළපාලියෙන් පල්ලෙබැද්ද නගරය කෙළවරේ ඇඹිලිපිටිය දෙසට ඇති ගල්පාය හන්දියට පැමිණ ගල්පාය හන්දියේදී උද්ඝෝෂකයෝ පාර මැද වැතිර විරෝධය පළකරන්නට වීතිබේ. එසේ පැය දෙකකට ආසන්න කාලයක් උද්ඝෝෂණය පවත්වාගෙන යද්දී හිස්වැසුම් අතැතිව පැමිණි හය හත් දෙනකුගෙන් යුත් පිරිසක් උද්ඝෝෂකයන් අතරට කඩා වැදී පහරදී ඇත. ඉන් පසු උද්ඝෝෂණයේ යෙදී සිටි පිරිසද මැරයන්ට පහරදී ඇත. උද්ඝෝෂකයේ යෙදී සිටි අයවලුන් හට මැරයින් හිස් වැසුම්වලින්ද පහර දී තිබේ. මෙම විරෝධතාවය සඳහා පක්ෂ බේදයකින් තොරව ගොවිජනතාව එක්වී සිටි අතර මෙහි පැමිණි පිරිස එක්සත් ජාතික පක්ෂයට සම්බන්ධ කුමාර නැමති මැරයා ඇතුළු පිරිසක් බව උද්ඝෝෂණයේ නිරත පිරිස පවසති.", "URL": "https://lankatruth.com/si/?p=37438", "Category": "පුවත්", "Parent URL": null}