{"Source": "Lankatruth", "Timestamp": "September 20, 2017", "Headline": "මහේන්ද්‍රන්ගෙන් හරස් ප්‍රශ්න ඇසීමට කල් ඉල්ලයි – කොමිසමෙන් මාධ්‍ය නිවේදනයක්", "News Content": "මහ බැංකුවේ හිටපු අධිපති අර්ජුන් මහෙන්ද්‍රන් මහතාගෙන් හරස් ප්‍රශ්ණ ඇසීම සඳහා වෙනත් අයගේ සාක්ෂි සහ ලේඛණ අධ්‍යනය කිරීමට කල් ලබා දෙන ලෙස බැඳුම්කර කොමිසමේ පැමිණිල්ල මෙහෙයවන වැඩබලන සොලිස්ටර් ජනරාල් ජනාධිපති නීතීඥ දප්පුල ද ලිවේරා මහතා අද (20) අර්ජුන් මහෙන්ද්‍රන් මහතාගේ සාක්ෂි මෙහෙයවා අවසන් වීමෙන් අනතුරුව කොමිසමෙන් ඉල්ලා තිබේ. මහ බැංකුවේ හිටපු අධිපති ජනාධිපති නීතීඥ දප්පුල ද ලිවේරා මහතා එලෙස කොමිසමෙන් අවසර ඉල්ලා සිටියේය. අර්ජුන් මහෙන්ද්‍රන් මහතා වෙනුවෙන් පෙනී සිටින ජනාධිපති නීතීඥ රොමේෂ් ද සිල්වා මහතා කොමිසම අමතමින් එම ඉල්ලීමට අවසරදීම සම්බන්ධයෙන් තමන්ගේ විරුද්ධත්වයක් නැතැයි ප්‍රකාශ කර ඇත. ඉදිරිපත් වු කරුණු සළකා බැලූ කොමිසම මහ බැංකුවේ හිටපු අධිපති අර්ජුන් මහෙන්ද්‍රන් මහතාගෙන් හරස් ප්‍රශ්ණ ඇසීම හෙට (22) දක්වාද කොමිසමේ ඉතිරි සාක්කි විමසීම ලබන මස 02 වැනිදා දක්වාද කල් තබා ඇත. මේ අතර අර්ජුන් මහෙන්ද්‍රන් විදේශිකයකු වුවත් ඔහු ලංකාවේ නීතීයට යටත් අයකු වන හෙයින් කොමිසම හමුවේ පෙනී සිට සාක්කි දෙන ලෙසට කොමිසම විසින් නිකුත් කළ සිතාසියට ඔහු අවනත විය යුතු බවත් මෙම අවස්ථාව අත් හැරීමට තරම් අර්ජුන් මහෙන්ද්‍රන් අඥානයකු බව තමන් නොසිතන බවත් කොමිසම නිවේදනය කර තිබේ. සිංගප්පුරු පුරවැසියකු වන මහ බැංකුවේ හිටපු අධිපතිවරයා බැඳුම්කර කොමිසම හමුවේ සාක්කි දීමට හෝ කොමිසමට සහායවීමට නීතීයෙන් බැඳී නැතත් කොන්දේසියක් මත කොමිසම හමුවේ සාක්කි දීමට කැමැත්ත පළකළ බවට ඔහු වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා මහතා බැඳුම්කර කොමිසම හමුවේ කළ ප‍්‍රකාශයක් දක්වමින් මාධ්‍යවල පළවු වාර්තා පිළිබඳව කොමිසමේ අදහස දැනුම් දෙමින් බැඳුම්කර කොමිසම නිකුත් කළ මාධ්‍ය නිවේදනයේ එසේ සඳහන් කොට ඇත. “මහ බැංකුවේ හිටපු අධිපති අර්ජුන් මහෙන්ද්‍රන් විදේශිකයෙකු වීමේ හේතුව මත ඔහු අපගේ බලඅධිකාරියෙන් පිටස්තර පුද්ගලයෙකු වශයෙන් සැළකිය නොහැකි බවත් කොමිසම හමුවේ පෙනී සිට සාක්කි දෙන ලෙසට කොමිසම විසින් නිකුත් කළ සිතාසියට ඔහු අවනත විය යුතුයි. අර්ජුන් මහෙන්ද්‍රන් ශ්‍රී ලංකා මහ බැංකුවේ අධිපතිධුරය බාරගැනීමෙන් පසු ඔහු අපේ නීතීයෙන් පරිබාහිර පුද්ගලයෙකු වශයෙන් සැළකීමට හැකියාවක් නැති අතර ඔහුගේ ස්ථාවරය හා අර්ජුන් ඇලෝසියස්ගේ ස්ථාවරය බෝහෝ සෙයින් එකිනෙකට වෙනස්ය” යැයි ද එහි සඳහන්ය.", "URL": "https://lankatruth.com/si/?p=41277", "Category": "පුවත්", "Parent URL": null}