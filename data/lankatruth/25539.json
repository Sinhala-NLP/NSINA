{"Source": "Lankatruth", "Timestamp": "December 24, 2016", "Headline": "ජනාධිපතිවරයාගේ නත්තල් දින පණිවිඩය", "News Content": "අවිචාර සැහැසිබව හා කෲරත්වය පිරි සමාජයකට ජේසු සමිදාණන්ගේ උපත මඟින් සහජීවනයේ හා සමාජ සුබ සාධනයේ පණිවුඩය ලොවට දායාද වූ බව ජනාධිපති මෛත්‍රීපාල සිරිසේන මහතා නත්තල් දින පණිවුඩය නිකුත් කරමින් පවසයි. සමස්ත ලෝකවාසී කිතුනු බැතිමතුන්, විශ්වීය මංගල්‍යයක් ලෙසින් සමරනු ලබන නත්තල තුළ තෙපුලන්නේ මහා දයාවේ ළබැඳි රිද්මය බවද ජනාධිපතිවරයා සඳහන් කරයි. එම නිවේදනයේ මෙසේද සඳහන් වේ. මානව පරිණාමයේ මිනිසා ලද සුවිශේෂ ජයග්‍රහණ අතර ඔහුගේ ආගමික ප්‍රවේශය අන් සියලු ජයග්‍රහණයක් අබිබවා සිටී. මිනිසා අන්‍යයන් කෙරෙහි දයාර්ද්‍ර වීමට මෙන්ම අන්‍යයන්ගේ අයිතීන් පිළිබඳව ගැඹුරින් සිතන්නට වන්නේ ඔහුගේ විශ්වාසය මත පදනම් වූ ආගමික නැඹුරුව ඔස්සේය. වසර දෙදහස් ගණනකට පෙර ජේසුස් ක්‍රිස්තුස් වහන්සේ උපත ලබන්නේ ද අවිචාරය, සැහැසිබව සහ කෲරත්වය පිරිවැරුණු සමයකය. එදවස දිළිඳු ගවලෙනක් කේන්ද්‍ර කරගනිමින් ගලාගිය නව ආගමික දැක්මක ආලෝකය නැකැත් තරුවක රුවින් එදා මෙදා තුර මානව උදාරත්වයේ තවත් මඟ සලකුණක්ව දිදුළයි. සමස්ත ලෝකවාසී කිතුනු බැතිමතුන් විශ්වීය මංගල්‍යයක් ලෙසින් සමරනු ලබන නත්තල තුළ තෙපුල් නගනුයේ මහා දයාවේ ළබැඳි රිද්මයයි. එදවස බලයෙන් උමතු වූ හෙරෝද් වැනි රජවරුන් ඉතිහාසය තුළම රඳවා සහජීවනයේත් සමාජමය යහසාධනයේත් පණිවුඩය ලොවට රැගෙන ආ ජේසුස් ක්‍රිස්තුස් වහන්සේ සදාතනික පූජනීයත්වයට ඔසවා තබනුයේ යහපත වන්දනීය ලෙස සලකන ලෝකවාසී ජනතාවයි. සියල්ලන් කෙරෙහි ප්‍රේමය දායාද කරමින් නත්තලේ සැබෑ පණිවුඩය ‍වන සාමය සතුට සහ දයාවෙන් මනුසත් බව පැහැබර කරන්නා වූ තවත් උත්කර්ෂවත් නත්තලකට සියලු කිතුනු බැතිමතුන් වෙත ශුභාශිංසන පිරිනමමි. සැමට සාමය සතුට පිරි සුබ නත්තලක් වේවා !", "URL": "https://lankatruth.com/si/?p=25539", "Category": "පුවත්", "Parent URL": null}