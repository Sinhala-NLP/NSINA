{"Source": "Lankatruth", "Timestamp": "April 23, 2018", "Headline": "හම්බන්තොට වරාය බදු දීමෙන් රජයට රුපියල් මිලියන 150ක වාර්ශික පාඩුවක්", "News Content": "ලංකා රජය මගින් 99 වසරකට පෞද්ගලික සමාගමකට බදු දී ඇති හම්බන්තොට වාරායේ භාණ්ඩ ගොඩබෑමේ මෙහෙයුම් කටයුතු එම පෞද්ගලික සමාගම අඩු මිලගනන් යටතේ සිදු කිරීම නිසා ශ්‍රි ලංකා වරාය අධිකාරියට අයත් ත්‍රිකුණාමල වරායේ භාණ්ඩ ගොඩබෑමේ මෙහෙයුම් කටයුතුවලට බලපෑමක් එල්ලවී ඇති බවත් ඒ හේතුවෙන් වරායට ලැබිය යුතු විශාල ආදායමක් අහිමි වී යන බවත් වෘත්තීය සමිති පෙන්වා දෙයි. සිමෙන්ති නිෂ්පාදනයේ අමුද්‍රව්‍යයක් ලෙස ගැනෙන ලින්කර් මෙතෙක් ගොඩබාන ලද්දේ ත්‍රිකුණාමල වරායේ වන අතර මේ වනවිට වරාය අධිකාරියට අයත් ත්‍රිකුණාමල වරායට වඩා අඩු මිලගණන් යටතේ හම්බන්තොට වරායේ මෙහෙයුම් කටයුතු සිදු කිරීම නිසා ත්‍රිකුණාමල වරායට පැමිණීමට තිබූ ලින්කර් නෞකාව හම්බන්තොට වරායට සේන්දුවීමෙන් ත්‍රිකුණාමල වරායට ලැබීමට තිබූ විශාල ආදායමක් අහිමි වී ගොස් ඇතැයි වෘත්තීය සමිති පෙන්වා දෙයි.ත්‍රිකුණාමල වරායේ භාණ්ඩ ගොඩබෑමේ මෙහෙයුම් කටයුතුවලින් 98%ක් ලින්කර් ගොඩබෑමේ මෙහෙයුම් කටයුතු වී තිබූ අතර මාසකට ලින්කර් නෞකා 10ක් පමණ ත්‍රිකුණාමල වරායට සේන්දු වී තිබුණි. ලින්කර් ගොඩබෑම සඳහා නැව් හම්බන්තොට වරායට සේන්දු වීමෙන් වරාය අධිකාරියට නැතහොත් රජයට අහිමිවන වාර්ශික ආදායම රුපියල් මිලියන 150ක් බවද වෘත්තීය සමිති පෙන්වා දෙයි. එසේම ත්‍රිකුණාමල වරයේ කටයුතු අඩාල වීමෙන් වරාය පාඩු ලබන තත්වයට පත්වේ. මාසයකට ත්‍රිකුණාමල වරායෙන් ලින්කර් මෙට්‍රික් ටොන් ලක්ෂයක් ගොඩබෑම මේ නිසා නැවතී ඇතැයි වෘත්තීය සමිති වැඩිදුරටත් පවසා සිටියි. මේ සම්බණ්ධයෙන් කළ විමසීමකට පිළිතුරු දුන් ශ්‍රී ලංකා වරාය අධිකාරියේ ත්‍රිකුණාමලය නේවාසික කළමණාකාර කේ.ඒ.කේ.එම්.ඩබ්ලිව්. වීරසිංහ මහතා පැවසුවේ ලින්කර් ගොඩබෑමට ත්‍රිකුණාමල වරායට සේන්දු වීමට නියමිතව තිබූ නෞකාව හම්බන්තොට වරායට සේන්දු වී ඇති බවත් මෙම තත්වය දිගටම බලාපොරොත්තු විය හැකි බවත් ය.", "URL": "https://lankatruth.com/si/?p=50887", "Category": "පුවත්", "Parent URL": null}