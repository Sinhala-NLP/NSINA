{"Source": "Lankatruth", "Timestamp": "March 21, 2019", "Headline": "2009 වැල්ලම්පිටියේදී පැහැරගෙන අතුරුදන් කළ ව්‍යාපාරිකයන් ගැන නාවික හමුදාව දැනුවත්", "News Content": "2009 වසරේ කොළඹ වැල්ලම්පිටිය ප්‍රදේශයේදී ව්‍යාපාරිකයන් දෙදෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධව හිටපු නාවික හමුදාපති අද්මිරාල් ජයන්ත පෙරේරා සහ නාවික හමුදා බුද්ධි අධ්‍යක්ෂ රියර් අද්මිරාල් ආනන්ද ගුරුගේ ඇතුළු නිලධාරීන් දැන සිට ඇති බව අපරාධ පරීක්ෂණ දෙපාර්තමේන්තුව අධිකරණයට කරුණු දක්වා තිබේ. අපරාධ පරීක්ෂණ දෙපාර්තමේන්තුව මේ බව දක්වා ඇත්තේ සිද්ධියට අදාල නඩුව අද(21) කැඳවූ අවස්ථාවේදී කොළඹ අතිරේක මහේස්ත්‍රාත් ශලනි පෙරේරා මහත්මිය හමුවේ කැඳවූ අවස්ථාවේදීය. නඩුවේ දෙවන සැකකරු වන නාවික හමුදාවේ ලුතිනන් කමාන්ඩර් සම්පත් දයානන්ද ලබන මස 4 වැනිදා දක්වා යලි රක්ෂිත බන්ධනාගාර ගතකිරීමට මෙහිදී මහේස්ත්‍රාත්වරිය නියෝග කළේය. සිද්ධියට අදාල සාක්ෂිකරුවන්ගේ ප්‍රකාශ ඔස්සේ තවදුරටත් විමර්ශන සිදුකිරීමට නියමිත බව අපරාධ පරීක්ෂණ දෙපාර්තමේන්තුව වැඩිදුරටත් පැවසීය. රාජපක්ෂ පාලනය පැවති 2009 වසරේ ජනවාරි මස 11 වැනිදා වැල්ලම්පිටිය ප්‍රදේශයේදී බොරැල්ල සහ කොටහේන ප්‍රදේශවල පදිංචි ව්‍යාපාරිකයන් දෙදෙනෙකු පැහැරගෙන ගොස් අතුරුදන් කළ බවට චෝදනා කරමින් මෙම නඩුව ගොනුකර ඇත.", "URL": "https://lankatruth.com/si/?p=70782", "Category": "පුවත්", "Parent URL": null}