{"Source": "Lankatruth", "Timestamp": "December 2, 2022", "Headline": "මැතිවරණ කොමිසම යම් කුමන්ත්‍රණයක යෙදී සිටිනවා – අනුරගෙන් චෝදනා", "News Content": "ස්වාධීන යැයි සඳහන් කළද විශේෂයෙන් මැතිවරණ කොමිසමේ සභාපතිවරයා දේශපාලන පක්ෂයක අවශ්‍යතා මත කටයුතු කරමින් පළාත් පාලන මැතිවරණය කල් දැමීමේ යටි කුමන්ත්‍රණයක යෙදී සිටින්නේදැයි සාධාරණ සැකයක් මතුවන බව ජාතික ජන බලවේගයේ නායක පාර්ලිමේන්තු මන්ත්‍රී අනුර දිසානායක චෝදනා නැගීය. අද (02) පාර්ලිමේන්තුවේදී ඔහු මෙම චෝදනාවට අදාල කරුණු ඉදිරිපත් කරමින් මේ බව සඳහන් කළේය. පළාත් පාලන මැතිවරණය පැවැත්වීම සම්බන්ධයෙන් මැතිවරණ කොමිසමේ සභාපතිවරයා නීතිපතිවරයාගෙන් උපදෙස් ලබා ඇති බවත් එහෙත් මැතිවරණ පනත අනුව කොමිසමේ බලතල ප්‍රකාරව පළාත්පාලන මැතිවරණ පැවැත්වීමට කිසිදු බාධාවක් නැතැයි පෙන්වා දුන්නේය. ඒ සමගම මැතිවරණ කොමිසමේ සභාපති නිමල් පුංචිහේවා කුමන දේශපාලන පක්ෂයක ක්‍රියාකාරීව කටයුතු කළේදැයි තමන් දන්නා බවත් ආණ්ඩුවේ නාඩි වැටෙන ආකාරය බලා සිටින්නේ කොමිසමේ තීන්දු ලබා ගැනීමට කල්මරණ බව පැවසීය. යම් දේශාපලන වුවමනාවන් මත ගැටගැසුණු කොමිසමක් මිස තව දුරටත් ස්වාධීන මැතිවරණ කොමිසමක් ලෙස සභාපතිවරයාගේ ක්‍රියාකාරිත්වය නිසා එය නොපවතින්නේ යැයිද කරුණු දැක්වීය.", "URL": "https://lankatruth.com/si/?p=142597", "Category": "පුවත්", "Parent URL": null}