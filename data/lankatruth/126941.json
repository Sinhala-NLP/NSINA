{"Source": "Lankatruth", "Timestamp": "December 14, 2021", "Headline": "මහ බැංකුවත් කළු කඩ වෙළඳාමේ", "News Content": "ශ්‍රී ලංකා මහ බැංකුව ඩොලර් එකක් සඳහා රුපියල් 198.50ක උපරිම විකුණුම් මිලක් නියම කර තිබියදී රුපියල් 210 බැගින් ඩොලරය මිලදී ගන්නා බවට නිවේදනය නිකුත් කිරීමත් සමග එම බැංකුවද විදේශ විනිමය සම්බන්ධයෙන් කළු කඩ මිල ගණන් ඉදිරිපත් කර ඇත. මෙයට පෙර විදේශ රැකියා නියුක්තිකයන් විසින් මෙරටට එවනු ලබන සෑම ඩොලරයක් වෙනුවෙන් රුපියල් 10ක අමතර මුදලක් ගෙවන බව නිවේදනය කර තිබිණි. ඉන් අනතුරුව නව නිවේදනය මගින් රුපියල් 210ක් නියම කර තිබුණද නිල විනිමය අනුපාතය ලෙස රුපියල් 198.50ක් දිගටම පවත්වාගෙන යමින් සිටී. කෙසේ වෙතත් නව නිවේදනයෙන් තව දුරටත් සඳහන් කර ඇත්තේ රුපියල් 210ක මුදල ලබා දෙනුයේ ඩොලර් 15,000කට වැඩිය ලබා දෙන්නන් වෙත බවය. මේ අතර වානිජ බැංකු විසින් ඩොලරයක් සඳහා රුපියල් 235ක පමණ මිලක් ගෙවනු ලබන අතර නිල නොවන විනිමය වෙළෙන්දන් විසින් රුපියල් 250කට ආසන්න මුදලක් ගෙවමින් තිබේ. මෙම පසුබිම තුළ මහ බැංකුවද නිල විනිමය අනුපාතයක් පවත්වාගෙන යන අතර ඩොලර් මිලදීගැනීමේදී ඊට වඩා වැඩි මිලක් නියම කරමින් කළු කඩ අන්තයක්ද විවෘත කර තිබේ.", "URL": "https://lankatruth.com/si/?p=126941", "Category": "ආර්ථික පුවත්", "Parent URL": null}