{"Source": "Lankatruth", "Timestamp": "May 8, 2019", "Headline": "හිටපු අගවිනිසුරුට එරෙහි නඩුවෙන් විනිසුරු ඉවත් වෙයි", "News Content": "අධිකරණයට අපහාස කළ බවට හිටපු අගවිනිසුරු සරත් එන්. සිල්වා මහතාට එරෙහිව ගොනුකර ඇති පැමිණිලි විභාගයෙන් විනිසුරු ප්‍රසන්න ජයවර්ධන මහතා ඉල්ලා අස්වී තිබේ. පසුගිය දෙසැම්බර් මස තුන්වනදා මරදාන ප්‍රදේශයේ පැවති මහජන රැළියකදී කරුණු දැක්වූ හිටපු අගවිනිසුරු සරත්. එන්. සිල්වා මහතා පසුගියදා පාර්ලිමේන්තුව විසුරුවා හරිමින් ජනාධිපතිවරයා විසින් නිකුත් කළ ගැසට් නිවේදනය ක්‍රියාත්මක කිරීම අත්හිටුවමින් ශ්‍රේෂ්ඨාධිකරණය විසින් නිකුත් කළ තහනම් නියෝගය පිළිබඳව දැක්වූ අදහස් තුළින් ඔහු අධිකරණයට අපහාසයක් සිදුකර ඇතැයි පෙත්සම්කාර ජ්‍යෙෂ්ඨ මහාචාර්යවරුන් වන චන්ද්‍රගුප්ත තේනුවර, ප්‍රශාන්ත ගුණවර්ධන සහ මහාචාර්ය හේවා වඩුගේ සිරිල් යන මහත්වරු පවසයි. එම පැමිණිල්ල අද(08) ප්‍රසන්න ජයවර්ධන, මුර්දු ප්‍රනාන්දු සහ ගාමිණි අමරසේකර යන ත්‍රිපුද්ගල විනිසුරු මඩුල්ල හමුවේ කැඳවනු ලැබූ අතර එහිදී විවෘත අධිකරණය හමුවේ, විනිසුරු ප්‍රසන්න ජයවර්ධන මහතා පවසා සිටියේ පෞද්ගලික කාරණාවක් මත අදාල නඩුවේ විභාග කටයුතුවලින් තමා ඉවත් වන බවය. ඒ අනුව මෙම පැමිණිල්ල වෙනත් විනිසුරු මඩුල්ලක් හමුවේ ජුලි මස 28 වන දා සලකා බලන බව ශ්‍රේෂ්ඨාධිකරණය නියෝග කළේය.", "URL": "https://lankatruth.com/si/?p=73576", "Category": "පුවත්", "Parent URL": null}