{"Source": "Lankatruth", "Timestamp": "July 30, 2020", "Headline": "විඳවන ජීවිතය වෙනුවට සතුටින් විඳින ජීවිතයක් සඳහා ජාතික ජන බලවේගය සමග එකතු වෙන්න කියලා අපි මේ රටේ තරුණ තරුණියන්ට ආරධනා කරනවා…", "News Content": "“අපි තරුණයන්ගෙන් ඉල්ලා සිටින්නේ ගතානුගතික පොරොන්දු දේශපාලනයේ ගොදුරු බවට පත්වෙන්න එපා කියලා; අලුත් දේශපාලන සංස්කෘතියක් ගොඩනැගීම සඳහා අලුත් දේශපාලන ගමනක් යන්න අපිත් එක්ක අත්වැල් බැඳගන්න කියලා. කොළ, නිල් පාලකයෝ දෙගොල්ලම එකතු වෙලා කළේ මේ රටේ තරුණ තරුණියන් විනාශ මුඛයට ඇදගෙන යන එකයි. ඒ හැර රට ගොඩනගා තාරුණ්‍යයට නිසි අවස්ථා නිර්මාණය කරන සැලැස්මක් ඔවුන් සතුව නැහැ. අද එවැනි සැලැස්මක් රටට ඉදිරිපත් කරලා තියෙන්නේ ජාතික ජන බලවේගය පමණයි එනිසා අපි රටේ තරුණ තරුණියන්ට කියනවා, ඔබ ඔය විඳවන ජීවිතයෙන් මිදී ජීවිතය සතුටින් විඳීමට නම් ජාතික ජන බලවේගය සමග එකතු වෙන්න කියලා; වැඩි තරුණ මන්ත්‍රීවරු පිරිසක් පාර්ලිමේන්තුවට යවන්න කටයුතු කරන්න කියලා.” යැයි ජාතික ජන බලවේගයේ ගම්පහ දිස්ත්‍රික් කණ්ඩායම් නායක විජිත හේරත් මහතා සඳහන් කරයි. ඒ මහතා මේ බව සඳහන් කර සිටියේ බත්තරමුල්ල පැලවත්ත හි පිහිට ජනතා විමුක්ති පෙරමුණේ ප්‍රධාන කාර්යාලයේ අද (30) පෙරවරුවේ පැවති මාධ්‍ය හමුවක් අමතමිණි. එම මාධ්‍ය හමුව සඳහා ජාතික ජන බලවේගයේ කොළඹ දිස්ත්‍රික් අපේක්‍ෂක, සමාජවාදී තරුණ සංගමයේ ජාතික සංවිධායක එරංග ගුණසේකර මහතා, ජාතික ජන බලවේගයේ කොළඹ දිස්ත්‍රික් අපේක්‍ෂක රොෂාන් නානායක්කාර මහතා, ජාතික ජන බලවේගයේ කළුතර දිස්ත්‍රික් අපේක්‍ෂිකා උෂණී උමංගා මහත්මියද එක්වී සිටියහ. එහිදී මාධ්‍ය හමුව ඇමතූ ජාතික ජන බලවේගයේ ගම්පහ දිස්ත්‍රික් කණ්ඩායම් නායක විජිත හේරත් මහතා, “ඕනෑම රටක නිර්මාණශීලී නැවුම් ගාමක බලවේගය වන්නේ ඒ රටේ තරුණ පරම්පරාවයි. අපේ රටේ පාලකයෝ දිගින් දිගටම කළේ තරුණයන් රවටන එකයි. තරුණ අසහනය එන්න එන්නම වැඩි කරන එකයි. පහුගිය ජනාධිපතිවරණයෙන් පස්සේ අපි දැක්කා, ලංකාවේ තරුණ තරුණියෝ එක පෙළට ඉඳගෙන රට පුරා තාප්පවල චිත්‍ර අඳිනවා. ඒ හැම චිත්‍රයකින්ම මතු කරපු පොදු කාරණයක් තියෙනවා. ඒ කියන්නේ තරුණ තරුණියන්ට සතුටින්, තෘප්තියෙන් ජීවත් වෙන්න පුළුවන් රටක් තමයි ඔවුන්ගේ ප්‍රාර්ථනය වූයේ. එම චිත්‍ර හරහා ඔවුන් අලුත් රටක සිහින මැව්වා. තාරුණ්‍යය බබලවන රටක් හැදෙයි කියලා ඔවුන් හිතුවා. නමුත් අද ඒ සියලු සිහින ඔවුන් දෙපා මුලම බිඳ වැටිලා. මේ අවධිය වනවිට රටේ තාරුණ්‍යය දේශපාලනයෙන්, සමාජයෙන්, ආර්ථිකයෙන් විතැන් කරමින් ඉන්නවා. රටේ නිෂ්පාදන ක්‍රියාවලියක් නොතිබෙනවා මෙන්ම තිබෙන එක තුළවත් තාරුණ්‍යයට අවස්ථා නැහැ. අපි මතක තබාගත යුතු කාරණයක් නම් මීට දශක කිහිපයකට පෙර මේ රටේ දේශපාලනයේදී සක්‍රියම වුණේ තරුණ කොටස් කියන එක. අද ලක්‍ෂ 35ක් රටේ තරුණ තරුණියන්ට රැකියා නැහැ. ගෝඨාභයලා ජනාධිපතිවරණ වේදිකාවේදී කිව්වා විවාහ වුණාම අලුත් ගෙයක් දෙනවා කියලා. මහින්ද මහත්තයා කිව්වා අලුතෙන් බඳින්න යන ජෝඩුවකට ලක්‍ෂ දෙක හමාරක් දෙනවා කියලා. ඒ නිසා කසාද බඳින තරුණ තරුණියන්ට ඡන්දෙන් පස්සේ කසාද බඳින්න කිව්වා. ඒ වගේම රනිල්ලා කිව්වා, කසාද බඳින හැම යුවලකටම කාර් එකක් පහසු මිලට ලැබෙන්න සලස්වනවා කියලා. ස්මාට් ෆෝන් දෙනවා කිව්වා. මේ දෙගොල්ලොම එකතු වෙලා රටේ තාරුණ්‍යය විහිළුවටත් හෑල්ලුවටත් ලක් කළා. පසුගිය ජනාධිපතිවරණයේදී සජිත් ප්‍රේමදාස මොනවද කිව්වේ? තරුණ තරුණියන් පෝලිම් ගස්වලා උස නම් සිකියුරිටි ජොබ් එක දෙනවා කිව්වා. මිටි නම් කම්කරු රැකියා දෙනවා කිව්වා. ඒ විධිහට තමයි ඔවුන් ප්‍රසිද්ධියේම මේ රටේ තරුණ පරපුරට අවමන් කළේ. නවීන සමාජයේ කොටස්කරුවන් වෙන්න තරුණයන්ට අවශ්‍යයි. අපි තරුණයන්ගෙන් ඉල්ලා සිටින්නේ ගතානුගතික පොරොන්දු දේශපාලනයේ ගොදුරු බවට පත්වෙන්න එපා කියලා; අලුත් දේශපාලන සංස්කෘතියක් ගොඩනැගීම සඳහා අලුත් දේශපාලන ගමනක් යන්න අපිත් එක්ක අත්වැල් බැඳගන්න කියලා. කොළ, නිල් පාලකයෝ දෙගොල්ලම එකතු වෙලා කළේ මේ රටේ තරුණ තරුණියන් විනාශ මුඛයට ඇදගෙන යන එකයි. ඒ හැර රට ගොඩනගා තාරුණ්‍යයට නිසි අවස්ථා නිර්මාණය කරන සැලැස්මක් ඔවුන් සතුව නැහැ. අද එවැනි සැලැස්මක් රටට ඉදිරිපත් කරලා තියෙන්නේ ජාතික ජන බලවේගය පමණයි එනිසා අපි රටේ තරුණ තරුණියන්ට කියනවා, ඔබ ඔය විඳවන ජීවිතයෙන් මිදී ජීවිතය සතුටින් විඳීමට නම් ජාතික ජන බලවේගය සමග එකතු වෙන්න කියලා; වැඩි තරුණ මන්ත්‍රීවරු පිරිසක් පාර්ලිමේන්තුවට යවන්න කටයුතු කරන්න කියලා.” මනුෂ්‍යත්වයට ආදරය කරන තාරුණ්‍යයක් අපි ගොඩනගනවා… ඒ වගේම මිත්‍යාව වෙනුවට විද්‍යාව දෙසට අපි තරුණයන් කැඳවනවා…ජාතික ජන බලවේගයේ කොළඹ දිස්ත්‍රික් අපේක්‍ෂක, සමාජවාදී තරුණ සංගමයේ ජාතික සංවිධායක එරංග ගුණසේකර “මේ මැතිවරණයේදී රටේ තරුණ තරුණියන්ගෙන් අපි ඉල්ලා සිටින්නේ ස්මාට් තීරණයක් ගන්නා ලෙසයි. තාරුණ්‍යය නිතරම අලුත් වෙන්න කැමතියි. ඔවුන් නව පන්නයේ දේවල් හොයන්න උනන්දුයි. ලෝකයේ ඉදිරියට ගිය රටවල් එසේ වූයේ විශේෂයෙන්ම තාරුණ්‍යයේ දායකත්වය නිසයි. අද අපේ රටේ සමාජ ක්‍රියාවලියෙන් තාරුණ්‍යය ඉවත් කරලා. සමාජ සංස්කෘතික, රැකී රක්‍ෂා, ආදරය, මේ හැම ක්‍ෂේත්‍රයකම ඇරියස් එකක් තරුණ තරුණියන්ට තියෙනවා. ඒක තමයි මේ රටේ තරුණයන්ව මුලා කරන දේශපාලකයන් පාවිච්චියට අරගෙන තියෙන්නෙ. දේශපාලනයේදී තරුණයන්ට අවස්ථා දෙනවා වෙනුවට මේ පාලකයෝ කරන්නේ තමන්ගේ දරුවන් රජ කරවන්න, ඔවුන්ට ඔටුනු පළඳවන්න පාර කපා ගන්න එකයි. අද මේ කොළ, නිල් පක්‍ෂ දෙකේ අපේක්‍ෂක ලැයිස්තුවල ඉන්නේ තරුණයෝ වෙනුවට පල් හොරු. තරුණයන්ගේ අතපය බැඳලා පැත්තකට කරලා. ඊයේ පෙරේදා දවසක බැසිල් රාජපක්‍ෂ ප්‍රසිද්ධ රැස්වීමක කියනව අපි පොදුජන එක්සත් පෙරමුණේ මාධ්‍ය ප්‍රකාශකකම සංජීව එදිරිමාන්න කියන තරුණයට දුන්නය, හැබැයි ඔහුට කිසිදු මාධ්‍යයකට ප්‍රකාශයක් දෙන්න එපා කියල අපි නීතියක් දැම්මය කියලා. මේ මොකක්ද මේ කරන්නේ? තමන්ට උදව් කරන තරුණයන්ගේ අතපය බැඳලා ඔවුන් නාමමාත්‍රික තනතුරුවලට දමලා ඔවුන්ට අපහාස කරන එක. ජාතික ජන බලවේගයේ තාරුණ්‍යය හැටියට අපිට දැන් හොඳ අවස්ථාවක් ලැබිල තියෙනවා කියල අපි මේ රටේ තරුණ තරුණියන්ට ප්‍රකාශ කර සිටිනවා. මේ රටේ තරුණ තරුණියන්ට අවස්ථා විවර කරන එක ජාතික ජන බලවේගයේ වැඩපිළිවෙළේ ප්‍රධාන කාර්යයක් සහ වගකීමක්. කාන්තාව රවටලා වේදිකා සැරසිල්ලක් හැටියට පාවිච්චි කරන දේශපාලනය වෙනුවට කාන්තාවට නිසි තැන දෙන දේශපාලනය තමයි අපි කරමින් ඉන්නේ. ජාතිවාදය වෙනුවට ජාතික සමගිය වෙනුවෙන් වැඩ කරන තරුණ පිරිස් තමයි අපි සමග ඉන්නේ. මේ මැතිවරණයේ ජයග්‍රහණය කළ ගමන් මේ රටේ තරුණ තරුණියන් එක්ලක්‍ෂ පනස් දාහකට වහාම රැකියා දෙනවා කියලා ජනාධිපතිවරයා පසුගිය 28වැනිදා පැවති රැස්වීමකදී කියලා තිබුණා. මොහුම තමයි ජනාධිපතිවරණයට පෙර කිව්වේ උපාධිධාරීන් 40,000කට තමන් දිනූ ගමන් රැකියා දෙනවා කියලා. ජනවාරි මාසfදී දෙනවා කියල තමයි කිව්වේ. ඊට පස්සේ මාර්තු මාසෙදී උපාධිධාරීන් 45,000කට ඉල්ලුම්පත්‍ර දුන්නා. දීලා, දැන් ඔවුන්ව රාජපක්‍ෂලගේ කැන්වසින්වල යොදවල ඡන්දෙන් පස්සේ රැකියා දෙනවා කියලා ඔවුන්ව මුලා කරලා තියෙනවා. මේ ගැන සමාජවාදී තරුණ සංගමය හැටියට අපි ප්‍රශ්න කළා. ඉන් පස්සේ බන්දුල ගුණවර්ධන කිව්වා උපාධිධාරීන්ට රැකියා දෙනතුරු රු. 20,000ක් දෙනවා කියලා. මැතිවරණ සමයක් තුළ රැකියා ලබාදීම මැතිවරණ නීතිරීති උල්ලංඝණය කිරීමක්. එහෙම රජයේ රැකියා ලබාදෙන්න බැහැ. ඒ බව දැන දැනම ජනාධිපතිවරයා මේ රටේ තරුණ තරුණියන්ව මහ දවාලේ රැවැට්ටුවා. දැන් රැකියාත් නැහැ, බන්දුල කියපු 20,000ත් නැහැ.අපි උත්සාහ දරන්නේ බොරුවට රැවටෙන තාරුණ්‍යයක් වෙනුවට මනුෂ්‍යත්වයට ආදරය කරන තාරුණ්‍යයක් ගොඩනගන්න. මිත්‍යාව වෙනුවට විද්‍යාව දෙසට තල්ලු වෙන තාරුණ්‍යයක් ගොඩනගන්නයි. මේ මැතිවරණයේදී මේ යල් පිනූ මහලු පාර්ලිමේන්තුව තරුණ කළ යුතුයි. ඒ සඳහා ජාතික ජන බලවේගය දිනවීමට රටේ තරුණ තරුණියන් තීරණය කළ යුතුය බව අපි කියනවා.” නව ලොව නව ශ්‍රම වෙළඳපොළ ජයගත හැකි සැලැස්මක් ජාතික ජන බලවේගය සතුයි.ජාතික ජන බලවේගයේ කොළඹ දිස්ත්‍රික් අපේක්‍ෂක රොෂාන් නානායක්කාර “අපේ අනාගතය රටේ තරුණයන් හා දරුවන්. මේ කිසිම ආණ්ඩුවකට ඔවුන්ගේ ජීවිත සුරක්‍ෂිතතාවය පිළිබඳව ජාතික සැලසුමක් නැහැ. තරුණයන්ට රැකියා අවස්ථා අහිමි කරලා. දරුවන්ට අධ්‍යාපන අවස්ථා අහුරලා. රටේ අනාගතය අවිනිශ්චිතයි. කිසිදු සැලසුමක් නැතිව රට ඉබාගාතේ යනවා. අද ජාතික ජන බලවේගය පමණයි මේ රට නිසි මගට ගෙන ගොඩනැගීම සඳහා දියුණු සැලැස්මක් ඉදිරිපත් කරලා තියෙන්නේ. අනාගතයේ තාරුණ්‍යය හා දරුවන් ගොඩනගන පෙර දැක්ම ජාතික ජන බලවේගය සතුයි. සාම්ප්‍රදායික දේශපාලන පක්‍ෂ අසමත් බව දැන් ඔප්පු වී හමාරයි. රටේ සමාජ, ආර්ථික ක්‍රියාවලියත්, තාරුණ්‍යයත් අතර විශාල පරතරයක් නිර්මාණය වෙලා තිබෙනවා. මෙය රටේ දෙමව්පියන් වහාම අවධානයට ගත යුතුයි. මෙය මෙසේ වූයේ මේ රටේ ක්‍රියාත්මක මේ සම්ප්‍රදායික කොළ නිල් දේශපාලනය නිසා බව ඔවුන් තේරුම් ගත යුතුයි. හොඳ අනාගතයකට අවශ්‍ය හොඳ සැලසුමක් ජාතික ජන බලවේගය සතුව තිබෙනවා. අපේ සම්ප්‍රදායික අධ්‍යාපන ක්‍රමය නව ලොව නව ශ්‍රම වෙළඳපොළ ජයගත හැකි තරුණයින් ගොඩනගන්නේ නැහැ. එවැනි සැලැස්මකට රට මෙහෙයවන්නේ නැතිව මේ රටේ තාරුණ්‍යයට යුක්තිය ඉෂ්ට කළ නොහැකියි. එවැනි සැලැස්මක් ජාතික ජන බලවේගය සතුයි. මෙවර මැතිවරණයේදී තාරුණ්‍යයේ අවශ්‍යතාවය වෙනුවෙන් සටන් කරන තරුණ පිරිසක් ජාතික ජන බලවේගයෙන් පාර්ලිමේන්තුවට යවන්න කියලා අපි ඉල්ලා සිටිනවා.” මාධ්‍යවේදීන් නැගූ ප්‍රශ්නවලට පිළිතුරු දෙමින්… “විවිධ කාලවලදී විවිධ නම් දාලා තරුණ සංවිධාන හදනවා. විශේෂයෙන් මැතිවරණ කාලවලදී. තාරුණයයට හෙටක් කියන්නෙත් එහෙම එකක්. එතැන නිර්මාණය වෙන්නේ රාජපක්‍ෂ පුතාලට හෙටක් මිසක් මේ රටේ තරුණයින්ට හෙටක් නෙවෙයි. ඔය බොරු වැඩ සඳහා රජයේ මුදල් මිලියන ගණනක් නාස්ති කළා. ඒ වෙනුවෙන් සමහරුන්ට නඩුත් වැටුණා. එවායින් ඔවුන් වැරදිකරුවනුත් වුණා. මේ බොරු ව්‍යාපෘතිවලට වැය කරන්නේ රටේ ජනතාවගේ බදු මුදල්. ඡන්දයක් ලං වෙනකෙට විවිධ කුමන්ත්‍රණ කතා කලඑළි බහිනවා. අර නාමල් කුමාරලාගේ වගේ ප්‍රබන්ධ කතා දැනුත් කරළිගත කරමින් ඉන්නවා. එක්තරා හිමි නමක් දැන් ජාත්‍යන්තර කුමන්ත්‍රණයක් ගැන කියනවා ලක්‍ෂ්මන් යාපා අබේවර්ධන කියනවා, බැසිල්ව නසන්න සැලසුමක් තියෙනවා කියලා. ඒක එක පැත්තකින් ඡන්ද ගුණ්ඩුවක්. අනෙක් පැත්තෙන් බැසිල්ගේ ආරක්‍ෂාව තර කරන්න ගහපු දහංගැටයක්. දැන් නාමල් කුමාරලාගේ නාඩගම ගැන කතා නැහැ. ඒක අහෝසි වෙලා. සමහර ගායකයිනුත් හවුල් වෙලා ජාතික ජන බලවේගයට එරෙහිව විවිධ පහත් වර්ගයේ කුමන්ත්‍රණකාරී වැඩ කරන්න යනවා කියලා අපිට තොරතුරු ලැබිලා තිබෙනවා. අපි මේ රටේ තරුණ තරුණියන්ගෙන් ඉල්ලා සිටින්නේ මේ ගැන අවධානයෙන් ඉන්න, ඒ වගේම මේ ප්‍රෝඩාකාරී දේශපාලනයේ තව දුරටත් ගොදුරක් වෙන්න එපා කියලා.”", "URL": "https://lankatruth.com/si/?p=95292", "Category": "පුවත්", "Parent URL": null}