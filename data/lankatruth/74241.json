{"Source": "Lankatruth", "Timestamp": "May 20, 2019", "Headline": "අනියත බිය එපා – පාසල්වල ආරක්ෂාව උපරිමයෙන් තහවුරුයි", "News Content": "පාසල්වල ආරක්ෂාව උපරීම අයුරින් තහවුරු කර ඇති බැවින් අනියත බියකින් තොරව හෙට (21) සිට දරුවන් පාසැල් වෙත යැවීමට කටයුතු කරන ලෙස යුද හමුදාපති ලුතිතන් ජෙනරාල් මහේෂ් සේනානායක මහතා අද (20) පෙරවරුවේ මාධ්‍ය නිවේදනයක් නිකුත් කරසින් දෙමව්පියන්ගෙන් ඉල්ලීමක් කරයි. පසුගිය පාස්කු ඉරු දින ලංකාවේ එල්ල වු ත්‍රස්ථප්‍රහාරයත් සමඟ ඇති වු බිය හේතුවෙන් ජන ජීවිතය අඩාල වු බවත් යුද හමුදාපතිවරයා සඳහන් කරයි. ත්‍රස්ථවාදීන් ඉලක්ක කර ගත් ආරක්ෂක අංශ මෙහෙයුම් සහ රට තුළ යොදා ඇති ආරක්ෂක වැඩපිළිවෙල හේතුවෙන් රජයේ හා පෞද්ගලික අංශයේ සේවයට පැමිණීම හා අනෙක් කටයුතු වර්තමානය වනවිට සතුටුදායක ලෙස වර්ධනය වී ඇති බව ද යුද හමුදාපතිවරයා සඳහන් කරයි. මේ වසරේ දෙවැනි වාරය සඳහා පාසල් යළි විවෘත කළ මොහොතේ පාසල්වල ආරක්ෂාව සඳහා, විශේෂ වැඩපිළිවෙලක් සකස් කර තිබුණද බොහෝ දෙමව්පියන් පැතිර ගිය කටකතා හා අසත්‍ය පුවත් හේතුවෙන් දූ දරුවන් පාසල් වෙත එවීමට මැලි වු බව ද යුද හමුදාපතිවරයා පෙන්වා දෙයි. කෙසේ වෙතත් මේ මොහොතේ දී සියලු පාසල් වෙත ආරක්ෂාව සැපයීම ශ්‍රී ලංකා පොලීසියේ හා ත්‍රිවිධ හමුදාවේ ප්‍රමුඛතම සේවාවක් ලෙස සලකා සියලු ආරක්ෂක පියවර ගෙන ඇති බැවින් අනියත බියකින් තොරව, දරුවන් හෙට දින සිට පාසල් වෙත යවන ලෙස ද හමුදාපතිවරයා සියලු දෙමාපියන්ගෙන් ඉල්ලා සිටියි. රට රකින ජාතිය ලෙස යුද හමුදාව සෑම මොහොතකම සියලු දෙනා රැකීමට කැපවී සිටින බවත්, විශේෂයෙන් ළමා පරපුර ආරක්ෂා කිරීම ප්‍රමුඛත්වයක් ලෙස සලකා ආරක්ෂාව සපයා ඇති බැවින් සියලු දරුවන් පාසල් වෙත යොමු කරන ලෙස ද හමුදාපතිවරයා දෙමාපියන්ගෙන් වැඩිදුරටත් ඉල්ලා සිටියි.", "URL": "https://lankatruth.com/si/?p=74241", "Category": "පුවත්", "Parent URL": null}