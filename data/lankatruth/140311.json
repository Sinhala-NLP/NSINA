{"Source": "Lankatruth", "Timestamp": "October 9, 2022", "Headline": "මහින්ද දිනේෂ් ඇතුලු පොහොට්ටුවේ ලොක්කන්ගේ පොලු තැබීම් රැසක් හෙළිවේ", "News Content": "වප් පුර පසලොස්වල පොහෝ දින සහ නබි නායක උපන් දිනය සිදු වූ අද (09) දින රට පුරා ආගමික ස්ථාන අඳුරේ තබා ආණ්ඩුවට විරෝධය පළකරන අතර ජල සහ විදුලි බිල්පත් නොගෙවා රුපියල් මිලියන ගණනින් පොලු තැබූ මහින්ද රාජපක්ෂ, දිනේෂ් ගුණවර්ධන ඇතුළු දේශපාලන ලොක්කන් රැසක් පිළිබඳව තොරතුරු අනාවරණය වී ඇත. විදුලි බිල්පත් අසීමිත ලෙස වැඩි කිරීම සම්බන්ධයෙන් එල්ලවී තිබෙන මහජන විරෝධයට සියලුම ආගමික නායකයින් ද එක්වීමෙන් අද දින සියලුම පූජනීය ස්ථාන අඳුරේ තැබීමේ විරෝධතාවයක් ප්‍රකාශයට පත්කර තිබේ. ආගමික නායකයින් සහ ජනතාව මෙසේ විරෝධය පළකරන අතර විදුලිය මෙන්ම ජල බිල්පත් නොගෙවා පොලු තැබූ පොහොට්ටු පක්ෂයේ ලොක්කන් මෙන්ම, සජිත් පිලේ ලොක්කන් පිළිබඳව සාක්ෂි සහිතව තොරතුරු හෙළිවී තිබේ. මේ පිළිබඳව පාර්ලිමේන්තුවේදී ද එකිනෙකාට එරෙහිව කරුණු ඉදිරිපත් කර තිබුණ ද හිඟ බිල්පත් සහ දඩ මුදල් අයකර ගැනීමට මෙතෙක් ක්‍රියාකර නැති බව අනාවරණය වේ.  මේ පිළිබඳව සෞඛ්‍ය ඇමති කෙහෙලිය රඹුක්වැල්ල, අගමැති දිනේෂ් ගුණවර්ධන, ඇමති හරීන් ප්‍රනාන්දු, ශෙහාන් සේමසිංහ යන ආණ්ඩුවේ ප්‍රබලයින්ගේ නම් මූලිකව සඳහන්වී තිබේ.  ඊට අමතරව දයාසිරි ජයසේකර, වාසුදේව නානයක්කාර, මනූෂ නානයක්කාර ප්‍රමුඛ පිරිසක් ද ජල විදුලි බිල්පත් නොගෙවා පොලු තැබූපිරිස අතර වෙති.", "URL": "https://lankatruth.com/si/?p=140311", "Category": "පුවත්", "Parent URL": null}