{"Source": "Lankatruth", "Timestamp": "April 20, 2017", "Headline": "උතුරු මැද ප්‍රධාන ඇමති ශ්‍රේෂ්ඨාධිකරණයට කැඳවයි", "News Content": "උතුරු මැද මහ ඇමති පේෂල ජයරත්න මහතා ඇතුළු පිරිසකට මැයි මස 24වනදා ‍ශ්‍රේෂ්ඨාධිකරණය හමුවේ පෙනී සිටින ලෙස දන්වමින් ශ්‍රේෂ්ඨාධිකරණය විසින් නියෝගයක් නිකුත් කර තිබේ. උතුරු මැද පළාත් මාර්ග සංවර්ධන අධිකාරියේ සාමාන්‍යාධිකාරි තනතුරේ රාජකාරි ආවරණය කිරිම සදහා සුදුසුකම් නොමැති නිළධාරියෙකු දේශපාලන හිතවත්කම් මත පත් කිරීම සම්බන්ධයෙන් උතුරු මැද ප‍්‍රධාන ඇමතිවරයා ඇතුළු පිරිසක් වගඋත්තර කරුවන් කරමින්, උතුරු මැද පළාත් මාර්ග සංවර්ධන අධිකාරියේ ප‍්‍රධාන ඉංජිනේරුවරයෙකු ගොනු කළ මූලික අයිතිවාසිකම් පෙත්සමක් සලකා බැලූ අවස්ථාවේ මෙම නියොගය නිකුත් කර ඇත. පෙත්සම්කාර ප‍්‍රධාන ඉංජිනේරු ලක්ෂ්මන් චන්ද්‍රසිරි මහතා ස්වකීය පෙත්සම මගින් ශ්‍රේෂ්ඨාධිකරණයට ප‍්‍රකාශ කර ඇත්තේ උතුරු මැද පළාත් මාර්ග සංවර්ධන අධිකාරියේ සාමාන්‍යාධිකාරි තනතුර හෝ වැඩ බලන සාමාන්‍යාධිකාරි තනතුර දැරීමට වඩාත්ම සුදුසුකම් ඇත්තේ ප‍්‍රධාන ඉංජිනේරුවරයෙකු වන තමන්ට පමණක් බවය. උතුරු මැද පලාත් ප‍්‍රධාන ඇමති පේෂල ජයරත්න, උතුරු මැද පළාත් මාර්ග සංවර්ධන අධිකාරියේ සභාපති නීතිඥ විජිත කුමාරසිරි, එහි ප‍්‍රධාන ඉංජිනේරු සී.කේ. ගුනවර්ධන යන මහත්වරු ඇතුළු පිරිසක් එහි වගඋත්තරකරුවෝ වෙති.", "URL": "https://lankatruth.com/si/?p=33000", "Category": "පුවත්", "Parent URL": null}