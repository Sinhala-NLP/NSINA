{"Source": "Lankatruth", "Timestamp": "February 13, 2020", "Headline": "රනිල් + මෛත්‍රී ආණ්ඩුව රුපියල් කෝටි 287කට ගෙනා වාහන 78  පිළිබඳව ජවිපෙ මන්ත්‍රී CIDයට පැමිණිලි කරයි", "News Content": "රුපියල් කෝටි 287ක් වැය කර පසුගිය ආණ්ඩුව සමයේ ඇමතිවරු සඳහා ගෙන්වන ලද වාහන 78 සම්බන්ධයෙන් පරීක්ෂණයක් කරන එම වාහනවලට මේ වනවිට සිදුව ඇත්තේ කුමක්ද එම වාහන ඇත්තේ කා සතුවද යන්න අනාවරණය කරන්නැයි ජනතා විමුක්ති පෙරමුණේ කළුතර දිස්ත්‍රික් පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා අද (13) අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර තිබේ. මෙම අවස්ථාවට නීතිඥ සුනිල් වටගල මහතාද එක්ව සිටි අතර පැමිණිල්ල ඉදිරිපත් කිරිමෙන් අනතුරුව මාධ්‍ය වෙත අදහස් දැක් වූ පාර්ලිමේන්තු මන්ත්‍රී වෛද්‍ය නලින්ද ජයතිස්ස මහතා මෙසේ පැවසීය. “පසුගිය ආණ්ඩු කාලයේ ඇමතිවරු මිලදී ගත් වාහන සම්බන්ධයෙන් පරීක්ෂණයක් කරන්න කියලා අපි අද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළා. මේ වාහන සම්බන්ධයෙන් 2017 මැයි මාසයේදී එවකට අගමැති රනිල් වික්‍රමසිංහ මහතාගෙන් මම පාර්ලිමේන්තුවේදී ප්‍රශ්න කළා. ඒ වාහන සම්බන්ධයෙන් වාර්තාවක් පාර්ලිමේන්තුවට ඉදිරිපත් කරන ලෙස ඉල්ලුවා. ඒත් වාර 5ක් සති දෙක ගානෙත් තවත් වාරයක් මාසයක් ලෙසත් කල් ගනිමින් උත්තර දීම මග හැරියා. අන්තිමට 2019 අගෝස්තු මාසයේදී මාස 6ක් කල් ගත්තා. එහෙමයි ඔහු මේක මගහැරියේ. ආණ්ඩුව මාරු වුණාට පස්සේ වත්මන් අගමැති මහින්ද රාජපක්ෂ මහතා ඒ ප්‍රශ්නයට උත්තර දුන්නා. ඒ වාර්තාව අනුව වාහන 78ක් රුපියල් ලක්ෂ 28,700කට මිලදී ගෙන තිබෙනවා. දැන් තිබෙන ලොකුම ප්‍රශ්නය තමයි මේ වාහන තිබෙන්නේ කොහෙද කියන එක. සමහරු අපි ගත්තේ නැහැයිලු. සමහරු කියනවා මම දන්නේ නැහැ කියලා. දැන් මේ වාහන තියෙන්නේ කොහෙද? කවුද භාවිතා කරන්නේ කියලා පරීක්ෂණයක් කරන ලෙස අපි අපරාධ පරීක්ෂණ දෙපාර්තමේන්තුවෙන් ඉල්ලා සිටිනවා.", "URL": "https://lankatruth.com/si/?p=89744", "Category": "පුවත්", "Parent URL": null}