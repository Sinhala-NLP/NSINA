{"Source": "Lankatruth", "Timestamp": "June 30, 2019", "Headline": "කොළඹ – කොළොන්නාව ඉන්ධන ප්‍රවාහන ගැටලුවට  විසඳුම් නැතිනම් විදුලිබල මණ්ඩලයට ඉන්ධන නැතිවෙයි", "News Content": "කොළඹ සිට කොළොන්නාව තෙල් ගබඩා පර්යන්තය දක්වා ඉන්ධන ප්‍රවාහනය කරන නළ මාර්ගය මේ වන විට ඇත්තේ අබලන් තත්වයේ බවත් එයට පිළියම් ලෙස නව නළ මාර්ගයක් ඉදිකිරීමේදී මෝදර, මහවත්ත ප්‍රදේශයේ ඇතිවූ ගැටලුවලට විදුලිබල අමාත්‍ය රවී කරුණානායක මහතා වගකිව යුතු බවත් ඛනිජ තෙල් වෘත්තීය සමිති චෝදනා කරයි. කොළඹ සිට කොළොන්නාව තෙල් ගබඩා පර්යන්තය වෙත දැනට තෙල් ප්‍රවාහනය කරන නල මාර්ග පද්ධතිය දැඩිලෙස අබලන්ව පවතින බැවින් සහ ඒවායේ ධාරිතාව අඩු බැවින් ඉන්ධන ප්‍රවාහනය කිරීමේදී දින 6ක් පමණ ගතවන බවත් එමගින් මෙරටට ඉන්ධන ප්‍රවාහනය කරන නැව් සඳහා අතිරේක ප්‍රමාද ගාස්තුවක් ද ගෙවීමට සිදුව ඇති බවත් වෘත්තීය සමිති පෙන්වා දෙයි. දැනට ඉන්ධන ප්‍රවාහනය කරන නළ පද්ධතිය මීට වසර 80කට ඉහතදී ඉදිකළ අගල් 10 නල මාර්ගයක් වන අතර ඒ වෙනුවට අගල් 12 නළ මාර්ග පද්ධතියක් එලීමේ කටයුතු ආරම්භ කර තිබේ. එම නළ මාර්ග පද්ධතිය මෝදර මහවත්ත හරහා ඉදි කිරීමේදී ප්‍රදේශවාසීන් ඇතිකරන බාධා හේතුවෙන් තව දුරටත් එම කටයුතු ප්‍රමාදව පවතින බවය. මෙම ගැටළුව සඳහා විසඳුම් ලබාදීමට අමාත්‍ය රවී කරුණානායක මහතා ක්‍රියා කළයුතු බවත් කඩිනමින් මෙම මුදල් නාස්තිය නැවැත්විය යුතු බවත් ඛනිජ තෙල් වෘත්තීය සමිති අවධාරණය කරයි. ඔවුන් වැඩිදුරටත් පවසා සිටියේ මේ සඳහා පියවර නොගන්නේ නම් ඇමතිවරයා වගකීම දරන විදුලිබල මණ්ඩලයට එළඹෙන සඳුදා දින සිට ඉන්ධන සැපයීම නවතන බවය. ලංකා ඛනිජ තෙල් සංස්ථාවට අයත් ලංකා පොදු සේවක සංගමය, ජාතික සේවක සංගමය, ඛනිජ තෙල් කර්මාන්ත සේවක සංගමය, විධායක නිලධාරීන්ගේ සංගමය, නිදහස් සේවක සංගමය යන වෘත්තීය සමිති එකමුතුවක් විසින් ඊයේ(29) පැවති පුවත්පත් සාකච්ඡාවක දී මේ බව සඳහන් කළේය.", "URL": "https://lankatruth.com/si/?p=76671", "Category": "පුවත්", "Parent URL": null}