{"Source": "Lankatruth", "Timestamp": "December 29, 2017", "Headline": "අවුරුදු 70ක තට්ටුමාරු ක්‍රමය නවත්වලා අලුතින් හිතලා රට ගොඩනගන කණ්ඩායමකට බලය දෙන්න ඕනෑ", "News Content": "වංචාව, දූෂණය පිටුදැකීමට කැපවුණු කණ්ඩායමකට රටේ අනාගතය භාර දීමේ මුල් පියවර මේ මැතිවරණයෙන් තැබිය යුතු බවත් අවුරුදු හැත්තෑවක් තිස්සේ රට පාලනය කළ තට්ටුමාරු ක්‍රමය නවත්වලා අලුතින් හිතලා රට ගොඩනගන අලුත් නිර්මාණශීලී කණ්ඩායමකට බලය ලබාදිය යුතු බවත් අධිනීතීඥ ශ්‍රීනාත් පෙරේරා මහතා සඳහන් කරයි. එළඹෙන පෙබරවාරි 10වනදා පැවැත්වීමට නියමිත පළාත් පාලන මැතිවරණය රටේ දේශපාලනය නව මගකට යොමු කිරීම වෙනුවෙන් යොදාගත යුත්තේ කෙසේද යන්න සම්බන්ධයෙන් ලංකා ඉරිදා පුවත්පත සමග සම්මුඛ සාකච්ඡාවකට එක්වෙමින් අධිනීතීඥ ශ්‍රීනාත් පෙරේරා මහතා මේබව සඳහන් කර තිබූ අතර එහිදී ඒ මහතා දැක්වූ සම්පූර්ණ අදහදස් පහතින් පල වේ. “මාගේ මත දැක්වීම කරන්නේ එක්සත් ජාතික පක්ෂය සම්බන්ධයෙන් යම් විවේචනයක් පදනම් කරගෙන විතරයි. මේ පක්ෂයේ ආණ්ඩු බලය දැරූ මුල්ම නායක ඩී.එස්. සේනානායක මැතිතුමාගේ කාලයේ ගොවි ජනපද ආරම්භ කර රටට විශාල වැඩ කොටසක් කරන්න සමත් වුණා. අදටත් ඒවායේ ප්‍රථිපල අපට ලැබෙමින් තිබෙනවා. එතුමන් කළ විශාල සේවාව අදටත් අපි අගය කරන්නේ ඒ නිසයි. ඩඩ්ලි සේනානායක මැතිතුමා ඒ තරම් කාර්යක්ෂම කෙනෙක් නොවුණත් අවංක කෙනෙක් විදිහට අපේ හදවත්නල රැඳිලා ඉන්නවා. නමුත් ඊට පසුව ජේ.ආර්. ජයවර්ධන යුගයේ යම් හොඳ දේවල් තිබුණත් ඔහුට වඩාත් වුවමනාව තිබුණේ සිරිමාවෝ ඩයස් බණ්ඩාරනායක පවුල දේශපාලනයෙන් අතුගාලා දැමීම. ඒ මිසක් තමන්ට ලැබුණු බලය සහ පරිණත භාවය වාගේම ජාත්‍යන්තර සම්බන්ධකම් පාවිච්චි කරලා රටේ ජනතාවට කළ හැකි උපරිම සේවය කළා කියන්න බැහැ. නමුත් යම් හෝ දෙයක් රටට නොකළා කියලා මං කියන්නෙත් නැහැ. එක්සත් ජාතික පක්ෂයේ පාලන සමය මම දකින්නේ පොදුවේ රට පරිහානියට ලක් කළ යුගයක් හැටියට. ඒ වාගේම 2005 ඉඳලා 2009 දක්වා මහින්ද රාජපක්ෂ මැතිතුමාගේ පාලන කාලය ගැන මම විවේචනය කරන්න යන්නේ නැහැ. මොකද? ලොකු යුද්ධයක් රටේ තිබුණා. නමුත් 2009 ඉඳලා 2014 දක්වා කාලය රටේ ආර්ථිකය විනාශ කරමින්, තමන්ගේ පවුලේ අයට ජනතාවගේ මුදල් කාබාසිනියා කරන්න ඉඩදී තිබුණා. රටේ යම් ප්‍රමාණයකට තිබුණු ස්වාධීන රාජ්‍ය සේවාව විනාශ කළා. අධිකරණ පද්ධිතිය විනාශ කළා. අවනීතිය රජ කර සුදු වෑන්වලින් මිනිසුන් පැහැරගෙන ගොස් බල්ලො වගේ මරලා දැමූ මිලේච්ඡ යුගයක් තිබුණේ. ඒ ක්‍රමය වෙනස් කිරීම සඳහා 2015 ජනාධිපතිවරණයේදී ජනතාවට අවස්ථාව ලැබුණා. එතන ඉඳලා එක්සත් ජාතික පක්ෂයේ රනිල් වික්‍රමසිංහගේ නායකත්වය යටතේ ක්‍රියා කරන ආකාරය ගැන කිසිසේත්ම එකඟ වෙන්න බැහැ. මට තේරෙන විදිහට වංචාව, දූෂණය හමුවේ එක්සත් ජාතික පක්ෂය ඊට විශාල වශයෙන් ඉඩදී තිබෙනවා. මහජනතාවගේ මුදල් කාබාසිනියා කිරීම වළක්වන්න කිසිම උත්සාහයක් ගත්තේ නැහැ. මම කල්පනා කරන ආකාරයට මහින්ද රාජපක්ෂ පාලන සමයේත් එක්සත් ජාතික පක්ෂයේ පාලන සමයේත් මේ වංචා, දූෂණවලින් කිසිම වෙනසක් දකින්නේ නැහැ. විටින් විට පාර්ලිමේන්තුවේදිත් ඉන් පිටතදීත් වංචනිකයන් ගැන හෙළි වී තිබෙනවා. ජනතාවගේ පැත්තෙන් හිතලා මේ රට ගලවා ගන්න ලොකු දෙයක් කළ යුතුව තිබෙනවා. එය කළ යුත්තේ ජනතාවයි. නමුත් කනගාටුදායක කාරණය වන්නේ ජනතාවට එ් ගැන කිසිම ඕනෑකමක් නොතිබීමයි. ජනතාව හැමදාම වාගේ වංචනික පාලකයන් ටිකක් පත් කරගෙන ඇති බව අපට පැහැදිලියි. වංචනික දේශපාලකයන්ට දිගින් දිගටම රැවටෙනවා. මං මේ ඡන්දදායකයන්ට ආයාචනා කරන්නේ අලුත් රටක් බිහි කරන්න මුලපුරමු කියලයි. රටක වංචාව, දූෂණය වෙනුවෙන් කැප වුණු පාලකයන් රටට සුභාදායී දෙයක් කරන්නේ නැහැ. එහෙනම් කළ යුතු වෙන්නේ වංචාව, දූෂණය පිටුදැකීමට කැපවුණු කණ්ඩායමකට රටේ අනාගතය භාර දීමේ මුල් පියවර මේ මැතිවරණයෙන් තැබීමයි. අවුරුදු හැත්තෑවක් තිස්සේ රට පාලනය කළ තට්ටුමාරු ක්‍රමය නවත්වලා අලුතින් හිතලා රට ගොඩනගන කණ්ඩායමකට බලය දෙන්න ඕනෑ. එහෙම දීලා ජයග්‍රහණය කළොත් රටට අනාගතයක් තියෙයි. නැත්නම් රට අඳුරින් අඳුරට ගිහින් විනාශවී යන බව ස්ථීරයි. මෙවර නාමයෝජනා දුන් අය අතරත් වංචණිකයන්, දූෂිතයන් ඉන්නා බව හෙළිවී තිබෙනවා. ඔවුන්ට දේශාපාලන බලය නොදීම ඡන්දදායකයන්ගේ වගකීමයි. මේ තට්ටුමාරු ක්‍රමය වෙනස් කර රටට අලුත් නිර්මාණශීලී කණ්ඩායමකට ජයග්‍රහණය කරන්න ශක්තිය, ධෛර්යය ලැබේවා! කියලා මම පිරිසිදු සිතින් බොහෝම අවංකව ප්‍රාර්ථනා කරනවා.”", "URL": "https://lankatruth.com/si/?p=45675", "Category": "පුවත්", "Parent URL": null}