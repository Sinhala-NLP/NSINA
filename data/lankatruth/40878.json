{"Source": "Lankatruth", "Timestamp": "September 14, 2017", "Headline": "අවම ප්‍රමිතිය පිරික්සීමේ අයිතිය ගැන වෛද්‍ය සභාව දැඩි තීරණයක", "News Content": "වෛද්‍ය විද්‍යාලයන්ගේ අවම ප්‍රමිතිය සොයා බැලීමේ අයිතිය ශ්‍රී ලංකා වෛද්‍ය සභාවෙන් කිසි විටෙකත් ඉවත් කිරීමට ඉඩ ලබා නොදීමට එම සභාවේ සාමාජිකයන් ඒකමතිකව තීරණය කළ බව එහි ‍ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කරයි. තවද වෛද්‍ය ආඥා පනත, වෛද්‍ය සභාවේ එකඟතාවන් මත මිස කිසි විටෙකත් වෙනස් කිරීමට ඉඩ ලබා නොදීමටත්, වෛද්‍ය හා දන්ත වෛද්‍ය විද්‍යාල අධීක්ෂණය කිරීමේ කටයුතු වෛද්‍ය සභාවට පමණක් අයිති විය යුතු බවත් එම තීරණයන්ට ඇතුළත් යැයි වෛද්‍ය ටෙරන්ස් මහතා පවසයි. මෙම තීරණයන් ජනාධිපතිවරයා විසින් පත්කළ පංච පුද්ගල කමිටුවට දැනුම් දුන් බවත් සිසුන් බඳවා ගැනීම වහාම නතර කිරීමට පංච පුද්ගල කමිටුව ගෙන තිබෙන තීරණයට සභාවේ ස්තුතිය පළ කිරීමටද සාමාජිකයන් කටයුතු කළ බවත් ඒ මහතා සඳහන් කරයි. සයිටම් ආයතනයේ හිමිකාරිත්වය සම්බන්ධයෙන් පංච පුද්ගල කමිටුව කර තිබෙන යෝජනාවන් සම්බන්ධයෙන් දීර්ඝ අධ්‍යයනයක් කළ යුතු බවත් එසේ නොකර තීරණයන් දැනුම් දීමට නොහැකි බවත් කමිටුවට දැනුම් දුන්නේ යැයිද වෛද්‍ය ටෙරන්ස් මහතා සඳහන් කරයි.", "URL": "https://lankatruth.com/si/?p=40878", "Category": "පුවත්", "Parent URL": null}