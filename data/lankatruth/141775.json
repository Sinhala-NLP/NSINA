{"Source": "Lankatruth", "Timestamp": "November 8, 2022", "Headline": "සීමා නිර්ණය දාලාතියෙද්දී ඡන්දයක් තිබීමේ ගැටලු මතුවෙනවා – මැතිවරණ කොමිසමේ සභාපති", "News Content": "පළාත් පාලන ආයතන සදහා වූ කොට්ටාස සීමා නීර්ණය කිරීමේ ජාතික කමිටුව පත් කර ඇත්තේ ඉදිරි මැතිවරණ සඳහාම බැවින් ඉදිරියේදී පළාත් පාලන ඡන්දයක් පැවැත්වීමේ ගැටලු මතුවන බව මැතිවරණ කොමිෂන් සභාවේ සභාපති නීතිඥ නිමල් පුංචිහේවා පවසයි. ඔහු මේ බව පවසා ඇත්තේ පළාත් පාලන ආයතන සදහාවූ කොට්ටාස සීමා නීර්ණය කිරීමේ ජාතික කමිටුව සහ පළාත් පාලන මැතිවරණය පැවැත්වීම සම්බන්ධයෙන් මාධ්‍ය විසින් සිදු කළ විමසීමකට පිළිතුරු දෙමිණි. ඒ සම්බන්ධයෙන් ඔහු වැඩිදුරටත් දක්වන අදහස්, “පළාත් පාලන ආයතනවල සීමා නිර්ණය පිළිබඳව අපි නීතිපතිවරයාගෙන් උපදෙස් ලබාගන්න වෙනවා. මොකද සීමා නිර්ණය දාලා තියෙන්නේ පළාත් පාලන ආයතනවල සභිකයින් ගණන අඩු කරන්න. කොට්ඨාසවල සීමාව නිර්ණය කරන්න. ඒක කරන්නේ මේ මැතිවරණය සඳහාමයි. ඒ වැඩේ කරගෙන යද්දී අපිට ඡන්දයක් තිබීමේ ගැටලු මතුවෙනවා. රජයේ අදහස යළි සීමා නිර්ණය කරලා සභික සංඛ්‍යාව අඩු කිරීම. මැතිවරණය තියන්න ඒක නීතිමය වශයෙන් ගැටලුවක්. ඒ නිසා එක එක්කෙනා මොනවගේ කතා කිව්වත් සීමා නිර්ණය ක්‍රියාත්මක කරද්දී පළාත් පාලන චන්දය පැවැත්වීමේ ගැටලුවක් තියෙනවා. අපිට තියෙන ප්‍රශ්නය තමයි හිටපු පළාත් පාලන සභිකයන් ගණන වැඩි කළේ මොන දේශපාලන අරමුණකින්ද කියන එක. ඇත්තටම ඒ කාරණය පැහැදිලි නැහැ. සභිකයෝ ගණන වැඩිවීම නිසා ගැටලු ඇතිවෙලා තියෙනවා. ඒ නිසා ඒකටත් විසඳුමක් අවශ්‍යයි. අපි කියන්නේ එකට විසඳුමක් දෙන්න කල් තිබුණා. පළාත් පාලන ආයතනවල කාලය අවසන් වෙලා ගියාට පස්සේ අපි ඡන්දයක් තියන්න ඕනේ. එහෙම අවස්ථාවක සීමා නිර්ණය කිරීම ගැටලු සහගතයි. අපිට ව්‍යවස්ථාවෙන් බලය තිබෙනවා පළාත් පාලන මැතිවරණය කැඳවන්න. හැබැයි දැන් ඒ සඳහා අලුත් බාධාවක් තියෙනවා. ඒ නිසයි අපි නීතිපති උපදෙස් ගන්නේ. අපිට පළාත් පාලන ඡන්දය තියන්න මාස දෙකක්වත් ඕනේ. ඒ කියන්නේ මාර්තුවේ ඡන්දය තියෙනවානම් දෙසැම්බර් මාසේදීවත් ඒක ප්‍රකාශයට පත් කරන්න ඕනේ. ජනතාවගේ බලාපොරොත්තුව ප්‍රාදේශීය සභා නෙමෙයි. ඊට වඩා ලොකු වෙනසක්. ඒ කියන්නේ මහ මැතිවරණයක් අවශ්‍ය යි කියන කාරණය.” කෙසේ වෙතත් පළාත් පාලන ආයතන සඳහා වූ කොට්ටාස සීමා නීර්ණය කිරීමේ ජාතික කමිටුවේ සභාපති, හිටපු මැතිවරණ කොමසාරිස් මහින්ද දේශප්‍රිය පවසන්නේ පළාත් පාලන ආයතන සඳහාවූ කොට්ටාස සීමා නීර්ණය කිරීමේ ජාතික කමිටුව නිසා කිසිදාකවත් පළාත් පාලන මැතිවරණය කල් දැමීමක් අවශ්‍ය නොවන බවය.", "URL": "https://lankatruth.com/si/?p=141775", "Category": "පුවත්", "Parent URL": null}