{"Source": "Lankatruth", "Timestamp": "August 9, 2023", "Headline": "යුනිසෙෆ් සමග පැමිණි ටෙන්ඩුල්කාර් අධ්‍යාපනය සහ ක්‍රීඩාව ගැන කිව්ව කතාව", "News Content": "යුනිසෙෆ් සංවිධානයේ වැඩසටහන් මාළාවක් වෙනුවෙන් පසුගිය 07 වෙනිදා මෙරටට පැමිණි යුනිසෙෆ් සංවිධානයේ දකුණු ආසියා කලාපීය කීර්තිනාම තානාපති ලොව ජනප්‍රිය මෙන්ම සුපිරි ක්‍රිකට් පිතිකරුවෙකු වූ ඉන්දීය ක්‍රීඩක සචින් ටෙන්ඩුල්කාර් ඊයේ (08) කොළඹදී එහි තවත් වැඩසටහනකට එකි වී තිබිණි. මෙහිදී අධ්‍යාපනය සහ ක්‍රීඩාව ගැන අදහස් දැක්වූ ඉන්දීය හිටපු සුපිරි පිතිකරු සචින් ටෙන්ඩුල්කාර්, “මම විශ්වාස කරනවා අධ්‍යාපනය පංති කාමරයට පමණක් සීමා විය යුතු නැහැ කියලා. ක්‍රිකට් මට ජීවිතයේ හුඟක් දේවල් ඉගැන්නුවා. මට හීනයක් තිබුණා කවදාහරි ඉන්දියාවට ක්‍රීඩා කරන්න. මම අවධානයෙන් වැඩ කරන්න පටන් ගත්තා, විනයගරුක වුණා. වඩාත් සැලසුම්සහගතව ජීවත් වෙන්න පටන් ගත්තා. මම ඒ හැමදේම කළේ මට ඉන්දියාවට සෙල්ලම් කරන්න ඕන නිසා. මම සැලසුම් කරන්න පටන් ගත්තා. වඩාත්ම වැදගත් දේ තමයි ඒ සැලසුම් කොහොමද ක්‍රියාවට නංවන්නේ කියන එක. මට සිද්ධ වුණා ක්‍රිඩා පිටියේ මැදට ගිහින් ඒ සැලසුම් ක්‍රියාවට නංවන්න. ජීවිතයේ හොඳ දවස් තියෙනවා නරක දවස් තියෙනවා. මම ඉගෙනගත්තා ජීවිතයේ සැමරුම් සහ කලකිරීම් සමව දරාගන්න. ඕනෑවට වඩා සැමරීම් සිදු නොකරන්නත්, කලකිරීම් හමුවේ නොවැටි ඉන්නත් මම වග බලාගත්තා. මේ දේවල් මම ඉගෙන ගත්තේ පාසලෙන් නෙමෙයි. තව පංති කාමරයක් තිබුණා ක්‍රීඩක විවේකාගාරය කියලා. මම හැමදෙයක්ම ඉගෙන ගත්තේ එතැනදී. මම ශ්‍රී ලංකාවේ ළමයින්ව දිරි ගන්වනවා මොකක් හරි ක්‍රීඩාවක් කරන්න කියලා. ක්‍රීඩාව ඔබේ සෞඛ්‍යට සෘජු බලපෑමක් කරනවා.”", "URL": "https://lankatruth.com/si/?p=150166", "Category": "පුවත්", "Parent URL": null}