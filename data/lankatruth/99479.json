{"Source": "Lankatruth", "Timestamp": "November 5, 2020", "Headline": "මනාල යුවලකටත් කොරෝනා", "News Content": "පසුගියදා මාවනැල්ලේ පැවැති විවාහ උත්සවයක මනාල යුවළ කොවිඩ් – 19 ආසාදනය වී ඇතැයි වාර්තා වේ. එමෙන්ම මේ වනවිට මාවනැල්ල ප්‍රදේශයේ තවත් පුද්ගලයින් 07 දෙනෙකුට කොවිඩ් – 19 වෛරසය ආසාදනය වී ඇතැයිද වාර්තා වේ. මාවනැල්ලේ පැවැති එම විවාහ උත්සවයට සහභාගි වු 120කට වැඩි පිරිසක් නිරෝධායනයට යොමු කර ඇති බවත් එම විවාහ උත්සවයේ මනාලියගේ පාර්ශ්වයෙන් පැවැත් වු දිනයේදී සෞඛ්‍ය ආරක්ෂිත ක‍්‍රම අනුව විවාහ මංගල්‍ය කටයුතු සිදුවු බවත් ප‍්‍රධාන සෞඛ්‍ය වෛද්‍ය නිලධාරි වෛද්‍ය ගැමුණු වික‍්‍රමසිංහ මහතා පවසයි. එහෙත් දෙවැනි දින මනමාලයාගේ පාර්ශ්වයෙන් මාවනැල්ල ඹ්වත්ත ප‍්‍රදේශයේ පැවැති උත්සවයේදි සෞඛ්‍ය ආරක්ෂිත ක‍්‍රමවලට අවනත නොවී කටයුතු සිදුවී තිබූ බවත් මනමාල මහතා කොළඹ පොලිස් ස්ථානයකට අනුයුක්ත පොලිස් නිලධාරියෙක් බවත් ඒ මහතා මහතා සඳහන් කරයි. අදාළ දිනයේ විවාහ උත්සවය සඳහා කොළඹින් විශාල පිරිසක් පැමිණ ඇතැයිද වාර්තා වේ. කොවිඩ් අසාදිත වූ මනමාලිය උඳුගොඩ රෝහලට යොමු කිරීමට කටයුතුකර ඇති අතර මනමාලයා කෑගල්ලේ රෝගීන් නේවාසිකව ප‍්‍රතිකාර ලබන රෝහලක් වෙත යොමුකර ඇති බවත් මේ වනවිට කෑගල්ල දිස්ත‍්‍රික්කයේ කොවිඩ් – 19 අසාදිතයන් 151ක් හඳුනාගෙන ඇති අතර 3,031ක් නිරෝධායනය යොමුකර ඇති බවත් කෑගල්ල දිස්ත‍්‍රික් සෞඛ්‍ය සේවා අධ්‍යක්ෂ විශේෂඥ වෛද්‍ය කුමාර් වික‍්‍රමසිංහ මහතා වැඩිදුරටත් පවසයි.", "URL": "https://lankatruth.com/si/?p=99479", "Category": "පුවත්", "Parent URL": null}