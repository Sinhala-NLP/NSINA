{"Source": "Lankatruth", "Timestamp": "September 13, 2018", "Headline": "කුඩම්මාගේ සැලකිලිවලට එරෙහිව බාහිර උපාධිධාරීහු එක් වෙති", "News Content": "රැකියා ප‍්‍රධානයේ දී බාහිර උපාධිධාරීන්ට සිදුකරන අසාධාරණයන්ට එරෙහිව බාහිර උපාධි සුරැකීමේ සංවිධාන එකතුව විසින් පැවති මාධ්‍ය සාකච්ඡාවක් අද (13) මරදාන, සමාජය හා සාමයික කේන්ද්‍රයේ දී පැවැත්විණි. මේ සඳහා එම සංවිධාන එකතුවේ කැඳවුම්කරු මහේෂ් අඹේපිටිය, සමාජවාදී තරුණ සංගමයේ ජාතික සංවිධායක එරංග ගුණසේකර, බාහිර උපාධි ශිෂ්‍ය බලමණ්ඩලයේ සභාපති ජනිත් චතුරංග සහ බාහිර උපාධි ආචාර්ය සංසදයේ සභාපති මනෝජ් සංජීව යන මහත්වරුන් සහභාගී වූ අතර එම සංවිධානවලට අමතරව ලංකා ගුරු සේවා සංගමය, බාහිර උපාධිය සුරැකීමේ දකුණු පළාත් සංවිධානය මෙන්ම බාහිර උපාධි සුරැකීමේ දෙමව්පිය සංගමය යන සංවිධානවල නියෝජිතයින්ද එක්ව සිටියහ. එහිදී අදහස් දක්වමින් එම සංවිධාන එකතුවේ කැඳවුම්කරු මහේෂ් අඹේපිටිය මහතා ප‍්‍රකාශ කර සිටියේ 2018 අගෝස්තු මස 20 වන දින අරලියගහ මැදුරේ දී සිදු කළ පත්වීම් ප‍්‍රදානය අතරතුර බාහිර උපාධිධාරීන් 60කට ආසන්න පිරිසකට බරපතල අසාධාරණයක් සිදුව ඇති බවට තොරතුරු අනාවරණය වූ බවයි. ඒ අනුව තොරතුරු විමසීමේ දී ජාතික ප‍්‍රතිපත්ති හා ආර්ථික කටයුතු අමාත්‍යාංශයේ අතිරේක ලේකම්වරයා විසින් පවසා ඇත්තේ මෙම පත්වීම් අභ්‍යන්තර උපාධිධාරීන්ට පමණක් ලබා දීමට ගත් කැබිනට් තීන්දුව උල්ලංඝනය වන සේ ක‍්‍රියාකර ඇත්තේ අදාළ ප‍්‍රාදේශීය ලේකම්වරුන් හා දිස්ත‍්‍රික් ලේකම්වරුන් විසින් බවයි. කෙසේ වුවද වැඩිදුරටත් අදහස් දක්වමින් අඹේපිටිය මහතා ප‍්‍රකාශ කර සිටියේ රැකියා ලබා දීමේ දී මෙලෙස බාහිර හෝ අභ්‍යන්තර උපාධිධාරීන් ලෙස වර්ගීකරණයක් සිදුකිරීම කිසිසේත්ම පිළිගත නොහැකි අසාධාරණ තත්වයක් බවයි. එසේම ඉදිරියේ දී මේ පිළිබඳව තොරතුරු දැනගැනීමේ පනත යටතේ නිශ්චිත තොරතුරු ලබාගැනීමට කටයුතු කරන බවත් ඒ අනුව ඉදිරි ක‍්‍රියාමාර්ග ගනිමින් බාහිර උපාධි සුරැකීමට අවශ්‍ය අරගලය ශක්තිමත්ව ඉදිරියට ගෙන යන බවත් ඒ මහතා පැවසීය. එසේම පළමුව අදාළ පත්වීම් ප‍්‍රධානෝත්සවය අතරතුරදී අසාධාරණයට පත් සියලු උපාධිධාරීන් වෙතත් අනතුරුව රටපුරා විසිරී සිටින 56,000කට ආසන්න ඉතිරි රැකියා විරහිත උපාධිධාරීන් සියලු දෙනා වෙතත් කිසිඳු භේදයකින් තොරව සාධාරණ ක‍්‍රමවේදයක් යටතේ රැකියා ලබා දීම ආණ්ඩුවේ වගකීම බවද ඒ මහතා විසින් දැඩිව අවධාරණය කොට කියා සිටියේ ය. මේ අතර මෙහිදී අදහස් දක්වමින් සමාජවාදී තරුණ සංගමයේ ජාතික සංවිධායක එරංග ගුණසේකර මහතා ප‍්‍රකාශ කොට සිටියේ මෙරට බාහිර උපාධිධාරීන් විසින් ගෙන යනු ලබන මෙම සාධාරණ අරගලය සඳහා තම සංගමයේ ද පූර්ණ සහයෝගය ලබා දෙන බවයි. එසේම තවදුරටත් කරුණු දක්වමින් ඒ මහතා විසින් අවධාරණය කර කියා සිටියේ මෙලෙස අධ්‍යාපන කප්පාදුවක් සිදුකිරීම යහපාලන රජයකට තරම් නොවන නමුත් මෙරට අධ්‍යාපන කප්පාදුව වෙනුවෙන් වත්මන් රජයේ සමහර ඇමතිවරුන් නිර්ලජ්ජීයව කටයුතු කරමින් සිටින බවය. එහිම එක් පියවරක් ලෙස නවකවදය පිළිබඳ වැරදි මත පතුරුවමින් නවක ශිෂ්‍යයින් හා ශිෂ්‍ය ව්‍යාපාර අතර ගැටුමක් නිර්මාණය කිරීමටද දැනුවත් මැදිහත් වීමක් ආණ්ඩුවේ පාර්ශ්වය විසින් සිදුකරමින් සිටින බවද ඒ මහතා ප‍්‍රකාශ කර සිටියේ ය.", "URL": "https://lankatruth.com/si/?p=59323", "Category": "පුවත්", "Parent URL": null}