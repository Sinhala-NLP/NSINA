{"Source": "Lankatruth", "Timestamp": "July 23, 2021", "Headline": "කළු සල්ලි ජාවාරමුන්ට අති විශාල කප්පමක් සූදානම්", "News Content": "රජයේ වාර්ෂික ආදායම මෙන් තුන් ගුණයකටත් අධික වියදම් දැරීමට සිදුවී තිබියදී මූල්‍ය ජාවාරම් කරුවන්ට අතිවිශාල බදු සහන ලබාදීම සඳහා ආණ්ඩුව ගෙනවිත් තිබෙන පනත් කෙටුම්පතට බලවත් විරෝධයක් එල්ලවෙමින් තිබේ. කළු සල්ලි ජාවාරම් කරුවන්ට මෙම අතිවිශාල බදු සහනය ලබාදීමට සූදානම් වන්නේ රජයේ ආදායම මෙන් 326% දක්වා රජයේ වියදම් ඉහළ ගොස් තිබෙන පසුබිමකය. පසුගිය වසරේ රජයේ මුළු ආදායම රුපියල් බිලියන 1,368 වී වියදම රුපියල් බිලියන 4,456 වී තිබෙන බව මහ බැංකු වාර්ශික වාර්තාව සහ මුදල් අමාත්‍යාංශයේ වසර මැද මූල්‍ය වාර්තාවෙන් තහවුරු වී තිබේ. බැසිල් රාජපක්ෂ මුදල් ඇමති ලෙස පත්වී දින කිහිපයකට පසුව ජූලි 09 වෙනිදා අදාල පනත සම්බන්ධයෙන් ගැසට් නිවේදනය නිකුත්කරනු ලැබීය. “නිශ්චිතව දක්වා ඇති නීති යටතේ දැනටමත් බදු අය කළ හැකි සැපයුම්, ආදායම් හා වත්කම් හෙළිදරව් කරන තැනැත්තන් වෙත සහන ප්‍රධානය කිරීම” යන සරල අර්ථයෙන් මෙම කෙටුම්පත හඳුන්වා දී ඇත. මේ මගින් ප්‍රධාන කරුණු දෙකක් යටතේ විශාල බදු සහන ලබාදීමට ආණ්ඩුව යෝජනා කර ඇත. “ස්වේච්චාවෙන් හෙළිදරව් කිරීම මත බද්ධක් පැනවීම” සහ “ඇතැම් නීති යටතේ හිග මුදල් කපාහැරීම සඳහා විධි විධාන” යනුවෙන් එම ප්‍රතිපාදන නම් කර ඇත. මේ යටතේ මෙරට තුළ හෝ විදේශයන් හී වත්කම් මිලදීගැනීමේ හැකියාව, භාණ්ඩාගාර බිල්පත්වල යෙදවීම, බැඳුම්කරවල යෙදවීම, කොළඹ කොටස් වෙළඳපොළේ කොටස් මිලදී ගැනීම සහ බැංකුවල තැන්පත් කිරීම ආදී වශයෙන් ක්ෂේත්‍ර කිහිපයකට කළු සල්ලි යෙදවීමේ හැකියාව ලබාදීමට නියමිතය. මෙසේ යෙදවීමට අවස්ථාව ලබා දෙන්නේ “හෙළිදරව් නොකළ බදු අය කළ හැකි සැපයුම්, ආදායම් සහ වත්කම්” ලෙස නම් කර තිබෙන කළු සඳහාය. මෙසේ ඒකරාශීකරගෙන තිබෙන කළු සල්ලි ඉහත සඳහන් ක්ෂේත්‍රවල යේදවීමට නීතියෙන් ඉඩ ලබාදීමට ආණ්ඩුව ක්‍රියාකරමින් සිටී. මෙසේ හෙළිදරව් කරන කළු සල්ලි සඳහා 1%ක බදු මුදලක් පමණක් අය කිරීමට ආණ්ඩුව යෝජනා කර තිබේ. මේ මගින් අවම වශයෙන් රජයට අය කර ගත හැකි 10%ක පමණ බදු මුදලක් අහිමි කරගනිමින් ආණ්ඩුව කළු සල්ලි සුදු කිරීමට අවස්ථාව ලබාදීමට සැරසෙන බව කෝප් කමිටුවේ හිටපු සභාපති ජවිපෙ දේශපාලන මණ්ඩල සභික සුනිල් හඳුන්නෙත්ති පෙන්වා දී තිබිණ. නියමිත පරිදි අදාල බදු අයකරගත්තේනම් රජයට ලැබිය යුතු 10%ක පමණ බදු මුදල වෙනුවට 1%ක කප්පම් මුදලක් ආණ්ඩුවට ලබාදීමෙන් කළු සල්ලි ජාවාරම් කරුවන්හට තව දුරටත් ඉඩ කඩ විවෘත කර දෙන බවටද ඔහු චෝදනා නැගීය.", "URL": "https://lankatruth.com/si/?p=120083", "Category": "ආර්ථික පුවත්", "Parent URL": null}