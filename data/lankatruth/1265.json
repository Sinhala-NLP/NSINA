{"Source": "Lankatruth", "Timestamp": "February 6, 2012", "Headline": "හිලරිගේ ආරාධනයෙන් G.L ඇමරිකාවට – තීරනාත්මක සාකච්ඡා ඉදිරියේදී", "News Content": "ඉදිරි සති දෙක ඇතුළත ඇමෙරිකාවට පැමිණෙන ලෙස විදේශ අමාත්‍ය මහාචාර්ය ජී.එල්.පීරිස් මහතා වෙත ඇමෙරිකානු රාජ්‍ය ‍ලේකම් හිලරි ක්ලින්ටන් මහත්මිය ආරාධනා කර ඇති බවද ඇමෙරිකානු තානාපති ආරංචි මාර්ග අනාවරණය කරයි.  ඇමෙරිකානු එක්සත් ජනපදය විසින් ශ්‍රී ලංකාවට එරෙහිව ජගත් සංවිධාන මානව හිමිකම් කවුන්සිලය වෙත ඉදිරිපත් කිරීමට නියමිත යෝජනාවලිය මූලික කරගනිමින් තවදුරටත් කරුණු පැහැදිලි කරගැනීම සඳහා මෙසේ ආරාධනා කර ඇත. ඉදිරි සතිය තුළ ඇමෙරිකාවට පැමිණ මෙම කරුණු පිළිබඳව අවසන් වශයෙන් පුළුල් ලෙස සාකච්ඡා කරන ලෙසට හිලරි ක්ලින්ටන් මහත්මිය කළ ආරාධනාව, ජී.එල්. පීරිස් මහතා විසින් මේ වන විට පිළිගෙන ඇති බවද විදේශ කටයුතු අමාත්‍යංශ ආරංචි මාර්ග සඳහන් කරයි. මෙම යෝජනාවලිය පිළිබඳව ශ්‍රී ලංකාව හා ඇමෙරිකාව අතර තීරණාත්මක සාකච්ඡා වට කිහිපයක් ඉදිරි සති දෙක ඇතුළත පැවැත්වීමට නියමිතය. මේ අනුව මෙම යෝජනාවලිය පිළිබඳව මෙරට රජයේ ඉහළ නිලධාරීන් සමග සාකච්ඡා කරලීම සඳහා ඉදිරි සති දෙක ඇතුළත ඇමෙරිකානු රජයේ ඉහළ නිලධාරීන් තිදෙනකු මෙරටට පැමිණීමට නියමිත බවද තානාපති ආරංචි මාර්ග සඳහන් කරයි. මේ අනුව මධ්‍යම හා දකුණු ආසියානු කටයුතු පිළිබඳ ඇමෙරිකානු නියෝජ්‍ය රාජ්‍ය ‍ලේකම් රොබට් ඕ. බ්‍ලේක් මහතා සහ මානව හිමිකම් ප්‍රජාතන්ත්‍රවාදය හා සිවිල් ආරක්ෂාව පිළිබඳ ඇමෙරිකානු නියෝජ්‍ය ‍ලේකම් මේරි ඔටෙරෝ මහත්මිය ලබන11 සහ 12 දෙදින තුළ මෙරටට පැමිණීමට නියමිතව ඇත. ගෝලීය අපරාධ භීතිය පිළිබඳ ඇමෙරිකානු තානාපතිවරයකු ලෙස කටයුතු කරන ස්ටීවන් රුප් මහතා අද (06) දින ශ්‍රී ලංකාවට පැමිණීමට නියමිතව ඇත. ඇමෙරිකාව ශ්‍රී ලංකාවට එරෙහිව ජගත් මානව හිමිකම් සැසිය වෙත යෝජනාවලියක් ඉදිරිපත් කිරීම හෝ නොකිරීම පිළිබඳ අවසන් තීරණයට මෙම ඇමෙරිකානු නිලධාරීන් හා ශ්‍රී ලංකා රජය අතර, පැවැත්වෙන සාකච්ඡා අතිශයින් වැදගත් වනු ඇති බව තානාපති ආරංචි මාර්ග අවධාරණය කරයි. ජගත් මානව හිමිකම් කවුන්සිලයේ 19 වන සැසිවාරය ලබන 27දා ජිනීවාහිදී ආරම්භ වීමට නියමිතය. ආශ්‍රිත පුවත්", "URL": "https://lankatruth.com/si/?p=1265", "Category": "පුවත්", "Parent URL": null}