{"Source": "Lankatruth", "Timestamp": "May 26, 2020", "Headline": "ගම්පහ සහ ගාල්ලේ ද ෆිනෑන්ස් තැන්පත්කරුවෝ උද්ඝෝෂණයක", "News Content": "ගාල්ල සහ ගම්පහ පෙදෙස්වල ද ෆිනෑන්ස් ගනුදෙනුකරුවෝ පිරිසක් එම ශාඛා වසා දැමීමට විරෝධය පළ කරමින් සහ සිය තැන්පත් මුදල් ආපසු ලබා දෙන ලෙස ඉල්ලා අද (26) උද්ඝෝෂණයක නිරත වුහ. මෙහිදි ගාල්ල ශාඛා කළමනාකරු කියා සිටියේ මේ වනවිට ස්ථිර තැන්පත්කරුවන් 2447කගේ රුපියල් බිලියන 1.7ක් ද ඉතිරි කිරිමේ ගිණුම් හිමියන් 5480කගේ බිලියන 1.5ක්ද තිබෙන බවයි. මාර්තු මාසයේ සිට තම ශාඛාවේ සේවක පිරිස පඩි නොමැතිව වැඩ කළ බවත් ඒ අතර තුර පසුගිය 22 වනදින මහ බැංකුවේ නිලධාරින් පැමිණ තම ශාඛාව වසා දැමු බවත් අසරණ ජනතාවගේ මුදල් ලබා දිමට රජය මැදිහත්විය යුතු බවත් ඔහු කියා සිටියි. ගම්පහ ද ෆිනෑන්ස් ශාඛා ඉදිරිපිට විරෝධතාවයට එක්වූ වැඩිහිටි තැන්පත්කරුවන් ප්‍රකාශ කර සිටියේ තමන් විශ්‍රාම යාමෙන් පසුව මුලු අර්ථසාධක මුදලම මෙම මූල්‍ය ආයතනයෙහි තැන්පත් කළ බවත් මහ බැංකුවෙහි පාලනය යටතේ පැවති මෙම ආයතනය වසා දැමීම හේතුවෙන් පත්ව සිටින තත්වය සලකා සිය තැන්පතු ආපසු ලබා දෙන ලෙස රජයෙන් ඉල්ලා සිටින බවත් ය.", "URL": "https://lankatruth.com/si/?p=93496", "Category": "ආර්ථික පුවත්", "Parent URL": null}