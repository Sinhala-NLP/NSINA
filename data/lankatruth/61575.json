{"Source": "Lankatruth", "Timestamp": "October 22, 2018", "Headline": "අනුර දිසානායක ස්වීඩනයේදීත් ශ්‍රී ලාංකිකයන් අමතයි", "News Content": "ජනතා විමුක්ති පෙරමුණේ නායක අනුර දිසානායක මහතාගේ ප්‍රධානත්වයෙන් ඊයේ (21) ස්වීඩනයේ ස්ටොක්හෝල්ම් හිදී “රට රකින, රට හදන, ජනතාවාදී පාලනයක්” සම්මන්ත්‍රණය පැවැත්විණි. යුරෝපා රටවල් කිහිපයකින් ලද ආරාධනාවකට අනුව අනුර දිසානායක මහතා මේ දිනවල එම රටවල වෙසෙන ශ්‍රී ලාංකිකයන් ඇමතීමට එම රටවල සංචාරයක නිරතවන අතර ස්වීඩනයේ පැවති මෙම සම්මන්ත්‍රණය සඳහා එහි වෙසෙන ශ්‍රී ලාංකිකයන් බොහෝ පිරිසක් එක්වී සිටියහ. එම සම්මන්ත්‍රණයේ ප්‍රධාන දේශනය පැවැත්වූ ජවිපෙ නායක අනුර දිසානායක මහතා සිය දේශනයේදී, ශ්‍රී ලංකාවේ වත්මන් දේශපාලන තත්වය සහ ජනතා විමුක්ති පෙරමුණේ ඉදිරි ක්‍රියාමාර්ග පිළිබඳව පැහැදිලි කරන ලදී. මෙම සම්මන්ත්‍රණයේදී ස්වීඩන් කොමියුනිස්ට් පක්ෂයේ ජාත්‍යන්තර කටයුතු පිළිබඳ ලේකම් ඕගස්ට් ඇලියොස්ට් මහතාද පැමිණ සිටි පිරි ඇමතීය. මෙම අවස්ථාවට ජනතා විමුක්ති පෙරමුණේ ක්‍රියාකාරී, එතෙර අපි සංවිධානයේ ස්වීඩන් සභාපති, ස්වීඩනයේ ඔරෙබ්රෝ නගර සභා මන්ත්‍රී සුනිල් ජයසුරිය, ස්වීඩනයේ ජනතා විමුක්ති පෙරමුණේ සම්බන්ධීකාරක කුමාර ගිනිගත්ගල, ගෝතම්බර්ග් විශ්වවිද්‍යාලයේ භෞතික විද්‍යා ආචාර්ය උපාධිධාරී මංජුල ගුරුසිංහ, ගෘහ නිර්මාණ හා සැලසුම් ඉංජිනේරු අයෝෂානි වඳුරඹගේ සහ ඉස්කැනියා හි යාන්ත්‍රික ඉංජිනේරු, කටුබැද්ද විශ්වවිද්‍යාලයේ උපාධිධාරී ශානුක ප්‍රසන්න යන මහත්ම මහත්මීන්ද එක්වී සිටියහ.", "URL": "https://lankatruth.com/si/?p=61575", "Category": "පුවත්", "Parent URL": null}