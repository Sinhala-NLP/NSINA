{"Source": "Lankatruth", "Timestamp": "July 13, 2018", "Headline": "කොමිස් මුදලට විරුද්ධ වූ සාමාන්‍යාධිකාරීවරයාගේ වැඩ තහනම්", "News Content": "නීති විරෝධී ගිවිසුම් මගින් ඩීසල් බලාගාරයකින් විදුලිය මිලට ගැනීමට විරුද්ධව ලංකා විදුලිබල මණ්ඩලයට සිය විරෝධය පලකිරීම හේතුවෙන් එහි නියෝජ්‍ය සාමාන්‍යාධිකාරීවරයෙකුගේ වැඩ තහනම් කර ඇතැයි ලංකා විදුලි සේවක සංගමය පවසයි. ලංකා විදුලි සේවක සංගමයේ ප්‍රධාන ලේකම් රන්ජන් ජයලාල් මහතා පවසා සිටියේ නීති විරෝධිව අත්සන් කළ ගිවිසුම් මගින් ලංකා විදුලි බල මණ්ඩලය විදුලිය මිලට ගෙන ඇති අතර ඒ වෙනුවෙන් දින 22ක කාලයක් සඳහා ලංකා විදුලිබල මණ්ඩලයට රුපියල් කෝටි 84ක් ගෙවීමට සිදුව ඇති බවයි. එම මුදල ගෙවීමට විරෝධය දැක්වීම හේතුවෙන් අදාල සාමාන්‍යාධිකාරීවරයාගේ වැඩ තහනම් කර තිබේ. මෙවැනිම තවත් වංචනික ක්‍රියා හරහා ලංකා විදුලිබල මණ්ඩලයේ ඉහළ නිලධාරීන් විශාල කොමිස් මුදල් ලබා ගන්නා බවද රන්ජන් ජයලාල් මහතා හෙලි කර සිටියේය.", "URL": "https://lankatruth.com/si/?p=56094", "Category": "පුවත්", "Parent URL": null}