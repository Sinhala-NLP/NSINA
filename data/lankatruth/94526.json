{"Source": "Lankatruth", "Timestamp": "July 5, 2020", "Headline": "ගෝඨාගේ නියෝග පුස්සක් වෙයි… රාජ්‍ය ආයතනවල සහභාපතිවරු නිල රථයෙන්ම පොහොට්ටුවේ ඡන්ද වැඩ…", "News Content": "තමන් විසින් පත්කරන ලද සංස්ථා, මණ්ඩල හා අධිකාරිවල සභාපතිවරු, අධ්‍යක්ෂ මණ්ඩල සාමාජිකයින් මැතිවරණ ප්‍රචාරක කටයුතුවල නිරතවීම තහනම් බවටත් එසේ නිරත වන්නේනම් සිය තනතුරෙන් ඉල්ලා අස්විය යුතු බවටත් ජනාධිපතිවරයා විසින් ලබා දී තිබූ නියෝගය මේ වනවිට පුස්සක් බවට පත්වී තිබේ. සංස්ථා, මණ්ඩල හා අධිකාරි සඳහා තමන් විසින් පත් කරන ලද බොහෝ සභාපතිවරු සහ අධ්‍යක්ෂ මණ්ඩල සාමාජිකයින් මැතිවරණ ප්‍රචාරක කටයුතුවල නිරතවීම දක්නට ලැබෙන අතර එසේ සිය නිළ රථයද යොදාගෙන නැගෙනහිර පළාත් සභාවේ මාර්ගස්ථ මගි ප්‍රවාහන අධිකාරියේ සභාපති චාමර නිළංග මහතා රාජපක්ෂ පිලේ මැතිවරණ ප්‍රචාරක රැස්වීමක කටයුතු කරමින් සිටියදී අංක EP PJ 2663 දරන එම නිල රථය අත්අඩංගුවට ගැනීමට අම්පාර මැතිවරණ නිළධාරින්, අම්පාර පොලිසිය මගින් කටයුතු කර ඇත. අම්පාර ගැමුණුපුර ප්‍රදේශයේ නිවසක මෙම දේශපාලන රැස්විම පවත්වා ඇති අතර එම ස්ථානයේ නැගෙනහිර පළාත් සභාවේ මාර්ගස්ථ මගි ප්‍රවාහන සේවයේ සභාපතිවරයාද සිය නිලරථයෙන් සහභාගී වී තිබේ. ඒ බව මැතිවරණ නිළධාරින්ට ලැබුන තොරතුරක් අනුව මෙම අත් අඩංගුවට ගැනිම සිදුකර ඇත. කෙසේ වෙතත් එම සභාපතිවරයා අත්අඩංගුවට ගැනීමක් සිදුව නැත. මෙම රථයට ස්තිර රියදුරෙක් නැති අතර මෙම කැබ් රථය පලාත් සභාවෙන් අත්සන් කර භාරගෙන ඇත්තේ මාර්ගස්ථ මගි ප්‍රවාහන සේවයේ සභාපතිවරයා වශයෙන් කටයුතු කරන චාමර නිළංග මහතා බව මාර්ගස්ථ මගි සේවයේ නිළධාරීහු පවසති. මෙම රථය පොලිසියට ගෙන ඒමෙන් පසුව අම්පාර පොලිස් ස්ථානයට පැමිණ ඇති සභාපති චාමර නිලංග මහතා පොලිස් නිළධාරින්ට පවසා ඇත්තේ ජනාධිපතිතුමාගේ සංචාරයේ කටයුතු සදහා මෙම කැබ් රථය යොදවා ඇති බවත් එම රැස්විම පවත්වන ස්ථානයට ගියේ වැඩ කරන පිරිසක් හමුවිමට බවත් ය. මෙම සභාපතිවරයා දැනට අම්පාර නගර සභාවේ පොදුජන එක්සත් පෙරමුනේ නාගරික මන්ත්‍රිවරයෙක් වන අතර නැගෙනහිර ආණ්ඩුකාර අනුරාධා යහම්පත් මහත්මියගේ සම්බන්ධිකරණ ලේකම්වරයා ලෙසද කටයුතු කරයි. මේ පිලිබදව විමසිමේදි අම්පාර සහකාර මැතිවරණ කොමසාරිස් තිළිණ වික්‍රමරත්න මහතා පවසන්නේ මැතිවරණ කාර්යාලයට ලැබුණූ පැමිනිල්ලක් අනුව තම නිළධාරින් එම ස්ථානයට ගොස් කැබ් රථයක් අත් අඩංගුවට ගත් බවත් නීතිමට කටයුතු සදහා රථය පොලිසියට බාරදී ඇති බවත් ය.", "URL": "https://lankatruth.com/si/?p=94526", "Category": "පුවත්", "Parent URL": null}