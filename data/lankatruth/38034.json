{"Source": "Lankatruth", "Timestamp": "July 22, 2017", "Headline": "ආරක්ෂකයාට වෙඩි තැබීමේ ඉලක්කය විද්‍යා ඝාතන නඩුවේ විනිසුරුදැයි සැකයක්", "News Content": "යාපනය මහාධිකරණ විනිසුරු එම්. ඉලන්චේලියන් මහතාගේ ආරක්ෂාවට යොදවා ඇති පසුගමන් යතුරුපැදියට නල්ලුර් ප්‍රදේශයේ දී අද (22) පස්වරු 5.30ට පමණ වෙඩි ප්‍රාරයක් එල්ල කර තිබේ. මෙම වෙඩි තැබීම මහාධිකරණ විනිසුරුවරයා ඉලක්ක කර ගනිමින් සිදු කළ වෙඩි තැබීමක් බවට පොලීසිය සැක පල කරයි. මෙම වෙඩි තැබීම සිදුවන අවස්ථාවේ එම පොලිස් නිලධාරිවරයා මහාධිකරණ විනිසුරුවරයාට ආරක්ෂාව සපයමින් ගමන් කරමින් සිට ඇත. කෙසේ වෙතත් අදාළ වෙඩි තැබීමෙන් විනිසුරුවරයාට කිසිඳු හානියක් සිදුව නොමැති අතර යතුරුපැදියේ ගමන් ගත් පොලිස් නිලධාරීන් දෙදෙනෙකු තුවාල ලබා රෝහල්ගතකර තිබේ. මේ වනවිට එක් පොලිස් නිලධාරියෙකුව සැත්කමකට භාජනය කර ඇති බව පැවසේ. විනිසුරු එම්. ඉලන්චේලියන් මහතා විද්‍යා දැරිය ඝාතනය සම්බන්ධයෙන් නඩුව විභාග කරන ත්‍රිපුද්ගල විනිසුරු මණ්ඩලයේ සාමාජිකයෙකු වන අතර ඔහු අපරාධමය නඩුවලදී දැඩි ලෙස කටයුතු කරන්නෙකු බවට ප්‍රසිද්ධියක් උසුලන බවද වාර්තා වේ.", "URL": "https://lankatruth.com/si/?p=38034", "Category": "පුවත්", "Parent URL": null}