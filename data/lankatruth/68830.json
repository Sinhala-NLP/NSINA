{"Source": "Lankatruth", "Timestamp": "February 23, 2019", "Headline": "ත්‍රිකුණාමලය තෙල් ටැංකි පවරාදීම ලංකාව, ඉන්දියාවේ යටත් විජිතයක් කිරීමක්", "News Content": "ත‍්‍රිකුණාමලේ පිහිටි තෙල් ටැංකි 99 ක ප‍්‍රමාණය ඉන්දියාවට ලබා දීමේ උත්සාහය නැවත වටයකින් ක‍්‍රියාත්මක කරමින් සිටින බව ඛණිජ තෙල් පොදු සේවක සංගමයේ සභාපති අශෝක රංවල මහතා පවසයි. පසුගිය දා බොරැල්ල එන්.එම්. පෙරේරා කේන්‍ද්‍රයේ පැවති මාධ්‍ය හමුවක් අමතමින් ඔහු මේ බව පැවසීය. මෙරට පවතින ඉතා විශාල සම්පතක් වන මෙම තෙල් ටැංකි ඛණිජ තෙල් සංස්ථාව යටතේ ප්‍රයෝජනයට ගන්නා ලෙස වෘත්තීය සමිති හා සිවිල් සංවිධාන කොතරම් බලපෑම් කළද මේ වන විට ආණ්ඩුව මෙම තෙල් ටැංකි පවත්වාගෙන යාමට නොහැකි බවට වූ ව්‍යාජ මතයක් හදමින් තිබෙන රංවල මහතා මාධ්‍ය අමතා පැවසීය. ත්‍රිකුණාමලය තෙල් ටැංකි සංකීර්ණය, කලාපයේ ඛණිජතෙල් ඒකාධිකාරය ලංකා ඛණිජතෙල් සංස්ථාව යටතට ගැනීමට හැකි මහඟු සම්පතක් බව මෙහිදී අශෝක රංවල මහතා පෙන්වා දුන්නේ ය. එසේම තෙල් ටැංකි සංකීර්ණයේ පිහිටීම ත්‍රිකුණාමල වරායට සහ දුම්රිය මාර්ගයට ආසන්නවීම විශාල පිහිටීමේ වැදගත්කමක් බව ද ඒ මහතා පෙන්වා දුන්නේය. තෙල් ගබඩා කිරීමේ සහ බෙදාහැරීමේ පර්යන්තයක් ලෙස භාවිතයට ගත හැකි මෙම වටිනා සම්පත විදේශයන්ට පැවරීම එක පසෙකින් මෙරට ආර්ථිකය විදේශයන්ට නතු කිරීමකි. මෙරට ජනතාවට අයිති වටිනා දේපලක් විදෙස් කුමන්ත්‍රණකරුවන්ට සහ කොමිස් මුදලට යටවී ව්‍යාජ සාධක දක්වමින් විකුණාගැනීමට ආණ්ඩුව උත්සාහ දරන්නේ නම් එය පරාජය කිරීමට හැකි සෑම ක්‍රියාමාර්ගයක්ම ගන්නා බව ඛණිජ තෙල් පොදු සේවක සංගමය පවසයි. එමෙන්ම පසුගිය ආණ්ඩුව කාලය තුලද තෙල් ටැංකි රජයට පවරා ගන්නා ලෙස විශාල බලපෑමක් කලද එවක ආණ්ඩුව විසින් එය නොසලකා හැරිය බවද ඔහු මෙහිදී පැවසීය. මෙම මාධ්‍ය හමුවේදී ඛණිජ තෙල් පොදු සේවක සංගමයේ ලේකම් ඩී.ඒ. රාජකරුණා මහතා ද අදහස් දැක්වීය. එය සම්පූර්ණයෙන් පහතින් පළවේ…", "URL": "https://lankatruth.com/si/?p=68830", "Category": "පුවත්", "Parent URL": null}