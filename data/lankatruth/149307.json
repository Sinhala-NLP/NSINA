{"Source": "Lankatruth", "Timestamp": "July 18, 2023", "Headline": "ගෝටාගේ පිස්සු පූසා වර්ගයේ කාරක සභාවක් රනිල්ගෙනුත්", "News Content": "මැතිවරණ කොමිෂන් සභාව ක්‍රියාකරන ආකාරයෙන් පාර්ලිමේන්තුවේ සහ පාර්ලිමේන්තු මන්ත්‍රීවරුන්ගේ වරප්‍රසාද කඩ වී තිබේදැයි විමර්ශනය කර සුදුසු නිර්දේශ ඉදිරිපත් කිරීමට බව කියමින් පිස්සුපූසා වර්ගයේ කාරක සභාවක් ඇටවීමට රනිල් වික්‍රමසිංහ පොහොට්ටු ආණ්ඩුව සූදානමින් සිටී. ගෝටාබය රාජපක්ෂ බලයට පත්වූ වහාම දේශපාලන පලිගැනීම් පිළිබඳ සොයා බැලීම සඳහා පත්කරන ලද විශ්‍රාමික විණිසුරු උපාලි අබේරත්න ප්‍රමුඛ ජනාධිපති කොමිෂන් සභාව සේම මෙම පාර්ලිමේන්තු කාරක සභාවද පත්කිරීමට පසුබිම සකස් කර ගෙන තිබේ. පාර්ලිමේන්තුවේ පක්ෂ නායක හමුවේදී අදාල යෝජනාව පොහොට්ටුව ප්‍රමුඛ ආණ්ඩු පක්ෂය විසින් සමිමත කරගෙන ඇත. මෙම යෝජනාව හෙට (19) පාර්ලිමේන්තුවට ඉදිරිපත්කර සම්මත කර ගැනීමෙන් පසුව ඉදිරි කටයුතු සඳහා සූදානම් කර තිබේ. පළාත් පාලන මැතිවරණය අත්තනෝමතික ලෙස දින නියමයක් නොමැතිව කල් දමමින් සිටින රනිල් පොහොට්ටු ආණ්ඩුව ගෙනයන ක්‍රියාමාර්ගවලට එරෙහිව අධිකරණය ඉදිරියේ පෙත්සම් ගණනාවක් විභාග වෙමින් පවතී. මෙම පසුබිම තුළ ආණ්ඩුව තවත් උපක්‍රමයක් යොදමින් පළාත් පාලන මැතිවරණය සම්බන්ධයෙන් ඔවුන්ගේ ක්‍රියාමාර්ගවල අවසන් ඉම දක්වා ගමන් කිරීමේ පියවරක් ලෙස මෙම පිස්සුපූසා වර්ගයේ කාරක සභාව පත්කරන බව විශ්ලේෂකයන්ගේ මතය වී ඇත.", "URL": "https://lankatruth.com/si/?p=149307", "Category": "පුවත්", "Parent URL": null}