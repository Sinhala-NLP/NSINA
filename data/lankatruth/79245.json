{"Source": "Lankatruth", "Timestamp": "August 17, 2019", "Headline": "අලුත් පරපුර ජය ගනිති – කුඹුක්ගැටේ මැර මන්ත්‍රී අධිකරණය ඉදිරියේ වැරදිකරුවෙයි", "News Content": "පැවති 2015 ජනාධිපතිවරණ සමයේදී මහින්ද රාජපක්ෂ හිටපු ජනාධිපතිවරයා පරාජය කිරීමට ඔහුට එරෙහිව ප්‍රචාරක කටයුතුවල නිරතව සිටි අලුත් පරපුර සංවිධානයේ කරුවන්ට මැර ප්‍රහාරයක් කළ එක්සත් ජනතා නිදහස් සන්ධාන හිටපු පලාත් සභා මන්ත්‍රී කමල් ඉන්දික ඇතුලු පිරිසට එරෙහිව කුරුණෑගල මහේස්ත්‍රාත් අධිකරණය පැවති නඩුවෙන් අලුත් පරපුර ජයගෙන තිබේ. ප්‍රජාතන්ත්‍රවාදයත් අදහස් ප්‍රකාශ කිරීමේ නිදහසත් වෙනුවෙන් අරගලයක නිරත අලුත් පරපුර සංවිධානයට මැර ප්‍රහාරයක් එල්ල කළ මෙම මන්ත්‍රීවරයා එවකට රාජපක්ෂ පාලනය නියෝජනය කළ අතර මේ වනවිට ජනාධිපති මෛත්‍රීපාල සිරිසේන පාර්ශ්වය නියෝජනය කරයි. කමල් ඉන්දික සහ තවත් අයෙකු මෙහි වරදකරුවන් කරමින් කුරුණෑගල මහේස්ත්‍රාත් අධිකරණය විසින් වරදකරුවන්ට මාස 03ක සිර දඬුවම් නියම කර එය අවුරුදු 05කට අත්හිටුවා තිබේ. තවද රජයට දඩ මුදලක් මෙන්ම අගතියට පත් පාර්ශ්වයට වන්දි මුදල් ගෙවීමටත් නියෝග කර ඇත. ඒ සම්බන්ධයෙන් අලුත් පරපුර සංවිධානය වෙනුවෙන් රංගන ශිල්පිණී සමනලී ෆොන්සේකා මහත්මිය සිය මුහුණුපොතේ යොදා ඇති සටහන පහතින් දැක්වේ… “කුඹුක්ගැටේ ප්‍රහාරයට සම්බන්ධ එක්සත් ජනතා නිදහස් සන්ධාන හිටපු පලාත් සභා මන්ත්‍රී කමල් ඉන්දික ඇතුලු තවත් අයෙක් උසාවිය ඉදිරියේ වරදකරුවන් වෙයි…!!!” ‘දඩ සහා වන්දි ඇතුලුව මාස 3ක සිරදඬුවම් අවුරුදු 5කට අත්හිටුවා ඇත…!!!’ අලුත් පරපුර සංවිධානයට කුරුණෑගල කුඹුක්ගැටේ ප්‍රදේශයේ දී පහර දීමක් සිදු වන්නේ පසුගිය ජනාධිපතිවරණ සමයේ දී ජනතාව දැනුවත් කිරීමේ වැඩසටහනක් අතරතුරය. රාජපක්ෂ පාලනයට එරෙහි වීම හැර වෙනත් විකල්පයක් දේශපාලනිකව ඉතිරි වී නොතිබූ එම යුගය තුළ කෙතරම් අවදානම් සහගත වුවත් ඒ අවදානම භාරගත යුතුව තිබිනි. රාජපක්ෂ බල කදවුරක් වූ කුරුණෑගල දී අප පවත්වන දෙවන වැඩසටහන් මාලාවට එල්ල වන මේ පහර දීම මෙහෙය වන්නේ කමල් ඉන්දික නම් වූ එවකට සන්ධාන පලාත් සභා මන්ත්‍රීවරයා ය. ලක්ෂමන් විජේසේකර, සමනලී ෆොන්සේකා, ජගත් මනුවර්ණ, ඉන්ද්‍රචාප ලියනගේ, අමා විජේසේකර, මොහාන් රාජ් මඩවල, සුදන්ත මාධව, උදුල් ප්‍රේමරත්න, උදය ධර්මවර්ධන, අකලංක හෙට්ටිආරච්චි, විහඟ විජේසේකර, ගයාන් දේශප්‍රිය, ශ්‍රීනාත් චතුරංග, කසුන් පතිරන, ජනක ජයතුංග, තිලිණි රොද්‍රිගූ, ගීතා අලහකෝන්, නදීශානි පේලිආරච්චි,… ඇතුලු කලාකරුවන් හා සමාජ ක්‍රියාකාරීන් රැසක් සහභාගී වූ මේ සාමකාමී සංස්කෘතික දේශපාලනික මොහොතට නිල් බලකායේ නම ද සහිත නිල් ටී ෂර්ට් කරුවන් කඩා වදින්නේ ගල් මුගුරු අතින් ගෙන ය. ලක්ෂ්මන් විජේසේකර නම් වූ රටම ආදරය කරන ජ්‍යෙෂ්ඨ කලාකරුවාට අතින් පයින් පහර දෙන්නට තරම් නින්දිත වන කමල් ඉන්දික ඔහුගේ අනුගාමිකයන් සමග වේදිකාවට ගල් මුල් වලින් පහර දී වැඩසටහන කඩාකප්පල් කර දමයි. කොටින්ම ඔවුන් අපට එම ස්ථානයෙන් පලා යාමට සිදුවන ආකාරයේ අන්තරායකාරී වාතාවරණයක් ගොඩනැගූ අතර ආසන්නම පොලිස් ස්ථානය වෙත යාමට පවා නොහැකි වන ලෙස තත්ත්වය භයංකර විය. මේ නිසා අපට දුර පාරක් ඔස්සේ කුඹුක්ගැටේ සිට කුරුණෑගල පොලිස් කොට්ටාශය වෙත ගොස් පැමිණිලි කරන්නට සිදු විය. රාජපක්ෂ ජනාධිපතිවරයා තම මැතිවරණ ව්‍යාපාරය වෙනුවෙන් විදේශයෙන් සල්මාන් ඛාන් ආනයනය කරමින් සිටි දවසේම රටේ ජාතික කලාකරුවන් වෙත එල්ල වූ මෙම ප්‍රහාරය පිලිබඳ විශාල ජනතා විරෝධයක් ගොඩනැගිනි. එතෙක් නිහඬව සිටි කලාකරුවන් පවා සිය හඬ අවදි කරමින් රාජපක්ෂ විරෝධය වටා ගොණු වන්නට වූ හැටි අමතක කළ නොහැකි ය. මේ නිසා කමල් ඉන්දික ඇතුළු ප්‍රහාරකයින් කිහිප දෙනෙකු අත්අඩංගුවට පත්වූ අතර, අධිකරණ නිවාඩු දිනයකදී මහේස්ත්‍රාත් වරයාට ඔවුන්ට ඇප ලබා දීමට බල කෙරී තිබිණ. එවකට අගවිනිසුරු වරයා වූයේ මොහාන් පීරිස් මහතා ය. ජාතික මාධ්‍ය නාලිකා ඔස්සේ හා ආණ්ඩුවේ සමාජ මාධ්‍ය ඒකක ඔස්සේ අලුත් පරපුරට එරෙහිව තිරශ්චින මඩ ප්‍රහාර දියත් වීම පහර දුන් රාත්‍රියේ සිටම ඇරඹී තිබිණ. කෙසේ වුවත් වසර පහකට ආසන්න කාලයක් ඇදී ගිය නඩුව අවසානයේ පසුගිය අප්‍රේල් 02 වන දින කමල් ඉන්දික හා තවත් පුද්ගලයෙක් වරදකරුවන් කරමින් නිමාවිය. ඒ අනුව ජූලි 23 වන දින ඔවුන්ට උසාවිය විසින් දඬුවම් නියම කරන ලදී. එහිදී වරදකරුවන් හට මාස තුනක සිර දඬුවම් හිමි වූ අතර එය අවුරුදු 5 කට අත්හිටුවා තිබේ. එකී අවුරුදු 5 තුල වරදකරුවන්ව යහපත් කල්ක්‍රියාවෙන් සිටීමේ බැඳුම්කරයකට යටත්කර ඇත. තවද රජයට දඩ මුදලක් මෙන්ම අගතියට පත් පාර්ෂවයට වන්දි මුදල් ගෙවීමටත් නියම කරන ලදි. විත්තිය වෙනුවෙන් පෙනී සිටියේ නීතිඥ කීර්ති දුණුසිංහ මහතාය. කෙසේවෙතත් මේ නඩුව පවත්වා ගෙන යාමට අපට විශාල පරිශ්‍රමයක් දැරීමට සිදු වූ බව මතක් කළ යුතු ය. කොලඹ සිට කුරුණෑගල මහේස්ත්‍රාත් අධිකරණය වෙත යාමේ සිට බොහෝ දුෂ්කරතා වලට මුහුණ දීමට සිදු වුව ද අප මේ නඩුව පවත්වාගෙන ගියේ එයින් ඉවත් වීමට අපට අයිතියක් නැති නිසා ය. වරක් අධිකරණයෙන් වරදකරුවන්ට සමාව දී සමථ වීමේ අවස්ථාව හිමි වුව ද අප කියා සිටියේ මෙය රටේ ප්‍රජාතන්ත්‍රවාදය හා නිදහසට එරෙහිව එල්ල වූ ප්‍රහාරයක් වන බැවින් අපට පුද්ගලිකව සමාව දීමේ හැකියාවක් නොමැති බවයි. කිසිදු මුදල් අයකිරීමක් නොමැතිව පැමිණිල්ල වෙනුවෙන් පෙනී සිටි ෆිලීෂියන් පෙරේරා නීතිඥ මහතාට අප බොහෝ සෙයින් ස්තූතිවන්ත විය යුතුව ඇත. එදා අප රාජපක්ෂ පාලනයට විරුද්ධව ක්‍රියාකාරීවීම ගැන මේ දැන් පවා කීමට ඇත්තේ අප සිදු කළේ එම දේශපාලන මොහොත තුල කළ යුතුම දෙය බවයි. 2015 පාර්ලිමේන්තු මැතිවරණයේ දී අප සහය දක්වන්නේ ජනතා විමුක්ති පෙරමුණට වූ අතර එතැන් පටන් අද දක්වාම අලුත් පරපුර විවේචනාත්මක සහයක් ජනතා විමුක්ති පෙරමුණට දක්වා ඇත. එය එසේ වන්නේ මේ මොහොතේ දේශපාලනිකව වඩාත්ම නිවැරදි දෙය එය වන නිසා ය. ‘අලුත් පරපුර’", "URL": "https://lankatruth.com/si/?p=79245", "Category": "පුවත්", "Parent URL": null}