{"Source": "Lankatruth", "Timestamp": "April 29, 2019", "Headline": "සිදුවීමට නියමිත අපරාධයක් වැලැක්වීමට ආරක්ෂක අංශ මහජන සහය පතයි", "News Content": "පසුගිය 19 වැනිදා මීරිගම රෙදිපිළි වෙළඳ සැළකින් සුදු සාය සහ හැට්ට යුගල 10ක් මිලදී ගත් බුර්කා ඇදුමින් සැරසුනු කාන්තාවන් තිදෙනෙකු සහ ඔවුන්ගේ රියදුරු ලෙස කටයුතු කළ පුද්ගලයෙකු හඳුනා ගැනීමට පොලීසිය මහජන සහය පතයි. මෙම ඇඳුම් මිලට ගෙන ඇත්තේ ඉදිරි වෙසක් සහ පොසොන් උත්සවවලදී යම් අපරාධයක් කිරීමේ සූදානමකින් විය හැකිබව ආරක්ෂක අංශ සැක පළකර තිබේ. ඉකුත් 19වැනිදා වෑන් රියකින් පැමිණි පිරිසේ කාන්තාවන් තිදෙනෙකු, අත දරුවකු හා පිරිමියෙකු ඉකුත් 19 වැනිදා සවස 6.30ට පමණ පැමිණ රුපියල් 29,020ක් වටිනා රෙදි මිලදී ගෙන ඇත. සිංහල කාන්තාවන් අදින සුදු පැහැති සාය හැට්ට 10 ක් සහ තවත් ඇඳුම් ද, අත දරුවාට සෙල්ලම් බඩුද මිලදී ගෙන ඇති බව හෙළි වී ඇත. මෙලෙස මිලදීගත් ඇදුම් යුගල් 5ක් සායින්දමරුදු ගම්මානයේ සිදුකළ විමර්ශනවලදී සොයාගෙන ඇති අතර ඉතිරි යුගල් 5 සොයා ගැනීමට විමර්ශන ක්‍රියාත්මක වෙමින් පවතී. කල්මුණේ සායින්දමරුදු ගම්මානයේ පසුගිය 26 වැනිදා බෝම්බ පුපුරුවාගනිමින් මියගිය ත්‍රස්ථ සාමාජිකයන් ඇතුළු පිරිස සිටි නිවස පරීක්ෂා කිරීමේදී මෙම සුදු ඇඳුම් කට්ටල හමුව ඇති අතර ඒ ඔස්සේ විමර්ශන සිදුකෙරෙමින් පවතී. ඔවුන් පැමිණි වෑන්රිය හා එහි රියදුරු පහත ඡායාරූප ඔස්සේ දිස්වන අතර ඔවුන් හඳුනාගැනීමට ආරක්ෂක අංශ මහජන සහය ඉල්ලා සිටියි.", "URL": "https://lankatruth.com/si/?p=73038", "Category": "පුවත්", "Parent URL": null}