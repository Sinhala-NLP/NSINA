{"Source": "Lankatruth", "Timestamp": "September 17, 2022", "Headline": "ගෝටාබයට නඩු පිට නඩු වැටෙයි !", "News Content": "ජනාධිපති මුක්තිය සම්බන්ධයෙන් මෛත්‍රීපාල සිරිසේනට ලබාදෙන තීන්දුව මත පදනම් වී ඉදිරියේදී ගෝටාබය රාජපක්ෂට නඩු විශාල සංඛ්‍යාවක් පැවරීමේ පසුබිමක් නිර්මාණය වන බව හෙළි වේ. කොටුව ප්‍රධාන මහේස්ත්‍රාත් තිලින ගමගේ විසින් හිටපු ජනාධිපති මෛත්‍රීපාල සිරිසේන පාස්කු ප්‍රහාරය සම්බන්ධ පැමිණිල්ලක් විභාග කිරීමට අධිකරණය ඉදිරියට කැඳවා ඇත. මෙම කැඳවීම සම්බන්ධයෙන් ශ්‍රේෂ්ඨාධිකරණයේදී අභියෝගයට ලක් වීමට බොහෝ දුරට ඉඩ තිබෙන අතර මෛත්‍රීපාල සිරිසේන අධිකරණය ඉදිරියට කැඳවිය යුතු බවට තීන්දු කළහොත් එය පූර්වාදර්ශ කරගනිමින් ගොටාබය රාජපක්ෂද අධිකරණය ඉදිරියට අනිවාර්යයෙන්ම කැඳවීමට පසුබිම සැකසේ. ඔහු ජනාධිපති ධුරය දැරූ වසර දෙකහමාර තුළ ආණ්ඩුක්‍රම ව්‍යවස්ථාව උල්ලංඝණය කරමින් කටයුතු කිරීම, රටේ කෘෂිකර්මාන්තය විනාශ කිරීම ආර්ථිකය බිඳවැට්ටවීම ඇතුළු චෝදනා රැසක් සම්බන්ධයෙන් මෙසේ කැඳවීමට සිදුවනු ඇති බව නීති විශාරදයෝ පෙන්වාදෙති. ඊට අමතරව ගෝටාබය රාජපක්ෂ ආරක්ෂක අමාත්‍යාංශයේ ලේකම් ලෙස සිටියදී කරනලද ක්‍රියාවන් සම්බන්ධයෙන් පවරා තිබුණු අපරාධ සහ මූල්‍ය අපරාධ නඩුද යළි අධිකරණය ඉදිරියේ විභාගයට ගැනීමට සිදුවන බව එම විශාරදයෝ පෙන්වා දී තිබේ.", "URL": "https://lankatruth.com/si/?p=139332", "Category": "පුවත්", "Parent URL": null}