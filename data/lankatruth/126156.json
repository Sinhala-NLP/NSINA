{"Source": "Lankatruth", "Timestamp": "November 24, 2021", "Headline": "චිලියේ පැසිස්ට්වාදය හා සමාජවාදය අතර යලි සටනක් !", "News Content": "1973 සැප්තැම්බර් 11 වැනිදා CIA සහය ලැබූ ජෙනරල් ෆිනෝෂේ විසින් සැල්වදෝර් අයන්ඩේගේ සමාජවාදී රජය පෙරලා දැමීමෙන් පසුව ඊයේ ඉරිදා පැවති චිලියේ ජනාධිපතිවරණයේදී එරට කොමියුනිස්ට් පක්‍ෂයේ සහය ලැබූ සමාජවාදී අපේක්‍ෂක Gabriel Boric දෙවන වටයට සුදුසුකම් ලබා ඇතැයි වාර්තා වේ. නමුත් ඔහුට ප්‍රතිපක්‍ෂව පිනෝෂේ ගේ හා බ්‍රසීල පන්නයේ පැසිස්ට් රජයක් ස්ථාපිත කිරීම තම වැඩපිළිවෙල කර ගත් José Antonio Kast පළමුවන වටයේ ජයග්‍රාහකයා ලෙස තේරී පත්වී ඇත. සම්ප්‍රදායික පක්‍ෂ ප්‍රතික්‍ෂේප වීම මෙම මැතිවරණයේ විශේෂිත තත්වයක් ලෙස මැතිවරණ නිරීක්ෂකයින් විසින් පෙන්වා දෙන අතර දෙවන වටය දෙසැම්බර් 19 වැනිදා පැවැත්වීමට නියමිතව ඇත. මිලියන 18ක් වෙසෙන චිලි රටේ පසුගිය කාලය පුරාවටම කම්කරු සිසු සටන් මෙන්ම 1973 සිට එරට පවතින ජෙනරල් ෆිනොෂේ විසින් පනවන ලද ව්‍යවස්ථාව වෙනස් කරන ලෙස ඉල්ලා ජනතාව විසින් විදී සටන් පවා ක්‍රියාත්මක කළ රජ්‍යයයක් ලොව පුරා ප්‍රසිද්ධ වී තිබේ. ඒ වගේම පැන්ඩෝරා පේපර්ස් හෙළිදරව්වක් හේතුවෙන් එරට හිටපු ජනාධිපති Sebastian Piñeraට එරෙහිව දේශාභියෝගයක්ද එල්ල කර තිබිණි. අතීතයේ සිටම පැවතෙන මෙම සටන්කාමි බව නිසාම චිලී වැසියන් 1973 සිටම සමාජවාදය සඳහා සටන්කිරිම මර්දනය හමුවේ අඩපන කිරීමට එරට පාලකයින් සමත් වුයේ නැත. ලෝක තඹ නිෂ්පාදනය සමබන්ධයෙන් ඉදිරියෙන්ම සිටින හා ලිතුයුම් හා මිනිරන්වලින් පොහොසත් චිලි රාජ්‍යයේ අසමානත්වය හා ඇති නැති පරතරය ඉහළම අගයක් ගන්නා රටකි. 6%ක උද්දමනයක් හා 10%ක රැකි රක්ෂා විරහිතභාවයක්ද ඇත. චිලියේ 1%ක ධනපතියන් ප්‍රමාණයක් රටේ ධනයෙන් 26.5%ක් භුක්ති විඳින බව (OCDE) යුරෝපා සංගමයේ වාර්තාවකින්ද තහවුරු කර ඇත. මෙවර දෙවන වටයට සුදුසුකම් ලබා ඇති වමේ අපේක්ෂකයා වයස අවුරුදු 35ක් වන හිටපු ශිෂ්‍ය නායකයෙකු හා පාර්ලිමේන්තු මන්ත්‍රිවරයෙකු වන අතර පළමු වටයේදී 25.7%ක් ලබා ගැනීමට සමත්වී ඇත. 2011 වසරේදී එරට අධ්‍යාපනය ජනසතු කරන ලෙසද ඉල්ලා මහා විද්‍යාල හා විශ්වවිද්‍යාල ශිෂ්‍යයන් සමග ඒකාබද්ධ දැවැන්ත වර්ජනයක් මෙහයවූ Gabriel Boric සමග රටේ තරුණ පරපුර විශාල ලෙස තම විශ්වාශය තබා ඇතැයි වාර්තා වේ. ඔහු මෙවර චන්දයට ඉදිරිපත්වුයේ එරට කොමියුනිස්ට් පක්‍ෂයේ හා ප්‍රගතිශීලි කඳවුරේ සහය මත “Apruebo dignidad” නමැති එක්සත් වාමාංශික පෙරමුණෙන් වේ. ඔහුගේ වැඩපිළිවෙලවල තුළ නිදහස් අධ්‍යාපනය, නිදහස් සෞඛ්‍ය සේවයක් පිහිටුවීම හා මේ දක්වා පුද්ගලික කේෂ්ත්‍රයයෙන් පාලනය වන විශ්‍රාම වැටුප් ගෙවීම අවසාන කර එය රජයට පවර ගැනීම හා සියළු දෙනාට යහපත් හා සාධාරණ ජිවිතයක් ලබාදීමට සහතික වී ඇත. එසේම මේ දක්වා 1973 සිට එරට බල පැවැත්වෙන ඒකාධිපති පිනෝෂේගේ පැසිස්ට් ව්‍යවස්ථාව අවසාන කිරීම සඳහා Gabriel Boric විශාල සටනක් 2019 දී මන්ත්‍රීවරයෙකු ලෙස පාර්ලිමේන්තුව තුළ හා පිටත ජනතාව සමග සිදුකරන ලද අතර ඒ අනුව නව ව්‍යවස්ථාවක් සකස් වෙමින් පවතින අතර එය 2022 වසරේ ජුලි මාසයේදී ජන මත විමසුමකට භාජනය කරනු ඇත. මේ වනවිට දෙවන වටයට තේරීපත් වී ඇති José Antonio Kast මෙම ජනමත විචාරණය අවලංගු කරන බවට තම මැතිවරණ ව්‍යාපාරයේදී සපත කර සිටි. බ්‍රසීලයේ Bolsonaro, ඇමරිකාවේ ට්‍රම්ප් හා ස්පාඤ්ඤයේහි vox වැනි ජාතිවාදී දේශපාලනය අගයකරමින් මැතිවරණ සටන මෙහයවූ José Antonio Kast 1973 සිට 1990 දක්වා දැඩි මර්ධන කාරි ලෙස එරට පාලනය කළ පිනෝෂේ ඒකාධිපතියෙක් නොවන බවට ඍජුව පෙනී සිටින පුද්ගලයෙකි. ඔහු පළමු වටයේදී 27.9%ක් ලබා ගනිමින් ඉදිරියෙන් සිටි. කෙසේවෙතත් දේශපාලන නිරීක්ෂකයින් පවසනුයේ දෙසැම්බර් 19 වැනිදා දෙවන වටය යනු චිලියේ නවීනත්වය වෙනුවෙන් සටන් කරන තාරුණ්‍යය හා සම්ප්‍රදායික පැසිස්ට්වාදී පසුගාමීත්වය අතර සටනක් ලෙස එරට ඉතිහාසයට එක්වනු ඇතිබවයි. 1973 සැල්වදෝර් අයන්ඩේ විසින් තම ජීවිතය පුදකරමින් ලොවට පෙන්වූ ආදර්ශය හා ට්‍රම්ප් හා පැසිස්ට් විරෝධී ප්‍රවණතාවය ඉහළම තත්වයක පවතින පරිසරයක දී Gabriel Boricගේ වාමාංශික පෙරමුණ වෙත ලොව පුරා වාමාංශික ව්‍යාපාරවල පමණක් නොව ධනේශ්වර ප්‍රගතිශීලි කඳවුරේ සහයද ලබා ජයග්‍රහණය දක්වා තල්ලුවීමට ඇතැම් විට විශාල ඉඩක් ඇති බව ඔවූහු තවදුරටත් පෙන්වා දෙති.", "URL": "https://lankatruth.com/si/?p=126156", "Category": "පුවත්", "Parent URL": null}