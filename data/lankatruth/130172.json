{"Source": "Lankatruth", "Timestamp": "March 18, 2022", "Headline": "මහින්දටත් හූ සංග්‍රහයක්", "News Content": "අගමැති මහින්ද රාජපක්ෂ අද (18) දින හදිසියේම කොලොන්න ප්‍රාදේශීය සභාවේ සංචාරයක යෙදුණ අවස්ථාවේ ඒ අසළ සිට තරුණයින් ඇතුළු පිරිසක් අතිවිශාල හූ සංඝ්‍රහයකින් විරෝධය පල කර ඇත. මේ පිළිබඳව වැඩිදුරටත් වාර්තා වන්නේ අගමැතිවරයාගේ සුරතින් මහනැලිය රජමහා විහාරයේ චෛත්‍යයේ කොත නිරාවරණය කිරීමට තිබුණු සැලසුම පිළිබඳ දායක සභාව දැඩි විරෝධය පල කර ඇති බවය. ඊයේ (17) එම කොත පැළඳවීමේ උත්සවය පවත්වා ඇති අතර ඊට විහාරස්ථ දායක සභාව සහ ප්‍රදේශවාසීන් විශාල පිරිසක් සහභාගී වී සිට ඇත. එහෙත් අගමැතිවරයාගේ අතින් කොත නිරාවරණය කිරීමට විරෝධය පල කරමින් දායක සභාව සහ ප්‍රදේශවාසීන් එම අවස්ථාව වර්ජනය කර ඇත. අගමැතිවරයාගේ සහභාගිත්වයට විරෝධය පලකරමින් එම ප්‍රදේශයේ කළු කොඩි ඔසවා තිබූ බවද වාර්තා වේ. විහාරාධිපති හිමියන් දුරකථන ඇමතුම් ලබා දෙමින් දායකයින් එම අවස්ථාවට ගෙන්වා ගැනීමට උත්සාහ කර ඇතත් එයද ව්‍යර්ත වී තිබේ. ඒ අනුව එම වර්ජනයට මුහුණදීම සඳහා කාන්තා පොලිස් නිලධාරිණියන් සුදු සාරි අන්දවා උත්සවයට සහභාගී කරවා ඇති නමුත් ප්‍රමානවත් තරම් පිරිසක් ඊට සහභාගී කරවීමට සමත් වී නැත. ඒ අනුව අගමැතිවරයා කෙටි අදහස් දැක්වීමක් සිදුකර උත්සව භූමියේ බැස ගොස් තිබේ. පසුව අගමැතිවරයා, මහනැලිය රජමහා විහාරය ආසන්නයේ ඇති කොලොන්න ප්‍රාදේශීය සභාවේ හදිසි සංචාරයක් යොදාගෙන ඇත. නමුත් එහිදීද අනපේක්ෂිත ලෙස දැඩි විරෝධයකට මුහුණදීමට අගමැති මහින්ද රාජපක්ෂට සිදුවී ඇත. අගමැති මහින්ද රාජපක්ෂ ඊට සහභාගී වී ඇත්තේ හෙලිකොප්ටරයකින් වන අතර ප්‍රදේශවාසීන්ගෙන් එල්ල වූ දැඩි විරෝධය හමුවේ ඔහු ඉතා ඉක්මනින් එම ප්‍රදේශයෙන් නික්ම ගිය බවද වාර්තා වේ. මෙවැනි විරෝධයක් මතුවෙමින් තිබෙන බව දැනගැනීමත් සමග පොලිස් නිලධාරින් විශාල පිරිසක් ආරක්ෂක කටයුතු සඳහා යොදවා සිටි බවද වාර්තා වේ.", "URL": "https://lankatruth.com/si/?p=130172", "Category": "පුවත්", "Parent URL": null}