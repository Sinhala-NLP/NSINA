{"Source": "Lankatruth", "Timestamp": "June 27, 2019", "Headline": "වෙල්ගමගේ පෙත්සම අගෝස්තුවේ කැඳවයි", "News Content": "පසුගිය රාජපක්ෂ පාලන සමයේ ප්‍රවාහන අමාත්‍යවරයා ලෙස කටයුතු කරමින් ලංකා ගමනාගමන මණ්ඩලයේ නොමැති තනතුරක් නිර්මාණය කර ඊට අදාල වැටුප් ගෙවීම මගින් රජයට රුපියල් ලක්ෂ 33ක් පාඩු කර ඇතැයි අල්ලස් කොමිසම තමාට එරෙහිව ගොනුකර ඇති නඩුව නීති විරෝධී බව ප්‍රකාශ කර එය බල රහිත කරන මෙන් ඉල්ලා ඒකාබද්ධ විපක්ෂයේ පාර්ලිමේන්තු මන්ත්‍රී කුමාර වෙල්ගම මහතා ඉදිරිපත් කර ඇති ප්‍රතිශෝධන පෙත්සම ලබන අගෝස්තු මස 26 වැනිදා කැඳවන ලෙස කොළඹ මහාධිකරණය අද(27) නියම කර තිබේ. අදාල පෙත්සම කොළඹ මහාධිකරණ විනිසුරු ගිහාන් කුලතුංග මහතා ඉදිරියේ කැඳවූ අවස්ථාවේ මෙම නියෝගය ලබාදී තිබේ. ලංකා ගමනාගමන මණ්ඩලයේ නොමැති නියෝජ්‍ය සභාපති තනතුරක් නිර්මාණය කර රුපියල් ලක්ෂ 33ක මුදලක් රජයට පාඩුකර ඇතැයි චෝදනා කරමින් අල්ලස් කොමිසම තමාට විරුද්ධව නඩුවක් ගොනුකර ඇති බවත් එම නඩුව ගොනුකර ඇති ආකාරය නීති විරෝධී යැයි තම නීතීඥවරු සිදුකළ මූලික විරෝධතාවය ද කොළඹ මහේස්ත්‍රාත් අධිකරණය ඉවත දැමූ බවත් පෙත්සම්කාර කුමාර වෙල්ගම මන්ත්‍රීවරයා පවසා සිටියි. කොළඹ මහේස්ත්‍රාත් අධිකරණය ගනු ලැබූ එම තීන්දුව නීති විරෝධීබව ප්‍රකාශ කරන ලෙසත් එය බල රහිත කිරීමේ නියෝගයක් නිකුත් කරන ලෙසත් පෙත්සම්කරු ඉල්ලා සිටියි. මහාධිකරණ විනිසුරු කුලතුංග මහතා සඳහන් කර ඇත්තේ මෙම පෙත්සමට අදාල කරුණු තහවුරු කිරීම සඳහා අගෝස්තු මස 26 වැනිදා කැඳවන බවය.", "URL": "https://lankatruth.com/si/?p=76532", "Category": "පුවත්", "Parent URL": null}