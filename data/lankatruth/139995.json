{"Source": "Lankatruth", "Timestamp": "September 29, 2022", "Headline": "ණය ප්‍රතිව්‍යුහගත කිරීමෙන් සියලු ආර්ථික ප්‍රශ්න විසඳෙන්නේ නෑ – NPP ආර්ථික කවුන්සිලය", "News Content": "ජාත්‍යන්තර මූල්‍ය අරමුදලේ නිර්දේශ අනුව යමින් විදේශීය ආයතන දෙකක් ශ්‍රී ලංකාවේ නියෝජනය සඳහා යොදා ගනිමින් ණය ප්‍රතිව්‍යුහගත කළ ද, සියලු ආර්ථික ප්‍රශ්න විසඳෙන්නේ නැති බව ජාතික ජන බලවේගයේ ආර්ථික කවුසිලය ප්‍රකාශ කරයි. එම සංවිධානය  අද (29) ජනතා විමුක්ති පෙරමුණේ පැලවත්ත ප්‍රධාන කාර්යාලයේ පවත්වන ලද මාධ්‍ය හමුවකදී මේ බව අවධාරණය කළේය. එම මාධ්‍ය හමුවට ජාතික ජන බලවේගයේ ආර්ථික ප්‍රතිපත්ති කමිටු සභාපති, වරලත් ගණකාධිකාරී, මහාචාර්ය අනිල් ජයන්ත, මහාචාර්ය ජනක් කුමාරසිංහ සහ එංගලන්තයේ  රෙඩිං විශ්වවිද්‍යාලයේ ජ්‍යෙෂ්ඨ කථිකාචාර්ය ශාන්ත ජයරත්න සහ ජාතික ජන බලවේගයේ ජාතික විධායක කමිටු සාමාජික සුනිල් හඳුන්නෙත්ති යන අය සහභාගී වූහ.  ජේෂ්ඨ කථිකාචාර්ය ශාන්ත ජයරත්න ඉංග්‍රීසි භාෂාවෙන් කරුණු ඉදිරිපත් කළේය. එම මාධ්‍ය හමුවේදී සංහල භාෂාවෙන් පළකළ අදහස් පහත දැක්වේ.  ජාතික ජන බලවේගයේ ආර්ථික කවුන්සිලය විදිහට රටක් සංවර්ධනය දෙසට ගමන් කිරීම, ජනතාවගේ ජීවන තත්වය උසස්වීම වැනි කරුණු සම්බන්ධයෙන් විශේෂ අවධානයක් යොමුකර තිබෙනවා. ආර්ථිකයක් කියන්නේ රටක භාණ්ඩ හා සේවා නිෂ්පාදනය කිරීමත්, එයින් ජනිත කරන ධනය බෙදා හැරීමත්, රැකීරක්ෂා සම්පාදනය කිරීම, පොලී සහ විදේශ විනිමය අනුපාත තීරණය කිරීම, විදේශ වෙළඳාම සහ විදේශ සංචිත පවත්වාගෙන යාම වැනි කරුණු ගණනාවක් එකිනෙකට බද්ධ වීමයි. ආර්ථිකයේ පවතින සැබෑ ප්‍රශ්න පිළිබඳව සාකච්ඡා කරමින් නිවැරදි දිශාවකට ගෙනයන්න උත්සාහ කරනවා වෙනුවට පාලකයන් මේ දක්වා කළේ දත්ත විකෘති කරමින් ප්‍රධාන ආර්ථික ප්‍රශ්න යට ගැසීමයි. ජාතික ජන බලවේගය හැකි සෑම අවස්ථාවකදීම පවතින යථාර්ථය පෙන්වා දෙන්න කටයුතු කළා. ඒ නිසාම දැන් රට තුළ සාමූහිකව අපි කවුරුත් එකතු වෙලා මේ ප්‍රශ්නවලට විසඳුම් සෙවිය යුතුයි කියන අවබෝධයට ඇවිත් තිබෙනවා.ජාතික ජන බලවේගයේ ආර්ථික කවුන්සිලය තුළ ඒ ඒ අනුක්ෂේත්‍ර පිළිබඳව ප්‍රාමාණික දැනුම තිබෙන බුද්ධිමතුන් එකතු වී සිටිනවා. අපි සියලු දෙනා එක්වී ආර්ථිකය පිළිබඳව යම් ගවේෂණාත්මක විමර්ශනයන් සිදුකරමින් මහජනතාව දැනුවත් කරන්න විද්‍යාත්මක තොරතුරු සහිතව කරුණු ඉදිරිපත් කරනවා. පවතින තත්වය පිළිබඳව විශ්ලේෂණය කිරීමෙන් ලබාගන්නා කරුණු අනුව රට තුළ පවතින සීමිත සම්පත් නිසි පරිදි කළමනාකරණය කරමින් පොදු අවශ්‍යතාවයන් සම්පූර්ණ කිරීම පිළිබඳව මහජනතාව දැනුවත් කරනවා. එහි ආරම්භක පියවර ලෙස තෝරාගත්, ක්ෂණිකව සමාජයේ අවධානයට ලක්විය යුතු කරුණු කිහිපයක් ඉදිරිපත් කරනවා. මේ මොහොත වන විට ආණ්ඩුව තමන්ගේ බලය පවත්වාගෙන යාමේ අරමුණින් මඟහැර යන, මහජනතාවගේ ජීවිතවලට එල්ල වී තිබෙන ආර්ථික අර්බුදයේ භයංකාරකම පිළිබඳව අපි හෙළි කරන්න සූදානම්. ආර්ථික අර්බුදයට මේ ආණ්ඩුව මූලික වශයෙන් වගකිව යුතු වුවත් කිසිකෙනෙකුට මේ අර්බුදය මඟහැර යන්න බැහැ.මූලිකවම ගත්තොත් පවතින ණය බර, රටක් හැටියට දරාගන්න බැහැ. විදේශීය ණය පංගුව විශාල වශයෙන් වැඩිවීම ඊට බලපා තිබෙනවා. මේ නිසා ණය ප්‍රතිව්‍යුහගත කිරීම පිළිබඳව විශාල සාකච්ඡාවක් ඇතිවී තිබෙනවා. ආණ්ඩු බලය කවුරුන් විසින් හෙබවූවද, හොබවන්න බලා සිටියද, ඒ ඕනෑම කෙනෙකුට ණය ප්‍රතිව්‍යුහගතකරණය සිදුකරන්නම වෙනවා. ණය ප්‍රතිව්‍යුහගත කිරීම කියන්නේ රටේ සියලු ආර්ථික ප්‍රශ්න විසඳනවා කියන එක නොවෙයි. රට සංවර්ධනයට යනවා කියන එක නොවෙයි. මූලික අඩිතාලමක් දමා ගන්න, හුස්ම ගන්න, අවස්ථාව සලසා ගන්නවා කියන එකයි. මේ සාකච්ඡාවට ජාත්‍යන්තර මූල්‍ය අරමුදල මැදිහත් වී තිබෙනවා. 1959 සිට අපි මූල්‍ය අරමුදලේ සාමාජික රටක්. ඒ සාමාජිකයන්ට ලැබෙන සියලු වරප්‍රසාද අපට හිමියි. ඔවුන් තම සාමාජික රටවලට ගෙවුම් ශේෂ අර්බුදයකින් බේරා ගැනීමට උපදෙස් දීම සහ මැදිහත් වීම සිදුකරනවා. ණය ප්‍රතිව්‍යුහගත කිරීමට මූල්‍ය අරමුදල මැදිහත්වී සාකච්ඡා කිරීම හොඳයි. නමුත් අපේ රට සංවර්ධනය කිරීමේ සැලැස්ම හෝ එහි ගමන් මඟ මූල්‍ය අරමුදලෙන් ලබාදෙන්නේ නැහැ. එය ඔවුන්ගේ කාර්යභාරයක් නොවෙයි. අපේ රට දියුණු කිරීමෙන් සහ දිශානතිය තීරණය කිරීම අප විසින් කළ යුතුයි. නමුත් මේ වන තෙක් ආණ්ඩුව ඒ සඳහා සැලසුම් සකස් කර නැහැ.ණය ප්‍රතිව්‍යුහගත කිරීමට ශ්‍රී ලංකාව වෙනුවෙන් ක්ලිෆඞ් චාන්ස් සහ ලසාඞ් කියන ජාත්‍යන්තර ආයතන දෙක මැදිහත් කරගෙන තිබෙනවා. ක්ලිෆඞ් චාන්ස් මැදිහත් වී මූලික සාකච්ඡාවක් සිදුකළා. එහිදී මතුවුණු මූලික කාරණා කිහිපයක් කෙරෙහි අපේ අවධානය යොමු කළ යුතුයි. පළමුවෙන්ම රජයේ ආදායම සහ වියදම අතර පවතින ප්‍රාථමික ශේෂය ධන 2.3 දක්වා 2025 වන විට ගෙනයා හැකි බව ආණ්ඩුව කියනවා. නමුත් පවතින තොරතුරු දත්ත විශ්ලේෂණය කළ විට එය ලේසි වැඩක් නොවන බව අපට පෙනෙනවා. මේ තත්වයට ළඟා වුණොත් පමණක් ණය තිරසාර තත්වයකට ළඟා විය හැකියි. ඒ කියන්නේ ගෙවීමට තිබෙන ණය ප්‍රමාණය දරාගත හැකි ආකාරයට සකස් කර ගැනීමයි. පවතින තත්වයන් යටතේ රට රටවල්වල ණය පිළිබඳව ගැටලුව වෙනස් වෙනවා. ජපානය වගේ රටක ණය බර 250%ක් වෙනවා. නමුත් එය ඒ රටට දරාගත හැකි, ගෙවිය හැකි තත්වයක්. නමුත් අපේ ප්‍රමාණවත් ආදායම් ඉපයීමක් නැති නිසා අපේ ණය තිරසාරභාවය දළ දේශීය නිෂ්පාදිතයෙන් 100%ට වඩා අඩුවෙන්න ඕනෑ. එහෙම නම් ණය තිරසාරභාවය ඇති කර ගන්නේ කොහොමද කියන සැලසුම් සකස් කරන්න ඕනෑ. ආණ්ඩුව පැත්තෙන් ප්‍රාථමික අයවැය ශේෂය ධන 2.3ට යන ආකාරය පැහැදිලි කරන්නේ නැහැ.මේ තත්වය තුළ ආණ්ඩුව රජයේ ආදායමෙන් ණය පොලී ගෙවීම ඉවත් කර අනෙකුත් වියදම් සමග දළ ජාතික නිෂ්පාදිතය සමග සැසඳීමෙන් ධන අගයක් ලබා ගැනීමට උත්සාහ කරන බවට මත අපට සැකයක් ඇතිවී තිබෙනවා. මේ ශේෂය 2021 ඍණ 6%යි. 2020 දී එය තිබුණේ ඍණ 4.6යි. තව අවුරුදු දෙකකින් 2025 වන විට ධන 2.3ට යන්නේ කොහොමද? මහ බැංකුවට අනුව 2023 දී ඍණ 8%ක හිඟයක් තිබිලා 2024දී ධන අගයකට පරිවර්තනය වී 2025දී ඔය කියන ඉලක්කයට යන බව සඳහන් කරනවා. මේ තත්වය තුළ අපිට පැහැදිලි වෙන්නේ පොලිය හැර රජයේ විශාල වැය බරක් දරන රාජ්‍ය වැටුප් ගෙවීම මහජනතාව පීඩනයට පත්කරමින් කපා හැරීමේ ඉඩකඩක් තිබෙන බවයි. වියදම් කපා හැරීම කියලා එන්නේ එතනට බව අපි හිතනවා. නමුත් වියදම් තුළ වංචා, දූෂණ, නාස්තිය සියල්ලම තිබෙනවා. කළ යුත්තේ වංචා, දූෂණ, නාස්තිය ඉවත් කිරීම මිස වැටුප් අවම කිරීම නොවෙයි. මේ කියන ධන 2.3නේ ඉලක්කයට යන්න නම්, ආදායම් වැඩිකර ගෙන වියදම් කපන්න ඕනෑ. පවතින ව්‍යුහය ඇතුලේ ආදායම් වැඩිකර ගන්න නම් ආර්ථිකය ප්‍රසාරණය කරන්න ඕනෑ. පවතින සොච්චම් ජාතික ධනයෙන් වැඩිපුර උකහා ගන්න ආණ්ඩුව ක්‍රියාකළහොත් මහජනතාව අන්ත පීඩනයකට පත්වෙනවා. මෙයින් සිදුවෙන්නේ මහජනතාවගේ යහපත නොවෙයි ආණ්ඩුවේ බේරීමයි. ඒ වෙනුවෙන් බදු පිට බදු පැමිණීමිට නියමිතයි. සහන කපා හැරීම සහ විදුලි බිල, ජල බිල වැනි සියලු වියදම් ඉහළ දැමීමට නියමිතයි.මේ අනතුර අපි තේරුම් ගන්න ඕනෑ. තේරුම් ගැනීමෙන් තත්වය පරාජය කරන්න ඕනෑ. ඕනෑම ආණ්ඩුවකට විනාශකාරී ලෙස ජාතික සම්පත් විකුණා දමන්න ලේසියි. මේ වන විටත් ඒ වෙනුවෙන් ක්‍රියාකාරී වැඩපිළිවෙළක් දියත් කර තිබෙනවා. මූල්‍ය අරමුදල ඉදිරිපත් කර තිබෙන තවත් කොන්දේසියක් වන්නේ විදුලිය, ඉන්ධන වැනි අත්‍යවශ්‍ය හා භාණ්ඩ හා සේවාවල පිරිවැය ආවරණය වන පරිදි මිල නියම කළ යුතු බවයි. නමුත් මේ තුළින් යම් පීඩනයකට පත්වෙන කණ්ඩායම් වලට සහන ලබාදෙන්නත් මූල්‍ය අරමුදල යෝජනා කර තිබෙනවා. නමුත් ගෑස් මිල, ඉන්ධන සහ විදුලිය මිල තුළ ඒවායේ සැබෑ නිෂ්පාදන පිරිවැයට අමතරව වංචා, දූෂණවලින් කොටසකුත් ඇතුළත් කර තිබෙනවා. ඛනිජ තෙල් නීතිගත සංස්ථාව පාඩු ලබන විට අයි.ඕ.සී. සමාගම මේ වසරේ දෙවන කාර්තුවේ රුපියල් බිලියන දහයක ශුද්ධ ලාභයක් පෙන්වා තිබෙන්නේ මේ නිසයි. තව පැත්තකින් මහ බැංකුවේ ස්වාධීනත්වය සහ මූල්‍ය ස්ථායීකරණය වෙනුවෙන් ඉඩදෙන්න ඕනෑ. වෘත්තීයමය වැඩකටයුතු කරන්න මහ බැංකුවට අදාළ ස්වාධීනත්වය ලබාදිය යුතුයි. එක අරමුණක පිහිටලා රජයේ බදු ප්‍රතිපත්තිය ක්‍රියාකරන්න ආණ්ඩුව ඉඩදිය යුතුයි. නමුත් බලය රැකගැනීම හෝ ලබාගැනීම වෙනුවෙන් බදු ප්‍රතිපත්තිය අඩු-වැඩි කරමින් මූල්‍ය ප්‍රතිපත්තිය බිල්ලට දෙන තත්වයක් අපි දකිනවා. අද තිබෙන තත්වය අනුව මහ බැංකුව ක්‍රියාත්මක කරන මූල්‍ය උපක්‍රමවලට ආණ්ඩුව සහයෝගය නොදෙන ගැටුමක් නිර්මාණය වෙන්න පුළුවන්.මේ වන විටත් මූල්‍ය අරමුදලෙන් අපි දහසය වතාවක් විස්තීරණ අරමුදල් පහසුකම් ලබාගෙන ගෙවුම් ශේෂ තුළනය සම්බන්ධ ගැටලු මඟහරවාගෙන තිබෙනවා. නමුත් කුඩා කුඩා සංශෝධන කළා මිස අපේ රට නිසි මාර්ගයක සංවර්ධනයට ගියේ නැහැ. මේ වතාවේ ඩොලර් කෝටි 290ක් අවුරුදු හතරක් තුළ ලැබෙන්නේ. මේ යන ගමන් මාර්ගය මත මේ ණය මුදල මත සියලු ප්‍රශ්න විසඳෙන බවට මිථ්‍යා මතයකට නොයා යුතුයි. මේ ණය ලබාදීමේදී මතුපිටින් නොපෙනෙන අය කිරීම් කරනවා. පොලිය අඩු බව ඇත්ත. නමුත් දැනට පොරොන්දුවී තිබෙන ඩොලර් කෝටි 290 වෙනුවට ඊට අඩු ප්‍රමාණයක් ආණ්ඩුව ඔවුන්ගේ කොන්දේසි ඉටුකිරීම මත ලබාදුනහොත් මුළු ණය මුදලටම පොලී අය කරනවා. ඒ වගේම සැඟවුණු සේවා ගාස්තුවකුත් තිබෙනවා. අපි මුල්ම ණය වාරික ලබාගත් 1964 ඉඳලා සලකා බැලුවාම 1984 සිට මේ දක්වා ලබාදී තිබෙන්නේ ඩොලර් කෝටි 350ක වගේ ණය ප්‍රමාණයක්. නමුත් අපි එම කාලය තුළ ගෙවූ සහ ඉදිරියේදී ගෙවන්න තිබෙන සේවා ගාස්තු සහ පොලිය ගණනය කළාම ඩොලර් කෝටි සියයකට ආසන්න ප්‍රමාණයක් ගෙවීමට සිදුවී තිබෙනවා. මූල්‍ය අරමුදල අපේ රටේ තිබෙන දේශපාලන තත්වය මත දූෂණය, අවම කිරීම පිළිබඳවත් කරුණු දක්වා තිබෙනවා. ණය තිරසාර සැලැස්ම පිළිබඳව මේ දක්වා ආණ්ඩුව සැලසුමක් ඉදිරිපත් නොකළත් මෑතකදී සැලසුමක් ඉදිරිපත් කරන බවක් පේන්නේ නැහැ. මේ තත්වය තුළ අර්බුදයෙන් ගොඩයාම වෙනුවට තව තවත් ගැඹුරු වන බව පැහැදිලි වෙනවා. ඉදිරියේදී ජාතික ජන බලවේගයේ ආර්ථික සභාව පවතින තත්වය පිළිබඳව ජනතාවට කරුණු ඉදිරිපත් කරනවා. ඒ තුළින් පවතින ආර්ථික අර්බුදය පිළිබඳව හොඳ සංවාදයක් හදාගන්න අපි අපේක්ෂා කරනවා. නිදහස් අධ්‍යාපනයෙන් මේ තැනට ආව අපිට රටේ ජනතාව හා සම්බන්ධ දෛනික ගැටලුවලදී සමස්ත ආර්ථිකයේ ඇතිවන ගැටලුවලදී සම්බන්ධ වීමේ වගකීමක් තිබෙනවා. ආර්ථිකය සම්බන්ධ පර්යේෂණවලින් ලබාගන්නා දත්ත, දැනුම, තොරතුරු මඟින් ජනතාව දැනුවත් කිරීමේ වැඩමුළු පැවැත්වීම සහ මෙවැනි මාධ්‍ය හමුවලින් දැනුවත් කිරීම ඒ වගකීමේ එක කොටසක්. ජනතාවගේ දෛනික ආර්ථිකය වගේම රටේ සමස්ත ආර්ථිකය පිළිබඳව නිරන්තර ජනතාව දැනුවත් කරන්න මේ ආර්ථික කවුන්සිලයෙන් අපි බලාපොරොත්තු වෙනවා. ඇතැම් දත්ත ඉතාමත් සංවේදී ඒවා. ආර්ථිකය මෙහෙයවන පුද්ගලයන් කවුරු වුණත් ආර්ථිකය මෙහෙයවීමෙන් ලැබෙන ධන හෝ ඍණ ප්‍රතිඵල අවසානයේ බුක්ති විඳින්නේ මේ රටේ ජනතාවයි. ආර්ථිකය ගැන පර්යේෂණ කරන, අදහස් දක්වන, වැඩමුළු පවත්වන සියලු දෙනාටත් මේ වේදිකාවට ගොඩවෙන ලෙස ආරාධනා කරනවා. රජයට වුණත් අවශ්‍ය අවස්ථාවල අපි දත්ත, නිගමන, ලබාදී පවතින අර්බුදයෙන් යම්තමින් හෝ ආර්ථිකය ගොඩගන්න අපේ කැපවීම කරනවා.මූල්‍ය අරමුදලෙන් යම් සහනයක් අපි බලාපොරොත්තු වෙනවා නම්, ඉටුකළ යුතු මූලික කොන්දේසි කිහිපය අතරින් ප්‍රාථමික ගිණුමේ ධන ශේෂයක් ඇතිකර ගැනීම අවශ්‍යයි. මේ තත්වය ඇතිකර ගන්න නම් ආදායම වැඩිකරගෙන වියදම් අඩුකර ගත යුතු ආකාරය මහාචාර්ය අනිල් ජයන්ත පැහැදිලි කළා. ඕනෑම රටක රාජ්‍ය ආදායමේ ප්‍රධානම මූලාශ්‍රය ඍජු හෝ වක්‍ර බදුයි. දැනටත් අපි විශාල බදු ප්‍රතිශතයක් සහිත රටක්. සාමාන්‍ය පුද්ගලයෙක් තමන්ගේ ආදායමෙන් 40%ක් පමණ බදු ගෙවන තත්වයක් පවතින්නේ. රජයේ බදු වැඩිකර ගැනීමට යාමේදී ආර්ථිකයේ අනිකුත් සාර්ව ආර්ථික කරුණු කෙරෙහි බලපානවා. රටක ආර්ථිකයේ සාර්ව ආර්ථික විචල්‍යයන් ලෙස හඳුනා ගන්නා ණය පොලී අනුපාත, උද්ධමනය, විදේශ විනිමය අනුපාත, විරැකියා අනුපාත වැනි සියල්ල එකිනෙක හා සම්බන්ධයි. මේ එක් හෝ විචල්‍යයකට සිදුකරන බලපෑම හෝ වෙනස් කිරීම අනිකුත් ආර්ථික විචල්‍යයන් කෙරෙහි අනිවාර්යයෙන්ම බලපානවා. බදු වැඩිකිරීමට උත්සාහ කළොත් එය රටේ සමස්ත ජනතාවගේ ජන ජීවිතයට ඍජුව බලපානවා. ඒ වගේම පොලී අනුපාත වැඩිකිරීමෙන් උද්ධමනය පාලනය කරන්න උත්සාහ කරමින් තිබෙනවා. එය මහ බැංකුව විසින් කළ යුතු පියවරක්ව තිබුණා. එයින් ආර්ථිකයට කම්පනයක් ඇති කරනවා.මේ මඟින් ආර්ථිකයට ඇතිකර තිබෙන කම්පනයෙන් අනිකුත් විචල්‍යයන්ට බලපෑම් සිදුවී තිබෙනවා. ප්‍රධානම බලපෑම ව්‍යාපාරිකයන්ට අදාළයි. ඔවුන්ගේ ප්‍රාග්ධන සම්පාදනය සිදුකරන්නේ බැංකු ණය ගැනීමෙන්. බැංකු ණය ලබාගැනීම වෙනුවෙන් පිරිවැයක් දරන්න සිදුවෙනවා. සංවර්ධනය වෙමින් පවතින රටක ව්‍යාපාර ආයෝජනවලින් ලැබෙන ප්‍රතිලාභ තුළ අඩංගු ලාභය තිබෙන්නේ මුළු පිරිවැයෙන් 10% – 15% අතර ප්‍රමාණයකයි. නමුත් අද වන විට පොලී අනුපාතිකය 25% ඉක්මවා තිබෙනවා. මේ තත්වය මත බැංකුවලින් ණය ලබාගෙන ආයෝජනය කිරීමෙන් ලැබෙන ප්‍රතිලාභවල ලාභය ඔහුගේ බැංකු ණය පොලිය ගෙවීම සඳහාවත් ප්‍රමාණවත් වෙන්නේ නැහැ. මේ නිසා ව්‍යාපාර සියල්ල අස්ථාවර තත්වයකට පත්වී තිබෙනවා. සුළු හා මධ්‍ය පරිමාණ ව්‍යාපාර පමණක් නොවෙයි මහා පරිමාණ ව්‍යාපාර පවා අස්ථාවර වී තිබෙනවා. අලුතින් ව්‍යාපාර ආරම්භ කිරීම අඩපණ කර තිබෙනවා. මේ නිසා අපේ ආර්ථිකය හැකිළෙමින් පවතිනවා. ලෝක බැංකුව මේ සම්බන්ධයෙන් කර තිබෙන පුරෝකථන අනුව ඉදිරි වසර තුළ ඩොලර් බිලියන 10 ඉක්මවූ ප්‍රමාණයකින් ලංකා ආර්ථිකය හැකිළිය හැකි බවට අනතුරු හඟවා තිබෙනවා. 2023 වර්ෂයේදී අපේ ආර්ථිකය 2011 පැවති තත්වයට ඇද වැටිය හැකි බව පෙන්වා දී තිබෙනවා. ආණ්ඩුව බදු වැඩිකර ගැනීමට යාම තුළ ආර්ථිකය හැකිළෙන වේගය තව තවත් තීව්‍ර වෙනවා. මේ නිසා කෙසේ හෝ රැඳී සිටින ව්‍යාපාරවලට පවා විශාල තර්ජනයක් ඇති වෙන්න පුළුවන්. මම මුලින් සඳහන් කළ එකිනෙකට සම්බන්ධ සාර්ව ආර්ථික කරුණු අනුව ව්‍යාපාරිකයන් ලබාගෙන තිබෙන ණය සඳහා පොලී ගෙවීමේ ප්‍රශ්නයක් පවා ඇති වෙන්න පුළුවන්.මූල්‍ය අරමුදල ණය ප්‍රතිව්‍යුහගත කිරීමකට යන ලෙස උපදෙස් දීමත් දැනට ණය වාරික සහ පොලිය ගෙවීම් කළ නොහැකි තත්වයකට ඇද වැටෙන්නත් ඉඩ තිබෙනවා. එවැනි තත්වයකදී ආර්ථිකයක් ගොඩගැනීම සහ ආර්ථිකය ඉදිරියට තල්ලු කරන බැංකු ඇතුළු මූල්‍ය පද්ධතිය මෙන්ම ඊට සම්බන්ධ අනෙකුත් ආයතනත් විශාල අවදානමකට යන්න පුළුවන්. ඒ නිසා මේ අවස්ථාවේ ඉතාමත් පරෙස්සමෙන් අවදානම කළමනාකරණය කරන්න ආණ්ඩුව අවධානය යොමු කළ යුතුයි. එසේ නොකළහොත් අපේ සමස්ත මූල්‍ය පද්ධතියම දැඩි අවදානමකට ලක්වෙන්න පුළුවන්. එවැනි තත්වයක් නැවත නිවැරදි කර ගත නොහැකි ප්‍රතිවිපාකයක් ගෙනඒවි. ආර්ථිකයක මූල්‍ය සම්පාදන මාර්ග මේ ආකාරයට අවදානමකට ලක්වී තිබෙනවා වගේම බලශක්ති සම්පාදනයත් විශාල අනතුරකට මුහුණ පා තිබෙනවා. බලශක්තිය රටේ ව්‍යාපාරවලට සහ ජන ජීවිතයට අත්‍යවශ්‍යම දෙයක්. අද වන විට බලශක්ති සැපයුම බරපතළ අර්බුදයකට ලක්වී තිබෙනවා. ආර්ථිකය තුළ තවත් ප්‍රධාන කරුණු ගණනාවක් කතා කළ හැකි වුවත් මූල්‍ය පද්ධතිය සහ බලශක්ති සැපයුම කියන මූලික කාරණා දෙක තුළ අපේ ආර්ථිකය තව තවත් අගාධයට වැටෙමින් යනවා කියන එක අපි අවධාරණය කරනවා. ඒ සඳහා නිසි පියවර ඉක්මනින්ම ගත යුතුයි. බලශක්ති සම්පාදනයේ ස්ථාවරත්වය ඇති කළ යුතුයි.ණය ගැනීමේ ප්‍රශ්නයක් නැහැ. ණය අයෝජනය කර, ලබාගත් ප්‍රතිලාභ මොනවාද, ණය නිසි ලෙස කළමනාකරණය කර, ආයෝජනය කළාද යන ප්‍රශ්න ඇතිවෙනවා. ණය නිසි ලෙස ආයෝජනය කළා නම්, ණය ගෙවීම පිළිබඳ ප්‍රශ්නයක අද ඇතිවෙන්නේ නැහැ. ණයවලින් ලැබෙන ප්‍රතිලාභ ආර්ථිකයට ගලා නොඒම මූලික ප්‍රශ්නයක්. මූල්‍ය පද්ධතියේ ආරක්ෂාව සම්බන්ධයෙන් එය ඍජුවම බලපානවා. ඒ සම්බන්ධයෙන් ඉතාමත් ප්‍රවේශම්කාරී ක්‍රියාමාර්ග අනුගමනය කළ යුතු වෙනවා. බලශක්ති සම්පාදනයත් ඒ ආකාරයෙන්මයි. මේ ප්‍රධාන කරුණු දෙක නිසි ලෙස මෙහෙයවීමට ක්‍රියා නොකළහොත්, රට තුළ පවතින විචල්‍යයන් නිසි ලෙස කළමනාකරණය නොකළහොත් අපේ ආර්ථිකය එක තැන පල් වෙද්දී අනෙකුත් රටවල ආර්ථිකයන් අපි පසුකරමින් වේගයෙන් ඉදිරියට යනවා. වියට්නාමය, බංගලිදේශය, ඉන්දියාව උදාහරණයි. මේ තත්වය තුළ නිසැක ලෙසම අපේ ආර්ථිකය වැටීම නතර කර ගත යුතුයි. එහිදී මූල්‍ය පද්ධතියට හා බලශක්තියට සුවිශේෂී අවධානයක් යොමු කළ යුතුයි.ආර්ථිකයක ප්‍රධාන එන්ජිම සුළු හා මධ්‍ය පරිමාණ කර්මාන්ත පද්ධතියයි. දේශීය නිෂ්පාදන ජාත්‍යන්තරයට ගෙනයාම, විශාල රැකියා ප්‍රමාණයක් සම්පාදනය කිරීම, සිදුවන්නේ මේ ක්ෂේත්‍රය තුළයි. නමුත් මූල්‍ය පද්ධතිය සහ ඉන්ධන සැපයීම බිඳ වැටුණහොත් අපේ ආර්ථිකය මීටත් වඩා අඳුරු තත්වයකට ඇද වැටෙනවා. දැනට පවතින සංඥා කොහෙත්ම සුබදායී නැහැ. විරැකියාව වේගයෙන් වැඩිවෙනවා. මෙවැනි ආර්ථික අර්බුදයකදී ලෝකයේ අනෙකුත් රටවල් ප්‍රමුඛස්ථානය දිය යුතු අනුපිළිවෙළවල් සකස් කරනවා. අද අපේ රටේ ප්‍රධානම වී තිබෙන්නේ දේශපාලන ස්ථාවරත්වය ඇතිකර ගැනීමයි. දේශපාලනය අස්ථාවර වූ තැනක ආර්ථික ස්ථාවරත්වයක් රැඳී තිබෙන්නේ නැහැ. ආර්ථිකය ගොඩගන්න දේශපාලන ස්ථාවරත්වය ඉතා ඉක්මනින් සකස් කර ගත යුතුයි. ආර්ථිකය ඉදිරියට යද්දී බලශක්තිය සහ ආර්ථිකය අතර ධනාත්මක සම්බන්ධතාවයක් පවතිනවා. ඒ වගේම ප්‍රාග්ධන සම්පාදනයේ පිරිවැය සහ ආර්ථිකය ඉදිරියට යාම අතර සම්බන්ධයක් තිබෙනවා. මේ විචල්‍යයන් අතර සම්බන්ධතාවය කෙරෙහි දැඩි අවධානය යොමු කර ප්‍රමුඛතා අනුව ආර්ථිකය නිසි තැනට යොමුකිරීමේ වගකීම තිබෙනවා. රටක් හැටියට අපි ඒ වගකීම බාරගන්න සූදානම්. ඒ සම්බන්ධ නිරන්තර දැනුවත් කිරීම් මහජනතාව හමුවේ කිරීමට අපි කැපවී සිටිනවා. මෙම මාධ්‍ය හමුව සඳහා ශ්‍රී ලංකා සංවර්ධන පරිපාලන ආයතනයේ හිටපු ජ්‍යෙෂ්ඨ උපදේශක, එංගලන්ත රෙඩිං විශ්වවිද්‍යාලයේ ජ්‍යෙෂ්ඨ කථිකාචාර්ය ශාන්ත ජයරත්න සහ හිටපු පාර්ලිමේන්තු මන්ත්‍රී සුනිල් හඳුන්නෙත්තිද සහභාගි වූහ. ජ්‍යෙෂ්ඨ කථිකාර්ය ශාන්ත ජයරත්න ඉංග්‍රීසි බසින් කරුණු ඉදිරිපත් කළේය.", "URL": "https://lankatruth.com/si/?p=139995", "Category": "ආර්ථික පුවත්", "Parent URL": null}