{"Source": "Lankatruth", "Timestamp": "October 3, 2019", "Headline": "ආගමන විගමන සේවයේ ගැටළු විසඳීමට බලධාරීන්ට පැය 48ක්", "News Content": "ආගමන විගමන දෙපාර්තමේන්තු සේවයේ නිරත නිලධාරීන්ගේ වෘත්තීය ගැටළු විසදීමට අවශ්‍ය පියවර ඉදිරි පැය 48 ක කාලය තුළ නොගන්නේ නම් දිවයින පුරා පිහිටි සියලුම ගුවන් තොටුපළ, වරාය ඇතුළු ආගමන විගමන රාජකාරී සිදු කරන සියලුම නිලධාරීන් දැඩි වෘත්තීය ක්‍රියාමාර්ගයකට කැඳවන බව ආගමන විගමන නිලධාරීන්ගේ සංගමය සඳහන් කරයි. අවස්ථා ගණනාවකදී ආගමන විගමන සේවයේ පවතින අර්බුධ සම්බන්ධව බලධාරීන් දැනුවත් කර සිටිය ද ඒ සඳහා නිසි පියවර ගැනීම මෙතෙක් සිදුව නැතැයි වෘත්තීය සමිති සඳහන් කරයි. 2018 වසරේ ගනු ලැබූ වෘත්තීය ක්‍රියාමාර්ගයකට අනුව 2018.05.18 දින ජනාධිපතිවරයා සමඟ පැවති සාකච්ඡාවේදී ආගමන විගමන සේවා ගැටළු විසදීමට අදාළ බලධාරීන්ට ජනාධිපතිවරයා උපදෙස් ලබාදුන් අතර පසුව අග්‍රාමාත්‍යවරයා ද මෙම ගැටළු විසදීම සඳහා කමිටුවක් ද පත් කළේය. කෙසේ වෙතත් ආගමන විගමන සේවාවේ වෘත්තීය ගැටළු සඳහා විසදුම් නොලැබිණි. ඉන්පසු ජනාධිපතිතුමා විසින් පත් කරන ලද රනුග්ගේ විශේෂ කොමිසම වෙත ද මෙම ගැටළු සම්බන්ධව ලිඛිතව වාර්තාවක් ඉදිරිපත් කළ ද එම කොමිසම මගින් කිසිඳු නිර්දේශයක් ඉදිරිපත් කර නොමැත. 2019.08.01 දින නැවත ආගමන විගමන සේවා ගැටළු පිළිබඳව විෂය භාර අමාත්‍යවරයා දැනුවත් කර ඇති අතර එහිදී ඔහු ඒ සඳහා මාසයක කාලයක් තුළ කැබිනට් පත්‍රිකාවක් ඉදිරිපත් කරන බවට පොරොන්දු විය. නමුත් මේ දක්වා එය ඉටුවී නොමැති අතර 2019.10.02 දින නැවත වරක් වෘත්තීය සමිති, අමාත්‍යවරයා හමු වී මෙම ගැටළු පිළිබඳව සාකච්ඡා කර තිබේ. කෙසේ වෙතත් පැය 48 ක කාලය තුළ ආගමන විගමන නිලධාරීන්ගේ සේවා ගැටළු විසදීමට අවශ්‍ය මැදිහත් වීම සිදු නොවුණ හොත් ශ්‍රී ලංකාවේ සියලු ගුවන් තොටුපළ , වරාය ඇතුළු ආගමන විගමන නිලධාරීන් රාජකාරී සිදු කරන සේවා ස්ථාන ආවරණය වන පරිදි දැඩි වෘත්තීය ක්‍රියාමාර්ගයක් කරා අවතීර්ණ වන බව ආගමන විගමන නිලධාරීන්ගේ සංගමය අනතුරු අඟවා සිටියි.", "URL": "https://lankatruth.com/si/?p=82130", "Category": "පුවත්", "Parent URL": null}