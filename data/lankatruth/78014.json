{"Source": "Lankatruth", "Timestamp": "July 23, 2019", "Headline": "උසස් පෙළ විභාග ප්‍රවේශ පත්‍ර නිකුත් කර අවසන්", "News Content": "මෙවර අධ්‍යන පොදු සහතික පත්‍ර උසස් පෙළ විභාගය සඳහා පෙනී සිටින විභාග අයදුම්කරුවන්ගේ ප්‍රවේශ පත්‍ර මේ වනවිට නිකුත් කර අවසන් බව විභාග කොමසාරිස් ජනරාල් සනත් පූජිත මහතා සඳහන් කර තිබේ. පාසල් අයදුම්කරුවන්ගේ ප්‍රවේශපත්‍ර අදාල පාසල් වෙත සහ පෞද්ගලික අයදුම්කරුවන්ගේ ප්‍රවේශපත්‍ර ඔවුන්ගේ ලිපිනයන් වෙත යොමුකර තිබේ. එසේම හෙට(24) දිනයෙන් පසුව පෞද්ගලික අයදුම්කරුවන්ගේ ප්‍රවේශ පත්‍ර, විභාග දෙපාර්තමේන්තුවේ නිල වෙබ් අඩවිය වන www.doenets.lk ඔස්සේ ද පළකරන බවත් එමඟින් ද ප්‍රවේශපත්‍ර ලබාගැනීමේ අවස්ථාව පෞද්ගලික අයදුම්කරුවන්ට ඇති බවත් විභාග කොමසාරිස්වරයා සඳහන් කළේය. මෙවර උසස් පෙළ විභාගය අගෝස්තු මස 5 වැනිදා සිට අගෝස්තු මස 31 වැනිදා දක්වා පැවැත්වීමට නියමිත අතර ඒ සඳහා අයදුම්කරුවන් තුන් ලක්ෂ තිස් හත් දහස් හත්සිය හතර(3,37,704) දෙනෙකු පෙනී සිටීමට නියමිතව ඇත.", "URL": "https://lankatruth.com/si/?p=78014", "Category": "පුවත්", "Parent URL": null}