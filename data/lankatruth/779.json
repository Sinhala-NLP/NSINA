{"Source": "Lankatruth", "Timestamp": "January 6, 2012", "Headline": "ආර්ථික අර්බුදය වේගයෙන් මෙරටට පැමිණෙයි", "News Content": "ආණ්ඩුව සහ ශ්‍රී ලංකා මහ බැංකුව ඉදිරිපත් කරන ආර්ථික ස්ථාවරත්වය සහ ඉහල වර්ධනවේගය පිළිබද සංඛ්‍යලේඛන හරඹයක් තිබියදී අංශ කිහිපයකින් බරපතල අර්බුද මතුවෙමින් පවතී. මේ අතර මුලින්ම ඇත්තේ ණය අර්බුදය සහ විදේශ විනිමය ගැටළුවයි. පසුගිය වසරේ අගෝස්තු මස වන වි‍ට ඇමරිකන් ඩොලර් කෝටි 810ක පමණ විදේශ සංචිත රටට හිමිව තිබූ අතර දෙසැම්බර් අවසන් වන විට එය ඇමරිකන් ඩොලර් කෝටි 600 දක්වා පහත වැටී තිබිණ. දේශීය ආර්ථිකයක් ගැන කතාකරන ආණ්ඩුව ජාතික නිෂ්පාදිතය ඉහල දැමීම සදහා පලදායී කිසිදු ක්‍රියාමාර්ගයක් ගෙන නැත. එම නිසා අත්‍යාවශ්‍ය පාරිභෝගික ද්‍රව්‍ය ආනයනය කිරීමට වාර්ෂිකව වැයකරන විදේශ විනිමය ප්‍රමාණය වේගයෙන් ඉහල යමින් පවතී. එමෙන්ම විදුලිඋපකරන ඇතුළු ඉලෙක්ට්‍රොනික භාණ්ඩ වෙනුවෙන් සහ මෝටර් රථ සදහා බදු සහන ලබා දීමෙන් විශාල විනිමය ප්‍රමාණයක් විදේශයන් කරා ඇදී ගියේය. විදේශ සංචිත පහල බැසීමට මෙය ප්‍රධාන හේතුවකි. මේ අතර අයවැය හිගය පියවා ගැනීමට මෙම වසරේදී රුපියල් කෝටි 115000 ක ණය ගැනීමට සිදුවීමෙන් විශාල ණය අර්බුදයක්ද හට ගැනීමට ඉඩ ඇත.", "URL": "https://lankatruth.com/si/?p=779", "Category": "පුවත්", "Parent URL": null}