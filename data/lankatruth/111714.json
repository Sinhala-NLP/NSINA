{"Source": "Lankatruth", "Timestamp": "March 1, 2021", "Headline": "ගම්පහ දිසාවේ වැව් සහ විල් 103ක් විනාශයට පත්වෙලා", "News Content": "අතීතියේ ගම්පහ දිස්ත්‍රික්කයෙහි කුඹුරු වගා කිරීම සහ ජල පෝෂිත ප්‍රදේශ ලෙස පවත්වාගෙන යාමට සකසා තිබූ වැව් සහ විල් 103ක් මේ වනවිට අභාවයට පත්ව ඇති බව ප්‍රා‍දේශීය ලේකම්වරුන් විසින් පෙන්වා දී ඇතත් ඒවා පිළිසකර කිරීමට කිසිදු වැඩපිළවෙළක් අරඹා ඇති ආකාරයක් පෙනෙන්නට නැතැයි ගොවි සංවිධාන නියෝජිතයෝ පෙන්වා දෙති. දිස්ත්‍රික්කයට වැසි සමයේ ඇති වන ජන ගැල්ම පානය කර ගැනීම මෙන්ම නියං කාලයන්හිදී අවශ්‍ය ජලය සපයා ගැනීමට, ජල උල්පත් පවත්වාගෙන යෑමට මෙලෙස අභාවයට පත්ව ඇති කුඩා වැව් 60ක් සහ ජලාශ පහක් සංවර්ධනය කිරීමට පියවර ගන්නා බව 2017 වර්ෂයේ මැයි මස පැවති දිස්ත්‍රික් සම්බන්ධීකරණ කමිටුවේදී ප්‍රකාශ වුවද, එය මෙතෙක් ක්‍රියාත්මක වී නොමැති බවද ඔවුහු පවසති. අභාවයට පත්ව ඇති දිස්ත්‍රික්කයේ වැව් සහ විල් පිළිසකර විය යුතු බවට 2019.12.23 වැනිදා පැවති දිස්ත්‍රික් සම්බන්ධීකරණ කමිටුවට ඉදිරිපත් වූ යෝජනාවකට අනුව දිස්ත්‍රික්කයෙහි ප්‍රාදේශීය ලේකම් කාර්යාල 13 අතුරින් කාර්යාල 10ක් මගින් හඳුනාගෙන ඇති කුඩා වැව් 88ක් සහ විල් හා පොකුණු 15ක් මුළුමනින්ම ප්‍රතිසංස්කරණය කළ යුතු බවට පෙන්වා දී ඇත. ප්‍රාදේශීය ලෙකම් කාර්යාල මගින් තොරතුරු ලබාදි ඇති අන්දමට දිවුලපිටිය ප්‍රාදේශීය ලේකම් කොට්ඨාසයෙහි වැව් – 08ක්, කටාන වැව් එකක්, මිනුවන්ගොඩ කොට්ඨාසයේ වැව් 14ක් සහ විල් 04ක්, මීරිගම වැව් 16ක්, අත්තනගල්ල වැව් 11ක් සහ විල් එකක්, ගම්පහ වැව් 07ක් සහ විල් තුනක්, ජා-ඇල වැව් 05ක්, මහර කොට්ඨාසයේ වැව් 09ක්, දොම්පෙ වැව් 16ක් සහ කැලණිය ප්‍රාදේශීය ලේකම් කොට්ඨාසයේ විල් සහ පොකුණු 07ක් සම්බන්ධයෙන් මෙලෙස තොරතුරු ලබාදිම සිදුකොට ඇත. මේවා සංවර්ධනය කිරීමට ගෙන ඇති ක්‍රියාමාර්ග කවරේද යන්න පිළිබඳ සොයා බැලීමේදී අනාවරණය වූයේ අදාළ අංශ වෙත යොමු කොට ඇති නමුත් ඉන් ඔබ්බට ඒ වෙනුවෙන්ද කිසිදු වැඩපිළිවෙළක් මෙතෙක් නොමැති බවය. මේ අතර දිස්ත්‍රික්කයේ පරිසරවේදීන් හා ගොවි සංවිධාන නියෝජිතයන් විසින් පෙන්වා දෙන අන්දමට පුදේශ ගණනාවක පිහිටි වැව් සහ විල් පිළිසකර කර දෙන ලෙසට වසර ගණනාවකම සිට රජයේ අදාළ අංශ බලධාරීන් සහ ජනාධිපති දක්වා ජනතා නියෝජතියන්ට දැනුම්දී ඇතත් කිසිදු වැඩපිළිවෙළක් සිදුවී නොමැත. මිනුවන්ගොඩ ප්‍රාදේශීය ලේකම් කොට්ඨාසයේ තම්මිට පිහිටි අක්කර 25ක් පමණ වන මැදිරිකඩවිල සහ අක්කර 27ක් පමණ වන දොඹවෙලයායේ මහවිල පිළිසකර කරදෙන ලෙසට වසර ගණනාවක සිට පරිසරවේදීන් ඇතුළු විවිධ සංවිධාන මගින් අදාළ අංශ මෙන්ම ජනාධිපතිවරයා දක්වා වන නිලධාරීන්ගෙන් ඉල්ලීම් සිදු කර ඇති නමුත් එම ඉල්ලීම් ලිපි හුවවාරුවීම්වලට පමණක් සීමා වී ඇති බව ඔවුහු පෙන්වා දෙති. මෙම අයහපත් තත්වය සම්බන්ධයෙන් ගම්පහ දිස්ත්‍රික් ගොවි සංවිධානයේ සභාපති හා දොඹවලයාය විල සුරැකීමේ සංවිධානයෙහි සභාපති ලලිත් ජයසිංහ අදහස් දක්වමින් කියා සිටියේ, වැසි සමයන්හි මුහුදට ගලා යන ජලය රඳවා ගනිමින් කුඹුරැ සඳහා ජලය ලබා ගැනීමට සහ ජල පෝෂිත ප්‍රෙද්ශ පවත්වාගෙන යාමට දිස්ත්‍රික්කයේ වැව් සහ ජලාශ පිළිසකර කිරීම කඩිනම් අවශ්‍යතාවක් සේ සලකා සිදුකිරීමට අදාළ රාජ්‍ය ආයතන බලධාරීන්ගේ මෙන්ම ජනතා නියෝජතයන්ගේ විශේෂ අවධානයක් යොමු විය යුතු බවය. වැව් සහ ජලාශ වෙනුවෙන්ම නම් කරමින් වෙනම රාජ්‍ය අමාත්‍යාවරයෙකු පවාපත් කර ඇති නමුත් මෙතෙක් ඉන් ඵලක් සිදුව නැතැයිද ගොවියෝ මැසිවිලි නගති.", "URL": "https://lankatruth.com/si/?p=111714", "Category": "පුවත්", "Parent URL": null}