{"Source": "Lankatruth", "Timestamp": "January 30, 2021", "Headline": "පාස්කු කොමිසමේ කාලය හෙටින් අවසන් – මොකද වෙන්නේ", "News Content": "පසුගිය 2019 වසරේ අප්‍රේල් 21 වැනි දින (පාස්කු ඉරිදා ) කතෝලික දේවාස්ථාන ඉලක්ක කර ගනිමින් එල්ල වූ ත්‍රස්ත ප්‍රහාරය සම්බන්ධයෙන් විමර්ශනය කිරීම සඳහා පත්කළ ජනාධිපති පරීක්ෂණ කොමිෂන් සභාවේ නිළ කාලය හෙට (31) දිනයේදී අවසන් වේ. මෙම විමර්ශනවලට අදාළව වසරකට වැඩි කාලයක් හිටපු ජනාධිපති, හිටපු අගමැති ඇතුළු දේශපාලන නායකයින්, ආරක්ෂක අංශවල ප්‍රධානීන් ඇතුළුව සාක්ෂිකරුවන් 440 දෙනෙකුගේ ප්‍රකාශ සටහන් කර ගෙන තිබේ. අවසන් වරට සාක්ෂි විමසීම සඳහා පසුගිය 27 වැනි දින කැඳවා තිබුනේ මේ වනවිට බන්ධනාගාරගතව සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ, ශානි අබේසේකර මහතායි. ජනාධිපති පරීක්ෂණ කොමිෂන් සභාවේ අවසන් වාර්තාව ජනාධිපතිවරයා වෙත භාරදීමට නියමිත අතර මේ වනවිට අවසන් වාර්තාව සකස් කරමින තිබෙන බවත් එහි අන්තරගතය පිටු ලක්ෂයකින් පමණ සමන්විත වනු ඇති බවත් එය මුද්‍රණය කිරීම සඳහා දැවැන්ත මුදලක්ද වැය වනු ඇති බවත් වාර්තා වේ. මීට පෙර සිටි ජනාධිපතිවරුන්ගේ පාලන සමයන්හිදීද ආන්දෝලනාත්මක සිදුවීම් සම්බන්ධයෙන් පරීක්ෂණ කිරීම සඳහා ජනතා බදු මුදල් විශාල ලෙස වැය කරමින් කොමිෂන් සභා පත්කොට වාර්තා සකස් කෙරුණත් එම වාර්තාවලින් බලාපොරොත්තු වූආකාරයට ප්‍රතිඵල අත්කර ගැනීමට හැකිවූවාදැයි යන්න ගැටලු සහගතවේ. ආසන්නම උදාහරණයක් ලෙස හිටපු ජනාධිපති මෛත්‍රීපාල සිරිසේන මහතා බැඳුම්කර වංචාව සම්බන්ධයෙන් විමර්ශනය කිරීමට විශාල මුදලක් වැයකරමින් ජනාධිපති කොමිසමක් පත් කොට විමර්ශන සිදුකර වාර්තාව නිකුත් කළත් එහි බැඳුම්කර වංචාවෙන් රටට අහිමි වූධනය අත්පත් කර ගැනීමට හෝ චූදිතයින්ට නිසි දඬුවම් දීමට මේ දක්වා නොහැකි විය.", "URL": "https://lankatruth.com/si/?p=109585", "Category": "පුවත්", "Parent URL": null}